      প্রধানমন্ত্রীরদপ্তর

      ভারতের প্রধানমন্ত্রী শুধুমাত্র একজন মহান নেতাই নন, তিনি একজন ‘বিশ্ব নেতা’ও – বললেন, ইজরায়েলের প্রধানমন্ত্রী
      শ্রী মোদী বিমানবন্দরে এসে পৌঁছনোর সঙ্গে সঙ্গেই তাঁকে সাদর সম্ভাষণ জানানো হয় ইজরায়েলের প্রধানমন্ত্রী মিঃ বেঞ্জামিন নেতানিয়াহু-র পক্ষ থেকে

      Posted On: 06 JUL 2017 12:43PM by PIB Kolkata

    প্রধানমন্ত্রী শ্রী নরেন্দ্র মোদী মঙ্গলবার এসে পৌঁছোন তেল আভিভ-এর বেন গুরিয়ন বিমানবন্দরে।
    
    শ্রী মোদী বিমানবন্দরে এসে পৌঁছনোর সঙ্গে সঙ্গেই তাঁকে সাদর সম্ভাষণ জানানো হয় ইজরায়েলের প্রধানমন্ত্রী মিঃ বেঞ্জামিন নেতানিয়াহু-র পক্ষ থেকে। ভারতের প্রধানমন্ত্রীর সম্মানে আয়োজন করা হয় এক বর্ণাঢ্য ‘গার্ড অফ অনার’-এর।
    
    শ্রী মোদিকে ইজরায়েলে স্বাগত জানিয়ে সংবাদ মাধ্যমের কাছে প্রচারিত এক বিবৃতিতে তাঁকে হিন্দিতে‘মেরা দোস্ত’ অর্থাৎ আমার বন্ধু বলে বর্ণনা করেন ইজরায়েলের প্রধানমন্ত্রী। তিনি বলেন, ভারতের প্রধানমন্ত্রীকে তিনি স্বাগত জানাচ্ছেন উদার আন্তরিকতার সঙ্গেই। ভারতও ইজরায়েলের মধ্যে সহযোগিতার সম্পর্ক গগনচুম্বী বলেও মত প্রকাশ করেন তিনি। মিঃ নেতানিয়াহু বলেন, ভারতের প্রধানমন্ত্রী শুধুমাত্র একজন বড় মাপের নেতাই নন, একজন ‘বিশ্ব নেতা’ও।
    
    প্রত্যুত্তরে,ভারতের প্রধানমন্ত্রী ইহুদি ভাষায় সম্ভাষণ জানিয়ে বলেন, ‘সালোম লেকুলাম’। তিনি ঐভাষাতেই জানান ‘ইজরায়েলে আসতে পেরে আমি আনন্দিত’।
    
    অসংখ্য ইজরায়েলি শরণার্থী তথা পণবন্দীদের জীবন রক্ষার সংগ্রামে ইজরায়েলের বর্তমান প্রধানমন্ত্রী মিঃ নেতানিয়াহুর জ্যেষ্ঠ ভ্রাতা ঠিক ৪১ বছর আগে ৪ জুলাই-এর এই বিশেষ দিনটিতেই কিভাবে এন্টিবি’তে প্রাণ বিসর্জন দিয়ে ছিলেন, সেকথাও প্রসঙ্গত স্মরণ করেন ভারতের প্রধানমন্ত্রী।
    
    শ্রী মোদী বলেন, নিরন্তর অগ্রগতির লক্ষ্যে এবং সার্বিক উন্নয়ন প্রক্রিয়ায় ভারত ইজরায়েল’কে এক গুরুত্বপূর্ণ অংশীদার বলেই মনে করে।
    
    মিলিত অর্থনৈতিক সমৃদ্ধির লক্ষ্যে ইজরায়েলের সঙ্গে এক নিবিড় অংশীদারিত্বের সম্পর্ক গড়েতোলা ছাড়াও সন্ত্রাসবাদের মতো সাধারণ চ্যালেঞ্জ ও হুমকির মোকাবিলায় দু’দেশের সমাজ ব্যবস্থাকে সুরক্ষিত রাখতে দুটি দেশই যে একযোগে কাজ করে চলেছে একথাও প্রতিধ্বনিত হয় ভারতের প্রধানমন্ত্রীর বক্তব্যে।
    
    ইজরায়েলে বসবাসকারী ভারতীয় সম্প্রদায়গুলির সঙ্গে সাক্ষাৎকার ও আলাপচারিতায় মিলিত হওয়ার আগ্রহও তিনি প্রকাশ করেন ইজরায়েলের প্রধানমন্ত্রীর কাছে। শ্রী মোদী বলেন, ভারতীয় বংশোদ্ভূত ইহুদি সম্প্রদায়ের মানুষ আমাদের দুটি দেশের সমাজ ব্যবস্থাকে আরও সমৃদ্ধ করে তুলেছে।

    
    
    (Release ID: 1494680) Visitor Counter : 4
    
    

      Background release reference

      ভারতের প্রধানমন্ত্রীর সম্মানে আয়োজন করা হয় এক বর্ণাঢ্য ‘গার্ড অফ অনার’-এর