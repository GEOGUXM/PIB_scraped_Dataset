      ਸਮਾਜਿਕ ਨਿਆਂ ਤੇ ਸਸ਼ਕਤੀਕਰਨ ਮੰਤਰਾਲਾ

      ਸਰਕਾਰ ਐੱਸ ਸੀ/ਓ ਬੀ ਸੀ ਅਤੇ ਵਾਂਝਿਆਂ ਦੀ ਭਲਾਈ ਲਈ ਪੂਰੀ ਤਰ੍ਹਾਂ ਵਚਨਬੱਧ :ਥਾਵਰਚੰਦ ਗਹਿਲੋਤ ਉੁੱਤਰੀ ਖੇਤਰ ਲਈ ਸਮੀਖਿਆ ਮੀਟਿੰਗ ਅਤੇ ਐੱਸ ਸੀ ਉੱਦਮੀਆਂ ਦੀ ਮਿਲਣੀ ਆਯੋਜਿਤ
      Posted On: 07 JUL 2017 3:46PM by PIB Chandigarh


    Government fully Committed for The Welfare of SC/OBC and Marginalised: Thaawarchand Gehlot
    
    Review Meeting and SC Entrepreneur meet Organized for Northern Region


    ਸਰਕਾਰ ਐੱਸ ਸੀ/ਓ ਬੀ ਸੀ ਅਤੇ ਵਾਂਝਿਆਂ ਦੀ ਭਲਾਈ ਲਈ ਪੂਰੀ ਤਰ੍ਹਾਂ ਵਚਨਬੱਧ :ਥਾਵਰਚੰਦ ਗਹਿਲੋਤ


    ਉੁੱਤਰੀ ਖੇਤਰ ਲਈ ਸਮੀਖਿਆ ਮੀਟਿੰਗ ਅਤੇ ਐੱਸ ਸੀ ਉੱਦਮੀਆਂ ਦੀ ਮਿਲਣੀ ਆਯੋਜਿਤ


    ਕੇਂਦਰੀ ਸਮਾਜਕ ਨਿਆਂ ਅਤੇ ਸਸ਼ਕਤੀਕਰਨ ਮੰਤਰੀ ਸ਼੍ਰੀ ਥਾਵਰਚੰਦ ਗਹਿਲੋਤ ਨੇ ਕਿਹਾ ਹੈ ਕਿ ਕੇਂਦਰ ਸਰਕਾਰ ਦੇਸ਼ ਭਰ ਵਿੱਚ ਐੱਸ ਸੀ ( ਅਨੁਸੂਚਿਤ ਜਾਤੀ ) / ਐੱਸ ਟੀ ( ਅਨੁਸੂਚਿਤ ਜਨਜਾਤੀ ) / ਓ ਬੀ ਸੀ ( ਹੋਰ ਪਿਛੜੇ ਵਰਗ ) ਅਤੇ ਬੀ ਪੀ ਐੱਲ ( ਗ਼ਰੀਬੀ ਰੇਖਾ ਤੋਂ ਹੇਠਾਂ ) ਪਰਿਵਾਰਾਂ ਦੀ ਭਲਾਈ ਯਕੀਨੀ ਬਣਾਉਣ ਲਈ ਵਚਨਬੱਧ ਅਤੇ ਸਮਰਪਿਤ ਹੈ । ਇਹ ਭਲਾਈ ਕੇਂਦਰ ਸਰਕਾਰ ਦੀਆਂ ਸਮਾਜਕ ਸੁਰੱਖਿਆ , ਸਮਾਜਕ ਭਲਾਈ ਸਕੀਮਾਂ ਨੂੰ ਸੂਬਾ ਸਰਕਾਰਾਂ ਦੇ ਸਰਗਰਮ ਸਹਿਯੋਗ ਨਾਲ ਪੂਰੀ ਤਰ੍ਹਾਂ ਲਾਗੂ ਕਰਕੇ ਕੀਤੀ ਜਾਵੇਗੀ ।


    ਪੰਜਾਬ , ਹਰਿਆਣਾ , ਹਿਮਾਚਲ ਪ੍ਰਦੇਸ਼ , ਉੱਤਰਾਖੰਡ ਅਤੇ ਕੇਂਦਰ ਸ਼ਾਸਤ ਪ੍ਰਦੇਸ਼ ਚੰਡੀਗੜ੍ਹ ਦੇ ਭਲਾਈ ਮੰਤਰੀਆਂ ਦੀ ਖੇਤਰੀ ਕਾਨਫਰੰਸ ਦੌਰਾਨ ਸਮੀਖਿਆ ਮੀਟਿੰਗ ਅਤੇ ਅਨੁਸੂਚਿਤ ਜਾਤੀਆਂ ਦੇ ਉੱਦਮੀਆਂ ਦੀ ਮਿਲਣੀ ਤੋਂ ਬਾਅਦ ਪੱਤਰਕਾਰਾਂ ਨੂੰ ਸੰਬੋਧਨ ਕਰਦੇ ਹੋਏ ਸ਼੍ਰੀ ਗਹਿਲੋਤ ਨੇ ਇਨ੍ਹਾਂ ਸੂਬਿਆਂ ਵਿੱਚ ਸਮਾਜ ਦੇ ਵਾਂਝੇ ਵਰਗਾਂ ਲਈ ਸਮਾਜਕ ਨਿਆਂ ਅਤੇ ਸਸ਼ਕਤੀਕਰਨ ਸਕੀਮਾਂ ਦੇ ਸਹੀ ਢੰਗ ਨਾਲ ਲਾਗੂ ਹੋਣ ਉੱਤੇ ਤਸੱਲੀ ਪ੍ਰਗਟਾਈ । ਮੰਤਰੀ ਨੇ ਐੱਸ ਸੀ ਉੱਦਮੀ ਲਾਭਕਾਰੀਆਂ ਨੂੰ ਚੈੱਕ ਵੀ ਵੰਡੇ । ਐੱਸ ਸੀ ਉੱਦਮੀਆਂ ਲਈ ਵਿਆਜ ਦੀ ਦਰ 8% ਸਲਾਨਾ ਅਤੇ ਔਰਤਾਂ ਅਤੇ ਦਿੱਵਿਆਂਗਾਂ ਲਈ ਵਿਆਜ ਦੀ ਦਰ 7.75% ਸਲਾਨਾ ਹੈ । ਹੁਣ ਤੱਕ ਦੇਸ਼ ਭਰ ਵਿੱਚ 265.70 ਕਰੋੜ ਰੁਪਏ ਦੀ ਰਕਮ 71 ਕੰਪਨੀਆਂ ਲਈ ਪ੍ਰਵਾਨ ਕੀਤੀ ਗਈ ਹੈ ਅਤੇ 38 ਕੰਪਨੀਆਂ ਨੂੰ 122.94 ਕਰੋੜ ਰੁਪਏ ਦਿੱਤੇ ਗਏ ਹਨ ।


    ਮੰਤਰੀ ਨੇ ਇਸ ਮੌਕੇ ਉੱਤੇ ਅਨੁਸੂਚਿਤ ਜਾਤਾਂ ਲਈ ਵੈਂਚਰ ਕੈਪੀਟਲ ਫੰਡ (ਵੀ ਸੀ ਐੱਫ -ਐੱਸ ਸੀ) ਦੀ ਇੱਕ ਵੈੱਬਸਾਈਟ ਦੀ ਸ਼ੁਰੂਆਤ ਕੀਤੀ ਅਤੇ ਇੱਕ ਬਰੋਸ਼ਰ ਵੀ ਜਾਰੀ ਕੀਤਾ । ਕੇਂਦਰੀ ਸਮਾਜਕ ਨਿਆਂ ਅਤੇ ਸਸ਼ਕਤੀਕਰਨ ਰਾਜ ਮੰਤਰੀਆਂ ਸ਼੍ਰੀ ਵਿਜੈ ਸਾਂਪਲਾ ਅਤੇ ਸ਼੍ਰੀ ਰਾਮਦਾਸ ਅਠਾਵਲੇ , ਸੂਬਿਆਂ ਦੇ ਸਮਾਜ ਭਲਾਈ ਮੰਤਰੀਆਂ- ਹਿਮਾਚਲ ਪ੍ਰਦੇਸ਼ ਦੇ ਡਾ. ਕਰਨਲ ਧਨੀ ਰਾਮ ਸ਼ਾਂਡਿਲ , ਪੰਜਾਬ ਦੇ ਸ਼੍ਰੀ ਸਾਧੂ ਸਿੰਘ ਧਰਮਸੋਤ , ਹਰਿਆਣਾ ਦੇ ਸ਼੍ਰੀ ਕ੍ਰਿਸ਼ਨ ਕੁਮਾਰ ਬੇਦੀ ਅਤੇ ਕੇਂਦਰ ਅਤੇ ਸਬੰਧਤ ਸੂਬਿਆਂ ਦੇ ਸੀਨੀਅਰ ਅਧਿਕਾਰੀਆਂ ਨੇ ਮੀਟਿੰਗ ਵਿੱਚ ਹਿੱਸਾ ਲਿਆ ।


    2014-15 ਦੇ ਸਲਾਨਾ ਬਜਟ ਵਿੱਚ ਭਾਰਤ ਸਰਕਾਰ ਨੇ ਅਨੁਸੂਚਿਤ ਜਾਤਾਂ ਲਈ ਵੈਂਚਰ ਕੈਪੀਟਲ ਫੰਡ ਦਾ ਐਲਾਨ ਕੀਤਾ ਸੀ । ਇਸ ਲਈ 200 ਕਰੋੜ ਰੁਪਏ ਦੀ ਰਕਮ ਪ੍ਰਵਾਨ ਕੀਤੀ ਗਈ ਸੀ । ਇਹ ਰਕਮ ਅਨੁਸੂਚਿਤ ਜਾਤਾਂ ਦੇ ਉੱਦਮੀਆਂ ਵੱਲੋਂ ਸ਼ੁਰੂ ਕੀਤੀਆਂ ਜਾਣ ਵਾਲੀਆਂ ਕੰਪਨੀਆਂ ਨੂੰ ਸਸਤੀ ਦਰ ਉੱਤੇ ਪੈਸਾ ਮੁਹੱਈਆ ਕਰਵਾਉਣ ਲਈ ਸੀ । ਆਈਐੱਫਸੀ ਆਈ ਨੇ ਇਸ ਫੰਡ ਲਈ 50 ਕਰੋੜ ਰੁਪਏ ਦਾ ਵਾਅਦਾ ਕੀਤਾ ਸੀ । ਇਹ ਫੰਡ 16 ਜਨਵਰੀ 2015 ਨੂੰ ਬਾਕਾਇਦਾ ਸ਼ੁਰੂ ਕੀਤਾ ਗਿਆ । ਇਸ ਤੋਂ ਇਲਾਵਾ ਭਾਰਤ ਸਰਕਾਰ ਨੇ ਸਮਾਜਕ ਨਿਆਂ ਅਤੇ ਸਸ਼ਕਤੀਕਰਨ ਵਿਭਾਗ ਰਾਹੀਂ ਇਸ ਫੰਡ ਲਈ 40.01 ਕਰੋੜ ਰੁਪਏ ਅਲਾਟ ਕੀਤੇ ਸਨ । ਇਸ ਤਰ੍ਹਾਂ ਇਹ ਫੰਡ 290.01 ਕਰੋੜ ਰੁਪਏ ਦਾ ਹੋ ਗਿਆ ਹੈ ।


    ਇਸ ਫੰਡ ਵਿੱਚੋਂ ਅਨੁਸੂਚਿਤ ਜਾਤਾਂ ਦੇ ਉੱਦਮੀਆਂ , ਔਰਤਾਂ ਅਤੇ ਦਿੱਵਿਆਂਗ ਉੱਦਮੀਆਂ ਸਮੇਤ , ਨੂੰ 0.20 ਕਰੋੜ ਰੁਪਏ ਤੋਂ 15 ਕਰੋੜ ਰੁਪਏ ਤੱਕ ਦੀ ਮਾਲੀ ਮਦਦ ਦੇਣ ਦਾ ਪ੍ਰਬੰਧ ਹੈ । 50 ਲੱਖ ਰੁਪਏ ਤੋਂ ਉੱਪਰ ਦੀ ਸਹਾਇਤਾ ਲਈ ਯੋਗ ਅਰਜ਼ੀਕਾਰਾਂ ਦੀਆਂ ਕੰਪਨੀਆਂ ਅਜਿਹੀਆਂ ਹੋਣੀਆਂ ਚਾਹੀਦੀਆਂ ਹਨ ਜਿਨ੍ਹਾਂ ਵਿੱਚ 51% ਹਿੱਸਾ ਅਨੁਸੂਚਿਤ ਜਾਤਾਂ ਦੇ ਉੱਦਮੀਆਂ ਦਾ ਪਿਛਲੇ 12 ਮਹੀਨੇ ਤੋਂ ਹੋਵੇ ਅਤੇ ਉਨ੍ਹਾਂ ਦਾ ਮੈਨੇਜਮੈਂਟ ' ਤੇ ਵੀ ਕੰਟਰੋਲ ਹੋਵੇ । ਪੰਜਾਹ ( 50 ) ਲੱਖ ਤੋਂ ਘੱਟ ਦੀ ਮਦਦ ਲਈ ਅਨੁਸੂਚਿਤ ਜਾਤਾਂ ਦੇ ਉੱਦਮੀਆਂ ਦਾ ਘੱਟੋ ਘੱਟ 51% ਹਿੱਸਾ ਪਿਛਲੇ 6 ਮਹੀਨੇ ਤੋਂ ਹੋਣਾ ਚਾਹੀਦਾ ਹੈ ਅਤੇ ਮੈਨੇਜਮੈਂਟ ਵੀ ਉਨ੍ਹਾਂ ਦੇ ਕੰਟਰੋਲ ਹੇਠ ਹੋਣੀ ਚਾਹੀਦੀ ਹੈ ।


    ਇਹ ਫੰਡ ਨਿਰਮਾਣ , ਸੇਵਾਵਾਂ , ਐਗਰੋ ਪ੍ਰੋਸੈੱਸਿੰਗ ਅਤੇ ਨਾਲ ਲਗਦੇ ਖੇਤਰਾਂ ਵਿੱਚ ਸਟਾਰਟ ਅੱਪਸ ਅਤੇ ਉੱਭਰ ਰਹੇ ਐੱਮ ਐੱਸ ਐੱਮ ਈ ਉੱਦਮੀਆਂ ਨੂੰ ਮੌਕਾ ਪ੍ਰਦਾਨ ਕਰੇਗਾ । ਪੰਜ ਕਰੋੜ ਤੋਂ ਘੱਟ ਦੀ ਲੋੜ ਵਾਲੇ ਪ੍ਰੋਜੈਕਟਾਂ ਦੀ ਵੱਧ ਤੋਂ ਵੱਧ 75 % ਤੱਕ ਲਾਗਤ ਪ੍ਰਦਾਨ ਕੀਤੀ ਜਾਵੇਗੀ । ਪ੍ਰੋਜੈਕਟ ਲਾਗਤ ਦਾ ਬਾਕੀ 25% ਪ੍ਰਮੋਟਰਜ਼ ਨੂੰ ਲਗਾਉਣਾ ਪਵੇਗਾ । ਪੰਜ ਕਰੋੜ ਰੁਪਏ ਤੋਂ ਵੱਧ ਲਾਗਤ ਵਾਲੇ ਪ੍ਰੋਜੈਕਟਾਂ ਦਾ 50 ਫੀਸਦੀ ਇਸ ਫੰਡ ਵੱਲੋਂ ਲਗਾਇਆ ਜਾਵੇਗਾ । ਪ੍ਰੋਜੈਕਟ ਲਾਗਤ ਦਾ ਘੱਟ ਤੋਂ ਘੱਟ 25% ਹਿੱਸਾ ਪ੍ਰਮੋਟਰਜ਼ ਵੱਲੋਂ ਲਗਾਇਆ ਜਾਵੇਗਾ ਅਤੇ ਬਾਕੀ ਪ੍ਰੋਜੈਕਟ ਲਾਗਤ ਜਾਂ ਤਾਂ ਬੈਂਕ ਵੱਲੋਂ /ਹੋਰ ਮਾਲੀ ਸੰਸਥਾ ਵੱਲੋਂ ਜਾਂ ਪ੍ਰਮੋਟਰਜ਼ ਵੱਲੋਂ ਲਗਾਈ ਜਾਵੇਗੀ ।


    

    
    (Release ID: 1494984) Visitor Counter : 2