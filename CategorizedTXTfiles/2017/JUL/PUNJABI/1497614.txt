      ਗ੍ਰਹਿ ਮੰਤਰਾਲਾ

      ਸ਼੍ਰੀ ਰਾਜਨਾਥ ਸਿੰਘ ਵੱਲੋਂ ਚੰਡੀਗੜ੍ਹ ਲਈ ਗ੍ਰਹਿ ਮੰਤਰੀ ਦੀ ਸਲਾਹਕਾਰ ਕਮੇਟੀ ਦੀ ਮੀਟਿੰਗ ਦੀ ਪ੍ਰਧਾਨਗੀ
      Posted On: 27 JUL 2017 4:18PM by PIB Chandigarh


    Shri Rajnath Singh chairs meeting of Home Minister’s Advisory Committee for Chandigarh


    ਸ਼੍ਰੀ ਰਾਜਨਾਥ ਸਿੰਘ ਵੱਲੋਂ ਚੰਡੀਗੜ੍ਹ ਲਈ ਗ੍ਰਹਿ ਮੰਤਰੀ ਦੀ ਸਲਾਹਕਾਰ ਕਮੇਟੀ ਦੀ ਮੀਟਿੰਗ ਦੀ ਪ੍ਰਧਾਨਗੀ


    ਚੰਡੀਗੜ੍ਹ ਕੇਂਦਰ ਸ਼ਾਸਤ ਪ੍ਰਦੇਸ਼ ਲਈ ਗ੍ਰਹਿ ਮੰਤਰੀ ਦੀ ਸਲਾਹਕਾਰ (ਅਡਵਾਇਜ਼ਰੀ) ਕਮੇਟੀ ਦੀ ਮੀਟਿੰਗ ਅੱਜ ਇੱਥੇ ਕੇਂਦਰੀ ਗ੍ਰਹਿ ਮੰਤਰੀ ਸ਼੍ਰੀ ਰਾਜਨਾਥ ਸਿੰਘ ਦੀ ਪ੍ਰਧਾਨਗੀ ਹੇਠ ਹੋਈ । ਕੇਂਦਰ ਸ਼ਾਸਤ ਪ੍ਰਦੇਸ਼ ਦੀ ਪ੍ਰਤੀਨਿੱਧਤਾ ਪੰਜਾਬ ਦੇ ਰਾਜਪਾਲ ਅਤੇ ਚੰਡੀਗੜ੍ਹ ਦੇ ਪ੍ਰਸ਼ਾਸਕ ਸ਼੍ਰੀ ਵੀ.ਪੀ. ਸਿੰਘ ਬਦਨੌਰ , ਲੋਕ ਸਭਾ ਮੈਂਬਰ ਸ਼੍ਰੀ ਮਤੀ ਕਿਰਨ ਖੇਰ ਅਤੇ ਹੋਰ ਮੈਂਬਰਾਂ ਵੱਲੋਂ ਕੀਤੀ ਗਈ । ਕੇਂਦਰ ਸ਼ਾਸਤ ਪ੍ਰਦੇਸ਼ ਚੰਡੀਗੜ੍ਹ ਦੇ ਵੱਖ-ਵੱਖ ਖੇਤਰਾਂ ਵਿੱਚ ਵਿਕਾਸ ਵਾਸਤੇ ਮੈਂਬਰਾਂ ਨੇ 46 ਏਜੰਡਾ ਆਈਟਮਾਂ ਦੇ ਸੁਝਾਅ ਦਿੱਤੇ । ਮੀਟਿੰਗ ਦੌਰਾਨ ਜੋ ਮੁੱਦੇ ਵਿਚਾਰੇ ਗਏ ਉਨ੍ਹਾਂ ਵਿੱਚ ਜ਼ਮੀਨ ਨਾਲ ਸਬੰਧਤ ਮਸਲੇ , ਉਸਾਰੀ ਉਪ-ਨਿਯਮ , ਆਵਾਜਾਈ , ਪਾਰਕਿੰਗ ਅਤੇ ਸੇਵਾ ਮਾਮਲੇ ਆਦਿ ਸ਼ਾਮਲ ਸਨ । ਚੰਡੀਗੜ੍ਹ ਦੇ ਹੋਮ ਗਾਰਡਾਂ ਨੂੰ ਗੁਜ਼ਾਰਾ ਭੱਤੇ ਦੀ ਮਨਜ਼ੂਰੀ ਦੀ ਸਥਿਤੀ ਅਤੇ ਅਦਾਲਤੀ ਫੀਸ ਵਿੱਚ ਵਾਧੇ (ਪੰਜਾਬ ਸੋਧ ਐਕਟ , 2016) ਬਾਰੇ ਮੀਟਿੰਗ ਵਿੱਚ ਜਾਣਕਾਰੀ ਦਿੱਤੀ ਗਈ । ਮੈਂਬਰਾਂ ਨੇ ਮਾਲੀਏ ਵਿੱਚ ਮਿਊਂਸਪਲ ਕਾਰਪੋਰੇਸ਼ਨ ਦੇ ਹਿੱਸੇ ਨੂੰ ਵਧਾਉਣ ਅਤੇ ਚੰਡੀਗੜ੍ਹ ਵਿੱਚ ਠੋਸ ਕੂੜਾ ਪ੍ਰਬੰਧ ਦੀ ਸਮੱਸਿਆ ਨੂੰ ਹੱਲ ਕਰਨ ‘ ਤੇ ਵੀ ਜ਼ੋਰ ਦਿੱਤਾ । ਕੇਂਦਰੀ ਗ੍ਰਹਿ ਮੰਤਰੀ ਨੇ ਅਧਿਕਾਰੀਆਂ ਨੂੰ ਨਿਰਦੇਸ਼ ਦਿੱਤੇ ਕਿ ਉਹ ਐੱਮ ਐੱਚ ਏ (ਗ੍ਰਹਿ ਮੰਤਰਾਲੇ) ਕੋਲ ਲੰਬਿਤ ਮਾਮਲਿਆਂ ਨੂੰ ਤੁਰੰਤ ਹੱਲ ਕਰਨ ਅਤੇ ਹੋਰ ਮੰਤਰਾਲਿਆਂ ਕੋਲ ਪਏ ਲੰਬਿਤ ਕੇਸਾਂ ਦੀ ਵੀ ਪੈਰਵਾਈ ਕਰਨ । ਉਨ੍ਹਾਂ ਨੇ ਚੰਡੀਗੜ੍ਹ ਪ੍ਰਸ਼ਾਸਨ ਨੂੰ ਸਲਾਹ ਵੀ ਦਿੱਤੀ ਕਿ ਉਹ ਅਹਿਮ ਮਸਲਿਆਂ ਨੂੰ ਪਹਿਲ ਦੇਣ । ਸ਼੍ਰੀ ਰਾਜਨਾਥ ਸਿੰਘ ਨੇ ਬਹੁਤ ਹੀ ਅਸਰਦਾਰ ਅਤੇ ਵਿਸਤ੍ਰਤ ਸਲਾਹ ਮਸ਼ਵਰਿਆਂ ਲਈ ਮੈਂਬਰਾਂ ਦਾ ਧੰਨਵਾਦ ਕੀਤਾ ।


    
    
    ਮੀਟਿੰਗ ਵਿੱਚ ਭਾਗ ਲੈਣ ਵਾਲੇ ਹੋਰ ਮੈਂਬਰਾਂ ਵਿੱਚ ਰਾਜ ਮੰਤਰੀ (ਗ੍ਰਹਿ) ਸ਼੍ਰੀ ਹੰਸਰਾਜ ਗੰਗਾਰਾਮ ਅਹੀਰ , ਕੇਂਦਰੀ ਗ੍ਰਹਿ ਸਕੱਤਰ ਸ਼੍ਰੀ ਰਜੀਵ ਮਹਿਰਿਸ਼ੀ , ਓ ਐਸ ਡੀ (ਗ੍ਰਹਿ) ਸ਼੍ਰੀ ਰਜੀਵ ਗਾਬਾ , ਸਲਾਹਕਾਰ ਸ਼੍ਰੀ ਹਰੀਕ੍ਰਿਸ਼ਨ ਪਾਲੀਵਾਲ ਅਤੇ ਗ੍ਰਹਿ ਮਾਮਲੇ , ਸਿਹਤ ਅਤੇ ਪਰਿਵਾਰ ਭਲਾਈ , ਮਾਨਵ ਸੰਸਾਧਨ ਵਿਕਾਸ , ਸਮਾਜਿਕ ਨਿਆਂ ਅਤੇ ਸਸ਼ਕਤੀਕਰਨ ਅਤੇ ਪਰਸੋਨਲ , ਜਨਤਕ ਸ਼ਿਕਾਇਤਾਂ ਅਤੇ ਪੈਨਸ਼ਨਾਂ ਆਦਿ ਮੰਤਰਾਲਿਆਂ ਦੇ ਸੀਨੀਅਰ ਅਧਿਕਾਰੀ ਸ਼ਾਮਲ ਸਨ ।


    ****

    
    
    (Release ID: 1497614) Visitor Counter : 2