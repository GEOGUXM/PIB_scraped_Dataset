      ਰਾਸ਼ਟਰਪਤੀ ਸਕੱਤਰੇਤ

      ਰਾਸ਼ਟਰਪਤੀ ਸ੍ਰੀ ਰਾਮ ਨਾਥ ਕੋਵਿੰਦ ਦਾ ਪ੍ਰੋਫਾਈਲ
      Posted On: 25 JUL 2017 3:33PM by PIB Chandigarh


    Profile of President Shri Ram Nath Kovind


    ਰਾਸ਼ਟਰਪਤੀ ਸ੍ਰੀ ਰਾਮ ਨਾਥ ਕੋਵਿੰਦ ਦਾ ਪ੍ਰੋਫਾਈਲ


    ਜਨਤਕ ਜੀਵਨ ਅਤੇ ਸਮਾਜ ਵਿੱਚ ਸਮਤਾਵਾਦ ਅਤੇ ਅਖੰਡਤਾ ਦੇ ਹਾਮੀ ਰਹੇ ਵਕੀਲ , ਮਹਾਰਥੀ ਸਿਆਸੀ ਨੁਮਾਇੰਦੇ ਅਤੇ ਦਿਆਨਤਦਾਰ ਸ੍ਰੀ ਰਾਮ ਨਾਥ ਕੋਵਿੰਦ ਦਾ ਜਨਮ 01 ਅਕਤੂਬਰ , 1945 ਨੂੰ ਉੱਤਰ ਪ੍ਰਦੇਸ਼ ਦੇ ਕਾਨਪੁਰ ਨੇੜੇ ਪਰੌਂਖ ਵਿੱਚ ਹੋਇਆ । ਉਨ੍ਹਾਂ ਦੇ ਪਿਤਾ ਸ੍ਰੀ ਮੈਕੂ ਲਾਲ ਅਤੇ ਮਾਤਾ ਸ੍ਰੀਮਤੀ ਕਲਾਵਤੀ ਸਨ ।


    25 ਜੁਲਾਈ 2017 ਨੂੰ ਭਾਰਤ ਦੇ 14 ਵੇਂ ਰਾਸ਼ਟਰਪਤੀ ਵਜੋਂ ਅਹੁਦਾ ਸੰਭਾਲਣ ਤੋਂ ਪਹਿਲਾਂ ਸ੍ਰੀ ਕੋਵਿੰਦ 16 ਅਗਸਤ 2015 ਤੋਂ 20 ਜੂਨ 2017 ਤੱਕ ਬਿਹਾਰ ਦੇ 36 ਵੇਂ ਰਾਜਪਾਲ ਰਹੇ ।


    ਸਿੱਖਿਆ ਅਤੇ ਵਿਵਸਾਇਕ ਪਿਛੋਕੜ


    ਸ੍ਰੀ ਕੋਵਿੰਦ ਨੇ ਕਾਨਪੁਰ ਵਿੱਚ ਆਪਣੀ ਸਕੂਲੀ ਪੜ੍ਹਾਈ ਪੂਰੀ ਕਰਨ ਤੋਂ ਬਾਅਦ ਕਾਨਪੁਰ ਯੂਨੀਵਰਸਿਟੀ ਤੋਂ ਹੀ ਬੀ ਕਾਮ ਅਤੇ ਐੱਲ ਐੱਲ ਬੀ ਦੀਆਂ ਡਿਗਰੀਆਂ ਹਾਸਲ ਕੀਤੀਆਂ । 1971 ਵਿੱਚ ਉਹ ਦਿੱਲੀ ਦੀ ਬਾਰ ਕੌਂਸਲ ਦੇ ਐਡਵੋਕੇਟ ਵਜੋਂ ਮੈਂਬਰ ਬਣੇ ।


    ਸ੍ਰੀ ਕੋਵਿੰਦ 1977 ਤੋਂ 1979 ਤੱਕ ਦਿੱਲੀ ਹਾਈ ਕੋਰਟ ਵਿੱਚ ਕੇਂਦਰ ਸਰਕਾਰ ਦੇ ਵਕੀਲ ਰਹੇ ਅਤੇ 1980 ਤੋਂ 1993 ਤੱਕ ਸੁਪਰੀਮ ਕੋਰਟ ਵਿੱਚ ਕੇਂਦਰ ਸਰਕਾਰ ਦੇ ਸਟੈਂਡਿੰਗ ਵਕੀਲ ਰਹੇ । ਉਹ 1978 ਵਿੱਚ ਸੁਪਰੀਮ ਕੋਰਟ ਵਿੱਚ ' ਐਡਵੋਕੇਟ ਆਨ ਰਿਕਾਰਡ ' ਬਣ ਗਏ ਸਨ । ਉਨ੍ਹਾਂ ਨੇ ਦਿੱਲੀ ਹਾਈ ਕੋਰਟ ਅਤੇ ਸੁਪਰੀਮ ਕੋਰਟ ਵਿੱਚ 1993 ਤੱਕ 16 ਸਾਲ ਤੱਕ ਵਕੀਲ ਵਜੋਂ ਪ੍ਰੈਕਟਿਸ ਕੀਤੀ ।


    ਸੰਸਦੀ ਅਤੇ ਜਨਤਕ ਜੀਵਨ


    ਸ਼੍ਰੀ ਕੋਵਿੰਦ ਅਪ੍ਰੈਲ , 1994 ਵਿੱਚ ਉੱਤਰ ਪ੍ਰਦੇਸ਼ ਤੋਂ ਰਾਜ ਸਭਾ ਲਈ ਚੁਣੇ ਗਏ । ਉਨ੍ਹਾਂ ਨੇ ਮਾਰਚ 2006 ਤੱਕ ਲਗਾਤਾਰ 2 ਵਾਰੀ 6-6 ਸਾਲ ਦੀ ਮਿਆਦ ਪੂਰੀ ਕੀਤੀ । ਸ਼੍ਰੀ ਕੋਵਿੰਦ ਕਈ ਸੰਸਦੀ ਕਮੇਟੀਆਂ ਜਿਵੇਂ ਕਿ ਅਨੁਸੂਚਿਤ ਜਾਤੀਆਂ /ਕਬੀਲਿਆਂ ਦੀ ਭਲਾਈ ਦੀ ਸੰਸਦੀ ਕਮੇਟੀ , ਗ੍ਰਹਿ ਮੰਤਰਾਲਾ ਦੀ ਸੰਸਦੀ ਕਮੇਟੀ , ਪੈਟ੍ਰੋਲੀਅਮ ਅਤੇ ਕੁਦਰਤੀ ਗੈਸ ਮੰਤਰਾਲਾ ਦੀ ਸੰਸਦੀ ਕਮੇਟੀ , ਸਮਾਜਿਕ ਨਿਆਂ ਅਤੇ ਸਸ਼ਕਤੀਕਰਨ ਬਾਰੇ ਸੰਸਦੀ ਕਮੇਟੀ ਅਤੇ ਕਾਨੂੰਨ ਅਤੇ ਨਿਆਂ ਬਾਰੇ ਸੰਸਦੀ ਕਮੇਟੀ ਦੇ ਮੈਂਬਰ ਰਹੇ । ਉਹ ਰਾਜ ਸਭਾ ਦੀ ਹਾਊਸ ਕਮੇਟੀ ਦੇ ਚੇਅਰਮੈਨ ਵੀ ਰਹੇ ।


    ਸ਼੍ਰੀ ਕੋਵਿੰਦ ਡਾ. ਬੀ ਆਰ ਅੰਬੇਡਕਰ ਯੂਨੀਵਰਸਿਟੀ , ਲਖਨਊ ਦੇ ਬੋਰਡ ਆਵ੍ ਮੈਨੇਜਮੈਂਟ ਦੇ ਮੈਂਬਰ ਅਤੇ ਇੰਡੀਅਨ ਇੰਸਟੀਟਿਊਟ ਆਵ੍ ਮੈਨੇਜਮੈਂਟ , ਕੋਲਕਾਤਾ ਦੇ ਬੋਰਡ ਆਵ੍ ਗਵਰਨਰਜ਼ ਦੇ ਮੈਂਬਰ ਵੀ ਰਹੇ । ਉਹ ਅਕਤੂਬਰ 2002 ਵਿੱਚ ਸੰਯੁਕਤ ਰਾਸ਼ਟਰ ਗਏ ਭਾਰਤੀ ਵਫ਼ਦ ਦੇ ਮੈਂਬਰ ਸਨ ਅਤੇ ਉਨ੍ਹਾਂ ਨੇ ਸੰਯੁਕਤ ਰਾਸ਼ਟਰ ਜਨਰਲ ਅਸੈਂਬਲੀ ਨੂੰ ਸੰਬੋਧਨ ਕੀਤਾ ।


    ਕਿਨ੍ਹਾਂ ਕਿਨ੍ਹਾਂ ਅਹੁਦਿਆਂ ' ਤੇ ਰਹੇ


    2015-17 : ਬਿਹਾਰ ਦੇ ਰਾਜਪਾਲ ।


    1994 - 2006 : ਉੱਤਰ ਪ੍ਰਦੇਸ਼ ਤੋਂ ਰਾਜ ਸਭਾ ਦੇ ਮੈਂਬਰ ।


    1971-75 ਅਤੇ 1981 : ਅਖਿਲ ਭਾਰਤੀ ਕੋਲੀ ਸਮਾਜ ਦੇ ਜਨਰਲ ਸਕੱਤਰ ਰਹੇ ।


    1977-1979 : ਦਿੱਲੀ ਹਾਈਕੋਰਟ ਵਿੱਚ ਕੇਂਦਰ ਸਰਕਾਰ ਦੇ ਵਕੀਲ ਰਹੇ ।


    1982-84 : ਸੁਪਰੀਮ ਕੋਰਟ ਵਿੱਚ ਕੇਂਦਰ ਸਰਕਾਰ ਦੇ ਵਕੀਲ ਰਹੇ ।


    ਨਿਜੀ ਵੇਰਵੇ


    ਸ਼੍ਰੀ ਕੋਵਿੰਦ ਦਾ 30 ਮਈ , 1974 ਨੂੰ ਸ਼੍ਰੀਮਤੀ ਸਵਿਤਾ ਕੋਵਿੰਦ ਨਾਲ ਵਿਆਹ ਹੋਇਆ । ਉਨ੍ਹਾਂ ਦਾ ਇੱਕ ਪੁੱਤਰ ਸ਼੍ਰੀ ਪ੍ਰਸ਼ਾਂਤ ਕੁਮਾਰ ਅਤੇ ਇੱਕ ਧੀ ਸੁਸ਼੍ਰੀ ਸਵਾਤੀ ਹੈ । ਪੜ੍ਹਨ ਲਿਖਣ ਵਿੱਚ ਦਿਲਚਸਪੀ ਲੈਣ ਵਾਲੇ ਰਾਸ਼ਟਰਪਤੀ ਦੀ ਸਿਆਸਤ ਅਤੇ ਸਮਾਜਿਕ ਤਬਦੀਲੀ , ਕਾਨੂੰਨ ਅਤੇ ਇਤਿਹਾਸ ਅਤੇ ਧਰਮ ਬਾਰੇ ਪੁਸਤਕਾਂ ਪੜ੍ਹਨ ਵਿੱਚ ਕਾਫੀ ਦਿਲਚਸਪੀ ਹੈ ।


    ਆਪਣੇ ਲੰਬੇ ਸਿਆਸੀ ਜੀਵਨ ਵਿੱਚ ਸ਼੍ਰੀ ਕੋਵਿੰਦ ਨੇ ਦੇਸ਼ ਭਰ ਵਿੱਚ ਕਾਫੀ ਦੌਰੇ ਕੀਤੇ । ਉਹ ਥਾਈਲੈਂਡ , ਨੇਪਾਲ , ਪਾਕਿਸਤਾਨ , ਸਿੰਗਾਪੁਰ , ਜਰਮਨੀ , ਸਵਿਟਜ਼ਰਲੈਂਡ , ਫਰਾਂਸ , ਇੰਗਲੈਂਡ ਅਤੇ ਅਮਰੀਕਾ ਦੇ ਦੌਰੇ ਸੰਸਦ ਮੈਂਬਰ ਵਜੋਂ ਕਰ ਚੁੱਕੇ ਹਨ ।


    

    
    (Release ID: 1497197) Visitor Counter : 2