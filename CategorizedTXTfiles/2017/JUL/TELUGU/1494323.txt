      కార్మిక, ఉపాధికల్పన మంత్రిత్వ శాఖ

      జిఎస్ టి తో మొదటి మూడు నెలల్లో లక్ష ఉద్యోగాలు వస్తాయ్: కేంద్ర కార్మిక, ఉపాధికల్పన శాఖ సహాయ మంత్రి (స్వతంత్ర హోదా) శ్రీ బండారు దత్తాత్రేయ
      Posted On: 01 JUL 2017 8:09PM by PIB Hyderabad


    దేశవ్యాప్తంగా వస్తువులు, సేవల పన్ను (జిఎస్ టి) అమలులోకి రావడంతో మొదటి మూడు నెలల కాలంలోనే ఒక లక్ష ఉద్యోగావకాశాలు ఏర్పడుతాయని, అకౌంటెన్సీ రంగంలో మరొక సుమారు 60 వేల మందికి ఉపాధి లభించగలదని కేంద్ర కార్మిక, ఉపాధికల్పన శాఖ సహాయ మంత్రి (స్వతంత్ర హోదా) శ్రీ బండారు దత్తాత్రేయ అన్నారు.


    హైదరాబాద్ లో ఈ రోజు విలేకరుల సమావేశంలో శ్రీ బండారు దత్తాత్రేయ మాట్లాడుతూ, జిఎస్ టి ఆరంభం ఒక చరిత్రాత్మక ఘడియ అన్నారు. దీనితో దేశానికి ఆర్థిక స్వేచ్ఛ, పన్నుల పరంగా స్వేచ్ఛ సిద్ధించినట్లు అవుతోందని ఆయన అభివర్ణించారు. జిఎస్ టి జాగృతి ఉద్యమాన్ని గురించి కేంద్ర మంత్రి వివరిస్తూ, కేంద్ర ఆర్థిక మంత్రిత్వ శాఖ వివిధ సంస్థల సహకారంతో తెలంగాణ, ఆంధ్ర ప్రదేశ్ రాష్ట్రాలలో వ్యాపార వర్గాలు, సాధారణ ప్రజానీకం హితాన్ని దృష్టిలో పెట్టుకొని గత ఆరు నెలల కాలంలో 1,118 వర్క్ షాపులను నిర్వహించిందన్నారు. దాదాపు 150 జిఎస్ టి సేవా కేంద్రాలను ఏర్పాటు చేయడం జరిగిందని, అలాగే వ్యాపారస్తులకు ఉపయోగపడే విధంగా పూర్తి సమాచారంతో కూడిన చిన్న పుస్తకాన్ని కూడా అందుబాటులోకి తీసుకురావడం జరిగిందని ఆయన వెల్లడించారు.


    జిఎస్ టి రావడంతో, 17 విధాలైన పన్నులు పోయి పన్నుల విధానాన్ని ఒకే సమగ్ర స్వరూపంలో ఇమిడ్చినట్లు శ్రీ దత్తాత్రేయ చెప్పారు. పన్నుల వ్యవస్థలో సుమారు 1500 శ్లాబులు ఉండేవని, ఇప్పుడు వాటిని కేవలం 4 కు కుదించినట్లు పేర్కొన్నారు. వివిధ రాష్ట్రాల సరిహద్దు ప్రాంతాలలో ఉన్న చెక్ పోస్టుల వద్ద ఇక మీదట ఎటువంటి జాప్యానికి తావు ఉండబోదని కూడా కేంద్ర మంత్రి తెలిపారు. జిఎస్ టి ప్రవేశంతో జిడిపి వృద్ధి 7% నుంచి 9% కు పెరుగుతుందని, నిత్యావసర వస్తువుల ధరలు దిగిరావడంతో ద్రవ్యోల్బణం తగ్గుతుందని శ్రీ దత్తాత్రేయ అన్నారు.


    ***

    
    
    (Release ID: 1494323) Visitor Counter : 8
    
    
      Read this release in: English