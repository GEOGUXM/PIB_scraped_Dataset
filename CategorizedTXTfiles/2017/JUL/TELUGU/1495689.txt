      కార్మిక, ఉపాధికల్పన మంత్రిత్వ శాఖ

      దేశంలో 100 నమూనా కెరియర్ కేంద్రాలు ఏర్పాటు చేయడం జరుగుతుంది : కేంద్ర కార్మిక, ఉపాధి కల్పన శాఖ మంత్రి (స్వతంత్ర హోదా) శ్రీ బండారు దత్తాత్రేయ
      - ‘యువతే దేశ భవిత’
      
      - ‘‘నైతిక విలువలపై ఆధారపడిన విద్యా విధానాన్ని రూపొందించాలి’’
      
      - యువత మాదక ద్రవ్యాలను వినియోగించడాన్ని నియంత్రించేందుకు కేంద్రం కట్టుబడి ఉంది: కేంద్ర మంత్రి

      Posted On: 14 JUL 2017 7:42PM by PIB Hyderabad

    కేంద్ర కార్మిక, ఉపాధి కల్పన శాఖ మంత్రి (స్వతంత్ర హోదా) శ్రీ బండారు దత్తాత్రేయ నార్కోటిక్స్ కంట్రోల్ బ్యూరో, హైదరాబాద్ సబ్ ఆఫీస్ డిప్యూటీ సూరింటెండెంట్ శ్రీ పంకజ్ ద్వివేదితో ఈ రోజు హైదరాబాద్ లో సమావేశమయ్యారు. మాదక ద్రవ్యాల వినియోగం, యువత ఆరోగ్యం పై అది చూపే ప్రభావం.. ఈ అంశాలపై ఈ సందర్భంగా చర్చించారు. సమావేశం ముగిశాక శ్రీ దత్తాత్రేయ విలేకరుల సమావేశంలో మాట్లాడుతూ, యువత మత్తు మందుల మాయలో పడుతున్న తీరును ఖండించారు. దేశ భష్యత్తుకు యువతరం ఒక ప్రతీక అని, వారు డ్రగ్స్ వలలో పడకుండా కాపాడుకోవలసిన అవసరం ఉందని కేంద్ర మంత్రి పేర్కొన్నారు. పిల్లల అలవాట్ల విషయంలో అప్రమత్తంగా ఉండాలని తల్లిదండ్రులకు ఆయన విజ్ఞప్తి చేశారు. నార్కోటిక్స్ విక్రయం, వినియోగం రెంటినీ నియంత్రించేందుకు తగిన చర్యలు తీసుకోవలసిందిగా తెలంగాణ, ఆంధ్ర ప్రదేశ్ రాష్ట్రాల ముఖ్యమంత్రులను కేంద్ర మంత్రి కోరారు. నైతిక విలువలపై ఆధారపడిన విద్యా విధానాన్ని రూపొందించాలని రెండు తెలుగు రాష్ట్రాల ప్రభుత్వాలకు ఆయన విజ్ఞప్తి చేశారు. డ్రగ్స్ వినియోగం, దీనిని నియంత్రించే దిశగా చేపట్టే చర్యలను గురించి కేంద్ర హోం మంత్రి శ్రీ రాజ్ నాథ్ సింగ్ తోను, కేంద్ర ఆర్థిక మంత్రి శ్రీ అరుణ్ జైట్లీ తోను తాను మాట్లాడతానని శ్రీ దత్తాత్రేయ హామీ ఇచ్చారు. డ్రగ్స్ ను నిరోధించే ఒక టాస్క్ ఫోర్స్ ఏర్పాటు పై తెలంగాణ, ఆంధ్ర ప్రదేశ్ రాష్ట్ర ప్రభుత్వాలు చొరవ తీసుకోవాలని శ్రీ దత్తాత్రేయ అన్నారు. డ్రగ్స్ విక్రయాన్ని, వినియోగాన్ని నియంత్రించడం కోసం ఒక ప్రత్యేక వ్యవస్థ అవసరమని శ్రీ దత్తాత్రేయ అన్నారు. తెలంగాణ రాష్ట్ర ప్రభుత్వం దీని కోసం ప్రత్యేకంగా ఒక సంస్థను స్థాపించాలని కేంద్ర మంత్రి సూచించారు. తెలంగాణ, ఆంధ్ర ప్రదేశ్ రాష్ట్రాల రవాణా విభాగాలు ఈ తరహా మందుల రవాణాను అరికట్టేందుకు చర్యలు తీసుకోవాలని ఆయన అన్నారు. డ్రగ్స్ వినియోగానికి వ్యతిరేకంగా జాగృతిని పెంపొందించేందుకు “నయా సవేరా’’ పేరుతో ఒక కార్యక్రమాన్ని నార్కోటిక్స్ కంట్రోల్ బ్యూరో మొదలు పెట్టిందని చెప్పారు. పబ్ సంస్కృతిని నివారించేందుకు తెలుగు రాష్ట్రాలు రెండూ తగిన చర్యలు తీసుకోవాలని మంత్రి అన్నారు. డ్రగ్స్ వ్యసనానికి యువత లోబడటం కలవలరపరిచే అంశమని, దీనికి అడ్డుకట్ట వేయవలసిన అవసరం ఎంతైనా ఉందన్నారు. ఈ విషయంలో కేంద్ర, రాష్ట్ర ప్రభుత్వాలు సమాచారాన్ని పరస్పరం పంచుకోవాలని కేంద్ర మంత్రి చెప్పారు.


    నేషనల్ కెరియర్ సర్వీస్ (ఎన్ సిఎస్)లో భాగంగా దేశంలో 100 నమూనా కెరియర్ కేంద్రాలను కేంద్ర ప్రభుత్వం ఏర్పాటు చేస్తుందని శ్రీ దత్తాత్రేయ చెప్పారు. ఎన్ సిఎస్ పోర్టల్ నిర్వహణ కోసం ప్రభుత్వం తపాలా విభాగంతో ఒక అవగాహన పూర్వక ఒప్పందాన్ని కుదుర్చుకున్నట్లు తెలిపారు. ఈ పోర్టల్ లో 3.81 కోట్ల ఉద్యోగార్థులు పేర్లను నమోదు చేసుకున్నారని తెలిపారు. 3 వేల కోర్సులకు సంబంధించిన కంటెంట్ ను ఈ పోర్టల్ లో పోస్ట్ చేసినట్లు వివరించారు. ఈ కెరియర్ కేంద్రాలు ఉద్యోగ నైపుణ్యాలను, ప్రపంచ ప్రమాణాల పై ఆధారపడిన జాబ్ మ్యాచింగ్ స్కిల్స్ లో శిక్షణను అందిస్తాయని శ్రీ దత్తాత్రేయ చెప్పారు.

    
    
    (Release ID: 1495689) Visitor Counter : 6
    
    
      Read this release in: English