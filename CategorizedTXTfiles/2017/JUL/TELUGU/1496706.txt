      PIB Headquarters

      జులై 24న 157వ ఆదాయపు పన్ను దినోత్సవం: ఆదాయపు పన్ను ప్రిన్సిపల్ టాక్స్ కమిషనర్ శ్రీ శ్యామ ప్రసాద్ చౌదరి
      Posted On: 21 JUL 2017 7:03PM by PIB Hyderabad


    ప్రతి సంవత్సరం జులై 24వ తేదీన ఆదాయపు పన్ను దినోత్సవాన్ని జరుపుతూ వస్తున్నారు. ఈ సంవత్సరం ఆంధ్రప్రదేశ్, తెలంగాణ ప్రాంతానికి చెందిన ఆదాయపు పన్ను విభాగం ప్రత్యక్ష పన్నులకు సంబంధించి ప్రజలలో చైతన్యాన్ని పెంపొందించాలని, సంబంధిత వర్గాల సమస్యల పట్ల శ్రద్ధ వహించాలనే లక్ష్యాలతో ఆదాయపు పన్ను దినోత్సవాన్ని నిర్వహించనున్నట్లు ఈ ప్రాంత ఆదాయపు పన్ను ప్రిన్సిపల్ చీఫ్ కమిషనర్ శ్రీ శ్యామ ప్రసాద్ చౌదరి తెలిపారు. ఆయన ఈ రోజు హైదరాబాద్ లో ఏర్పాటైన విలేకరుల సమావేశంలో మాట్లాడుతూ, 1860 జులై 24న ఆదాయపు పన్ను విధింపునకు అధికారం దఖలు పడిన సందర్భానికి గుర్తుగా ఏటా ఆదాయపు పన్ను దినోత్సవాన్ని జరుపుతూ వస్తున్నట్లు వివరించారు. జాగృతి కార్యక్రమంలో భాగంగా 8వ తరగతి నుంచి 12వ తరగతి విద్యార్థులకు తెలుగు, హిందీ, ఇంగ్లీషు భాషలలో వ్యాస రచన పోటీలను నిర్వహించనున్నామని ఆయన చెప్పారు. హైదరాబాద్ నగరంలో 6 పాఠశాలల్లో ఈ పోటీలు నిర్వహిస్తారు. ఇవి ఓబుల్ రెడ్డి స్కూల్, మెరిడియన్ స్కూల్, జూబ్లీహిల్స్ పబ్లిక్ స్కూల్, చిరెక్ స్కూల్, నాచారం, నాదర్ గుల్ లలోని ఢిల్లీ పబ్లిక్ స్కూల్ లలో జరుగుతాయి. అలాగే, ఒక ఇన్ కమ్ టాక్స్ కాన్ క్లేవ్ ను కూడా నిర్వహిస్తారు. ఈ కార్యక్రమంలో భాగంగా ఆంధ్రప్రదేశ్, తెలంగాణ ప్రాంతాలలోని 170 మంది అగ్రగామి పన్ను చెల్లింపుదారులు, ఎఫ్ టిఎపిసిఐ ప్రతినిధులు, సిఎ అసోసియేషన్, కంపెనీ సెక్రటరీస్ అసోసియేషన్ ఇంకా ప్రధాన ప్రభుత్వ అధికారులతో హైదరాబాద్ లోని ఆదాయపు పన్ను అధికారులు ముఖాముఖి సమావేశం కానున్నారు. ఈ సమావేశాన్ని 2017 జులై 24వ తేదీ సాయంత్రం 4 గంటలకు హైదరాబాద్ లోని జూబ్లీహిల్స్ లో ఉన్న జెఆర్ సి కన్వెన్షన్ సెంటర్ లో నిర్వహించనున్నారు. ఈ సమావేశానికి తెలంగాణ ప్రభుత్వ ముఖ్య సలహాదారు డాక్టర్ రాజీవ్ శర్మ ముఖ్య అతిథిగా వస్తారు. ఈ కార్యక్రమాలకు తోడు, ఆదాయపు రిటర్నుల దాఖలు, ఇ-అసెస్ మెంట్, ఫేస్ లెస్ జ్యూరిస్ డిక్షన్, టాక్స్ పేయర్ సర్వీసెస్ లలో చోటు చేసుకొన్న తాజా మార్పులను గురించి పన్ను చెల్లింపుదారులలోను, సాధారణ ప్రజానీకంలోను అవగాహనను కల్పించడం కోసం పలు కార్యక్రమాలను చేపట్టనున్నారు.


    ***

    
    
    (Release ID: 1496706) Visitor Counter : 9
    
    
      Read this release in: English