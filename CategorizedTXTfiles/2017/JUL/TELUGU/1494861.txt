      సమాచార, ప్రసార మంత్రిత్వ శాఖ

      నవకల్పనలు గ్రామీణాభివృద్ధి కి తోడ్పడే విధంగా ఉండాలి: కేంద్ర పట్టణాభివృద్ధి, పట్టణ ప్రాంతాలలో పేదరికం నిర్మూలన, గృహ‌ నిర్మాణం, సమాచార & ప్రసార శాఖ మంత్రి శ్రీ ఎం. వెంకయ్య నాయుడు
      -‘‘రూరల్ టెక్నాలజీలు శక్తి సమర్ధంగాను, పర్యావరణహితకరంగాను, సుస్థిర అభివృద్ధి కి అనువుగాను ఉండాలి’’
      
      -‘గ్రామాల అభివృద్ధి కి సంప్రదాయక విజ్ఞానాన్ని వినియోగించుకోవలసిన అవసరం ఎంతైనా ఉంది’

      Posted On: 07 JUL 2017 7:48PM by PIB Hyderabad

    నవకల్పనలు (ఇన్నొవేషన్స్) గ్రామీణాభివృద్ధి కి తోడ్పడే విధంగా ఉండాలని కేంద్ర పట్టణాభివృద్ధి, పట్టణ ప్రాంతాలలో పేదరికం నిర్మూలన, గృహ‌ నిర్మాణం, సమాచార & ప్రసార శాఖ మంత్రి శ్రీ ఎం. వెంకయ్య నాయుడు సూచించారు. హైదరాబాద్ లోని గ్రామీణాభివృద్ధి, పంచాయతీరాజ్ జాతీయ సంస్థ (ఎన్ఐఆర్ డిపిఆర్) లో ఈ రోజు జరిగిన ‘‘తక్కువ ఖర్చు అయ్యే నవకల్పనలపై వర్క్ షాప్’’ (ఫ్రూగల్ ఇన్నోవేషన్స్ వర్క్ షాప్)ను ఉద్దేశించి శ్రీ ఎం. వెంకయ్యనాయుడు ప్రసంగించారు. రూరల్ టెక్నాలజీలు శక్తి సమర్ధంగాను, పర్యావరణహితకరంగాను, స్థిర అభివృద్ధి కి అనువుగాను ఉండి తీరాలని ఆయన చెప్పారు. సంప్రదాయక విజ్ఞానాన్ని పల్లెల వికాసానికి వినియోగించుకోవలసిన ఆవశ్యకత ఎంతైనా ఉందని కూడా ఆయన పేర్కొన్నారు. గ్రామాలు ముందంజ వేయనిదే ఏ దేశం పురోగమించజాలదని కేంద్ర మంత్రి అన్నారు. దేశ జనాభాలో 68 శాతం గ్రామాలలో నివసిస్తున్న భారతదేశం వంటి దేశంలో ఇది మరింత ప్రాముఖ్యాన్ని సంతరించుకొనే అంశం అని శ్రీ వెంకయ్యనాయుడు చెప్పారు. తగినంత శ్రద్ధ వహించని కారణంగా పల్లెసీమలు వెనుకబడిపోతే ప్రజలు ఇక్కట్ల పాలవడమే కాకుండా, వేరే చోటుకు వలసలు పోతారని, అంతే కాక దేశ సంప్రదాయాలు మరుగునపడతాయన్నారు. భారతదేశంలోని పల్లెలు మిగులు జనాభా తో సతమతం అవుతున్నాయి, నిరాశతో వలసలు చోటు చేసుకొంటే, పట్టణాలలో అధిక జనాభా సమస్య తలెత్తుతుంది. వనరులకు కొరత ఏర్పడుతుందని ఆయన వివరించారు. డాక్టర్ ఎ.పి.జె. అబ్దుల్ కలామ్ ‘పుర’ (ప్రొవైడింగ్ అర్బన్ అమెనిటీస్ టు రూరల్ ఏరియాస్) అనే పదబంధాన్ని ప్రయోగించారని శ్రీ వెంకయ్యనాయుడు గుర్తు చేశారు. పుర అనేది ఒక ఉత్తమమైన ఐచ్ఛికమైతే, గ్రామాలలో పట్టణ మౌలికసదుపాయాలను కల్పించడం, లేదా పర్యావరణానికి, శక్తి అవసరాలకు అనుకూలమైన పరిష్కార మార్గాన్ని సిద్ధం చేయడం.. ఈ రెంటిలో ఏదో ఒకటి ఎంచుకోవలసి ఉంటుందని కేంద్ర మంత్రి అన్నారు. గ్రామాల ఆర్థిక, సంస్థాగత, సాంకేతిక విజ్ఞాన సంబంధిత పురోగతులపై కేంద్ర ప్రభుత్వం తరఫు థింక్ ట్యాంక్ గా ఎన్ఐఆర్ డిపిఆర్ పనిచేస్తోందని ఆయన చెప్పారు. ఇండియన్ నేషనల్ అకాడమీ ఆఫ్ ఇంజినీరింగ్ (ఐఎన్ఎఇ), విజ్ఞాన భారతి ల సహకారంతో ఈ వర్క్ షాప్ కార్యక్రమాన్ని నిర్వహిస్తున్నందుకు నిర్వాహక సంస్థలను అభినందిస్తున్నానని శ్రీ వెంకయ్యనాయుడు అన్నారు.


    గ్రామాలు ఆలోచనలకు కేంద్రాలు కావాలని కేంద్ర మంత్రి శ్రీ వెంకయ్యనాయుడు అన్నారు. ఎక్కడో నగరాలలో జనించిన ఆలోచనల, రూపుదిద్దుకొన్న సాంకేతిక విజ్ఞానాలను అందుకొనే ప్రాంతాలుగా గ్రామాలు మిగిలిపోకూడదని ఆయన చెప్పారు. అంతకన్నా గ్రామాలే శక్తి సమర్ధ, పర్యావరణ హితకర సాంకేతిక విజ్ఞానాలను అభివృద్ధిపరచాలి అని కేంద్ర మంత్రి చెప్పారు. భారతదేశ వ్యాప్తంగా వాణిజ్య పరంగా లాభసాటి కాని ఉత్పత్తులకు వేలాది శాస్త్ర సంబంధ పేటెంట్ లను పొందుతున్నారని, కానీ వాటిలో కొన్ని పేటెంట్ లు పల్లెలలో నివసించే వారి అవసరాలకు అనువుగా ఉండవచ్చని శ్రీ వెంకయ్యనాయుడు వివరించారు. అందుకే వాటిని ఫ్రూగల్ ఇన్నొవేషన్స్ గా.. మంచి ఫలితాలను ఇచ్చే సరళమైన, వివేకవంతమైన, లో-కీ ఇన్నొవేషన్స్ గా.. వ్యవహరిస్తున్నారని ఆయన పేర్కొన్నారు. ఈ పద్ధతిలో మనం స్థానిక స్థాయిలో ఆదాయాన్ని సృష్టించగలమని చెప్పారు. వారు తయారు చేసే ఉత్పత్తులు మహానగరాలకే వెళ్లాలనే నియమం లేదని, వాటిని తాలూకా లేదా జిల్లా స్థాయిలో వినియోగించుకోవచ్చని తెలిపారు. ఆ తరహా నవకల్పనలను ప్రోత్సహించగల చక్కటి స్థితిలో ఇండియన్ నేషనల్ అకాడమీ ఆఫ్ ఇంజినీరింగ్ (ఐఎన్ఎఇ) ఉందని వివరించారు. సేంద్రియ ఎరువులను ఫ్రూగల్ టెక్నాలజీకి ఒక ఉదాహరణగా చెప్పవచ్చని శ్రీ వెంకయ్యనాయుడు అన్నారు. పచ్చి ఎరువులు నేల యొక్క స్వస్థతను, ఉత్పాదకతను పరిరక్షించగలుగుతాయని చెప్పారు.


    గ్రామాలు చాలా కాలం క్రితం నుంచే స్వావలంబనకు నిలయాలుగా నిలబడుతూవచ్చాయని కేంద్ర మంత్రి శ్రీ వెంకయ్యనాయుడు అన్నారు. మహాత్మ గాంధీ గారు ప్రవచించిన గ్రామ స్వరాజ్యం వెనుక ఉన్న ఆలోచన కూడా ఇదే అని ఆయన గుర్తు చేశారు. ఈ కాలంలో శక్తి విషయంలో స్వయం సమృద్ధిని సాధించడానికి ప్రయత్నించాలని శ్రీ వెంకయ్యనాయుడు చెప్పారు. శాస్త్ర, సాంకేతిక విజ్ఞాన విభాగం ‘సూర్య జ్యోతి’ పేరుతో తక్కువ ఖర్చుతో కూడినటువంటి మైక్రో సోలార్ డోమ్ ను రూపొందించింది. ఇది చౌక ఖరీదుకే ఫోటో వోల్టాయిక్, నాన్-ఫోటో వోల్టాయిక్ కోవలలో లభ్యం అవుతుంది. దీనికి శక్తిని భారీ స్థాయిలో ఆదా చేసే, ఉద్గారాన్ని కుదించే సామర్థ్యం ఉంది. ప్రధాన మంత్రి శ్రీ నరేంద్ర మోదీ 2015 జులై 25న ‘‘మేరా గావ్, మేరా గౌరవ్’’ పేరుతో ఒక పథకాన్ని ప్రారంభించారు. ఈ పథకంలో భాగంగా కేంద్ర, రాష్ట్ర స్థాయిలలోని వ్యవసాయ శాస్త్ర వేత్తలు కొన్ని పల్లెలలను దత్తత తీసుకొని, ఆ ప్రాంతాలలో ఉపయోగించే వ్యవసాయ సంబంధ సాంకేతిక విజ్ఞాన అవసరాలను తీర్చడం కోసం అందుబాటులో ఉంటారని శ్రీ వెంకయ్యనాయుడు వివరించారు. గ్రామాలలో నీటిని శుభ్రపరచడం కోసం, వ్యర్థాల రీసైక్లింగ్ కోసం, వ్యవసాయ ఉత్పత్తులను చక్కగా దాచి ఉంచుకోవడం కోసం తదితర పనులకుగాను గ్రామాలకు సాంకేతిక విజ్ఞాన సంబంధ సహాయం అవసరం. అవసరాలను తీర్చగలిగే టెక్నాలజీలు ప్రస్తుతం ఎంతయినా అవసరం. ఏ దేశం కూడా నవకల్పనల మద్దతు లేనిదే గొప్ప దేశమనే పేరును సంపాయించుకోలేకపోతుంది. మనం లోకల్ కమ్యూనిటీల భాగస్వామ్యంతో సంప్రదాయక విజ్ఞానాన్ని వాడుకలోకి తెచ్చుకోగలగాలని మంత్రి చెబుతూ ఈ సందర్భంగా సభికులకు కొన్ని ఉదాహరణలను వివరించి, తన ప్రసంగాన్ని ముగించారు. ఈ కార్యక్రమంలో ఎన్ఐఆర్ డిపిఆర్ డైరెక్టర్ జనరల్ శ్రీ డబ్ల్యు.ఆర్. రెడ్డి, ఐఎన్ఎఇ అధ్యక్షుడు డాక్టర్ సురేశ్, ఎంపి శ్రీ కె. విశ్వేశ్వర్ రెడ్డి లు పాల్గొన్నారు.


      ***

    
    
    (Release ID: 1494861) Visitor Counter : 5