      సాంఘిక న్యాయం, మరియు సాధికారత మంత్రిత్వ శాఖ

      ట్రాన్స్ జెండర్ లకు రిజర్వేషన్లు ఇచ్చే అంశాన్ని పరిశీలిస్తున్న కేంద్రం: సామాజిక న్యాయం & సాధికారత శాఖ సహాయ మంత్రి శ్రీ రామ్ దాస్ అఠావలే
      Posted On: 31 JUL 2017 6:57PM by PIB Hyderabad


    ట్రాన్స్ జెండ‌ర్ వర్గానికి విద్య, ఉపాధి రంగాలలో కోటా కల్పించే ప్రతిపాదనను కేంద్ర ప్రభుత్వం పరిశీలిస్తుందని సామాజిక న్యాయం & సాధికార‌త శాఖ స‌హాయ మంత్రి శ్రీ రామ్ దాస్ అఠావలే హామీ ఇచ్చారు. ఆయ‌న సోమ‌వారం మధ్యాహ్నం హైద‌రాబాద్ లో ప్రసార మాధ్యమాల ప్రతినిధుల సమావేశంలో మాట్లాడారు. ఎన్ డిఎ ప్రభుత్వం సామాజిక న్యాయానికి ప్రత్యేకించి సమాజంలోని అణగారిన, వెనుకబడిన వర్గాల వారికి న్యాయం చేసేందుకు కట్టుబడి ఉందని, ఈ కారణంగా ట్రాన్స్ జెండర్ లకు రిజర్వేషన్ల అంశాన్ని పరిశీలించనున్నామని చెప్పారు. పార్లమెంటు తదుపరి సమావేశాల కాలంలో ట్రాన్స్ జెండర్ బిల్లు ఆమోదం పొందగలదన్న విశ్వాసాన్ని ఆయన వ్యక్తం చేశారు. అలాగే, ట్రాన్స్ జెండ‌ర్ విద్యార్థులు చదువుకొనేటట్లు ప్రోత్సహించడానికి వారి కోసం ప్రత్యేక పాఠ‌శాల‌లను ఏర్పాటుచేసే అంశాన్ని కూడా ప్రభుత్వం పరిశీలిస్తుందని తెలిపారు. రిజ‌ర్వేష‌న్ క‌ల్పించ‌డానికి ఉద్దేశించిన బిల్లును సిద్ధం చేసి, ప్ర‌భుత్వ ప‌రిశీల‌న‌కు నివేదించిన‌ట్లు మంత్రి శ్రీ రామ్ దాస్ అఠావ‌లే వెల్ల‌డించారు. భార‌త‌దేశంలో ట్రాన్స్ జెండ‌ర్ విద్యార్థుల కోసం ప్ర‌త్యేక పాఠ‌శాల‌ల‌ను ప్రారంభించే దిశ‌గా కూడా ప్ర‌భుత్వం ఆలోచ‌న చేస్తున్న‌ట్లు ఆయ‌న చెప్పారు. అంత క్రితం రాజేంద్రనగర్ లోని జాతీయ గ్రామీణాభివృద్ధి మరియు పంచాయతీరాజ్ సంస్థలో “ డెవలపింగ్ మాడ్యూల్స్ ఫర్ సెన్సిటైజింగ్ ట్రాన్స్ జెండర్ కమ్యూనిటీ అండ్ స్టేక్ హోల్డర్స్ ” అంశం పై ఏర్పాటైన రెండు రోజుల వర్క్ షాప్ ను మంత్రి ప్రారంభించి, ప్రసంగించారు. ఈ సందర్భంగా ఆయన మాట్లాడుతూ, ప్రభుత్వం ట్రాన్స్ జెండర్ సముదాయ సభ్యుల హక్కులను ప‌రిర‌క్షించే దిశగా ప్రభుత్వం శాయశక్తులా సహాయాన్ని అందిస్తుందని చెప్పారు. ప్రతిపాదిత చట్టం ట్రాన్స్ జెండర్ సముదాయం గౌరవంగా జీవించేందుకు, వారి హక్కులను కాపాడేందుకు అవసరమైన అన్ని నియమ నిబంధనలతో రూపొందగలదని కూడా ఆయన హామీ ఇచ్చారు. ‘ ముద్ర యోజన ’ తో పాటు ‘ మేక్ ఇన్ ఇండియా ’ వంటి కార్యక్రమాలు ట్రాన్స్ జెండర్ సముదాయం అటు సాంఘికంగా, ఇటు ఆర్థికంగా మెరుగైన జీవనం గడపడానికి తోడ్పడగలదని చెప్పారు.


    ఆంధ్రప్రదేశ్ లో దివ్యాంగ జనుల స్వావలంబన కోసం సుమారు 100 కోట్ల రూపాయల మేరకు ఆర్థిక సహాయాన్ని అందించడం జరుగుతుంది. సామాజిక న్యాయం & సాధికార‌త శాఖ స‌హాయ మంత్రి శ్రీ రామ్ దాస్ అఠావలే హైదరాబాద్ లో ఈ రోజు అధికారులతో ఒక ఉన్నత స్థాయి సమావేశాన్ని నిర్వహించిన అనంతరం విలేకరులతో మాట్లాడుతూ, రాష్ట్రంలో దివ్యాంగులకు ఆర్థిక సహాయం అందజేయడం కోసం ‘ నేషనల్ హ్యాండికాప్డ్ ఫైన్స్ అండ్ డెవలప్ మెంట్ కార్పొరేషన్ ’ ముందుకు వచ్చిందని చెప్పారు. ఈ విషయంలో అవరోధాలను త్వరలో పరిష్కరిస్తామని వెల్లడించారు. దీనివల్ల రాష్ట్రంలో దాదాపు ఏడున్నర లక్షల మంది దివ్యాంగులకు ప్రయోజనం అందుతుందని వివరించారు. దివ్యాంగులకు ఉద్దేశించిన పెన్షన్ పథకాన్ని రాష్ట్ర ప్రభుత్వం చక్కగా అమలు చేస్తోందని మంత్రి అన్నారు. వారికి ఇస్తున్న నెలవారీ పెన్షన్ ను 500-1000 రూపాయాల మేర పెంచవలసిందిగా రాష్ట్ర ప్రభుత్వాన్ని తాను కోరనున్నట్లు చెప్పారు. ఈ మేరకు తాను ముఖ్యమంత్రి శ్రీ చంద్రబాబునాయుడుకు ఒక లేఖ రాస్తానని తెలిపారు. ప్రధాన మంత్రి శ్రీ నరేంద్ర మోదీ ఇంతకు ముందు హామీ ఇచ్చిన ప్రకారమే దివ్యాంగులకు చెందిన వాహనాలు సుంకం రద్దు లబ్దిని పొందగలవన్న అభిప్రాయాన్ని వ్యక్తం చేశారు. ఈ అంశాన్ని తాను రవాణా మంత్రి దృష్టికి తీసుకువెళతానని చెప్పారు.


    విద్యారంగంలో దివ్యాంగుల‌కు 5 శాతం రిజ‌ర్వేష‌న్‌ , ప్ర‌భుత్వ ఉద్యోగాల‌లో 4 శాతం రిజ‌ర్వేష‌న్ల క‌ల్ప‌న దిశగా చొరవ తీసుకున్నట్లు మంత్రి శ్రీ రామ్ దాస్ అఠావలే చెప్పారు. దివ్యాంగుల కోసం మోదీ ప్ర‌భుత్వం “ సుగ‌మ్య భార‌త్ ” ప‌థ‌కాన్ని ప్ర‌వేశ పెట్టింద‌ని గుర్తు చేశారు. భార‌త‌దేశంలో మొత్తం దివ్యాంగ జ‌నుల సంఖ్య 2011లో 2 కోట్ల 68 ల‌క్ష‌ల 557 మందిగా న‌మోదైన‌ట్లు , ఇందులో ఆంధ్ర‌ప్ర‌దేశ్ కు చెందిన‌వారు 12 ల‌క్ష‌ల మంది ఉన్న‌ట్లు మంత్రి వివ‌రించారు. గ‌త మూడు సంవ‌త్స‌రాల‌లో సామాజిక న్యాయం మ‌రియు ఉపాధి క‌ల్ప‌న మంత్రిత్వ శాఖ 5500 శిబిరాల‌ను నిర్వ‌హించి , దాదాపు ఏడున్న‌ర ల‌క్ష‌ల స‌హాయ ఉప‌క‌ర‌ణాల‌ను దివ్యాంగుల‌కు అంద‌జేసింద‌న్నారు. దివ్యాంగులకు ఆంధ్ర‌ప్ర‌దేశ్ రాష్ట్రం 6 పాఠ‌శాల‌ల‌ను , ఒక జూనియ‌ర్ కాలేజీని నిర్వ‌హిస్తోంద‌ని , అలాగే 72 ప్ర‌భుత్వేత‌ర సంస్థ‌లు (ఎన్ జిఒ) దివ్యాంగుల శ్రేయ‌స్సు కోసం ప‌ని చేస్తున్నాయ‌ని , ఒక్కొక్క విద్యార్థికి రూ. 850 చొప్పున ఎన్ జిఒ ల‌కు స‌మ‌కూర్చ‌డం జ‌రుగుతోంద‌న్నారు.


    ***

    
    
    (Release ID: 1497873) Visitor Counter : 2