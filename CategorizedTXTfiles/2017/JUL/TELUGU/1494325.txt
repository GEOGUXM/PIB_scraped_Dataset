      సమాచార, ప్రసార మంత్రిత్వ శాఖ

      జిఎస్ టి తో చివరకు సామాన్య ప్రజానీకానికి, వ్యాపారులకు, పరిశ్రమ రంగానికి మేలే జరుగుతుంది: కేంద్ర పట్టణాభివృద్ధి, పట్టణ ప్రాంతాలలో పేదరికం నిర్మూలన, గృహ‌ నిర్మాణం, సమాచార & ప్రసార శాఖ మంత్రి శ్రీ ఎమ్. వెంకయ్య నాయుడు
      - ‘భిన్నత్వంలో ఏకత్వం మాదిరిగానే జిఎస్ టి మనందరిలోను ఒకే భారతీయతకు చిహ్నంగా నిలువనుంది‘
      - ‘‘జిఎస్ టి లో లోటుపాట్లు ఉన్నాయనుకొన్నప్పటికీ, టీమ్ ఇండియా దీనిని విజయం వైపునకు నడపాలి’’
      -‘జిఎస్ టి అమలుకు అనేక చర్యలు తీసుకున్న కేంద్ర ప్రభుత్వం’
      - జిఎస్ టి రాకతో ధరలు తగ్గుతాయి: కేంద్ర కార్మిక, ఉపాధికల్పన శాఖ సహాయ మంత్రి (స్వతంత్ర బాధ్యత) శ్రీ బండారు దత్తాత్రేయ

      Posted On: 01 JUL 2017 8:11PM by PIB Hyderabad

    ఇన్ స్టిట్యూట్ ఆఫ్ చార్టర్డ్ అకౌంటెంట్స్ ఆఫ్ ఇండియా (ఐసిఎఐ) ఆధ్వర్యంలో హైదరాబాద్ లో శనివారం నాడు ఏర్పాటైన ఒక కార్యక్రమంలో కేంద్ర పట్టణాభివృద్ధి , పట్టణ ప్రాంతాలలో పేదరికం నిర్మూలన , గృహ‌ నిర్మాణం , సమాచార & ప్రసార శాఖ మంత్రి శ్రీ ఎమ్. వెంకయ్య నాయుడు పాల్గొని , ప్రసంగించారు. ఎట్టకేలకు భారతదేశం నిన్న మధ్య రాత్రి వస్తువులు , సేవల పన్ను (జిఎస్ టి) రూపంలో ఒక మంచి , సులభమైన పన్ను విధానానికి మళ్లిందని ఆయన అన్నారు. నిన్నటి వరకు ఒక దేశంగా మనమంతా ఒక్కటిగా ఉన్నప్పటికీ వస్తువులు , సేవలపై మొత్తం 17 పన్నులను కేంద్ర , రాష్ట్ర ప్రభుత్వాలు విధిస్తూ వచ్చాయని , ఒకే దేశంలో అన్ని పన్నులు , అన్ని వేరు వేరు రేటులు ఉండటం ఏం పద్ధతని ఆయన తన ప్రసంగంలో పేర్కొన్నారు. దేశం 1947 ఆగస్టు 15 న స్వాతంత్ర్యం సంపాదించుకొంటే , అదే విధంగా 2017 జులై 1 వ తేదీ కూడా ఎంతో ప్రాముఖ్యాన్ని సంతరించుకొందని , ఈ రెండు తేదీలు ఆధునిక భారతదేశ చరిత్రలో అత్యంత పరివర్తనకు సాక్షీభూతాలుగా నిలచిన రోజులుగా పేరుపొందుతాయని శ్రీ వెంకయ్యనాయుడు వివరించారు. మనం స్వాతంత్ర్యాన్ని సంపాదించుకొన్నప్పటి కాలానికి అన్ని ఆర్థిక పరామితులలోను చైనా కన్నా ముందుండేవాళ్లమని , కానీ ఇవాళ మనం వారి కన్నా ఎంతో వెనుకబడ్డామన్నారు. జిఎస్ టి తో మన జిడిపి సుమారు 1.50% నుంచి 2.00% వరకు పెరగగలదని నిపుణులు చెబుతున్నారని , ఇది భారతీయ యువతకు లభించగల అవకాశాల రీత్యా చూస్తే గొప్ప ప్రభావాన్ని కలిగించే చర్య అవుతుందని శ్రీ వెంకయ్య నాయుడు అన్నారు.


    జిఎస్ టి కి దేశం సన్నద్ధంగా లేదని , ప్రతిపాదిత జిఎస్ టి లోపాలతో కూడుకొని ఉందని , ఒకే పన్ను ఉండాల్సిన స్థానంలో బోలెడు పన్ను రేటులు ఉన్నాయని , జిఎస్ టి రేట్ల స్వరూపం ధరల పెరుగుదలకు దారితీస్తుందన్న అభిప్రాయాలు సమాజంలోని కొన్ని వర్గాలలో చోటు చేసుకొన్నాయని కేంద్ర మంత్రి శ్రీ వెంకయ్య నాయుడు ప్రస్తావించారు. మహాత్మ గాంధీ నాయకత్వంలో దేశం స్వాతంత్ర్యాన్ని సంపాదించకొన్నప్పుడు కూడా భారత్ రాజకీయ స్వేచ్ఛకు సిద్ధంగా లేదన్న అభిప్రాయం , రెండో సాధారణ ఎన్నికలు జరగకపోవచ్చన్న అంచనాలు వచ్చాయని , కానీ అటువంటి జోస్యాలు తరువాత తప్పయి , మనం ప్రస్తుతం ప్రపంచంలోకెల్లా అతి పెద్ద ప్రజాస్వామ్య దేశంగా రాణిస్తున్నామని కేంద్ర మంత్రి అన్నారు. సమాచార సాంకేతిక విజ్ఞానం వల్ల సంబంధిత సాధనాలు మనకు సులభంగా అందుబాటులో ఉన్న కాలంలో జిఎస్ టి అమలు కష్టమన్న ఉద్దేశానికి తావు లేదని , పన్ను చెల్లింపుదారులలో 70 % కి పైగా ఇప్పటికే వస్తువులు , సేవల పన్ను టెక్నాలజీ నెట్ వర్క్ (జిఎస్ టిఎన్) లో నమోదై ఉన్నారని మంత్రి గుర్తు చేశారు. ఇంకా నమోదు కాని వర్గాలకు సెప్టెంబరు వరకు గడువు ఉందని ఆయన స్పష్టంచేశారు. ఇక జిఎస్ టి సమగ్రంగా లేదన్న విమర్శ విషయానికి వస్తే ఈ రోజు సమగ్రంగా ఉన్నది రేపటికి అలా ఉండనక్కర లేదని గ్రహించాలని మంత్రి చెప్పారు. అనుభవంతో కొత్త మార్పులకు వెళ్లవచ్చని ఆయన అన్నారు. అయిదు శ్లాబుల జిఎస్ టి రేటు స్వరూపం సమష్టి అభిప్రాయాల కలబోతతో రూపుదిద్దుకొన్నదేనంటూ , కేంద్ర-రాష్ట్ర ప్రభుత్వాల కు ప్రాతినిధ్యం ఉన్న జిఎస్ టి కౌన్సిల్ తాను నిర్ణయించుకొన్నప్పుడు రేటులను మార్పు చేసే అవకాశం అట్టిపెట్టుకొందని చెప్పారు. ఇది క్రమంగా దోష రాహిత్యానికి మార్గం సుగమం చేయగలుగుతుందని శ్రీ వెంకయ్య నాయుడు తెలిపారు. పలు సామాజిక-ఆర్థిక కేటగిరీలకు చెందిన ప్రజలు ఉపయోగించే వేరు వేరు శ్రేణుల వస్తువులకు వారి ఆదాయస్థాయిలు , చెల్లించే తాహతులు వేరు వేరుగా ఉంటాయి. కాబట్టి ఒకే రేటు స్వరూపం ఉండాలనే వాదన తర్కవిరుద్ధమైందీ , అంగీకారయోగ్యం కానిదన్నారు. ఇక జిఎస్ టి ధరల పెరుగుదలకు కారణం కావచ్చన్న అంశం పాక్షికంగా నిజమే కావచ్చన్నారు. అయితే , ప్రభుత్వం 81% వస్తువులను 18%, అంతకు తక్కువ రేటు పన్ను వద్ద ఉండేటట్లు జాగ్రత్తలు తీసుకుందని కేంద్ర మంత్రి అన్నారు. కొన్ని నిత్యావసరాలకు పన్ను నుంచి మినహాయింపు ఉందని తెలిపారు. పన్ను చెల్లింపుదారులు ఏడాదిలో 37 రిటర్న్ లు దాఖలు చేయాలంటున్నారు.. కానీ , ఇది పూర్తిగా అబద్ధం. నెలకు ఒక్క రిటర్న్ సమర్పిస్తే సరిపోతుంది అని శ్రీ వెంకయ్యనాయుడు అన్నారు.


    జిఎస్ టి కి ముందు పన్ను ఎగవేతలు ఉండేవని , జిఎస్ టి తో పన్ను విధానం సరళంగా మారడంతో కేంద్ర , రాష్ట్ర ప్రభుత్వాలకు ఆదాయం పెరగగలదని శ్రీ వెంకయ్యనాయుడు వివరించారు. జిఎస్ టి రాకతో వినియోగం పెరిగి , అధికోత్పత్తి అవసరమవుతుందని , ఇది మరిన్ని ఉపాధి అవకాశాలను సృష్టించగలదని ఆయన చెప్పారు. జిఎస్ టి తో వ్యాపార , పరిశ్రమ రంగాలకు రెంటికీ గెలిచే అవకాశం లభిస్తుందని స్పష్టంచేశారు. జిఎస్ టి అమలు సాఫీగా సాగడానికి కేంద్రం పలు చర్యలు తీసుకుందంటూ , కేంద్ర , రాష్ట్రాలకు చెందిన దాదాపు 60,000 అధికారులకు శిక్షణ ఇవ్వడమైందన్నారు. రోజులో 24 గంటలు పనిచేసే కాల్ సెంటర్ల ను ఏర్పాటు చేశారని , రోజుకు 4 వేలకు పైగా కాల్స్ కు సమాధానాలు వెళ్తున్నాయని , జిఎస్ టి సెల్స్ , సేవా కేంద్రాలు ఏర్పాటయ్యాయని శ్రీ వెంకయ్యనాయుడు అన్నారు. జిఎస్ టి తో అంతిమంగా లాభపడేది సాధారణ ప్రజలు , కొనుగోలుదారులు , విక్రయదారులు , వ్యాపార-పరిశ్రమ వర్గాలు అని కేంద్ర మంత్రి శ్రీ వెంకయ్యనాయుడు చెప్పారు. భిన్నత్వంలో ఏకత్వం మాదిరిగానే జిఎస్ టి మనందరిలోను ఒకే భారతీయతకు చిహ్నంగా నిలువనుందని ఆయన చెప్పారు. జిఎస్ టి లో లోటుపాట్లు ఉన్నాయనుకొన్నప్పటికీ , టీమ్ ఇండియా దీనిని విజయం వైపునకు నడపాలని ఆయన ఆకాంక్షించారు.


    కేంద్ర కార్మిక , ఉపాధికల్పన శాఖ సహాయ మంత్రి (స్వతంత్ర బాధ్యత) శ్రీ బండారు దత్తాత్రేయ మాట్లాడుతూ , జిఎస్ టి రాకతో స్థూల దేశీయోత్పత్తి (జిడిపి) వృద్ధి రేటు 7% నుంచి 9% కు పెరుగుతుందని , నిత్యావసర వస్తువుల ధరలు దిగిరావడంతో ద్రవ్యోల్బణం తగ్గుతుందన్న ఆశాభావం వ్యక్తం చేశారు. ఇంకా తెలంగాణ రాష్ట్ర ఆర్థిక మంత్రి శ్రీ ఈటల రాజేందర్ , ఐసిఎఐ హైదరాబాద్ బ్రాంచ్ ఎస్ఐఆర్ సి శ్రీ అడుసుమిల్లి వెంకటేశ్వర రావు , ఐఎఎస్ అధికారులు శ్రీ కె. రామకృష్ణా రావు , శ్రీ అనిల్ కుమార్ , తదితరులు ఈ కార్యక్రమంలో పాల్గొన్నారు. ఈ సందర్భంగా కేంద్ర మంత్రులు శ్రీ వెంకయ్య నాయుడు , శ్రీ దత్తాత్రేయ , రాష్ట్ర మంత్రి శ్రీ ఈటల రాజేందర్ లకు కార్యక్రమ నిర్వాహకుల చేతుల మీదుగా అభినందన సత్కారం జరిగింది.


    ***

    
    
    (Release ID: 1494325) Visitor Counter : 16
    
    
      Read this release in: English