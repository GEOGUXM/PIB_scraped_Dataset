      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ରାଜ୍ୟ ଓ କେନ୍ଦ୍ର ଶାସିତ ଅଞ୍ଚଳର ମୁଖ୍ୟ ସଚିବମାନଙ୍କ ସହ ପ୍ରଧାନମନ୍ତ୍ରୀଙ୍କ ମତ ବିନିମୟ
      Posted On: 10 JUL 2017 8:48PM by PIB Bhubaneshwar


    ଉତ୍ତମ ପ୍ରଶାସନ ପାଇଁ ଅଗ୍ରାଧିକାର ଏବଂ ବାସ୍ତବବାଦୀ ଆଭିମୁଖ୍ୟ ନିହାତି ଆବଶ୍ୟକ । ଏହି ସନ୍ଦର୍ଭରେ ରାଜ୍ୟମାନଙ୍କର ଅନୁଭୂତିରୁ ଅନେକ କିଛି ଶିଖିବାର ଅଛି ବୋଲି ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ କହିଛନ୍ତି । ଆଜି ନୂଆଦିଲ୍ଲୀଠାରେ ରାଜ୍ୟ ମୁଖ୍ୟ ଶାସନ ସଚିବମାନଙ୍କ ଜାତୀୟ ସମ୍ମିଳନୀକୁ ସମ୍ବୋଧିତ କରିବା ବେଳେ ସେ ଏହା କହିଛନ୍ତି ।


    ପ୍ରଧାନମନ୍ତ୍ରୀ କହିଛନ୍ତି ଯେ , ରାଜ୍ୟମାନଙ୍କ ପ୍ରଶାସନିକ ଅନୁଭୂତି ଅନେକ କିଛି ସମସ୍ୟା ଓ ଆହ୍ୱାନର ମୁକାବିଲା ଦିଗରେ ସମାଧାନର ସୂତ୍ର ଦେଇପାରିବ । ଉଚ୍ଚ ପ୍ରଶାସନିକ ଅଧିକାରୀମାନଙ୍କର ସାମୂହିକ ଦୃଷ୍ଟିଭଙ୍ଗୀ ଓ ସାମର୍ଥ୍ୟ ଅନେକ ସମସ୍ୟାର ସମାଧାନ କରିପାରିବ । ତେଣୁ ଏଭଳି ସମ୍ମିଳନୀରେ ପରସ୍ପରର ଅନୁଭୂତି ବାଣ୍ଟିବା ପାଇଁ ମତ ବିନିମୟକୁ ବ୍ୟାପକ କରାଯିବା ଉପରେ ପ୍ରଧାନମନ୍ତ୍ରୀ ଗୁରୁତ୍ୱ ଦେଇଥିଲେ ।


    ଏବେ ଯେଉଁ ଯୁବ ପ୍ରଶାସନିକ ଅଧିକାରୀମାନେ ବିଭିନ୍ନ ରାଜ୍ୟରେ ଯୋଗ ଦେଇଛନ୍ତି ସେମାନେ ଏହିସବୁ ସମସ୍ୟା ଓ ଆହ୍ୱାନଗୁଡିକ ଉପରେ ବ୍ୟାପକ ବିଚାର ବିମର୍ଶ କରି ସେଥିରୁ ଅନେକ କିଛି ଶିଖିବାକୁ ପଡିବ । ପରସ୍ପରର ଶ୍ରେଷ୍ଠ କାର୍ଯ୍ୟ ପଦ୍ଧତିକୁ ଆପଣେଇବାକୁ ହେବ । ଏଥିଲାଗି ଯୁବ ଅଧିକାରୀମାନେ ବିଭିନ୍ନ ରାଜ୍ୟ ବୁଲି ଅନୁଭୂତି ହାସଲ କରିବାକୁ ପଡିବ । ଏହା ସେମାନଙ୍କର ପରବର୍ତ୍ତୀ ପ୍ରଶାସନିକ ଜୀବନରେ ଅନେକ ସଫଳତା ଆଣିଦେବ ବୋଲି ସେ କହିଛନ୍ତି ।


    ପ୍ରଧାନମନ୍ତ୍ରୀ ଏହି ଅବସରରେ ପ୍ରତିଯୋଗିତା ମୂଳକ ସହଯୋଗୀ ସଂଘୀୟ ବ୍ୟବସ୍ଥା ଉପରେ ତର୍ଜମା କରିବା ସହିତ ଏଥିପ୍ରତି ପ୍ରଶାସନିକ ଅଧିକାରୀମାନେ ଶତତ ଯତ୍ନଶୀଳ ହେବାକୁ ପରାମର୍ଶ ଦେଇଥିଲେ । କେବଳ ରାଜ୍ୟମାନେ ନୁହନ୍ତି ବରଂ ଜିଲ୍ଲା ଏବଂ ସହରାଂଚଳଗୁଡିକ ମଧ୍ୟରେ ଉତ୍ତମ ପ୍ରଶାସନ ତଥା ବିକାଶଧର୍ମୀ ପ୍ରତିଯୋଗିତା ରହିବା ଆବଶ୍ୟକ । ଛୋଟ ଛୋଟ ରାଜ୍ୟ ଓ କେନ୍ଦ୍ରଶାସିତ ଅଂଚଳର ସଫଳତା ମଧ୍ୟ ଅନ୍ୟ ରାଜ୍ୟମାନଙ୍କର ଏବଂ ଜିଲ୍ଲା ଓ ସହରାଂଚଳର ଧ୍ୟେୟ ହେବା ଉଚିତ । ସେ କହିଥିଲେ ଯେ , ହରିୟାଣା ଓ ଚଣ୍ଡିଗଡ ଭଳି ଅଂଚଳକୁ କିରୋସିନିମୁକ୍ତ କରାଯାଇଛି । ଏହାକୁ ଅନ୍ୟମାନେ ଅନୁକରଣ କରିପାରିବେ ।


    ମତ ବିନିମୟ କାଳରେ ପ୍ରଧାନମନ୍ତ୍ରୀ ପ୍ରଗତୀ ବୈଠକର ଫଳାଫଳ ସମ୍ପର୍କରେ ସମ୍ୟକ ଆଲୋଚନା କରିଥିଲେ । ସେ କହିଥିଲେ ଯେ , ପ୍ରଗତୀ ମାଧ୍ୟମରେ ସେ ବାରମ୍ବାର ସମୀକ୍ଷା କରୁଥିବାରୁ ଅନେକ ନିର୍ମାଣାଧିନ ପ୍ରକଳ୍ପର ନିର୍ମାଣ କାର୍ଯ୍ୟ ତ୍ୱରାନ୍ୱିତ ହୋଇଛି । ପାରମ୍ପରିକ ଚିନ୍ତାଧାରାରୁ ମୁକୁଳି ନୂତନ ଭାବନାରେ କେନ୍ଦ୍ର-ରାଜ୍ୟ ମିଳିମିଶି ଏବଂ ଉଚିତ ସମନ୍ୱୟ ରଖି କାର୍ଯ୍ୟ କରିବାକୁ ସେ ଆହ୍ୱାନ ଦେଇଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ , ଏବେ ଭାରତ ଉପରେ ସମଗ୍ର ବିଶ୍ୱର ଆସ୍ଥା ସୃଷ୍ଟି ହୋଇଛି । ଭାରତଠାରୁ ଅନେକ କିଛି ଆଶା କରାଯାଉଛି । ବିଶ୍ୱ ସମୁଦାୟ ଏବେ ଭାରତ ସହିତ ବିକାଶ କାର୍ଯ୍ୟରେ ସହଭାଗୀ ହେବାକୁ ଆଗ୍ରହୀ । ଏହା ଆମ ପାଇଁ ସୁବର୍ଣ୍ଣ ସୁଯୋଗ ଆଣିଦେଇଛି । ବର୍ତ୍ତମାନ କେନ୍ଦ୍ର ସରକାର ବାଣିଜ୍ୟ-ବ୍ୟବସାୟ ପଦ୍ଧତିକୁ ସୁଗମ ଓ ସରଳ କରିବା ଲାଗି ଅଗ୍ରାଧିକାର ଦେଉଛନ୍ତି । ରାଜ୍ୟ ସରକାରମାନେ ଏ ଦିଗରେ ଅଧିକ ପଦକ୍ଷେପ ନେବାକୁ ପଡିବ ଯାହାକି ସେମାନଙ୍କ ପାଇଁ ଅଧିକ ପୁଞ୍ଜି ନିବେଶ ଆଣିଦେବ । ରାଜ୍ୟମାନଙ୍କରେ ଅଧିକରୁ ଅଧିକ ପୁଞ୍ଜି ନିବେଶ ହେବାଦ୍ୱାରା ଦେଶର ମଙ୍ଗଳ ସାଧନ ହେବ । ଅନେକ ରାଜ୍ୟରେ ବିକାଶ ଓ ପୁଞ୍ଜି ବିନିଯୋଗ ପାଇଁ ବ୍ୟାପକ ସୁଯୋଗ ରହିଛି । ଏହାକୁ ହାତଛଡା ନ କରିବା ପାଇଁ ପ୍ରଧାନମନ୍ତ୍ରୀ ଆହ୍ୱାନ ଦେଇଛନ୍ତି ।


    ପ୍ରଧାନମନ୍ତ୍ରୀ ଗୁଜରାଟରେ ତାଙ୍କର ମୁଖ୍ୟମନ୍ତ୍ରୀତ୍ୱ କାଳର ସ୍ମରଣ କରି କହିଥିଲେ ଯେ , କଚ୍ଛ ଅଂଚଳରେ ଭୂମିକମ୍ପ ହୋଇଥିଲା ଅଥଚ ସରକାରୀ କଳର ପ୍ରତ୍ୟକ୍ଷ ସହଯୋଗରେ ପୁନଃନିର୍ମାଣ କାର୍ଯ୍ୟ ତ୍ୱରାନ୍ୱିତ ହୋଇଥିଲା । ଏଥିଲାଗି ସେମାନେ ଏକ ଟିମ୍ ଭାବନା ନେଇ କାମ କରୁଥିଲେ । ପ୍ରତ୍ୟେକ ପୁନଃନିର୍ମାଣ କାର୍ଯ୍ୟରେ ନିଷ୍ଠା ଓ ସମର୍ପଣର ପ୍ରୟାସ ରହିଥିଲା । ଅପରପକ୍ଷରେ ବିକାଶ କାର୍ଯ୍ୟକୁ ତ୍ୱରାନ୍ୱିତ କରିବା ପାଇଁ ପୁରାତନ ଆଇନ କାନୁନକୁ ଉଚ୍ଛେଦ କରାଯିବାର ଆବଶ୍ୟକତା ଉପରେ ସେ ଜୋର ଦେଇଥିଲେ ।


    କୃଷି କ୍ଷେତ୍ର ସମ୍ପର୍କରେ ଆଲୋଚନା କରି ପ୍ରଧାନମନ୍ତ୍ରୀ କହିଥିଲେ ଯେ , ଏହି କ୍ଷେତ୍ରରେ ଆଧୁନିକ ପ୍ରଯୁକ୍ତି କୌଶଳର ଉପଯୋଗ ନିହାତି ଜରୁରୀ । ଏବେ ଅନେକ କୃଷିଜାତ ସାମଗ୍ରୀ ନଷ୍ଟ ହୋଇଯାଉଥିବା ବେଳେ ସେ ସବୁକୁ ଠିକ୍ ମାର୍ଗରେ ସାଇତି ରଖିବା ଏବଂ କୃଷିଜାତ ସାମଗ୍ରୀର ମୂଲ୍ୟ ସମ୍ବର୍ଦ୍ଧନ ପାଇଁ ଖାଦ୍ୟ ପ୍ରକ୍ରୀୟାକରଣ ଉଦ୍ୟୋଗର ବିକାଶ ଉପରେ ଗୁରୁତ୍ୱ ଦେବାକୁ ପ୍ରଧାନମନ୍ତ୍ରୀ କହିଥିଲେ । ରାଜ୍ୟମାନଙ୍କୁ କୃଷି କ୍ଷେତ୍ରରେ ସଂସ୍କାର ଆଣିବା ଲାଗି ଆହ୍ୱାନ ଦେଇ ପ୍ରଧାନମନ୍ତ୍ରୀ କହିଥିଲେ ଯେ , ଚାଷୀଙ୍କୁ ଗୋଟିଏ ଜାତୀୟ ବଜାରରେ ସାମିଲ କରିବା ପାଇଁ କେନ୍ଦ୍ର ସରକାର ଇ-ନାମ ବ୍ୟବସ୍ଥା ଆରମ୍ଭ କରିଛନ୍ତି । ଏଥିରେ ସାମିଲ ହେଉଥିବା ଚାଷୀ ଓ ମଣ୍ଡିମାନେ ଅନେକ ଲାଭ ପାଇପାରିବେ ।


    ରାଜ୍ୟସ୍ତରରେ କାର୍ଯ୍ୟ କରୁଥିବା ପ୍ରଶାସନିକ ଅଧିକାରୀମାନେ ନୂଆ ନୂଆ ଯୋଜନା , ନୀତି ଓ ଆଭିମୁଖ୍ୟକୁ ସକାରାତ୍ମକ ଭାବନା ନେଇ କାର୍ଯ୍ୟକାରୀ କରିବାକୁ ସେ ଆହ୍ୱାନ ଦେଇଥିଲେ । ପ୍ରଧାନମନ୍ତ୍ରୀ କହିଥିଲେ ଯେ , ରାଜନୈତିକ ନେତୃତ୍ୱ ସବୁବେଳେ ନୂଆ ଚିନ୍ତନ , ମତ ଓ ପ୍ରସ୍ତାବ ପ୍ରତି ସକାରାତ୍ମକ ମନୋଭାବ ପୋଷଣ କରିବା ଉଚିତ । ଭିନ୍ନ ଭିନ୍ନ ରାଜନୈତିକ ଚିନ୍ତାଧାରାରୁ ଉଦ୍ଧ୍ୱର୍କୁ ଉଠି ନୂତନ ଭାବନାକୁ ଗ୍ରହଣ କରିବାକୁ ପଡିବ । ତେବେ ଯାଇ ଦେଶର ପ୍ରଗତୀ ଆଗେଇପାରିବ ।


    ଆଧାର ନମ୍ବରର ଉପଯୋଗ ସମ୍ପର୍କରେ ପ୍ରଧାନମନ୍ତ୍ରୀ କହିଥିଲେ ଯେ , କେନ୍ଦ୍ର ସରକାର ଏବେ ପ୍ରତ୍ୟେକ କଲ୍ୟାଣ ମୂଳକ ଯୋଜନାକୁ ଆଧାର ଭିତିକ କରିଛନ୍ତି । ଏହାଦ୍ୱାରା ହିତାଧିକାରୀଙ୍କ ପାଖକୁ ଲାଭ ପହଂଚୁଛି ଏବଂ ସରକାରୀ ଅର୍ଥର ବାଟମାରଣାକୁ ବନ୍ଦ କରାଯାଇପାରିଛି । ଏଣୁ ବରିଷ୍ଠ ପ୍ରଶାସନିକ ଅଧିକାରୀମାନେ ବିଭିନ୍ନ କାର୍ଯ୍ୟକ୍ରମରେ ଆଧାରକୁ ବ୍ୟବହାର କରିବା ପାଇଁ ସେ ପରାମର୍ଶ ଦେଇଥିଲେ । ସେ କହିଥିଲେ ଯେ , ସରକାରୀ ଇ-ବଜାରସ୍ଥଳୀ ଏବେ ପ୍ରତ୍ୟେକ କ୍ଷେତ୍ରରେ ସ୍ୱଚ୍ଛତା ରକ୍ଷା କରିବା ସହ ସରକାରୀ କ୍ରୟରେ ପାରଦର୍ଶୀତା ଆଣୁଛି ଏବଂ ଅର୍ଥ ସଂଚୟ କରିପାରୁଛି । ରାଜ୍ୟ ସରକାରମାନେ ଏହି ଇ-ବଜାର ବ୍ୟବସ୍ଥାର ଲାଭ ଉଠାଇବାକୁ ସେ ଆହ୍ୱାନ ଦେଇଥିଲେ । ଅଗଷ୍ଟ 15 ତାରିଖ ସୁଦ୍ଧା ରାଜ୍ୟ ସରକାରମାନେ ଏହାକୁ ଲାଗୁ କରିବା ପାଇଁ ପ୍ରଧାନମନ୍ତ୍ରୀ ପରାମର୍ଶ ଦେଇଥିଲେ ।


    “ ଏକ ଭାରତ ଶ୍ରେଷ୍ଠ ଭାରତ ” ସମ୍ପର୍କରେ ପ୍ରଧାନମନ୍ତ୍ରୀ କହିଥିଲେ ଯେ , ଏଭଳି କାର୍ଯ୍ୟକ୍ରମ ସମସ୍ତଙ୍କୁ ଏକତା ସୂତ୍ରରେ ବାନ୍ଧି ରଖିବାରେ ସହାୟକ ହେବ । ରାଜ୍ୟ ମୁଖ୍ୟ ଶାସନ ସଚିବମାନେ ଏ ଦିଗରେ ଠୋସ୍ ପଦକ୍ଷେପ ନେବାକୁ ସେ କହିଥିଲେ ।


    ସରକାରୀ ଯୋଜନା ଓ କାର୍ଯ୍ୟକ୍ରମର ସଫଳତା ଉତମ ପ୍ରଶାସନ ଉପରେ ନିର୍ଭର କରିଥାଏ ବୋଲି ପ୍ରଧାନମନ୍ତ୍ରୀ କହିଥିଲେ । ସେ କହିଥିଲେ ଯେ , କନିଷ୍ଠ ଓ ଯୁବ ଅଧିକାରୀମାନେ ନିରନ୍ତର କ୍ଷେତ୍ର ପରିଦର୍ଶନ କରି ଅନୁଭୂତି ଅର୍ଜନ କରିବାକୁ ପଡିବ । ତୃଣମୂଳ ସ୍ତରରେ ଜନସାଧାରଣଙ୍କ ସମସ୍ୟା ହୃଦୟଙ୍ଗମ କରିବାକୁ ହେବ । ଜିଲ୍ଲା ଓ ରାଜ୍ୟ ସ୍ତରରେ ଆନୁଷ୍ଠନିକ ସ୍ମୃତିକୁ ସାଇତି ରଖିବା ପାଇଁ ଆହ୍ୱାନ ଦେଇ ପ୍ରଧାନମନ୍ତ୍ରୀ କହିଥିଲେ ଯେ , ଏହି ସ୍ତରରେ ଅଧିକାରୀମାନଙ୍କୁ ଗେଜେଟି ବିବରଣୀ ଲେଖିବା ବାଧ୍ୟତାମୂଳକ କରାଯିବା ଆବଶ୍ୟକ ।


    ପ୍ରଧାନମନ୍ତ୍ରୀ କହିଥିଲେ ଯେ , 2022 ରେ ଆମର ସ୍ୱାଧିନତାକୁ 75 ବର୍ଷ ପୂରଣ ହେବ । ଏହି ଅବସରରେ ସମସ୍ତେ ଦେଶର ସର୍ବାଙ୍ଗୀନ ବିକାଶ ଲକ୍ଷ୍ୟରେ କାର୍ଯ୍ୟ କରିବାକୁ ପଡିବ ବୋଲି ସେ କହିଥିଲେ ।


    ଏହି ଦିନିକିଆ ମୁଖ୍ୟ ଶାସନ ସଚିବମାନଙ୍କ ସମ୍ମିଳନୀର ମୁଖ୍ୟ ବିଷୟବସ୍ତୁ ଥିଲା “States as Drivers for Transforming India.” । ଏଥିରେ ସବୁ ରାଜ୍ୟ ଓ କେନ୍ଦ୍ରଶାସିତ ଅଂଚଳର ମୁଖ୍ୟ ସଚିବମାନେ ଅଂଶ ଗ୍ରହଣ କରିଥିଲେ । ଗ୍ରାମ୍ୟ ଉନ୍ନୟନ , କୌଶଳ ବିକାଶ , ଶସ୍ୟ ବୀମା , ସ୍ୱାସ୍ଥ୍ୟ ବୀମା , ଗ୍ରାମ୍ୟ ସ୍ୱାସ୍ଥ୍ୟ ସେବା , ଦିବ୍ୟାଙ୍ଗ ପିଲାମାନଙ୍କ କଲ୍ୟାଣ , ଶିଶୁ ମୃତ୍ୟୁହାର ହ୍ରାସ କରିବା , ଆଦିବାସୀ କଲ୍ୟାଣ , କଠିନ ବର୍ଜ୍ୟବସ୍ତୁ ପରିଚାଳନା , ପରିମଳ , ପାନୀୟଜଳ , ନଦୀ ସଂରକ୍ଷଣ , ଜଳ ପରିଚାଳନା , ଇ-ପ୍ରଶାସନ , ପେନସନ ସଂସ୍କାର , ଜରୁରୀ କାଳୀନ ସେବା , ଖଣିଜ ସମୃଦ୍ଧ ଅଂଚଳର ବିକାଶ , ସାଧାରଣ ବଂଟନ ବ୍ୟବସ୍ଥାରେ ସଂସ୍କାର , ପ୍ରତ୍ୟକ୍ଷ ସବସିଡି ସୁବିଧା ହସ୍ତାନ୍ତର ଯୋଜନା , ସୌରଶକ୍ତିର ବିକାଶ , ଶିଳ୍ପପୁଞ୍ଜ ବିକାଶ , ଉତମ ପ୍ରଶାସନ ଏବଂ ବାଣିଜ୍ୟ-ବ୍ୟବସାୟ କାରବାରକୁ ସୁଗମ କରିବା ସମ୍ପର୍କରେ ଆଜିର ସମ୍ମିଳନୀରେ ବ୍ୟାପକ ଚର୍ଚ୍ଚା ହୋଇଥିଲା । ଅନେକ ମୁଖ୍ୟ ସଚିବ ନିଜ ନିଜ ରାଜ୍ୟର ପ୍ରଶାସନିକ ଅନୁଭୂତି ସମ୍ପର୍କରେ ସନ୍ଦର୍ଭମାନ ଉପସ୍ଥାପନ କରିଥିଲେ ।


    ନୀତି ଆୟୋଗ ପକ୍ଷରୁ ଆୟୋଜିତ ସମ୍ମିଳନୀରେ କେନ୍ଦ୍ର ଯୋଜନା ରାଷ୍ଟ୍ରମନ୍ତ୍ରୀ ଶ୍ରୀ ରାଓ ଇନ୍ଦରଜିତ ସିଂହ , ନୀତି ଆୟୋଗର ଉପାଧ୍ୟକ୍ଷ ଡଃ ଅରବିନ୍ଦ ପନାଗାରିୟା , ନୀତି ଆୟୋଗର ସିଇଓ ଶ୍ରୀ ଅମିତାଭ କାନ୍ତ , କ୍ୟାବିନେଟ ସଚିବ , ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟର ବରିଷ୍ଠ ଅଧିକାରୀମାନେ ଅଂଶ ଗ୍ରହଣ କରିଥିଲେ ।


    *********

    
    
    (Release ID: 1495196) Visitor Counter : 2