      ମହାକାଶ ବିଭାଗ

      ମହାକାଶ ପ୍ରକଳ୍ପରେ ଶିଳ୍ପସଂସ୍ଥାଙ୍କ ସହଯୋଗ ସମ୍ଭାବନା ନେଇ ମନ୍ତ୍ରୀ ଡକ୍ଟର ଜିତେନ୍ଦ୍ର ସିଂହଙ୍କୁ ସାକ୍ଷାତ କଲେ FICCI ପ୍ରତିନିଧି
      Posted On: 31 JUL 2017 5:13PM by PIB Bhubaneshwar


    ଭାରତୀୟ ଶିଳ୍ପ ଓ ବାଣିଜ୍ୟ ମହାସଂଘ (FICCI)ର ଏକ ପ୍ରତିନିଧିମଣ୍ଡଳ ଉତ୍ତର ପୂର୍ବାଞ୍ଚଳ କ୍ଷେତ୍ର ବିକାଶ, ପ୍ରଧାନମନ୍ତ୍ରୀ କାର୍ଯ୍ୟାଳୟ, କାର୍ମିକ, ଜନ ଅଭିଯୋଗ, ପେନସନ, ଆଣବିକ ଶକ୍ତି ଓ ମହାକାଶ ବିଜ୍ଞାନ ରାଷ୍ଟ୍ରମନ୍ତ୍ରୀ ଡକ୍ଟର ଜିତେନ୍ଦ୍ର ସିଂହଙ୍କୁ ସାକ୍ଷାତ କରି ତାଙ୍କ ସହ ମହାକାଶ ପ୍ରକଳ୍ପରେ ଶିଳ୍ପସଂସ୍ଥାମାନଙ୍କ ସହଯୋଗ ସମ୍ଭାବନା ସମ୍ପର୍କରେ ଆଲୋଚନା କରିଛନ୍ତି । ଏହି ପ୍ରତିନିଧିଦଳର ନେତୃତ୍ୱ FICCI ଅଧ୍ୟକ୍ଷ ଶ୍ରୀ ପଙ୍କଜ ପଟେଲ ନେଇଥିଲେ । FICCI ପ୍ରତିନିଧିମାନେ ଏହି ସାକ୍ଷାତ ଆଲୋଚନା କାଳରେ ସେମାନେ ଇସ୍ରୋ ଅଧ୍ୟକ୍ଷ ଡକ୍ଟର ଏ ଏସ କିରଣ କୁମାରଙ୍କ ସହ କରିଥିବା ସାକ୍ଷାତ ଆଲୋଚନା ସମ୍ପର୍କରେ ଅବଗତ କରାଇଥିଲେ । “ଦକ୍ଷିଣ ଏସିଆ ଉପଗ୍ରହ”ର ସଫଳ ଉତକ୍ଷେପଣରେ ସମଗ୍ର ଶିଳ୍ପ ସମୁଦାୟ ଉତଫୁଲ୍ଲିତ । ବିଗତ ତିନିବର୍ଷ ମଧ୍ୟରେ ଭାରତ ମହାକାଶକୁ ଉପଗ୍ରହ ପ୍ରେରଣ କ୍ଷେତ୍ରରେ ଯଥେଷ୍ଟ ସଫଳତା ହାସଲ କରିଛି ।
    
    ଭାରତର ଏହି ମହାକାଶ ସଫଳତାରେ ପ୍ରଭାବିତ ହୋଇ ଏରୋସ୍ପେସ କ୍ଷେତ୍ରରେ କାର୍ଯ୍ୟରତ କମ୍ପାନୀମାନେ ସେମାନଙ୍କ କାର୍ଯ୍ୟ କ୍ଷେତ୍ରକୁ ସଂପ୍ରସାରିତ କରିଛନ୍ତି ବୋଲି ଡକ୍ଟର ସିଂହଙ୍କୁ ଶ୍ରୀ ପଟେଲ ଅବଗତ କରାଇଥିଲେ । ସେହିଭଳି ଏହି କ୍ଷେତ୍ରରେ ସେମାନେ ବ୍ୟବସାୟିକ ସହଯୋଗ ବଢ଼ାଇବାକୁ ଆଗ୍ରହୀ । ସରକାରଙ୍କ ଅନୁକୂଳ ନୀତି ମଧ୍ୟ ବ୍ୟବସାୟିକ ମହାକାଶ କାର୍ଯ୍ୟକ୍ରମ ପାଇଁ ସକାରାତ୍ମକ କ୍ଷେତ୍ର ବିସ୍ତାର କରିଛି ବୋଲି ସେମାନେ ଅବଗତ କରାଇଥିଲେ ।
    
    ଡକ୍ଟର ସିଂହ କହିଥିଲେ ଯେ ବିକ୍ରମ ସରାଭାଇ ଏବଂ ଡକ୍ଟର ସତୀଶ ଧାୱନଙ୍କ ଭଳି ମହାକାଶ ବିଜ୍ଞାନୀଙ୍କ ଶ୍ରମ ଓ ନିଷ୍ଠା ଦ୍ୱାରା ଭାରତର ମହାକାଶ ବିଜ୍ଞାନ ଏଭଳି ସଫଳତା ହାସଲ କରିପାରିଛି । ପ୍ରତ୍ୟେକ କ୍ଷେତ୍ରରେ ଏବେ ମହାକାଶ ପ୍ରଯୁକ୍ତି ପ୍ରୟୋଗର ସଂପ୍ରସାରଣ କରାଯାଉଛି । ଗୃହନିର୍ମାଣଠାରୁ ସଡକ ନିର୍ମାଣ, ଟେଲି ଶିକ୍ଷାଠାରୁ ଟେଲିମେଡିସିନ ପର୍ଯ୍ୟନ୍ତ ଏହା ପରିବ୍ୟାପ୍ତ ।
    
    ତେଣୁ ଭବିଷ୍ୟତରେ ମହାକାଶ ବିଜ୍ଞାନ କ୍ଷେତ୍ରରେ ସହଯୋଗର କ୍ଷେତ୍ର ବୃଦ୍ଧି ପାଇବ ଏବଂ FICCI ଭଳି ସଂଗଠନମାନେ ଏ ଦିଗରେ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିବେ ବୋଲି ଡକ୍ଟର ସିଂହ ମତପୋଷଣ କରିଥିଲେ ।
    
    ଡକ୍ଟର ସିଂହ ଏହି ପରିପ୍ରେକ୍ଷୀରେ ଗୁରୁତ୍ୱର ସହ ଉଲ୍ଲେଖ କରିଥିଲେ ଯେ ମହାକାଶ ପ୍ରଯୁକ୍ତିରେ ଭାରତ ଏବେ ବିଶ୍ୱର ଏକ ପ୍ରମୁଖ ରାଷ୍ଟ୍ରରେ ପରିଣତ ହୋଇଛି । ଆମର ମଙ୍ଗଳଯାନ ଅଭିଯାନ ମାଧ୍ୟମରେ ମଙ୍ଗଳ ସହ ଭୂପୃଷ୍ଠର ଉତ୍ତୋଳନ ଫଟୋଚିତ୍ରକୁ ନାସା ଏବଂ ବିଶ୍ୱର ଅନ୍ୟ ପ୍ରମୁଖ ମହାକାଶ ବିଜ୍ଞାନ ସଂସ୍ଥାମାନେ ଗ୍ରହଣ କରି ତା ଉପରେ ଅଧିକ ଅନୁଧ୍ୟାନ କରୁଥିବା ଏହାର ପ୍ରମାଣ ବୋଲି ଡକ୍ଟର ସିଂହ ଉଲ୍ଲେଖ କରିଥିଲେ ।

    
    
    (Release ID: 1498316) Visitor Counter : 2