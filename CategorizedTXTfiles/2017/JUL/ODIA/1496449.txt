      ଆଣବିକ ଶକ୍ତି ବିଭାଗ

      ଭାରତୀୟ ଆଣବିକ ଶକ୍ତି କାର୍ଯ୍ୟକ୍ରମ
      Posted On: 19 JUL 2017 5:41PM by PIB Bhubaneshwar


    ଥୋରିୟମକୁ ଆଣବିକ ଶକ୍ତିକେନ୍ଦ୍ରରେ ଇନ୍ଧନ ରୂପେ ବ୍ୟବହାର କରିବା ସକାଶେ ଗବେଷଣା କାର୍ଯ୍ୟ ଜାରି ରହିଛି ଏବଂ ଅତ୍ୟାଧୁନିକ ଭାରି ଜଳ ରିଆକ୍ଟରର ବିକାଶ ନିମନ୍ତେ ହେଉଥିବା ଗବେଷଣାରେ ଯଥେଷ୍ଟ ପ୍ରଗତି ହାସଲ କରାଯାଇଛି ବୋଲି ଆଜି ଲୋକସଭାରେ ଏକ ଲିଖିତ ପ୍ରଶ୍ନର ଉତ୍ତର ଦେଇ କେନ୍ଦ୍ର ଆଣବିକ ଶକ୍ତି ଓ ମହାକାଶ ବିଭାଗ ରାଷ୍ଟ୍ରମନ୍ତ୍ରୀ ଡ଼କ୍ଟର ଜିତେନ୍ଦ୍ର ସିଂହ ପ୍ରକାଶ କରିଛନ୍ତି । ଡ଼କ୍ଟର ସିଂହ କହିଛନ୍ତି ଯେ ଏହି ଗବେଷଣାଲବ୍ଧ ସୁଫଳକୁ କାର୍ଯ୍ୟକାରୀ କରାଗଲେ ବ୍ୟାପକ ମାତ୍ରାରେ ଥୋରିଅମଭିତିକ ଇନ୍ଧନ ବ୍ୟବହାର କରାଯାଇପାରିବ । ଆଣବିକ ଶକ୍ତି ବିଭାଗର ଏକ ଶାଖା ଭାବେ ଭାବା ଆଣବିକ ଗବେଷଣା କେନ୍ଦ୍ର (ବାର୍କ) ଏହି ଅତ୍ୟାଧୁନିକ ଭାରୀ ଜଳ ରିଆକ୍ଟରର ଏକ ଡ଼ିଜାଇନର ବିକାଶ ଘଟାଇଛି । ଏହା 300 ମେଗାୱାଟ କ୍ଷମତାସଂପନ୍ନଏକ ଟେକ୍ନୋଲଜି ଡ଼େମୋନଷ୍ଟ୍ରେଟର ରିଆକ୍ଟର ଯେଉଁଥିରେ ଥୋରିଅମକୁ ଇନ୍ଧନ ରୂବେ ବ୍ୟବହାର କରାଯାଇପାରିବ । ଏଭଳି ଥୋରିଅମକୁ ବ୍ୟବହାର କରାଯାଇ ବ୍ୟବସାୟିକ ଭିତିରେ ବିଜୁଳିଶକ୍ତି ଉତ୍ପାଦନ କରାଯାଇପାରିବ ଯାହାକି ଭାରତର ତିନିପର୍ଯ୍ୟାୟ ବିଶିଷ୍ଟ ଆଣବିକ କାର୍ଯ୍ୟକ୍ରମର ଅଂଶବିଶେଷ । ତେଣୁ ଏଏଚଡ଼ବ୍ଲୁଆର ତୃତୀୟ ପର୍ଯ୍ୟାୟ ଆଣବିକ କାର୍ଯ୍ୟକ୍ରମର ଏକ ଗୁରୁତ୍ୱପୂର୍ଣ୍ଣ ଅଂଶବିଶେଷ । ବିଗତ ପାଂଚ ବର୍ଷ ଭିତରେ ତାମିଲନାଡ଼ୁର କୁଡ଼ାନକୁଲମ ପ୍ରକଳ୍ପରେ କେକେଏନପିପି ତୃତୀୟ ଓ ଚତୁର୍ଥ ( 1200 ମେଗାୱାଟ) ଏବଂ କେକେଏନପିପି ପଂଚମ ଓ ଷଷ୍ଠ ରିଆକ୍ଟର ( 2000 ମେଗାୱାଟ) ରୁଷିଆର ବୈଷୟିକ ସହଯୋଗରେ ସ୍ଥାପନ କରାଯାଇଛି ଯାହାକୁ ସରକାର ପ୍ରଶାସନିକ ତଥା ଆର୍ଥିକ ମଂଜୁରୀ ପ୍ରଦାନ କରିଛନ୍ତି । ଏବେ କେକେଏନପିପିର ତୃତୀୟ ଓ ଚତୁର୍ଥ ରିଆକ୍ଟର ନିର୍ମାଣାଧୀନ ରହିଛି ଏବଂ କେକେଏନପିପିର ପଂଚମ ଓ ଷଷ୍ଠ ରିଆକ୍ଟର ସ୍ଥାପନ ପାଇଁ ସାଧାରଣ ଫ୍ରେମୱାର୍କ ରାଜିନାମା ସ୍ୱାକ୍ଷରିତ ହୋଇସାରିଛି । ଆମେରିକା ସହଯୋଗରେ ଆଣବିକ ଶକ୍ତିକେନ୍ଦ୍ର ପ୍ରତିଷ୍ଠା ପରିପ୍ରେକ୍ଷୀରେ ମେସର୍ସ ୱେଷ୍ଟିଂହାଉସ ଇଲେକ୍ଟ୍ରିକ କମ୍ପାନୀ ଏବଂ ଜିଇ ହିଟାଚି ନ୍ୟୁକ୍ଲିଅର ଏନର୍ଜି (ଜିଇଏଚ)ସହ ଆଲୋଚନା ଜାରିରହିଛି ବୋଲି ଡ଼କ୍ଟର ସିଂହ କହିଛନ୍ତି । କେକେଏନପିପିର ତୃତୀୟ ଓ ଚତୁର୍ଥ ରିଆକ୍ଟର ପାଇଁ 39,849 କୋଟି ଟଙ୍କା ଏବଂ ପଂଚମ ଓ ଷଷ୍ଠ ରିଆକ୍ଟର ନିର୍ମାଣ ସକାଶେ 49,621 କୋଟି ଟଙ୍କାର ବ୍ୟୟବରାଦ କରାଯାଇଛି । ରୁଷିଆ ଓ ଆମେରିକା ସହ ଅନ୍ୟ ପ୍ରକଳ୍ପ ନିମନ୍ତେ ସହଯୋଗ କଥାବାର୍ତା ବିଭିନ୍ନ ପର୍ଯ୍ୟାୟରେ ରହିଛି । ଏହିସବୁ ପ୍ରକଳ୍ପ 2020 ମସିହା ସୁଦ୍ଧା କାର୍ଯ୍ୟକାରୀ ହେବାର ସମ୍ଭାବନା ରହିଛି ।


    ଆଣବିକ ଶକ୍ତି ଏବେ ଫସିଲ ଇନ୍ଧନ ସୂତ୍ରକୁ ସହଯୋଗ କରୁଛି ଏବଂ ଭବିଷ୍ୟତରେ ଏହା ଦେଶର ଶକ୍ତି ନିରାପତ୍ତାକୁ ଯଥେଷ୍ଟ ସହାୟକ ହେବ । କୋଇଲା ଓ ଆଣବିକ ସୂତ୍ରରୁ ବିଜୁଳି ଶକ୍ତି ଉତ୍ପାଦନ ବୃଦ୍ଧି କରାଯାଇ ଦେଶର ଶକ୍ତି ଚାହିଦାକୁ ମେଂଟାଯିବ ବୋଲି ଡ଼କ୍ଟର ସିଂହ ସୂଚାଇଛନ୍ତି ।


    **********

    
    
    (Release ID: 1496449) Visitor Counter : 2