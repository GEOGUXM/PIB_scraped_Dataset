      ସଂଖ୍ୟାଲଘୁ ବ୍ୟାପାର ମନ୍ତ୍ରଣାଳୟ

      ଦେଶର 100 ଟି ଜିଲ୍ଲାରେ ଗରିବ ନୱାଜ ଦକ୍ଷତା ବିକାଶ କେନ୍ଦ୍ର ଖୋଲିବ: ମୁକ୍ତାର ଅବାସ ନକଭୀ
      ଡକ୍ଟର ଅବଦୁଲ କଲାମଙ୍କ ଜନ୍ମ ଦିବସରେ ଶୁଭାରମ୍ଭ ହେବ ‘ତହରିକ-ଇ-ତାଲିମ’ ଶିକ୍ଷା ଅଭିଯାନ

      Posted On: 06 JUL 2017 4:57PM by PIB Bhubaneshwar

    କେନ୍ଦ୍ର ସଂଖ୍ୟାଲଘୁ ବ୍ୟାପାର ( ସ୍ୱାଧୀନ ଦାୟିତ୍ୱ ) ଏବଂ ସଂସଦୀୟ ବ୍ୟାପାର ରାଷ୍ଟ୍ର ମନ୍ତ୍ରୀ ମୁକ୍ତାର ଅବାସ ନକଭୀ କହିଛନ୍ତି ଯେ , ଦେଶର ଶହେଟି ଜିଲ୍ଲାରେ ଗରିବ ନୱାଜ ଦକ୍ଷତା ବିକାଶ କେନ୍ଦ୍ର ପ୍ରତିଷ୍ଠା କରାଯିବ । ସଂଖ୍ୟାଲଘୁ ଯୁବକ / ଯୁବତୀଙ୍କୁ ନିଯୁକ୍ତି ଭିତ୍ତିକ ଦକ୍ଷତା ବିକାଶକୁ ଗୁରୁତ୍ୱ ଦିଆଯିବ ।


    ଶ୍ରୀ ନକଭୀ କହିଲେ ଯେ , ଆଗାମୀ 6 ମାସ ମଧ୍ୟରେ ବିଭିନ୍ନ କ୍ଷେତ୍ରରେ ନିଯୁକ୍ତି ଭିତ୍ତିକ ଦକ୍ଷତା ବିକାଶ ପ୍ରଶିକ୍ଷଣ ପ୍ରଦାନ କରିବା ପାଇଁ ହାଇଦ୍ରାବାଦ , ନୋଇଡ଼ା , ଲକ୍ଷ୍ନୌ , ଜୟପୁର , ନାଗପୁର , ଔରଙ୍ଗାବାଦ , ଭୋପାଳ , ଇନ୍ଦୋର , ଆଲ୍ଲାହାବାଦ , ମହୀଶୁର , ଚେନ୍ନାଇ , ଗୌହାଟି , ଗୋଆ , କୋଲକାତା , ପାଟନା , କିଶନଗଞ୍ଜ , ଡେରାଡୁନ , ଶାହାଜାହାନପୁର , ରାମପୁର , ରାଞ୍ଚି , ଗିରିଡିହ , ମେୱାଟ , ତିଜରା , ପାନିପତ , ଦିଲ୍ଲୀ , ଉଦ୍ଦାମସିଂହ ନଗର , ଅମ୍ରିତସର , ମୁମ୍ବାଇ , ଚଣ୍ଡିଗଡ଼ ଇତ୍ୟାଦି ସ୍ଥାନରେ ସଂସ୍ଥାନ ପ୍ରତିଷ୍ଠା କରାଯିବ ।


    ଶ୍ରୀ ନକଭୀ ଆଜି କେନ୍ଦ୍ର ସଂଖ୍ୟାଲଘୁ ମନ୍ତ୍ରାଳୟ ଦ୍ୱାରା ‘ ନଇ ଉଡାନ ’ ଯୋଜନାରେ କୋଚିଂ ନେଇ ସମ୍ମାନଜନକ ପ୍ରଶାସନିକ ସେବାରେ ସଫଳ ହୋଇଥିବା ସଂଖ୍ୟାଲଘୁ ଯୁବକ / ଯୁବତୀଙ୍କୁ ସମ୍ମାନିତ କରିଛନ୍ତି । ଦାରିଦ୍ର୍ୟ ଭଳି ବିଭିନ୍ନ ସମସ୍ୟାକୁ ଶିକ୍ଷା ଦ୍ୱାରା ଦୂର କରାଯାଇପାରିବ ଏବଂ ମୌଳବାଦ ଓ ସନ୍ତ୍ରାସବାଦର ମୁକାବିଲା ମଧ୍ୟ କରାଯାଇପାରିବ ବୋଲି ଶ୍ରୀ ନକଭୀ କହିଥିଲେ ।


    ଶ୍ରୀ ନକଭୀ କହିଥିଲେ ଯେ , 2016 ସିଭିଲ ସର୍ଭିସ୍ ପରୀକ୍ଷାରେ ପ୍ରଥମ ଥର ପାଇଁ ରେକର୍ଡ ସଂଖ୍ୟକ ସଂଖ୍ୟାଲଘୁ ପ୍ରାର୍ଥୀ ସଫଳ ହୋଇଛନ୍ତି । ଏଥିରେ 50 ଜଣ ମୁସଲିମ ପ୍ରାର୍ଥୀ ବି ଅଛନ୍ତି । ଜମ୍ମୁ - କାଶ୍ମୀରର ବିଲାଲ ମୋହିଉଦ୍ଦିନ୍ ଭଟ୍ଟ ସଫଳ ତାଲିକାର ଦଶମ ସ୍ଥାନରେ ଅଛନ୍ତି ।


    ପରୀକ୍ଷା ଫଳରୁ ଏହା ଜଣାପଡ଼ୁଛି ଯେ ସଂଖ୍ୟାଲଘୁ ସମ୍ପ୍ରଦାୟର ଯୁବକ / ଯୁବତୀଙ୍କ ମଧ୍ୟରେ ସାମର୍ଥ୍ୟର ଅଭାବ ନାହିଁ । ସେମାନଙ୍କ ପାଇଁ କେବଳ ସୁଯୋଗ ଏବଂ ପରିବେଶ ଆବଶ୍ୟକ । ସେମାନଙ୍କ ପାଇଁ ସିଭିଲ ସର୍ଭିସ୍ ପ୍ରସ୍ତୁତି ସକାଶେ ଆର୍ଥିକ ସହାୟତା ବୃଦ୍ଧି କରାଯିବ ।


    ସଫଳ ପ୍ରାର୍ଥୀମାନଙ୍କୁ ଅଭିନନ୍ଦନ ଜଣାଇ ଶ୍ରୀ ନକଭୀ କହିଥିଲେ ଯେ ‘ ନଇ ଉଡାନ୍ ’ ଯୋଜନାରେ ସହାୟତା ପାଉଥିବା ସଂଖ୍ୟାଲଘୁ ପ୍ରାର୍ଥୀମାନଙ୍କ ମଧ୍ୟରୁ 7 ଜଣ ସିଭିଲ ସର୍ଭିସ୍ ପାଇଁ ମନୋନୀତ ହୋଇଛନ୍ତି । ସେମାନଙ୍କ ମଧ୍ୟରେ 5 ଜଣ ମୁସଲିମ ଏବଂ 2 ଜଣ ଜୈନ ସମ୍ପ୍ରଦାୟର । ଏ ପର୍ଯ୍ୟନ୍ତ ଏହି ଯୋଜନାରେ ମୋଟ 3198 ଜଣଙ୍କୁ ଆର୍ଥିକ ସହାୟତା ପ୍ରଦାନ କରାଯାଇଥିଲା । ସେମାନଙ୍କ ମଧ୍ୟରୁ 24 ଜଣ ସିଭିଲ ସର୍ଭିସ୍ ପରୀକ୍ଷାରେ ସଫଳ ହୋଇଛନ୍ତି ।


    ସଂଖ୍ୟାଲଘୁ ଯୁବକ / ଯୁବତୀଙ୍କୁ ଶିକ୍ଷାରେ ସଶକ୍ତ କରିବା ଲକ୍ଷ୍ୟରେ ରୋଡମ୍ୟାପ୍ ପ୍ରସ୍ତୁତ କରିବା ପାଇଁ ମନ୍ତ୍ରାଳୟ ଦ୍ୱାରା ଗଠିତ 11 ଜଣିଆ ଉଚ୍ଚସ୍ତରୀୟ କମିଟି ଆଜି ମୌଲାନା ଆଜାଦ ଏଜୁକେସନ ଫାଉଣ୍ଡେସନର ବାର୍ଷିକ ପରିଷଦ ବୈଠକରେ ରିପୋର୍ଟ ଉପସ୍ଥାପନ କରିଛନ୍ତି । ସଂଖ୍ୟାଲଘୁ ଛାତ୍ରଛାତ୍ରୀଙ୍କୁ ବିଭିନ୍ନ କ୍ଷେତ୍ରରେ ପାରମ୍ପରିକ ଏବଂ ଆଧୁନିକ ଶିକ୍ଷା ପ୍ରଦାନ ସକାଶେ ମନ୍ତ୍ରାଳୟ 5 ଟି ବିଶ୍ୱସ୍ତରୀୟ ଶିକ୍ଷାନୁଷ୍ଠାନ ପ୍ରତିଷ୍ଠାର ଯୋଜନା ରଖିଛି । ଆଗାମୀ ଦୁଇ ବର୍ଷ ମଧ୍ୟରେ ଏହାର ପ୍ରତିଷ୍ଠା ପାଇଁ ଉଦ୍ୟମ କରାଯାଉଛି ଏବଂ ଏଥିରେ 40% ଆସନ ମହିଳାଙ୍କ ପାଇଁ ସଂରକ୍ଷଣ ରହିବ ।


    ପ୍ରତ୍ୟେକ ଶିଶୁଙ୍କୁ ଗୁଣାତ୍ମକ ଶିକ୍ଷା ପ୍ରଦାନ ଲକ୍ଷ୍ୟରେ ମନ୍ତ୍ରାଳୟ ‘ ତହରିକ - ଇ - ତାଲିମ ’ ନାମରେ ଶିକ୍ଷା ଅଭିଯାନ ଚଳାଇବ । ପୂର୍ବତନ ରାଷ୍ଟ୍ରପତି ଡକ୍ଟର ଏପିଜେ ଅବଦୁଲ କଲାମଙ୍କ ଜନ୍ମ ଦିବସ ଅକ୍ଟୋବର 15 ତାରିଖରେ ଏହାର ଶୁଭାରମ୍ଭ ହେବ ବୋଲି ମନ୍ତ୍ରୀ କହିଥିଲେ ।


    ସଂଖ୍ୟାଲଘୁ ସମ୍ପ୍ରଦାୟ ଅଞ୍ଚଳରେ ନବୋଦୟ ଭଳି ଶହେଟି ବିଦ୍ୟାଳୟ ପ୍ରତିଷ୍ଠା କରାଯିବ । ଗୁରୁକୁଳ ଭଳି 23 ଟି ଆବାସିକ ବିଦ୍ୟାଳୟ ମନ୍ତ୍ରାଳୟ ପ୍ରତିଷ୍ଠା କରିସାରିଛି ବୋଲି ଶ୍ରୀ ନକଭୀ କହିଥିଲେ । ସାମଗ୍ରିକ ଅଭିବୃଦ୍ଧି ଏବଂ ବିଶ୍ୱାସ୍ତରୀୟ ପରିବେଶ ସୃଷ୍ଟି ପାଇଁ ସରକାର ବଦ୍ଧପରିକର । ଏହାକୁ କୌଣସି ବିଧ୍ୱଂସକାରୀ ଶକ୍ତି ଅଟକାଇପାରିବନାହିଁ । ବିକାଶ ଦିଗରେ ଥିବା ସମସ୍ତ ପ୍ରତିବନ୍ଧକକୁ ଶିକ୍ଷା ଦ୍ୱାରା ଦୂର କରାଯିବ ବୋଲି ସେ କହିଥିଲେ ।


    *********

    
    
    (Release ID: 1494741) Visitor Counter : 3