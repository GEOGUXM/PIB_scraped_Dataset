      ରାଷ୍ଟ୍ରପତିଙ୍କ ସଚିବାଳୟ

      ନବନିର୍ବାଚିତ ରାଷ୍ଟ୍ରପତିଙ୍କ ସଂକ୍ଷିପ୍ତ ଜୀବନୀ
      Posted On: 25 JUL 2017 4:41PM by PIB Bhubaneshwar


    ଜଣେ ଆଇନଜୀବୀ , ତୁଙ୍ଗ ରାଜନେତା , ରାଜନୈତିକ ପ୍ରତିନିଧି ତଥା ଭାରତୀୟ ଜନଜୀବନ ଓ ସମାଜରେ ସାମ୍ୟବାଦୀ ଚିନ୍ତାଧାରା ଓ ସତ୍ୟନିଷ୍ଠତାର ପ୍ରବକ୍ତା ଭାବେ ସୁପରିଚିତ ଶ୍ରୀ ରାମନାଥ କୋବିନ୍ଦ ଅକ୍ଟୋବର 1 , 1945ରେ ଉତ୍ତରପ୍ରଦେଶର କାନପୁର ନିକଟବର୍ତ୍ତୀ ପରାଉଙ୍ଖଠାରେ ଜନ୍ମଗ୍ରହଣ କରିଥିଲେ । ତାଙ୍କ ପିତାଙ୍କ ନାମ ଶ୍ରୀ ମାଇକୁଲାଲ ଏବଂ ମାତାଙ୍କ ନାମ ଶ୍ରୀମତୀ କଳାବତୀ ।


    2017 ଜୁଲାଇ 25 ତାରିଖ ଦିନ ଭାରତର ଚତୁର୍ଦ୍ଦଶ ରାଷ୍ଟ୍ରପତି ରୂପେ ଦାୟିତ୍ୱ ଗ୍ରହଣ କରିବା ପୂର୍ବରୁ ଶ୍ରୀ କୋବିନ୍ଦ ବିହାରର 36ତମ ରାଜ୍ୟପାଳ ଭାବେ ଅଗଷ୍ଠ 16 , 2015 ଠାରୁ ଜୁନ 20 , 2017 ତାରିଖ ପର୍ଯ୍ୟନ୍ତ ଦାୟିତ୍ୱ ସମ୍ପାଦନ କରିଥିଲେ ।


    ଶିକ୍ଷା ଓ ବୃତିଗତ ଅଭିଜ୍ଞତା


    ଶ୍ରୀ କୋବିନ୍ଦ କାନପୁରଠାରେ ତାଙ୍କର ବିଦ୍ୟାଳୟ ଶିକ୍ଷା ସମାପ୍ତ କରିଥିଲେ ଏବଂ କାନପୁର ବିଶ୍ୱବିଦ୍ୟାଳୟରୁ ବିକମ ଓ ଏଲଏଲବି ଡିଗ୍ରୀ ହାସଲ କରିଥିଲେ । 1971 ମସିହାରେ ଦିଲ୍ଲୀ ବାର କାଉନସିଲରେ ଜଣେ ଓକିଲ ଭାବେ ସେ ସାମିଲ ହୋଇଥିଲେ ।


    1977 ରୁ 1979 ମସିହା ପର୍ଯ୍ୟନ୍ତ ଶ୍ରୀ କୋବିନ୍ଦ ଦିଲ୍ଲୀ ହାଇକୋର୍ଟରେ କେନ୍ଦ୍ର ସରକାରଙ୍କ ଆଡଭୋକେଟ ରୂପେ ଦାୟିତ୍ୱ ନିର୍ବାହ କରିଥିଲେ ଏବଂ ଏହାପରେ 1980 ରୁ 1993 ପର୍ଯ୍ୟନ୍ତ ସୁପ୍ରିମକୋର୍ଟରେ କେନ୍ଦ୍ର ସରକାରଙ୍କ ସ୍ଥାୟୀ କାଉନସେଲ ଭାବେ କାର୍ଯ୍ୟ କରିଥିଲେ । 1978 ମସିହାରେ ସେ ସୁପ୍ରିମକୋର୍ଟରେ ଓକିଲ ଭାବେ ନାମ ପଞ୍ଜିକରଣ କରାଇଥିଲେ ଏବଂ 1993 ମସିହା ପର୍ଯ୍ୟନ୍ତ ଦୀର୍ଘ 16 ବର୍ଷ ଧରି ଉଭୟ ଦିଲ୍ଲୀ ହାଇକୋର୍ଟ ଏବଂ ସୁପ୍ରିମକୋର୍ଟରେ ଆଇନଜ୍ଞ ଭାବେ କାର୍ଯ୍ୟ କରିଥିଲେ ।


    ସଂସଦୀୟ ଓ ଜନଜୀବନ


    1994 ମସିହା ଏପ୍ରିଲ ମାସରେ ଶ୍ରୀ କୋବିନ୍ଦ ଉତ୍ତର ପ୍ରଦେଶରୁ ରାଜ୍ୟସଭାକୁ ସଦସ୍ୟ ରୂପେ ନିର୍ବାଚିତ ହୋଇଥିଲେ । ଏହାପରେ 2006 ମାର୍ଚ୍ଚ ମାସ ପର୍ଯ୍ୟନ୍ତ ଏକାଧି କ୍ରମେ ଦୁଇଟି ପର୍ଯ୍ୟାୟ ସଦସ୍ୟ ଭାବେ ରହିଥିଲେ । ଏହି ସମୟରେ ସେ ସଂସଦର ବହୁ ଗୁରୁତ୍ୱପୂର୍ଣ୍ଣ କମିଟି ଯଥା ତଫସିଲଭୁକ୍ତ ଜାତି / ଜନଜାତି କଲ୍ୟାଣ ସଂସଦୀୟ କମିଟି , ସ୍ୱରାଷ୍ଟ୍ର ବ୍ୟାପାର ସଂସଦୀୟ କମିଟି , ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ସଂକ୍ରାନ୍ତ ସଂସଦୀୟ କମିଟି , ସାମାଜିକ ନ୍ୟାୟ ଓ ସଶକ୍ତିକରଣ ସଂକ୍ରାନ୍ତ ସଂସଦୀୟ କମିଟିରେ ସଦସ୍ୟ ଭାବେ କାର୍ଯ୍ୟ କରିଛନ୍ତି । ଏତଦବ୍ୟତୀତ ରାଜ୍ୟସଭା ଗୃହ କମିଟିର ଅଧ୍ୟୟ ଦାୟିତ୍ୱ ମଧ୍ୟ ସମ୍ପାଦନ କରିଛନ୍ତି ।


    ଶ୍ରୀ କୋବିନ୍ଦ ଲକ୍ଷ୍ମୌସ୍ଥିତ ଡକ୍ଟର ବିଆର ଆମ୍ବେଦକର ବିଶ୍ୱବିଦ୍ୟାଳୟ ପରିଚାଳନା ବୋର୍ଡର ସଦସ୍ୟ ଏବଂ କୋଲକାତାର ଆଇଆଇଏମ ବୋର୍ଡ ଅଫ ଗଭର୍ଣ୍ଣର୍ସର ସଦସ୍ୟ ଭାବେ କର୍ତ୍ତବ୍ୟ ସମ୍ପାଦନ କରିଛନ୍ତି । ମିଳିତ ଜାତିସଂଘକୁ ଭାରତୀୟ ପ୍ରତିନିଧି ଦଳର ଅଂଶବିଶେଷ ରୂପେ ଗସ୍ତକରି ଶ୍ରୀ କୋବିନ୍ଦ 2002 ଅକ୍ଟୋବର ମାସରେ ଜାତିସଂଘ ସାଧାରଣ ପରିଷଦରେ ଉଦବୋଧନ ଦେଇଥିଲେ ।


    ଅଧିକୃତ ପଦପଦବୀ


    2015-17 : ବିହାରର ରାଜ୍ୟପାଳ


    1994-2006 : ଉତ୍ତରପ୍ରଦେଶକୁ ପ୍ରତିନିଧିତ୍ୱ କରି ରାଜ୍ୟସଭା ସଦସ୍ୟ


    1971-75 ଏବଂ 1981 : ସାଧାରଣ ସମ୍ପାଦକ , ଅଖିଳ ଭାରତୀୟ କୋଲି ସମାଜ


    1977-79 : ଦିଲ୍ଲୀ ହାଇକୋର୍ଟରେ କେନ୍ଦ୍ର ସରକାରଙ୍କ ଆଡଭୋକେଟ


    1982-84 : ସୁପ୍ରିମକୋର୍ଟରେ କେନ୍ଦ୍ର ସରକାରଙ୍କ ଜୁନିଅର କାଉନସେଲ


    ବ୍ୟକ୍ତିଗତ ତଥ୍ୟାବଳୀ


    ଶ୍ରୀ କୋବିନ୍ଦ ମେ 30 , 1974ରେ ଶ୍ରୀମତୀ ସବିତା କୋବିନ୍ଦଙ୍କୁ ବିବାହ କରିଥିଲେ । ସେମାନଙ୍କର ଗୋଟିଏ ପୁତ୍ର ଶ୍ରୀ ପ୍ରଶାନ୍ତ କୁମାର ଏବଂ ଗୋଟିଏ କନ୍ୟା ସୁଶ୍ରୀ ସ୍ୱାତୀ ଅଛନ୍ତି । ଜଣେ ଆଗ୍ରହୀ ପାଠକ ଭାବେ ଶ୍ରୀ କୋବିନ୍ଦ ରାଜନୀତି ଓ ସାମାଜିକ ପରିବର୍ତ୍ତନ , ଆଇନ ଓ ଇତିହାସ ଏବଂ ଧର୍ମ ସମ୍ବନ୍ଧୀୟ ପୁସ୍ତକ ପାଠ କରିବାରେ ରୁଚି ରଖନ୍ତି ।


    ତାଙ୍କର ଦୀର୍ଘ ଜନଜୀବନରେ ଶ୍ରୀ କୋବିନ୍ଦ ଦେଶର ଅନେକ ସ୍ଥାନ ଭ୍ରମଣ କରିଛନ୍ତି । ଏହା ବ୍ୟତୀତ ସାଂସଦ ଭାବେ ସେ ଥାଇଲାଣ୍ଡ , ନେପାଳ , ପାକିସ୍ତାନ , ସିଙ୍ଗାପୁର , ଜର୍ମାନୀ , ସୁଇଜରଲାଣ୍ଡ , ଫ୍ରାନ୍ସ , ବ୍ରିଟେନ ଓ ଯୁକ୍ତରାଷ୍ଟ୍ର ଭଳି ରାଷ୍ଟ୍ର ଗସ୍ତ କରିଛନ୍ତି ।


    **********

    
    
    (Release ID: 1497426) Visitor Counter : 2