      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଇସ୍ରାଏଲରେ ପ୍ରବାସୀ ଭାରତୀୟଙ୍କୁ ସମ୍ବୋଧିତ କଲେ ପ୍ରଧାନମନ୍ତ୍ରୀ
      Posted On: 05 JUL 2017 5:56PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ବୁଧବାର ଦିନ ଇସ୍ରାଏଲ ରାଜଧାନୀ ତେଲ୍ ଆଭିଭ୍ ଠାରେ ଆୟୋଜିତ କାର୍ଯ୍ୟକ୍ରମରେ ସ୍ଥାନୀୟ ପ୍ରବାସୀ ଭାରତୀଙ୍କୁ ଉଦ୍ବୋଧନ ଦେଇଥିଲେ ।


    ପ୍ରଥମ ଭାରତୀୟ ପ୍ରଧାନମନ୍ତ୍ରୀ ଭାବେ ସେ ଇସ୍ରାଏଲ ଆସିଥିବା ଏବଂ ଦେଶ ସ୍ୱାଧୀନ ହେବାର 70 ବର୍ଷ ପରେ ଜଣେ ଭାରତୀୟ ପ୍ରଧାନମନ୍ତ୍ରୀ ଭାବେ ସେ ଇସ୍ରାଏଲ ପହଞ୍ଚିଥିବା କହି ପ୍ରଧାନମନ୍ତ୍ରୀ ନିଜ ଅଭିଭାଷଣ ଆରମ୍ଭ କରିଥିଲେ ।


    ତାଙ୍କ ଗସ୍ତ ସମୟରେ ଭବ୍ୟ ସ୍ୱାଗତ ଏବଂ ଆତିଥ୍ୟ ପାଇଁ ସେ ଇସ୍ରାଏଲ ପ୍ରଧାନମନ୍ତ୍ରୀ ବେଞ୍ଜାମିନ୍ ନେତାନ୍ୟାହୁଙ୍କୁ ଅଭିବାଦନ ଜଣାଇଥିଲେ ।


    ସେ କହିଥିଲେ ଯେ ଯଦିଓ ଦୁଇ ଦେଶ ମଧ୍ୟରେ କୂଟନୈତିକ ସମ୍ପର୍କ ମାତ୍ର 25 ବର୍ଷ ପୁରୁଣା, ତଥାପି ଶହ ଶହ ବର୍ଷ ଧରି ଭାରତ ଏବଂ ଇସ୍ରାଏଲ ମଧ୍ୟରେ ସମ୍ପର୍କ ରହିଆସିଛି । ସେ ଶୁଣିଛନ୍ତି ଯେ ତ୍ରୟୋଦଶ ଶତାବ୍ଦୀରେ ଭାରତୀୟ ସୁଫି ସନ୍ଥ ବାବା ଫରିଦ ଜେରୁଜେଲମ ଆସିଥିଲେ ଏବଂ ଏଠାକାର ଏକ ଗୁମ୍ଫାରେ ଧ୍ୟାନ କରିଥିଲେ ।


    ପ୍ରଧାନମନ୍ତ୍ରୀ ଭାରତ ଏବଂ ଇସ୍ରାଏଲ ମଧ୍ୟରେ ଥିବା ସମ୍ପର୍କ ଅନେକ ପରମ୍ପରା, ସଂସ୍କୃତି, ବିଶ୍ୱାସ ଏବଂ ବନ୍ଧୁତା ଉପରେ ଆଧାରିତ ବୋଲି ବର୍ଣ୍ଣନା କରିଥିଲେ । ଭାରତ ଏବଂ ଇସ୍ରାଏଲରେ ପାଳିତ ହେଉଥିବା କେତେକ ପର୍ବପର୍ବାଣିରେ ସାମଞ୍ଜସ୍ୟ ରହିଥିବା ସେ ଉଲ୍ଲେଖ କରିଥିଲେ । ଏହି ପରିପ୍ରେକ୍ଷୀରେ ସେ ହୋଲି ଏବଂ ପୁରିମ୍ ଏବଂ ଦିପାବଳି ଓ ହନୁକାହ୍ ମଧ୍ୟରେ ସାମଞ୍ଜସ୍ୟ ରହିଥିବା ଉଲ୍ଲେଖ କରିଥିଲେ ।


    ପ୍ରଧାନମନ୍ତ୍ରୀ ଇସ୍ରାଏଲର ପ୍ରଶଂସନୀୟ ପ୍ରଯୁକ୍ତି ବିକାଶ, ବୀରତ୍ୱର ଦୀର୍ଘସ୍ଥାୟୀ ପରମ୍ପରା ଏବଂ ଦେଶପାଇଁ ପ୍ରାଣବଳି ଦେବାର ଉତ୍ସାହକୁ ପ୍ରଶଂସା କରିଥିଲେ । ପ୍ରଥମ ବିଶ୍ୱଯୁଦ୍ଧ ସମୟରେ ହାଇଫାର ମୁକ୍ତି ପାଇଁ ଭାରତୀୟ ସୈନିକମାନଙ୍କ ଉଲ୍ଲେଖନୀୟ ଭୂମିକା ବିଷୟରେ ପ୍ରଧାନମନ୍ତ୍ରୀ ସ୍ମରଣ କରାଇଦେଇଥିଲେ । ଭାରତ ଏବଂ ଇସ୍ରାଏଲ ସମାଜ ପ୍ରତି ଭାରତୀୟ ଇହୁଦୀ ସମ୍ପ୍ରଦାୟର ଉଲ୍ଲେଖନୀୟ ଯୋଗଦାନ ବିଷୟରେ ମଧ୍ୟ ସେ ଉଲ୍ଲେଖ କରିଥିଲେ ।


    ଇସ୍ରାଏଲରେ ନବସୃଜନ ତଥା ନବୋନ୍ମେଷର ଉତ୍ସାହକୁ ପ୍ରଶଂସା କରିବା ସହ ଭୂ-ତାପଜ(Geo-Thermal) ବିଦ୍ୟୁତ, ସୌର ପାନେଲ୍, କୃଷି-ଜୈବପ୍ରଯୁକ୍ତି କୌଶଳ ଏବଂ ସୁରକ୍ଷା କ୍ଷେତ୍ରରେ ଇସ୍ରାଏଲ ବ୍ୟାପକ ଅଗ୍ରଗତି କରିଥିବା କହି ପ୍ରଧାନମନ୍ତ୍ରୀ ପ୍ରଶଂସା କରିଥିଲେ ।


    ନିକଟ ଅତୀତରେ ଭାରତରେ ନିଆଯାଇଥିବା ସଂସ୍କାରମୂଳକ ପଦକ୍ଷେପ ସମ୍ପର୍କରେ ପ୍ରଧାନମନ୍ତ୍ରୀ ସମ୍ୟକ ଆଲୋକପାତ କରିଥିଲେ । GST ବ୍ୟବସ୍ଥାର ପ୍ରଚଳନ, ସ୍ଵଚ୍ଛ ଓ ପାରଦର୍ଶୀ ଢଙ୍ଗରେ ପ୍ରାକୃତିକ ସମ୍ବଳର ନିଲାମ, ବୀମା ଏବଂ ବ୍ୟାଙ୍କିଙ୍ଗ କ୍ଷେତ୍ରରେ ସଂସ୍କାର ଏବଂ ଦକ୍ଷତା ବିକାଶ ଆଦି ସମ୍ପର୍କରେ ସେ ଉଲ୍ଲେଖ କରିଥିଲେ । ସେ କହିଥିଲେ ଯେ ସରକାର 2022 ସୁଦ୍ଧା କୃଷକଙ୍କ ଆୟ ଦୁଇ ଗୁଣା କରିବା ଲାଗି ଲକ୍ଷ୍ୟ ରଖିଛନ୍ତି । ଭାରତରେ ଦ୍ୱିତୀୟ ସବୁଜ ବିପ୍ଳବ ଆଣିବା ପାଇଁ ଇସ୍ରାଏଲର ସହଭାଗୀତା ଅତ୍ୟନ୍ତ ଗୁରୁତ୍ୱପୂର୍ଣ୍ଣ । ସେ କହିଥିଲେ ଯେ ବିଜ୍ଞାନ, ନବୋନ୍ମେଷ ଏବଂ ଗବେଷଣା ଭବିଷ୍ୟତରେ ଭାରତ ଏବଂ ଇସ୍ରାଏଲ ସମ୍ପର୍କର ଆଧାର ହେବ ।


    ଆଜି ଦିନର ପ୍ରାରମ୍ଭରେ ସେ 26/11 ମୁମ୍ବାଇ ଆତଙ୍କବାଦୀ ଆକ୍ରମଣରୁ ବଞ୍ଚିଯାଇଥିବା ବାଳକ ମୋଶ ହୋଲଜ୍ବର୍ଗଙ୍କୁ ଭେଟିବା ସମ୍ପର୍କରେ ସେ ଉଲ୍ଲେଖ କରିଥିଲେ ।


    ଇସ୍ରାଏଲରେ ବାଧ୍ୟତାମୂଳକ ସେନା ଚାକିରି କରିଥିଲେ ସୁଦ୍ଧା ଭାରତୀୟ ସମ୍ପ୍ରଦାୟର ଇହୁଦୀ ଲୋକମାନଙ୍କୁ ଓସିଆଇ କାର୍ଡ ଦିଆଯିବ ବୋଲି ପ୍ରଧାନମନ୍ତ୍ରୀ ପ୍ରତିଶ୍ରୁତି ଦେଇଥିଲେ । ସେ କହିଥିଲେ ଇସ୍ରାଏଲରେ ଭାରତୀୟ ସଂସ୍କୃତି କେନ୍ଦ୍ର ପ୍ରତିଷ୍ଠା କରାଯିବ । ସେ ଆହୁରି ମଧ୍ୟ କହିଥିଲେ ଯେ ଖୁବଶୀଘ୍ର ଦିଲ୍ଲୀ, ମୁମ୍ବାଇ ଏବଂ ତେଲ ଆଭିଭ୍ ମଧ୍ୟରେ ସିଧାସଳଖ ବିମାନ ଯୋଗାଯୋଗ ବ୍ୟବସ୍ଥା ହେବ ।


    **********

    
    
    (Release ID: 1494752) Visitor Counter : 2