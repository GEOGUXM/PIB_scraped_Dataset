      ନଗର ଉନ୍ନୟନ ମନ୍ତ୍ରଣାଳୟ

      ଦେଶର 4041 ଟି ନଗର ଏବଂ ସହରରେ ପରିମଳ ଅନୁଧ୍ୟାନ ପାଇଁ ସ୍ୱଚ୍ଛ ସର୍ବେକ୍ଷଣ-2018 ଯୋଜନାର ଶୁଭାରମ୍ଭ
      • ପରିମଳ ସହିତ ନାଗରିକଙ୍କ ଜୀବନକୁ ସଂଯୋଗ କରୁଥିବା ତଥା 40 କୋଟି ଲୋକଙ୍କୁ ପ୍ରଭାବିତ କରୁଥିବା ପ୍ରଥମ ସର୍ବଭାରତୀୟ ସର୍ଭେ ।
      • ନାଗରିକଙ୍କ ମତାମତ ଏବଂ ସ୍ୱାଧୀନ ଆକଳନ ପାଇଁ ମୂଲ୍ୟାଙ୍କ ବୃଦ୍ଧି, ସୃଜନଶୀଳ ପଦକ୍ଷେପକୁ ପୁରସ୍କୃତ କରାଯିବ ।
      Posted On: 31 JUL 2017 4:42PM by PIB Bhubaneshwar


    କେନ୍ଦ୍ର ସରକାର ଆଜି ଦେଶର 4041ଟି ନଗର ଏବଂ ସହର ପାଇଁ ‘ ସ୍ୱଚ୍ଛ ସର୍ଭେକ୍ଷଣ - 2018 ’ ଅଭିଯାନ ଆରମ୍ଭ କରିଛନ୍ତି । ଉନ୍ନତ ପରିମଳ ସେବା ପାଇଁ ଭିତ୍ତିଭୂମି ବିକାଶ ଏବଂ ସେଗୁଡ଼ିକର ସ୍ଥାୟୀତ୍ୱ , ପ୍ରଭାବ , ନାଗରିକ ସଂଯୋଗ ଏବଂ ଭୂମିଗତ ସ୍ତରରେ ଦୃଶ୍ୟମାନ ପ୍ରଭାବ ଆଧାରରେ ଏହି ସର୍ବେକ୍ଷଣ କରାଯିବ ।


    ଗୃହ ଏବଂ ନଗର ଉନ୍ନୟନ ବ୍ୟାପାର ମନ୍ତ୍ରୀ ଶ୍ରୀ ନରେନ୍ଦ୍ର ସିଂ ତୋମାର ଏହି ତୃତୀୟ ସିରିଜ ସର୍ଭେକୁ ଶୁଭାରମ୍ଭ କରିଥିଲେ ଏବଂ ଏକ ବିସ୍ତୃତ ସର୍ଭେ ଟୁଲ୍ କିଟ୍ ଉନ୍ମୋଚନ କରିଥିଲେ । ଏହି ଟୁଲକିଟରେ ସର୍ବେକ୍ଷଣର ପଦ୍ଧତି , ଗୁରୁତ୍ୱ ଏବଂ ନୂଆ ବୈଶିଷ୍ଟ୍ୟ ଓ ମହତ୍ୱପୂର୍ଣ୍ଣ ଦିଗ ବିଷୟରେ ବର୍ଣ୍ଣନା ରହିଛି ଯାହା ନଗର ଏବଂ ସହରଗୁଡ଼ିକୁ ଆସନ୍ତା 6 ମାସ ମଧ୍ୟରେ ସର୍ଭେ ଲାଗି ପ୍ରସ୍ତୁତ ହେବାରେ ସହାୟକ ହେବ ।


    ଶ୍ରୀ ତୋମାର କହିଥିଲେ ଯେ ଏହା ପ୍ରଥମ ସର୍ବଭାରତୀୟ ପରିମଳ ସର୍ଭେ ଯାହାଦ୍ୱାରା ଦେଶର ସମସ୍ତ ନଗର ଏବଂ ସହରରେ ପରିମଳସ୍ତର ଅନୁଧ୍ୟାନ କରାଯିବା ସହ 40 କୋଟି ସହରବାସୀଙ୍କ ଜୀବନକୁ ପ୍ରଭାବିତ କରିବ ଏବଂ ଏହା ନିଜସ୍ୱ ବର୍ଗରେ ବିଶ୍ୱର ସର୍ବବୃହତ ସର୍ବେକ୍ଷଣ ହେବ । ସେ କହିଥିଲେ ଯେ ପୂର୍ବରୁ ଏପରି ଦୁଇଟି ସର୍ଭେ 2016 ଏବଂ 2017 କରାଯାଇସାରିଛି ଯାହା ନଗର ଏବଂ ସହରର ନାଗରିକଙ୍କ ମଧ୍ୟରେ ଉତ୍ସାହ ଏବଂ ଉଦ୍ଦୀପନା ବଢ଼ାଇବା ସହ ଏହାର ଅଂଶଧାରୀଙ୍କ ମଧ୍ୟରେ ଏକ ସୁସ୍ଥ ପ୍ରତିଯୋଗିତା ଆଣିପାରିଛି । ଯାହା ଦେଶର ସମସ୍ତ ସହରାଞ୍ଚଳରେ ଏହି ସର୍ଭେ କରିବା ଲାଗି ବାଟ ଖୋଲି ଦେଇଛି । ମନ୍ତ୍ରୀ ସୂଚନା ଦେଇଥିଲେ ଯେ ନଗର ଏବଂ ରାଜ୍ୟ ସରକାର , ବିଶେଷଜ୍ଞ ଏବଂ ଅନ୍ୟ ଅଂଶୀଦାରଙ୍କ ସହ ପରାମର୍ଶ ନିଆଯାଇ ସ୍ୱଚ୍ଛ ଭାରତ ଅଭିଯାନର ଅଗ୍ରଗତି ମାର୍ଗ ଆଧାରରେ ସ୍ୱଚ୍ଛ ସର୍ବେକ୍ଷଣ - 2018ର ପଦ୍ଧତି ଏବଂ ଗୁରୁତ୍ୱକ୍ଷେତ୍ର ପରିବର୍ତ୍ତନ କରାଯାଇଛି ।


    ବର୍ତ୍ତମାନ ସହରଗୁଡ଼ିକ ପାଇଖାନା ନିର୍ମାଣଠାରୁ ଊର୍ଦ୍ଧ୍ଵକୁ ଯାଇ ଶୁଖିଲା ବର୍ଜ୍ୟବସ୍ତୁ ପରିଚାଳନା ପ୍ରତି ଗୁରୁତ୍ୱ ଦେବା ସହିତ ବିକେନ୍ଦ୍ରୀକୃତ ଉପାୟ , ଉନ୍ନତ ପରିମଳ ଭିତ୍ତିଭୂମିର ସ୍ଥାୟୀତ୍ୱ ଏବଂ ସେବା ଓ ଯାଞ୍ଚ ଦିଗରେ ଅଗ୍ରସର ହୋଇଥିବାରୁ ସ୍ୱଚ୍ଛ ଭାରତ ଅଭିଯାନ ( ସହରାଞ୍ଚଳ ) ର ଉଦ୍ୟମ ଏବଂ ଫଳାଫଳକୁ ଆଧାର କରି ଏହି ସର୍ବେକ୍ଷଣର ପଦ୍ଧତି ନିର୍ଦ୍ଧାରଣ କରାଯାଇଛି ।


    ପଦ୍ଧତି ସମ୍ପର୍କରେ ବିସ୍ତୃତ ବିବରଣୀ ପ୍ରଦାନ କରି ଶ୍ରୀ ଦୁର୍ଗାଶଙ୍କର ମିଶ୍ର , ସଚିବ ( ଗୃହ ଏବଂ ନଗର ବ୍ୟାପାର ) କହିଥିଲେ ଯେ ନାଗରିକଙ୍କ ସଂପୃକ୍ତି ପ୍ରତି ଦୃଷ୍ଟି ଦିଆଯାଇ ପରିମଳ କ୍ଷେତ୍ରରେ ହୋଇଥିବା ଅଗ୍ରଗତି ଅନୁଧ୍ୟାନ ଏବଂ ତୃଣମୂଳସ୍ତରରେ ପ୍ରଭାବ ପ୍ରତି ଗୁରୁତ୍ୱ ଦିଆଯାଇଛି । ନାଗରିକଙ୍କ ମତାମତକୁ ଅଧିକ ଗୁରୁତ୍ୱ ଦିଆଯାଇଛି ଏବଂ ପରିମଳର ନିରପେକ୍ଷ ଆକଳନକୁ 2017 ସର୍ଭେ ତୁଳନାରେ 10% ବଢ଼ାଯାଇଛି । ସହରଗୁଡ଼ିକୁ ସୃଜନଶୀଳ ପରିମଳ ପଦକ୍ଷେପ ନେବା ଏବଂ ଉପାୟ ଅବଲମ୍ବନ କରିବା ଲାଗି ପ୍ରୋତ୍ସାହନ ଦେବା ସକାଶେ ଚଳିତ ବର୍ଷ ନୂଆ ଉପାଦାନ ‘ ନବସୃଜନ ’ ଯୋଡାଯାଇଛି ଏହାକୁ 5% ଗୁରୁତ୍ୱ ଦିଆଯାଇଛି ।


    ଉନ୍ନତ ପରିମଳସ୍ତରକୁ ବଜାୟ ରଖିବା ଏବଂ ସୃଷ୍ଟି କରାଯାଉଥିବା ପରିମଳ ଭିତ୍ତିଭୂମିର ରକ୍ଷଣାବେକ୍ଷଣ ପ୍ରତି ଗୁରୁତ୍ୱ ଦିଆଯାଇଥିବା ସମ୍ପର୍କରେ ସୂଚନା ଦେଇ ଶ୍ରୀ ମିଶ୍ର କହିଥିଲେ ଯେ ସଦ୍ୟ ସର୍ବେକ୍ଷଣରେ ପାଇଖାନାକୁ ଜଳସଂଯୋଗ , ଗୋଷ୍ଠୀ ଏବଂ ସର୍ବସାଧାରଣ ଶୌଚାଳୟ ଏବଂ SWMଗୁଡ଼ିକୁ କାର୍ଯ୍ୟକ୍ଷମ ରଖିବା ଏବଂ ରକ୍ଷଣାବେକ୍ଷଣ ପାଇଁ ୟୁଜର ଫି ’ ଆଦାୟ , ବିଜ୍ଞାପନ ରାଜସ୍ୱ , ପୌରପାଳିକା ଟିକସ ଆଦାୟ କରିବା , ଟ୍ରିଟମେଣ୍ଟ ଏବଂ ସିପଟେଜ୍ ନିଷ୍କାସନ ମାଧ୍ୟମରେ ତରଳ ବର୍ଜ୍ୟବସ୍ତୁ ପରିଚାଳନା , ଉତ୍ସ ନିକଟରେ ପୌରପାଳିକା ବର୍ଜ୍ୟବସ୍ତ ପୃଥକୀକରଣ , ବିକେନ୍ଦ୍ରୀକୃତ ଜୈବସାର ଉତ୍ପାଦନ ଆଦି ପ୍ରତି ଗୁରୁତ୍ୱ ଦିଆଯାଇଛି । କଠିନ ବର୍ଜ୍ୟବସ୍ତୁ ପରିଚାଳନା ପାଇଁ 5% ଅଧିକ ଗୁରୁତ୍ୱ ଦିଆଯାଇଛି ।


    କାର୍ଯ୍ୟାନୁଷ୍ଠାନ ପ୍ରତି ଗୁରୁତ୍ୱ ଦିଆଯାଇ , ୟୁଜର୍ସ ଫି ’ ଆଦାୟ କରିବା , ଜୈବସାର ବିକ୍ରି ଏବଂ ବିପଣନ , ସଫେଇ କର୍ମଚାରୀଙ୍କ ପେରୋଲରେ ବାୟୋମେଟ୍ରିକ୍ ଉପସ୍ଥିତି ବ୍ୟବସ୍ଥା , ପ୍ରଦର୍ଶନକୁ ଆହୁରି ତ୍ୱରାନ୍ୱିତ କରିବା ସକାଶେ ବର୍ଜ୍ୟସଂଗ୍ରହ ଗାଡ଼ିଗୁଡ଼ିକର ଜିପିଏସ୍ ଟ୍ରାକିଂ , ତୃତୀୟ ପକ୍ଷ ଜରିଆରେ ସର୍ବସାଧାରଣ ଶୌଚାଳୟଗୁଡ଼ିକର ରକ୍ଷଣାବେକ୍ଷଣ ଆଦି ପାଇଁ ରାଜ୍ୟ ସରକାର ଏବଂ କେନ୍ଦ୍ର ସରକାରଙ୍କ ଦ୍ୱାରା ଜାରି ବିଜ୍ଞପ୍ତିର ପରିଣାମକୁ ମଧ୍ୟ ପୁରସ୍କୃତ କରିବା ଲାଗି ସର୍ବେକ୍ଷଣରେ ବ୍ୟବସ୍ଥା ରହିଛି ।


    ପରିମଳ ଭିତ୍ତିଭୂମି ଏବଂ ସେବାରେ ଉନ୍ନତି ଅଣାଯାଇଥିବା ନେଇ ହେଉଥିବା ଦାବିକୁ କଡ଼ାକଡ଼ି ଯାଞ୍ଚ କରାଯିବ ଏବଂ ଏହି କ୍ଷେତ୍ରରେ ସମସ୍ତ ମାନକକୁ ଧ୍ୟାନ ଦିଆଯାଇ ନକାରାତ୍ମକ ମୂଲ୍ୟାୟନ ବ୍ୟବସ୍ଥା କରାଯାଇଛି । କୌଣସି ନଗର ପ୍ରଶାସନର ଦାବି ଭୁଲ୍ ବୋଲି ନିରପେକ୍ଷ ଅନୁଧ୍ୟାନକାରୀଙ୍କ ଦ୍ୱାରା ପ୍ରମାଣିତ ହେଲେ ସେହି ସହରକୁ 33% କମ୍ ମାର୍କ ମିଳିବ ଏହାଛଡ଼ା ସମ୍ପୃକ୍ତ ମାନକ କ୍ଷେତ୍ରରେ ଶୂନ ମାର୍କ ମିଳିବ ।


    ସ୍ୱଚ୍ଛ ସର୍ବେକ୍ଷଣ - 2018ରେ ସମସ୍ତ 4 , 041 ଟି ନଗର ଏବଂ ସହରକୁ ସାମିଲ୍ କରାଯାଇଛି , ଏହାର ଫଳାଫଳ ଆସନ୍ତା ବର୍ଷ ମାର୍ଚ୍ଚ ମାସରେ ପ୍ରକାଶ ପାଇବ । ଏଥିରେ 1 ଲକ୍ଷରୁ ଅଧିକ ଜନସଂଖ୍ୟା ଥିବା 500ଟି ସହର ଏବଂ ରାଜ୍ୟ ରାଜଧାନୀଗୁଡ଼ିକ ରହିଛି ଏବଂ 1 ଲକ୍ଷରୁ କମ୍ ଜନସଂଖ୍ୟା ଥିବା 3541 ଟି ସହର ରହିଛି । ଏହି 3541ଟି ସହର ପାଇଁ ଜାତୀୟ ମାନ୍ୟତା ତାଲିକା ବ୍ୟତୀତ ରାଜ୍ୟ ଏବଂ ଆଂଚଳିକସ୍ତରୀୟ ମାନ୍ୟତା ତାଲିକା ପ୍ରକାଶ ପାଇବ । ଏହି ସର୍ବେକ୍ଷଣ ଅଧୀନରେ ସହରଗୁଡ଼ିକ ବିଭିନ୍ନ ଅଗ୍ରାଧିକାର କ୍ଷେତ୍ର ସହ 71ଟି ମାନକ ଆଧାରରେ ମାନ୍ୟତା ଲାଭ କରିବେ । ମୋଟ୍ 4000 ମାର୍କ ନିର୍ଦ୍ଧାରଣ କରାଯାଇଛି ।


    **********

    
    
    (Release ID: 1497970) Visitor Counter : 2