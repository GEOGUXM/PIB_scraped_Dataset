      ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି

      ମହାରାଷ୍ଟ୍ର ଓ କର୍ଣ୍ଣାଟକରେ ନୂତନ ଜାତୀୟ ରାଜପଥ-52ନଂରେ ସୋଲାପୁର-ବିଜାପୁର ସେକ୍ସନର ଚାରିଲେନ୍ ରାସ୍ତାର ବିକାଶ ପ୍ରସ୍ତାବକୁ କ୍ୟାବିନେଟର ଅନୁମୋଦନ
      Posted On: 12 JUL 2017 10:57AM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ କେନ୍ଦ୍ର ଅର୍ଥନୈତିକ ବ୍ୟାପାର କ୍ୟାବିନେଟ କମିଟିର ବୈଠକରେ ମହାରାଷ୍ଟ୍ର ଏବଂ କର୍ଣ୍ଣାଟକରେ ନୂତନ ଜାତୀୟ ରାଜପଥ 52ନଂ (ପୂର୍ବରୁ 13 ନଂ)ର ସୋଲାପୁର-ବିଜାପୁର ସେକ୍ସନ ରାସ୍ତାକୁ ଚାରି ଲେନ୍ କରିବା ପ୍ରସ୍ତାବକୁ ମଞ୍ଜୁରି ମିଳିଛି । 110 କିଲୋମିଟର ଦୈର୍ଘ୍ୟର ଏହି ରାସ୍ତା ପାଇଁ ଜମି ଅଧିଗ୍ରହଣ ଏବଂ ନିର୍ମାଣ ପୂର୍ବବର୍ତ୍ତୀ କାର୍ଯ୍ୟ ସହ ଚାରି ଲେନ୍ ରାସ୍ତା ସକାଶେ ପ୍ରାୟ 1889 କୋଟି ଟଙ୍କା ଖର୍ଚ୍ଚ ହେବ ବୋଲି ଆକଳନ କରାଯାଇଛି ।

    
    ଏବେ ଏହି ରାସ୍ତା ଦୁଇ ଲେନ୍ ବିଶିଷ୍ଟ ଅଛି । ଏହା ମହାରାଷ୍ଟ୍ରର ସୋଲାପୁର, ତାକଲି, ନନ୍ଦନୀ ଏବଂ କର୍ଣ୍ଣାଟକର ବିଜାପୁର, ହୋରତି ଏବଂ ଜାଲକି ଭଳି ଜନବହୁଳ ସହର ମଧ୍ୟ ଦେଇ ଯାଇଛି । ଏହା ଉତ୍ତର ଭାରତକୁ ଦକ୍ଷିଣ ଭାରତ ସହ ଯୋଡ଼ୁଛି । ଏହା ଜାତୀୟ ରାଜପଥ ବିକାଶ କାର୍ଯ୍ୟକ୍ରମରେ ନର୍ଥ-ସାଉଥ୍ କରିଡରର ଏକ ବିକଳ୍ପ ରାସ୍ତା ଭାବେ ସାବ୍ୟସ୍ତ ହେବ । ଚାରି ଲେନ୍ ରାସ୍ତାଟି ବିଜାପୁର ଓ ସୋଲାପୁରରେ ବାଇ-ପାସ୍ ଦେଇ ଯିବ ଏବଂ ଏଥିରେ 6ଟି ଫ୍ଲାଇ-ଓଭର ରହିବ । ନୂତନ ରାସ୍ତା ବାଙ୍ଗାଲୋର-ଚିତ୍ରଦୁର୍ଗ-ବିଜାପୁର-ସୋଲାପୁର-ଔରଙ୍ଗାବାଦ-ଧୁଲେ-ଇନ୍ଦୋର-ଗ୍ୱାଲିୟର ଭଳି ଟ୍ରାଫିକର ଅଂଶ ବିଶେଷ ହେବ ।
    
    ନୂତନ ରାଜପଥରେ ମାଲବାହୀ ଟ୍ରକ୍ ଯାତାୟାତ ପାଇଁ ସୁବିଧା ରହିବ । ରାଜପଥ ପାଶ୍ୱର୍ରେ ଦୁଇଟି ସମୂହ ଟ୍ରକ୍-ରହଣୀ ସ୍ଥାନ ରହିବ । ଏହାଦ୍ୱାରା ଡ୍ରାଇଭରମାନଙ୍କୁ ସୁବିଧା ହେବ । ରାଜପଥର ଉଭୟ ପାଶ୍ୱର୍ରେ 14 କିଲୋମିଟରର ସର୍ଭିସ୍ ରୋଡ, 40 କିଲୋମିଟରର ସ୍ଲିପ୍ ରୋଡ୍ ଏବଂ 24ଟି ସ୍ଥାନରେ ବସ୍ ଷ୍ଟାଣ୍ଡର ସୁବିଧା ରହିବ । ଗୁରୁତ୍ୱପୂର୍ଣ୍ଣ ପର୍ଯ୍ୟଟନସ୍ଥଳ ବିଜାପୁର, ହାମ୍ପି ଏବଂ ଚିତ୍ରଦୁର୍ଗକୁ ଯାତାୟାତର ସୁବିଧା ଏହି ରାଜପଥ ଯୋଗୁ ମିଳିବ ।
    
    ଏହି ରାଜପଥ ନିର୍ମାଣ ନିଯୁକ୍ତି ସୁଯୋଗର ବାଟ ମଧ୍ୟ ଖୋଲିବ । ଏହାର ନିର୍ମାଣ ବେଳେ ପ୍ରାୟ 4,48,360 ଟି ଶ୍ରମ ଦିବସ ସୃଷ୍ଟି ହେବ ବୋଲି ଆକଳନ କରାଯାଇଛି ।
    
    

    
    (Release ID: 1495717) Visitor Counter : 2