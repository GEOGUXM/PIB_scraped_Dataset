      ଆଣବିକ ଶକ୍ତି ବିଭାଗ

      ଦଶଟି ନୂତନ ପ୍ରେସରାଇଜଡ଼ ହେଭି ୱାଟର ରିଆକ୍ଟର ସ୍ଥାପନ ପାଇଁ ସରକାରଙ୍କ ମଂଜୁରି
      Posted On: 19 JUL 2017 5:45PM by PIB Bhubaneshwar


    ଦେଶର ବିଭିନ୍ନ ରାଜ୍ୟରେ ଦଶଟି ନୂତନ ପ୍ରେସରାଇଜଡ଼ ହେଭି ୱାଟର ରିଆକ୍ଟର (ପିଏଚଡ଼ବ୍ଲୁଆର) ସ୍ଥାପନ ପାଇଁ ସରକାର ପ୍ରଶାସନିକ ତଥା ଅର୍ଥ ମଂଜୁର କରିଛନ୍ତି । ଏହିସବୁ ରିଆକ୍ଟର କାଇଗା (କର୍ଣ୍ଣାଟକ) , ଗୋରଖପୁର (ହରିଆଣା) , ଚୁଟକା (ମଧ୍ୟପ୍ରଦେଶ) ଏବଂ ମାହୀ ବଂଶୱାର (ରାଜସ୍ଥାନ) ରେ ପ୍ରତିଷ୍ଠା କରାଯାଉଛି । ଏହି ଦଶଟି ପିଏଚଡ଼ବ୍ଲୁଆର ନିର୍ମାଣ ସକାଶେ ମୋଟ 1 , 05 , 000 କୋଟି ଟଙ୍କା (ସ୍ଥିର ମୂଲ୍ୟ ହାରରେ) ବ୍ୟୟ କରାଯିବାର ଆକଳନ କରାଯାଇଛି । ତେବେ ଏଥିରେ ନିର୍ମାଣ ବେଳେ ବିଳମ୍ବ ଯୋଗୁ ବ୍ୟୟବୃଦ୍ଧି ଓ ସୁଧକୁ ହିସାବକୁ ନିଆଯାଇନାହିଁ । ଏହିସବୁ ପ୍ଲାଂଟମାନଙ୍କରୁ ନିମ୍ନମତେ ବିଜୁଳିଶକ୍ତି ଉତ୍ପାଦନ କରାଯିବ । କର୍ଣ୍ଣାଟକର କାଇଗା 5 ଓ 6 ରିଆକ୍ଟରରୁ 1400 ମେଗାୱାଟ , ହରିଆଣାର ଜିଏଚଏଭିପିର 3 ଓ 4 ନଂ ରିଆକ୍ଟରରୁ 1400 ମେଗାୱାଟ , ମଧ୍ୟପ୍ରଦେଶର ଚୁଟକାର ପ୍ରଥମ ଓ ଦ୍ୱିତୀୟ ରିଆକ୍ଟରରୁ 1400 ଏବଂ ରାଜସ୍ଥାନର ମାହି ବଂଶୱାରାର ପ୍ରଥମ ଓ 4 ନମ୍ବର ରିଆକ୍ଟରରୁ 2800 ମେଗାୱାଟ ବିଜୁଳିଶକ୍ତି ଉତ୍ପାଦନ କରାଯିବାର ଲକ୍ଷ୍ୟ ଧାର୍ଯ୍ୟ କରାଯାଇଛି । ଆଣବିକ ଶକ୍ତି ଯେହେତୁ କେନ୍ଦ୍ର ସରକାରଙ୍କ ନିୟନ୍ତ୍ରଣାଧୀନ ସେହି କାରଣରୁ ଏହିସବୁ ରିଆକ୍ଟରରୁ ଉତ୍ପାଦିତ ବିଜୁଳି ଶକ୍ତିକୁ ଶକ୍ତି ମନ୍ତ୍ରଣାଳୟ ପ୍ରଚଳିତ ନିୟମାବଳୀ ଅନୁସାରେ ବିଭିନ୍ନ ରାଜ୍ୟ ତଥା କେନ୍ଦ୍ରଶାସିତ କ୍ଷେତ୍ରମାନଙ୍କୁ ବଂଟନ କରିବେ । 2031 ମସିହା ସୁଦ୍ଧା ଏହି ଦଶଟିଯାକ ରିଆକ୍ଟର ପ୍ରଗତିଶୀଳ ଭାବେ କାର୍ଯ୍ୟକାରୀ ହେବାର ଆଶାକରାଯାଏ । ନିଜସ୍ୱ ଜ୍ଞାନକୌଶଳରେ ଏହିସବୁ ରିଆକ୍ଟରମାନଙ୍କ ଲାଗି ଆବଶ୍ୟକ ଉପକରଣ , କଂଚାମାଲ ଓ ଯନ୍ତ୍ରାଂଶ ସଂଗ୍ରହ କରାଯିବ । ତେବେ ଏଥିରେ ନିଜସ୍ୱ ଅଥବା ବିଦେଶରୁ ଆମଦାନୀ ହେଉଥିବା ଇନ୍ଧନ ବ୍ୟବହାର କରାଯିବ ତାହା ସରକାର ଉପଯୁକ୍ତ ସମୟରେ ସିଦ୍ଧାନ୍ତ ଗ୍ରହଣ କରିବେ । ଆଜି ଲୋକସଭାରେ ଏକ ଲିଖିତ ପ୍ରଶ୍ନର ଉତ୍ତର ଦେଇ ଆଣବିକ ଶକ୍ତି ଓ ମହାକାଶ ବିଭାଗ ରାଷ୍ଟ୍ରମନ୍ତ୍ରୀ ଡକ୍ଟର ଜିତେନ୍ଦ୍ର ସିଂହ ଏହି ବିଷୟ ପ୍ରକାଶ କରିଛନ୍ତି ।


    **********

    
    
    (Release ID: 1496458) Visitor Counter : 2