      ନୂତନ ଓ ଅକ୍ଷୟ ଶକ୍ତି ମନ୍ତ୍ରଣାଳୟ

      ମୋଟ 1050 ମେଗାୱାଟ ପବନ ଶକ୍ତି ପାଇଁ ଉର୍ଜା କ୍ରୟ ବୁଝାମଣାରେ ହସ୍ତାକ୍ଷର
      Posted On: 21 JUL 2017 7:50PM by PIB Bhubaneshwar


    ବିଜୁଳି , କୋଇଲା , ନବୀନ ଏବଂ ଅକ୍ଷୟ ଉର୍ଜା ଏବଂ ଖଣି ରାଜ୍ୟ ମନ୍ତ୍ରୀ ଶ୍ରୀ ପୀୟୁଷ ଗୋଏଲ ଆଜି ଏଠାରେ ନବୀନ ଏବଂ ନବୀକରଣ ଉର୍ଜ୍ଜା ମନ୍ତ୍ରଣାଳୟ ଅଧୀନରେ ପ୍ରଥମ ପବନ କାର୍ଯ୍ୟକାରୀ ଯୋଜନା ଅନ୍ତର୍ଗତ 1050 ମେଗାୱାଟ ପବନ ଶକ୍ତି କ୍ରୟ କରିବା ପାଇଁ କ୍ରୟ ବୁଝାମଣା ( PPA )ପତ୍ର ସ୍ୱାକ୍ଷର କାର୍ଯ୍ୟକ୍ରମର ଅଧ୍ୟକ୍ଷତା କରିଥିଲେ । ଏହି ବୁଝାମଣା ପତ୍ର କାରବାର କମ୍ପାନୀ ପିଟିସି ଇଣ୍ଡିଆ ଲିମିଟେଡ ଏବଂ ସଫଳ ପବନ ଉର୍ଜା ଡେଭଲପର୍ସଙ୍କ ମଧ୍ୟରେ ସ୍ୱାକ୍ଷରିତ ହୋଇଥିଲା ।


    ବୁଝାମଣା ପତ୍ର ଅନୁସାରେ ମିତ୍ରା ଏନର୍ଜି , ଆଇନସ୍କ ୱିଣ୍ଡ ଏବଂ ଓଷ୍ଟ୍ରୋ କୁଚ ୱିଣ୍ଡ ପ୍ରାଇଭେଟ ଲିମିଟେଡ ଆଦି ପ୍ରତ୍ୟେକ 250 ମେଗାୱାଟ ପବନ ଶକ୍ତି ଯୋଗାଇବେ । ଏତଦବ୍ୟତୀତ ଗ୍ରୀନ ଇନଫ୍ରା 249.9 ମେଗାୱାଟ ଏବଂ ଆଦାନୀ ଗ୍ରୀନ ଏନର୍ଜି 50 ମେଗାୱାଟ ଆନ୍ତଃରାଜ୍ୟ ସଂଚରଣ ପ୍ରଣାଳୀ ଜରିଆରେ ପବନ ଶକ୍ତି ଉପଲବ୍ଧ କରାଇବେ । ଏହି ବୁଝାମଣା ମୁକ୍ତ ଓ ପାରଦର୍ଶୀ ନିଲାମ ପ୍ରକ୍ରିୟା ମାଧ୍ୟମରେ କରାଯାଇଛି । ପିଟିସି ଇଣ୍ଡିଆ ଅନେକ ରାଜ୍ୟରେ ଡିସକମ ସାଥିରେ ପବନ ଶକ୍ତି ବିକ୍ରି କରିବା ପାଇଁ ବୁଝାମଣା କରିଛି । ଏହି ଆଧାରରେ ଉତ୍ତର ପ୍ରଦେଶକୁ 449.9 ମେଗାୱାଟ , ବିହାରକୁ 200 ମେଗାୱାଟ , ଝାଡଖଣ୍ଡକୁ 200 ମେଗାୱାଟ , ଦିଲ୍ଲୀକୁ 100 ମେଗାୱାଟ , ଆସାମକୁ 50 ମେଗାୱାଟ ଏବଂ ଓଡିଶାକୁ 50 ମେଗାୱାଟ ବିଜୁଳି ମିଳିବ ।


    ଅକ୍ଷୟ ଉର୍ଜା ମୂଲ୍ୟରେ ଅନେକ ହ୍ରାସ ଆଣିବା ସମ୍ବନ୍ଧୀୟ ପ୍ରୟାସ ପାଇଁ ଶ୍ରୀ ପୀୟୁଷ ଗୋଏଲ ସମସ୍ତ ହିତାଧିକାରୀଙ୍କୁ ଅଭିନନ୍ଦନ ଜଣାଇଛନ୍ତି । ମନ୍ତ୍ରୀ ମହୋଦୟ କହିଛନ୍ତି ଯେ ବିଭିନ୍ନ ଅକ୍ଷୟ ଶକ୍ତି ସ୍ରୋତ ପାଇଁ ଅକ୍ଷୟ ଶକ୍ତି କ୍ରୟ ସର୍ତ୍ତକୁ ଭିନ୍ନ ଭିନ୍ନ ଭାବେ ଲାଗୁ କରାଯାଉ ଏବଂ ରାଜ୍ୟ ମାନଙ୍କର ଏହି ସ୍ୱାଧୀନତା ରହିଛି ଯେ ସେମାନେ ସେମାନଙ୍କ ଶକ୍ତି ଆବଶ୍ୟକତାକୁ ଧ୍ୟାନରେ ରଖି ଅକ୍ଷୟ ଶକ୍ତିର ଚୟନ କରିପାରିବେ । ଶ୍ରୀ ଗୋଏଲ କହିଥିଲେ ଯେ ପବନ ଶକ୍ତି ସମ୍ବନ୍ଧୀୟ ନିଲାମୀ ପ୍ରକ୍ରିୟା ପ୍ରତି ସପ୍ତାହରେ କରାଯାଉ । ସେ ମନ୍ତ୍ରଣାଳୟର ଅଧିକାରୀ ମାନଙ୍କୁ ପ୍ରସ୍ତାବ ଦେଇଥିଲେ ଯେ ସେମାନେ ଅକ୍ଷୟ ଉର୍ଜାକୁ ଶସ୍ତାରେ ସାଧାରଣ ଲୋକଙ୍କ ପାଖେ ପହଂଚାଇବା ଦିଗରେ କାର୍ଯ୍ୟ କରନ୍ତୁ ।


    ଏହି ଅବସରରେ ଅକ୍ଷୟ ଉର୍ଜା ସଚିବ ଶ୍ରୀ ଆନନ୍ଦ କୁମାର କହିଥିଲେ ଯେ ମନ୍ତ୍ରଣାଳୟ ଆନ୍ତଃରାଜ୍ୟ ସଂଚରଣ ଶୁଳ୍କକୁ ସମାପ୍ତ କରିଦେଇଛନ୍ତି । ତେବେ ଉଲ୍ଲେଖନୀୟ କଥା ହେଲା ଏହି ଶୁଳ୍କ ପବନ ଶକ୍ତି ସମ୍ପନ୍ନ ରାଜ୍ୟରୁ ଅଣ ପବନ ଶକ୍ତି ସମ୍ପନ୍ନ ରାଜ୍ୟକୁ ଅକ୍ଷୟ ଶକ୍ତି ହସ୍ତାନ୍ତରଣ କ୍ଷେତ୍ରରେ ଲଗା ଯାଉଥିଲା ।


    ଏହି ଅବସରରେ ଉର୍ଜା ସଚିବ ଶ୍ରୀ ଏ କେ ଭଲ୍ଲା , ପିଟିସି ଇଣ୍ଡିଆ ଅଧ୍ୟକ୍ଷ ଏବଂ ପ୍ରବନ୍ଧନ ନିର୍ଦ୍ଦେଶକ ଶ୍ରୀ ଦୀପକ ଅମିତାଭ , ଏସଇସିଆଇର ପ୍ରବନ୍ଧ ନିର୍ଦ୍ଦେଶକ ଡଃ ଅଶ୍ୱିନୀ କୁମାର ଏବଂ ମନ୍ତ୍ରଣାଳୟ ଏବଂ ଉଦ୍ୟୋଗ ଜଗତର ବରିଷ୍ଠ ଅଧିକାରୀ ଉପସ୍ଥିତ ଥିଲେ ।


    ************

    
    
    (Release ID: 1496776) Visitor Counter : 2