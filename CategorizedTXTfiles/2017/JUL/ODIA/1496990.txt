      ରାଷ୍ଟ୍ରପତିଙ୍କ ସଚିବାଳୟ

      ରାଷ୍ଟ୍ର ଉଦ୍ଦେଶ୍ୟରେ ରାଷ୍ଟ୍ରପତି ଶ୍ରୀ ପ୍ରଣବ ମୁଖାର୍ଜୀଙ୍କ ବିଦାୟକାଳୀନ ସମ୍ବୋଧନ (24 ଜୁଲାଇ, 2017)
      Posted On: 24 JUL 2017 8:53PM by PIB Bhubaneshwar


    ପ୍ରିୟ ଦେଶବାସୀ ,


    1 . ମୁଁ ପଦମୁକ୍ତ ହେବାର ପୂର୍ବ ସନ୍ଧ୍ୟାରେ ମୋ ପ୍ରତି ବ୍ୟକ୍ତ କରାଯାଇଥିବା ବିଶ୍ୱାସ ଏବଂ ଭରସା ପାଇଁ ଭାରତର ଜନସାଧାରଣ , ସେମାନଙ୍କ ନିର୍ବାଚିତ ପ୍ରତିନିଧି ଏବଂ ରାଜନୈତିକ ଦଳଗୁଡ଼ିକର ହାର୍ଦ୍ଦିକ ସହଯୋଗ ଦ୍ୱାରା ଅଭିଭୂତ ଅଟେ । ମୁଁ ସେମାନଙ୍କ ବିନମ୍ରତା ଏବଂ ସ୍ନେହ ଦ୍ୱାରା ସମ୍ମାନିତ ହୋଇଛି । ମୁଁ ଦେଶକୁ ଯେତିକି ଦେଇଛି , ତା ’ ଠାରୁ ବହୁତ ଅଧିକ ପାଇଛି । ସେଥିପାଇଁ ମୁଁ ଭାରତର ଲୋକମାନଙ୍କ ପ୍ରତି ସର୍ବଦା ଋଣୀ ହୋଇ ରହିବି ।


    2 . ମୁଁ ପରବର୍ତ୍ତୀ ରାଷ୍ଟ୍ରପତି , ଶ୍ରୀ ରାମ ନାଥ କୋବିନ୍ଦଙ୍କୁ ଶୁଭକାମନା ଜଣାଉଛି ଏବଂ ତାଙ୍କୁ ହାର୍ଦ୍ଦିକ ସ୍ୱାଗତ କରୁଛି ଏବଂ ତାଙ୍କୁ ସଫଳତା ଏବଂ ସୁଖରେ ରହିବା ଲାଗି ଶୁଭକାମନା ଜଣାଉଛି ।


    ପ୍ରିୟ ଦେଶବାସୀ ,


    3 . ଆମର ପ୍ରତିଷ୍ଠାତାମାନେ ସମ୍ବିଧାନକୁ ଆପଣାଇବା ସହିତ ଏପରି ମୌଳିକ ଶକ୍ତିଗୁଡ଼ିକୁ ସକ୍ରିୟ କରିଥିଲେ ଯେଉଁଗୁଡ଼ିକ ଆମକୁ ଲିଙ୍ଗ , ଜାତି , ସମ୍ପ୍ରଦାୟର ଅସମାନ ବାଧା ଏବଂ ଆମକୁ ଦୀର୍ଘ ସମୟ ଧରି ବାନ୍ଧି ରଖିଥିବା ଶୃଙ୍ଖଳରୁ ମୁକ୍ତ କରିଥିଲା । ଏହାଦ୍ୱାରା ଏକ ସାମାଜିକ ଏବଂ ସାଂସ୍କୃତିକ ବିକାଶର ପ୍ରେରଣା ମିଳିଲା ଯାହା ଭାରତୀୟ ସମାଜକୁ ଆଧୁନିକତାର ପଥରେ ଅଗ୍ରସର କଲା ।


    4 . ଏକ ଆଧୁନିକ ରାଷ୍ଟ୍ରର ନିର୍ମାଣ କେତେକ ଆବଶ୍ୟକ ମୌଳିକ ତତ୍ତ୍ଵ - ପ୍ରତ୍ୟେକ ନାଗରିକଙ୍କ ପାଇଁ ଗଣତନ୍ତ୍ର ଅଥବା ସମାନ ଅଧିକାର , ପ୍ରତ୍ୟେକ ସମ୍ପ୍ରଦାୟ ପାଇଁ ନିରପେକ୍ଷତା ଅଥବା ସମାନ ସ୍ୱାଧୀନତା , ପ୍ରତ୍ୟେକ ଅଂଚଳର ସମାନତା ତଥା ଆର୍ଥିକ ସମାନତା ଉପରେ ଆଧାରିତ ହୋଇଥାଏ । ବିକାଶକୁ ବାସ୍ତବିକ ରୁପ ଦେବା ଲାଗି ଦେଶର ସବୁଠୁ ଗରିବକୁ ଏହା ଅନୁଭବ ହେବା ଦରକାର ଯେ ସେ ରାଷ୍ଟ୍ର ଗାଥାର ଗୋଟିଏ ସକି୍ରୟ ଅଂଶ ।


    ପ୍ରିୟ ଦେଶବାସୀ ,


    5 . ପାଞ୍ଚ ବର୍ଷ ପୂର୍ବରୁ ଯେତେବେଳେ ମୁଁ ଗଣତନ୍ତ୍ରର ରାଷ୍ଟ୍ରପତି ପଦର ଶପଥ ନେଇଥିଲି ସେତେବେଳେ ମୁଁ ନିଜ ସମ୍ବିଧାନ ନା କେବଳ ଶବ୍ଦ ସହ ନୁହଁ ବରଂ ମୂଳ ଭାବନା ସହିତ ସଂରକ୍ଷଣ , ସୁରକ୍ଷା ଏବଂ ପରିପାଳନ କରିବା ଲାଗି ବଚନ ଦେଇଥିଲି । ଏହି ପାଞ୍ଚ ବର୍ଷରେ ପ୍ରତ୍ୟେକ ଦିନ ମୋତେ ନିଜ ଦାୟିତ୍ୱବୋଧର ହୃଦୟଙ୍ଗମ ହେଉଥିଲା । ମୁଁ ଦେଶର ସୁଦୂର ଭାଗକୁ ଯାତ୍ରାରୁ ଅନେକ ଶିକ୍ଷା ଲାଭ କରିଛି । ମୁଁ କଲେଜ ଏବଂ ବିଶ୍ୱବିଦ୍ୟାଳୟର ଯୁବ ଏବଂ ପ୍ରତିଭାସମ୍ପନ୍ନ ଲୋକ , ବୈଜ୍ଞାନିକ , ଗବେଷକ , ବିଦ୍ୱାନ , ଆଇନଜୀବୀ , ଲେଖକ , କଳାକାର ଏବଂ ବିଭିନ୍ନ କ୍ଷେତ୍ରର ଅଗ୍ରଣୀମାନଙ୍କ ସହିତ କଥାବାର୍ତ୍ତାରୁ ଶିକ୍ଷା ଲାଭ କରିଛି । ଏହି କଥାବାର୍ତ୍ତା ମୋତେ ଏକାଗ୍ରତା ଏବଂ ପ୍ରେରଣା ଦେଇଆସିଥିଲା । ମୁଁ କଠିନ ପ୍ରୟାସ କରିଛି । ମୁଁ ନିଜ ଦାୟିତ୍ୱ ତୁଲାଇବାରେ କେତେ ସଫଳ ରହିଛି , ତା ’ ର ନିଷ୍ପତ୍ତି ଇତିହାସର କଠୋର ମାନଦଣ୍ଡ ଦ୍ୱାରା ହିଁ ହୋଇପାରିବ ।


    ମୋର ଦେଶବାସୀ ,


    6 . ଯେତିକି ଯେତିକି ବ୍ୟକ୍ତିର ଆୟୁ ବଢ଼ିଥାଏ , ତା ’ ର ଉପଦେଶ ଦେବାର ପ୍ରବୃତ୍ତି ବଢ଼ିଯାଇଥାଏ । କିନ୍ତୁ ମୋ ପାଖରେ ଦେବା ଲାଗି କୌଣସି ଉପଦେଶ ନାହିଁ । ଗତ 50 ବର୍ଷର ସାଧାରଣ ଜୀବନ ସମୟରେ


    ଭାରତର ସମ୍ବିଧାନ ମୋର ପବିତ୍ର ଗ୍ରନ୍ଥ ରହି ଆସିଛି ।


    ଭାରତର ସଂସଦ ମୋ ମନ୍ଦିର , ଏବଂ


    ଭାରତର ଜନତାଙ୍କ ସେବା ମୋର ଅଭିଳାଷା ରହିଥିଲା ।


    7 . ମୁଁ ଆପଣମାନଙ୍କ ନିକଟରେ କେତେକ ସତ୍ୟ ଘଟଣା କହିବାକୁ ଚାହିଁବି ଯେଉଁଗୁଡ଼ିକୁ ମୁଁ ଏହି ଅବଧି ସମୟରେ ଅଙ୍ଗେ ନିଭାଇଛି:


    8 . ଭାରତର ଆତ୍ମା , ବହୁଳତାବାଦ ଏବଂ ସହିଷ୍ଣୁତାରେ ରହିଛି । ଭାରତ କେବଳ ଏକ ଭୌଗଳିକ ସତ୍ତା ନୁହେଁ । ଏଥିରେ ବିଚାର , ଦର୍ଶନ , ବୌଦ୍ଧିକତା , ଔଦ୍ୟୋଗିକ ପ୍ରତିଭା , ଶିଳ୍ପ , ନବସୃଜନ ଏବଂ ଅନୁଭବର ଇତିହାସ ସାମିଲ ରହିଛି । ଶତାବ୍ଦୀ ଶତାବ୍ଦୀ ଧରି ବିଭିନ୍ନ ବିଚାରକୁ ଆତ୍ମସାତ କରି ଆମ ସମାଜର ବହୁଳତାବାଦ ନିର୍ମିତ ହୋଇଛି । ସଂସ୍କୃତି , ସମ୍ପ୍ରଦାୟ ଏବଂ ଭାଷାର ବିବିଧତା ହିଁ ଭାରତକୁ ସ୍ୱତନ୍ତ୍ର କରିଥାଏ । ଆମକୁ ସହିଷ୍ଣୁତାରୁ ଶକ୍ତି ମିଳିଥାଏ । ଏହା ଶହ ଶହ ବର୍ଷ ଧରି ଆମ ସାମୂହିକ ଚେତନାର ଅଂଶବିଶେଷ ହୋଇ ରହିଆସିଛି । ଜନ ସମ୍ବାଦର ବିଭିନ୍ନ ଦିଗ ରହିଛି । ଆମେ ତର୍କ-ବିତର୍କ କରିପାରିବା , ଆମ ସହମତ ହୋଇପାରିବା କିମ୍ବା ଆମେ ଅସହମତ ହୋଇପାରିବା । କିନ୍ତୁ ଆମେ ବିବିଧ ବିଚାରର ଆବଶ୍ୟକ ଉପସ୍ଥିତିକୁ ଅସ୍ୱୀକାର କରିପାରିବା ନାହିଁ । ଅନ୍ୟଥା ଆମର ବିଚାର ପ୍ରକ୍ରିୟାର ମୌଳିକ ସ୍ୱରୂପ ନଷ୍ଟ ହୋଇଯିବ ।


    9 . ସହୃଦୟତା ଏବଂ ସମାନୁଭୂତିର କ୍ଷମତା ଆମ ସଭ୍ୟତାର ପ୍ରକୃତ ଢାଞ୍ଚା । କିନ୍ତୁ ପ୍ରତିଦିନ ଆମେ ନିଜ ଆଖପାଖରେ ବୃଦ୍ଧି ପାଉଥିବା ହିଂସା ଦେଖିପାରୁଛୁ । ଏହି ହିଂସାର ମୂଳରେ ଅଜ୍ଞାନତା , ଭୟ ଏବଂ ଅବିଶ୍ୱାସ ରହିଛି । ଆମକୁ ଆମର ଜନସମ୍ବାଦକୁ ଶାରୀରିକ ଏବଂ ମୌଖିକ ପ୍ରତିଟି ରୂପରେ ହିଂସାମୁକ୍ତ କରିବାକୁ ହେବ । ଏକ ଅହିଂସକ ସମାଜ ହିଁ ଗଣତାନ୍ତ୍ରିକ ପ୍ରକ୍ରିୟାରେ ଲୋକମାନଙ୍କ ସମସ୍ତ ବର୍ଗ , ବିଶେଷ କରି ପଛୁଆ ଏବଂ ବଞ୍ଚିତଙ୍କ ଭାଗିଦାରୀ ସୁନିଶ୍ଚିତ କରିପାରିବ । ଆମକୁ ଏକ ସହାନୁଭୂତିପୂର୍ଣ୍ଣ ଏବଂ ଦାୟିତ୍ୱସମ୍ପନ୍ନ ସମାଜର ନିର୍ମାଣ ପାଇଁ ଅହିଂସାର ଶକ୍ତିକୁ ପୁନଃଜାଗ୍ରତ କରିବାକୁ ହେବ ।


    10 . ପରିବେଶର ସୁରକ୍ଷା ଆମ ଅସ୍ତିତ୍ୱ ପାଇଁ ବହୁତ ଜରୁରୀ । ପ୍ରକୃତି ଆମ ପ୍ରତି ସମ୍ପୂର୍ଣ୍ଣ ଉଦାର ରହିଆସିଛି । କିନ୍ତୁ ଯେତେବେଳେ ଲୋଭ ଆବଶ୍ୟକତାର ସୀମା ଟପିଯାଇଥାଏ , ସେତେବେଳେ ପ୍ରକୃତି ନିଜର ପ୍ରକୋପ ଦେଖାଇଥାଏ । ସାଧାରଣତଃ ଆମେ ଦେଖିଥାଉ ଯେ ଭାରତର କେତେକ ଭାଗ ବିନାଶକାରୀ ବନ୍ୟା ଦ୍ୱାରା ପ୍ରଭାବିତ ଯେତେବେଳେ କି ଅନ୍ୟ କେତେକ ଭାଗ ମରୁଡ଼ିର କବଳରେ ରହିଛି । ଜଳବାୟୁ ପରିବର୍ତ୍ତନ ଦ୍ୱାରା କୃଷି କ୍ଷେତ୍ର ଉପରେ ଭୀଷଣ ପ୍ରଭାବ ପଡ଼ିଛି । ବୈଜ୍ଞାନିକ ଏବଂ ପ୍ରଯୁକ୍ତିବିତଙ୍କୁ ଆମର ମାଟିର ସ୍ୱାସ୍ଥ୍ୟ ସୁଧାରିବା , ଜଳସ୍ତରର ହ୍ରାସ ରୋକିବା ଏବଂ ପରିବେଶ ସନ୍ତୁଳନକୁ ସୁଧାରିବା ଲାଗି କୋଟି କୋଟି କୃଷକ ଏବଂ ଶ୍ରମିକଙ୍କ ସହିତ ମିଶି କାର୍ଯ୍ୟ କରିବାକୁ ହେବ । ଆମ ସମସ୍ତଙ୍କୁ ଏବେ ମିଶି କାର୍ଯ୍ୟ କରିବାକୁ ହେବ କାରଣ ଭବିଷ୍ୟତରେ ଆମକୁ ପୁଣିଥରେ ସୁଯୋଗ ମିଳିବ ନାହିଁ ।


    11 . ଯେପରିକି ମୁଁ ରାଷ୍ଟ୍ରପତି ପଦବୀ ପାଇଁ ଶପଥ ଗ୍ରହଣ କରିବା ସମୟରେ କହିଥିଲି ଯେ ଶିକ୍ଷା ଏପରି ଏକ ମାଧ୍ୟମ ଯାହା ଭାରତକୁ ପରବର୍ତ୍ତୀ ସ୍ୱର୍ଣ୍ଣିମ ଯୁଗକୁ ନେଇପାରିବ । ଶିକ୍ଷାର ପରିବର୍ତ୍ତନକାରୀ ଶକ୍ତି ଦ୍ୱାରା ସମାଜକୁ ପୁନର୍ବ୍ୟବସ୍ଥିତ କରାଯାଇପାରିବ । ସେଥିପାଇଁ ଆମକୁ ନିଜ ଉଚ୍ଚ ଶିକ୍ଷଣ ସଂସ୍ଥାନକୁ ବିଶ୍ୱସ୍ତରୀୟ କରିବାକୁ ହେବ । ଆମର ଶିକ୍ଷା ପ୍ରଣାଳୀ ଦ୍ୱାରା ବାଧାବିଘ୍ନକୁ ସାଧାରଣ ଘଟଣା ଭଳି ସ୍ୱୀକାର କରିବାକୁ ହେବ ଏବଂ ଆମର ବିଦ୍ୟାର୍ଥୀମାନଙ୍କୁ ବାଧାବିଘ୍ନର ମୁକାବିଲା କରିବା ଏବଂ ଆଗକୁ ବଢ଼ିବା ଲାଗି ପ୍ରସ୍ତୁତ କରିବା ଆବଶ୍ୟକ । ଆମର ବିଶ୍ୱବିଦ୍ୟାଳୟଗୁଡ଼ିକ କୌଣସି ମୁଖସ୍ତ କରିବା ସ୍ଥାନ ନୁହେଁ ବରଂ ଜିଜ୍ଞାସୁ ବ୍ୟକ୍ତିମାନଙ୍କ ସଭାସ୍ଥଳ ହେବା ଉଚିତ୍ । ଆମର ଉଚ୍ଚ ଶିକ୍ଷା ସଂସ୍ଥାନରେ ସୃଜନାତ୍ମକ ବିଚାରଶୀଳତା , ନବୋନ୍ମେଷ ଏବଂ ବୈଜ୍ଞାନିକ ପ୍ରବୃତ୍ତିକୁ ପ୍ରୋତ୍ସାହନ ଦେବାକୁ ହେବ । ସେଥିପାଇଁ ବିଚାର-ବିମର୍ଷ , ବାଦ-ବିବାଦ ଏବଂ ବିଶ୍ଳେଷଣ ଜରିଆରେ ତର୍କ ପ୍ରୟୋଗ କରିବାର ଆବଶ୍ୟକତା ରହିଛି । ଏପରି ଉଚ୍ଚ କୋଟୀର ଗୁଣ ସୃଷ୍ଟି କରିବାକୁ ହେବ ଏବଂ ମାନସିକ ସ୍ୱାଧୀନତାକୁ ପ୍ରୋତ୍ସାହନ ଦେବାକୁ ହେବ ।


    12 . ଆମ ପାଇଁ ସମାବେଶୀ ସମାଜର ନିର୍ମାଣ ବିଶ୍ୱାସର ଏକ ବିଷୟ ହେବା ଉଚିତ୍ । ଗାନ୍ଧିଜୀ ଭାରତକୁ ଏପରି ଏକ ସର୍ବ ସମାବେଶୀ ରାଷ୍ଟ୍ର ରୂପରେ ଦେଖୁଥିଲେ , ଯେଉଁଠି ଜନସଂଖ୍ୟାର ପ୍ରତ୍ୟେକ ବର୍ଗ ସମାନତାର ସହିତ ରହୁଥିବ ଏବଂ ସମାନ ସୁଯୋଗ ପାଉଥିବ । ସେ ଚାହୁଁଥିଲେ ଯେ ଆମର ଲୋକମାନେ ଏକଜୁଟ ହୋଇ ନିରନ୍ତର ବ୍ୟାପକ ହେଉଥିବା ବିଚାର ଏବଂ କାର୍ଯ୍ୟର ଦିଗରେ ଆଗକୁ ବଢ଼ିପାରୁଥିବେ । ଆର୍ଥିକ ସମାବେଶନ ସମତାମୂଳକ ସମାଜର ପ୍ରମୁଖ ଆଧାର । ଆମକୁ ଗରିବରୁ ଗରିବ ଲୋକମାନଙ୍କୁ ସଶକ୍ତ କରିବାକୁ ହେବ ଏବଂ ଏହା ସୁନିଶ୍ଚିତ କରିବାକୁ ହେବ ଯେ ଆମ ନୀତିର ସୁଫଳ ଧାଡ଼ିରେ ଛିଡ଼ା ହୋଇଥିବା ଅନ୍ତିମ ବ୍ୟକ୍ତି ନିକଟରେ ପହଞ୍ଚିପାରିବ ।


    13 . ଏକ ସୁସ୍ଥ , ସୁଖଦ ଏବଂ ସାର୍ଥକ ଜୀବନ ପ୍ରତ୍ୟେକ ନାଗରିକଙ୍କ ମୌଳିକ ଅଧିକାର । ସୁଖ ମାନବ ଜୀବନ ପାଇଁ ଅତ୍ୟନ୍ତ ଆବଶ୍ୟକ । ସୁଖ ସମାନ ରୂପରେ ଆର୍ଥିକ ଏବଂ ଅଣ-ଆର୍ଥିକ ମାନଦଣ୍ଡର ପରିଣାମ ଅଟେ । ସୁଖର ଲକ୍ଷ୍ୟ - ଦୀର୍ଘସ୍ଥାୟୀ ବିକାଶର ସେହି ଲକ୍ଷ୍ୟ ସହିତ ଦୃଢ଼ତାର ସହ ବାନ୍ଧି ହୋଇଛି ଯାହା ମାନବ କଲ୍ୟାଣ , ସାମାଜିକ ସମାବେଶନ ଏବଂ ପରିବେଶ ସ୍ଥିରତାର ମିଶ୍ରଣ । ଦାରିଦ୍ର୍ୟ ଦୂର କରିବା ଦ୍ୱାରା ସୁଖ ଭରପୂର ମିଳିପାରିବ ।


    ସ୍ଥିର ପରିବେଶ ଦ୍ୱାରା ପ୍ରାକୃତିକ ସମ୍ବଳ କ୍ଷତିଗ୍ରସ୍ତ ହେବନାହିଁ । ସାମାଜିକ ସମାବେଶନ ଦ୍ୱାରା ପ୍ରଗତିର ଫଳ ସମସ୍ତଙ୍କୁ ସୁଲଭ ହୋଇପାରିବ । ସୁଶାସନ ଦ୍ୱାରା ଜନସାଧାରଣ ପାରଦର୍ଶିତା , ଉତ୍ତରଦାୟୀ ଏବଂ ସହଭାଗୀ ରାଜନୈତିକ ସଂଗଠନ ମାଧ୍ୟମରେ ନିଜ ନିଜର ଜୀବନ ସୁଧାରି ପାରିବେ ।


    ମୋର ଦେଶବାସୀ ,


    14 . ରାଷ୍ଟ୍ରପତି ଭବନରେ ମୋର ପାଞ୍ଚ ବର୍ଷର ଅବଧି ସମୟରେ ଆମେ ଏକ ମାନବୀୟ ଏବଂ ସୁଖଦ ଟାଉନ୍ସିପ୍ର ନିର୍ମାଣ କରିବା ଲାଗି ପ୍ରୟାସ କରିଥିଲୁ । ଆମେ ସୁଖ ଦେଖିଛୁ ଯାହା ପ୍ରସନ୍ନତା ଏବଂ ଗୌରବ , ସ୍ମିତହାସ୍ୟ ଏବଂ ହସ , ଭଲ ସ୍ୱାସ୍ଥ୍ୟ , ସୁରକ୍ଷାର ଭାବନା ଏବଂ ସକାରାତ୍ମକ କାର୍ଯ୍ୟ ସହିତ ଯୋଡ଼ି ହୋଇ ରହିଛି । ଆମେ ସବୁବେଳେ ହସି ହସି ରହିବା , ଜୀବନକୁ ନେଇ ହସିବା , ପ୍ରକୃତି ସହିତ ଯୋଡ଼ିହେବା ଏବଂ ଗୋଷ୍ଠୀ ସହିତ ସାମିଲ ହେବା ଶିଖିଛୁ । ଏବଂ ଏହା ପରେ ଆମେ ନିଜ ଅନୁଭବର ବିସ୍ତାର କେତେକ ପଡ଼ୋଶୀ ଗ୍ରାମରେ କରିଛୁ । ଯାତ୍ରା ଜାରି ରହିଛି ।


    ପ୍ରିୟ ଦେଶବାସୀ ,


    15 . ଯେତେବେଳେ କି ମୁଁ ବିଦାୟ ନେବା ଲାଗି ପ୍ରସ୍ତୁତ ହେଉଛି , ମୁଁ 2012 ସ୍ୱାଧୀନତା ଦିବସ ପୂର୍ବ ସନ୍ଧ୍ୟାରେ ଦେଶକୁ ଦେଇଥିବା ମୋର ପ୍ରଥମ ଉଦ୍ବୋଧନରେ ଯାହା କହିଥିଲି , ତା ’ କୁ ପୁଣି ଦୋହରାଉଛି । “ ଏହି ମହାନ ପଦର ସମ୍ମାନ ପ୍ରଦାନ କରିବା ଲାଗି , ଦେଶବାସୀ ତଥା ସେମାନଙ୍କ ପ୍ରତିନିଧିଙ୍କ ପ୍ରତି କୃତଜ୍ଞତା ପ୍ରକଟ କରିବା ଲାଗି ମୋ ପାଖରେ ପର୍ଯ୍ୟାପ୍ତ ଶବ୍ଦ ନାହିଁ , ତେବେ ମୁଁ ଏକଥା ଭଲ ଭାବେ ଜାଣିଛି ଯେ ଗଣତନ୍ତ୍ରରେ ସବୁଠୁ ବଡ଼ ସମ୍ମାନ କୌଣସି ପଦବୀରେ ନଥାଏ ବରଂ ଆମର ମାତୃଭୂମି , ଭାରତର ନାଗରିକ ହେବାରେ ରହିଛି । ନିଜ ମା ’ ସମ୍ମୁଖରେ ଆମେ ସମସ୍ତେ ସନ୍ତାନ ଭଳି , ଏବଂ ଭାରତ ଆମମାନଙ୍କ ମଧ୍ୟରୁ ପ୍ରତ୍ୟେକଙ୍କ ଠାରୁ ଏହା ଆଶା ରଖିଛି ଯେ ରାଷ୍ଟ୍ର-ନିର୍ମାଣର ଏହି ଜଟିଳ କାର୍ଯ୍ୟରେ ଆମେ ଯେଉଁ ଭୂମିକା ତୁଲାଉଛୁ , ତାହାକୁ ଆମେ ସଚ୍ଚୋଟତା , ସମର୍ପଣ ଏବଂ ଆମର ସମ୍ବିଧାନରେ ସ୍ଥାପିତ ମୂଲ୍ୟବୋଧ ପ୍ରତି ଦୃଢ଼ ନିଷ୍ଠା ସହିତ ତୁଲାଇବା । ”


    16 . କାଲି ଯେତେବେଳେ ମୁଁ ଆପଣଙ୍କ ସହିତ କଥା ହେବି ସେତେବେଳେ ଜଣେ ରାଷ୍ଟ୍ରପତି ରୂପରେ ନୁହେଁ , ବରଂ ଆପଣଙ୍କ ଭଳି ଜଣେ ଏପରି ନାଗରିକ ରୂପରେ କଥା ହେବି , ଯିଏ ମହାନତାର ଦିଗରେ , ଭାରତର ପ୍ରଗତି ପଥର ଏକ ଯାତ୍ରୀ ଅଟେ ।


    ଧନ୍ୟବାଦ ,


    ଜୟହିନ୍ଦ ।


    **********

    
    
    (Release ID: 1496990) Visitor Counter : 2