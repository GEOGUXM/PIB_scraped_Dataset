      ରେଳ ମନ୍ତ୍ରଣାଳୟ

      ବିଭିନ୍ନ ଯାତ୍ରୀ ସେବା କାର୍ଯ୍ୟକ୍ରମ ରେଳମନ୍ତ୍ରୀ ସୁରେଶ ପ୍ରଭାକର ପ୍ରଭୁଙ୍କ ଦ୍ୱାରା ଉଦଘାଟିତ
      Posted On: 13 JUL 2017 3:19PM by PIB Bhubaneshwar


    ରେଳମନ୍ତ୍ରୀ ସୁରେଶ ପ୍ରଭାକର ପ୍ରଭୁ ଆଜି ରେଳଯାତ୍ରୀମାନଙ୍କ ସୁବିଧାକୁ ଦୃଷ୍ଟିରେ ରଖି ବିଭିନ୍ନ ସେବାର ଉଦଘାଟନ କରିଛନ୍ତି । ସେଗୁଡ଼ିକ ହେଲା :


    1 . ଭୋପାଳ ଷ୍ଟେସନର 4/5 ନମ୍ବର ପ୍ଲାଟଫର୍ମରେ ଲିଫ୍ଟ ।


    2 . ଭୁବନେଶ୍ୱରରେ ଷ୍ଟେସନରେ ମେକାନାଇଜଡ laundryର ଭିତ୍ତି ପ୍ରସ୍ତର ସ୍ଥାପନ ।


    3 . ସମ୍ବଲପୁର ଷ୍ଟେସନରେ ୱାଇ - ଫାଇ ସେବା ।


    4 . ବିଜୟନଗରମ ଷ୍ଟେସନରେ ୱାଇ - ଫାଇ ସେବା ।


    5 . 22163/64 : ଭୋପାଳ - ଖଜୁରାହୋ ମହାମାନ ଇଣ୍ଟରସିଟି ଏକ୍ସପ୍ରେସ୍ ( ଦୈନିକ ) ର ଶୁଭାରମ୍ଭ


    6 . 22833/34 : ଭୁବନେଶ୍ୱର - କ୍ରିଷ୍ଣରାଜପୁରମ୍ ହମସଫର ଏକ୍ସପ୍ରେସ୍ ( ସାପ୍ତାହିକ ) ।


    ଏହି କାର୍ଯ୍ୟକ୍ରମରେ କେନ୍ଦ୍ର ବେସାମରିକ ବିମାନ ଚଳାଚଳ ମନ୍ତ୍ରୀ ଅଶୋକ ଗଜପତି ରାଜୁ , ଜଳସମ୍ପଦ , ନଦୀ ବିକାଶ ଏବଂ ଗଙ୍ଗା ନବୀକରଣ ମନ୍ତ୍ରୀ ଉମା ଭାରତୀ , ଜନଜାତି କଲ୍ୟାଣ ମନ୍ତ୍ରୀ ଜୁଏଲ ଓରାମ , କେନ୍ଦ୍ର ପେଟ୍ରୋଲିୟମ ଏବଂ ପ୍ରାକୃତିକ ବାଷ୍ପ ରାଷ୍ଟ୍ର ମନ୍ତ୍ରୀ ( ସ୍ୱାଧୀନ ଦାୟିତ୍ୱ ) ଧର୍ମେନ୍ଦ୍ର ପ୍ରଧାନ , ରେଳ ରାଷ୍ଟ୍ରମନ୍ତ୍ରୀ ରାଜେନ ଗୋହେନ୍ , ଲୋକସଭା ସାଂସଦ ନଗେନ୍ଦ୍ର କୁମାର ପ୍ରଧାନ ସ୍ୱତନ୍ତ୍ର ଭାବେ ଉପସ୍ଥିତ ଥିଲେ । ରେଳବାଇର ଟ୍ରାଫିକ ମେମ୍ବର ମହମ୍ମଦ ଜାମସେଦ୍ ଏବଂ ଅନ୍ୟାନ୍ୟ ପଦାଧିକାରୀମାନେ ମଧ୍ୟ କାର୍ଯ୍ୟକ୍ରମରେ ଉପସ୍ଥିତ ଥିଲେ ।


    ଏହି ଅବସରରେ ରେଳମନ୍ତ୍ରୀ ଶ୍ରୀ ପ୍ରଭୁ କହିଲେ ଯେ , ସାଧାରଣ ଲୋକଙ୍କ ଚଳଣିରେ ପରିବର୍ତ୍ତନ ଆଣିବାକୁ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ଚିନ୍ତାଧାରା ପ୍ରତି ରେଳବାଇ ସହଯୋଗ ଦେଉଛି । ଯାତ୍ରୀଙ୍କ ସୁବିଧାକୁ ରେଳବାଇ ସର୍ବାଧିକ ଗୁରୁତ୍ୱ ଦେଉଛି । ଆରମ୍ଭ ହେବାକୁ ଯାଉଥିବା ମେକାନାଇଜଡ laundry ଯାତ୍ରୀଙ୍କୁ ଯାତ୍ରା କ୍ଷେତ୍ରରେ ନୂତନ ଅଭିଜ୍ଞତା ଦେବ । ନୂତନ ମହାମାନା ଏକ୍ସପ୍ରେସ୍ ଏବଂ ନୂତନ ହମସଫର ଏକ୍ସପ୍ରେସ୍ ମଧ୍ୟପ୍ରଦେଶ ଓ ଓଡ଼ିଶାର ଯାତ୍ରୀମାନଙ୍କ ପାଇଁ ସୁବିଧାଦାୟକ ହେବ । ବିଶେଷ କରି ମଧ୍ୟପ୍ରଦେଶ , ଓଡ଼ିଶା ଏବଂ ଆନ୍ଧ୍ରପ୍ରଦେଶରେ ରେଳବାଇ ପ୍ରକଳ୍ପ ଗୁଡ଼ିକରେ ନିବେଶ ବୃଦ୍ଧି ପାଉଛି ବୋଲି ଶ୍ରୀ ପ୍ରଭୁ କହିଥିଲେ ।


    ରେଲଟେଲ୍ ଏବଂ ଗୁଗଲର ମିଳିତ ପ୍ରୟାସରେ ବିଜୟନଗରମ୍ ଓ ସମ୍ବଲପୁର ଷ୍ଟେସନରେ ଯାତ୍ରୀମାନଙ୍କ ସକାଶେ ୱାଇ - ଫାଇ ସେବା ଆରମ୍ଭ ହୋଇଛି । ଏବେ ଓଡ଼ିଶାରେ ଭୁବନେଶ୍ୱର , କଟକ , ସମ୍ବଲପୁର ଏବଂ ପୁରୀ ଷ୍ଟେସନରେ ୱାଇ - ଫାଇ ସେବା ଉପଲବ୍ଧ । ଅତି ଶୀଘ୍ର ବାଲେଶ୍ୱର , ଭଦ୍ରକ , ବ୍ରହ୍ମପୁର , ଯାଜପୁର - କେନ୍ଦୁଝର ରୋଡ୍ , ଝାରସୁଗୁଡ଼ା , ଖୋର୍ଦ୍ଧାରୋଡ୍ , ରାୟଗଡ଼ା ଏବଂ ରାଉରକେଲା ଷ୍ଟେସନରେ ୱାଇ - ଫାଇ ସେବା ଉପଲବ୍ଧ ହେବ ।


    ଆଜି ଭୋପାଳରୁ ଖଜୁରାହୋକୁ ଟ୍ରେନ୍ ଚଳାଚଳର ଶୁଭାରମ୍ଭ ହୋଇଛି । ପୂର୍ବରୁ ଖଜୁରାହୋକୁ ଟ୍ରେନ୍ ଚଳାଚଳର ସୁବିଧା ନଥିଲା । ଏବେ ଏହା ଦୈନିକ ଯାତ୍ରା କରିବ । 369 କିଲୋମିଟର ଦୈର୍ଘ୍ୟର ଏହି ରେଳପଥରେ ଟ୍ରେନଟି 7 ଟି ଷ୍ଟେସନରେ ରହଣୀ କରିବ ।


    ସେହିପରି ଆଜି ଭୁବନେଶ୍ୱର - କ୍ରିଷ୍ଣରାଜପୁରମ୍ ହମସଫର ଏକ୍ସପ୍ରେସ୍ ( ସାପ୍ତାହିକ ) ର ଶୁଭାରମ୍ଭ ହୋଇଛି । 1537 କିଲୋମିଟର ଦୂରତ୍ୱର ଏହି ଯାତ୍ରାକୁ ଟ୍ରେନଟି 25 ଘଣ୍ଟାରେ ଶେଷ କରିବ । ଅବଶ୍ୟ ଫେରନ୍ତା ପଥରେ ଏହା 26 ଘଣ୍ଟା ଲାଗିବ । ଯାତ୍ରା ପଥରେ ଏହା ଖୋର୍ଦ୍ଧାରୋଡ୍ , ବ୍ରହ୍ମପୁର , ପଲାସା , ଶ୍ରୀକାକୁଲମ ରୋଡ୍ , ବିଜୟନଗରମ୍ ଜଙ୍କସନ୍ , ବିଶାଖାପଟ୍ଟନମ୍ , ଦୁଭାଡ଼ା , ରାଜମହେନ୍ଦ୍ରୀ , ଏଲୁରୁ , ବିଜୟୱାଡା , ନେଲୋର , ଗୁଡୁର , ଅନଗୋଲ , କାଟପଦି , ଜୋଲାରପେଟ୍ଟାଇ , ବାଙ୍ଗରପେଟ ଷ୍ଟେସନରେ ରହଣୀ କରିବ ।


    85.55 କୋଟି ଟଙ୍କା ବ୍ୟୟରେ ଭୁବନେଶ୍ୱର ଷ୍ଟେସନରେ ମେକାନାଇଜଡ laundryର ବ୍ୟବସ୍ଥା ଆରମ୍ଭ କରାଯାଇଛି । ଦିନକୁ ଏହାର କ୍ଷମତା ହେବ 14 ଟନ୍ । 2018 ଫେବୃଆରୀରେ ଏହା ଆରମ୍ଭ ହୋଇ ଅତି କମରେ 10 ବର୍ଷ ପର୍ଯ୍ୟନ୍ତ କାର୍ଯ୍ୟ କରିବ । ଏବେ ଷ୍ଟେସନରେ ଦୁଇଟି ଟନେଲ ଟାଇପ୍ ବ୍ୟାଚ୍ ୱାସିଂ ମେସିନ୍ ବସାଯାଉଛି ।


    ********

    
    
    (Release ID: 1495622) Visitor Counter : 2