      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ରାମେଶ୍ୱରମରେ ପ୍ରଧାନମନ୍ତ୍ରୀ
      ଡଃ.ଏପିଜେ ଅବଦୁଲ କଲାମଙ୍କ ସ୍ମାରକୀ ଉଦ୍ଘାଟନ
      
      କଲାମ ସନ୍ଦେଶ ବାହିନୀର ଶୁଭାରମ୍ଭ କଲେ ପ୍ରଧାନମନ୍ତ୍ରୀ
      
      ରାମେଶ୍ୱରମରୁ ଅଯୋଧ୍ୟା ମଧ୍ୟରେ ଟ୍ରେନ୍ ଏବଂ ବିକାଶମୂଳକ ଯୋଜନାର ଉଦ୍ଘାଟନ

      Posted On: 27 JUL 2017 3:17PM by PIB Bhubaneshwar

    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ରାମେଶ୍ୱରମଠାରେ ଡଃ.ଏପିଜେ ଅବଦୁଲ କଲାମ ସ୍ମାରକୀ ସ୍ଥଳର ଉଦ୍ଘାଟନ କରିଛନ୍ତି । ଶ୍ରୀ ମୋଦୀ ଡ.କଲାମଙ୍କ ପ୍ରତିମୂର୍ତି ଅନାବରଣ କରିଥିଲେ ଏବଂ କଲାମସ୍ଥଳୀରେ ପୁଷ୍ପାଞ୍ଜଳି ଅର୍ପଣ କରିଥିଲେ । ଡଃ.କଲାମଙ୍କ ପରିବାର ସଦସ୍ୟମାନଙ୍କ ସହିତ ମଧ୍ୟ ପ୍ରଧାନମନ୍ତ୍ରୀ ସଂକ୍ଷିପ୍ତ ଭାବେ ସାକ୍ଷାତ-ଆଲୋଚନା କରିଥିଲେ । ଏହି ଅବସରରେ ପ୍ରଧାନମନ୍ତ୍ରୀ କଲାମ ସନ୍ଦେଶ ବାହିନୀ ନାମକ ଏକ ପ୍ରଦର୍ଶନୀ ବସ କୁ ସବୁଜ ପତାକା ଦେଖାଇ ଶୁଭାରମ୍ଭ କରିଥିଲେ । ଏହି ବସ ଦେଶର ବିଭିନ୍ନ ରାଜ୍ୟକୁ ଯାତ୍ରା କରି ପୂର୍ବତନ ରାଷ୍ଟ୍ରପତିଙ୍କ ଜୟନ୍ତୀ ଅର୍ଥାତ୍ ଅକ୍ଟୋବର 15 ତାରିଖରେ ନୂଆଦିଲ୍ଲୀଠାରେ ରାଷ୍ଟ୍ରପତି ଭବନରେ ପହଂଚିବ ।
    
    ଏକ ବିଶାଳ ସାଧାରଣ ସଭାରେ ପ୍ରଧାନମନ୍ତ୍ରୀ ନୀଳ ବିପ୍ଳବ ଯୋଜନା ଅନ୍ତର୍ଗତ ବଛାଯାଇଥିବା ଟ୍ରଲର ହିତାଧିକାରୀମାନଙ୍କୁ ଅନୁମତିପତ୍ର ବିତରଣ କରିଥିଲେ । ସେ ଭିଡିଓ କନଫେରେନ୍ସିଂ ଜରିଆରେ ରାମେଶ୍ୱରମରୁ ଅଯୋଧ୍ୟା ମଧ୍ୟରେ ଏକ ନୂଆ ଏକ୍ସପ୍ରେସ୍ ଟ୍ରେନ୍ - ଶ୍ରଦ୍ଧାସେତୁର ଶୁଭାରମ୍ଭ କରିଥିଲେ । ସେ ଗ୍ରୀନ୍ ରାମେଶ୍ୱରମ ପରିଯୋଜନାର ସଂକ୍ଷିପ୍ତ ରୁପରେଖ ମଧ୍ୟ ଜାରି କରିଥିଲେ ଏବଂ ଜାତୀୟ ରାଜପଥ-87ରେ ମୁକୁନ୍ଦାୟରାର୍ ଚତିରାମ୍ ଏବଂ ଅରିଚଲମୁନଇ ମଧ୍ୟରେ 9.5 କିମି ଲିଙ୍କ ରୋଡକୁ ରାଷ୍ଟ୍ର ଉଦ୍ଦେଶ୍ୟରେ ସମର୍ପିତ କରି ଏକ ଫଳକର ଅନାବରଣ କରିଥିଲେ ।
    
    ଏହି ଅବସରରେ ଏକ ଜନସଭାକୁ ସମ୍ବୋଧିତ କରି ପ୍ରଧାନମନ୍ତ୍ରୀ କହିଥିଲେ ଯେ ରାମେଶ୍ୱରମ ସାରା ଦେଶ ପାଇଁ ଆଧ୍ୟାତ୍ମିକତାର ପ୍ରତୀକ ଭାବେ ରହିଆସିଛି ଏବଂ ଏବେ ଏହାକୁ ଡ.କଲାମଙ୍କ ସହିତ ନିବିଡ଼ ଭାବେ ଜଡ଼ିତ ସ୍ଥାନ ଭାବେ ମଧ୍ୟ ପରିଚୟ ମିଳିବ । ସେ କହିଥିଲେ ଯେ ଡ.କଲାମ ରାମେଶ୍ୱରମର ସରଳତା, ଗଭୀରତା ଏବଂ ଶାନ୍ତିର ପ୍ରତିନିଧିତ୍ୱ କରିଥାନ୍ତି ।
    
    ପ୍ରଧାନମନ୍ତ୍ରୀ କହିଥିଲେ ଯେ ଡ.କଲାମଙ୍କ ଏହି ସ୍ମାରକୀସ୍ଥଳ ବିଶେଷ ଭାବେ ତାଙ୍କ ଜୀବନ ଏବଂ ସମୟକାଳକୁ ଦର୍ଶାଉଛି ।
    
    ତାମିଲନାଡ଼ୁର ପୂର୍ବତନ ମୁଖ୍ୟମନ୍ତ୍ରୀ ଡ. ଜେ.ଜୟଲଳିତାଙ୍କୁ ଶ୍ରଦ୍ଧାଞ୍ଜଳି ଅର୍ପଣ କରି ପ୍ରଧାନମନ୍ତ୍ରୀ କହିଥିଲେ ସେ ଏପରି ଜଣେ ନେତା ଥିଲେ ଯାହାଙ୍କୁ ଆମେ ସମସ୍ତେ ସ୍ମରଣ କରୁଛୁ । ସେ କହିଥିଲେ ଯେ ସେ ଏସବୁ ଦେଖି ଖୁସି ହେବେ ଏବଂ ନିଜ ଶୁଭକାମନା ଦେବେ ।
    
    ପ୍ରଧାନମନ୍ତ୍ରୀ କହିଥିଲେ ଯେ ବନ୍ଦର ଏବଂ ଲଜିଷ୍ଟିକ୍ସ କ୍ଷେତ୍ରରେ ପରିବର୍ତନ, ଭାରତର ବିକାଶରେ ମହତ୍ୱପୂର୍ଣ୍ଣ ଯୋଗଦାନ ଦେଇପାରିବ । ସେ କହିଥିଲେ ଯେ ସ୍ୱଚ୍ଛ ଭାରତ ମିଶନକୁ ନେଇ ରାଜ୍ୟଗୁଡ଼ିକ ମଧ୍ୟରେ ଏକ ସୁସ୍ଥ ପ୍ରତିଯୋଗିତା ଦେଖିବାକୁ ମିଳୁଛି ।
    
    ପ୍ରଧାନମନ୍ତ୍ରୀ କହିଥିଲେ ଯେ ଡ. କଲାମ ଭାରତର ଯୁବପିଢ଼ିଙ୍କୁ ପ୍ରେରଣା ଯୋଗାଇଛନ୍ତି । ସେ କହିଥିଲେ ଯେ ଆଜିର ଯୁବପିଢ଼ି ପ୍ରଗତିର ଶୀର୍ଷ ସୋପାନରେ ପହଂଚିବା ସହ ରୋଜଗାରଦାତା ହେବାକୁ ଚାହୁଁଛି ।
    

    
    (Release ID: 1497588) Visitor Counter : 2