      ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି

      ସାମାଜିକ, ଆର୍ଥିକ, ଜାତିଗତ ଜନଗଣନା 2011 ବାବଦ 4893.60 କୋଟି ଟଙ୍କାର ସଂଶୋଧିତ ଖର୍ଚ୍ଚକୁ କେନ୍ଦ୍ର କ୍ୟାବିନେଟର ଅନୁମୋଦନ,
      ସଦ୍ୟତମ ଗଣନା ତଥ୍ୟକୁ ପ୍ରଧାନମନ୍ତ୍ରୀ ଆବାସ ଯୋଜନା(ଗ୍ରାମୀଣ), ଦିନଦୟାଲ ଅନ୍ତ୍ୟୋଦୟ ଯୋଜନାରେ ବ୍ୟବହାର କରିବାକୁ କେନ୍ଦ୍ରର ପରାମର୍ଶ
      
      Posted On: 26 JUL 2017 2:45PM by PIB Bhubaneshwar


    ସାମାଜିକ, ଆର୍ଥିକ ଓ ଜାତିଗତ ଜନଗଣନା 2011 ପାଇଁ ଆବଶ୍ୟକ ପଡିଥିବା ଖର୍ଚ୍ଚର ପୁନଃ ସଂଶୋଧନ କରାଯାଇଛି । କେନ୍ଦ୍ର ଗ୍ରାମ୍ୟ ଉନ୍ନୟନ ମନ୍ତ୍ରଣାଳୟ ପକ୍ଷରୁ ଏଥିଲାଗି ଦିଆଯାଇଥିବା ପ୍ରସ୍ତାବକୁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ ଆର୍ଥିକ ବ୍ୟାପାର ସଂକ୍ରାନ୍ତ କେନ୍ଦ୍ର କ୍ୟାବିନେଟ କମିଟି ବୈଠକରେ ଅନୁମୋଦନ କରାଯାଇଛି ।


    କ୍ୟାବିନେଟର ନିଷ୍ପତ୍ତି ଅନୁଯାୟୀ ଏହି ଜନଗଣନାର ଖର୍ଚ୍ଚ 3543.29 କୋଟିରୁ 4893.60 କୋଟିକୁ ବୃଦ୍ଧି କରାଯାଇଛି । ସମୟ ଅତିରିକ୍ତ କାର୍ଯ୍ୟ ବାବଦ ଖର୍ଚ୍ଚ ବୃଦ୍ଧି ପ୍ରସ୍ତାବକୁ ମଧ୍ୟ ଅନୁମୋଦନ କରାଯାଇଛି ।


    ସାମାଜିକ, ଆର୍ଥିକ ଓ ଜାତିଗତ ଜନଗଣନା 2011 ପ୍ରକଳ୍ପ 31.03.2016ରେ ସମାପ୍ତ ହୋଇଛି । ଏଥିଲାଗି ଆବଶ୍ୟକ ଖର୍ଚ୍ଚ ଯୋଗାଇ ଦେବାକୁ ପୂର୍ବରୁ କେନ୍ଦ୍ର ସରକାର ପ୍ରତିବଦ୍ଧ ଥିଲେ । ଏହି ଜନଗଣନା ଦ୍ୱାରା ଆବଶ୍ୟକ ଲକ୍ଷ୍ୟ ପୁରଣ ହୋଇପାରିଛି ।


    ଏଠାରେ ସୂଚନା ଦିଆଯାଇପାରେ ଯେ, କେନ୍ଦ୍ର ସରକାର ଗ୍ରାମାଂଚଳ ଓ ସହରାଂଚଳର ଗରିବ, ନିଷ୍ପେସିତ ଓ ଦୁର୍ବଳ ଶ୍ରେଣୀର କଲ୍ୟାଣ ଲାଗି ଅନେକଗୁଡିଏ ଦାରିଦ୍ର୍ୟ ଦୂରୀକରଣ କାର୍ଯ୍ୟକ୍ରମ ହାତକୁ ନେଇଛନ୍ତି ଏବଂ ଏଥିରେ କୋଟି କୋଟି ଟଙ୍କା ଖର୍ଚ୍ଚ ହେଉଛି । ତେବେ ସାମାଜିକ, ଆର୍ଥିକ ଓ ଜାତିଗତ ଜନଗଣନାରୁ ମିଳିଥିବା ମୂଲ୍ୟବାନ ତଥ୍ୟ ଆଧାରରେ ଏହିସବୁ ଜନହିତକର ଯୋଜନାଗୁଡିକ କାର୍ଯ୍ୟକାରୀ କରାଗଲେ ହିତାଧିକାରୀମାନଙ୍କ ନିକଟରେ ଯୋଜନାର ସୁଫଳ ଠିକ୍ ଭାବେ ପହଂଚିପାରୁଛି । ଏହି ଲକ୍ଷ୍ୟ ଭିତିକ ଜନମଙ୍ଗଳ କାର୍ଯ୍ୟକ୍ରମର ସଫଳତା ପଛରେ ଜାତିଗତ ଜନଗଣନା ବେଶ ଉପକାରସିଦ୍ଧ ସାବ୍ୟସ୍ତ ହୋଇଛି ।


    ଆର୍ଥିକ, ସାମାଜିକ ଓ ଜାତିଗତ ଜନଗଣନା 2011 ପୂର୍ବରୁ ଜନହିତକର ଯୋଜନାଗୁଡିକର ସୁଫଳ ହିତାଧିକାରୀଙ୍କ ପାଖରେ ପହଂଚାଇବା ଏକ ବଡ ଆହ୍ୱାନ ଥିଲା । ଏପରିକି ବିପିଏଲ ତାଲିକା ପ୍ରସ୍ତୁତିରେ ମଧ୍ୟ ବ୍ୟାପକ ତୃଟି ବିଚ୍ୟୁତି ଓ ପକ୍ଷପାତିତା ଘଟିଥିବାର ଅଭିଯୋଗ ମିଳୁଥିଲା । ଏବେ ପ୍ରତି ଘର ତଥା ପରିବାରର ତଥ୍ୟ ଅନୁଯାୟୀ ଆର୍ଥିକ, ସାମାଜିକ ଓ ଜାତିଗତ ଜନଗଣନାର ରିପୋର୍ଟ ପ୍ରସ୍ତୁତ କରାଯାଇଛି । ଏପରିକି ପୂର୍ବ ଗଣନାର ତଥ୍ୟକୁ ସୁଧାରିବା ଲାଗି ମଧ୍ୟ ପରିବାରମାନଙ୍କୁ ସୁଯୋଗ ଦିଆଯାଇଛି । ସେହି ଦୃଷ୍ଟିରୁ ସଦ୍ୟତମ ଆର୍ଥିକ, ସାମାଜିକ ଓ ଜାତିଗତ ଜନଗଣନା ତଥ୍ୟ ନିର୍ଭୁଲ ସାବ୍ୟସ୍ତ ହେବା ସହ ଗ୍ରାମ୍ୟ ଉନ୍ନୟନ ମନ୍ତ୍ରଣାଳୟର କଲ୍ୟାଣମୂଳକ କାର୍ଯ୍ୟକ୍ରମମାନଙ୍କ ଲାଗି ବେଶ ସୁବିଧାଜନକ ହୋଇଛି । ପ୍ରକୃତ ହିତାଧିକାରୀମାନଙ୍କୁ ଚିହ୍ନଟ କରିବାରେ ଏହି ତଥ୍ୟ ଲାଭପ୍ରଦ ହେଉଛି ।


    ବିଭିନ୍ନ ଶ୍ରେଣୀର ପରିବାର ଚିହ୍ନଟ ଲାଗି ବିଭିନ୍ନ ପ୍ରକାରର ପରିମାପକ ଗ୍ରହଣ କରାଯାଇଛି । ଅଣଗରିବ ପରିବାର ଚିହ୍ନଟ ଲାଗି 3 ପର୍ଯ୍ୟାୟ ବିଶିଷ୍ଟ 13ଟି ବର୍ହିଃଗମନ ପରିମାପକ ବ୍ୟବହାର କରାଯାଇଛି । ସବୁଠାରୁ ଦରିଦ୍ରତମ ପରିବାର ଚିହ୍ନଟ ଲାଗି 5ଟି ସ୍ୱୟଂକ୍ରିୟ ଅର୍ନ୍ତନିବେଶୀ ପରିମାପକ ପ୍ରୟୋଗ ହୋଇଛି । ସାଧାରଣ ଗରିବ ପରିବାର ଚିହ୍ନଟ ଲାଗି 7ଟି ବଂଚିତ ପରିମାପକ ବ୍ୟବହାର କରାଯାଇଛି । ଭାରତ ସରକାର ରାଜ୍ୟମାନଙ୍କୁ ଏହି ପ୍ରକ୍ରିୟାରେ ସାମାଜିକ, ଆର୍ଥିକ ଓ ଜାତିଗତ ଜନଗଣନାର ତଥ୍ୟ ଏବଂ ପ୍ରତ୍ୟେକ ପରିବାରର ଟିନ୍ (TIN)ନମ୍ବର ବହୁଳ ଭାବେ ବ୍ୟବହାର କରିବାକୁ ପରାମର୍ଶ ଦେଇଛନ୍ତି । ବିଶେଷକରି ପ୍ରଧାନମନ୍ତ୍ରୀ ଆବାସ ଯୋଜନା (ଗ୍ରାମୀଣ) ଏବଂ ଦିନଦୟାଲ ଅନ୍ତ୍ୟୋଦୟ ଯୋଜନାରେ ଏହି ତଥ୍ୟକୁ ବହୁଳ ଭାବେ ବ୍ୟବହାର କରି ଗରିବ ହିତାଧିକାରୀମାନଙ୍କୁ ଯୋଜନାର ସଫଳତା ପହଂଚାଇବାକୁ ପରାମର୍ଶ ଦିଆଯାଇଛି ।


    ସେହିପରି ନୂତନ ସାମାଜିକ, ଆର୍ଥିକ ଓ ଜାତିଗତ ଜନଗଣନାର ତଥ୍ୟକୁ ଭିତି କରି ପ୍ରତ୍ୟକ୍ଷ ଲାଭ ହସ୍ତାନ୍ତର (DBT) ଯୋଜନା କାର୍ଯ୍ୟକାରୀ କରାଗଲେ ଯୋଜନାର ସର୍ବାଧିକ ସଫଳତା ମିଳିପାରିବ ଏବଂ ଯୋଜନା କାର୍ଯ୍ୟାନ୍ୱୟନରେ ଉତ୍ତମ ପାରଦର୍ଶୀତା ପ୍ରଦର୍ଶିତ ହୋଇପାରିବ ।

    
    
    (Release ID: 1497559) Visitor Counter : 2