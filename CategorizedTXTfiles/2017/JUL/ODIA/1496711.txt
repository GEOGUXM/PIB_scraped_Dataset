      ଇସ୍ପାତ ମନ୍ତ୍ରଣାଳୟ

      ଉତ୍ତର-ପୂର୍ବାଞ୍ଚଳରେ ଅନ୍-ଲାଇନରେ ଇସ୍ପାତ ସାମଗ୍ରୀ ବିକ୍ରି ପାଇଁ ସ୍ୱତନ୍ତ୍ର ଇ-ପୋର୍ଟାଲ ଆରମ୍ଭ କଲେ କେନ୍ଦ୍ର ଇସ୍ପାତ ମନ୍ତ୍ରୀ
      • ଏହି ଇ-ପୋର୍ଟାଲ ପ୍ରଧାନମନ୍ତ୍ରୀଙ୍କ ଦ୍ୱାରା ଆରମ୍ଭ କରାଯାଇଥିବା ‘ଡିଜିଟାଲ ଇଣ୍ଡିଆ’ ଓ ‘ମେକ୍ ଇନ୍ ଇଣ୍ଡିଆ’ ସମଷ୍ଟିର ଏକ ଅନନ୍ୟ ଉଦାହରଣ: ବୀରେନ୍ଦ୍ର ସିଂହ

      Posted On: 20 JUL 2017 7:11PM by PIB Bhubaneshwar

    କେନ୍ଦ୍ର ଇସ୍ପାତ ମନ୍ତ୍ରୀ ବୀରେନ୍ଦ୍ର ସିଂହ ଆଜି ଏକ ସ୍ୱତନ୍ତ୍ର ଇ - ପୋର୍ଟାଲ ଲୋକାର୍ପଣ କରିଛନ୍ତି , ଯାହାଦ୍ୱାରା କି ଦେଶର ଉତ୍ତର - ପୂର୍ବାଞ୍ଚଳରେ MSTC ମେଟାଲ ମଣ୍ଡି ମାଧ୍ୟମରେ ଅନଲାଇନରେ RINL ଇସ୍ପାତ ସାମଗ୍ରୀ ବିକ୍ରି କରିପାରିବ । ଏହି ଅବସରରେ ଇସ୍ପାତ ରାଷ୍ଟ୍ରମନ୍ତ୍ରୀ ବିଷ୍ଣୁ ଦେଓ ସାଇ , ଇସ୍ପାତ ବିଭାଗ ସଚିବ ଡକ୍ଟର ଅରୁଣ ଶର୍ମା , RINLର ସିଏମଡି ପି . ମଧୁସୂଦନ ଏବଂ MSTCର ସିଏମଡି ବି ବି ସିଂହ ଉପସ୍ଥିତ ଥିଲେ ।


    କାର୍ଯ୍ୟକ୍ରମରେ ଉଦବୋଧନ ଦେଇ ମନ୍ତ୍ରୀ ବୀରେନ୍ଦ୍ର ସିଂହ କହିଥିଲେ ଯେ , ‘ ପ୍ରଧାନମନ୍ତ୍ରୀଙ୍କ ଦ୍ୱାରା ଆରମ୍ଭ କରାଯାଇଥିବା ‘ ଡିଜିଟାଲ ଇଣ୍ଡିଆ ’ ଓ ‘ ମେକ୍ ଇନ୍ ଇଣ୍ଡିଆ ’ ସମଷ୍ଟିର ଏକ ଅନନ୍ୟ ଉଦାହରଣ ଏହି ଇ - ପୋର୍ଟାଲ । ଗତ ଫେବୃଆରୀରେ ଯେତେବେଳେ ବିଭିନ୍ନ ରାଷ୍ଟ୍ରାୟତ୍ତ କମ୍ପାନୀଙ୍କ ସାମଗ୍ରୀ ଆଦାନ ପ୍ରଦାନ ପାଇଁ ସମନ୍ୱୟ କମିଟି ଗଠନ କରାଗଲା , ଏଭଳି ଏକ ଇ - ପୋର୍ଟାଲ ଚିନ୍ତା କରାଯାଇଥିଲା । ମୁଁ ଏବେ ଖୁସି ଯେ ଏହା ସାକାର ହୋଇପାରିଛି ଏବଂ ଏହା ନବପ୍ରବର୍ତ୍ତକ ଭାବେ ସାବ୍ୟସ୍ତ ହେବ । ଉତ୍ତର - ପୂର୍ବାଞ୍ଚଳରେ ଇସ୍ପାତ ବ୍ୟବହାର ବୃଦ୍ଧି କରିବାକୁ ନିକଟରେ ମନ୍ତ୍ରାଳୟ ପକ୍ଷରୁ ପ୍ରଥମ ଆଞ୍ଚଳିକ କର୍ମଶାଳା ଅନୁଷ୍ଠିତ ହୋଇଯାଇଛି । ଆମ ସରକାର ଉତ୍ତର-ପୂର୍ବାଞ୍ଚଳକୁ ସବୁଠାରୁ ଅଧିକ ପ୍ରାଧାନ୍ୟ ଦେଉଛନ୍ତି ଏବଂ ଅନେକ ନୂତନ ପ୍ରକଳ୍ପ ଆରମ୍ଭ କରାଯାଇଛି । ଆମ ଇସ୍ପାତ କମ୍ପାନିମାନେ ଏହାର ସୁଯୋଗ ନେଇ ଅଞ୍ଚଳବାସୀଙ୍କ ଇସ୍ପାତ ଚାହିଦା ପୂରଣ କରିବା ଦରକାର । ଏବେ ଏଭଳି କ୍ଷେତ୍ର ଚୟନ କରିବା ଦରକାର ଯେଉଁଠି କି ଆମ ରାଷ୍ଟ୍ରାୟତ୍ତ କମ୍ପାନିମାନେ ଲୋକଙ୍କ ଆବଶ୍ୟକତା ପୂରଣ କରିବା ସହ ସର୍ବୋତ୍ତମ ପ୍ରକ୍ରିୟାର ଆଦାନ ପ୍ରଦାନ କରିପାରିବେ ।


    ନୂତନ ପୋର୍ଟାଲ ବିଭିନ୍ନ ସାମଗ୍ରୀର ବିବରଣୀ , ଉପଲବ୍ଧତା ଏବଂ ଦର ବିଷୟରେ ସୂଚନା ଦେବ । ଲୋକଙ୍କୁ ସେମାନଙ୍କ ନିକଟରେ ଚାହିଦା ମୁତାବକ ସାମଗ୍ରୀ ଯୋଗାଇ ଦେବା ଏହି ପୋର୍ଟାଲର ସ୍ୱତନ୍ତ୍ରତା । ସମସ୍ତ ପ୍ରକ୍ରିୟା ସମ୍ପୂର୍ଣ୍ଣ ସ୍ୱଚ୍ଛ ସୂଚନା ପ୍ରଦାନ କରିବ । ପଞ୍ଜିକୃତ କ୍ରେତା ମାନେ ପୋର୍ଟାଲ ମାଧ୍ୟମରେ ଉପଲବ୍ଧ ସାମଗ୍ରୀ ବିଷୟରେ ଜାଣିବାର ସୁବିଧା ପାଇପାରିବେ । ଏହାପରେ RINL ପକ୍ଷରୁ ସାମଗ୍ରୀ ବିକ୍ରି ପ୍ରକ୍ରିୟା ଆରମ୍ଭ କରାଯିବ ।


    ଇସ୍ପାତ ମନ୍ତ୍ରାଳୟ ଅଧୀନରେ ୱେବ ସେବା ମାଧ୍ୟମରେ ସାମଗ୍ରୀର ଆଦାନ ପ୍ରଦାନରୁ ପାରସ୍ପରିକ ଫାଇଦା ମିଳିପାରୁଛି ଏବଂ ଏହା ଖର୍ଚ୍ଚ ସାପେକ୍ଷ ହେବା ସହ RINL ପାଇଁ ନୂତନ ବଜାର ମଧ୍ୟ ସୃଷ୍ଟି କରିପାରୁଛି ।


    ଉଲ୍ଲେଖ ଯୋଗ୍ୟ ସଡ଼କ , ରେଳପଥ , ବିମାନ ସଂଯୋଗ , ସଞ୍ଚାର ବ୍ୟବସ୍ଥା ଆଦି ଆନୁଷଙ୍ଗିକ ବ୍ୟବସ୍ଥାରେ ଉନ୍ନତି ଫଳରେ ଉତ୍ତର - ପୂର୍ବାଞ୍ଚଳର ଦ୍ରୁତ ବିକାଶ ହେଉଛି । ଏହାଦ୍ୱାରା ଇସ୍ପାତର ଚାହିଦା ମଧ୍ୟ ବହୁତ ବୃଦ୍ଧି ପାଇବ ଏବଂ କେବଳ ଭାଇଜାଗ ଷ୍ଟିଲ ହିଁ ପାଖରେ ଏହି ସୁବିଧା ପହଞ୍ଚାଇପାରିବ । ଏହି ଅଞ୍ଚଳରେ ବ୍ରଡଗେଜ୍ କାମ ଆଗେଇ ଚାଲିଥିବାରୁ ରେଳ ସଂଯୋଗ ବୃଦ୍ଧି ପାଇଛି । ଏହି ଅଞ୍ଚଳର 8ଟି ରାଜ୍ୟରେ ବିଦ୍ୟୁତ ସରବରାହ ପାଇଁ 10 ହଜାର କୋଟି ଟଙ୍କା ନିବେଶରେ 2ଟି ପ୍ରକଳ୍ପ ପାଇଁ କେନ୍ଦ୍ର ସରକାର ମଞ୍ଜୁର କରିଛନ୍ତି ।


    ଜିଲ୍ଲା , ବ୍ଲକ ଏବଂ ପଞ୍ଚାୟତ ସ୍ତରରେ ମୋବାଇଲ ଫୋନ୍ ସଂଯୋଗ ବ୍ୟବସ୍ଥା ବୃଦ୍ଧି କରିବାକୁ 5000 କୋଟି ଟଙ୍କାର ସମନ୍ୱିତ ଟେଲିକମ୍ ବିକାଶ ଯୋଜନା ହାତକୁ ନିଆଯାଇଛି । ବାଂଲାଦେଶର କକ୍ସବଜାରରୁ ଅଗରତାଲାକୁ ଇଣ୍ଟରନେଟ ଇଣ୍ଟରନ୍ୟାସନାଲ ଗେଟୱେର ସୁବିଧା ମିଳିବା ପରେ ଇଣ୍ଟରନେଟ ସେବାର ବିକାଶ ହୋଇଛି । ଉଦ୍ୟୋଗ ଏବଂ ଔଦ୍ୟୋଗିକ ଦକ୍ଷତା , ବଜାର ବୃଦ୍ଧି କରିବା ସହ ଉଦ୍ୟୋଗୀମାନଙ୍କୁ ଋଣର ସୁବିଧା ଯୋଗାଇବାକୁ ସରକାର ଅନେକ ଗୁଡ଼ିଏ ନୀତି ପ୍ରଣୟନ କରିବା ସହ ଯୋଜନା ହାତକୁ ନେଇଛନ୍ତି ।


    ************

    
    
    (Release ID: 1496711) Visitor Counter : 2