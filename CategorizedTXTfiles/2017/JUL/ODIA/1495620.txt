      ରେଳ ମନ୍ତ୍ରଣାଳୟ

      ୱାଗନ୍ ଡିଜାଇନର ବିକଳ୍ପ : ‘ରିଚିଙ୍ଗ ଆଉଟ ଟୁ କଷ୍ଟୋମର୍ସ’ ପ୍ରସଙ୍ଗରେ ଅନୁଷ୍ଠିତ ଅଧିବେଶନ ରେଳ ମନ୍ତ୍ରୀ ସୁରେଶ ପ୍ରଭାକର ପ୍ରଭୁଙ୍କ ଦ୍ୱାରା ଉଦଘାଟିତ
      Posted On: 13 JUL 2017 3:12PM by PIB Bhubaneshwar


    ରେଳମନ୍ତ୍ରୀ ସୁରେଶ ପ୍ରଭାକର ପ୍ରଭୁ କହିଲେ ଯେ , ମାଲ ପରିବହନ କ୍ଷେତ୍ରରେ ପୂର୍ବରୁ ରେଳବାଇ ଯେଉଁ ଭୂମିକା ନେଉଥିଲା , ଏବେ ତାହାକୁ ପୁନର୍ବାର ଫେରିପାଇବାକୁ ଉଦ୍ୟମ ଜାରି ରଖିଛି । ଏଥିପାଇଁ ରେଳବାଇ ନୂତନ ମାଲ ପରିବହନ ନୀତି ଏବଂ ଉପଭୋକ୍ତାଙ୍କୁ ସୁହାଇବାକୁ ଭଳି ଭଡ଼ା ଧାର୍ଯ୍ୟ କରିଛି । ରେଳରେ ମାଲ ପରିବହନ କରୁଥିବା ଉପଭୋକ୍ତାମାନଙ୍କ ସହ ମିଶି କାମ କରିବାକୁ ରେଳବାଇ ଇଚ୍ଛୁକ । ନୂତନ ବିକଳ୍ପ ୱାଗନ ନିର୍ମାଣ କୌଶଳ ଏହାର ଏକ ଅଂଶବିଶେଷ । ଯାହାକି ଉଭୟ ଉପଭୋକ୍ତା ଏବଂ ରେଳବାଇ ପାଇଁ ସହାୟକ ହେବ । ଏହି ନୀତି ଦ୍ୱାରା ଉପଭୋକ୍ତାଙ୍କୁ ସୁହାଇବା ଭଳି ମାଲ ପରିବହନକୁ ଦୃଷ୍ଟିରେ ରଖି ୱାଗନ ନିର୍ମାଣ କରାଯିବ । ଏହାଦ୍ୱାରା ମାଲ ପରିବହନର ପରିମାଣ ମଧ୍ୟ ବୃଦ୍ଧି ପାଇପାରିବ । ବିଶେଷ କରି ମତ୍ସ୍ୟ ଏବଂ କୃଷି କ୍ଷେତ୍ରର ମାଲ ଅଧିକ ପରିବହନ ପାଇଁ ରେଳବାଇ ଉଦ୍ୟମ କରୁଛି ବୋଲି ଶ୍ରୀ ପ୍ରଭୁ କହିଥିଲେ ।


    ଅଧିବେଶନରେ ରେଳ ରାଷ୍ଟ୍ରମନ୍ତ୍ରୀ ମନୋଜ ସିହ୍ନା କହିଲେ ଯେ , ଆର୍ଥିକ ଅଭିବୃଦ୍ଧି ସହ ଅଣପାରମ୍ପରିକ କ୍ଷେତ୍ରର ଅଭିବୃଦ୍ଧି ଘଟିବା ମଧ୍ୟ ଆଶା କରାଯାଉଛି । ଭାରତୀୟ ରେଳବାଇ ଦ୍ୱାରା ଆରମ୍ଭ କରାଯାଇଥିବା ବିଭିନ୍ନ ଯୋଜନା ଅନୁଯାୟୀ ଅନେକ ଶିଳ୍ପ ନିଜ ସକାଶେ ସ୍ୱତନ୍ତ୍ର ଭାବେ ୱାଗନ କ୍ରୟରେ ନିବେଶ କରିବାକୁ ଆଗ୍ରହୀ । ଯେଉଁ ଅଣ - ପାରମ୍ପରିକ କ୍ଷେତ୍ରର ଅଭିବୃଦ୍ଧି ଆଶା କରାଯାଉଛି , ସେଗୁଡ଼ିକ ହେଲା : ଷ୍ଟିଲ , ଅଟୋମୋବାଇଲ , ଫ୍ଲାଇ ଆସ୍ / ସିମେଣ୍ଟ ଏବଂ କଣ୍ଟେନର । ରେଳରେ ମାଲ ପରିବହନ କ୍ଷେତ୍ରରେ ସମ୍ମୁଖୀନ ହେଉଥିବା ସମସ୍ୟା ଏବଂ ଏ ଦିଗରେ ନୂତନ ପଦକ୍ଷେପ ଗ୍ରହଣ ସକାଶେ ଖୋଲା ମନରେ ପ୍ରସ୍ତାବ ଦେବାକୁ ଶିଳ୍ପ ମାନଙ୍କୁ କୁହାଯାଇଛି । ବିଶେଷ କରି ଶିଳ୍ପମାନେ ଚାହିଁଲେ ୱାଗନର ଡିଜାଇନରେ ପରିବର୍ତ୍ତନ କରାଯାଇପାରିବ ବୋଲି ରେଳବାଇ ପକ୍ଷରୁ ସ୍ପଷ୍ଟ ସୂଚନା ଦିଆଯାଇଥିବା ମନ୍ତ୍ରୀ ଶ୍ରୀ ସିହ୍ନା କହିଥିଲେ ।


    ରେଳ ରାଷ୍ଟ୍ରମନ୍ତ୍ରୀ ରାଜେନ ଗୋହେନ୍ କହିଲେ ଯେ , ସମସ୍ତ ଅଂଶୀଦାରମାନଙ୍କୁ ଗୋଟିଏ ପ୍ଲାଟଫର୍ମ ତଳେ ଏକତ୍ର କରିବା ଦ୍ୱାରା ସମସ୍ତେ ସେମାନଙ୍କ ଅଭିଜ୍ଞତାକୁ ନେଇ ୱାଗନ ଡିଜାଇନ ବାବଦରେ ଉପଯୁକ୍ତ ପରାମର୍ଶ ଦେଇପାରିବେ ।


    ବିଗତ ଅନେକ ଦଶନ୍ଧି ହେଲା ଭାରତୀୟ ରେଳବାଇରେ ପାରମ୍ପରିକ ପଦ୍ଧତି ( ଖୋଲା ବା ଢଙ୍କାଯାଇଥିବା ୱାଗନ୍ ) ରେ ମାଲ ପରିବହନ କରାଯାଇ ଆସୁଛି । ବିଗତ ଦୁଇ ଦଶନ୍ଧି ହେଲା ପରିବହନ ହେଉଥିବା ସାମଗ୍ରୀକୁ ଦୃଷ୍ଟିରେ ରଖଇ ୱାଗନର ଡିଜାଇନରେ ପରିବର୍ତ୍ତନ ସକାଶେ ଉଦ୍ୟମ ହୋଇ ଆସୁଛି । ଏହାଦ୍ୱାରା ଅନ୍ୟାନ୍ୟ କ୍ଷେତ୍ରର ମାଲ ମଧ୍ୟ ରେଳବାଇ ଦିଗକୁ ଆକର୍ଷିତ ହୋଇଛନ୍ତି , ଯେଉଁ ଗୁଡ଼ିକର ଉପସ୍ଥିତି କି ରେଳବାଇରେ ଆଖିଦୃଶିଆ ନଥିଲା ।


    ସମୟକ୍ରମେ ୱାଗନର ଡିଜାଇନରେ ଅଧିକରୁ ଅଧିକ ପରିବର୍ତ୍ତନ କରାଯିବ । ଏହି ଲକ୍ଷ୍ୟରେ ସମସ୍ତ ଅଂଶୀଦାରଙ୍କୁ ଗୋଟିଏ ପ୍ଲାଟଫର୍ମ ତଳେ ଏକାଠି କରାଯାଇଛି । ଏହି ଅଧିବେଶନର ଲକ୍ଷ୍ୟ , ଉପଭୋକ୍ତା , ୱାଗନ ମାଲିକ , ଡିଜାଇନ ପ୍ରସ୍ତୁତକର୍ତ୍ତା , ୱାଗନ ନିର୍ମାଣକାରୀ ଏବଂ ରେଳବାଇ ଅଧିକାରୀମାନେ ମାଲ ପରିବହନ କ୍ଷେତ୍ରରେ ସେମାନଙ୍କ ସୁଚିନ୍ତିତ ମତାମତ ଦେବା ।


    *************

    
    
    (Release ID: 1495620) Visitor Counter : 2