      ଅର୍ଥ ମନ୍ତ୍ରଣାଳୟ

      ଭାରତରେ ଜିଏସଟି ସଂସ୍କାରକୁ ଦୃଢ଼ ସମର୍ଥନ କଲେ ବ୍ରିକ୍ସର ରାଜସ୍ୱ ପ୍ରମୁଖ; ଚୀନର ହଙ୍ଗଝୋଉ ବୈଠକରେ ଟିକସ ମାମଲା ନେଇ ସ୍ୱାକ୍ଷରିତ ହେଲା ବ୍ରିକ୍ସ ସହଯୋଗ ସହମତିପତ୍ର
      Posted On: 28 JUL 2017 7:43PM by PIB Bhubaneshwar


    ଚୀନରେ ସମ୍ପନ୍ନ ହୋଇଥିବା ବ୍ରିକ୍ସ ରାଜସ୍ୱ ପ୍ରମୁଖମାନଙ୍କ ବୈଠକରେ ଭାରତରେ ଲାଗୁ ହୋଇଥିବା ଜିଏସଟି ସଂସ୍କାର ବ୍ୟବସ୍ଥାକୁ ଦୃଢ଼ ଭାବେ ସମର୍ଥନ ଓ ପ୍ରଶଂସା କରାଯାଇଛି ।


    25 ରୁ 27 ଜୁଲାଇ 2017 ମଧ୍ୟରେ ଚୀନର ହଙ୍ଗଝୋଉରେ ବ୍ରିକ୍ସ ଦେଶଗୁଡ଼ିକର ରାଜସ୍ୱ ପ୍ରମୁଖଗଣ ଏବଂ ଟିକସ ବିଶେଷଜ୍ଞମାନଙ୍କ ବୈଠକ ଅନୁଷ୍ଠିତ ହୋଇଥିଲା । ଏଥିରେ ବ୍ରିକ୍ସ ଦେଶର ପ୍ରତିନିଧିମାନେ ଭାରତରେ ଲାଗୁ ଜିଏସଟି ପ୍ରଣାଳୀର ପ୍ରଶଂସା କରିଥିଲେ । ଭାରତୀୟ ପ୍ରତିନିଧିମଣ୍ଡଳୀର ନେତୃତ୍ୱ ନେଇଥିଲେ ଭାରତ ସରକାରଙ୍କ ରାଜସ୍ୱ ସଚିବ ଡ. ହସମୁଖ ଅଧିଆ । ବ୍ରିକ୍ସ ଦେଶର ନେତା ଏବଂ ପ୍ରତିନିଧିମାନେ ଭାରତରେ ଲାଗୁ ହୋଇଥିବା ଜିଏସଟି ସଂସ୍କାର ବ୍ୟବସ୍ଥା ବିଷୟରେ ଅବଗତ ହୋଇଥିଲେ ଏବଂ ଏହି ବଡ଼ ସଂସ୍କାର ପ୍ରୟାସ ପାଇଁ ଭାରତର ପ୍ରଶଂସା କରିଥିଲେ । ବୈଠକ ପରେ ଆୟୋଜିତ ସାମ୍ବାଦିକ ସମ୍ମିଳନୀରେ ଭାରତରେ ଲାଗୁ ଜିଏସଟି ସଂସ୍କାର ବିଷୟରେ ଗଣମାଧ୍ୟମ ପକ୍ଷରୁ ମଧ୍ୟ ପ୍ରଶ୍ନ କରାଯାଇଥିଲା ଏବଂ ଗଣମାଧ୍ୟମକୁ ଜିଏସଟି ସୁଧାରରୁ ହେଉଥିବା ଲାଭ ବିଷୟରେ ସୂଚନା ଦିଆଯାଇଥିଲା ।


    ବୈଠକରେ ବ୍ରିକ୍ସ ଦେଶଗୁଡ଼ିକର ରାଜସ୍ୱ ପ୍ରମୁଖ ତଥା ଟିକସ ବିଶେଷଜ୍ଞମାନେ ସମକାଳୀୟ ଅନ୍ତର୍ଜାତୀୟ ଟିକସ ପ୍ରସଙ୍ଗ ଉପରେ ଚର୍ଚ୍ଚା କରିଥିଲେ । ବୈଠକ ପରେ ଏକ ମିଳିତ ସହମତି ଘୋଷଣାପତ୍ର ଜାରି କରାଯାଇଥିଲା । ଏଥିରେ ସହଯୋଗ କ୍ଷେତ୍ରଗୁଡ଼ିକୁ ଚିହ୍ନଟ କରାଯାଇ ଟିକସ ବ୍ୟାପାରରେ ସହଯୋଗ ନେଇ ସହମତି ପତ୍ରରେ ରାଜସ୍ୱ ପ୍ରମୁଖମାନେ ସ୍ୱାକ୍ଷର କରିଥିଲେ । ସହଯୋଗର ଚିହ୍ନିତ ଦିଗ ମଧ୍ୟରେ ରହିଛି ଅନ୍ତର୍ଜାତୀୟ ମଂଚରେ ସମନ୍ୱୟ , ଅଭିଜ୍ଞତା ଆଦାନପ୍ରଦାନ ଏବଂ ନିୟମିତ ଆଲୋଚନା ।


    **********

    
    
    (Release ID: 1497729) Visitor Counter : 2