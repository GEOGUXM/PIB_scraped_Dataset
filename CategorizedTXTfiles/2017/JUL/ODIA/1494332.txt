      ରସାୟନ ଓ ସାର ମନ୍ତ୍ରଣାଳୟ

      ସାର ଉପରେ ଜିଏସଟି ଦର 12 ରୁ 5% କୁ ହ୍ରାସ
      Posted On: 01 JUL 2017 2:36PM by PIB Bhubaneshwar


    30 ଜୁନ୍, 2017 ରେ ଅନୁଷ୍ଠିତ ଜିଏସଟି ପରିଷଦର 18 ତମ ବୈଠକରେ ସାର ଏବଂ ରସାୟନ ଏବଂ ସଂସଦୀୟ ବ୍ୟାପାର ମନ୍ତ୍ରୀ ଶ୍ରୀ ଅନନ୍ତ କୁମାର ସାର କ୍ଷେତ୍ରରେ ନିଆଯାଇଥିବା ନିଷ୍ପତି ସମ୍ପର୍କରେ ଗଣମାଧ୍ୟମକୁ ସୂଚନା ଦେଇଥିଲେ । ମନ୍ତ୍ରୀ କହିଥିଲେ ଯେ କୃଷିସାର ଉପରେ ଜିଏସଟି ହାର 12% ରୁ 5%କୁ ହ୍ରାସ କରିବା ଲାଗି ନିଷ୍ପତି ନିଆଯାଇଛି । କୃଷକଙ୍କ ସ୍ୱାର୍ଥକୁ ଲକ୍ଷ୍ୟ ରଖି ଏପରି ଏକ ନିଷ୍ପତି ନିଆଯାଇଛି । ସରକାର ମଧ୍ୟ ଏହାର ଲାଭ କୃଷକମାନଙ୍କୁ ଦେବା ଲାଗି ଶିଳ୍ପଜଗତକୁ ପରାମର୍ଶ ଦେଇଥିବା ମନ୍ତ୍ରୀ କହିଥିଲେ ।

    
    ଶ୍ରୀ ଅନନ୍ତ କୁମାର କହିଥିଲେ ଯେ ଜିଏସଟି ବ୍ୟବସ୍ଥାରେ ଦେଶର କୃଷକମାନେ 1261 କୋଟି ଟଙ୍କା ପର୍ଯ୍ୟନ୍ତ ଲାଭ ପାଇପାରିବେ । ପରିଷଦର ନିଷ୍ପତି ଅନୁଯାୟୀ, ଜିଏସଟିର ନୂଆ ଦର ଭାବେ ପ୍ରତି ଟନ୍ କୃଷିସାର ପିଛା ଏମ୍ଆରପି ଟ.5909 (କିମ୍ବା ଟ 295.47/50 କିଗ୍ରା ବ୍ୟାଗ୍ ପ୍ରତି) ପର୍ଯ୍ୟନ୍ତ ହ୍ରାସ ପାଇବ । ପୂର୍ବରୁ ଟନ୍ ପ୍ରତି କୃଷି ସାର ମୂଲ୍ୟ ସର୍ବଭାରତୀୟ ସ୍ତରରେ ଟନ୍ ପ୍ରତି 5923 ଟଙ୍କା (କିମ୍ବା 50 କିଗ୍ରା ବ୍ୟାଗ୍ ପ୍ରତି 296 ଟଙ୍କା 18 ପଇସା) ଥିଲା ।
    
    ଶ୍ରୀ ଅନନ୍ତକୁମାର ଆହୁରି ସୂଚନା ଦେଇଥିଲେ ଯେ ଜିଏସଟି ବ୍ୟବସ୍ଥା ଅନ୍ତର୍ଗତ ପ୍ରତି 50 କିଗ୍ରା ବ୍ୟାଗ୍ ପ୍ରତି ସର୍ବଭାରତୀୟ ଦର ଟ. 295.47 ରହିବ । କେବଳ କେତେକ ରାଜ୍ୟ ଯେଉଁଠି ପ୍ରାକୃତିକ ଗ୍ୟାସ ଉପରେ ଅତିରିକ୍ତ ଭାଟ୍ ନିଆଯାଇଛି, ଭାଟ୍ ଜିଏସଟି ଅଧୀନରେ ଆସୁନାହିଁ, ସେଠାରେ ଭିନ୍ନ ଦର ରହିବ । ତେବେ ଏସବୁ ରାଜ୍ୟଗୁଡ଼ିକରେ 50 କିଗ୍ରା ସାର ପ୍ୟାକେଟର ଏମ୍ଆରପି ଉପରେ 3 ଟଙ୍କା ଲେଖାଏଁ ହ୍ରାସ ପାଇବ । ସେହିପରି ପି ଆଣ୍ଡ କେ ସାର, ଯାହାର ମୂଲ୍ୟ ପରିଚାଳିତ ହୁଏ ନାହିଁ, ତାହା ହାରାହାରି ଭିତିରେ ହ୍ରାସ ପାଇବ ବୋଲି ଆଶା କରାଯାଉଛି । ବର୍ତ୍ତମାନର ଟିକସ ଅପେକ୍ଷା ନୂଆ ଟିକସର ହାର କମ୍ ରହୁଥିବାରୁ ଏପରି ହେବାର ସମ୍ଭାବନା ଥିବା ମନ୍ତ୍ରୀ ସୂଚନା ଦେଇଥିଲେ ।
    
    ଜିଏସଟି ବ୍ୟବସ୍ଥା ଅଧୀନରେ ସାରା ଦେଶର କୃଷିସାର କାରବାର ଗୋଟିଏ ବଜାର ବ୍ୟବସ୍ଥା ମଧ୍ୟକୁ ଆସିପାରିବ । ବର୍ତ୍ତମାନ ଭିନ୍ନ ଭିନ୍ନ ରାଜ୍ୟରେ ଭିନ୍ନ ସ୍ତରର ଟିକସ ବ୍ୟବସ୍ଥା ଯୋଗୁ ହେଉଥିବା ସାର କଳାବଜାର ମଧ୍ୟ ଏହାଦ୍ୱାରା ହ୍ରାସ ପାଇବ । ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଲକ୍ଷ୍ୟ ‘ଏକ ରାଷ୍ଟ୍ର, ଏକ ବଜାର, ଏକ ଟିକସ’କୁ ଜିଏସଟି ବାସ୍ତବ ରୂପ ଦେଇପାରିବ ବୋଲି ଶ୍ରୀ ଅନନ୍ତ କୁମାର କହିଥିଲେ ।
    
    ***********

    
    
    (Release ID: 1494332) Visitor Counter : 2