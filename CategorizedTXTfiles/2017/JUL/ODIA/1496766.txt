      ରେଳ ମନ୍ତ୍ରଣାଳୟ

      ଭାରତୀୟ ରେଳବାଇରେ ସାଇବର ନିରାପତ୍ତା ସମ୍ପର୍କିତ ଅଧିବେଶନ ରେଳମନ୍ତ୍ରୀ ସୁରେଶ ପ୍ରଭାକର ପ୍ରଭୁଙ୍କ ଦ୍ୱାରା ଉଦଘାଟିତ
      Posted On: 21 JUL 2017 7:30PM by PIB Bhubaneshwar


    ‘ ରେଳବାଇରେ ସାଇବର ନିରାପତ୍ତା ’ ସମ୍ପର୍କିତ ଅଧିବେଶନକୁ ଉଦଘାଟନ କରିବା ପରେ ରେଳମନ୍ତ୍ରୀ ଶ୍ରୀ ସୁରେଶ ପ୍ରଭାକର ପ୍ରଭୁ କହିଥିଲେ ଯେ , ଭାରତୀୟ ରେଳବାଇ ପରିବର୍ତ୍ତନ ଦିଗରେ ଦ୍ରୁତ ଗତିରେ ଆଗେଇ ଚାଲିଛି । ପ୍ରଯୁକ୍ତିଗତ ବିଦ୍ୟାକୁ ପର୍ଯ୍ୟାୟ କ୍ରମେ ବ୍ୟବହାର କରି ବିଗତ ତିନି ବର୍ଷ ମଧ୍ୟରେ ରେଳବାଇର ଆଧୁନିକୀକରଣ କରାଯିବା ସହ ଅନେକ ରକ୍ଷଣାବେକ୍ଷଣ କାର୍ଯ୍ୟ ହାତକୁ ନିଆଯାଇଛି । ନିକଟରେ ରେଳବାଇ ପକ୍ଷରୁ ରେଳ କ୍ଲାଉଡ ସର୍ଭର ଏବଂ ରେଳ ସାରଥୀ ଆପ୍ ଆରମ୍ଭ କରାଯାଇଛି । ପ୍ରଯୁକ୍ତିବିଦ୍ୟାର ବ୍ୟାପକ ବ୍ୟବହାର ରେଳବାଇକୁ ଅସୁରକ୍ଷିତ କରିବାର ଆଶଙ୍କା ମଧ୍ୟ ରହିଛି । ତେଣୁ ସାଇବର ନିରାପତ୍ତାକୁ ସବୁଠାରୁ ଅଧିକ ଗୁରୁତ୍ୱ ଦିଆଯାଉଛି । ତେଣୁ ସାଇବର ନିରାପତ୍ତା ଯେପରି ସଫଳ ଭାବେ ଉପଯୋଗ ହୋଇପାରିବ ତେଣୁ ଏ ସମ୍ପର୍କରେ ମତାମତ ଦେବାକୁ ସମସ୍ତ ଅଂଶୀଦାରମାନଙ୍କୁ ଗୋଟିଏ ପ୍ଲାଟଫର୍ମରେ ଏକତ୍ର କରାଯାଇଛି । ଅଧିବେଶନରେ ଆଲୋଚନାରେ ସାଇବର ଧମକ , ନିରାପତ୍ତା ସମ୍ପର୍କିତ ଘଟଣା ଏବଂ ଏହାର ସମାଧାନ ଉପରେ ସମସ୍ତେ ମତାମତ ରଖିଥିଲେ । ଏ ସମ୍ପର୍କରେ ସମସ୍ତଙ୍କ ମଧ୍ୟରେ ସଚେତନତା ସୃଷ୍ଟି ଦିଗରେ ଏହି ଆଲୋଚନା ସଫଳ ହୋଇଥିଲା । ରେଳବାଇରେ ବିଭିନ୍ନ ସାଇବର ନିରାପତ୍ତା ସମ୍ପର୍କିତ ସମସ୍ୟାର ସମାଧାନର ଉପାୟ ମଧ୍ୟ ବାହାରିଥିଲା ।


    ପ୍ରାୟ ତିନି ଦଶନ୍ଧି ତଳେ ରେଳବାଇ କମ୍ପ୍ୟୁଟରୀକରଣ ଆରମ୍ଭ ହୋଇଥିଲା । ଟିକେଟ , ମାଲ ପରିବହନ ଏବଂ ରେଳ ପରିଚାଳନା କ୍ଷେତ୍ରରେ ଆଇଟିର ବ୍ୟବହାର ଆରମ୍ଭ ହୋଇଥିଲା । ତେଣୁ ସାଇବର ନିରାପତ୍ତାକୁ ଏବେ ସର୍ବାଦୌ ଗୁରୁତ୍ୱ ଦିଆଯାଉଛି ।


    ଆଇଟି ଶିଳ୍ପ ଦ୍ୱାରା ଗ୍ରହଣୀୟ ହୋଇପାରୁଥିବା ସାଇବର ନିରାପତ୍ତା ବ୍ୟବସ୍ଥାକୁ ପ୍ରବର୍ତ୍ତନ କରାଯିବା ଉଚିତ । ଏହାଦ୍ୱାରା ଗୁରୁତ୍ୱପୂର୍ଣ୍ଣ କ୍ଷେତ୍ର ସାଇବର ଆକ୍ରମଣରୁ ସୁରକ୍ଷିତ ରହିପାରିବ ଏବଂ ଏଭଳି ସ୍ଥିତିରେ ଜରୁରି ଭିତ୍ତିରେ କାର୍ଯ୍ୟାନୁଷ୍ଠାନ ନିଆଯାଇପାରିବ । ରେଳବାଇର ଡିଜିଟାଇଜେସନ ହେଉଥିବାରୁ ଏବଂ ମୋବାଇଲ ଫୋନ୍ ସହ ଏହା ସଂଯୁକ୍ତ ହେଉଥିବାରୁ ସାଇବର ନିରାପତ୍ତା ପଦକ୍ଷେପ ଜରୁରି ହୋଇପଡ଼ିଛି ।


    ନିକଟରେ ବିଶ୍ୱସ୍ତରରେ ହୋଇଥିବା ସାଇବର ଆକ୍ରମଣକୁ ଦୃଷ୍ଟିରେ ରଖି ରେଳବାଇର ସାଇବର ନିରାପତ୍ତା ପଦ୍ଧତିକୁ ପ୍ରସ୍ତୁତ କରାଯାଉଛି । କାରଣ 2017ରେ ହୋଇଥିବା ‘ ୱାନାକ୍ରାଏ ’ ଭାଇରସ ଆକ୍ରମଣରୁ ଜଣାପଡ଼ିଥିଲା , କୌଣସି କ୍ଷେତ୍ର ସାଇବର ଆକ୍ରମଣରୁ ସୁରକ୍ଷିତ ନୁହେଁ । କାରଣ ଏହି ଭାଇରସ ଦ୍ୱାରା 150 ଦେଶର ପ୍ରାୟ 2 , 00 , 000 ସଂସ୍ଥା 4 ଶହ କୋଟି ଡଲାର କ୍ଷତିର ସମ୍ମୁଖିନ ହୋଇଥିଲେ ।


    ଅଧିବେଶନରେ ରେଲୱେ ବୋର୍ଡ ଅଧ୍ୟକ୍ଷ ଏ କେ ମିତ୍ତଲ ଓ ଅନ୍ୟାନ୍ୟ ବରିଷ୍ଠ ଅଧିକାରୀମାନେ ଉପସ୍ଥିତ ଥିଲେ ।


    **********

    
    
    (Release ID: 1496766) Visitor Counter : 2