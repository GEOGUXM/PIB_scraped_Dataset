      ଅର୍ଥ ମନ୍ତ୍ରଣାଳୟ

      ଜିଏସଟି ଯୁଗରେ ଶିକ୍ଷା ସଂକ୍ରାନ୍ତ କୌଣସି ବିଷୟ ଉପରେ ପରିବର୍ତ୍ତନ କରାଯାଇନାହିଁ, କେବଳ ସ୍କୁଲ ବ୍ୟାଗ ଭଳି କେତେକ ଶିକ୍ଷା ସାମଗ୍ରୀ ଉପରେ ଟିକସ ଦର ହ୍ରାସ- କେନ୍ଦ୍ର ସରକାର
      ଜିଏସଟି ଅଧୀନରେ ଶିକ୍ଷା ବ୍ୟୟବହୁଳ ହେବା ଖବରକୁ ଖଣ୍ଡନ;
      
      
      ଶିକ୍ଷାନୁଷ୍ଠାନ ପକ୍ଷରୁ ଛାତ୍ର, ଶିକ୍ଷକ ଏବଂ କର୍ମଚାରୀଙ୍କୁ ଦିଆଯାଉଥିବା ସେବା ଉପରେ ରିହାତି

      Posted On: 07 JUL 2017 2:19PM by PIB Bhubaneshwar

    ଜିଏସଟି ଅଧୀନରେ ଶିକ୍ଷା ବ୍ୟୟବହୁଳ ହେବା ଖବରକୁ କେନ୍ଦ୍ର ସରକାରଙ୍କ ପକ୍ଷରୁ ଖଣ୍ଡନ କରାଯାଇଛି । ଏଭଳି ଖବରର କୌଣସି ସତ୍ୟତା ନାହିଁ ବୋଲି ସରକାରଙ୍କ ପକ୍ଷରୁ କୁହାଯାଇଛି । ଜିଏସଟି ଯୁଗରେ ଶିକ୍ଷା ସହ ଜଡ଼ିତ କୌଣସି ବିଷୟରେ କୌଣସି ପରିବର୍ତ୍ତନ କରାଯାଇନାହିଁ, କେବଳ ସ୍କୁଲ ବ୍ୟାଗ ଭଳି କେତେକ ଶିକ୍ଷା ସାମଗ୍ରୀ ଉପରେ ଟିକସ ଦର ହ୍ରାସ କରାଯାଇଛି ।


    ଏହା ମଧ୍ୟ ଉଲ୍ଲେଖ କରାଯାଇପାରେ ଯେ ଶିକ୍ଷାନୁଷ୍ଠାନଗୁଡ଼ିକ ଦ୍ୱାରା ଛାତ୍ରଛାତ୍ରୀ, ଶିକ୍ଷକ ଏବଂ କର୍ମଚାରୀଙ୍କୁ ଦିଆଯାଉଥିବା ସେବା ଉପରେ ରିହାତି ଦିଆଯାଇଛି, ଯେପରିକି


    କ) ସ୍କୁଲ ପୂର୍ବବର୍ତ୍ତୀ ଶିକ୍ଷା ଏବଂ ଉଚ୍ଚମାଧ୍ୟମିକ କିମ୍ବା ତତୁଲ୍ୟ ପର୍ଯ୍ୟନ୍ତ ଶିକ୍ଷା;


    ଖ) ନିର୍ଦ୍ଦିଷ୍ଟ ସମୟରେ ଲାଗୁ ହୋଇଥିବା କୌଣସି ଆଇନ ଦ୍ୱାରା ଅନୁମୋଦିତ ଯୋଗ୍ୟତା ହାସଲ ପାଇଁ କୌଣସି ପାଠ୍ୟକ୍ରମର ଶିକ୍ଷା;


    ଗ)ମାନ୍ୟତାପ୍ରାପ୍ତ ଧନ୍ଦାମୂଳକ ପାଠ୍ୟକ୍ରମର ଶିକ୍ଷା ।


    ଛାତ୍ର, ଶିକ୍ଷକ ଏବଂ କର୍ମଚାରୀମାନଙ୍କୁ ଶିକ୍ଷାନୁଷ୍ଠାନ ଦ୍ୱାରା ଦିଆଯାଉଥିବା ପରିବହନ ସେବା(ସ୍କୁଲ ପୂର୍ବବର୍ତ୍ତୀ ଶିକ୍ଷା ଏବଂ ଉଚ୍ଚମାଧ୍ୟମିକ କିମ୍ବା ତତୁଲ୍ୟ ପର୍ଯ୍ୟନ୍ତ ଶିକ୍ଷା ପ୍ରଦାନ କରୁଥିବା)କୁ ଜିଏସଟି ମୁକ୍ତ ରଖାଯାଇଛି । ଉଚ୍ଚ ମାଧ୍ୟମିକ ଶିକ୍ଷା କିମ୍ବା ତତୁଲ୍ୟ ଶିକ୍ଷା ପ୍ରଦାନ କରୁଥିବା ଶିକ୍ଷାନୁଷ୍ଠାନରେ କେନ୍ଦ୍ର ସରକାର, ରାଜ୍ୟ ସରକାର ଏବଂ କେନ୍ଦ୍ର ଶାସିତ ଅଂଚଳର ସରକାରଙ୍କ ଅନୁଦାନରେ ପ୍ରଦାନ କରାଯାଉଥିବା ମଧ୍ୟାହ୍ନ ଭୋଜନ ଯୋଜନା ଭଳି ମାଗଣା ଖାଦ୍ୟ ବଂଟନ ବ୍ୟବସ୍ଥାକୁ ମଧ୍ୟ ଜିଏସଟି ଠାରୁ ମୁକ୍ତ କରାଯାଇଛି । ଆହୁରି ଶିକ୍ଷାନୁଷ୍ଠାନରେ ହେଉଥିବା ସୁରକ୍ଷା ଏବଂ ସଫେଇ କିମ୍ବା ରକ୍ଷଣାବେକ୍ଷଣ ସେବାକୁ ମଧ୍ୟ ଜିଏସଟି ମୁକ୍ତ ରଖାଯାଇଛି । ଶେଷରେ ଉଚ୍ଚ ମାଧ୍ୟମିକ ଶିକ୍ଷା ପର୍ଯ୍ୟନ୍ତ ପ୍ରଦାନ କରୁଥିବା ଶିକ୍ଷାନୁଷ୍ଠାନରେ ନାମଲେଖା, ପରୀକ୍ଷା ପରିଚାଳନା ଆଦି ସେବା ମଧ୍ୟ ଜିଏସଟି ମୁକ୍ତ ରହିଛି ।


    ତେଣୁ ଉଚ୍ଚ ମାଧ୍ୟମିକ ସ୍କୁଲ ସ୍ତର ପର୍ଯ୍ୟନ୍ତ ଶିକ୍ଷା ବ୍ୟବସ୍ଥା ଜିଏସଟି ଦ୍ୱାରା ଅନେକ ଆଉଟପୁଟ୍ ସେବା ଏବଂ ଅନେକ ମହତ୍ୱପୂର୍ଣ୍ଣ ଇନପୁଟ୍ ସେବାରେ ମଧ୍ୟ ପ୍ରଭାବିତ ହେଉନାହିଁ । ପରିବହନ, କ୍ୟାଂଟିନ୍ ଆଦି କେତେକ ଇନପୁଟ୍ ସେବା ପୂର୍ବରୁ ଘରୋଇ ସଂସ୍ଥାଗୁଡ଼ିକ ଦ୍ୱାରା ଶିକ୍ଷାନୁଷ୍ଠାନଗୁଡ଼ିକୁ ପ୍ରଦାନ କରାଯାଉଥିଲା, ଏହା ଉପରେ ସେବା କର ଲାଗୁଥିଲା, ଜିଏସଟି ଯୁଗରେ ମଧ୍ୟ ତାହା ବଳବତ୍ତର ରହିଛି ।


    ଆହୁରି ଶିକ୍ଷାଭିତିକ କାର୍ଯ୍ୟକ୍ରମ ଏବଂ ଦକ୍ଷତା ବିକାଶର ଉନ୍ନତି ସଂକ୍ରାନ୍ତୀୟ ବଦାନ୍ୟ ସେବା ଯେପରିକି


    କ) ପରିତ୍ୟକ୍ତ, ଅନାଥ କିମ୍ବା ବେସାହାରା ଶିଶୁ


    ଖ) ଶାରୀରିକ ଏବଂ ମାନସିକ ନିର୍ଯାତନା ଏବଂ ଆଘାତପ୍ରାପ୍ତ ବ୍ୟକ୍ତି


    ଗ)କଏଦୀ


    ଘ)ଗ୍ରାମାଂଚଳରେ ରହୁଥିବା 65 ବର୍ଷରୁ ଉର୍ଦ୍ଧ୍ଵ ଲୋକଙ୍କ ଥଇଥାନ ପାଇଁ ସେବା ଯୋଗାଉଥିବା ଏବଂ ଆୟକର ଆଇନର ଧାରା 12 ଏଏ ଅନୁଯାୟୀ ପଞ୍ଜୀକୃତ ହୋଇଥିବା ସଂସ୍ଥାକୁ ମଧ୍ୟ ଜିଏସଟି ମୁକ୍ତ ରଖାଯାଇଛି ।


    ତେଣୁ ଜିଏସଟି ଅଧୀନରେ ଶିକ୍ଷାଭିତ୍ତିକ ଏବଂ ଅନ୍ୟ ସେବା କ୍ଷେତ୍ରର ଟିକସଦେୟତାରେ କୌଣସି ପରିବର୍ତ୍ତନ ହୋଇନାହିଁ ।


    **********

    
    
    (Release ID: 1494954) Visitor Counter : 2