      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      22 ତମ ବିଶ୍ୱ ପେଟ୍ରୋଲିୟମ୍ କଂଗ୍ରେସର ପୂର୍ଣ୍ଣାଙ୍ଗ ଅଧିବେଶନରେ ପେଟ୍ରୋଲିୟମ୍ ଓ ପ୍ରାକୃତିକ ବାଷ୍ପମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନଙ୍କ ଉଦବୋଧନ
      • ଅକ୍ଷୟଶକ୍ତି ଓ ଦ୍ୱିପାକ୍ଷିକ ଶକ୍ତି ସହଯୋଗ ପ୍ରସଙ୍ଗରେ ତୁର୍କୀ ଶକ୍ତିମନ୍ତ୍ରୀଙ୍କ ସହ ଶ୍ରୀ ପ୍ରଧାନଙ୍କ ଆଲୋଚନା
      • ତୈଳ ନିଲାମୀ ପ୍ରକ୍ରିୟାକୁ ପ୍ରୋତ୍ସାହନ ଯୋଗାଇବା ପାଇଁ ହାଇଡ଼୍ରୋକାର୍ବନ ଅନୁସନ୍ଧାନ ଓ ଲାଇସେନ୍ସିଂ ନୀତି (HELP) କାର୍ଯ୍ୟକ୍ରମର କଲେ ଶୁଭାରମ୍ଭ
      • ଅଶୋଧିତ ତୈଳର ‘ଦାୟିତ୍ୱସଂପନ୍ନ ମୂଲ୍ୟ’ଉପରେ ଗୁରୁତ୍ୱାରୋପ
      • ‘ଏଚଇଏଲପି’ର ପରବର୍ତ୍ତୀ ରାଉଣ୍ଡ ନିଲାମୀ ପାଇଁ ଭାରତ ସରକାର ଅତ୍ୟାଧୁନିକ, ପ୍ରଗତିଶୀଳ ନିବେଶକ-ଅନୁକୂଳ ଓ ବିଶ୍ୱସ୍ତରୀୟ ନୀତି ପ୍ରବର୍ତନ କରୁଛନ୍ତି - ଶ୍ରୀ ପ୍ରଧାନ
      Posted On: 12 JUL 2017 3:03PM by PIB Bhubaneshwar


    କେନ୍ଦ୍ର ପେଟ୍ରୋଲିୟମ ତଥା ପ୍ରାକୃତିକ ବାଷ୍ପ ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ ତୁର୍କୀର ଇସ୍ତାନବୁଲଠାରେ ଆୟୋଜିତ 22 ତମ ବିଶ୍ୱ ପେଟ୍ରୋଲିୟମ୍ କଂଗ୍ରେସର ପୂର୍ଣ୍ଣାଙ୍ଗ ଅଧିବେଶନରେ ଅଧ୍ୟକ୍ଷତା କରି ଉଦବୋଧନ ଦେଇଛନ୍ତି । ‘ ଭାରତୀୟ ତୈଳ ଓ ପ୍ରାକୃତିକ ବାଷ୍ପ ସେକ୍ଟରରେ ସାମ୍ପ୍ରତିକ ଆର୍ଥିକ ରଣନୀତି ’ ଶୀର୍ଷକ ଏହି ଅଧିବେଶନ ଆଜି ତୁର୍କୀଠାରେ ଅନୁଷ୍ଠିତ ହୋଇଛି । ଏହି ସମ୍ମିଳନୀରେ ‘ ତୈଳ ଓ ପ୍ରାକୃତିକ ବାଷ୍ପ ସେକ୍ଟରରେ ଯୋଗାଣ ଓ ଚାହିଦା ଚାଲେଞ୍ଜ୍ ’ ଶୀର୍ଷକ ଅଧିବେଶନରେ ଉଦବୋଧନ ଦେଇ ଶ୍ରୀ ପ୍ରଧାନ କହିଲେ ଯେ ଭାରତ ଭଳି ଏସୀୟ ରାଷ୍ଟ୍ରମାନଙ୍କରେ ମଧ୍ୟମବର୍ଗ ଯେଉଁଭଳି ଭାବେ ମୁଣ୍ଡ ଟେକୁଛନ୍ତି ତାହା ଆଗାମୀ ଦିନରେ ଶକ୍ତି ଚାହିଦାକୁ ଯଥେଷ୍ଟ ମାତ୍ରାରେ ବୃଦ୍ଧି କରିବ । ତାହା ବିଜୁଳି ଶକ୍ତିଠାରୁ ଆରମ୍ଭ କରି ରନ୍ଧନ ଗ୍ୟାସ୍ ଏବଂ ପରିବହନ ଇନ୍ଧନ ପର୍ଯ୍ୟନ୍ତ ସବୁ କ୍ଷେତ୍ରରେ ଅନୁଭୂତ ହେବ । ଲୋକମାନଙ୍କ ଉପାର୍ଜନ କ୍ଷମତା ବୃଦ୍ଧି ପାଇବା ସହ ପେଟ୍ରୋକେମିକାଲସର ଚାହିଦା ବଢ଼ି ବଢ଼ି ଚାଲିଛି । କାରଣ ଏହା ଅନେକଗୁଡ଼ିଏ ଉତ୍ପାଦ ପାଇଁ କଞ୍ଚାମାଲ ଯୋଗାଇଥାଏ । ଭାରତର ଉଦାହରଣ ଦେଇ ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ 2035 ମସିହା ସୁଦ୍ଧା ଦେଶରେ ଶକ୍ତି ଚାହିଦା ଦ୍ୱିଗୁଣିତ ହେବାର ଆଶା କରାଯାଏ । ଭାରତ ବିଶ୍ୱର ଏକମାତ୍ର ଦେଶ ଯେଉଁଠି ଏକ ଦଶନ୍ଧିରୁ ଅଧିକ ସମୟ ଧରି ଶକ୍ତି ଚାହିଦା କ୍ରମାଗତ ଭାବେ ବୃଦ୍ଧି ପାଇଚାଲିବ ।


    ଏହି ଅବସରରେ ମନ୍ତ୍ରୀ ଶ୍ରୀ ପ୍ରଧାନ ଭାରତ ଭଳି ଦେଶମାନଙ୍କ ପାଇଁ ଅଶୋଧିତ ତୈଳ ‘ ଦାୟିତ୍ୱସଂପନ୍ନ ମୂଲ୍ୟ ’ କାର୍ଯ୍ୟକ୍ରମର ଶୁଭାରମ୍ଭ କରିଥିଲେ । ଏହା ଦ୍ୱାରା ସାଧାରଣ ଲୋକଙ୍କୁ ଶକ୍ତି ଯୋଗାଯାଇପାରିବ । ଆଜିର ମାତ୍ରାଧିକ ଯୋଗାଣ ବଜାରରେ ତୈଳ ଉତ୍ପାଦନକାରୀମାନେ ଉପଭୋକ୍ତା ତଥା ବଜାର ଚାହିଦା ପ୍ରତି ମଧ୍ୟ ଦୃଷ୍ଟି ଦେବା ଆବଶ୍ୟକ ବୋଲି ମତପୋଷଣ କରି ଶ୍ରୀ ପ୍ରଧାନ କହିଲେ ଯେ ବର୍ତ୍ତମାନ ପରିପ୍ରେକ୍ଷୀରେ ଡ଼ିମାଣ୍ଡ୍ ସେଣ୍ଟରରେ ପରିବର୍ତ୍ତନ ଘଟିଚାଲିଛି । ଯେହେତୁ ଉପଭୋକ୍ତାମାନଙ୍କ ପାଇଁ ଯୋଗାଣର ନିରାପତ୍ତା ବିଶେଷ ମହତ୍ୱ ରଖେ , ସେହିଭଳି ଚାହିଦାର ନିରାପତ୍ତା ଉତ୍ପାଦନକାରୀମାନଙ୍କ ପାଇଁ ଅନୁରୂପ ମହତ୍ୱ ବହନ କରେ ।


    ଏହି ଅବସରରେ ଶ୍ରୀ ପ୍ରଧାନ ତୁର୍କୀର ଶକ୍ତିମନ୍ତ୍ରୀ ବେରାତ ଆଲବେରାକଙ୍କ ସହ ଦ୍ୱିପାକ୍ଷିକ ଆଲୋଚନା କରିଥିଲେ । ଏହି କଥାବାର୍ତ୍ତା କାଳରେ ଦ୍ୱିପାକ୍ଷିକ ଶକ୍ତି ସହଯୋଗ , ଅକ୍ଷୟ ଶକ୍ତି ଆଦି ପ୍ରସଙ୍ଗ ଉପରେ ଆଲୋଚନା ହୋଇଥିଲା । ଇ ଆଣ୍ଡ୍ ପି ଏବଂ ଡ଼ାଉନଷ୍ଟ୍ରୀମ୍ ପ୍ରକଳ୍ପ ପରି କେତେକ ନିର୍ଦ୍ଦିଷ୍ଟ ପ୍ରକଳ୍ପ ଉପରେ ଆଗାମୀ ଦିନରେ ଉଭୟ ରାଷ୍ଟ୍ର ମିଳିତ ଭାବେ କାର୍ଯ୍ୟ କରିବା ସକାଶେ ଉଭୟ ନେତା ସହମତ ହୋଇଥିଲେ । ତୃତୀୟ ପକ୍ଷ ରାଷ୍ଟ୍ରଙ୍କ ସହ ମିଶି କାର୍ଯ୍ୟ କରିବାକୁ ମଧ୍ୟ ଉଭୟ ପକ୍ଷ ରାଜି ହୋଇଥିବା ଜଣାଯାଏ ।


    ଏହା ପରେ ମନ୍ତ୍ରୀ ଶ୍ରୀ ପ୍ରଧାନ ହାଇଡ଼୍ରୋକାର୍ବନ ଅନୁସନ୍ଧାନ ଏବଂ ଲାଇସେନ୍ସିଂ ନୀତି ( ହେଲ୍ପ ) ଶୀର୍ଷକ ଏକ କାର୍ଯ୍ୟକ୍ରମର ଶୁଭାରମ୍ଭ କରିଥିଲେ । ଭାରତରେ ଆଗାମୀ ଦିନରେ ହେବାକୁ ଥିବା ତୈଳ ଓ ପ୍ରାକୃତିକ ବାଷ୍ପ ନିଲାମୀ ପ୍ରକ୍ରିୟାକୁ ପ୍ରୋତ୍ସାହନ ଯୋଗାଣ କାର୍ଯ୍ୟକ୍ରମର ଏହା ଅଂଶବିଶେଷ । ଏହି କାର୍ଯ୍ୟକ୍ରମ ଯେ ବିପିର ସିଇଓ ଶ୍ରୀ ବବ୍ ଡ଼ୁଡ଼ଲେ , ଆଇଏଚଏସ ମାର୍କିଟର ଉପାଧ୍ୟକ୍ଷ ଶ୍ରୀ ଡ଼ାନିଏଲ୍ ୟେର୍ଜିନ୍ , ଆଇଏର ପରିଚାଳନା ନିର୍ଦ୍ଦେଶକ ଶ୍ରୀ ଫାତିହ୍ ବିରୋଲ୍ ଆଇଇଏଫର ମହାସଚିବ ଡ଼କ୍ଟର ସୁନ୍ ଜିଆନସେଙ୍ଗ୍ ଓ ଅନ୍ୟାନ୍ୟ ବରିଷ୍ଠ ପଦାଧିକାରୀମାନେ ଉପସ୍ଥିତ ଥିଲେ ।


    ***********


    ତୁର୍କୀର ଇସ୍ତାନବୁଲଠାରେ “ ଭାରତ ଅଧିବେଶନ - ଏକ ନୂତନ ଇ ଆଣ୍ଡ ପି ଢ଼ାଂଚା ” ରେ ପେଟ୍ରୋଲିୟମ ଓ ପ୍ରାକୃତିକ ବାଷ୍ପମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ ଦେଇଥିବା ସମ୍ପୂର୍ଣ୍ଣ ଅଭିଭାଷଣ


    ବିପିର ଗ୍ରୁପ ସିଇଓ ଶ୍ରୀଯୁକ୍ତ ବବ ଡୁଡଲୀ


    ଆଇଏଚଏସ ମାର୍କିଟର ଉପାଧ୍ୟକ୍ଷ ଶ୍ରୀଯୁକ୍ତ ଡାନିଏଲ ଏର୍ଗିନ


    ଆଇଇଏର କାର୍ଯ୍ୟନିର୍ବାହୀ ନିର୍ଦ୍ଦେଶକ ଶ୍ରୀଯୁକ୍ତ ଫାତିହ ବିରୋଲ


    ଆଇଇଏଫର ମହାସଚିବ ଡକ୍ଟର ସୁନ ଜିଆନସେଙ୍ଗ


    ଭାରତ ସରକାରଙ୍କ ପେଟ୍ରୋଲିୟମ ସଚିବ ଶ୍ରୀଯୁକ୍ତ କେ . ଡି . ତ୍ରିପାଠୀ ,


    ତୁର୍କୀରେ ଅବସ୍ଥାପିତ ଭାରତୀୟ ରାଷ୍ଟ୍ରଦୂତ ରାହୁଳ କୁଲଶ୍ରେଷ୍ଠା ,


    ଭାରତୀୟ ଅପଷ୍ଟ୍ରିମ ରେଗୁଲେଟର , ଡିଜିଏଚର ମହାନିର୍ଦ୍ଦେର୍ଦଶକ ଶ୍ରୀଯୁକ୍ତ ଅତୁନୁ ଚକ୍ରବର୍ତ୍ତୀ


    ଏହି ଶିଳ୍ପର ଅନ୍ୟ ନେତୃବର୍ଗ ,


    ଉଭୟ ପ୍ରକାଶନ ଓ ଇଲେକ୍ଟ୍ରୋନିକ ଗଣମାଧ୍ୟମର ସଦସ୍ୟବୃନ୍ଦ , ଉପସ୍ଥିତ ଭଦ୍ର ମହିଳା ଓ ଭଦ୍ରବ୍ୟକ୍ତି ବୃନ୍ଦ ,


    ପ୍ରଥମରୁ , ଆପଣମାନଙ୍କ ଏଠାରେ ଉପସ୍ଥିତି ଲାଗି ମୁଁ ଆପଣମାନଙ୍କୁ ହୃଦୟରୁ ଧନ୍ୟବାଦ ଜଣାଉଛି । ଏହି ସୁନ୍ଦର ତଥା ଐତିହାସିକ ନଗରୀ ଇସ୍ତାନବୁଲରେ ଏଭଳି ଏକ ସମାବେଶରେ ଉଦବୋଧନ ଦେବା ମୋ ପାଇଁ ସୌଭାଗ୍ୟର କଥା ।


    ତୁର୍କୀ ସରକାର ଏବଂ ବିଶ୍ୱ ପେଟ୍ରୋଲିୟମ କଂଗ୍ରେସ ପକ୍ଷରୁ ମୋତେ ଏବଂ ମୋର ପ୍ରତିନିଧି ମଣ୍ଡଳକୁ ଯେଉଁ ଭବ୍ୟ ସମ୍ବର୍ଦ୍ଧନା ଜ୍ଞାପନ କରାଯାଇଛି ସେଥି ନିମନ୍ତେ ମୁଁ ଗଭୀର କୃତଜ୍ଞତା ଜଣାଉଛି ।


    ବନ୍ଧୁଗଣ , ପ୍ରଥମ ଥର ପାଇଁ ମୁଁ ଇସ୍ତାନବୁଲ ଗସ୍ତରେ ଆସିଛି ଏବଂ ଦ୍ୱିତୀୟ ଥର ଲାଗି ମୁଁ ବିଶ୍ୱ ପେଟ୍ରୋଲିୟମ କଂଗ୍ରେସରେ ଯୋଗ ଦେଉଛି । ଆଜି ସକାଳେ ମୁଁ ମନେ ପକାଉଥିଲି , 2014 ଜୁନ ମାସରେ ଯେତେବେଳେ ମସ୍କୋଠାରେ ଆମେ wpc ରେ ମିଳିତ ହୋଇଥିଲେ । ସେତେବେଳେ ଅନ୍ତର୍ଜାତୀୟ ବଜାରରେ ଅଶୋଧିତ ତୈଳର ବାରେଲ ପିଛା ଦର 90 ଡଲାର ଛୁଇଁଥିଲା ଏବଂ ଆଇଏସଆଇଏସ ଇରାକର ଅନେକ ଅଞ୍ଚଳ ଅକ୍ତିଆର କରିଥିଲା । ଏହାର ବିପରୀତ ପୃଷ୍ଠଭୂମିରେ ଆଜି ଏବେ ଅଶୋଧିତ ତୈଳ ଦର ବାରେଲ ପିଛା ପ୍ରାୟ ଅଧା ହୋଇ 45 ଡଲାରରେ ପହଂଚିଛି ଏବଂ ଇରାକର ମୋସୁଲ ନଗରୀରୁ ଆଇଏସଆଇଏସଙ୍କୁ ବିତାଡିତ କରାଯାଇଛି ।


    ମୁଁ ମଧ୍ୟ ଶ୍ରୀଯୁକ୍ତ ବବ ଡୁଡଲୀ , ଡକ୍ଟର ୟେର୍ଗିନ , ଶ୍ରୀଯୁକ୍ତ ଫାତିହ ବିରୋଲ ଏବଂ ଡକ୍ଟର ସୁନ ଜିଆନସେଙ୍ଗଙ୍କୁ ସେମାନଙ୍କର ପ୍ରଶଂସନୀୟ ଭାଷଣ ନିମନ୍ତେ ଧନ୍ୟବାଦ ଜଣାଉଛି । ସେମାନେ ସମସ୍ତେ ଭାରତର ବନ୍ଧୁ ଏବଂ ସେମାନଙ୍କ ଉପସ୍ଥିତି ଓ ପରାମର୍ଶରୁ ଆମେ ଉପକୃତ ହୋଇଆସିଛୁ ।


    ବନ୍ଧୁଗଣ , ଆଜିର ଏହି କାର୍ଯ୍ୟକ୍ରମର ମୁଖ୍ୟ ଉଦ୍ଦେଶ୍ୟ ହେଲା ଭାରତରେ ପରବର୍ତ୍ତୀ ପର୍ଯ୍ୟାୟ ନିଲାମୀକୁ ପ୍ରୋତ୍ସାହିତ କରିବା । କିଛି ଦିନ ତଳେ 2017 ଜୁନ 28 ତାରିଖ ଦିନ ଆମେ ଏକ ନୂତନ “ Open Acreage Licensing Policy ” ମାଧ୍ୟମରେ ଭାରତର ତୈଳ ଓ ବାଷ୍ପ ନିଲାମୀ ପ୍ରକ୍ରିୟା ଆରମ୍ଭ କରିଥିଲୁ । ଏହି ନୂତନ ପଦ୍ଧତି ମାଧ୍ୟମରେ କିପରି ଭାବେ ନିଲାମୀ ପ୍ରକ୍ରିୟା ସମ୍ପାଦନ କରାଯାଉଛି ସେ ସମ୍ପର୍କରେ ମୋର ସହକର୍ମୀ ଶ୍ରୀଯୁକ୍ତ ଚକ୍ରବର୍ତ୍ତୀ ବିସ୍ତୃତ ଭାବେ ସୂଚନା ଦେଇଛନ୍ତି । ମୁଁ କେବଳ ସେଥିରେ ଏତିକି ଯୋଗ କରିବାକୁ ଚାହେଁ ଏବଂ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ସରକାରଙ୍କ ପ୍ରତିବନ୍ଧତାକୁ ପ୍ରସାରିତ କରିବାକୁ ଇଚ୍ଛୁକ ଯେ ଆପଣମାନେ ଯଦି ସେହି ପ୍ରକ୍ରିୟାରେ ନିବେଶ କରିବାକୁ ନିଷ୍ପତି କରନ୍ତି , ତେବେ ଆପଣମାନଙ୍କୁ ରେଡ କାର୍ପେଟ ସହ ସ୍ୱାଗତ କରାଯିବ ।


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ପ୍ରୋତ୍ସାହନମୂଳକ ନେତୃତ୍ୱରେ “ ମେକ ଇନ ଇଣ୍ଡିଆ ”, “ ଡିଜିଟାଲ ଇଣ୍ଡିଆ ”, “ ଇଜି ଅଫ ଡୁଇଂ ବିଜିନେଓ ଇନ ଇଣ୍ଡିଆ ”, “ ଷ୍ଟାଟ ଅପ ଇଣ୍ଡିଆ ” ଭଳି ଅନେକ ନୂତନ ପଦକ୍ଷେପ ଗ୍ରହଣ କରାଯାଇଛି ଯାହା ଏକ ସୁଦୃଢ଼ ବୈଶ୍ୱିକ ବ୍ୟବସାୟିକ ପରିବେଶ ସୃଷ୍ଟି କରିଛି । ସରକାରଙ୍କ ଦ୍ୱାରା ଗ୍ରହଣ କରାଯାଇଥିବା ଏଭଳି ଲକ୍ଷ୍ୟ ହାସଲ ଧର୍ମୀ ଏବଂ ଅଭିନବ ପ୍ରଚାର ଅଭିଯାନ ଫଳରେ ଆମେ ଯଥେଷ୍ଟ ମାତ୍ରାରେ ଆଗକୁ ଅଗ୍ରସର ହୋଇ ଏକ ପ୍ରଗତିଶୀଳ ଅର୍ଥନୀତିରୁ ଏକ ବିକଶିତ ବଜାରରେ ରୂପାନ୍ତରିତ ହୋଇସାରିଛୁ ।


    ବିଶ୍ୱ ଅର୍ଥନୀତିରେ ଶିଥିଳତା ଯେତେବେଳେ ଏକ ନୂତନ ଧାରା ପାଲଟିଛି , ସେତେବେଳେ ଅପରପକ୍ଷେ ଭାରତ ଗତ ଦୁଇ ବର୍ଷ ମଧ୍ୟରେ ତାର ସାମଗ୍ରିକ ଘରୋଇ ଉତ୍ପାଦ ହାର 7% ଉପରେ ହାସଲ ଜାରି ରଖିଛି । ଏକ ପ୍ରମୁଖ ବିଶ୍ୱ ଅର୍ଥନୀତି ଭାବେ ମୁଣ୍ଡ ଟେକିବା ଦିଗରେ ଭାରତ ସ୍ଥିରତାର ସହ ତାର ପ୍ରଗତି ଧାରା କାଏମ ରଖିଛି । ଏବଂ ଏହା ସଫଳ ହୋଇପାରିଛି ସରକାରଙ୍କ ଦ୍ୱାରା ଅନୁସୃତ ଅନେକ ସଂସ୍କାରଧର୍ମୀ କାର୍ଯ୍ୟକ୍ରମ ଓ ଅଭିନବ ଅଭିଯାନ ଯୋଗୁ ।


    ଆଗାମୀ ବର୍ଷରେ ଜିଡିପି ବିକାଶ ହାରକୁ ଦୁଇଅଙ୍କରେ ପହଂଚାଇବା ଦିଗରେ ଭାରତ ସରକାର ଲକ୍ଷ୍ୟ ରଖିଛନ୍ତି । ଭାରତ ମଧ୍ୟ ସବୁଠାରୁ ଆକର୍ଷଣୀୟ ନିବେଶ ସ୍ଥଳୀ ଭାବେ ମୁଣ୍ଡ ଟେକିଛି ।


    2014-15ରେ ଯେତେବେଳେ ବିଶ୍ୱବ୍ୟାପୀ ପ୍ରତ୍ୟକ୍ଷ ବିଦେଶୀ ପୁଞ୍ଜି ନିବେଶ ( FDI ) ର ମାତ୍ରା ହ୍ରାସ ପାଇ ଚାଲିଥିଲା , ସେତେବେଳେ ଭାରତ ଏଫଡିଆଇ ସର୍ବାଧିକ ଥିଲା । 2016 ଏପ୍ରିଲଠାରୁ 2017 ମାର୍ଚ୍ଚ ମାସ ମଧ୍ୟରେ ଭାରତ ପାଇଥିବା ମୋଟ ଏଫଡିଆଇର ପରିମାଣ ହେଉଛି 60 ବିଲିୟନ ଡଲାର । ସରକାର ଗ୍ରହଣ କରିଥିବା ବ୍ୟବସାୟ ବାଣିଜ୍ୟ କରିବାର ସହଜ ବାତାବରଣ ( ଇଜି ଅଫ ଡୁଇଂ ବିଜିନେସ ) ର ସକାରାତ୍ମକ ଫଳ ମିଳିବା ଆରମ୍ଭ କରିଥିବାର ଏହା ସୂଚନା ଦିଏ । ଚଳିତ ବର୍ଷ ଜୁଲାଇ ପହିଲାରୁ ସରକାର ବସ୍ତୁ ଓ ସେବା କର ଜିଏସଟି ବ୍ୟବସ୍ଥା ଲାଗୁ କରିଛନ୍ତି । ଭାରତରେ ଏହା ବ୍ୟବସାୟିକ ନିବେଶ ପାଇଁ ସକାରାତ୍ମକ ବାତାବରଣ ସୃଷ୍ଟି କରିବା ଦିଗରେ ଏକ ଯୁଗାନ୍ତକାରୀ ପଦକ୍ଷେପ ।


    ଭାରତ ଯେତେବେଳେ ସମୃଦ୍ଧି ପଥରେ ଅଗ୍ରସର ହୋଇ ଏକ ବିଶ୍ୱ ଶକ୍ତିରେ ପରିଣତ ହେବା ନିମନ୍ତେ ପ୍ରୟାସ କରୁଛି , ଆପଣମାନେ ମଧ୍ୟ ଏକଥା ସ୍ମରଣ ରଖିବା ଉଚିତ ହେବ ଯେ ଭାରତ ଏକ ବିଶାଳ ଉପଭୋକ୍ତା ବଜାରକୁ ପ୍ରତିନିଧିତ୍ୱ କରେ । ପୁଣି ବଜାରକୁ ସହସା ଗ୍ରହଣ କରିବା ଭଳି ପରିବେଶ ଭାରତରେ ରହିଛି । 2016 ମସିହାରେ ବିଶ୍ୱବ୍ୟାପୀ ପ୍ରାଥମିକ ଶକ୍ତି ଉପଯୋଗରେ ମାତ୍ର ଏକ ପ୍ରତିଶତ ଅଭିବୃଦ୍ଧି ଘଟିଛି । କିନ୍ତୁ ଭାରତରେ ଏହି ଅଭିବୃଦ୍ଧିର ମାତ୍ରା 5.4 ପ୍ରତିଶତ ହୋଇଛି ଯାହାର ମୋଟ ପ୍ରାଥମିକ ଶକ୍ତି ଉପଯୋଗ ପରିମାଣ 723.9 ନିୟୁତ ଟନ ଶକ୍ତି ତୁଲ୍ୟ । ଆକଳନରୁ ଆହୁରି ଜଣାପଡିଛି ଯେ , 2013 ଠାରୁ 2040 ମସିହା ମଧ୍ୟରେ ଭାରତର ଶକ୍ତି ଚାହିଦା କ୍ରମବର୍ଦ୍ଧିଷ୍ଣୁ ବୈଶ୍ୱିକ ଶକ୍ତି ଚାହିଦାର ଏକ ଚତୁର୍ଥାଂଶ ହେବ ।


    ତୈଳ ଓ ବାଷ୍ପ ଚାହିଦା ଓ ବ୍ୟବହାର ପରିପ୍ରେକ୍ଷୀରେ ଏହା କୁହାଯାଇପାରେ ଯେ ଭାରତ ହେଉଛି ବିଶ୍ୱ ତୃତୀୟ ବୃହତ୍ତମ ତୈଳ ଓ ବାଷ୍ପ ଉତ୍ପାଦ ବ୍ୟବହାରକାରୀ ରାଷ୍ଟ୍ର । ଏବେ ଭାରତ ତାର ମୋଟ ତୈଳ ଓ ବାଷ୍ପ ଆବଶ୍ୟକତାର ପ୍ରାୟ 80 ପ୍ରତିଶତ ବିଦେଶରୁ ଆମଦାନୀ କରୁଛି । ତେବେ ଆମେ ନିଜସ୍ୱ ଉତ୍ପାଦନକୁ ଯଥେଷ୍ଟ ବୃଦ୍ଧି କରି ଏହି ମାତ୍ରାକୁ ହ୍ରାସ କରିବାକୁ ଚାହୁଁ । 2022 ସୁଦ୍ଧା ଆମର ମୋଟ ତୈଳ ଓ ବାଷ୍ପ ଆମଦାନି ଚାହିଦାରେ 10 ପ୍ରତିଶତ ହ୍ରାସ କରିବା ନିମନ୍ତେ ପ୍ରଧାନମନ୍ତ୍ରୀଜୀ ଆମ ପାଇଁ ଏକ ଲକ୍ଷ୍ୟ ଧାର୍ଯ୍ୟ କରିଛନ୍ତି ଓ ଏହି ଲକ୍ଷ୍ୟ ହାସଲ ଦିଗରେ କାର୍ଯ୍ୟ କରୁଛୁ ।


    ଭାରତ ଛଅଟି କୋର ଶିଳ୍ପ ମଧ୍ୟରୁ ତୈଳ ଓ ବାଷ୍ପ ସେକ୍ଟର ଅନ୍ୟତମ ଏବଂ ଏହା ଅର୍ଥନୀତିର ଅନ୍ୟ ପ୍ରମୁଖ ସେକ୍ଟର ସମ୍ପର୍କରେ ନିଷ୍ପତି ଗ୍ରହଣ ବେଳେ ଗୁରୁତ୍ୱପୂର୍ଣ୍ଣ ଭୂମିକା କରିଥାଏ । ଭାରତ ତୈଳ ଓ ପ୍ରାକୃତିକ ବାଷ୍ପ ସେକ୍ଟରର ଇତିହାସ ସମ୍ପର୍କରେ ସୂଚୀତ କରି ଉଲ୍ଲେଖ କରାଯାଇପାରେ ଯେ 1997-98 ମସିହାରେ ନୂତନ ଅନୁସନ୍ଧାନ ଲାଇସେନ୍ସିଂ ନୀତିର ପରିକଳ୍ପନା କରାଯାଇଥିଲା । ଏ୍ ସରଳୀକୃତ ବ୍ୟବସ୍ଥା ମାଧ୍ୟମରେ ଭାରତର ତୈଳ ଚାହିଦା ଓ ଯୋଗାଣ ମଧ୍ୟରେ ଥିବା ବୈମଷ୍ୟକୁ ଦୂର କରିବା ଥିଲା ଏହାର ଉଦ୍ଦେଶ୍ୟ ।


    ତେବେ ଏନଇଏଲପି ପର୍ଯ୍ୟାୟରେ କେତେକ ଦୁର୍ବଳତା ମଧ୍ୟ ଥିଲା । ଏନଇଏଲପି ବ୍ଲକଗୁଡିକରୁ 9 ରାଉଣ୍ଡରେ ଯେଉଁ ନିଲାମୀ ଦିଆଯାଇଥିଲା ଓ ସେଥିରୁ ଯେତିକି ତୈଳ ଓ ବାଷ୍ପ ଉତ୍ପାଦିତ ହୋଇଥିଲା ତାହା ଭାରତର ତୈଳ ଚାହିଦାର ମାତ୍ର ତିନି ଦିନର ପରିମାଣ ସଙ୍ଗେ ସମାନ ।


    ଏହି ବ୍ୟବସ୍ଥାରେ ଅନେକ ବାଦବିବାଦର ଅଭିଜ୍ଞତା ମଧ୍ୟ ରହିଛି ଓ ଏନଇଏଲପି ରାଉଣ୍ଡର ଉତ୍ପାଦନ ମାତ୍ରା ଉତ୍ସାହଜନକ ନହେବାରୁ ସେଥିରେ ଆମେ ସାମୟିକ ଭାବେ ପରିବର୍ତ୍ତନ ଘଟାଇବା ପରିବର୍ତ୍ତେ ଆମେ ଏକ ସମ୍ପୂର୍ଣ୍ଣ ନୂଆ ନୀତି ପ୍ରବର୍ତ୍ତନ ପାଇଁ ସିଦ୍ଧାନ୍ତ ନେଲୁ । ଫଳ ସ୍ୱରୂପ ଏବେ ଭାରତ ସରକାର ପରବର୍ତ୍ତୀ ରାଉଣ୍ଡ ସକାଶେ ଏକ ଅତ୍ୟାଧୁନିକ , ପ୍ରଗତିଶୀଳ , ନିବେଶକ ଅନୁକୂଳ ତଥା ବିଶ୍ୱସ୍ତରୀୟ ନୀତି ପ୍ରଣୟନ କରିଛନ୍ତି । ଆମେ ଏହାର ନାମ ରଖିଛୁ “ ହାଇଡ୍ରୋକାର୍ବନ ଏକ୍ସପ୍ଲୋରେସନ ଲାଇସେନ୍ସିଂ ପଲିସି ଅଥମା ହେଲ୍ପ ” ।


    ହେଲ୍ପ ନୀତି ପ୍ରଣୟନ ପୂର୍ବରୁ ଗତ ତିନିବର୍ଷ ମଧ୍ୟରେ ଆମେ ଭାରତର ତୈଳ ଅନୁସନ୍ଧାନ ଓ ଉତ୍ପାଦନ ସେକ୍ଟରରେ ଅନେକ ଗୁଡିଏ ସଂସ୍କାର ଆଣିଛୁ । ସେଥି ମଧ୍ୟରେ ବାଷ୍ପ ମୂଲ୍ୟରେ ସଂସ୍କାର , ଉଚ୍ଚତାପ ଓ ଉଚ୍ଚ ଚାପ ଯୁକ୍ତ ତଥା ଜଟିଳ କ୍ଷେତ୍ରରୁ ଉତ୍ପାଦିତ ତୈଳର ଉଚ୍ଚ ଦର ନିର୍ଦ୍ଧାରଣ , ଏବେ କାର୍ଯ୍ୟକାରୀ ହେଉଥିବା ଚୁକ୍ତିନାମାରେ ଉତ୍ପାଦନ ଭାଗୀଦାରୀ ନୀତି ସଂସ୍କାର , କୋଲବେଡ ମିଥେନ ପାଇଁ ମୂଲ୍ୟ ନିର୍ଦ୍ଧାରଣ ସ୍ୱାଧୀନତା , ପ୍ରାକ - ଏନଇଏଲପି ବ୍ଲକ ପାଇଁ ସଂପ୍ରସାରଣ ବ୍ୟବସ୍ଥା ଲାଗୁ , ଅବଶିଷ୍ଟ 52 ପ୍ରତିଶତ ଅବକ୍ଷିପ୍ତ ବେସିନରେ 2 D ଭୂକମ୍ପ ସର୍ଭେ କାର୍ଯ୍ୟ ଶେଷ କରିବା ସକାଶେ ଜାତୀୟ ଭୂକମ୍ପ ଅଧ୍ୟୟନ କାର୍ଯ୍ୟକ୍ରମ ପ୍ରବର୍ତ୍ତନ ଆଦି ଅନ୍ୟତମ ।


    ଆମେ ଏବେ ଭାରତରେ ଗ୍ୟାସ ବଜାରରେ ସଂସ୍କାର ଘଟାଇବା ପ୍ରକ୍ରିୟାରେ ରହିଛୁ ଯେଉଁଠାରେ ଆପଣମାନେ ଏକ ଗ୍ୟାସ ବ୍ୟବସାୟ ହବ ମାଧ୍ୟମରେ ଆପଣଙ୍କ ଉତ୍ପାଦିତ ବାଷ୍ପକୁ ବିକ୍ରି କରିପାରିବେ । ଆଗାମୀ କିଛି ବର୍ଷ ମଧ୍ୟରେ ଆମେ 30000 କିଲୋମିଟରର ଜାତୀୟ ଗ୍ୟାସ ଗ୍ରୀଡ କାର୍ଯ୍ୟ ସମ୍ପୂର୍ଣ୍ଣ କରିବାକୁ ଯାଉଛୁ । ଆମେ ଗର୍ବର ସହ ଦାବି କରିପାରୁ ଯେ ଆମେ କେବଳ ନୀତିକ୍ଷେତ୍ରରେ ସଂସ୍କାର ଘଟାଇନାହୁଁ , ଅପରନ୍ତୁ ଏହାକୁ ସଫଳତାର ସହ ପ୍ରବର୍ତ୍ତନ କରିଛୁ । ଭାରତର ଆର୍ଥିକ ବିକାଶ ଧାରା ଉପରେ ବିଶ୍ୱ ନଜର ରଖିଛି । ମୁଁ ଆପଣମାନଙ୍କୁ ପ୍ରୋତ୍ସାହିତ କରୁଛି ଯେ ଆପଣମାନେ ପ୍ରଥମେ ଯାଇ ଏହାର ଫାଇଦା ଉଠାନ୍ତୁ ଏବଂ ବିଶ୍ୱ ବିକାଶର ପରବର୍ତ୍ତୀ ପର୍ଯ୍ୟାୟରେ ଭାଗୀଦାର ହେବା ସକାଶେ ଆମ ସହ ହାତ ମିଳାନ୍ତୁ । ଆପଣମାନଙ୍କ ଅଭିଜ୍ଞତା ଓ ଭାରତର ସମ୍ପଦ ତଥା ସୁଶାସନ ବ୍ୟବସ୍ଥା ସହ ମିଶି ଏକ ଫଳପ୍ରସୂ ଭାଗୀଦାରୀ ଆଡକୁ ଅଗ୍ରସର ହେବ । ଏହି ପରିପ୍ରେକ୍ଷୀରେ ଆମେ ଆପଣମାନଙ୍କ ବହୁଳ ଭାଗୀଦାରିତା କାମନା କରୁ ।


    ************

    
    
    (Release ID: 1495617) Visitor Counter : 4