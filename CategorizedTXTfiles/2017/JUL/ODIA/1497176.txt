      ସଂଖ୍ୟାଲଘୁ ବ୍ୟାପାର ମନ୍ତ୍ରଣାଳୟ

      ପ୍ରଥମ ବ୍ୟାଚ୍ ହଜ୍ ଯାତ୍ରାର ଶୁଭାରମ୍ଭ କଲେ ମୁକ୍ତାର ଅବାସ ନକଭି
      Posted On: 24 JUL 2017 2:34PM by PIB Bhubaneshwar


    କେନ୍ଦ୍ର ସଂଖ୍ୟାଲଘୁ ବ୍ୟାପାର (ସ୍ୱାଧୀନ) ଏବଂ ସଂସଦୀୟ ବ୍ୟାପାର ରାଷ୍ଟ୍ରମନ୍ତ୍ରୀ ମୁକ୍ତାର ଅବାସ ନକଭି ଆଜି ନୂଆଦିଲ୍ଲୀ ବିମାନବନ୍ଦରରୁ ପ୍ରଥମ ବ୍ୟାଚର 300 ହଜ୍ ଯାତ୍ରୀଙ୍କ ଯାତ୍ରାର ଶୁଭାରମ୍ଭ କରିଛନ୍ତି । ସେମାନେ ଦେଶର ନିରାପତ୍ତା ଓ ସମୃଦ୍ଧିର ପ୍ରାର୍ଥନା ସହ ଯାତ୍ରା ଆରମ୍ଭ କରିଛନ୍ତି ।
    
    ହଜ୍ ଯାତ୍ରୀମାନଙ୍କୁ ଶୁଭେଚ୍ଛା ଜଣାଇ ମନ୍ତ୍ରୀ କହିଥିଲେ ଯେ, ସଂଖ୍ୟାଲଘୁ ବ୍ୟାପାର ମନ୍ତ୍ରଣାଳୟ ଭାରତର ହଜ୍ କମିଟି ଏବଂ ଅନ୍ୟାନ୍ୟ ସଂସ୍ଥା ସହ ମିଳିତ ଭାବେ ବହୁ ପୂର୍ବରୁ 2017 ହଜ୍ ଯାତ୍ରାର ସୁଚାରୂ ଆୟୋଜନ କରିଥିଲା । ଖୁବଶୀଘ୍ର ନୂତନ ହଜ୍ ନୀତି ସ୍ଥିର ହେବ ଏବଂ 2018ର ହଜ୍ ଯାତ୍ରା ନୂତନ ନୀତି ଅନୁଯାୟୀ ହେବ । ହଜ୍ ଯାତ୍ରାରେ ସ୍ୱଚ୍ଛତା ଆଣିବା ପାଇଁ ଏକ ଉଚ୍ଚସ୍ତରୀୟ କମିଟି ଅତି ଶୀଘ୍ର ରିପୋର୍ଟ ପ୍ରଦାନ କରିବ ।
    
    ନୂତନ ହଜ୍ ନୀତି ଅନୁଯାୟୀ ପୁଣି ଥରେ ଜଳପଥରେ ହଜ୍ ଯାତ୍ରର ସୁବିଧା ମିଳିବ । ଯାହାକି ଆକାଶ ପଥ ଅପେକ୍ଷା କମ୍ ଖର୍ଚ୍ଚରେ ସମ୍ଭବ । ପୂର୍ବରୁ ଜଳପଥରେ ହଜ୍ ଯାତ୍ରୀ ମୁମ୍ବାଇରୁ ଜେଦାହ ଯାଉଥିଲେ । କିନ୍ତୁ 1995 ମସିହାରୁ ଏହି ବ୍ୟବସ୍ଥା ବନ୍ଦ କରି ଦିଆଯାଇଛି । ଏବେ ଜଳଯାତ୍ରାରେ ଆଉ ଏକ ଫାଇଦା ହେଲା, ଅତ୍ୟାଧୁନିକ ଜାହଜରେ ଏକକାଳୀନ 4 ରୁ 5 ହଜାର ଲୋକ ଯାତ୍ରା କରିପାରିବେ । ମୁମ୍ବାଇରୁ ଜେଦାହ ପର୍ଯ୍ୟନ୍ତ 2300 ନଟିକାଲ ମାଇଲ ଦୂରତ୍ୱ ସେମାନେ 2/3 ଦିନ ମଧ୍ୟରେ ଅତିକ୍ରମ କରିପାରିବେ । ପୂର୍ବରୁ ପୁରୁଣା ଜାହାଜରେ ଏହି ଯାତ୍ରା 12 ରୁ 13 ଦିନ ଲାଗୁଥିଲା ।
    
    ଇତି ମଧ୍ୟରେ ସାଉଦି ଆରବ ହଜ୍ କୋଟାରେ 34,005 ବୃଦ୍ଧି କରିଛି । ଚଳିତ ବର୍ଷ ମୋଟ 1,70,025 ଜଣ ହଜ୍ ଯାତ୍ରାରେ ଯିବେ । ସେଥିରୁ 1,25,025 ଜଣ ହଜ୍ କମିଟି ଜରିଆରେ ଏବଂ 45 ହଜାର ଲୋକ ପ୍ରାଇଭେଟ ଟୁର୍ ଅପରେଟରଙ୍କ ଜରିଆରେ ଯିବେ । ମୋଟ 21ଟି ସ୍ଥାନରୁ ହଜ୍ ଯାତ୍ରୀଙ୍କୁ ଯାତ୍ରାର ଅନୁମତି ମିଳିଛି ।
    
    ଆଜି ଦିଲ୍ଲୀ ବ୍ୟତୀତ ଗୋଆ, ଗୌହାଟି, ଲକ୍ଷ୍ନୌ, ମାଙ୍ଗାଲୋର, ବାରାଣସୀ, ଶ୍ରୀନଗର ଏବଂ କୋଲକାତାରୁ ହଜ୍ ଯାତ୍ରୀମାନେ ଯାତ୍ରାରମ୍ଭ କରୁଛନ୍ତି । ଜୁଲାଇ 27 ତାରିଖରେ ଗୟା, ଅଗଷ୍ଟ 8 ତାରିଖରେ ରାଂଚି, କୋଲକାତା, ଭୋପାଳ ଏବଂ ବାଙ୍ଗାଲୋର, ଅଗଷ୍ଟ 10 ତାରିଖରେ ନାଗପୁର, ଅଗଷ୍ଟ 13 ତାରିଖରେ ଅହମ୍ମଦାବାଦ, ଔରଙ୍ଗାବାଦ, ଚେନ୍ନାଇ, କୋଚିନ, ଜୟପୁର ଏବଂ ଇନ୍ଦୋର ଓ ହାଇଦ୍ରାବାଦରୁ ଅଗଷ୍ଟ 14 ତାରିଖରେ ହଜ୍ ଯାତ୍ରୀମାନେ ବିମାନ ଯୋଗେ ଯାତ୍ରାରମ୍ଭ କରିବେ ।

    *********

    
    
    (Release ID: 1497176) Visitor Counter : 2