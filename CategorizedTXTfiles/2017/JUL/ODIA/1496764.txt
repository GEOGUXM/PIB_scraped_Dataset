      ସଂସ୍କୃତି ମନ୍ତ୍ରଣାଳୟ

      ପାଇକ ବିଦ୍ରୋହର ଦ୍ୱିଶତ ବାର୍ଷିକୀ ଉତ୍ସବ ରାଷ୍ଟ୍ରପତିଙ୍କ ଦ୍ୱାରା ଉଦଘାଟିତ
      Posted On: 20 JUL 2017 7:26PM by PIB Bhubaneshwar


    ଓଡ଼ିଶାର ବୀର ପାଇକ ବିଦ୍ରୋହର ଦ୍ୱିଶତ ବାର୍ଷିକୀ ଉତ୍ସବକୁ ରାଷ୍ଟ୍ରପତି ଶ୍ରୀ ପ୍ରଣବ ମୁଖାର୍ଜୀ ଉଦଘାଟନ କରିଛନ୍ତି । ବ୍ରିଟିଶ ଶାସନ ବିରୋଧରେ ଓଡ଼ିଶାର ବୀର ପାଇକମାନଙ୍କ ପ୍ରଥମ ସଶସ୍ତ୍ର ବିପ୍ଳବ ଓ ବିଦ୍ରୋହର ଦ୍ୱିଶତ ବାର୍ଷିକୀ କାର୍ଯ୍ୟକ୍ରମ କେନ୍ଦ୍ର ସଂସ୍କୃତି ମନ୍ତ୍ରଣାଳୟ ଦ୍ୱାରା ଆଜି ନୂଆଦିଲ୍ଲୀଠାରେ ଅନୁଷ୍ଠିତ ହୋଇଛି । ଏହି ଉତ୍ସବରେ କେନ୍ଦ୍ର ଆଦିବାସୀ ବ୍ୟାପାର ମନ୍ତ୍ରୀ ଜୁଏଲ ଓରାମ , ଓଡ଼ିଶାର ମୁଖ୍ୟମନ୍ତ୍ରୀ ନବୀନ ପଟ୍ଟନାୟକ , ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରୀ ଧର୍ମେନ୍ଦ୍ର ପ୍ରଧାନ , ସଂସ୍କୃତି ଓ ପର୍ଯ୍ୟଟନ ମନ୍ତ୍ରୀ ଡ. ମହେଶ ଶର୍ମା ପ୍ରମୁଖ ଉପସ୍ଥିତ ଥିଲେ ।


    ଉତ୍ସବରେ ଉଦବୋଧନ ଦେଇ ରାଷ୍ଟ୍ରପତି ଶ୍ରୀ ମୁଖାର୍ଜୀ କହିଲେ ଯେ ଓଡ଼ିଶାର ବୀର ପାଇକମାନଙ୍କ ଦ୍ୱାରା ହୋଇଥିବା ସଶସ୍ତ୍ର ବିପ୍ଳବର ବର୍ଷବ୍ୟାପୀ ଦ୍ୱିଶତ ବାର୍ଷିକୀ କାର୍ଯ୍ୟକ୍ରମରେ ଯୋଗଦେଇ ନିଜକୁ ଗୌରାବନ୍ୱିତ ମନେ କରୁଛନ୍ତି । ଏହି ଅବସରରେ ସେ ଦେଶବାସୀ ଏବଂ ବିଶେଷ କରି ଓଡ଼ିଶାବାସୀଙ୍କୁ ଅଭିନନ୍ଦନ ଜଣାଇଥିଲେ । ରାଷ୍ଟ୍ରପତି କହିଲେ ଯେ , 1857 ମସିହା ବିପ୍ଳବ 40 ବର୍ଷ ପୂର୍ବରୁ ଓଡ଼ିଶାରେ ବକ୍ସି ଜଗବନ୍ଧୁଙ୍କ ନେତୃତ୍ୱରେ ବ୍ରିଟିଶ ଉପନିବେଶବାଦ ବିରୋଧରେ ଭାରତର ପ୍ରଥମ ସ୍ୱାଧୀନତା ଆନ୍ଦୋଳନ ଆରମ୍ଭ କରାଯାଇଥିଲା । ବହୁ ଜ୍ଞାନୀ ଗୁଣି , ଗବେଷକ ଏବଂ ଐତିହାସିକ ମତ ଦେଇଛନ୍ତି ଯେ 1817 ମସିହାର ପାଇକ ବିଦ୍ରୋହ ଭାରତରେ ବ୍ରିଟିଶ ରାଜ ବିରୋଧରେ ପ୍ରଥମ ସଂଗଠିତ ଜନବିପ୍ଳବ । ବକ୍ସି ଜଗବନ୍ଧୁଙ୍କ ବୀରତ୍ୱର ଗାଥା ଆଜି ସୁଦ୍ଧା ଓଡିଶାବାସୀଙ୍କୁ ଉଦବୁଦ୍ଧ କରିଆସୁଛି । ଏହି ଓଡ଼ିଆ ବୀରମାନଙ୍କ ପିଢ଼ିର ସଂଗ୍ରାମ ଏବଂ ତ୍ୟାଗକୁ ଇତିହାସ ପୃଷ୍ଠାରେ ଉପଯୁକ୍ତ ମର୍ଯ୍ୟାଦା ପ୍ରଦାନ କରାଯିବା ଉଚିତ ବୋଲି ସେ ମତ ପୋଷଣ କରିଥିଲେ ।


    ରାଷ୍ଟ୍ରପତି କହିଲେ ଯେ ଓଡ଼ିଶା ଲୋକମାନଙ୍କ ଦ୍ୱାରା ପାଇକ ବିପ୍ଳବ ଏକ ବିଦ୍ରୋହ ଭାବେ ପ୍ରକଟିତ ହୋଇଥିଲା । ଓଡ଼ିଆ ଲୋକମାନଙ୍କ ସ୍ୱାଭିମାନ ଏବଂ ଓଡ଼ିଶାର ସାର୍ବଭୌମତ୍ୱ ବଜାୟ ରଖିବା ଲାଗି ଏହି ବିପ୍ଳବ କରାଯାଇଥିଲା । ପାଇକ ବିଦ୍ରୋହ କେବଳ ପାଇକମାନଙ୍କ ଆନ୍ଦୋଳନ ନଥିଲା । ଏହି ଜାତୀୟ ଆନ୍ଦୋନରେ ତୃଣମୂଳ ସ୍ତରର ସାଧାରଣ ଲୋକ ବହୁସଂଖ୍ୟାରେ ଅଂଶଗ୍ରହଣ କରିଥିଲେ । ନିଜର ସାର୍ବଭୌମତ୍ୱ ରକ୍ଷା ଏବଂ ବ୍ରିଟିଶ ଶାସନର ଦମନଲୀଳା ବିରୋଧରେ ସେମାନେ ସ୍ୱରଉତ୍ତୋଳନ କରିଥିଲେ । ଆଜି ଯେତେବେଳେ ଆମେ ପାଇକ ବିଦ୍ରୋହର 200 ବାର୍ଷିକୀ ପାଳନ କରୁଛେ , ସମଗ୍ର ଦେଶ ସେହି ମହାନ ଯୁଦ୍ଧାମାନଙ୍କୁ ସ୍ମରଣ ପୂର୍ବକ ସମ୍ମାନ ପ୍ରଦର୍ଶନ କରିବା ଉଚିତ । ବକ୍ସି ଜଗବନ୍ଧୁଙ୍କ ସହ ପାଇକ ବିଦ୍ରୋହର ଅନ୍ୟାନ୍ୟ ବୀର ଯୋଦ୍ଧା ତଥା ଦୀନବନ୍ଧୁ ସାମନ୍ତରାୟ ମହାପାତ୍ର , ଦାମ ସୁବୁଦ୍ଧି ମଙ୍ଗରାଜ , ସାମନ୍ତ ମାଧବଚନ୍ଦ୍ର ରାଉତରାୟ (ତାପଙ୍ଗର ଦଳବେହେରା) , ପିଣ୍ଡିକି ବାହୁବଳେନ୍ଦ୍ର , କୃତୀବାସ ପାଟ୍ଟଶାଣି ପ୍ରମୁଖଙ୍କୁ ଏହି ଅବସରରେ ଆମେ ଉପଯୁକ୍ତ ସମ୍ମାନ ଜଣାଇବା ଆବଶ୍ୟକ ।


    ସ୍ୱାଧୀନତା ଆନ୍ଦୋଳନର ଇତିହାସରେ ଏଭଳି ଏକ ସ୍ୱର୍ଣ୍ଣିମ ଅଧ୍ୟାୟକୁ ସ୍ୱୀକୃତି ପ୍ରଦାନ ନିମନ୍ତେ ସରକାର ଏଭଳି ଏକ ଉତ୍ସବର ଆୟୋଜନ କରିଥିବାରୁ ରାଷ୍ଟ୍ରପତି ଶ୍ରୀ ମୁଖାର୍ଜୀ ଧନ୍ୟବାଦ ଜଣାଇଥିଲେ । ସେ କହିଲେ ଯେ ବର୍ଷବ୍ୟାପୀ ଚାଲିବାକୁ ଥିବା ଏହି ଉତ୍ସବର ପ୍ରତ୍ୟେକ ବିବରଣୀକୁ ଲିପିବଦ୍ଧ କରାଯିବା ଉଚିତ । ଯଦ୍ୱାରା ଭବିଷ୍ୟତ ପିଢ଼ିର ବଂଶଧରମାନେ ଏ ସମ୍ପର୍କରେ ସବିଶେଷ ତଥ୍ୟ ପାଇପାରିବେ । ଐତିହାସିକମାନେ ମଧ୍ୟ ନିଜସ୍ୱ ଉତ୍ସରେ ଉପଲବ୍ଧ ଲୋକଗୀତ ଏବଂ ଲୋକକଥାରୁ ସେ ସମୟର ଆନ୍ଦୋଳନର ବିଭିନ୍ନ ତଥ୍ୟାବଳୀ ସଂଗ୍ରହ କରିବା ବାଂଛନୀୟ । 1857 ମସିହାର ସିପାହୀ ବିଦ୍ରୋହ ପୂର୍ବର ପାଇକ ବିଦ୍ରୋହ ବ୍ରିଟିଶ ସାମ୍ରଜ୍ୟର ପୂର୍ବାଂଚଳ ଭିତ୍ତିଭୂମିକୁ ଦୋହଲାଇ ଦେଇଥିଲା । ପାଇକମାନେ ସାଧାରଣତଃ ଓଡ଼ିଶାର ଗଜପତି ଶାସକମାନଙ୍କର ବଂଶାନୁକ୍ରମିକ ସୈନିକ । ସେମାନେ ଚାଷବାସ ସହ ରାଜାମାନଙ୍କୁ ସାମରିକ ସେବା ସହଯୋଗ ଯୋଗାଇଥାନ୍ତି । ସେମାନଙ୍କର ବୀରତ୍ୱର ଅନେକ ଗାଥା ଇତିହାସ ବହନ କରିଛି । ବ୍ରିଟିଶ ଶାସନ ବିରୋଧରେ ବକ୍ସିଜଗବନ୍ଧୁ ବିଦ୍ୟାଧରଙ୍କ ନେତୃତ୍ୱରେ ଏଭଳି ଏକ ବିପ୍ଳବ ଆରମ୍ଭ କରାଯାଇଥିଲା ଏବଂ ସେମାନେ ବ୍ରିଟିଶ ସେନାଙ୍କୁ ସାହାସର ସହ ସାମ୍ନା କରିଥିଲେ ।


    ଖୋର୍ଦ୍ଧାର ରାଜା ପାରମ୍ପରିକ ଭାବେ ଜଗନ୍ନାଥ ମନ୍ଦିରର ସୁରକ୍ଷା କର୍ତ୍ତା ଭାବେ ସୁପରିଚିତ । ଶ୍ରୀ ଜଗନ୍ନାଥଙ୍କ ପ୍ରତିନିଧି ଭାବେ ଧରାପୃଷ୍ଠରେ ସେ ଶାସନ କରିଥାନ୍ତି । ଖୋର୍ଦ୍ଧା ରାଜାମାନଙ୍କୁ ସେହି ଦୃଷ୍ଟିରୁ ରାଜନୈତିକ ଓ ସାଂସ୍କୃତିକ ସ୍ୱାୟତ୍ତତାର ପ୍ରତୀକ ଭାବେ ଗ୍ରହଣ କରାଯାଇଥାଏ । ବଙ୍ଗଳା ଓ ମାଡ୍ରାସରେ ନିଜର ଶାସନକୁ ସୁପ୍ରତିଷ୍ଠିତ କରିବା ପରେ ବ୍ରିଟିଶ ସରକାର ଉଭୟ ଉତ୍ତର ଓ ଦକ୍ଷିଣ ପଟୁ 1803 ମସିହାରେ ଓଡ଼ିଶାକୁ ଦଖଲ କରିଥିଲେ । ଓଡ଼ିଶାର ତତ୍କାଳୀନ ଗଜପତି ମହାରାଜ ମୁକୁନ୍ଦ ଦେବ ଦ୍ୱିତୀୟ ନାବାଳକ ଥିଲେ । ଜୟୀ ରାଜଗୁରୁ ବ୍ରିଟିଶ ଅକ୍ତିଆରର ପ୍ରାଥମିକ ବିରୋଧାଭାଷ ପ୍ରକଟ କରିଥିଲେ । ସେତେବେଳେ ସେ ଥିଲେ ରାଜା ମୁକୁନ୍ଦ ଦେବ ଦ୍ୱିତୀୟଙ୍କ ତତ୍ତ୍ଵାବଧାରକ । କିନ୍ତୁ ବ୍ରିଟିଶ ସରକାର ଏଭଳି ବିରୋଧକୁ ଅତି ନୃଶଂସ ଭାବେ ଦମନ କରିଥିଲେ । ଜୟୀ ରାଜଗୁରୁଙ୍କୁ ଜୀଅନ୍ତା ଫାଡି ମାରିଦିଆଯାଇଥିଲା ବୋଲି ଇତିହାସ କହେ । ଏହାର କିଛି ବର୍ଷ ପରେ ବକ୍ସି ଜଗବନ୍ଧୁଙ୍କ ନେତୃତ୍ୱରେ ଏକ ବିପ୍ଳବ ମୁଣ୍ଡ ଟେକିଥିଲା । ସେମାନଙ୍କୁ ଆଦିବାସୀ ଏବଂ ସମାଜର ଅନ୍ୟ ବର୍ଗର ଲୋକମାନେ ସହଯୋଗ କରିଥିଲେ । 1817 ମସିହା ମାର୍ଚ୍ଚ ମାସରେ ଏହି ବିପ୍ଳବ ଆରମ୍ଭ ହେବାର ମାତ୍ର ଅଳ୍ପ ସମୟ ମଧ୍ୟରେ ଚାରିଆଡେ ବ୍ୟାପିଯାଇଥିଲା । ଯଦିଚ ବ୍ରିଟିଶ ଶାସନ ବିରୋଧରେ ହୋଇଥିବା ବିପ୍ଳବରେ ପାଇକମାନେ ମୁଖ୍ୟ ଭୂମିକା ଗ୍ରହଣ କରିଥିଲେ । ତଥାପି ଅନେକ ସ୍ଥାନରେ ବହୁ କ୍ଷୁଦ୍ର ଗୋଷ୍ଠୀ ଏହି ବିପ୍ଳବକୁ ସମର୍ଥନ ଜଣାଇଥିଲେ । ଘୁମୁସରର ଆଦିବାସୀମାନେ (ଅଧୁନା ଗଞ୍ଜାମ ଓ କନ୍ଧମାଳ ଜିଲ୍ଲାରେ ଅବସ୍ଥିତ) ଏବଂ ଓଡ଼ିଶାର ବିଭିନ୍ନ ସ୍ଥାନର ସାଧାରଣ ଜନତା ଏଥିରେ ସକ୍ରୀୟ ଭାବେ ଅଂଶ ଗ୍ରହଣ କରିଥିଲେ । ଯେତେବେଳେ ଘୁମୁସରର 400 ସଶସ୍ତ୍ର ଆଦିବାସୀ ବ୍ରିଟିଶ ଶାସନକୁ ବିରୋଧ କରି ପାଇକମାନଙ୍କ ସହ ହାତ ମିଳାଇଥିଲେ ସେତେବେଳେ ପାଇକମାନେ ଚାରିଆଡେ ବ୍ରିଟିଶ ସରକାରଙ୍କ ବିରୋଧରେ ଆନ୍ଦୋଳନ ଆରମ୍ଭ କରିଦେଇଥିଲେ । ପୁଲିସ ଥାନା ପୋଡି , ସରକାରୀ ଅଫିସ ପୋଡି ଏବଂ ଟ୍ରେଜେରି ପୋଡି ଆଦି ଭଳି ଘଟଣା ଘଟାଇ ସେମାନେ ଖୋର୍ଦ୍ଧା ଆଡକୁ ମାଡିଚାଲିଲେ । ଖୋର୍ଦ୍ଧାରେ ଡେରା ପକାଇଥିବା ବ୍ରିଟିଶ ସେନା ପଛଘୁଞ୍ଚା ଦେଲେ । ପାଇକମାନଙ୍କ ବିଦ୍ରୋହକୁ କନିକା , କୁଜଙ୍ଗ , ନୟାଗଡ , ଘୁମୁସରର ରାଜା , ଜମିଦାର , ଗାଁ ମୁଖିଆ ଏବଂ ଖଣ୍ଡାୟତମାନେ ଦୃଢ଼ ସମର୍ଥନ ଜଣାଇଥିଲେ । ଯଥାଶୀଘ୍ର ଏହି ବିପ୍ଳବ ପୁରୀ , ପିପିଲି , କଟକ ଓ ଅନ୍ୟାନ୍ୟ ସ୍ଥାନକୁ ବ୍ୟାପିଯାଇଥିଲା । ସହସା ଏଭଳି ବିପ୍ଳବ ଦେଖି ବ୍ରିଟିଶ ଶାସକ ଓ ସେନା ହତବମ୍ବ ହୋଇପଡିଥିଲେ । ଏହା ପରେ ଅଧିକ ସେନା ମଗାଇ ସେମାନେ ବିଦ୍ରୋହୀ ପାଇକମାନଙ୍କୁ ଦମନ କରିବାରେ ସକ୍ଷମ ହୋଇଥିଲେ । ତେବେ ଅନେକ ସ୍ଥାନରେ ବ୍ରିଟିଶ ସେନାଙ୍କୁ ବୀରତ୍ୱର ସହ ପାଇକମାନେ ସାମ୍ନା କରିଥିଲେ । ଏ ବିଦ୍ରୋହକୁ ସମ୍ପୂର୍ଣ୍ଣ ଭାବେ ଦମନ କରିବା ଲାଗି ବ୍ରିଟିଶ ସେନାଙ୍କୁ ତିନି ମାସ ସମୟ ଲାଗିଥିଲା ।


    ପାଇକ ବିଦ୍ରୋହକୁ ଦମନ କରିବା ପାଇଁ ବ୍ରିଟିଶ ସେନା ଅତି ନୃଶଂସ ଭାବେ ବହୁ ବିଦ୍ରୋହୀଙ୍କୁ ହତ୍ୟା କରିବା ସହ ଅନେକଙ୍କୁ କାରାରୁଦ୍ଧ କରିଥିଲେ । ସେମାନଙ୍କୁ ନାନା ପ୍ରକାର ନିର୍ଯାତନା ଦିଆଯାଇଥିଲା । ତେବେ 1819 ମସିହା ପର୍ଯ୍ୟନ୍ତ କେତେକ ବିପ୍ଳବୀ ଗରିଲା ଯୁଦ୍ଧ ମାଧ୍ୟମରେ ଏହି ବିପ୍ଳବକୁ ଚଳାଇ ରଖିଥିଲେ । ବିଭିନ୍ନ ସମୟରେ ବିପ୍ଳବୀମାନଙ୍କୁ ଧରି ଫିରିଙ୍ଗି ସେନା ଫାଶୀ ଦେଇଥିଲେ । 1825 ମସିହାରେ ବକ୍ସି ଜଗବନ୍ଧୁଙ୍କୁ ବ୍ରିଟିଶ ସରକାର ଗିରଫ କରିଥିଲେ ଏବଂ ବନ୍ଦୀ ଅବସ୍ଥାରେ 1829 ମସିହାରେ ତାଙ୍କର ମୃତ୍ୟୁ ହୋଇଥିଲା । ଯଦିଚ ପାଇକ ବିଦ୍ରୋହକୁ ଓଡ଼ିଶାରେ ଏକ ପ୍ରମୁଖ ଘଟଣାର ମାନ୍ୟତା ଦିଆଯାଇଆସୁଛି ଦୁର୍ଭାଗ୍ୟର କଥା ଯେ ଜାତୀୟ ସ୍ତରରେ ଏହି ବିପ୍ଳବ ଯେତିକି ମାନ୍ୟତା ଲାଭ କରିବ କଥା ତାହା ଏଯାବତ ପାଇପାରିନାହିଁ ।


    **********

    
    
    (Release ID: 1496764) Visitor Counter : 2