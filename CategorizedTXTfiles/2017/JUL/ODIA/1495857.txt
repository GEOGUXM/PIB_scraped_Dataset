      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ସଂସଦର ମୌସୁମୀ ଅଧିବେଶନ ପୂର୍ବରୁ ପ୍ରଧାନମନ୍ତ୍ରୀଙ୍କ ବିବୃତି, ସଦନରେ ଉତ୍ତମ ଚର୍ଚ୍ଚା ଲାଗି ପ୍ରଧାନମନ୍ତ୍ରୀଙ୍କ ଆହ୍ୱାନ
      Posted On: 17 JUL 2017 8:17PM by PIB Bhubaneshwar


    ନମସ୍କାର ବନ୍ଧୁଗଣ ,


    ଆଜି ସଂସଦର ମୌସୁମୀ ଅଧିବେଶନର ଆରମ୍ଭ ହେଉଛି । ଗ୍ରୀଷ୍ମ ପରେ , ପ୍ରଥମ ବର୍ଷା ଯେପରି ଓଦା ମାଟିରେ ଏକ ନୂଆ ସୁଗନ୍ଧ ଭରି ଦେଇଥାଏ , ସେହିପରି ଏହି ମୌସୁମୀ ଅଧିବେଶନ ଜିଏସଟିର ସଫଳ ବର୍ଷା କାରଣରୁ , ସମ୍ପୂର୍ଣ୍ଣ ଅଧିବେଶନ ନୂଆ ସୁଗନ୍ଧ ଏବଂ ନୂଆ ଉତ୍ସାହରେ ଭରି ରହିବ । ଯେତେବେଳେ ଦେଶର ସମସ୍ତ ରାଜନୈତିକ ଦଳ , ସମସ୍ତ ସରକାର , କେବଳ ଏବଂ କେବଳ ରାଷ୍ଟ୍ରହିତର ନିକିତିରେ ତଉଲି ନିଷ୍ପତ୍ତି ନେଇଥାନ୍ତି , ତା ' ହେଲେ କେତେ ମହତ୍ୱପୂର୍ଣ୍ଣ ରାଷ୍ଟ୍ରହିତ କାର୍ଯ୍ୟ ହୋଇଥାଏ , ତାହା ଜିଏସଟିରେ ପ୍ରତିଫଳନ, ସଫଳ ଏବଂ ସିଦ୍ଧ ହୋଇସାରିଛି । ‘Growing Stronger Together’ ଏହା GST " Spirit” ର ଅନ୍ୟନାମ । ଏହି ଅଧିବେଶନ ମଧ୍ୟ ଜିଏସଟି "ଉତ୍ସାହ ଓ ଉଦ୍ଦୀପନା” ସହିତ ଆଗକୁ ବଢ଼ିବ ।


    ଏହି ଅଧିବେଶନ ଅନେକ ଦୃଷ୍ଟିରୁ ମହତ୍ୱପୂର୍ଣ୍ଣ ଅଟେ । ଅଗଷ୍ଟ 15 ରେ ସ୍ୱାଧୀନତାର ସାତ ଦଶନ୍ଧି ଯାତ୍ରା ପୂରଣ ହେଉଛି । ଅଧିବେଶନ ଚାଲିଥିବା ସମୟରେ 9 ଅଗଷ୍ଟ ପଡୁଛି, ଯେତେବେଳେ କି ଅଗଷ୍ଟ ବିପ୍ଳବର 75 ବର୍ଷ ପୂରଣ ହେବ । ଭାରତ ଛାଡ ଆନ୍ଦୋଳନର 75 ବର୍ଷ ପୂର୍ତ୍ତିର ଏହା ଅବସର । ଏହି ଅଧିବେଶନରେ ଦେଶ ପାଇଁ ନୂଆ ରାଷ୍ଟ୍ରପତି ଏବଂ ନୂଆ ଉପରାଷ୍ଟ୍ରପତି ବାଛିବାର ଅବସର ମିଳିଛି । ଏକପ୍ରକାରରେ ରାଷ୍ଟ୍ରଜୀବନର ଅତ୍ୟନ୍ତ ମହତ୍ୱପୂର୍ଣ୍ଣ ଘଟଣାରେ ଭରିଥିବା ଏହା ହେଉଛି ଏକ କାଳଖଣ୍ଡ । ଏବଂ ସେଥିପାଇଁ ଏହା ସ୍ୱାଭାବିକ ଯେ ଦେଶବାସୀଙ୍କ ଧ୍ୟାନ ସବୁ ସମୟ ଭଳି ଏହି ମୌସୁମୀ ଅଧିବେଶନ ଉପରେ ବିଶେଷ ଭାବେ ରହିବ ।


    ଯେତେବେଳେ ଆମେ ମୌସୁମୀ ଅଧିବେଶନର ଆରମ୍ଭ କରିଥାଉ , ଆମେ ଦେଶର ସେହି କୃଷକମାନଙ୍କୁ ପ୍ରଣାମ କରିଥାଉ ଯେଉଁମାନେ ଏହି ଋତୁରେ କଠୋର ପରିଶ୍ରମ କରି ଦେଶବାସୀଙ୍କ ଖାଦ୍ୟ ସୁରକ୍ଷାର ବ୍ୟବସ୍ଥା କରିଥାନ୍ତି ଏବଂ ସେମାନଙ୍କୁ ପ୍ରଣାମ କରି ଏହି ଅଧିବେଶନ ଆରମ୍ଭ ହୋଇଥାଏ ।


    ଏହି ମୌସୁମୀ ଅଧିବେଶନରେ ମୋର ବିଶ୍ୱାସ ଯେ ସମସ୍ତ ରାଜନୈତିକ ଦଳ , ସମସ୍ତ ମାନନୀୟ ସାଂସଦଗଣ ରାଷ୍ଟ୍ରହିତରେ ମହତ୍ୱପୂର୍ଣ୍ଣ ନିଷ୍ପତ୍ତି ନେଇ ଉତ୍ତମ ସ୍ତରର ଚର୍ଚ୍ଚା କରିବେ , ପ୍ରତ୍ୟେକ ବିଚାରରେ ମୂଲ୍ୟ ସଂବର୍ଦ୍ଧନ( Value Addition ) କରିବାର ପ୍ରୟାସ , ପ୍ରତ୍ୟେକ ବ୍ୟବସ୍ଥାରେ ମୂଲ୍ୟ ସଂବର୍ଦ୍ଧନ କରିବାର ପ୍ରୟାସ ଆମେ ସମସ୍ତେ ମିଶି କରିବା , ଏଥିପ୍ରତି ମୋର ପୂର୍ଣ୍ଣ ବିଶ୍ୱାସ ରହିଛି ।


    ଆପଣ ସମସ୍ତଙ୍କୁ ବହୁତ ବହୁତ ଧନ୍ୟବାଦ ।


    **********

    
    
    (Release ID: 1495857) Visitor Counter : 2