      ସଡକ ପରିବହନ ଓ ରାଜପଥ ମନ୍ତ୍ରଣାଳୟ

      ଓଡ଼ିଶା ଉପକୂଳ ଜାତୀୟ ରାଜପଥ ଲାଗି ପ୍ରସ୍ତୁତ ହେଉଛି ପ୍ରକଳ୍ପ ରିପୋର୍ଟ
      Posted On: 24 JUL 2017 2:31PM by PIB Bhubaneshwar


    ଓଡ଼ିଶା ଉପକୂଳରେ ଏକ ଜାତୀୟ ରାଜପଥ ନିର୍ମାଣ ପାଇଁ 2015 ମସିହା ଜୁନ୍ ମାସରେ କେନ୍ଦ୍ର ସଡ଼କ ପରିବହନ ଓ ରାଜପଥ ମନ୍ତ୍ରଣାଳୟ ପକ୍ଷରୁ ପ୍ରସ୍ତାବ ଦିଆଯାଇଥିଲା । ଏଥିପାଇଁ ସମ୍ପୂର୍ଣ୍ଣ ପ୍ରକଳ୍ପ ରିପୋର୍ଟ (ଡିପିଆର) ପ୍ରସ୍ତୁତ କରିବାକୁ ପରାମର୍ଶଦାତା ନିଯୁକ୍ତ କରାଯାଇଥିଲା । ଛତ୍ରପୁର (ପରେ ଗୋପାଳପୁରକୁ ସମ୍ପ୍ରସାରଣ ହୋଇଛି) ଠାରୁ ରତନପୁର ପର୍ଯ୍ୟନ୍ତ ଡିପିଆର ପ୍ରସ୍ତୁତ କରିବା ଦାୟିତ୍ୱ ଚୈତନ୍ୟ ପ୍ରୋଜେକ୍ଟ କନ୍ସଲ୍୍ଟାନ୍ସି ପ୍ରାଇଭେଟ ଲିମିଟେଡକୁ ଦିଆଯାଇଥିଲା । ରତନପୁରଠାରୁ ଦିଘା ପର୍ଯ୍ୟନ୍ତ ଡିପିଆର ପ୍ରସ୍ତୁତ କରିବା ଦାୟିତ୍ୱ ଆରବି ଆସୋସିଏଟ୍ସ ପ୍ରାଇଭେଟ ଲିମିଟେଡକୁ ଦିଆଯାଇଥିଲା । 2016 ମସିହା ଫେବୃଆରୀ 11 ତାରିଖରୁ ସେମାନେ ଡିପିଆର ସକାଶେ ସର୍ଭେ ଆରମ୍ଭ କରିଥିଲେ । ପ୍ରାରମ୍ଭିକ ସର୍ଭେ ପରେ 2016 ମସିହା ସେପ୍ଟେମ୍ବର 3 ତାରିଖରେ ରାଜ୍ୟ ସରକାରଙ୍କ ସହ ଅନୁଷ୍ଠିତ ଏକ ବୈଠକରେ ମତ ଉପସ୍ଥାପନ କରାଯାଇଥିଲା । ରାଜ୍ୟ ସରକାର ମଧ୍ୟ ଏହି ପ୍ରସ୍ତାବରେ ନୀତିଗତ ଭାବେ ସହମତ ହୋଇଥିଲେ । ପରେ 2016 ମସିହା ନଭେମ୍ବର 24 ତାରିଖରେ ଏନଏଚ୍ଏଆଇ ପକ୍ଷରୁ ମଧ୍ୟ ଏହି ପ୍ରସ୍ତାବକୁ ନୀତିଗତ ମଞ୍ଜୁରି ମିଳିଥିଲା ।

    
    ପରାମର୍ଶଦାତା କମ୍ପାନୀଙ୍କ ଅନୁସାରେ ଏହି ନିର୍ଦ୍ଧାରିତ କ୍ଷେତ୍ରର ପ୍ରାରମ୍ଭିକ ସର୍ଭେ ଶେଷ ହୋଇଯାଇଛି । ରତନପୁର ଠାରୁ ଦିଘା ପର୍ଯ୍ୟନ୍ତ ହୋଇଥିବା ସର୍ଭେର ରିପୋର୍ଟ ଇତି ମଧ୍ୟରେ ସରକାରଙ୍କ ହସ୍ତଗତ ହୋଇସାରିଛି । ଗୋପାଳପୁର ଠାରୁ ରତନପୁର ପର୍ଯ୍ୟନ୍ତ ହୋଇଥିବା ସର୍ଭେର ରିପୋର୍ଟ ପ୍ରସ୍ତୁତି ଚାଲିଛି ଏବଂ ଏହା 2017 ମସିହା ଜୁଲାଇ ମାସ ମଧ୍ୟରେ ସରକାରଙ୍କ ହସ୍ତଗତ ହେବ । ପ୍ରସ୍ତାବିତ ରାଜପଥ ପାଇଁ ସରକାରୀ ଜମି ପରେ ବି ବିପୁଳ ପରିମାଣର ବେସରକାରୀ ଏବଂ ଜଙ୍ଗଲ ଜମି ଅଧିଗ୍ରହଣର ଆବଶ୍ୟକତା ପଡ଼ିବ । ଡିପିଆରକୁ ମଞ୍ଜୁରି ମିଳିବା ପରେ ଜମି ଅଧିଗ୍ରହଣ ଆରମ୍ଭ ହେବ । ଅତି କମ୍ରେ 90% ଜମି ଅଧିଗ୍ରହଣ ଶେଷ ହେବା ପରେ ପ୍ରକଳ୍ପ କାମ ଆରମ୍ଭ ହେବ ।
    
    ସଡ଼କ ପରିବହନ, ରାଜପଥ, ଏବଂ ରସାୟନ ଓ ସାର ରାଷ୍ଟ୍ରମନ୍ତ୍ରୀ ଶ୍ରୀ ମନସୁଖ୍ ଏଲ୍. ମାଣ୍ଡଭିୟ ଆଜି ରାଜ୍ୟସଭାରେ ଏକ ଲିଖିତ ପ୍ରଶ୍ନର ଉତ୍ତରରେ ଏହା କହିଛନ୍ତି ।

    *******

    
    
    (Release ID: 1497174) Visitor Counter : 2