      ଭୂବିଜ୍ଞାନ ମନ୍ତ୍ରଣାଳୟ

      କେରଳର ମୁନ୍ନାରଠାରେ ସୁଉଚ୍ଚ ବାଦଲ ନିରୀକ୍ଷଣ କେନ୍ଦ୍ର ପ୍ରତିଷ୍ଠା
      Posted On: 24 JUL 2017 4:29PM by PIB Bhubaneshwar


    କେରଳର ପଶ୍ଚିମଘାଟ ପର୍ବତମାଳାର ମୁନ୍ନାରଠାରେ ଏକ ସୁଉଚ୍ଚ ବାଦଲ ନିରୀକ୍ଷଣକାରୀ ନିରୀକ୍ଷଣ କେନ୍ଦ୍ର ସ୍ଥାପନ କରାଯାଇଛି । ଏହି କ୍ଷେତ୍ର ଭାରତର ମୌସୁମୀ ଦ୍ୱାର ଭାବେ ପରିଚିତ । ଏହି ବାଦଲ ନିରୀକ୍ଷଣ କେନ୍ଦ୍ରରେ ଅତ୍ୟାଧୁନିକ ବୈଜ୍ଞାନିକ ଉପକରଣ ଖଞ୍ଜାଯାଇଛି ଯାହା ସାହାଯ୍ୟରେ ଏହି କ୍ଷେତ୍ରର ବାଦଲର ସ୍ୱଭାବ ଓ ବର୍ଷାର ପ୍ରକାର ଭେଦ ତଥା ପ୍ରକ୍ରିୟାକୁ ତର୍ଜମା କରି ଦେଖାଯିବ । ଏହା ରାଜ୍ୟର ତଥା ଦେଶରେ ମୌସୁମୀ ଚଳନ ଓ ବର୍ଷାର ମାତ୍ରାକୁ ସାଂଖିକ ଭାବେ ଆକଳନ କରିବାରେ ସହାୟକ ହେବ ବୋଲି ବିଜ୍ଞାନ ଓ ପ୍ରଯୁକ୍ତି ତଥା ଭୂପୃଷ୍ଠ ବିଜ୍ଞାନ ମନ୍ତ୍ରୀ ଶ୍ରୀ ୱାଇଏସ ଚୌଧୁରୀ ରାଜ୍ୟସଭାରେ ଏକ ଲିଖିତ ଉତ୍ତର ଦେଇ ପ୍ରକାଶ କରିଛନ୍ତି ।


    ମନ୍ତ୍ରୀ ଶ୍ରୀ ଚୌଧୁରୀ କହିଛନ୍ତି ଯେ ଏହି ନିରୀକ୍ଷଣ କେନ୍ଦ୍ରରୁ ପ୍ରାପ୍ତ ତଥ୍ୟାବଳୀ ବାଦଲର ମାଇକ୍ରୋ - ଫିଜିକାଲ ପରୀକ୍ଷଣ ଦ୍ୱାର ମୌସୁମୀ ବର୍ଷାର ନିର୍ଦ୍ଦିଷ୍ଟ ଭାବେ ନିରୂପଣ କରିବାରେ ସହାୟକ ହେବ । ବିଶେଷ କରି କେବଳ କେରଳ ନୁହେଁ , ସାରା ଦେଶରେ ହେଉଥିବା ଅତିବୃଷ୍ଟି , ଝଡବାତ୍ୟା ଆଦି ସମ୍ପର୍କରେ ମଧ୍ୟ ପୂର୍ବାନୁମାନ କରାଯାଇପାରିବ । ଏଭଳି ଅଧ୍ୟୟନ ଦେଶର ଚାରିଟି କ୍ଷେତ୍ର ଯଥା – ହିମାଳୟ କ୍ଷେତ୍ର , ପଶ୍ଚିମ ଘାଟ , ଉତ୍ତର - ପୂର୍ବାଂଚଳ କ୍ଷେତ୍ର ଏବଂ ଉପକୂଳବର୍ତ୍ତୀ କ୍ଷେତ୍ରରେ କରାଯାଉଛି । ଏହାଦ୍ୱାରା ମୌସୁମୀ ବର୍ଷାର ପ୍ରଭାବ କୃଷି , ଜଳ ସେଚନ , ଜଙ୍ଗଲ , ସ୍ୱାସ୍ଥ୍ୟ ଓ ଅନ୍ୟ ପର୍ଯ୍ୟାବରଣ ଉପରେ କେତେ ମାତ୍ରାରେ ପଡୁଛି ତାହା ଆକଳନ କରାଯାଇପାରିବ । ସରକାରଙ୍କ ପକ୍ଷରୁ 2010 ନଭେମ୍ବର ମାସରେ INCCA ଦ୍ୱାରା “ ଜଳବାୟୁ ପରିବର୍ତ୍ତନ ଓ ଭାରତ ; ଏକ ୪ X ୪ ଆକଳନ ” ଶୀର୍ଷକ ଏକ ରିପୋର୍ଟ ପ୍ରକାଶ ପାଇଛି । 2030ରେ ବିଭିନ୍ନ ସେକ୍ଟର ଓ ଆଂଚଳକ କ୍ଷେତ୍ର ଉପରେ ଜଳବାୟୁ ପରିବର୍ତ୍ତନର କି ପ୍ରକାର ପ୍ରଭାବ ପଡିବ ସେ ସମ୍ପର୍କରେ ଏଥିରେ ବିସ୍ତୃତ ତଥ୍ୟାବଳୀ ରହିଛି ବୋଲି ମନ୍ତ୍ରୀ ଶ୍ରୀ ଚୌଧୁରୀ କହିଛନ୍ତି ।


    **********

    
    
    (Release ID: 1497420) Visitor Counter : 2