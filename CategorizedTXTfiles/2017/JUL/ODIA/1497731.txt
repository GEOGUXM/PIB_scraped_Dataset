      ରସାୟନ ଓ ସାର ମନ୍ତ୍ରଣାଳୟ

      2020 ଡିସେମ୍ବର ସୁଦ୍ଧା ସମ୍ପୁର୍ଣ୍ଣ ହେବ ତାଳଚେର କାରଖାନାର ପୁନରୁଦ୍ଧାର ପ୍ରକ୍ରିୟା
      Posted On: 28 JUL 2017 7:46PM by PIB Bhubaneshwar


    ଓଡ଼ିଶାର ତାଳଚେର ସାର କାରଖାନାର ପୁନରୁଦ୍ଧାର ପ୍ରକ୍ରିୟା ଜାରି ରହିଛି । 2020 ଡିସେମ୍ବର ସୁଦ୍ଧା ଏହି ପ୍ରକ୍ରିୟା ଶେଷ ହେବ ଏବଂ କାରଖାନାରେ ଉତ୍ପାଦନ ଆରମ୍ଭ ହେବ ବୋଲି ଆଶା କରାଯାଉଛି । ଆଜି ରାଜ୍ୟସଭାରେ ଏକ ଲିଖିତ ପ୍ରଶ୍ନର ଉତ୍ତରରେ ସଡ଼କ ପରିବହନ , ରାଜପଥ , ଜାହାଜ ଚଳାଚଳ , ରସାୟନ ଏବଂ ସାର ରାଷ୍ଟ୍ରମନ୍ତ୍ରୀ ଶ୍ରୀ ମନସୁଖ ଲାଲ ମାଣ୍ଡଭିୟ ଏହି ସୂଚନା ଦେଇଛନ୍ତି ।


    ସେ କହିଛନ୍ତି ଯେ , ଫର୍ଟିଲାଇଜର କର୍ପୋରେସନ ଅଫ ଇଣ୍ଡିଆ ଲିମିଟେଡ (ଏଫସିଆଇଏଲ) ତାଳଚେର ୟୁନିଟର ପୁନରୁଦ୍ଧାର ଦାୟିତ୍ୱ ମିଳିତ ଭାବେ କେତେକ ରାଷ୍ଟ୍ରାୟତ୍ତ କମ୍ପାନୀଙ୍କ ଉପରେ ନ୍ୟସ୍ତ କରାଯାଇଛି । ସେମାନେ ହେଲେ ରାଷ୍ଟ୍ରୀୟ କେମିକାଲ୍ସ ଏଣ୍ଡ ଫର୍ଟିଲାଇଜର୍ସ ଲିମିଟେଡ (ଆରସିଏଫ) , ଗେଲ (ଇଣ୍ଡିଆ) ଲିମିଟେଡ , ସିଆଇଏଲ ଏବଂ ଏଫସିଆଇଏଲ । ଏଥିପାଇଁ ତାଳଚେର ଫର୍ଟିଲାଇଜର୍ସ ଲିମିଟେଡ଼ (ଟିଏଫଏଲ) ନାମକ ଏକ ଯୈ । ଥ କମ୍ପାନୀ ଗଠନ କରାଯାଇଛି । ତାଳଚେରରେ ବାର୍ଷିକ 1.27 ନିୟୁତ ମେଟ୍ରିକ ଟନ କ୍ଷମତାର ଆମୋନିଆ-ୟୁରିଆ ପ୍ଲାଂଟ ପ୍ରତିଷ୍ଠା ପାଇଁ ପ୍ରକ୍ରିୟା ଜାରି ରହିଛି ।


    ଏଥିସହ ରାମଗୁଣ୍ଡମ , ଗୋରଖପୁର , ସିନ୍ଦ୍ରୀ ଏବଂ ବରଉନିରେ ମଧ୍ୟ ଏହି କ୍ଷମତାର ଉତ୍ପାଦନ ପାଇଁ ସାର କାରଖାନା ପୁନରୁଦ୍ଧାର ପ୍ରକ୍ରିୟା ଜାରି ରହିଛି । ଜାତୀୟ ତାପଜ ଶକ୍ତି ନିଗମ , କୋଲ ଇଣ୍ଡିଆ ଲିମିଟେଡ , ଭାରତୀୟ ତୈଳ ନିଗମ ଏବଂ ଏଫସିଆଇଏଲ/ଏଚଏଫସିଏଲକୁ ନେଇ ଗଠିତ ହିନ୍ଦୁସ୍ତାନ ଉର୍ବରକ ଏଣ୍ଡ ରସାୟନ ଲିମିଟେଡ଼ ଏହି କାରଖାନାଗୁଡ଼ିକର ପୁନରୁଦ୍ଧାର କାର୍ଯ୍ୟ କରୁଛି ।


    ଏବେ ମୋଟ 8ଟି ରାଷ୍ଟ୍ରାୟତ୍ତ ସାର କାରଖାନା ବନ୍ଦ ପଡ଼ିଛି । ଏଥିରୁ ୫ଟି ପୁନରୁଦ୍ଧାର ପାଇଁ ଉଦ୍ୟମ କରାଯାଉଛି ବୋଲି ମନ୍ତ୍ରୀ କହିଛନ୍ତି । 2018 ନଭେମ୍ବର ସୁଦ୍ଧା ରାମଗୁଣ୍ଡମ , 2020 ଅଗଷ୍ଟ ସୁଦ୍ଧା ଗୋରଖପୁର , 2020 ସେପ୍ଟେମ୍ବର ସୁଦ୍ଧା ସିନ୍ଦ୍ରୀ ଏବଂ 2020 ଅକ୍ଟୋବର ସୁଦ୍ଧା ବରଉନି କାରଖାନାର ପୁନରୁଦ୍ଧାର ପ୍ରକ୍ରିୟା ଶେଷ ହୋଇଯିବ ବୋଲି ମନ୍ତ୍ରୀ ରାଜ୍ୟସଭାରେ ସୂଚନା ଦେଇଛନ୍ତି ।


    **********

    
    
    (Release ID: 1497731) Visitor Counter : 2