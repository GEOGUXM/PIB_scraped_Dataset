      ରାଷ୍ଟ୍ରପତିଙ୍କ ସଚିବାଳୟ

      ଜିଏସଟିର ଶୁଭାରମ୍ଭ ପାଇଁ ସଂସଦର ସ୍ୱତନ୍ତ୍ର ଅଧିବେଶନରେ ରାଷ୍ଟ୍ରପତିଙ୍କ ଉଦ୍ବୋଧନ
      Posted On: 01 JUL 2017 2:03AM by PIB Bhubaneshwar


    ବସ୍ତୁ ଓ ସେବା କର(ଜିଏସଟି)ବ୍ୟବସ୍ଥାର ଶୁଭାରମ୍ଭ ପାଇଁ ସଂସଦର କେନ୍ଦ୍ରୀୟ ହଲରେ 30-1 ୧ ଜୁଲାଇ , 2017 ମଧ୍ୟରାତ୍ରୀରେ ଆୟୋଜିତ ସ୍ୱତନ୍ତ୍ର କାର୍ଯ୍ୟକ୍ରମରେ ରାଷ୍ଟ୍ରପତି ଶ୍ରୀ ପ୍ରଣବ ମୁଖାର୍ଜୀ ଯୋଗ ଦେଇଥିଲେ ।


    ଏହି ଅବସରରେ ଉଦ୍ବୋଧନ ଦେଇ ରାଷ୍ଟ୍ରପତି କହିଥିଲେ ଯେ ଜିଏସଟି ଲାଗୁ ହେବା ସାରା ଦେଶ ପାଇଁ ଏକ ସ୍ମରଣୀୟ ମୁହୂର୍ତ୍ତ । ଏହା ତାଙ୍କ ପାଇଁ ମଧ୍ୟ ସନ୍ତୋଷର ବିଷୟ କାରଣ , ଅର୍ଥ ମନ୍ତ୍ରୀ ଥିବା ସମୟରେ 22 ମାର୍ଚ୍ଚ , 2011ରେ ସେ ସଂସଦରେ ସାମ୍ବିଧାନିକ ସଂଶୋଧନ ବିଲ୍ ଆଗତ କରିଥିଲେ । ଏହାର ଯୋଜନା ଏବଂ କାର୍ଯ୍ୟକାରୀତା ସହ ସେ ନିବିଡ଼ ଭାବେ ସମ୍ପୃକ୍ତ ଥିଲେ ଏବଂ ବିଭିନ୍ନ ରାଜ୍ୟର ଅର୍ଥମନ୍ତ୍ରୀମାନଙ୍କୁ ନେଇ ଗଠିତ କ୍ଷମତା ସମ୍ପନ୍ନ କମିଟି ସହ ଔପଚାରିକ ଏବଂ ଅନୌପଚାରିକ ଭାବେ 16 ଥର ବୈଠକ କରିବାର ସୁଯୋଗ ପାଇଥିଲେ । ସେ ମଧ୍ୟ ଗୁଜରାଟ , ବିହାର , ଆନ୍ଧ୍ର ପ୍ରଦେଶ ଏବଂ ମହରାଷ୍ଟ୍ର ମୁଖ୍ୟମନ୍ତ୍ରୀମାନଙ୍କୁ ଏକାଧିକବାର ଭେଟିଥିଲେ । ଉପରୋକ୍ତ ବୈଠକଗୁଡ଼ିକର ସ୍ମୃତି ଏବେ ବି ତାଙ୍କ ମନରେ ତାଜା ରହିଛି ଏବଂ ଏହି ସବୁ ବୈଠକରେ ବିଭିନ୍ନ ପ୍ରସଙ୍ଗ ଉତ୍ଥାପନ କରାଯାଇଥିଲା । ସାମ୍ବିଧାନିକ , ଆଇନଗତ , ଅର୍ଥନୈତିକ ଏବଂ ପ୍ରଶାସନିକ କ୍ଷେତ୍ରରେ ପରିବ୍ୟାପ୍ତ କାର୍ଯ୍ୟର ପରିଣାମରେ ଅନେକ ପ୍ରସଙ୍ଗରେ ମତପାର୍ଥକ୍ୟ ରହିଥିଲା । ତଥାପି ମୁଖ୍ୟମନ୍ତ୍ରୀ , ଅର୍ଥମନ୍ତ୍ରୀ ଏବଂ ରାଜ୍ୟ ସରକାରଙ୍କ ବରିଷ୍ଠ ଅଧିକାରୀମାନଙ୍କ ସହ ବୈଠକରେ ସେ ଅନୁଭବ କରିଥିଲେ ଯେ ସମସ୍ତଙ୍କର ଜିଏସଟି ଆଇନ ଲାଗୁ କରିବା ପ୍ରତି ଗଠନମୂଳକ ଆଭିମୁଖ୍ୟ ରହିଥିଲା । ଏସବୁ ଦେଖି ସେ ଆତ୍ମବିଶ୍ୱାସୀ ଥିଲେ ଯେ ସମୟକ୍ରମେ ଜିଏସଟି ଦିନେ ନା ଦିନେ କାର୍ଯ୍ୟକାରୀ ହେବ । ତାଙ୍କର ଏହି ଆତ୍ମବିଶ୍ୱାସ 8 ସେପ୍ଟେମ୍ବର 2016ରେ ଉଚିତ୍ ସାବ୍ୟସ୍ତ ହେଲା ଯେତେବେଳେ ସଂସଦର ଉଭୟ ଗୃହ ଏବଂ 50 ପ୍ରତିଶତ ରାଜ୍ୟ ବିଧାସଭାରେ ଜିଏସଟି ବିଲ୍ ପାରିତ ହେଲା । ସେ ଏହାକୁ ସାମ୍ବିଧାନିକ ଆଇନ (101ତମ ସଂଶୋଧନ)ରେ ପରିଣତ କରିବା ଲାଗି ଅନୁମୋଦନ କରିବାର ସୁଯୋଗ ପାଇଲେ ।


    ରାଷ୍ଟ୍ରପତି କହିଥିଲେ ଯେ ତାଙ୍କୁ ଅବଗତ କରାଯାଇଥିଲା ଯେ ଜିଏସଟି ବିଶ୍ୱସ୍ତରୀୟ ସୂଚନା ପ୍ରଯୁକ୍ତି (ଆଇଟି) ବ୍ୟବସ୍ଥା ଦ୍ୱାରା ପରିଚାଳିତ ହେବ । ଜୁଲାଇ , 2010 କଥା ମନେ ପକାଇ ସେ କହିଥିଲେ ଯେ ଜିଏସଟି ବ୍ୟବସ୍ଥା ପାଇଁ ଆବଶ୍ୟକ ଆଇଟି ସିଷ୍ଟମ ବିକଶିତ କରିବା ଲାଗି ସେ ଏକ କ୍ଷମତାସମ୍ପନ୍ନ ଗୋଷ୍ଠୀ ଗଠନ କରିଥିଲେ ।


    ଏଥିରେ ନନ୍ଦନ ନିଲେକାନୀ ଅଧ୍ୟକ୍ଷ ରହିଥିଲେ । ଘଟଣାକ୍ରମେ ଏପ୍ରିଲ୍ 2012ରେ ଜିଏସଟିର କାର୍ଯ୍ୟକାରୀତା ଲାଗି ଏକ ସ୍ୱତନ୍ତ୍ର ଉଦ୍ଦେଶ୍ୟ ବାହନ , ଜିଏସଟିଏନ୍ (ଜିଏସଟି ନେଟୱାର୍କ) ଗଠନ କରିବା ଲାଗି ସରକାର ଅନୁମତି ଦେଇଥିଲେ । ଏହାଦ୍ୱାରା ସମୟ ବ୍ୟବଧାନ ହ୍ରାସ କରିବା ଲାଗି ଲକ୍ଷ୍ୟ ରଖାଯାଇଥିଲା , ଯେତେବେଳେ ବିଧେୟକ ଢାଂଚା ଶେଷ ହେବ ; ସେତେବେଳକୁ ଯେପରି ଜିଏସଟି କାର୍ଯ୍ୟକାରୀ କରିବା ଲାଗି ବୈଷୟିକ ଭିତ୍ତିଭୂମି ପ୍ରସ୍ତୁତ ହୋଇ ରହିଥିବ । ଏହି ବ୍ୟବସ୍ଥାର ସବୁଠୁ ଉଲ୍ଲେଖନୀୟ ଦିଗଟି ହେଉଛି , ଯେତେବେଳେ ବିକ୍ରେତା ସରକାରଙ୍କୁ ବାସ୍ତବରେ ଟିକସ ପୈଠ କରିବ ସେତେବେଳେ କ୍ରେତା ପଇଠ ଟିକସର ଲାଭ ପାଇପାରିବ । ଏହାଦ୍ୱାରା ଠିକଣା ଢଙ୍ଗରେ ଟିକସ ପୈଠ କରୁଥିବା ବିକ୍ରେତାଙ୍କ ସହ କାରବାର କରିବା ଲାଗି କ୍ରେତାଙ୍କୁ ପ୍ରୋତ୍ସାହନ ମିଳିବ ।


    ରାଷ୍ଟ୍ରପତି କହିଥିଲେ ଯେ ଜିଏସଟି ଲାଗୁ ହେବା ଦ୍ୱାରା କେତେକ ଅସୁବିଧା ସୃଷ୍ଟି ହୋଇପାରେ । ଭାଟ୍ ଆରମ୍ଭ ହେବା ସମୟରେ ମଧ୍ୟ ଏପରି ହୋଇଥିଲା , ସେଥିପାଇଁ ଏହାକୁ ପ୍ରାରମ୍ଭିକ ଅବସ୍ଥାରେ ବିରୋଧର ସମ୍ମୁଖୀନ ହେବାକୁ ପଡ଼ିଥିଲା । ଏଭଳି ସ୍ତରର ପରିବର୍ତ୍ତନ ଆସିଲେ , ଏହା ଯେତେ ସକାରାତ୍ମକ ହୋଇଥାଉ ନା କାହିଁକି , କେତେକ ଅନିର୍ବାର୍ଯ୍ୟ ସମସ୍ୟା ଏବଂ ଅସୁବିଧା ପ୍ରାରମ୍ଭିକ ଅବସ୍ଥାରେ ଦେଖାଦେଇପାରେ । ଆମକୁ ବୁଝାମଣା ଦ୍ୱାରା ଏହାର ସମାଧାନ କରିବାକୁ ହେବ ଏବଂ ଏହା ଯେପରି ଅର୍ଥନୈତିକ ଅଭିବୃଦ୍ଧିକୁ ପ୍ରଭାବିତ ନକରେ ତାହା ତୁରନ୍ତ ସୁନିଶ୍ଚିତ କରିବାକୁ ହେବ । ଏପରି ବୃହତ ପରିବର୍ତ୍ତନ ସର୍ବଦା ଏହାର ପ୍ରଭାବୀ କାର୍ଯ୍ୟକାରୀତା ଉପରେ ନିର୍ଭର କରିଥାଏ । ଆସନ୍ତା ମାସଗୁଡ଼ିକରେ , ପ୍ରକୃତ କାର୍ଯ୍ୟକାରୀତାର ଅଭିଜ୍ଞତାରୁ , ଜିଏସଟି ପରିଷଦ ଏବଂ କେନ୍ଦ୍ର ଓ ରାଜ୍ୟ ସରକାର ନିୟମିତ ଭାବେ ଜିଏସଟି ଢାଂଚାର ସମୀକ୍ଷା କରିବା ସହ ଆବଶ୍ୟକ ସୁଧାର ଆଣିବା ଦିଗରେ ସମାନ ଧରଣର ଗଠନମୂଳକ ଆଗ୍ରହ ଦେଖାଇବେ ଯାହା ସେମାନେ ଆଜିଯାଏ କରିଆସିଛନ୍ତି ବୋଲି ରାଷ୍ଟ୍ରପତି କହିଥିଲେ ।


    **********

    
    
    (Release ID: 1494277) Visitor Counter : 4