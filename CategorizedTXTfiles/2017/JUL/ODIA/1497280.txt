      ରାଷ୍ଟ୍ରପତିଙ୍କ ସଚିବାଳୟ

      ରାଷ୍ଟ୍ରପତି ଶ୍ରୀ ପ୍ରଣବ ମୁଖାର୍ଜୀ ଜୁଲାଇ 23, 2017ରେ ସଂସଦ ଭବନ କେନ୍ଦ୍ରୀୟ କକ୍ଷରେ ବିଦାୟକାଳୀନ ସମାରୋହରେ ଦେଇଥିବା ଉଦବୋଧନ
      Posted On: 23 JUL 2017 6:18PM by PIB Bhubaneshwar


    1. ମାନ୍ୟବର ସଦସ୍ୟଗଣ, ଭାରତୀୟ ସାଧାରଣତନ୍ତ୍ରର ତ୍ରୟୋଦଶ ରାଷ୍ଟ୍ରପତି ପଦରୁ ଅବ୍ୟାହତ ନେବାର ଅବ୍ୟବହିତ ପୂର୍ବରୂ ମୁଁ ଲୋକସଭାର ମାନ୍ୟବର ବାଚସ୍ପତି ଏବଂ ରାଜ୍ୟସଭାର ମାନ୍ୟବର ଅଧ୍ୟକ୍ଷ, ସଂସଦର ମାନ୍ୟବର ସଦସ୍ୟଗଣଙ୍କୁ ଏଭଳି ଏକ ବିଦାୟକାଳୀନ ସମ୍ବର୍ଦ୍ଧନା ଉତ୍ସବର ଆୟୋଜନ କରିଥିବା ହେତୁ ମୋର ଗଭୀର କୃତଜ୍ଞତା ଓ ଶ୍ରଦ୍ଧା ଜ୍ଞାପନ କରୁଛି ।


    2. ମାନ୍ୟବର ସଦସ୍ୟଗଣ, ମୁଁ ସର୍ବପ୍ରଥମେ କହିବାକୁ ଚାହେଁ ଯେ, ମୁଁ ଏହି ସଂସଦରୁ ହିଁ ସୃଷ୍ଟି, ଏହି ସଂସଦ ମୋର ରାଜନୈତିକ ଦୃଷ୍ଟିଭଙ୍ଗୀ ଓ ବ୍ୟକ୍ତିତ୍ୱକୁ ଗଢିଛି । ଆଜି ଯଦି ମୁଁ ଏହି ବିଷୟ କହିବା ବେଳେ ଭାବ ବିହ୍ୱଳ ହୋଇ ପଡୁଛି ଓ ସେଇ ସୁଦୂର ଅତୀତର କଥା ବଖାଣୁଛି, ତେବେ ଦୟାକରି ଆପଣମାନେ ମୋତେ ସହ୍ୟ କରିବେ । 1950 ମସିହା ଜାନୁୟାରୀ 26 ତାରିଖ ଦିନ ଭାରତର ସମ୍ବିଧାନ କାର୍ଯ୍ୟକାରୀ ହୋଇଥିଲା । ଏକ ଉଲ୍ଲେଖନୀୟ ଆଦର୍ଶ ଓ ସାହସ ପ୍ରଦର୍ଶନ ପୂର୍ବକ, ଆମେ ଭାରତବାସୀ ଆମମାନଙ୍କୁ ଏକ ସାର୍ବଭୌମ ଗଣତାନ୍ତ୍ରିକ ସାଧାରଣତନ୍ତ୍ର ପ୍ରଦାନ କରିଥିଲୁ ଏବଂ ଏହାର ଉଦ୍ଦେଶ୍ୟ ଥିଲା ଦେଶର ସମସ୍ତ ନାଗରିକମାନଙ୍କ ନିମନ୍ତେ ସର୍ବାଧିକ ସ୍ୱାଧୀନତା ଏବଂ ସମାନତା ସୁନିଶ୍ଚିତ କରିବା । ପୁଣି ଦେଶର ସମସ୍ତ ନାଗରିକଙ୍କ ମଧ୍ୟରେ ଭାତୃତ୍ୱଭାବ, ସୃଷ୍ଟି କରିବା, ବ୍ୟକ୍ତିର ଆତ୍ମସମ୍ମାନ ରକ୍ଷା ଏବଂ ଦେଶର ଏକତାକୁ ବଜାୟ ରଖିବା ଥିଲା ଏହାର ଅନ୍ୟତମ ଉଦ୍ଦେଶ୍ୟ । ଆଧୁନିକ ଭାରତୀୟ ରାଷ୍ଟ୍ର ସକାଶେ ଏଭଳି ଆଦର୍ଶ ହିଁ ମାର୍ଗଦର୍ଶିକା ରୂପେ କାର୍ଯ୍ୟ କରିଆସୁଛି । ଭାରତୀୟ ସମ୍ବିଧାନରେ ଥିବା 395 ଟି ଧାରା ଏବଂ 12 ଟି ସୂଚୀ କେବଳ ଏକ ଆଇନଗତ ନଥି ନୁହେଁ ଯାହା କେବଳ ଶାସନକାର୍ଯ୍ୟ ପାଇଁ ଉଦ୍ଦିଷ୍ଟ । ବରଂ ଏହା ହେଉଛି ଦେଶର ସାମାଜିକ ଆର୍ଥିକ ସଂସ୍କାରର ଆଦି ଉଦ୍ଘୋଷଣା । ଦେଶର ଶହେ କୋଟିରୁ ଉର୍ଦ୍ଧ୍ଵ ଜନତାଙ୍କ ଆଶା ଆକାଂକ୍ଷାକୁ ଏହା ପ୍ରତିନିଧିତ୍ୱ କରୁଛି ।


    3. ଆଜକୁ 68 ବର୍ଷ ପୂର୍ବେ ପ୍ରଥମ ସାଧାରଣ ନିର୍ବାଚନ ଅନୁଷ୍ଠିତ ହେବା ପରେ, ଭାରତୀୟ ସଂସଦ ଦେଶବାସୀଙ୍କ ସାର୍ବଭୌମ ଉଦ୍ଦେଶ୍ୟକୁ ନେଇ ତାର ଯାତ୍ରା ଆରମ୍ଭ କରିଥିଲା । ସଂସଦର ଉଭୟ ଗୃହ ଗଠନ କରାଯାଇ ଥିଲା । ଭାରତୀୟ ପ୍ରଜାତନ୍ତ୍ରର ପ୍ରଥମ ରାଷ୍ଟ୍ରପତି ନିର୍ବାଚିତ ହୋଇଥିଲେ ଓ ସେ ସଂସଦର ପ୍ରଥମ ମିଳିତ ଅଧିବେଶନକୁ ସମ୍ବୋଧିତ କରିଥିଲେ । ଭାରତୀୟ ସଂସଦୀୟ ବ୍ୟବସ୍ଥାର ସେଇଠୁ ଯାତ୍ରା ଆରମ୍ଭ ହୋଇଥିଲା ।


    ମାନ୍ୟବର ସଦସ୍ୟଗଣ :


    4. ଆଜକୁ 48 ବର୍ଷ ପୂର୍ବେ ମୁଁ ଯେତେବେଳେ ଏହି ପବିତ୍ର ଅନୁଷ୍ଠାନର ବିଶାଳ କକ୍ଷକୁ ପ୍ରବେଶ କରିଥିଲି, ସେତେବେଳେ ମୋତେ ମାତ୍ର 34 ବର୍ଷ ବୟସ ହୋଇଥିଲା । 1969 ମସିହା ଜୁଲାଇ ମାସରେ, ପଶ୍ଚିମ ବଙ୍ଗରୁ ରାଜ୍ୟସଭାକୁ ଛଅଟି ଆସନ ପାଇଁ ହୋଇଥିବା ନିର୍ବାଚନରେ ଗୋଟିକରୁ ନିର୍ବାଚିତ ହୋଇ ଜଣେ ସାଂସଦ ଭାବେ ମୁଁ ଆସିଥିଲି । ସେହିବର୍ଷ ଜୁଲାଇ 4 ତାରିଖ ଦିନ ମୋର ରାଜ୍ୟସଭା ଆସନ ପାଇଁ ନିର୍ବାଚନ ଅନୁଷ୍ଠିତ ହୋଇଥିଲା । ଏବଂ 1969 ମସିହା ଜୁଲାଇ 22 ତାରିଖ ଦିନ ମୁଁ ପ୍ରଥମେ ସଂସଦର ଅଧିବେଶନରେ ଯୋଗ ଦେଇଥିଲି ।


    5. ମାନ୍ୟବର ସଦସ୍ୟ ବୃନ୍ଦ, ସେହି ଦିନଠାରୁ ଦୀର୍ଘ 37 ବର୍ଷ ପର୍ଯ୍ୟନ୍ତ ମୁଁ ଲୋକସଭା ଓ ରାଜ୍ୟସଭାର ସଦସ୍ୟ ଭାବେ କାର୍ଯ୍ୟ କରିଥିଲି । ସେଥି ମଧ୍ୟରୁ ପାଞ୍ଚ ଥର ରାଜ୍ୟସଭା ସଦସ୍ୟ ଭାବେ ଯେଉଁଥିରୁ ଚାରି ଥର ପଶ୍ଚିମ ବଙ୍ଗରୁ ଏବଂ ଗୋଟିଏ ଥର ଗୁଜରାଟରୁ ଏବଂ ଦୁଇ ଥର ଲୋକସଭାକୁ ନିର୍ବାଚିତ ହୋଇଥଲି । ମୋର ଏହି ଦୀର୍ଘ ରାଜନୈତିକ ଜୀବନ ଯେତିକି ଶିକ୍ଷଣୀୟ ଥିଲା ସେତିକି ଥିଲା ପ୍ରେରଣାଦାୟୀ । ମୁଁ ଯେତେବେଳେ ସଂସଦକୁ ଆସିଲି ସେତେବେଳେ ରାଜ୍ୟସଭା ବହୁ ଅଭିଜ୍ଞ ରାଜନୀତିଜ୍ଞମାନଙ୍କୁ ନେଇ ଭରପୂର ଓ ସମୃଦ୍ଧ ଥିଲା । ସେମାନଙ୍କ ମଧ୍ୟରୁ ଅନେକ ସ୍ୱାଧୀନତା ସଂଗ୍ରାମୀ ଥିଲେ । ଅନେକ ବିଚକ୍ଷଣ ବାଗ୍ମୀ ଥିଲେ । ସେମାନଙ୍କ ମଧ୍ୟରେ ଥିଲେ ଏମ୍. ସି. ଚଗଲା, ଅଜିତ ପ୍ରସାଦ ଜୈନ, ଜୟରାମଦାସ ଦୌଲତରାମ, ଭୂପେଶ ଗୁପ୍ତା , ଜୋଅକିମ୍ ଆଲଭା, ମହାବୀର ତ୍ୟାଗୀ, ରାଜ ନାରାୟଣ, ଭାଇ ମହାବୀର, ଲୋକନାଥ ମିଶ୍ର, ଚିତ୍ତ ବସୁ ଏବଂ ଆହୁରି ଅନେକ । ବସ୍ତୁତଃ, ଭୁପେଶ ଗୁପ୍ତା ରାଜ୍ୟସଭାରେ ଥିଲେ ଏକ କିମ୍ବଦନ୍ତୀ ପୁରୁଷ । ତାଙ୍କ ସ୍ଥାନ କେହି ନେଇପାରିବ ନାହିଁ । ସର୍ଦ୍ଦାର ବଲ୍ଳଭଭାଇ ପଟେଲଙ୍କ ପୁତ୍ର ଓ କନ୍ୟା - ଦୟାଭାଇ ପଟେଲ ଓ ମଣିବେନ୍ ପଟେଲ ସ୍ୱତନ୍ତ୍ର ଦଳରୁ ରାଜ୍ୟସଭାରେ ପ୍ରତିନିଧିତ୍ୱ କରୁଥିଲେ । ପୁଣି ସଂସଦରେ ମୋର ପରବର୍ତ୍ତୀ ବର୍ଷଗୁଡିକ ପି.ଭି.ନରସିଂହ ରାଓ ଏବଂ ଅଟଳ ବିହାରୀ ବାଜପେୟୀଙ୍କ ଭଳି ସଦସ୍ୟଙ୍କ ଜ୍ଞାନ, ଭାଷଣ ଓ ଅନୁଭୂତିରେ ପୁଷ୍ଟ ହୋଇଥିଲା । ମଧୁ ଲିମାୟେ ଓ ଡଃ ନାଥ ପାଇଙ୍କ ଧାଡିକିଆ ରୂଢି ଓ ରହସ୍ୟପୂର୍ଣ୍ଣ ମତ,ମନ୍ତବ୍ୟ ଟୀକା-ଟିପ୍ପଣୀ । ପିଲୁ ମୋଦୀଙ୍କ ପ୍ରତ୍ୟୁତ୍ପନ୍ନମତ୍ତିତା ଓ କୌତୁକପୂର୍ଣ୍ଣ ଭାଷଣ, ହୀରେନ୍ ମୁଖାର୍ଜୀଙ୍କ କାବ୍ୟିକ ଆଲୋଚନା, ଇନ୍ଦ୍ରଜିତ ଗୁପ୍ତାଙ୍କ କ୍ଷୁର-ଧାର ସଦୃଶ । ହାସ୍ୟରସାତ୍ମକ ମନ୍ତବ୍ୟ, ଡକ୍ଟର ମନମୋହନ ସିଂହଙ୍କ ଶାନ୍ତ ଗମ୍ଭୀର ଉପସ୍ଥିତି, ଲାଲକୃଷ୍ଣ ଆଡଭାନୀଙ୍କ ପକ୍ଵ ଉଦଦେଶ, ସାମାଜିକ ବ୍ୟବସ୍ଥାପନରେ ସୋନିଆ ଗାନ୍ଧୀଙ୍କ ଭାବାବେଶପୂର୍ଣ୍ଣ ସମର୍ଥନ ମୋର ସଂଦଦୀୟ ବର୍ଷମାନଙ୍କୁ ଅଧିକ ପକ୍ଵ ଓ ପୁଷ୍ଟ କରିଥିଲା ।


    6. ଏକଥା ନିଃସନ୍ଦେହରେ କୁହାଯାଇପାରେ ଯେ, ଶ୍ରୀମତୀ ଇନ୍ଦିରା ଗାନ୍ଧୀଙ୍କ ଦ୍ୱାରା ମୋର ସଂସଦୀୟ ଜୀବନ ଅନୁପ୍ରାଣୀତ ହୋଇଥିଲା । ତାଙ୍କର ଦୃଢ ଇଚ୍ଛାଶକ୍ତି, ସ୍ପଷ୍ଟ ଚିନ୍ତନ ଏବଂ ନିର୍ଣ୍ଣାୟକ କାର୍ଯ୍ୟାନୁଷ୍ଠାନ ତାଙ୍କୁ ଜଣେ ଉତୁଙ୍ଗ ବ୍ୟକ୍ତିତ୍ୱରେ ପରିଣତ କରାଇଥିଲା । ସେ ସତକୁ ସତ ବୋଲି କହିବାରେ କେବେ ସୁଦ୍ଧା ଦ୍ୱିଧା ବୋଧ କରୁନଥିଲେ । ମୋର ମନେଅଛି ଜରୁରୀ ପରିସ୍ଥିତି ପରବର୍ତ୍ତୀ ନିର୍ବାଚନରେ କଂଗ୍ରେସ ଦଳର ପରାଜୟ ପରେ ଆମେ 1978 ମସିହା ନଭେମ୍ବର ମାସରେ ଲଣ୍ଡନ ଯାଇଥିଲୁ । ଶ୍ରୀମତୀ ଗାନ୍ଧୀଙ୍କୁ ଗୁଡେଇ ତୁଡେଇ ବିଭିନ୍ନ ପ୍ରଶ୍ନ ପଚାରିବା ଲାଗି ଅନେକ ସାମ୍ବାଦିକ ସେଠାରେ ଅପେକ୍ଷାରତ ଥାଆନ୍ତି । ସେମାନଙ୍କ ମନୋଭାବ ବେଶ ଗରମ ଥିବା ପରି ଲାଗୁଥାଏ । ସେତେବେଳେ ଶ୍ରୀମତୀ ଗାନ୍ଧୀଙ୍କୁ ପ୍ରଥମ ପ୍ରଶ୍ନଟି ଜଣେ ସାମ୍ବାଦିକ ପଚାରିଥିଲେ । ଜରୁରୀ ପରିସ୍ଥିତିରୁ ଆପଣ କି ସୁଫଳ ପାଇଲେ? ସେହି ସାମ୍ବାଦିକଙ୍କ ଆଡକୁ ହିଁ ସ୍ୱାଭାବିକ ଭାବେ ଇନ୍ଦିରା ଗାନ୍ଧୀ ସିଧା ଉତ୍ତର ଦେଇଥିଲେ । ସେଇ 21 ମାସ ମଧ୍ୟରେ ଆମେ ସବୁ ଶ୍ରେଣୀର ଭାରତୀୟ ନାଗରୀକଙ୍କୁ ବ୍ୟାପକ ଭାବେ ଦୂରେଇ ରଖିବାରେ ସକ୍ଷମ ହେଲୁ । ହୋ ହୋ ହସ ସହ କିଛି କ୍ଷଣ ଭିତରେ ସମସ୍ତେ ପୁରା ନୀରବ ହୋଇଗଲେ । ତାପରେ ଆଉ କେହି କିଛି ପ୍ରଶ୍ନ ପଚାରିଲେ ନାହିଁ ଓ ଅଳ୍ପ ସମୟ ଭିତରେ ଉପସ୍ଥିତ ସାମ୍ବାଦିକମାନେ କିଏ କୁଆଡେ ଉଭେଇଗଲେ ଏବଂ ମୁଁ ମଧ୍ୟ ମୋ ନିଜ ଭୁଲକୁ ସ୍ୱୀକାର କରିବା ଏବଂ ନିଜକୁ ସୁଧାରିନେବା ଭଳି ଏକ ପ୍ରାରମ୍ଭିକ ମହାଶିକ୍ଷା ଲାଭ କରିଥିଲି । ଏଭଳି ପରିସ୍ଥିତିରେ ଆତ୍ମ ପ୍ରମାଣନ ଠାରୁ ଆତ୍ମ ସଂଶୋଧନ ହିଁ ଶ୍ରେଷ୍ଠ ପନ୍ଥା ବୋଲି ମୋର ହୃଦବୋଧ ହୋଇଥିଲା ।


    7. ମାନ୍ୟବର ସଦସ୍ୟଗଣ, ସେତେବେଳେ ସାମାଜିକ ଓ ଆର୍ଥିକ ବିଧେୟକକୁ ନେଇ ସଂସଦର ଉଭୟ ଗୃହରେ ସରଗରମ ଆଲୋଚନା ଓ ଶିକ୍ଷଣୀୟ ବିତର୍କ ହେଉଥିଲା । ଟ୍ରେଜରୀ ବେଂଚରେ ହେଉ କି ବିରୋଧୀ ପକ୍ଷରେ ବସି, ସଂସଦର ଏହି ମହାନ ହସ୍ତୀମାନଙ୍କ ବକ୍ତବ୍ୟକୁ ଘଣ୍ଟା ଘଣ୍ଟା ଧରି ଶୁଣିବାର ସୌଭାଗ୍ୟ ପାଇ ମୋତେ ଲାଗୁଥିଲା ଯେ, ଏହି ମହାନ ଅନୁଷ୍ଠାନର ଆତ୍ମାର ମୁଁ ବି ଅଂଶ ବିଶେଷ । ସେତେବେଳେ ମୁଁ ବିତର୍କ ଆଲୋଚନା ଓ ବିରୋଧାଭାଷର ବାସ୍ତବ ଉପାଦେୟତାକୁ ଭଲ ରୂପେ ବୁଝିପାରିଥିଲି । ମୋର ହୃଦବୋଧ ହୋଇଥିଲା ଯେ ସଂସଦ କାର୍ଯ୍ୟ ବାଧାପ୍ରାପ୍ତ ହେଲେ ସରକାରଙ୍କ ଅପେକ୍ଷା ବିରୋଧୀମାନଙ୍କୁ ତାହା କେତେ ଅଧିକ ବାଧେ । କାରଣ ଲୋକମାନଙ୍କ ଆବେଗ, ଉଦବେଗକୁ ଉପସ୍ଥାପନ କରିବାର ସୁଯୋଗ ସେମାନେ ପାଇପାରନ୍ତି ନାହିଁ । ପଣ୍ଡିତ ଜବାହରଲାଲ ନେହେରୁ ଯାହା କହିଥିଲେ ତାହାକୁ ମର୍ମେ ମର୍ମେ ମୁଁ ଉପଲବଧି କରିଥିଲି । ସେ କହିଥିଲେ ମୁଁ ତାଙ୍କ ବକ୍ତବ୍ୟକୁ ଉଦ୍ଧାର କରୁଛି - “ପରିବର୍ତ୍ତନ ଓ କ୍ରମଶୀଳତା ମଧ୍ୟରେ ସଦାବେଳେ ଏକ ସନ୍ତୁଳନ ରକ୍ଷା କରାଯିବା ଉଚିତ । ସଂସଦୀୟ ଗଣତାନ୍ତ୍ରୀକ ବ୍ୟବସ୍ଥା ଏଇ ପରିବର୍ତ୍ତନ ଓ କ୍ରମଶୀଳତାକୁ ବହନ କରେ । ଏବଂ ଯେଉଁମାନେ ଏହି ବ୍ୟବସ୍ଥାରେ କାର୍ଯ୍ୟ କରନ୍ତି, ସେମାନେ ଗୃହର ସଦସ୍ୟ ହୋଇଥାନ୍ତୁ ଏବଂ ଅନ୍ୟ ବହୁ କର୍ମକର୍ତ୍ତା ଯେଉଁମାନେ କି ଏହି ବ୍ୟବସ୍ଥା ସହିତ ଜଡିତ, ଏହା ସେମାନଙ୍କ ଉପରେ ନିର୍ଭର କରେ ଯେ ସେମାନେ ଏଭଳି ପରିବର୍ତ୍ତନକୁ ବୃଦ୍ଧି କରିବେ, ଯଥାଶୀଘ୍ର ସମ୍ଭବ ଏହା ସଂପାଦନ କରିବେ ଯେଉଁଥିରେ କି କ୍ରମଶୀଳତାର ଧାରା ଅବ୍ୟାହତ ରହିଥିବ । ଯଦି କ୍ରମଶୀଳତା ତୁଟିଯାଏ, ଆମେ ଛିନ୍ନମୂଳ ହୋଇପଡିବା ଏବଂ ସଂସଦୀୟ ଗଣତାନ୍ତ୍ରିକ ବ୍ୟବସ୍ଥା ଭୁଷୁଡି ପଡିବ” । ଗରିବ ଲୋକଙ୍କ କଲ୍ୟାଣ ଏବଂ କୃଷକମାନଙ୍କ ଉନ୍ନତି କଳ୍ପେ ପ୍ରବର୍ତ୍ତୀତ ଅନେକ ଆଇନ ଗୃହୀତ ହେବାର ଆକଳନକୁ ମୁଁ ଉପଭୋଗ କରୁଛି । ନିକଟରେ ଗୃହୀତ ହୋଇଥିବା ବସ୍ତୁ ଓ ସେବା କର (GST) ଏବଂ ଗତ ଜୁଲାଇ 1 ତାରିଖରୁ ଏହାର ଶୁଭାରମ୍ଭ ସହଭାଗୀ ସଂଘୀୟ ବ୍ୟବସ୍ଥାର ଏକ ଉଜ୍ଜଳ ଉଦାହରଣ ଯାହା ଭାରତୀୟ ଗଣତନ୍ତ୍ରର ପରିପକ୍ଵତା ସଂପର୍କରେ ପର୍ଯ୍ୟନ୍ତ ବର୍ଣ୍ଣନା କରେ । ଏହି ବ୍ୟବସ୍ଥାର ଅଂଶବିଶେଷ ହେବା ବାସ୍ତବିକ ଏକ ଅନ୍ୟାନ୍ୟ ଅନୁଭୂତି ଏବଂ ଏହି ମହାନ ରାଷ୍ଟ୍ରର ନାଗରିକମାନଙ୍କ ନିକଟରେ ମୁଁ କୃତଜ୍ଞ ଯେ, ସେମାନେ ମୋତେ ଏଥିରେ ସାମିଲ ହେବାର ଅବସର ପ୍ରଦାନ କରିଛନ୍ତି ।


    8. ମହାନ୍ ଭାରତର ଉତ୍ଥାନର ଜଣେ ଦ୍ରଷ୍ଟା ଏବଂ ସେଥିରେ ଅଂଶ ଗ୍ରହଣ କରିବାର ସୁଯୋଗ ମୋତେ ମିଳୁଛି । 130 କୋଟି ଜନତାଙ୍କ ଭାରତ ଯେଉଁଠି ତିନୋଟି ମୂଳ ଗୋଷ୍ଠୀର ଲୋକ - ଆର୍ଯ୍ୟ, ଦ୍ରାବିଡ ଏବଂ ମଙ୍ଗୋଲୀୟ ବସବାସ କରନ୍ତି ଏବଂ ସେମାନେ ସାତଟି ପ୍ରମୁଖ ଧର୍ମରେ ବିଶ୍ଵାସୀ ଏବଂ 122 ଟି ଭାଷାରେ ବାର୍ତ୍ତାଳାପ କରନ୍ତି ସେମାନେ ଗୋଟିଏ ସମ୍ବିଧାନ ତଳେ ଗୋଟିଏ ଧ୍ୱଜା ତଳେ ଏବଂ ଗୋଟିଏ ପ୍ରାଶାସିକ ବ୍ୟବସ୍ଥା ମଧ୍ୟରେ ଦୈନଦିନ ଜୀବନ ବଞ୍ଚୁଛନ୍ତି ।


    9. ମାନ୍ୟବର ସଦସ୍ୟଗଣ, 3ନିୟୁତ ବର୍ଗ କିଲୋମିଟର ର ଏହି ବିଶାଳ ଭୂଖଣ୍ଡ ଓ ଦ୍ୱୀପ ପୁଂଜର କୌଣସି ଗୋଟିଏ ଅଂଶ ନାହିଁ ଯାହାରକି ଏହି ସଂସଦରେ ପ୍ରତିନିଧିତ୍ୱ ହୋଇନାହିଁ । ଏହି ଦେଶର 543 ଟି ସଂସଦୀୟ କ୍ଷେତ୍ରକୁ 543 ଜଣ ବ୍ୟକ୍ତି ଲୋକସଭାରେ ପ୍ରତିନିଧିତ୍ୱ କରନ୍ତି । ସେହି ଭଳି 29 ଟି ରାଜ୍ୟ ଓ ସାତଟି କେନ୍ଦ୍ର ଶାସିତ କ୍ଷେତ୍ରରୁ 245 ଜଣ ବ୍ୟକ୍ତି ରାଜ୍ୟସଭାକୁ ନିର୍ବାଚିତ ହୋଇଥାନ୍ତି । ସେମାନେ ସମଗ୍ର ଦେଶବାସୀଙ୍କ ଲାଗି ଆଇନ ପ୍ରଣୟନ କରନ୍ତି, ସମସ୍ତ ପ୍ରକାର ପ୍ରଶାସନିକ କାର୍ଯ୍ୟଦେଶକୁ ତର୍ଜମା କରନ୍ତି ଏବଂ ଜନସାଧାରଣଙ୍କ ସ୍ୱାର୍ଥର ସୁରକ୍ଷା ନିମନ୍ତେ ଉତ୍ତର ଦାୟିତ୍ୱକୁ ସୁନିଶ୍ଚିତ କରିଥାନ୍ତି । ଏହି 788 ଜଣଙ୍କ ମଧ୍ୟରୁ ପ୍ରତ୍ୟେକଙ୍କ ସ୍ୱର ସମାନ ଭାବେ ଗୁରୁତ୍ୱପୂର୍ଣ୍ଣ । ଏହା ଦୁର୍ଭାଗ୍ୟର ବିଷୟ ଯେ କ୍ରମେ ସଂସଦୀୟ ଚର୍ଚ୍ଚାର ସମୟ ହ୍ରାସ ପାଇବାରେ ଲାଗିଛି । ପ୍ରଶାସନ ଦିନକୁ ଦିନ ଯେତିକି ଜଟିଳ ହେବାରେ ଲାଗିଛି ସେଥିରେ ଆଇନ ପ୍ରଣୟନ ପୂର୍ବରୁ ଏହାର ତର୍ଜମା ଏବଂ ଉପଯୁକ୍ତ ଆଲୋଚନା ସେତିକି ବ୍ୟାପକ ହେବା ଉଚିତ । ଗୃହରେ ମୁକ୍ତ ଆଲୋଚନା ହେବାର ବିକଳ୍ପ କମିଟି ଦ୍ୱାରା ତର୍ଜମା କଦାପି ହୋଇନପାରେ । ଯେତେବେଳେ ସଂସଦ ତାର ଆଇନ ପ୍ରଣୟନ ଦାୟିତ୍ୱ ସଂପାଦନରେ ବିଫଳ ହୁଏ ଅଥବା ବିନା ଆଲୋଚନାରେ ଆଇନ ପ୍ରଣୟନ କରେ, ମୁଁ ଅନୁଭବ କରେ ଯେ, ଏହି ମହାନ ରାଷ୍ଟ୍ରର ନାଗରିକମାନେ ଏହା ଉପରେ ନ୍ୟସ୍ତ କରିଥିବା ଆସ୍ଥା ଭଙ୍ଗ ହୋଇଥାଏ ।


    10. ଅଧ୍ୟାଦେଶ ଭଳି ସାଧନ ମାଧ୍ୟମରେ, ଯେତେବେଳେ କି ସଂସଦ ଅଧିବେଶନରେ ନାହିଁ, ସେହି ସମୟରେ କୌଣସି ଅତ୍ୟାବଶ୍ୟକ ପରିସ୍ଥିତିର ମୁକାବିଲା ସକାଶେ କାର୍ଯ୍ୟପାଳିକା ହାତରେ ଆଇନ ପ୍ରସ୍ତୁତ କରିବା ସକାଶେ ବିଶେଷ କ୍ଷମତା ନ୍ୟସ୍ତ କରାଯାଇଛି । କିନ୍ତୁ ସେପରି ଅଧ୍ୟାଦେଶ ସଂସଦର ପରିବର୍ତ୍ତୀ ଅଧିବେଶନ ଅନୁଷ୍ଠିତ ହେବାର ଛଅ ସପ୍ତାହ ମଧ୍ୟରେ ସ୍ୱୀକୃତି ଲାଭ କରିବା ଆବଶ୍ୟକ ।


    11. ମୋର ଦୃଢ ମତ ଯେ କେତେକ ଅତି ଜରୁରୀ ଅବସ୍ଥାରେ ହିଁ ଅଧ୍ୟାଦେଶ ମାର୍ଗକୁ ଆପଣେଇବା ଉଚିତ ଏବଂ ଆର୍ଥିକ ବ୍ୟାପାରରେ କଦାପି ଅଧ୍ୟାଦେଶର ମାର୍ଗ ଆପଣେଇବା ଅନୁଚିତ । ଯେଉଁ ପ୍ରସଙ୍ଗ ସଂସଦର ବିଚରାଧୀନ ରହିଛି ଅଥବା ଗୃହରେ ଉପସ୍ଥାପନ କରାଯାଇଛି ବା ଗୃହର କୌଣସି କମିଟି ନିକଟରେ ରହିଛି ସେ କ୍ଷେତ୍ରରେ, ଅଧ୍ୟାଦେଶ ମାର୍ଗର ସାହାଯ୍ୟ ନିଆ ନଯିବା ଉଚିତ । ଯଦି କୌଣସି ପ୍ରସଙ୍ଗ ଜରୁରୀ ମନେହୁଏ । ସଂପୃକ୍ତ କମିଟି କୁ ସେ ବିଷୟରେ ଅବଗତ କରାଯିବା ଦରକାର ଏବଂ ଏକ ନିର୍ଦ୍ଦିଷ୍ଟ ସମୟ ମଧ୍ୟରେ କମିଟି ତାଙ୍କର ରିପୋର୍ଟ ଉପସ୍ଥାପନ କରିବା ଲାଗି ବ୍ୟବସ୍ଥା କରାଯିବା ବାଞ୍ଛନୀୟ ।


    12. ମାନ୍ୟବର ସଦସ୍ୟଗଣ,


    2012 ମସିହା ଜୁଲାଇ ମାସରେ ଲୋକସଭାରେ ମୋର ସଦସ୍ୟ ଅବଧି ପୂର୍ଣ୍ଣ ହୋଇ ଥିଲା ଏବଂ ସେହି ମାସ 22 ତାରିଖ ଦିନ ଭାରତୀୟ ପ୍ରଜାତନ୍ତ୍ରର ତ୍ରୟୋଦଶ ରାଷ୍ଟ୍ରପତି ଭାବେ ମୁଁ ନିର୍ବାଚିତ ହୋଇଥିବା ଘୋଷଣା କରାଯାଇଥିଲା । ଯଦିଓ ସେହି ଦିନ ମୋର ଦୀର୍ଘ 37 ବର୍ଷର ସଂସଦୀୟ ଜୀବନରେ ପୂର୍ଣ୍ଣଛେଦ ପଡିଥିଲା । ତଥାପି ଏହି ଅନୁଷ୍ଠାନ ସହିତ ମୁଁ ମୋର ଅତୁଟ ବନ୍ଧନ ଜାରି ରଖିଛି । ବସ୍ତୁତଃ, ମୁଁ ଏହି ଅନୁଷ୍ଠାନର ଏକ ଅବିଚ୍ଛେଦ୍ୟ ଅଂଗ ପାଲଟି ଯାଇଛି । ସାମ୍ବିଧାନିକ ବ୍ୟବସ୍ଥା ଅନୁସାରେ ରାଷ୍ଟ୍ରପତି ହେଉଛନ୍ତି ସଂସଦର ଅବିଚ୍ଛେଦ ଅଙ୍ଗ । ସମ୍ବିଧାନର ଧାରା – 79 ଉଲ୍ଲେଖ କରେ ଯେ, କେନ୍ଦ୍ର ପାଇଁ ଏକ ସଂସଦ ରହିବ ଯାହା ରାଷ୍ଟ୍ରପତି ଏବଂ ଦୁଇଟି ସଦନ/ଗୃହ ଯଥା କାଉନସିଲ ଅଫ ଷ୍ଟେଟ ( ରାଜ୍ୟସଭା ) ଏବଂ ହାଉସ ଅଫ ଦି ପିପୁଲ ( ଲୋକସଭା ) କୁ ନେଇ ଗଠିତ ହେବ । ଏହି ପାଞ୍ଚ ବର୍ଷ ଅବଧି ମଧ୍ୟରେ, ମୋର ମୁଖ୍ୟ ଭୂମିକା ସମ୍ବିଧାନର ରକ୍ଷକ ଭାବେ ଦାୟିତ୍ୱ ରହିଆସିଥିଲା । ଶପଥ ଗ୍ରହଣ ବେଳେ ମୁଁ ଯାହା କହିଥିଲି ମୁଁ – ସମ୍ବିଧାନର ସଂରକ୍ଷଣ, ସୁରକ୍ଷା ଏବଂ ଏହାକୁ ସମର୍ଥନ ଲାଗି ଶତତ ଉଦ୍ୟମ କରିବି, ତାହା କେବଳ କଥାରେ ନୁହେଁ ଆନ୍ତରିକ ନିଷ୍ଠା ସହ, ଏହି କର୍ତ୍ତବ୍ୟରେ, ପ୍ରତ୍ୟେକ ପଦକ୍ଷେପରେ । ମୁଁ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ଠାରୁ ସଦାବେଳେ ପରାମର୍ଶ ଓ ସହଯୋଗ ପାଇଛି ଓ ଯଥେଷ୍ଟ ଉପକୃତ ହୋଇଛି । ନିଜର ନିଷ୍ଠା ଓ ସାମର୍ଥ୍ୟର ସହ ସେ ଦେଶରେ ସଂସ୍କାରମୂଳକ ପରିବର୍ତ୍ତନ ଆଣିବାରେ ବ୍ରତୀ ଅଛନ୍ତି । ଆମ ଘନିଷ୍ଠତା ଓ ତାଙ୍କର ମୋ ପ୍ରତି ଭବ୍ୟ ଓ ସୌହାର୍ଦ୍ଦ୍ୟପୂର୍ଣ୍ଣ ଆଚରଣର ସ୍ମୃତିକୁ ସଦାସର୍ବଦା ମୁଁ ନିଜ ପାଖରେ ରଖି ଥିବି ।


    13. ଭାରତୀୟ ସାଧାରଣତନ୍ତ୍ରର ରାଷ୍ଟ୍ରପତି ପଦରୁ ଅବସର ନେବା ଅର୍ଥ ଯେ, ସଂସଦ ସହ ମୋର ସଂପର୍କରେ ମଧ୍ୟ ପୂର୍ଣ୍ଣଚ୍ଛେଦ ପଡିବାକୁ ଯାଉଛି । ଭାରତୀୟ ସଂସଦର ମୁଁ ଆଉ ଅଂଶ ବିଶେଷ ହୋଇ ରହିପାରିବି ନାହିଁ । ସାମାନ୍ୟ ଦୁଃଖ ଓ ସ୍ମୁତିର ଇନ୍ଦ୍ରଧନୁକୁ ହୃଦୟରେ ବହନ କରି ମୁଁ ଏହି ମହାନ ଗୃହରୁ ଆଜି ବିଦାୟ ନେବାକୁ ଯାଉଛି ।


    14. ପ୍ରିୟ ବନ୍ଧୁଗଣ, କୃତଜ୍ଞତାର ଭାବନା ଏବଂ ହୃଦୟର ପ୍ରାର୍ଥନା ସହ, ମୁଁ ଆପଣମାନଙ୍କ ଠାରୁ ବିଦାୟ ନେଉଛି । ମନରେ ପୂର୍ଣ୍ଣତା ଓ ଆନନ୍ଦର ସହ ମୁଁ ବିଦାୟ ନେଉଛି ଯେ ଏହି ମହାନ ଅନୁଷ୍ଠାନ ମାଧ୍ୟମରେ ଏହି ମହାନ ଦେଶର ନାଗରିକମାନଙ୍କୁ ଜଣେ ନିଷ୍ଠାପର ସେବକ ଭାବେ ସେବା କରିବାର ସୁଯୋଗ ମୋତେ ମିଳିଛି ।


    ଆପଣମାନଙ୍କୁ ଧନ୍ୟବାଦ


    ଜୟହିନ୍ଦ୍

    
    
    (Release ID: 1497280) Visitor Counter : 2