      ମହିଳା ଓ ଶିଶୁ କଲ୍ୟାଣ ମନ୍ତ୍ରଣାଳୟ

      କର୍ମକ୍ଷେତ୍ରରେ ଯୌନ ଉତ୍ପୀଡନ ଅଭିଯୋଗ ପଞ୍ଜିକରଣ ପାଇଁ ଏସଏଚ-ଇ-ବକ୍ସ ଅନଲାଇନ ଅଭିଯୋଗ ପ୍ରବନ୍ଧନ ପ୍ରଣାଳୀର ଶୁଭାରମ୍ଭ କଲେ ମେନକା ସଂଜୟ ଗାନ୍ଧୀ,
      ମନ୍ତ୍ରଣାଳୟ ଦ୍ୱାରା ରାଷ୍ଟ୍ରୀୟ ସର୍ବେକ୍ଷଣ କରାଯାଇ ମହିଳାମାନଙ୍କୁ କର୍ମକ୍ଷେତ୍ରରେ ଯୌନ ଉତ୍ପୀଡନ ସ୍ଥିତିର ଗମ୍ଭିରତା ବିଷୟରେ ଅଧିକ ସୂଚନା ପ୍ରାପ୍ତ କରାଯିବ
      Posted On: 24 JUL 2017 2:43PM by PIB Bhubaneshwar


    କର୍ମକ୍ଷେତ୍ରରେ ଯୌନ ଉତ୍ପୀଡନ ସମ୍ବନ୍ଧୀତ ଅଭିଯୋଗ ପଞ୍ଜିକରଣ ପାଇଁ ଯୌନ ଉତ୍ପୀଡନ ଉଲେକ୍ଟ୍ରୋନିକ ବକ୍ସ (ଏସଏଚ-ଇ-ବକ୍ସ) ନାମକ ଏକ ଅନଲାଇନ ଅଭିଯୋଗ ପ୍ରବନ୍ଧନ ପ୍ରଣାଳୀକୁ ଆଜି ମହିଳା ଏବଂ ଶିଶୁ ବିକାଶ ମନ୍ତ୍ରୀ ଶ୍ରୀମତୀ ମେନକା ସଂଜୟ ଗାନ୍ଧୀ ନୂଆଦିଲ୍ଲୀଠାରେ ଶୁଭାରମ୍ଭ କରିଛନ୍ତି ।


    କର୍ମକ୍ଷେତ୍ରରେ ମହିଳାମାନଙ୍କୁ ଯୌନ ଉତ୍ପୀଡନ (ନିବାରଣ, ନିଷେଧ ଏବଂ ପ୍ରତିକାର) ଧାରା (ଏସଏଚ ଅଧିନିୟମ)2013 ଅନୁଯାୟୀ ଅଭିଯୋଗଗୁଡିକର ସଠିକ ଏବଂ ପ୍ରଭାବୀ ପଦକ୍ଷେପ ବିଷୟରେ ସୁନିଶ୍ଚିତ କରାଇବା ପାଇଁ ଏହି ବ୍ୟବସ୍ଥା କରାଯାଇଛି ।


    ଏହି ପୋର୍ଟାଲ ସଂପୃକ୍ତ ଅଧିନିୟମ ଅଧିନରେ କର୍ମକ୍ଷେତ୍ରରେ ଯୌନ ଉତ୍ପୀଡନ ସମ୍ବନ୍ଧୀତ ଅଭିଯୋଗ ପଞ୍ଜିକରଣ କରିବା ପାଇଁ କେନ୍ଦ୍ର ସରକାର (କେନ୍ଦ୍ରୀୟ ମନ୍ତ୍ରଣାଳୟ, ବିଭାଗ, ସାର୍ବଜନୀନ କ୍ଷେତ୍ର, ସ୍ୱାୟତ ସଂସ୍ଥା) ଗୁଡିକରେ କାର୍ଯ୍ୟରତ କିମ୍ବା ସେଠାକୁ ଗସ୍ତ କରୁଥିବା ମହିଳାମାନେ ସହଜରେ ନିଜର ଅଭିଯୋଗ ଦାଖଲ କରିବା ପାଇଁ ଏକ ପଦକ୍ଷେପ ନିଆଯାଇଛି । ଯେଉଁମାନେ ଏସଏଚ ଅଧିନିୟମ ଅଧିନରେ ଗଠିତ ଆଭ୍ୟନ୍ତରୀଣ ଅଭିଯୋଗ କମିଟି (ଆଇସିସି) ରେ ପୂର୍ବରୁ ଲିଖିତ ଭାବେ ଅଭିଯୋଗ କରିଥିବେ, ସେମାନେ ମଧ୍ୟ ଏହି ପୋର୍ଟାଲ ଜରିଆରେ ପୁନର୍ବାର ଅଭିଯୋଗ ଦାଖଲ କରିପାରିବେ । ଅଭିଯୋଗଗୁଡିକ ଏସଏଚ ଇ-ବକ୍ସ ପୋର୍ଟାଲ http://www.wcd-sh.nic.in/ ରେ ଦାଖଲ କରିହେବ । ଏହି ପୋର୍ଟାଲରେ ଅଭିଯୋଗ ଦାଖଲ ହେବା ପରେ ଏହା ସଂପୃକ୍ତ ବିଭାଗର ଆଇସିସି ପାଖକୁ ପଠାଯିବ । ସେହି ଅଭିଯୋଗ ପାଇଁ ଆଇସିସି ଦ୍ୱାରା ନିଆଯାଇଥିବା ପଦକ୍ଷେପକୁ ମହିଳା ଏବଂ ଶିଶୁ ବିକାଶ ମନ୍ତ୍ରଣାଳୟ ଏହି ପୋର୍ଟାଲ ଜରିଆରେ ତଦାରଖ କରିବ ।


    ଏହି ଅବସରରେ ମନ୍ତ୍ରୀ ଶ୍ରୀମତୀ ଗାନ୍ଧୀ କହିଥିଲେ ଯେ ବର୍ତ୍ତମାନ ଏହି ସୁବିଧା କେନ୍ଦ୍ର ସରକାରଙ୍କ କର୍ମଚାରୀମାନଙ୍କ ପାଇଁ ଉପଲବ୍ଧ କରାଯାଇଛି ଏବଂ ଅତି ଶୀଘ୍ର ବେସରକାରୀ ସଂସ୍ଥାଗୁଡିକରେ କାର୍ଯ୍ୟରତ ମହିଳାମାନଙ୍କ ପାଇଁ ଏହା ଉପଲବ୍ଧ କରାଯିବ । ସେ କହିଥିଲେ ଯେ କାର୍ଯ୍ୟସ୍ଥଳରେ ମହିଳାମାନେ କେତେ ଅଧିକ ପରିମାଣରେ ଯୌନ ଉତ୍ପୀଡନର ଶିକାର ହେଉଛନ୍ତି ତାହା ସର୍ବେକ୍ଷଣରୁ ଜଣାପଡିଛି । ମନ୍ତ୍ରଣାଳୟ ଦ୍ୱାରା ଏକ ରାଷ୍ଟ୍ରୀୟ ସର୍ବେକ୍ଷଣ କରାଯାଇ ସ୍ଥିତିର ଗମ୍ଭିରତା ବିଷୟରେ ଅଧିକ ସୂଚନା ପ୍ରାପ୍ତ କରାଯିବ ।


    ଏଠାରେ ସୂଚନା ଯୋଗ୍ୟ ଯେ ଭାରତ ସରକାରଙ୍କର ବିଭିନ୍ନ କାର୍ଯ୍ୟାଳୟରେ ସର୍ବାଧିକ 30.87 ଲକ୍ଷ କର୍ମଚାରୀ କାର୍ଯ୍ୟ କରୁଛନ୍ତି । 2011 ଗଣନା ଅନୁଯାୟୀ ଏହିସବୁ କାର୍ଯ୍ୟାଳୟରେ 3.37 ଲକ୍ଷ ମହିଳା କାର୍ଯ୍ୟ କରୁଛନ୍ତି ଯାହା କେନ୍ଦ୍ର ସରକାରଙ୍କର ନିୟମିତ କର୍ମଚାରୀଙ୍କର 10.93 ପ୍ରତିଶତ ।


    କର୍ମକ୍ଷେତ୍ରରେ ଯୌନ ଉତ୍ପୀଡନ ଅଭିଯୋଗ ପାଇଁ ଅଧିନିୟମ ଅନୁସାରେ କମିଟି ଗଠନ କରାଯିବ । ଏସଏଚ ଅଧିନିୟମକୁ ସହଜରେ କାର୍ଯ୍ୟକାରୀ କରିବା ପାଇଁ ଏକ ହ୍ୟାଣ୍ଡବୁକ ମୁଦ୍ରଣ ଭଳି ବିଭିନ୍ନ ପଦକ୍ଷେପ ମନ୍ତ୍ରଣାଳୟ ଦ୍ୱାରା ନିଆଯାଇଛି । ଏହା ବ୍ୟତୀତ ସରକାରୀ ଅଧିକାରୀମାନଙ୍କୁ ପ୍ରଶିକ୍ଷଣ ପ୍ରଦାନ କରିବା ପାଇଁ ମନ୍ତ୍ରଣାଳୟ ଏବଂ ନୂଆଦିଲ୍ଲୀ ସ୍ଥିତ ପରିସଂଖ୍ୟାନ ପ୍ରଶିକ୍ଷଣ ଏବଂ ମ୍ୟାନେଜମେଣ୍ଟ(ଆଇଏସଟିଏମ) ମିଳିତ ଭାବେ ଏସଏଚ ଅଧିନିୟମ ସମ୍ବନ୍ଧୀତ ଟ୍ରେନିଂ ମଡ୍ୟୁଲ ପ୍ରସ୍ତୁତ କରି ମଇ 5 ତାରିଖରେ ଏକ କର୍ମଶାଳା ଆୟୋଜନ କରିଥିଲେ । ସାରା ଦେଶରେ ସଂଗଠିତ ଏବଂ ଅସଂଗଠିତ କ୍ଷେତ୍ରରେ ଏହି ବିଷୟରେ ସଚେତନତା ପାଇଁ 29ଟି ସଂସ୍ଥା ଚୟନ କରାଯାଇଛି ଯାହା http://wcd.nic.in/act/recommended-panel-institutes-or-organizations-under-sexual-harassment-women-workplace ରେ ଉପଲବ୍ଧ । ମିଳିଥିବା ସୂଚନା ଅନୁସାରେ ବିଗତ 5 ବର୍ଷ ମଧ୍ୟରେ ଏହି ସଂସ୍ଥାଗୁଡିକ ଦ୍ୱାରା 35 ଟି ଦକ୍ଷତା ବୃଦ୍ଧି କାର୍ଯ୍ୟକ୍ରମ କରାଯାଇ 1700 ଜଣ ବ୍ୟକ୍ତିଙ୍କୁ ପ୍ରଶିକ୍ଷଣ ପ୍ରଦାନ କରାଯାଇଛି । ଡିଜିଟାଲ ସମାଜରେ ମହିଳାମାନଙ୍କର ଗରିମା ଏବଂ ସୁରକ୍ଷା ସୁନିଶ୍ଚିତ କରିବା ସବୁଠାରୁ ବଡ ପ୍ରାଥମିକତା ହେବା ଆବଶ୍ୟକ । ଡିଜିଟାଲ ଇଣ୍ଡିଆ କାର୍ଯ୍ୟକ୍ରମ ଲକ୍ଷ୍ୟ ପୂରଣ କରିବା ପାଇଁ ମନ୍ତ୍ରଣାଳୟ ଦ୍ୱାରା ସୂଚନା ଏବଂ ସଂଚାର ଟେକ୍ନୋଲଜିର ବ୍ୟବହାରକୁ ପ୍ରୋତ୍ସାହିତ କରାଯାଉଛି । କର୍ମକ୍ଷେତ୍ରରେ ମହିଳାମାନଙ୍କର ଯୌନ ଉତ୍ପୀଡନ ବିରୋଧରେ ମହିଳାମାନଙ୍କର ଅଭିଯୋଗକୁ କ୍ରିୟାଶୀଳ କରିବା ପାଇଁ ଡିଜିଟାଲ ସ୍ପେଶ ବ୍ୟବହାର କରିବାର ଏହା ଏକ ପ୍ରଚେଷ୍ଟା ।


    ଏହି ଅବସରରେ ମହିଳା ଏବଂ ଶିଶୁ ବିକାଶ ରାଷ୍ଟ୍ରମନ୍ତ୍ରୀ ଶ୍ରୀମତୀ କ୍ରୀଷ୍ଣା ରାଜ, ବିଭାଗୀୟ ସଚିବ ଶ୍ରୀ ରାକେଶ ଶ୍ରୀବାସ୍ତବ ଏବଂ ମନ୍ତ୍ରଣାଳୟର ବରିଷ୍ଠ ଅଧିକାରୀ ଏବଂ ଅନ୍ୟ ମାନ୍ୟଗଣ୍ୟ ବ୍ୟକ୍ତି ଉପସ୍ଥିତ ଥିଲେ ।


    **********

    
    
    (Release ID: 1497178) Visitor Counter : 2