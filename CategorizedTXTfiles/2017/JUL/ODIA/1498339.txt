      ଆଦିବାସୀ ବ୍ୟାପାର ମନ୍ତ୍ରଣାଳୟ

      ଜାଲ ସାର୍ଟିଫିକେଟ
      Posted On: 31 JUL 2017 5:34PM by PIB Bhubaneshwar


    ଭାରତର ସମ୍ବିଧାନରେ ଥିବା ଧାରା-342 ଅନୁସାରେ କୌଣସି ଏକ ଗୋଷ୍ଠୀକୁ ତଫସିଲଭୁକ୍ତ ଜନଜାତି ବୋଲି ବିଜ୍ଞପିତ କରିବା ସକାଶେ ଆଦିବାସୀ ବ୍ୟାପାର ମନ୍ତ୍ରଣାଳୟ ହେଉଛି ନୋଡାଲ ମନ୍ତ୍ରଣାଳୟ । ତେବେ ତଫସିଲଭୁକ୍ତ ଜନଜାତି ସାର୍ଟିଫିକେଟ ପ୍ରଦାନ ଏବଂ ଏହାର ଯାଂଚ କରିବା ଦାୟିତ୍ୱ ସଂପୃକ୍ତ ରାଜ୍ୟ/କେନ୍ଦ୍ରଶାସିତ କ୍ଷେତ୍ରର ସରକାରଙ୍କ ଉପରେ ନ୍ୟସ୍ତ ବୋଲି ଆଦିବାସୀ ବ୍ୟାପାର ରାଷ୍ଟ୍ରମନ୍ତ୍ରୀ ଶ୍ରୀ ଯଶୱନ୍ତସିଂହ ଭାଭୋର ଲୋକସଭାରେ ପ୍ରକାଶ କରିଛନ୍ତି । ପ୍ରଶ୍ନୋତ୍ତର କାଳରେ ଏକ ଲିଖିତ ଉତ୍ତର ଦେଇ ଶ୍ରୀ ଭାଭୋର କହିଛନ୍ତି ଯେ ଜାଲ ସାର୍ଟିଫିକେଟ ସଂକ୍ରାନ୍ତ ମିଳୁଥିବା ସମସ୍ତ ପ୍ରକାର ଅଭିଯୋଗକୁ ସଂପୃକ୍ତ ରାଜ୍ୟ/କେନ୍ଦ୍ରଶାସିତ କ୍ଷେତ୍ରର ସରକାରଙ୍କ ନିକଟରୁ ଉପଯୁକ୍ତ କାର୍ଯ୍ୟାନୁଷ୍ଠାନ ଗ୍ରହଣ ସକାଶେ ପଠାଇ ଦିଆଯାଉଛି । ପର୍ସୋନେଲ ଏବଂ ତାଲିମ ବିଭାଗ ଦ୍ୱାରା ପ୍ରଦତ୍ତ ସୂଚନା ଅନୁସାରେ ଏ ସମ୍ପର୍କୀତ ନିର୍ଦ୍ଦେଶାବଳୀ ସୂଚାଏ ଯେ ଯଦି ଜଣେ ସରକାରୀ କର୍ମଚାରୀ କୌଣସି ଭୁଲ ସୂଚନା ପ୍ରଦାନ କରି ଅଥବା ଏକ ଜାଲ ସାର୍ଟିଫିକେଟ ଦେଇ ଚାକିରି ପାଇଥାନ୍ତି, ତେବେ ତାଙ୍କୁ ଚାକିରିରେ ରଖାଯିବନାହିଁ । ଯେତେବେଳେ ନିଯୁକ୍ତିଦାତା ଅଧିକାରୀ ଏ ସମ୍ପର୍କରେ ଜାଣିବାକୁ ପାଆନ୍ତି, ଯେ ଜଣେ କର୍ମଚାରୀ ଭୁଲ ତଥ୍ୟ/ଜାଲ ଜାତି ସାର୍ଟିଫିକେଟ ପୈଠ କରିଛନ୍ତି, ଚାକିରି ନିୟମାବଳୀରେ ଥିବା ବ୍ୟବସ୍ଥା ଅନୁସାରେ ସେହି କର୍ତ୍ତୃପକ୍ଷ ତାଙ୍କୁ ଚାକିରିରୁ ହଟାଇବା, ବରଖାସ୍ତ କରିବା ଭଳି କାର୍ଯ୍ୟାନୁଷ୍ଠାନ ଗ୍ରହଣ କରିବେ ।


    ସରକାର ମଧ୍ୟ ସମୟାନ୍ତରେ ରାଜ୍ୟ/କେନ୍ଦ୍ରଶାସିତ କ୍ଷେତ୍ରର ସରକାରମାନଙ୍କୁ ତଫସିଲଭୁକ୍ତ ଜାତି (ଏସସି), ତଫସିଲଭୁକ୍ତ ଜନଜାତି (ଏସଟି) ଏବଂ ଅନ୍ୟାନ୍ୟ ପଛୁଆ ବର୍ଗ (ଓବିସି) ବର୍ଗର ପ୍ରାର୍ଥୀମାନଙ୍କ ସାର୍ଟିଫିକେଟ ଦାବିକୁ ଯାଂଚ କରି ସୁସଂଗତ କରିବା ସକାଶେ ଅନୁରୋଧ କରିଆସୁଛନ୍ତି । ପୁନଶ୍ଚ, ଜିଲ୍ଲା ମାଜିଷ୍ଟ୍ରେଟ/ଜିଲ୍ଲାପାଳ/ଡେପୁଟୀ କମିଶନରମାନେ ସେମାନଙ୍କ ସ୍ତରରେ ଏଭଳି ଜାତିଗତ ପ୍ରମାଣପତ୍ରକୁ ଯାଂଚ କରିବାକୁ ନିର୍ଦ୍ଦେଶ ଦିଆଯାଇଛି ଯଦ୍ୱାରା ଅସାଧୁ ଅଣ ଏସସି/ଏସଟି/ଓବିସି ବ୍ୟକ୍ତିମାନେ ଜାଲ ଏସସି/ଏସଟି/ଓବିସି ଜାତିପ୍ରମାଣପତ୍ର ପୈଠ କରି ଚାକିରି ହାସଲ କରିପାରିବେ ।


    ଅଧିକନ୍ତୁ, ଏଭଳି ଅସାଧୁ ପନ୍ଥାକୁ ନିରୁତ୍ସାହିତ କରିବା ଲାଗି ରାଜ୍ୟ ସରକାର/କେନ୍ଦ୍ରଶାସିତ କ୍ଷେତ୍ର ସରକାରମାନଙ୍କୁ ଅନୁରୋଧ କରାଯାଇଛି ଯେ ଯେଉଁ ଅଧିକାରୀମାନେ ଏଭଳି ସାର୍ଟିଫିକେଟ ଯାଂଚ କରିବାରେ ଅବହେଳା ପ୍ରଦର୍ଶନ କରୁଛନ୍ତି ଅଥବା ଜାଲ ସାର୍ଟିଫିକେଟ ପ୍ରଦାନ କରୁଛନ୍ତି ସେମାନଙ୍କ ବିରୋଧରେ ଶୃଙ୍ଖଳାଗତ କାର୍ଯ୍ୟାନୁଷ୍ଠାନ ଗ୍ରହଣ କରାଯିବା ଉଚିତ ବୋଲି ଶ୍ରୀ ଭାଭୋର ଗୃହକୁ ଅବଗତ କରାଇଛନ୍ତି ।


    **********

    
    
    (Release ID: 1498339) Visitor Counter : 2