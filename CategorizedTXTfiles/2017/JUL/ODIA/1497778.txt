      ମହାକାଶ ବିଭାଗ

      ମଙ୍ଗଳ ଗ୍ରହ ପ୍ରଦକ୍ଷିଣକାରୀ ଯାନର ସ୍ଥିତି
      Posted On: 27 JUL 2017 2:18PM by PIB Bhubaneshwar


    ମଙ୍ଗଳଯାନ ( ମାର୍ସ ଅର୍ବିଟର ) ଅଭିଯାନ ଜୁନ 19, 2017 ତାରିଖ ଦିନ ସଫଳତାର ସହ ତାର 1000 ଦିନର ପ୍ରଦକ୍ଷିଣ ସମ୍ପୂର୍ଣ୍ଣ କରିଛି । ଏହା ଏହି ଯାନର ଧାର୍ଯ୍ୟ ଆୟୁସୀମା ଠାରୁ ଢେର ଅଧିକ ଅବଧି । ମଙ୍ଗଳଯାନର ନିର୍ଦ୍ଧାରିତ ଆୟୁସୀମା ଛଅମାସ ଥିଲା । ତେବେ ଏହା ସେହି ଅବଧିକୁ ପୂର୍ଣ୍ଣ କରିସାରିଥିଲେ ସୁଦ୍ଧା ଯାନରେ ଖଞ୍ଜାଯାଇଥିବା ବିଭିନ୍ନ ବୈଜ୍ଞାନିକ ପେଲୋଡ ଅଦ୍ୟାବଧି ମଙ୍ଗଳପୃଷ୍ଠର ବିଭିନ୍ନ ସୂଚନା ଓ ଏହାର ଚତୁଃପାର୍ଶ୍ଵସ୍ଥ ବାୟୁମଣ୍ଡଳର ସମସ୍ତ ତଥ୍ୟ ଯଥା ରୀତି ପଠାଇ ଚାଲିଛି ବୋଲି ଆଣବିକ ଶକ୍ତି ଓ ମହାକାଶ ବିଜ୍ଞାନ ବିଭାଗ ରାଷ୍ଟ୍ରମନ୍ତ୍ରୀ ଡକ୍ଟର ଜିତେନ୍ଦ୍ର ସିଂହ ଅଣତାରକାଯୁକ୍ତ ପ୍ରଶ୍ନର ଉତ୍ତର ଦେଇ ରାଜ୍ୟସଭାରେ ପ୍ରକାଶ କରିଛନ୍ତି । ଡକ୍ଟର ସିଂହ କହିଛନ୍ତି ଯେ MOM ରେ ଲାଗିଥିବା ମାର୍ସ ରଙ୍ଗୀନ କ୍ୟାମେରା ମଙ୍ଗଳ ପୃଷ୍ଠର ପ୍ରାୟ 700 ରୁ ଊର୍ଦ୍ଧ୍ଵ ଫଟୋଚିତ୍ର ସଂଗ୍ରହ କରିଛି । MOM ଭୂଚିତ୍ରାବଳୀ ପ୍ରକାଶ ପାଇଛି ଓ MOM ଚିତ୍ରାବଳୀର ଅପଡେଟକୁ ଇସ୍ରୋର ୱେବସାଇଟରେ ନିୟମିତ ଭାବେ ଦିଆଯାଇଛି । ସେଥିରୁ ପ୍ରାପ୍ତ ତଥ୍ୟାବଳୀ ଆଧାରରେ ବୈଜ୍ଞାନିକମାନେ 20 ଟି ମାନ୍ୟତାପ୍ରାପ୍ତ ଗବେଷଣାତ୍ମକ ପତ୍ରିକାରେ ସେମାନଙ୍କ ନିବନ୍ଧ ପ୍ରକାଶ କରିଛନ୍ତି । ପୁଣି ସେଥିରୁ ପ୍ରାପ୍ତ ତଥ୍ୟାବଳୀକୁ ଜନସାଧାରଣ ଓ ଗବେଷକମାନଙ୍କୁ ମାଗଣାରେ ଯୋଗାଇ ଦିଆଯାଉଛି । ଅଦ୍ୟାବଧି 1380 ଜଣ ପଞ୍ଜିକୃତ ବ୍ୟବହାରକାରୀ ସେଥିରୁ 370 ଜିବିର ତଥ୍ୟାବଳୀ ଡାଉନଲୋଡ କରିଛନ୍ତି ବୋଲି ଡକ୍ଟର ସିଂହ ଗୃହକୁ ସୂଚାଇଛନ୍ତି ।


    ********

    
    
    (Release ID: 1497778) Visitor Counter : 2