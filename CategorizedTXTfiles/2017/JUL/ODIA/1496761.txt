      ରାଷ୍ଟ୍ରପତିଙ୍କ ସଚିବାଳୟ

      ଓଡ଼ିଶା ପାଇକ ବିଦ୍ରୋହର 200 ତମ ବାର୍ଷିକୀକୁ ଉଦଘାଟନ କଲେ ରାଷ୍ଟ୍ରପତି
      Posted On: 20 JUL 2017 7:24PM by PIB Bhubaneshwar


    ରାଷ୍ଟ୍ରପତି ଶ୍ରୀ ପ୍ରଣବ ମୁଖାର୍ଜୀ ଓଡିଶା ପାଇକ ବିଦ୍ରୋହର ଦ୍ୱିଶତ ବାର୍ଷିକୀ ସମାରୋହକୁ ଆଜି (ଜୁଲାଇ 20 , 2017) ନୂଆଦିଲ୍ଲୀଠାରେ ଉଦଘାଟନ କରିଛନ୍ତି ।


    ଏହି ଅବସରରେ ଉଦବୋଧନ ଦେଇ ରାଷ୍ଟ୍ରପତି କହିଲେ ଯେ , ଦୀର୍ଘ ଏକ ବର୍ଷ ଧରି ପାଳିତ ହେବାକୁ ଥିବା ଓଡିଶା ପାଇକ ବିଦ୍ରୋହର ଦ୍ୱିଶତକ ବାର୍ଷିକୀ ପାଳନ ଉଦଘାଟନୀ ଉତ୍ସବରେ ସେ ଦେଶବାସୀଙ୍କୁ ଏବଂ ବିଶେଷ କରି ଓଡିଶାବାସୀଙ୍କୁ ଅଭିନନ୍ଦନ ଜଣାଇଥିଲେ । ରାଷ୍ଟ୍ରପତି କହିଲେ ଯେ 1857 ମସିହାର ସିପାହୀ ବିଦ୍ରୋହ ଯାହାକୁ କି ପରେ ବ୍ରିଟିଶ ଉପନିବେଶବାଦ ବିପକ୍ଷରେ ଭାରତର ପ୍ରଥମ ସ୍ୱାଧୀନତା ସଂଗ୍ରାମ ବୋଲି ଆଖ୍ୟାୟିତ କରାଯାଇଛି , ତାର 40 ବର୍ଷ ପୂର୍ବରୁ ଓଡିଶାର ବକ୍ସି ଜଗବନ୍ଧୁଙ୍କ ନେତୃତ୍ୱରେ ଏକ ସଂଗ୍ରାମ କରାଯାଇଥିଲା । ଅନେକ ଜ୍ଞାନୀ , ଗବେଷକ ଓ ଐତିହାସିକ ମତ ପୋଷଣ କରନ୍ତି ଯେ ବ୍ରିଟିଶ ରାଜ ବିରୋଧରେ 1817ର ପାଇକ ବିଦ୍ରୋହ ଥିଲା ଦେଶର ପ୍ରଥମ ସଂଗଠିତ ସଶସ୍ତ୍ର ସଂଗ୍ରାମ । ତେଣୁ ଏଭଳି ଗଣ ବିଦ୍ରୋହ ଦୁଇଶହ ବର୍ଷ ପୂର୍ତ୍ତି ଆମ ସମସ୍ତଙ୍କ ପାଇଁ ଏକ ବିଶେଷ ଘଟଣା । ଏବେ ସୁଦ୍ଧା ବକ୍ସି ଜଗବନ୍ଧୁଙ୍କ ବୀରତ୍ୱର ଗାଥା ଓଡିଶାବାସୀଙ୍କୁ ଉଦବୁଦ୍ଧ କରିଆସୁଛି । ତେଣୁ ଗୋଟିଏ ପିଢ଼ିର ଓଡିଆ ଲୋକଙ୍କ ସଂଗ୍ରାମ ଓ ବଳିଦାନକୁ ଇତିହାସ ପୃଷ୍ଠାରେ ଉପଯୁକ୍ତ ସ୍ଥାନ ମିଳିବା ଉଚିତ ।


    ରାଷ୍ଟ୍ରପତି ଶ୍ରୀ ମୁଖାର୍ଜୀ କହିଲେ ଯେ ଓଡିଆମାନଙ୍କର ପାଇକ ବିଦ୍ରୋହ ଥିଲା ଏକ ସଂଗଠିତ ବିପ୍ଳବ । ଓଡିଆମାନଙ୍କ ଅଧିକାରର ସୁରକ୍ଷା ଏବଂ ସାର୍ବଭୌମତ୍ୱ ରକ୍ଷା ଉଦ୍ଦେଶ୍ୟରେ ଏହି ସଂଗ୍ରାମ ଲଢ଼ାଯାଇଥିଲା । ଏଥିରେ କେବଳ ବୀର ପାଇକମାନେ ସାମିଲ ହୋଇନଥିଲେ ବରଂ ଏହା ଥିଲା ଏକ ଜାତୀୟ ବିପ୍ଳବ ଯେଉଁଥିରେ ତୃଣମୂଳ ସ୍ତରରୁ ସାଧାରଣ ଲୋକ ଯୋଗଦେଇଥିଲେ । ନିଜର ଅଧିକାରର ସୁରକ୍ଷା ଏବଂ ସାର୍ବଭୌମତ୍ୱ ବଜାୟ ରଖିବା ତଥା ବ୍ରିଟିଶ ଶାସକଙ୍କ ଦମନମୂଳକ ପଦକ୍ଷେପକୁ ବିରୋଧ କରି ଏହି ବିପ୍ଳବର ସୂତ୍ରପାତ ହୋଇଥିଲା । ଆଜି ଯେତେବେଳେ ଆମେ ପାଇକ ବିଦ୍ରୋହର 200 ତମ ବାର୍ଷିକୀ ପାଳନ କରୁଛେ , ସେତେବେଳେ ଆମର ବୃହତ୍ତର ଇତିହାସକୁ ଆମେମାନେ ସ୍ମରଣ କରିବା ଉଚିତ ଏବଂ ଆମର ମହାନ ସ୍ୱାଧୀନତା ସେନାନୀମାନଙ୍କୁ ଉପଯୁକ୍ତ ସମ୍ମାନ ପ୍ରଦର୍ଶନ କରିବା ଆବଶ୍ୟକ । ବକ୍ସି ଜଗବନ୍ଧୁଙ୍କ ସହ ଅନ୍ୟ ଯେଉଁ ବୀର ପାଇକ ଯୋଦ୍ଧାମାନେ ଯଥା ଦୀନବନ୍ଧୁ ସାମନ୍ତରାୟ ମହାପାତ୍ର , ଦାମ ସୁବୁଦ୍ଧି ମଙ୍ଗରାଜ , ସାମନ୍ତ ମାଧବ ଚନ୍ଦ୍ର ରାଉତରାୟ (ତାପଙ୍ଗର ଦଳବେହେରା) , ପିଣ୍ଡିକି ବାହୁବଳେନ୍ଦ୍ର , କୃତିବାସ ପାଟ୍ଟଶାଣୀ ଏବଂ ଆହୁରି ଅନେକ ପାଇକ ବିଦ୍ରୋହରେ ଅଂଶଗ୍ରହଣ କରି ବଳିଦାନ ଦେଇଥିଲେ ସେମାନଙ୍କ ପ୍ରତି ଶ୍ରଦ୍ଧାଞ୍ଜଳି ଜ୍ଞାପନ କରିବାର ଏହା ପ୍ରକୃତ ଅବସର ।


    ଆମ ସ୍ୱାଧୀନତା ସଂଗ୍ରାମରେ ଅଂଶଗ୍ରହଣ କରିଥିବା ବୀର ସେନାନୀଙ୍କ ପ୍ରତି ଶ୍ରଦ୍ଧାଞ୍ଜଳି ଜ୍ଞାପନ ସକାଶେ ସରକାର ଏଭଳି କାର୍ଯ୍ୟକ୍ରମ ଆୟୋଜନ କରିଥିବା ହେତୁ ରାଷ୍ଟ୍ରପତି ସରକାରଙ୍କୁ ଧନ୍ୟବାଦ ଜଣାଇଥିଲେ । ରାଷ୍ଟ୍ରପତି କହିଲେ ଯେ ଭବିଷ୍ୟତ ପିଢ଼ିକୁ ପଥପ୍ରଦର୍ଶନ କରିବା ସକାଶେ ଏହି ବର୍ଷବ୍ୟାପୀ ଉତ୍ସବ ପାଳନକୁ ନଥିଭାବେ ସଂଗୃହୀତ କରାଯିବା ଆବଶ୍ୟକ । ସେହିଭଳି ଲୋକଗୀତ ଓ ଲୋକକଥା ଆକାରରେ ଉପଲବ୍ଧ ପ୍ରାଚୀନ ଗାଥା ଯାହାକି ପିଢ଼ି ପିଢ଼ି ଧରି ଜନଶ୍ରୁତିରେ ରହିଆସିଛି ସେଭଳି ନିଜସ୍ୱ ସୂତ୍ରରୁ ଐତିହାସିକମାନେ ଏହି ମହାନ ବିପ୍ଳବର ଅଧିକ ତଥ୍ୟ ଉଦଘାଟନ କରିବା ଉଚିତ ।


    ***********

    
    
    (Release ID: 1496761) Visitor Counter : 2