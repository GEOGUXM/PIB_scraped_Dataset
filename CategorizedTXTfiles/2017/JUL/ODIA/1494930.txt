      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପ୍ରଧାନମନ୍ତ୍ରୀଙ୍କ ଇସ୍ରାଏଲ ଗସ୍ତ ଅବସରରେ ଭାରତ-ଇସ୍ରାଏଲ ମିଳିତ ବିବୃତି (ଜୁଲାଇ 5, 2017)
      Posted On: 05 JUL 2017 10:45AM by PIB Bhubaneshwar


     1. ଦୁଇ ଦେଶ ମଧ୍ୟରେ କୂଟନୈତିକ ସମ୍ପର୍କ ପ୍ରତିଷ୍ଠା ହେବାର 25 ବର୍ଷ ପୂର୍ତ୍ତି ଅବସରରେ ଭାରତର ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଇସ୍ରାଏଲ ପ୍ରଧାନମନ୍ତ୍ରୀ ବେଞ୍ଜାମିନ ନେତାନ୍ୟାହୁଙ୍କ ନିମନ୍ତ୍ରଣକ୍ରମେ 4-6ଜୁଲାଇ 2017ରେ ଇସ୍ରାଏଲ ଗସ୍ତ କରିଥିଲେ । ଇତିହାସରେ ପ୍ରଥମ ଭାରତୀୟ ପ୍ରଧାନମନ୍ତ୍ରୀ ଭାବେ ତାଙ୍କର ଏହି ଇସ୍ରାଏଲ ଗସ୍ତ ଦୁଇ ଦେଶର ଲୋକମାନଙ୍କ ମଧ୍ୟରେ ସ୍ଥାୟୀ ବନ୍ଧୁତ୍ୱକୁ ଆହୁରି ସୁଦୃଢ଼ କରିଥିଲା ଏବଂ ଦ୍ୱିପାକ୍ଷିକ ସମ୍ପର୍କକୁ ରଣନୀତିକ ଭାଗିଦାରୀତାରେ ପରିଣତ କଲା ।

     2. ଶତାଧିକ ବର୍ଷ ଧରି ନିଜ ଐତିହ୍ୟକୁ ପରିପୁଷ୍ଟ କରି ରଖିଥିବା ଦୁଇଟି ସଭ୍ୟତାର ପ୍ରତିନିଧି ଭାବେ ଦୁଇ ନେତା ସେମାନଙ୍କ ସହଯୋଗର ପୂର୍ଣ୍ଣ ସମ୍ଭାବନାକୁ ବାସ୍ତବ ରୂପ ଦେଉଥିବା ବ୍ୟାପକ ଆଧାର ବିଶିଷ୍ଟ ସମ୍ପର୍କ ପ୍ରତିଷ୍ଠା ଲାଗି ସେମାନଙ୍କ ଉଦ୍ଦେଶ୍ୟକୁ ପରିପ୍ରକାଶ କରିଥିଲେ । ଏପରି କରିବା ଦ୍ୱାରା ସେମାନେ ଏହା ସ୍ୱୀକାର କରିଥିଲେ ଯେ ସମଗ୍ର ଇତିହାସ ସାକ୍ଷୀ ରହିଛି, ଇହୁଦୀମାନଙ୍କ ପାଇଁ ଭାରତ ଆଉ ଏକ ଘର ଭଳି ଏବଂ ସେଠାରେ ସେମାନଙ୍କୁ ସର୍ବଦା ଉଦାରତା ଏବଂ ସମ୍ମାନ ପ୍ରାପ୍ତ ହୋଇଛି ।
     3. କୂଟନୈତିକ ସମ୍ପର୍କର 25 ବର୍ଷ ପୂର୍ତ୍ତି ସୁଦ୍ଧା ହୋଇଥିବା ବିକାଶର ସମୀକ୍ଷା କରି ଦୁଇ ନେତା ଉଭୟ ରାଷ୍ଟ୍ରର ଲକ୍ଷ୍ୟ ଏବଂ ଆକାଂକ୍ଷା ପୂରଣ କରୁଥିବା କାର୍ଯ୍ୟକ୍ରମ ଏବଂ ନୀତି ନିର୍ଦ୍ଧାରଣ କରିବାକୁ ନିଷ୍ପତ୍ତି ନେଇଥିଲେ ଏବଂ ସେମାନଙ୍କ ମିଳିତ ପଦକ୍ଷେପ ବିସ୍ତୃତ କ୍ଷେତ୍ରକୁ ପରିବ୍ୟାପ୍ତ କରିବା ଲାଗି ସହମତ ହୋଇଥିଲେ । ବିକାଶ, ପ୍ରଯୁକ୍ତି, ନବୋନ୍ମେଷ, ଉଦ୍ୟୋଗବିକାଶ, ପ୍ରତିରକ୍ଷା ଏବଂ ସୁରକ୍ଷା କ୍ଷେତ୍ରରେ ଦୁଇ ଦେଶ ନିବିଡ଼ ସହଯୋଗୀ ହୋଇପାରିବେ ବୋଲି ସେମାନେ ହୃଦବୋଧ କରିଥିଲେ ।
     4. ବିକାଶ ପାଇଁ ଏହାର ଗୁରୁତ୍ୱକୁ ସ୍ୱୀକାର କରି ଭାରତ ଏବଂ ଇସ୍ରାଏଲ “ଜଳ ଏବଂ କୃଷି କ୍ଷେତ୍ରରେ ରଣନୈତିକ ଭାଗିଦାରୀ” ପ୍ରତିଷ୍ଠା ପାଇଁ ରାଜି ହୋଇଥିଲେ । ଏହାଦ୍ୱାରା ଜଳ ସଂରକ୍ଷଣ, ବର୍ଜ୍ୟ ଜଳ ପରିଚାଳନା ଏବଂ କୃଷି ପାଇଁ ଏହାର ବ୍ୟବହାର, ସାମୁଦ୍ରିକ ଜଳରୁ ଲବଣ ଅପସାରଣ, ଜଳ ଉପଯୋଗ ସଂସ୍କାର ଏବଂ ଅତ୍ୟାଧୁନିକ ଜଳ ପ୍ରଯୁକ୍ତିର ଉପଯୋଗ କରି ଗଙ୍ଗା ଏବଂ ଅନ୍ୟ ନଦୀ ସଫେଇ ଉପରେ ଗୁରୁତ୍ୱାରୋପ କରାଯିବ । ଇସ୍ରାଏଲ ବୈଦେଶିକ ବ୍ୟାପାର ମନ୍ତ୍ରଣାଳୟ (MASHAV) ଏବଂ ଭାରତ ସରକାରଙ୍କ କୃଷି ମନ୍ତ୍ରଣାଳୟ ଅଧୀନରେ ବର୍ତ୍ତମାନର ଉତ୍କର୍ଷ କେନ୍ଦ୍ରର ସମ୍ପ୍ରସାରଣ ଏବଂ ସୁଦୃଢ଼ୀକରଣ, କୃଷି ଉତ୍ପାଦକ ସଂଗଠନଗୁଡ଼ିକୁ ସାମିଲ କରି ବାଣିଜ୍ୟ ଉପଯୋଗୀ ବ୍ୟବସାୟ ଢାଞ୍ଚାକୁ ପ୍ରୋତ୍ସାହନ ଦେବା; ଉଚ୍ଚଗୁଣବତ୍ତା ସମ୍ପନ୍ନ ଚାରା ବ୍ୟବସ୍ଥା, ଏବଂ ପିପିପି, ବିଟୁବି ଏବଂ ଅନ୍ୟ ମଡେଲ୍ ମାଧ୍ୟମରେ ଘରୋଇ କ୍ଷେତ୍ରକୁ ସମ୍ପୃକ୍ତ କରି ବଜାର ସଂଯୋଗ କିଭଳି ହୋଇପାରୁଛି ତାହା ଜାଣିବା ଉଦ୍ଦେଶ୍ୟରେ ଫସଲ ଅମଳ ପରବର୍ତ୍ତୀ ବୈଷୟିକ ପରିବର୍ତ୍ତନ ଆଦି ସାମିଲ ରହିଛି । ଏହି ଭାଗିଦାରୀକୁ ଆହୁରି ସଶକ୍ତ କରିବା ଲାଗି ଯୁଗ୍ମ କାର୍ଯ୍ୟକାରୀ କମିଟି ପ୍ରତିଷ୍ଠା ଲାଗି ଉଭୟ ନେତା ରାଜି ହୋଇଥିଲେ ।
     5. ଦ୍ୱିପାକ୍ଷିକ ବାଣିଜ୍ୟ ଏବଂ ନିବେଶ କ୍ଷେତ୍ରରେ ରହିଥିବା ପୂର୍ଣ୍ଣ ସମ୍ଭାବନାକୁ ବାସ୍ତବ ରୂପ ଦେବାର ଗୁରୁତ୍ୱ ବିଷୟରେ ଦୁଇ ନେତା ଆଲୋକପାତ କରିଥିଲେ । ଏ କ୍ଷେତ୍ରରେ ଉଭୟ ନେତା ଭାରତ-ଇସ୍ରାଏଲ ସିଇଓ ଫୋରମ୍ ସେମାନଙ୍କ ସୁପାରିସ ପ୍ରସ୍ତୁତ କରି ତୁରନ୍ତ ଉପସ୍ଥାପନ କରିବାକୁ ଦାୟିତ୍ୱ ଦେଇଥିଲେ । ଉଦ୍ୟୋଗ ବିକାଶ ଏବଂ ନବୋନ୍ମେଷ କ୍ଷେତ୍ରରେ ଦ୍ୱିପାକ୍ଷିକ ସହଯୋଗ ପାଇଁ ଉଭୟ ନେତା ଗୁରୁତ୍ୱାରୋପ କରିଥିଲେ ଏବଂ ଷ୍ଟାର୍ଟ-ଅପ୍ କ୍ଷେତ୍ରକୁ ପ୍ରୋତ୍ସାହନ ଲାଗି ବ୍ୟାପକ ସହଯୋଗ ଉପରେ ସହମତ ହୋଇଥିଲେ ।
     6. ବ୍ୟବସାୟ କାରବାରର ଗୁରୁତ୍ୱକୁ ଉପଲବ୍ଧୀ କରି ଭାରତ ଏବଂ ଇସ୍ରାଏଲ ସେମାନଙ୍କ ଆବଶ୍ୟକତା ଅନୁଯାୟୀ ବ୍ୟବସାୟୀ ତଥା ଉଦ୍ୟୋଗୀମାନଙ୍କ ପାଇଁ ପାଂଚ ବର୍ଷ ପର୍ଯ୍ୟନ୍ତ ବହୁମୁଖୀ ଭିସା ବ୍ୟବସ୍ଥା କରିବା ଲାଗି ସହମତ ହୋଇଥିଲେ ଯାହା ଅଧିକ ଅର୍ଥନୈତିକ ଏବଂ ବାଣିଜ୍ୟିକ କାର୍ଯ୍ୟ ଓ ସମ୍ପର୍କକୁ ପ୍ରୋତ୍ସାହିତ କରିବ ।
     7. ଉଭୟ ଦେଶରେ ଦ୍ୱିପାକ୍ଷିକ ନିବେଶକୁ ପ୍ରୋତ୍ସାହନ ଦେବା ଲାଗି ନିବେଶ ସୁରକ୍ଷା ଚୁକ୍ତି ପାଇଁ ଆଲୋଚନା କରିବା ଲାଗି ଦୁଇ ପ୍ରଧାନମନ୍ତ୍ରୀ ସହମତ ହୋଇଥିଲେ ।
     8. ଉଭୟ ରାଷ୍ଟ୍ର ପକ୍ଷରୁ 20 ନିୟୁତ ଆମେରିକୀୟ ଡଲାର ଯୋଗଦାନ ସହିତ ଏକ ପ୍ରଯୁକ୍ତିଭିତ୍ତିକ ନବସୃଜନ ପାଣ୍ଠି (I4F)ଏବଂ ଭାରତ-ଇସ୍ରାଏଲ ଗବେଷଣା ଏବଂ ବିକାଶ ସଂସ୍ଥାନ ପ୍ରତିଷ୍ଠା ଲାଗି ଭାରତ ସରକାରଙ୍କ ବିଜ୍ଞାନ ଏବଂ ପ୍ରଯୁକ୍ତି ବିଭାଗ ଓ ଇସ୍ରାଏଲ ନବୋନ୍ମେଷ କର୍ତୃପକ୍ଷଙ୍କ ମଧ୍ୟରେ ହୋଇଥିବା ବୁଝାମଣକୁ ଦୁଇ ପ୍ରଧାନମନ୍ତ୍ରୀ ସ୍ୱାଗତ କରିଥିଲେ । ଏହି ଏମ୍ଓୟୁ ଦ୍ୱାରା ଭାରତ ଏବଂ ଇସ୍ରାଏଲୀ ଉଦ୍ୟୋଗଗୁଡ଼ିକ ମିଳିତ ଭାବେ ନୂତନ ପ୍ରଯୁକ୍ତି କୌଶଳ ବିକାଶ ଲାଗି ଯୁଗ୍ମ ଗବେଷଣା ଏବଂ ବିକାଶ ପ୍ରକଳ୍ପ ହାତକୁ ନେଇପାରିବେ ଯଦ୍ୱାରା ନବୀନ ପ୍ରଯୁକ୍ତି ଏବଂ ଉତ୍ପାଦ ବିକାଶ ହୋଇପାରିବ ଯାହାର ବାଣିଜ୍ୟିକ ଉପଯୋଗିତା ରହିଥିବ ।
     9. ଉଭୟ ପକ୍ଷର ଶିଳ୍ପଜଗତ, ଗବେଷଣା ଓ ବିକାଶ (ଆରଆଣ୍ଡଡି) ସଂସ୍ଥାନ, ସରକାରୀ ପ୍ରତିଷ୍ଠାନ ପାଇଁ ବିସ୍ତୃତ ଜ୍ଞାନ ଓ ଏହାର ବ୍ୟବସାୟିକ ଭାଗିଦାରୀର ଗୁରୁତ୍ୱ ଉପଲବ୍ଧୀ କରି 2018ରେ ଭାରତରେ ହେବାକୁ ଥିବା ବାର୍ଷିକ ବୈଠକରେ “ସହଯୋଗୀ ରାଷ୍ଟ୍ର” ଭାବେ ଯୋଗ ଦେବା ଲାଗି ଭାରତର ପ୍ରସ୍ତାବକୁ ଇସ୍ରାଏଲ ସ୍ୱାଗତ କରିଥିଲା ।
    10. ଭାରତୀୟ ମହାକାଶ ଗବେଷଣା ପ୍ରତିଷ୍ଠାନ (ଇସ୍ରୋ) ଏବଂ ଇସ୍ରାଏଲ ମହକାଶ ସଂସ୍ଥା(ଆଇଏସ୍) ମଧ୍ୟରେ ଚାଲିଥିବା ସହଯୋଗକୁ ଉଭୟ ନେତା ପ୍ରଶଂସା କରିଥିଲେ । ଆଣବିକ ଘଡି, ଜିଓ-ଲିଓ ଅପ୍ଟିକାଲ୍ ଲିଙ୍କ, ବୌଦ୍ଧିକ ସହଭାଗିତା ଏବଂ କ୍ଷୁଦ୍ର ଉପଗ୍ରହ ପାଇଁ ଇଲେକ୍ଟ୍ରିକ୍ ପ୍ରପଲସନ କ୍ଷେତ୍ରରେ ସହଯୋଗ ଲାଗି ଏମଓୟୁ ସ୍ୱାକ୍ଷର ହୋଇଥିବାରୁ ଉଭୟ ନେତା ସନ୍ତୋଷ ବ୍ୟକ୍ତ କରିଥିଲେ । ଏହି ବୁଝାମଣା ଦ୍ୱାରା ଦୁଇ ଦେଶ ମଧ୍ୟରେ ସହଯୋଗ ଆହୁରି ବ୍ୟାପକ ହେବ । ଆପୋଷ କଲ୍ୟାଣ ପାଇଁ ଦୁଇ ମହକାଶ ସଂସ୍ଥା ମଧ୍ୟରେ ଥିବା ସମ୍ପର୍କକୁ ଆହୁରି ବିସ୍ତୃତ କରିବା ଲାଗି ସେମାନେ ଉତ୍ସାହିତ କରିଥିଲେ । ନିକଟରେ ଇସ୍ରୋ ଦ୍ୱାରା ଏକ କ୍ଷୁଦ୍ର ଇସ୍ରାଏଲୀ ଉପଗ୍ରହ ପ୍ରେରଣ କରାଯିବା ଏହି କ୍ଷେତ୍ରରେ ଏକ ଗୁରୁତ୍ୱପୂର୍ଣ୍ଣ ଉପଲବ୍ଧୀ ବୋଲି ଦୁଇ ନେତା ସ୍ୱୀକାର କରିଥିଲେ ।
    11. “ସ୍ୱାସ୍ଥ୍ୟ ସେବା କ୍ଷେତ୍ରରେ ବୃହତ ଡାଟା ବିଶ୍ଳେଷଣ” ସମେତ ସମସ୍ତ ଅତ୍ୟାଧୁନିକ କ୍ଷେତ୍ରରେ ଗବେଷଣା ଏବଂ ବିକାଶ ପ୍ରକଳ୍ପ ପାଇଁ ମିଳିତ ସହଯୋଗ କରିବା ଲାଗି ସେମାନେ ବୈଜ୍ଞାନିକ ଏବଂ ପ୍ରଯୁକ୍ତିଭିତ୍ତିକ ସହଯୋଗ ବୃଦ୍ଧି କରିବା ଲାଗି ଦୁଇ ପ୍ରଧାନମନ୍ତ୍ରୀ ରାଜି ହୋଇଥିଲେ । ସେମାନେ ବିଜ୍ଞାନ ଏବଂ ପ୍ରଯୁକ୍ତିକୁ ନେଇ ଗଠିତ ଭାରତ-ଇସ୍ରାଏଲ ଯୁଗ୍ମ କମିଟିକୁ ବୈଜ୍ଞାନିକ ସହଯୋଗ ବୃଦ୍ଧି କ୍ଷେତ୍ରରେ ରହିଥିବା ସମ୍ଭାବନାକୁ ଆହୁରି ଆଗେଇ ନେବା ଲାଗି ନିର୍ଦ୍ଦେଶ ଦେଇଥିଲେ । ପାରସ୍ପରିକ ଲାଭ ଏବଂ ସ୍ୱାର୍ଥ ପାଇଁ ଏକ ଉତ୍କର୍ଷ ଗବେଷଣା ନେଟୱାର୍କ କେନ୍ଦ୍ର ପ୍ରତିଷ୍ଠା ପାଇଁ ମଧ୍ୟ ନିର୍ଦ୍ଦେଶ ଦେଇଥିଲେ ।
    12. ଦୀର୍ଘ ବର୍ଷ ଧରି ଚାଲିଆସିଥିବା ଦ୍ୱିପାକ୍ଷିକ ପ୍ରତିରକ୍ଷା ସହଯୋଗର ଗୁରୁତ୍ୱକୁ ଉପଲବ୍ଧୀ କରି ଏହା ନିଷ୍ପତ୍ତି ହୋଇଥିଲା ଯେ ଏ କ୍ଷେତ୍ରରେ ପରବର୍ତ୍ତୀ ପଦକ୍ଷେପ ସ୍ୱରୂପ ‘ମେକ୍ ଇନ୍ ଇଣ୍ଡିଆ’ କାର୍ଯ୍ୟକ୍ରମ ଉପରେ ବିଶେଷ ଗୁରୁତ୍ୱ ଦିଆଯିବ । ମିଳିତ ଭାବେ ପ୍ରତିରକ୍ଷା ଉତ୍ପାଦ ବିକାଶ ବେଳେ ଅତ୍ୟାଧୁନିକ ଇସ୍ରାଏଲ ପ୍ରଯୁକ୍ତି କୌଶଳ ଭାରତକୁ ହସ୍ତାନ୍ତର କରାଯିବ ।
    13. ଉଭୟ ଘରୋଇ ଏବଂ ସରକାରୀ ସ୍ତରରେ ସାଇବର ସ୍ପେସ୍ ର ସୁରକ୍ଷା ଏବଂ ସ୍ଥିରତାକୁ ପ୍ରୋତ୍ସାହନ ଦେବା ଲାଗି ଭାରତ ଏବଂ ଇସ୍ରାଏଲ ନିଜ ନିଜର ପ୍ରତିବଦ୍ଧତା ଦୋହରାଇଥିଲେ । ଦୁଇ ପ୍ରଧାନମନ୍ତ୍ରୀ ଏହି କ୍ଷେତ୍ରରେ ସେମାନଙ୍କ ଜାତୀୟ ସାଇବର କର୍ତ୍ତୃପକ୍ଷଙ୍କ ମଧ୍ୟରେ ବ୍ୟାପକ ଆଲୋଚନା ପାଇଁ ଗୁରୁତ୍ୱାରୋପ କରିଥିଲେ ଏବଂ ଏହି ଦିଗରେ ସହଯୋଗ ବୃଦ୍ଧି ଲାଗି ଆପୋଷ ବୁଝାମଣା ଭିତ୍ତିରେ ମାର୍ଗଚିତ୍ର(Roadmap) ପ୍ରସ୍ତୁତ କରି ସେ ଦିଗରେ କାର୍ଯ୍ୟ କରିବା ଲାଗି ନିଷ୍ପତ୍ତି ନେଇଥିଲେ । ସାଇବର ସୁରକ୍ଷା କ୍ଷେତ୍ରରେ ସହଯୋଗ ଲାଗି ଏକ ଫ୍ରେମୱାର୍କ ମାଧ୍ୟମରେ ସାଇବର ପ୍ରସଙ୍ଗରେ ବ୍ୟାପକ ଆଧାରରେ ସାଂଗଠନିକ ସହଯୋଗ ବଢ଼ାଇବା ଏବଂ ଏ ଦିଗରେ ମୂଲ୍ୟ ସମ୍ବର୍ଦ୍ଧନ ପାଇଁ ରାଜି ହୋଇଥିଲେ ।
    14. ଆତଙ୍କବାଦ ବିଶ୍ୱ ଶାନ୍ତି ଏବଂ ସ୍ଥିରତା ପ୍ରତି ଏକ ବୃହତ ବିପଦ ବୋଲି ବିବେଚନା କରି ଏହାର ସବୁ ସ୍ୱରୂପ ଏବଂ ପରିଦୃଶ୍ୟକୁ ବିନାଶ କରିବା ଲାଗି ଦୁଇ ପ୍ରଧାନମନ୍ତ୍ରୀ ଦୃଢ଼ ପ୍ରତିବଦ୍ଧତା ଜାହିର କରିଥିଲେ । କୌଣସି ଆଧାରରେ ଆତଙ୍କବାଦୀ କାର୍ଯ୍ୟକଳାପକୁ ଉଚିତ୍ ବୋଲି ଦର୍ଶାଯାଇପାରିବ ନାହିଁ ବୋଲି ଉଭୟ ଗୁରୁତ୍ୱାରୋପ କରିଥିଲେ । ଆତଙ୍କବାଦୀ ଏବଂ ଆତଙ୍କବାଦୀ ସଂଗଠନକୁ ଶରଣ ଦେଉଥିବା, ଆତଙ୍କବାଦକୁ ସହଯୋଗ ଏବଂ ପାଣ୍ଠି ଯୋଗାଣ କରୁଥିବା, ଆତଙ୍କବାଦୀ ନେଟ୍ୱାର୍କକୁ ସହାୟତା କରୁଥିବା ରାଷ୍ଟ୍ର, ଆତଙ୍କବାଦୀ ଏବଂ ଆତଙ୍କବାଦୀ ସଂଗଠନ ବିରୋଧରେ ଦୃଢ଼ କାର୍ଯ୍ୟାନୁଷ୍ଠାନ ନେବା ଲାଗି ଦୁଇ ନେତା ଗୁରୁତ୍ୱ ଦେଇଥିଲେ । କୌଣସି ଗଣସଂହାରକାରୀ (WMD) ଟେକ୍ନୋଲଜି/ଅସ୍ତ୍ର ଯେପରି ଆତଙ୍କବାଦୀଙ୍କ ହାତରେ ନପଡ଼େ ସେଥିପ୍ରତି ପଦକ୍ଷେପ ସୁନିଶ୍ଚିତ କରିବା ଲାଗି ଉଭୟ ଗୁରୁତ୍ଵାରୋପ କରିଥିଲେ । ଅନ୍ତର୍ଜାତୀୟ ଆତଙ୍କବାଦ ନିରୋଧୀ ସମ୍ମେଳନ(ସିସିଆଇଟି) ଆଗୁଆ ଆୟୋଜନ ଲାଗି ଉଭୟ ନେତା ସହଯୋଗ ବୃଦ୍ଧି ଲାଗି ପ୍ରତିବଦ୍ଧତା ଦୋହରାଇଥିଲେ ।
    15. ଆଭ୍ୟନ୍ତରୀଣ ଏବଂ ଜନ ସୁରକ୍ଷା କ୍ଷେତ୍ରରେ ସହଯୋଗ ବୁଝାମଣା ସୁଦୃଢ଼ କରିବା ଏବଂ ଏହି ବୁଝାମଣାକୁ ଦକ୍ଷତା ମୁତାବକ କାର୍ଯ୍ୟକାରୀ କରିବା ଲାଗି ବିଭିନ୍ନ କାର୍ଯ୍ୟକାରୀ ଗୋଷ୍ଠୀକୁ ପ୍ରୋତ୍ସାହନ ଦେବା ଲାଗି ଉଭୟ ନେତା ସେମାନଙ୍କ ପ୍ରତିବଦ୍ଧତା ଦୋହରାଇଥିଲେ ।
    16. ଉଚ୍ଚଶିକ୍ଷା ଏବଂ ଗବେଷଣା କ୍ଷେତ୍ରରେ ସହଯୋଗ ବୃଦ୍ଧିର ଆବଶ୍ୟକତା ଉପରେ ଦୁଇ ପ୍ରଧାନମନ୍ତ୍ରୀ ଗୁରୁତ୍ୱାରୋପ କରିଥିଲେ ଏବଂ ମିଳିତ ଗବେଷଣା ଅନୁମୋଦନ କାର୍ଯ୍ୟକ୍ରମ ଏବଂ ପ୍ରାସଙ୍ଗିକ ଚୁକ୍ତି ମାଧ୍ୟମରେ ଏହାକୁ ପ୍ରୋତ୍ସାହନ ଦେବାକୁ ରାଜି ହୋଇଥିଲେ ।
    17. ଭାରତ ଏବଂ ଇସ୍ରାଏଲ ମଧ୍ୟରେ ବୃଦ୍ଧି ପାଉଥିବା ଜନ-ଜନ ସମ୍ପର୍କର ଗୁରୁତ୍ୱ ଉପରେ ଆଲୋକପାତ କରି ଦୁଇ ନେତା ଭାରତ ଏବଂ ଇସ୍ରାଏଲ ମଧ୍ୟରେ ବିମାନ ଯୋଗାଯୋଗ ବୃଦ୍ଧି କରିବା ଏବଂ ଉଭୟ କ୍ଷେତ୍ରରେ ଭ୍ରମଣ ଏବଂ ପର୍ଯ୍ୟଟନକୁ ପ୍ରୋତ୍ସାହନ ଦେବା ଲାଗି ରାଜି ହୋଇଥିଲେ ।
    18. ଭାରତରେ ଇହୁଦୀ ସମ୍ପ୍ରଦାୟର ଯୋଗଦାନ ଏବଂ ଇସ୍ରାଏଲରେ ଥିବା ଭାରତୀୟ ବଂଶୋଦ୍ଭବ ଇହୁଦୀମାନଙ୍କ ଯୋଗୁ ଦୁଇ ସମାଜ ମଧ୍ୟରେ ସମ୍ପର୍କ ଆହୁରି ନିବିଡ଼ ହୋଇଥିବା ଦର୍ଶାଇ ପ୍ରଧାନମନ୍ତ୍ରୀ ଶ୍ରୀ ମୋଦୀ ଇସ୍ରାଏଲରେ ଏକ ଭାରତୀୟ ସଂସ୍କୃତି କେନ୍ଦ୍ର ପ୍ରତିଷ୍ଠା ଲାଗି ଘୋଷଣା କରିଥିଲେ । ଏହାକୁ ପ୍ରଧାନମନ୍ତ୍ରୀ ନେତାନ୍ୟାହୁ ସ୍ୱାଗତ କରିବା ସହ ଭାରତୀୟ ସଂସ୍କୃତି ପ୍ରତି ଗଭୀର ସମ୍ମାନ ଜଣାଇଥିଲେ ଏବଂ କହିଥିଲେ ଜୁନ୍ 21କୁ ଅନ୍ତର୍ଜାତୀୟ ଯୋଗ ଦିବସ ଭାବେ ଘୋଷଣା କରି ପ୍ରଧାନମନ୍ତ୍ରୀ ମୋଦୀ ଯୋଗର ପ୍ରୋତ୍ସାହନ ଲାଗି ଆରମ୍ଭ କରିଥିବା କାର୍ଯ୍ୟକ୍ରମକୁ ଇସ୍ରାଏଲ ଦୃଢ଼ ସହଯୋଗ ଏବଂ ପ୍ରୋତ୍ସାହନ ଯୋଗାଇ ଦେବ ।
    19. ଇସ୍ରାଏଲରେ ଭାରତୀୟ ସେବିକାଙ୍କ ଯୋଗାଦାନକୁ ଉପଲବ୍ଧୀ କରି ଦୁଇ ପ୍ରଧାନମନ୍ତ୍ରୀ ସେମାନଙ୍କ ଲଗାତାର ଆଗମନ ଯୋଗାଇ ଦେବା ଲାଗି ଆପୋଷ ବୁଝାମଣା ପାଇଁ ରାଜି ହୋଇଥିଲେ ।
    20. ଦୁଇ ପ୍ରଧାନମନ୍ତ୍ରୀ ଇସ୍ରାଏଲ-ପାଲେଷ୍ଟାଇନ୍ ଶାନ୍ତି ପ୍ରକ୍ରିୟା ସମ୍ବନ୍ଧୀୟ ଅଗ୍ରଗତି ନେଇ ଆଲୋଚନା କରିଥିଲେ । ଏହି ଅଂଚଳରେ ତ୍ୱରିତ ଏବଂ ଦୀର୍ଘସ୍ଥାୟୀ ଶାନ୍ତି ପ୍ରତିଷ୍ଠା ଆବଶ୍ୟକ ବୋଲି ଉଭୟ ମତପ୍ରକାଶ କରିଥିଲେ । ଆପୋଷ ଅନୁମୋଦନ ଏବଂ ସୁରକ୍ଷା ବ୍ୟବସ୍ଥା ସହିତ ଉଭୟ ପକ୍ଷ ମଧ୍ୟରେ ଆପୋଷ ବୁଝାମଣା ଲାଗି ସହଯୋଗ ଉପରେ ସେମାନେ ଗୁରୁତ୍ୱାରୋପ କରିଥିଲେ ।
    21. ଏହି ଗସ୍ତ ଅବସରରେ ନିମ୍ନୋକ୍ତ ଚୁକ୍ତିନାମା ସ୍ୱାକ୍ଷରିତ ହୋଇଥିଲା;

    କ) ପ୍ରଯୁକ୍ତିଭିତ୍ତିକ ନବସୃଜନ ପାଣ୍ଠି (I4F)ଏବଂ ଭାରତ-ଇସ୍ରାଏଲ ଗବେଷଣା ଓ ବିକାଶ ସଂସ୍ଥାନ ପ୍ରତିଷ୍ଠା ଲାଗି ଭାରତ ସରକାରଙ୍କ ବିଜ୍ଞାନ ଓ ପ୍ରଯୁକ୍ତି ବିଭାଗ ଓ ଇସ୍ରାଏଲ ନବୋନ୍ମେଷ କର୍ତୃପକ୍ଷଙ୍କ ମଧ୍ୟରେ ଏମ୍ଓୟୁ ।


    ଖ) ଭାରତରେ ଜାତୀୟ ଜଳ ସଂରକ୍ଷଣ ଅଭିଯାନ ପରିଚାଳନା ଲାଗି ଭାରତ ସରକାରଙ୍କ ପାନୀୟ ଜଳ ଏବଂ ପରିମଳ ମନ୍ତ୍ରଣାଳୟ ଏବଂ ଇସ୍ରାଏଲର ଜାତୀୟ ଭିତ୍ତିଭୂମି, ଶକ୍ତି ଏବଂ ଜଳ ସମ୍ପଦ ମନ୍ତ୍ରଣାଳୟ ମଧ୍ୟରେ ବୁଝାମଣାପତ୍ର ।


    ଗ) ଭାରତରେ ରାଜ୍ୟ ଜଳ ଉପଯୋଗିତା ସଂସ୍କାର ପାଇଁ ଭାରତର ଉତ୍ତର ପ୍ରଦେଶ ସରକାରଙ୍କ ୟୁପି ଜଳ ନିଗମ ଏବଂ ଇସ୍ରାଏଲର ଜାତୀୟ ଭିତ୍ତିଭୂମି, ଶକ୍ତି ଏବଂ ଜଳ ସମ୍ପଦ ମନ୍ତ୍ରଣାଳୟ ମଧ୍ୟରେ ବୁଝାମଣା ।


    ଘ) ଭାରତ-ଇସ୍ରାଏଲ ବିକାଶ ସହଯୋଗ - କୃଷି କ୍ଷେତ୍ରରେ ତିନି ବର୍ଷିଆ କାର୍ଯ୍ୟIନ୍ୱୟନ ଖସଡା 2018-20 ।


    ଙ) ଆଣବିକ ଘଡି ନିର୍ମାଣ କ୍ଷେତ୍ରରେ ସହଯୋଗ ପାଇଁ ଭାରତୀୟ ମହାକାଶ ଗବେଷଣା ପ୍ରତିଷ୍ଠାନ (ଇସ୍ରୋ) ଏବଂ ଇସ୍ରାଏଲ ମହକାଶ ସଂସ୍ଥା(ଆଇଏସ୍) ମଧ୍ୟରେ ବୁଝାମଣାପତ୍ର


    ଚ) ଜିଓ-ଲିଓ ଅପ୍ଟିକାଲ୍ ଲିଙ୍କ ପାଇଁ ସହଯୋଗ ନିମନ୍ତେ ଭାରତୀୟ ମହାକାଶ ଗବେଷଣା ପ୍ରତିଷ୍ଠାନ (ଇସ୍ରୋ) ଏବଂ ଇସ୍ରାଏଲ ମହକାଶ ସଂସ୍ଥା(ଆଇଏସ୍) ମଧ୍ୟରେ ଏମ୍ଓୟୁ ।


    ଛ) କ୍ଷୁଦ୍ର ଉପଗ୍ରହ ପାଇଁ ବୈଦ୍ୟୁତିକ ସଂଚାଳକ କ୍ଷେତ୍ରରେ ସହଯୋଗ ଲାଗି ଭାରତୀୟ ମହାକାଶ ଗବେଷଣା ପ୍ରତିଷ୍ଠାନ (ଇସ୍ରୋ) ଏବଂ ଇସ୍ରାଏଲ ମହକାଶ ସଂସ୍ଥା(ଆଇଏସ୍) ମଧ୍ୟରେ ଏମ୍ଓୟୁ ।

     1. ପ୍ରଧାନମନ୍ତ୍ରୀ ଶ୍ରୀ ମୋଦୀ ଇସ୍ରାଏଲର ନାଗରିକ ଏବଂ ସରକାରଙ୍କୁ ସେମାନଙ୍କ ଉଦାର ଆତିଥ୍ୟ ପାଇଁ ଧନ୍ୟବାଦ ଜଣାଇଥିଲେ ଏବଂ ପାରସ୍ପରିକ ସୁବିଧାଜନକ ସମୟରେ ଭାରତ ଆସିବା ଲାଗି ପ୍ରଧାନମନ୍ତ୍ରୀ ବେଞ୍ଜାମିନ ନେତାନ୍ୟାହୁଙ୍କୁ ନିମନ୍ତ୍ରଣ ଜଣାଇଥିଲେ । ପ୍ରଧାନମନ୍ତ୍ରୀ ନେତାନ୍ୟାହୁ ତାଙ୍କ ନିମନ୍ତ୍ରଣ ସ୍ୱୀକାର ମଧ୍ୟ କରିଥିଲେ ।

    **********

    
    
    (Release ID: 1494930) Visitor Counter : 2
    
    
    
    
    

1.