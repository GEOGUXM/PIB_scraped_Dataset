      ସୂକ୍ଷ୍ମ, ଲଘୁ ଓ ମଧ୍ୟମ ଉଦ୍ୟୋଗ ମନ୍ତ୍ରଣାଳୟ

      ମହିଳା କତାଶିଳ୍ପ ଯୋଜନା
      Posted On: 31 JUL 2017 5:09PM by PIB Bhubaneshwar


    ଦେଶରେ ମହିଳାମାନଙ୍କୁ ସଶକ୍ତ କରିବା ସକାଶେ କଏର ବୋର୍ଡ ମହିଳା କତା ଯୋଜନା (MCY) ନାମକ ଏକ ବିଶେଷ କାର୍ଯ୍ୟକ୍ରମ କାର୍ଯ୍ୟକାରୀ କରୁଛନ୍ତି । ଏଥି ନିମନ୍ତେ ମହିଳାମାନଙ୍କୁ ଉପଯୁକ୍ତ ତାଲିମ ଓ ଆବଶ୍ୟକ କତା ପ୍ରକ୍ରିୟାକରଣ ଉପକରଣ ଯୋଗାଇ ଦିଆଯାଉଛି ବୋଲି ଲୋକସଭାରେ ଏକ ଲିଖିତ ଉତ୍ତର ଦେଇ ଅଣୁ, କ୍ଷୁଦ୍ର ଓ ମଧ୍ୟମ ଶିଳ୍ପ ରାଷ୍ଟ୍ରମନ୍ତ୍ରୀ ଶ୍ରୀ ଗିରିରାଜ ସିଂହ ପ୍ରକାଶ କରିଛନ୍ତି । ଶ୍ରୀ ସିଂହ କହିଛନ୍ତି ଯେ ଏହା 100% ମହିଳାଙ୍କ ପାଇଁ ଉଦ୍ଦିଷ୍ଟ ଯାହା କତା ଉତ୍ପାଦିତ ହେଉଥିବା କ୍ଷେତ୍ରରେ ଗ୍ରାମୀଣ ମହିଳାମାନଙ୍କୁ ଆତ୍ମନିଯୁକ୍ତି ପ୍ରଦାନ କରିବାରେ ସହାୟକ ହେବ । ଏହି କାର୍ଯ୍ୟକ୍ରମ ମାଧ୍ୟମରେ ମୋଟର ସଂଯୁକ୍ତ କତାକଳ ରାଟ, ପାରମ୍ପରିକ ରାଟ ଅନ୍ୟ ପ୍ରକ୍ରିୟାକରଣ ଯନ୍ତ୍ରପାତି 75% ରିହାତିରେ ଯୋଗାଇ ଦିଆଯାଉଛି । ସେହିଭଳି ଏହିସବୁ ଯନ୍ତ୍ରପାତିକୁ ଚଳାଇବାକୁ 2 ମାସର ତାଲିମ ପ୍ରଦାନ କରାଯାଉଛି । ବୋର୍ଡର ତାଲିମ କେନ୍ଦ୍ରରେ ଏଭଳି ତାଲିମ ପ୍ରଦାନର ବ୍ୟବସ୍ଥା କରାଯାଇଛି । ତାଲିମ ଅବଧିରେ ମହିଳାମାନଙ୍କୁ ମାସିକ 1000 ଟଙ୍କାର ଷ୍ଟାଇପେଣ୍ଡ ପ୍ରଦାନର ବ୍ୟବସ୍ଥା କରାଯାଇଛି । ଏବେ ଏହି ଯୋଜନା କେରଳ, ତାମିଲନାଡୁ, କର୍ଣ୍ଣାଟକ, ଆନ୍ଧପ୍ରଦେଶ, ଗୋଆ, ପଣ୍ଡିଚେରୀ ଓ ଆଣ୍ଡାମାନ ନିକୋବର ଦ୍ୱୀପ, ପଶ୍ଚିମବଙ୍ଗ ତଥା ଉତ୍ତରପୂର୍ବାଞ୍ଚଳ କ୍ଷେତ୍ରରେ କାର୍ଯ୍ୟକାରୀ ହେଉଛି । ଚଳିତ ବର୍ଷ ଏଭଳି 1000 ମହିଳାଙ୍କୁ ତାଲିମ ଓ 200 ରାଟ/ଉପକରଣ ପ୍ରଦାନର ଲକ୍ଷ୍ୟ ରଖାଯାଇଛି । ଏଥିପାଇଁ 35 ଲକ୍ଷ ଟଙ୍କାର ବ୍ୟବସ୍ଥା ହୋଇଛି । ବୋର୍ଡ ଏବେ ସୁଦ୍ଧା ଏଥିପାଇଁ 97ଟି ଆବେଦନପତ୍ର ପାଇଛି ଓ ସେସବୁ କେବଳ କେରଳ ରାଜ୍ୟରୁ ବୋଲି ମନ୍ତ୍ରୀ ଶ୍ରୀ ସିଂହ ଗୃହକୁ ଅବଗତ କରାଇଛନ୍ତି ।

    
    
    (Release ID: 1498310) Visitor Counter : 2