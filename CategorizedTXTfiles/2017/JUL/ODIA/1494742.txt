      ନିର୍ବାଚନ ଆୟୋଗ

      ଦେଶର ନୂତନ ମୁଖ୍ୟ ନିର୍ବାଚନ ଆୟୁକ୍ତ ଭାବେ ଅଚଲ କୁମାର ଜୋତିଙ୍କ ଦାୟିତ୍ୱ ଗ୍ରହଣ
      Posted On: 06 JUL 2017 4:59PM by PIB Bhubaneshwar


    ଦେଶର ନୂତନ ମୁଖ୍ୟ ନିର୍ବାଚନ ଆୟୁକ୍ତ ଭାବେ ଅଚଲ କୁମାର ଜୋତି ଆଜି ଦାୟିତ୍ୱ ଗ୍ରହଣ କରିଛନ୍ତି । ଶ୍ରୀ ଜୋତିଙ୍କୁ ଡ଼କ୍ଟର ନସୀମ ଜୈଦୀଙ୍କ ସ୍ଥାନରେ ଏହି ନିଯୁକ୍ତି ଦିଆଯାଇଛି । ଡ଼କ୍ଟର ଜୈଦୀ ଗତକାଲି ତାଙ୍କର କାର୍ଯ୍ୟକାଳ ଶେଷ କରିଥିଲେ ।


    ନିଜର ନୂତନ ଦାୟିତ୍ୱ ଗ୍ରହଣ କରିବା ପରେ ଶ୍ରୀ ଜୋତି ନିର୍ବାଚନ ଆୟୋଗଙ୍କ ଗୁରୁତ୍ୱପୂର୍ଣ୍ଣ କାର୍ଯ୍ୟ ସଂପର୍କରେ ସୂଚନା ଦେଇ କହିଛନ୍ତି ଯେ ସମଗ୍ର ଦେଶରେ ମୁକ୍ତ , ଅବାଧ ତଥା ନିର୍ଭରଯୋଗ୍ୟ ଭାବେ ନିର୍ବାଚନ ସଂପାଦନକୁ ସୁନିଶ୍ଚିତ କରିବା ତାଙ୍କର ମୁଖ୍ୟ ଦାୟିତ୍ୱ ହେବ । ଦ୍ୱିତୀୟତଃ , କୌଣସି ଭୋଟରଙ୍କୁ ଯେପରି ଛାଡ଼ି ଦିଆନଯାଏ ତାହା ମଧ୍ୟ ସୁନିଶ୍ଚିତ କରିବା ଦିଗରେ ଆୟୋଗ ତାଙ୍କ ପ୍ରୟାସ ଜାରି ରଖିବେ । ତୃତୀୟତଃ , ଆୟୋଗ ଇ - ଗଭର୍ଣ୍ଣାନ୍ସ ଉପରେ ସକ୍ରିୟତାର ସହ ଗୁରୁତ୍ୱ ଆରୋପ କରି ରାଜ୍ୟ ବିଧାନସଭା ତଥା ପାର୍ଲାମେଣ୍ଟ ନିର୍ବାଚନ ପାଇଁ ଶତତ ଉଦ୍ୟମ କରିବେ । 2015 ମସିହା ମେ 13 ତାରିଖ ଠାରୁ ଶ୍ରୀ ଜୋତି ନିର୍ବାଚନ ଆୟୁକ୍ତ ଭାବେ କାର୍ଯ୍ୟ କରିଆସୁଛନ୍ତି । ନିର୍ବାଚନ ଆୟୁକ୍ତ ଭାବେ ତାଙ୍କର କାର୍ଯ୍ୟକାଳ ମଧ୍ୟରେ ବିହାର , ଆସାମ , ପଶ୍ଚିମବଙ୍ଗ , କେରଳ , ତାମିଲନାଡ଼ୁ , ପୁଡ଼ୁଚେରୀ , ଉତ୍ତର ପ୍ରଦେଶ , ପଞ୍ଜାବ , ଉତ୍ତରାଖଣ୍ଡ , ମଣିପୁର ଓ ଗୋଆ ଆଦି ରାଜ୍ୟରେ ସଫଳତାର ସହ ବିଧାନସଭା ନିର୍ବାଚନ କରାଇବାରେ ସକ୍ରିୟ ଅଂଶଗ୍ରହଣ କରିଛନ୍ତି । ଏହିସବୁ ରାଜ୍ୟରେ ନିର୍ବାଚନ ପରିଚାଳନା କରିବା ସମୟରେ ନିଆଯାଇଥିବା କେତେକ ଗୁରୁତ୍ୱପୂର୍ଣ୍ଣ ପଦକ୍ଷେପ ମଧ୍ୟରେ ଆଇଟି କାର୍ଯ୍ୟାନୁଷ୍ଠାନ ଅନ୍ୟତମ ଏବଂ ସେଥିମଧ୍ୟରେ ସର୍ଭିସ୍ ଭୋଟରମାନଙ୍କ ପାଇଁ ଇଟିପିବିଏସ ( ଇଲେକ୍ଟ୍ରୋନିକାଲି ଟ୍ରାନ୍ସମିଟେଡ଼୍ ପୋଷ୍ଟାଲ୍ ବାଲଟ୍ ସିଷ୍ଟମ୍ ) ବ୍ୟବସ୍ଥା କାର୍ଯ୍ୟକାରୀ କରିବା ସାମିଲ । ଏହା ବ୍ୟତୀତ ଯୋଗ୍ୟ ଭୋଟରମାନଙ୍କ ସକାଶେ ଜାତୀୟ ଭୋଟର ସେବା ପୋର୍ଟାଲ୍ ( ଏନଭିଏସପି ) ଭଳି ଇ - ପୋର୍ଟାଲର ବ୍ୟବସ୍ଥା , ଭୋଟର ସଚେତନତା ବୃଦ୍ଧି ନିମନ୍ତେ ବିଭିନ୍ନ ଶୈକ୍ଷିକ କାର୍ଯ୍ୟକ୍ରମର ଅୟମାରମ୍ଭ ତଥା ନିର୍ବାଚନ ଖର୍ଚ୍ଚକୁ ନିୟନ୍ତ୍ରଣ କରିବା ନିମନ୍ତେ କଠୋର ବ୍ୟବସ୍ଥା ଆଦି ଅନ୍ୟତମ ।


    ନିର୍ବାଚନ ଆୟୋଗରେ ଯୋଗ ଦେବା ପୂର୍ବରୁ ଶ୍ରୀ ଜୋତି ଭାରତୀୟ ପ୍ରଶାସନିକ ସେବା ( ବ୍ୟାଚ୍ - 1975 ) ର ଜଣେ ଅଧିକାରୀ ଭାବେ ଦେଶର ବହୁ ଗୁରୁତ୍ୱପୂର୍ଣ୍ଣ ପଦପଦବୀରେ ସଫଳତାର ସହ ଦାୟିତ୍ୱ ନିର୍ବାହ କରିଛନ୍ତି । ତାଙ୍କର ଦୀର୍ଘ 42 ବର୍ଷର ପ୍ରଶାସନିକ ଅଭିଜ୍ଞତା ରହିଛି । ତାଙ୍କର ପ୍ରଶାସନିକ କାର୍ଯ୍ୟକାଳ ମଧ୍ୟରେ ସେ ସୁରେନ୍ଦ୍ରନଗର , ଗୋଧ୍ରା ଓ ଖେଡ଼ା ଜିଲ୍ଲାର ଜିଲ୍ଲା ମାଜିଷ୍ଟ୍ରେଟ୍ ତଥା କଲେକ୍ଟର ଭାବେ ସୁଚାରୁରୂପେ ଦାୟିତ୍ୱ ସଂପାଦନ କରିଛନ୍ତି । ଏହା ବ୍ୟତୀତ ସେ ଜଳଯୋଗାଣ ସଚିବ , ଶିଳ୍ପ ସଚିବ , ପ୍ରମୁଖ ସଚିବ ଏବଂ 1999 ଠାରୁ 2004 ମଧ୍ୟରେ କେନ୍ଦ୍ର ସରକାରଙ୍କ ଅଧୀନରେ ଡ଼େପୁଟେସନ୍ କାଳରେ ଜାହାଜ ଚଳାଚଳ ମନ୍ତ୍ରଣାଳୟ ଅଧୀନରେ ଖେଡ଼ା ବନ୍ଦରର ଅଧ୍ୟକ୍ଷ ଭାବେ କାର୍ଯ୍ୟ କରିଥିଲେ । ପୁନଶ୍ଚ ସର୍ଦ୍ଦାର ସରୋବର ନର୍ମଦା ନିଗମ ଲିଃର ପରିଚାଳନା ନିର୍ଦ୍ଦେଶକ ଓ ସାଧାରଣ ପ୍ରଶାସନ ବିଭାଗର ଅତିରିକ୍ତ ପ୍ରମୁଖ ସଚିବ ରୂପେ ମଧ୍ୟ ସେ ଦାୟିତ୍ୱ ସଂପାଦନ କରିଥିଲେ । ତିନିବର୍ଷର ଏହି ଦାୟିତ୍ୱ ସଂପାଦନ ପରେ 2013 ମସିହା ଜାନୁଆରୀ ମାସରେ ଶ୍ରୀ ଜୋତି ଗୁଜରାଟର ମୁଖ୍ୟ ସଚିବ ଭାବେ ପଦୋନ୍ନତି ପାଇଥିଲେ ।


    **********

    
    
    (Release ID: 1494742) Visitor Counter : 2