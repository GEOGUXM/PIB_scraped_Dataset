      କୃଷି ଓ କୃଷକ କଲ୍ୟାଣ ମନ୍ତ୍ରଣାଳୟ

      2016-17 ରେ ଖାଦ୍ୟଶସ୍ୟର ରେକର୍ଡ ଉତ୍ପାଦନ ହୋଇଛି ଏବଂ ଖାଦ୍ୟଶସ୍ୟ ଉତ୍ପାଦନ ବର୍ତ୍ତମାନ ସୁଦ୍ଧା ସମସ୍ତ ରେକର୍ଡ ଭାଙ୍ଗିଛି : ଶ୍ରୀ ରାଧାମୋହନ ସିଂ
      • ତୃତୀୟ ଅଗ୍ରିମ ଆକଳନ ଅନୁଯାୟୀ ଦେଶରେ 2016-17ରେ ଖାଦ୍ୟଶସ୍ୟର ଉତ୍ପାଦନ ବଢ଼ି 273 ନିୟୁତ ମେଟ୍ରିକ୍ ଟନରେ ପହଞ୍ଚିଛି: ଶ୍ରୀ ସିଂହ
      • ଦ୍ୱିତୀୟ ଅଗ୍ରିମ ଆକଳନ ଅନୁସାରେ ଫଳ ଏବଂ ପନିପରିବା ଉତ୍ପାଦନ ବଢ଼ି 287 ନିୟୁତ ମେଟ୍ରିକ୍ ଟନରେ ପହଂଚିଛି : କେନ୍ଦ୍ର କୃଷି ମନ୍ତ୍ରୀ
      • ସରକାର ମଣ୍ଡି ବ୍ୟବସ୍ଥାକୁ ସୁଦୃଢ଼ କରିବାର ଆବଶ୍ୟକତାକୁ ନେଇ ସମ୍ବେଦନଶୀଳ ଅଛନ୍ତି ଏବଂ ଏହି ଦିଗରେ କାର୍ଯ୍ୟ କରୁଛନ୍ତି : ଶ୍ରୀ ସିଂହ
      Posted On: 14 JUL 2017 4:16PM by PIB Bhubaneshwar


    କେନ୍ଦ୍ର କୃଷି ଏବଂ କୃଷକ କଲ୍ୟାଣ ମନ୍ତ୍ରୀ ଶ୍ରୀ ରାଧାମୋହନ ସିଂ କହିଛନ୍ତି ନିଜ କୌଶଳରେ ସୁଧାର ଆଣି , ନବୀନ କାର୍ଯ୍ୟ ପ୍ରଣାଳିର ପ୍ରୟୋଗ କରି ତଥା ଏହାପରେ ପରିକଳ୍ପିତ କାର୍ଯ୍ୟକ୍ରମଗୁଡ଼ିକୁ କାର୍ଯ୍ୟକାରୀ କରି ଆପୋଷ ସହଯୋଗ ଦ୍ୱାରା 2022 ସୁଦ୍ଧା କୃଷକଙ୍କ ଆୟକୁ ଦୁଇ ଗୁଣା କରିବା ଲାଗି ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଲକ୍ଷ୍ୟ ହାସଲ କରାଯିବ । ଶ୍ରୀ ସିଂହ ଏ କଥା ଆଜି ଫେଡେରେସନ୍ ଅଫ୍ ଇଣ୍ଡିଆନ୍ ଚାମ୍ବର୍ସ ଅଫ୍ କମର୍ସ ଆଣ୍ଡ ଇଣ୍ଡଷ୍ଟ୍ରୀ ( FICCI ) ରେ “ କୃଷକଙ୍କ ଆୟ ଦୁଇ ଗୁଣା କରିବାର ଉତ୍ତମ କୃଷି ବିପଣନ ସମାଧାନ ” ବିଷୟରେ ଆୟୋଜିତ ଜାତୀୟ ସମ୍ମେଳନରେ କହିଥିଲେ । ଏହି ସମ୍ମେଳନରେ ରାଜସ୍ଥାନ , ହରିଆଣା , ଆସାମ , ଗୋଆ , ମହାରାଷ୍ଟ୍ର , ଆନ୍ଧ୍ର ପ୍ରଦେଶ , ତେଲେଙ୍ଗାନା ଏବଂ ବିହାରର ପ୍ରତିନିଧିମାନେ ଭାଗ ନେଇଥିଲେ ।


    ଶ୍ରୀ ରାଧାମୋହନ ସିଂ ଏହି ଅବସରରେ କହିଥିଲେ ଯେ ତୃତୀୟ ଅଗ୍ରିମ ଆକଳନ ଅନୁଯାୟୀରେ ଦେଶରେ 2016-17 ଖାଦ୍ୟଶସ୍ୟର ଉତ୍ପାଦନ ବୃଦ୍ଧି ପାଇ 273 ନିୟୁତ ମେଟ୍ରିକ୍ ଟନରେ ପହଂଚିଛି । ଦ୍ୱିତୀୟ ଅଗ୍ରିମ ଆକଳନ ଅନୁଯାୟୀ , ଫଳ ଏବଂ ପନିପରିବାର ଉତ୍ପାଦନ ବୃଦ୍ଧି ପାଇଁ 287 ନିୟୁତ ମେଟ୍ରିକ୍ ଟନ୍ ହୋଇଯାଇଛି । ସେ କହିଥିଲେ ଯେ 2016-17 ରେ ଖାଦ୍ୟଶସ୍ୟର ରେକର୍ଡ ଉତ୍ପାଦନ ହୋଇଛି ଏବଂ ଖାଦ୍ୟଶସ୍ୟ ଉତ୍ପାଦନ ବର୍ତ୍ତମାନ ସୁଦ୍ଧା ସମସ୍ତ ରେକର୍ଡ ଭାଙ୍ଗିଛି ।


    ଶ୍ରୀ ସିଂହ କହିଥିଲେ ଯେ କୃଷକଙ୍କୁ ସେମାନଙ୍କ ଉତ୍ପାଦନ ଅନୁରୂପ ପାରିଶ୍ରମିକ ମିଳିପାରୁନାହିଁ । ସରକାର ମଣ୍ଡି ବ୍ୟବସ୍ଥାକୁ ସୁଦୃଢ଼ କରିବାର ଆବଶ୍ୟକତା ପ୍ରତି ସମ୍ବେଦନଶୀଳ ଏବଂ ସରକାର ଏ ଦିଗରେ କାର୍ଯ୍ୟ କରୁଛନ୍ତି , ଯାହାଦ୍ୱାରା ଫସଲ ଅମଳ ପରେ ହେଉଥିବା କ୍ଷତିକୁ କମ୍ କରାଯାଇପାରିବ ଏବଂ କୃଷକ ବମ୍ପର ଉତ୍ପାଦନ ସମୟରେ ହେଉଥିବା ଅପ୍ରତ୍ୟାଶିତ ଦର ହ୍ରାସ ତଥା କମ୍ ଉତ୍ପାଦନର କାରଣରୁ ମାର୍କେଟେବଲ୍ ସରପ୍ଲସର କମ୍ ଉପଲବ୍ଧତା ଆଦି ଦୁଇଟି ସ୍ଥିତିରୁ ନିଜକୁ ଉଦ୍ଧାର କରିପାରିବ ।


    କେନ୍ଦ୍ର କୃଷି ମନ୍ତ୍ରୀ କହିଥିଲେ ଯେ ଏହି ପ୍ରକାରର ଚିନ୍ତାଧାରା କାରଣରୁ ଉଚ୍ଚ ମୂଲ୍ୟ ବର୍ଗର ଫସଲ ଅମଳ , ପଶୁସମ୍ପଦ ଏବଂ କୁକୁଡ଼ା ପାଳନ , ମତ୍ସ୍ୟଚାଷ ଆଦି ବିବିଧତା ଆଡ଼କୁ ଅଗ୍ରସର ହେବା ତଥା ସୁଲଭ ଏବଂ ଉତ୍ତମ ମଣ୍ଡି ଉପଲବ୍ଧ କରାଇବା ସାମିଲ୍ ରହିଛି , ଯାହାଦ୍ୱାରା ଏକ ମଜଭୂତ ଭାଲ୍ୟୁ ସପ୍ଲାଇ ଚେନ୍ ଦ୍ୱାରା କୃଷକଙ୍କୁ ସେମାନଙ୍କ ଉତ୍ପାଦନର ସଠିକ୍ ମୂଲ୍ୟ ଦିଆଯାଇପାରିବ । କୃଷି ମନ୍ତ୍ରୀ କହିଥିଲେ ଯେ ସରକାର କୃଷକଙ୍କ ଭାବନାକୁ ବୁଝିଛନ୍ତି ଏବଂ କୃଷକ କଲ୍ୟାଣ କାର୍ଯ୍ୟକ୍ରମ ଏବଂ ନୀତି ନିର୍ମାଣ କରୁଛନ୍ତି ଯାହା ଖାଦ୍ୟ ସୁରକ୍ଷା ସହିତ ମୂଲ୍ୟ ସୁରକ୍ଷାକୁ ପ୍ରାଧାନ୍ୟ ଦେଇଛି ।


    ଶ୍ରୀ ରାଧାମୋହନ ସିଂ ଏହି ସୂଚନା ଦେଇଥିଲେ ଯେ ମଡେଲ୍ କୃଷି ଉତ୍ପାଦନ ଏବଂ ପଶୁସମ୍ପଦ ବିପଣନ ( ପ୍ରୋତ୍ସାହନ ଏବଂ ସୁବିଧା ) ଅଧିନିୟମ , 2017 ତାରିଖ 24 ଏପ୍ରିଲରେ ରାଜ୍ୟଗୁଡ଼ିକୁ ଜାରି କରାଯାଇଛି ଏବଂ ଏହାର ଅଙ୍ଗୀକରଣ ସମ୍ବନ୍ଧରେ ସମସ୍ତ ରାଜ୍ୟ ନିକଟରୁ ସକାରାତ୍ମକ ପ୍ରତିକ୍ରିୟା ମିଳିଛି । ସେ କହିଥିଲେ ଯେ ମନ୍ତ୍ରଣାଳୟ ବିଭିନ୍ନ ରାଜ୍ୟ ଏବଂ କେନ୍ଦ୍ର ଶାସିତ ପ୍ରଦେଶରେ ହୋଇଥିବା ପ୍ରଗତିକୁ ଲଗାତାର ଅନୁଧ୍ୟନ କରୁଛି ଯାହାଦ୍ୱାରା ରାଜ୍ୟଗୁଡ଼ିକରେ ଏକ ସିଙ୍ଗଲ୍ ୟୁନିଫାଏଡ୍ ମଣ୍ଡି , ମଣ୍ଡି ରୂପରେ ବିକଳ୍ପ ମଣ୍ଡି , ପ୍ରତ୍ୟକ୍ଷ ବିପଣନ ଏବଂ ମଣ୍ଡିର ପରିକଳ୍ପିତ ଲାଭ ସମ୍ପୂର୍ଣ୍ଣ ଚେନ୍ କୃଷକଙ୍କ ନିକଟରେ ପହଂଚିପାରିବ ।


    ସେ କହିଥିଲେ ଯେ ମନ୍ତ୍ରଣାଳୟ ୱେରହାଉସିଂ ଡେଭଲପମେଣ୍ଟ ଆଣ୍ଡ ରେଗୁଲେଟରୀ ଅଥରିଟି ( WDRA ) ସହିତ ଆଲୋଚନା କରୁଛି ଯାହାଦ୍ୱାରା କୃଷକଙ୍କୁ ମଧ୍ୟ ବୈଜ୍ଞାନିକ wdra ମାନଦଣ୍ଡକୁ ପୂରଣ କରୁଥିବା ୱେରହାଉସରେ ସଂଗୃହିତ ନିଜ ଉତ୍ପାଦନ ବଦଳରେ ଋଣ ସୁବିଧା ( ପ୍ଲେଜ୍ ଫାଇନାନ୍ସିଂ ) ର ଲାଭ ମିଳିପାରିବ ।


    ***********

    
    
    (Release ID: 1495983) Visitor Counter : 15