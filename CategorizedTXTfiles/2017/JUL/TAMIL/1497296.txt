      பிரதமர் அலுவலகம்

      டாக்டர் ஏ.பி.ஜே. அப்துல் கலாம் நினைவிடத்தை பிரதமர் திறந்து வைக்கிறார்
      Posted On: 26 JUL 2017 6:39PM by PIB Chennai


    பிரதமர் திரு. நரேந்திர மோடி, ராமேஸ்வரத்தில் பேக்கரும்பு என்ற இடத்தில் அமைக்கப்பட்டுள்ள மறைந்த முன்னாள் குடியரசுத் தலைவர் டாக்டர் ஏ.பி.ஜே. அப்துல் கலாமின் தேசிய நினைவிடத்தை நாளை (வியாழக்கிழமை) காலை 11.30 மணியளவில் திறந்து வைக்கிறார். டாக்டர் ஏ.பி.ஜே. அப்துல் கலாமின் சமாதி அமைந்துள்ள இடத்தில் பாதுகாப்பு ஆராய்ச்சி மற்றும் அபிவிருத்தி நிறுவனம் (டி.ஆர்.டி.ஓ) வடிவமைத்து கட்டியுள்ள நினைவிடத்தில் பிரதமர் தேசிய கொடி ஏற்றுகிறார்.


    நினைவிடத்தின் திறப்பு விழாவிற்குப்பின், டாக்டர் அப்துல் கலாமின் வெண்கலச் சிலையையும் பிரதமர் திறந்து வைக்கிறார். இதைத் தொடர்ந்து டாக்டர் கலாமின் சமாதியில் மலர் தூவி அஞ்சலி செலுத்துகிறார். பின்னர் டாக்டர் கலாமின் குடும்பத்தினரிடையே கலந்துரையாடுகிறார். அதன் பின் கலாமின் நினைவிடத்தில் காட்சிப்படுத்தப்பட்டுள்ள பொருட்களை பிரதமர் பார்வையிடுகிறார்.


    அதன் பின் “கலாம் சந்தேஷ் வாஹினி” என்ற பெயரிடப்பட்ட கண்காட்சிப் பேருந்தை பிரதமர் கொடியசைத்து தொடங்கிவைக்கிறார். டாக்டர் கலாம் தொடர்புடைய காட்சிப் பொருட்கள் அடங்கிய இந்த பேருந்து பல்வேறு மாநிலங்களுக்குச் சென்று, டாக்டர் கலாமின் பிறந்த நாளான அக்டோபர் 15ந்தேதி தில்லியில் உள்ள குடியரசுத் தலைவர் மாளிகையை வந்தடைகிறது.


    பிரதமர் திரு. மோடி பின்னர் மண்டபம் பகுதிக்கு வருகை புரிகிறார். அங்கு ஏற்பாடு செய்யப்பட்டுள்ள பொதுக் கூட்டத்திலும், டாக்டர் கலாமின் நினைவைக் குறிக்கும் வகையில் ஏற்பாடு செய்யப்பட்டுள்ள நிகழ்ச்சிகளிலும் பங்கேற்கிறார். நீலப் புரட்சித் திட்டத்தின் கீழ் ஆழ்கடலில் மீன்பிடிக்கும் இழுவலைப் படகுகள் வழங்கும் திட்டத்தின் பயனாளிகளுக்கு ஒதுக்கீடு கடிதங்களை வழங்குகிறார்.
    ராமேஸ்வரத்தில் இருந்து அயோத்தியா வரையிலான புதிய எக்ஸ்பிரஸ் ரெயிலையும் அவர் கொடியசைத்து தொடங்கி வைக்கிறார். பின்னர் பசுமை ராமேஸ்வரம் திட்டத்தின் சுருக்கத்தை பிரதமர் வெளியிடுகிறார். அதன் பின் தேசிய நெடுஞ்சாலை 87ல் முகுந்தரையர் சத்திரம் முதல் அரிச்சல்முனை வரையிலான 9.5 கி.மீ. நீளமுள்ள இணைப்புச் சாலையை பிரதமர் திறந்து வைத்து நாட்டுக்கு அர்ப்பணிக்கிறார். இதைக் குறிக்கும் வகையில் கல்வெட்டினை திறந்து வைக்கிறார். அதன் பின் பொதுக்கூட்டத்தில் உரையாற்றுகிறார். அத்துடன் அவரது ராமேஸ்வரம் பயணம் நிறைவடைகிறது.


    நிகழ்ச்சியில் தமிழ்நாடு முதல் அமைச்சர் திரு. எடப்பாடி கே. பழனிசாமி, வர்த்தகம் மற்றும் தொழில்துறை இணை அமைச்சர் (தனிப்பொறுப்பு) திருமதி நிர்மலா சீதாராமன், மத்திய சாலைப் போக்குவரத்து, நெடுஞ்சாலை மற்றும் கப்பல் துறை இணை அமைச்சர் திரு. பொன். ராதாகிருஷ்ணன், நாடாளுமன்ற உறுப்பினர் திரு.எம். வெங்கையா நாயுடு மற்றும் ராமநாதபுரம் தொகுதி நாடாளுமன்ற உறுப்பினர் திரு. ஏ. அன்வர் ராஜா ஆகியோர் பங்கேற்கின்றனர்.


    ****

    
    
    (Release ID: 1497296) Visitor Counter : 4