      குடியரசுத் தலைவர் செயலகம்

      உயர்கல்விக்கான, சுயம் மற்றும் இதர பிற டிஜிட்டல் முன்முயற்சிகளை தொடங்கி வைத்து குடியரசுத் தலைவர் ஆற்றிய உரை
      Posted On: 09 JUL 2017 3:34PM by PIB Chennai


    சீமாட்டிகளே, கணவான்களே,


    மகிழ்ச்சி நிரம்பிய குரு பூர்ணிமா தினத்தில், உயர் கல்வி அமைப்பில் முக்கியமான மேம்பாட்டுத் திட்டங்கள், அதாவது சுயம் மற்றும் இதர முக்கியமான டிஜிட்டல் முயற்சிகளை இன்று நான் தொடங்கி வைப்பதில் மகிழ்கிறேன் சுறுசுறுப்பு மிக்க மனிதவள மேம்பாட்டுத் துறை அமைச்சரை இந்த முயற்சிகளுக்காக நான் பாராட்ட விழைகிறேன்.


    மனித வளமேம்பாட்டு அமைச்சகம், அகில இந்திய அளவில் இந்த மாநாட்டை ஏற்பாடுசெய்து, தோன்றி வரும் டிஜிட்டல் முன்முயற்சிகள் குறித்து உயர்கல்வி நிறுவனங்களின் தலைவர்கள் மத்தியில் ஒரு விவாதத்தை தொடங்கி வைத்துள்ளதும் எனக்கு மகிழ்ச்சி அளிக்கிறது. ஆதிகுருவானவர் இந்த குரு பூர்ணிமா தினத்தில்தான், மனித வாழ்க்கை மற்றும் ஆன்மீகத்தின் இயக்கம் குறித்து ஆய்வதற்காக ஏழு பெரும் முனிவர்களுக்கு தீட்சை அளித்தார். இந்த நன்னாளை நாம் கொண்டாடும்போது அறிவுத்தேடலை, கற்றல் முறையை, இறுதி உண்மையின் விடியலையும் கொண்டாடுகிறோம். ஆகவே, இந்தத் தருணம் ஒரு சிறந்த நிகழ்விற்கான ஒரு சிறந்த மாநாடு. இந்தத் தேசத்து உயர்கல்வியின் எதிர்காலம், இந்த மாநாட்டில் பங்கேற்றிருப்போரைச் சார்ந்திருக்கிறது.


    விடுதலைக்குப் பிறகு நமது தேசம்மிக வேகமான முன்னேற்றத்தை அடைந்திருக்கிறது. உலக வளர்ச்சிக்கானச் சக்தியாக நாம் நன்கு நிலைப்பெற்றுள்ளோம். இந்த இயக்கத்தின மிக முக்கியமான இடுபொருளாக உயர் தகுதியும் பயிற்சியும் கொண்ட இளைஞர்களைப் பெறுவது இருக்கிறது. இந்த தேசத்தின் உயர் கல்வி நிறுவனங்கள்தான் இவர்களை உருவாக்கி அளிக்கவேண்டும்.


    கடந்த ஐந்து ஆண்டுகளில், மத்தியப் பல்கலைக் கழகங்களின் துணை வேந்தர்களை அல்லது IIT, NIT மற்றும் IISc/ IISER நிறுவனங்களின் இயக்குநர்களையோ சந்திக்கும் போதெல்லாம், கல்வியின் தரத்தை மேம்படுத்துவதை வலியுறுத்திப் பேசியிருக்கிறேன். குடியரசுத் தலைவர் மாளிகையின் மாநாடுகளும் இத்தகையச் சிந்தனைகளை வளர்த்தெடுக்கும் தளங்களாகத்தான் செயலாற்றியுள்ளன. GIAN, IMPRINT மற்றும் GRIN போன்ற முன்முயற்சிகளும் சிந்தனைகளும் இங்குதான் முளை கொண்டன. இந்த விவாதங்களில் பங்கேற்கும் அனைவருக்கும் நான் நன்றி கூறும் அதே நேரத்தில், இந்த முன்முயற்சியின் இறுதி இலக்கான தேசத்தின் நலன் என்பதை நீங்கள் ஒவ்வொருவரும் உறுதி செய்ய வேண்டும் என்று கேட்டுக் கொள்கிறேன்.


    உயர் கல்வி நிறுவனங்களின் கற்பிக்கும் மற்றும் கற்றல் முறையின் தரத்தை உயர்த்த வேண்டியதன் அவசியத்தை எப்போதுமே நான் வலியுறுத்திப் பேசி வருகிறேன். ஓவ்வொரு மனிதனுக்குள்ளும் புதிய அறிவுப்புலத்தை உருவாக்குவதற்கானத் தேடலையும் வேட்கையையும் கட்டமைப்பதாக உயர் கல்விமுறை அமைய வேண்டும். உயர்தரமான கற்பிக்கும் கற்றல் முறை மற்றும் ஆய்வின் மூலமே இதனைச் செய்ய முடியும்.


    உயர் தரமான பதிப்பக வெளியீடுகளில், நாட்டில் மிகப்பெரும் முன்னேற்றம் ஏற்பட்டுள்ளது எனக்கு மகிழ்ச்சியைத் தருகிறது. அத்தகைய உயரிய ஆய்வுகளுக்கு நிதியுதவியை உயர்த்தியுள்ள IMPRINT மற்றும் Uchhatar Avishkar Yojana திட்டங்களின் முயற்சிகள் நமக்குத் தெரியும். இந்தப் போக்கு தொடரவேண்டும்; வருமாண்டுகளில் மேலும் புத்துணர்வளிக்கப்பட வேண்டும். இந்த ஆய்வுகளின் பலன்கள், கற்பிக்கும் முறைகளில் மீண்டும் மீண்டும் பயன்படுத்தப்பட வேண்டும்; இந்த புதிய அறிப்புலத்தால் மாணவர்கள் பலன்பெற வேண்டும். இந்தப் பாதையில் நீங்கள் அதிக திட்டமிடலுடன் இயங்க வேண்டும் என்று கேட்டுக் கொள்கிறேன்.


    கற்பிக்கும்/ கற்றல் முறையின் தரம், உயர் கல்வியின் இதயம் என்று கூறலாம். நகர்ப்புறம் மற்றும் கிராமப்புறத்திற்கும் இடையில், மாநிலங்களுக்கு இடையில் மற்றும் ஒரே மாநிலத்திற்குள் கல்வி நிறுவனங்களுக்கு இடையில், உயர் கல்வியின் தரத்தில் பெரும் வேறுபாடு இருப்பதை நாம் அறிவோம். பெரும் எண்ணிக்கையிலான மாணவர்கள் தங்களது பிரதேச மொழிகளில்தான் படிக்கின்றனர். ஆனால், பெரும்பாலான அறிவுப்புலம் இன்றும் ஆங்கிலத்தில்தான் இருக்கிறது. உயர் கல்வியின் தலைவர்களான உங்கள் அனைவரையும் இந்த இடைவெளியை நிரப்புவதற்கு ஒன்றுபட்ட முயற்சிகளை எடுத்திட வேண்டுகிறேன்.


    தொழில் நுட்பத்தின் பரவலாக்கமும், தொலைத்தொடர்பின் ஊடுருவலும் மற்றும் இணைய வசதியும், உயர்கல்வி பெறுவது மற்றும் அதன் தரத்தில் இருக்கும் இந்த இடைவெளியை போக்குவதற்கு நல்ல வாய்ப்பினை அளித்துள்ளன. நமது இரண்டு கரங்களாலும் அந்த வாய்ப்பினை ஏற்றுப் பயன்படுத்துவோம். நல்ல ஆசிரியர்கள், வகுப்பறைக்கு வராமலேயே படிக்க விரும்பும் பெரும் எண்ணிக்கையிலான மாணவர்களுக்குக் கற்றுத்தரும் வசதியை டிஜிட்டல் தொழில்நுட்பம் அளித்துள்ளது. ICT மூலம் கிடைக்கும் வசதிகளால், நாட்டின் தொலைதூரப்பகுதிகளில் இருக்கும் மாணவர்கள், சிறந்த ஆசிரியர்களின் விரிவுரைகளைக் கேட்கவும் அவர்களுடன் உரையாடி, சிறந்த கற்றல் அனுபவத்தை பெற முடியும். டிஜிட்டல் முறைகள் மலிவானவை; மிக எளிதாகப் பெற முடிவதுடன், நேரிடையாக ஆசிரியர்களுடன் உரையாட முடியும்; மக்கள் தங்கள் இடத்திலிருந்தே கற்றுக் கொள்ளும் இணக்கமான தன்மை கொண்டவை. கற்பித்தலுக்கு இத்தகைய முறைகளை பரவலாகப் பின்பற்றும் சூழலை உருவாக்கிட நாம் அனைவரும் இணைந்து செயலாற்ற வேண்டும்.


    சுயம் ( SWAYAM) வலைத்தளம் முழு அளவில் செயல்படத் தொடங்கிவிட்டது. ஒருவர் அவர் இருக்கும் இடத்திலேயே பெறும் வகையில், சிறந்த ஆசிரியர்களால் வழங்கப்படும் கோர்ஸ்களை அது அளிக்கிறது. பெரிய அளவிலான திறந்தவெளி ஆன்லைன் கோர்ஸ் (MOOC) வடிவத்தில், புதிய கோர்ஸ்களை, வளர்ந்துவரும் துறைகளில் இந்த தளத்தில் பதிவேற்றிட ஆசிரியர் சமூகத்தின் முன்னோடிகளுக்கு சுயம் ( SWAYAM) ஓர் அழைப்பாக இருக்கட்டும்! இத்தகையத் தரவுகளை பயன்படுத்திக் கொள்ளவும் அதன் மூலம் தங்களது கற்பித்தல் திறனை மேம்படுத்திக் கொள்ளவும் மற்ற ஆசிரியர்களுக்கும் இது ஓர் அழைப்பு. இறுதியில், மாணவர்கள் சிறந்த அறிவுத்திறன் பெறுவதற்கு இது வழிகாட்ட வேண்டும்.


    தொழில்நுட்பத்தின் பயன் காலத்தால் நிரூபிக்கப்பட்ட ஒன்று. 32 சுயம் பிரபா டிடிஎச் சானல்கள் (SWAYAM Prabha DTH) பயன்பாட்டினால், இந்த தொழில்நுட்பத்தின் அளவும் நீட்சியும் பன்மடங்கு உயர்ந்திருப்பது அறிந்து நான் மகிழ்ச்சிக் கொள்கிறேன். தகவல் தொழில்நுட்பத்தின் கட்டமைப்பு வசதிகள் நன்கு சென்று சேராத கிராமப்பகுதிகளில், தொலை தூரங்களில் இருக்கும் மாணவர்களுக்கு இந்தச் சானல்கள் உதவக் கூடும். நீங்கள் அனைவரும் முதலில் இந்தச் சானல்களை உங்கள் நிறுவனங்களில் பரவலாகப் பயன்படுத்தத் தொடங்குவது மிகவும் அவசியம். பின்னர் மற்றவர்களை தங்கள் இல்லங்களில் இவற்றைப் பயன்படுத்த நீங்கள் தூண்டலாம்.


    இன்று, இங்கே, வேறு பல டிஜிட்டல் முன்முயற்சிகளும் தொடங்கப்பட்டு நாட்டிற்கு அர்ப்பணிக்கப்பட்டுள்ளன. நிறுவனங்கள் வழங்கும் ஆவணங்கள் எளிதாக உறுதிப்படுத்தப்படுவதற்கு தேசியக் கல்விக் களஞ்சியம் (NAD) உதவும். வெளிப்படைத்தன்மை மற்றும் இலகுவான செயல்தன்மை அதிகரிக்கவும் இது உதவும். ICT வழி கல்விக்கான தேசியத் திட்டத்தின் (NMEICT) கீழ் எடுக்கப்பட்டுள்ள வேறு பல டிஜிட்டல் முன்முயற்சிகள் இன்று இங்கே காட்சிப் படுத்தப்பட்டுள்ளன. டிஜிட்டல் வழிமுறைகளைப் பயன்படுத்தி கற்பித்தலின் தரத்தை மேம்படுத்துவதற்கு உங்கள் அனைவருக்கும் இவை உதவும்.


    இந்த டிஜிட்டல் முன்முயற்சிகளை உருவாக்கப் பாடுபட்ட அனைவருக்கும் என் வாழ்த்துகளைத் தெரிவித்துக் கொள்கிறேன். ஒவ்வொரு மாணவனுக்கும் பயன்படும் வகையில் இவற்றை ஏற்று நடைமுறைப்படுத்தும் செயல்திட்டம் ஒன்றை தீட்டுவதற்கு அனைத்து நிறுவனங்களையும் இந்த நேரத்தில் நான் கேட்டுக் கொள்கிறேன். இத்தகைய முயற்சிகளை ஊக்கப்படுத்தும் பொருத்தமான ஒழுங்குமுறைகளையும் நாம் உருவாக்க வேண்டும்; தங்களது கற்பித்தல் முறைகளில் புதுமையானப் பாடத்திட்டங்கள் மற்றும் கற்பிக்கும் முறைகளை அறிமுகப்படுத்தும் நிறுவனங்களுக்கு அதிகச் சுதந்திரம் அளிக்கப்படவேண்டும். இத்தகைய முன்முயற்சிகளின் நடைமுறைப்படுத்தலுக்கு அதிக அளவில் ஆசிரியச் சமூகத்தின் பங்களிப்பைப் பெறுவதும் தேவை. கற்பித்தல் முறைகளில் நாம் மேலும் புதுமைகளைப் புகுத்த வேண்டும். மாணவர்கள் கருத்துகளை மிக எளிதாக புரிந்து கொள்ள இது உதவும். சந்தையின் தேவைகளுக்கு ஏற்றவாறு நாம் நம்மை தகவமைத்துக் கொள்ளவேண்டும். பதினைந்து ஆண்டு கால தொலைநோக்குப் பார்வை, ஏழு ஆண்டுகளுக்கான ஆழ்ந்த திட்டமிடல், மற்றும் மூன்று ஆண்டுகளுக்கான செயல் திட்டத்தின் மேம்பாட்டிற்கே இவையனைத்தும். வெற்றிபெற, முறையான, ஊக்கம் மிகுந்த செயல்பாடு தேவை. சுருக்கமாகக் கூறினால், உற்பத்தித் திறன் மிக்கதாக, பொருத்தமானமான உயர் கல்வி இருக்க வேண்டுமானால் நாம் அயராமல் இயங்கிக் கொண்டே இருக்க வேண்டும்.


    உங்கள் முயற்சிகளில் நீங்கள் வெற்றிபெற என் வாழ்த்துகள். மூன்று நாட்கள் நடைபெறும் இந்த மாநாடு உங்கள் எண்ணங்களையும் கருத்துகளையும் சுதந்திரமாகப் பரிமாறிக் கொள்ளக் கிடைத்த அற்புதமான வாய்ப்பாகும். மாநாடு வெற்றி பெற வாழ்த்துகிறேன். நன்றி.


    ஜெய்ஹிந்த்

    
    
    (Release ID: 1495483) Visitor Counter : 6
    
    
      Read this release in: English