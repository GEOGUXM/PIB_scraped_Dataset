      பிரதமர் அலுவலகம்

      இஸ்ரேலில் வழங்கப்பட்ட மக்கள் வரவேற்பில் பிரதமர் ஆற்றிய உரை
      Posted On: 05 JUL 2017 3:22PM by PIB Chennai


    70 ஆண்டுகளில் முதல் முறையாக இந்தியப் பிரதமர் இங்கு வருகை தருவதென்பது மகிழ்ச்சி, கேள்வி ஆகிய இரண்டும் கலந்த உணர்வை உண்டாக்குவதாக அமைகிறது. இது மனிதர்களின் சுபாவம்தான். நீண்ட நாட்களுக்குப் பிறகு, மிகவும் நெருங்கிய ஒருவரை நீங்கள் சந்திக்கும்போது நாம் சந்திக்கும்போது நாம் பயன்படுத்தும் முதல் வாக்கியம் என்பது நாம் சந்தித்து நெடுநாட்கள் ஆகிவிட்டது என்ற உண்மையை ஒப்புக்கொள்வதாக இருக்கிறது. அதன் பிறகே நிலைமைகள் எல்லாம் எப்படி இருக்கிறது என அடுத்த கேள்விக்கு நாம் போகிறோம். நாம் சந்தித்து நெடுநாட்கள் ஆகி விட்டது என்பதை ஒப்புக்கொள்வதுடன் எனது உரையைத் துவங்குகிறேன். இன்னும் சொல்லப்போனால், 10 அல்ல, 20 அல்ல, அல்லது 50 ஆண்டுகள் அல்ல; நீண்ட நெடிய 70 ஆண்டுகளுக்குப் பிறகே இந்தச் சந்திப்பு நடைபெறுகிறது.


    இந்தியா விடுதலை பெற்று 70 ஆண்டுகளுக்குப் பிறகு இந்தியப் பிரதமர் ஒருவர் இஸ்ரேல் மண்ணில் நின்று கொண்டு, உங்களின் ஆசிகளை விழைகிறார். இந்தத் தருணத்தில் எனது நண்பரும், இஸ்ரேல் பிரதமருமான பெஞ்சமின் நேதன்யாஹூவும் இங்கே அமர்ந்துள்ளார். இஸ்ரேலுக்கு வந்தபிறகு, அவரிடமிருந்து எனக்குக் கிடைத்த வரவேற்பும், பெருமையும், மரியாதையும் இந்தியாவின் 125 கோடி மக்களுக்கு கொடுக்கப்பட்ட பெருமையே ஆகும். இத்தகைய அன்பையும் மரியாதையையும் இந்த உலகத்தில் உள்ள எவராலும் மறக்க முடியாததாகும். எங்கள் இருவருக்கும் இடையில் சிறப்பான பொதுப்பண்பும் உள்ளது. நாங்கள் இருவருமே தத்தமது நாட்டின் விடுதலைக்குப் பின்னரே பிறந்தவர்கள் என்பதுதான் அந்தச் சிறப்பம்சம். அதாவது பெஞ்சமின் அவர்கள் சுதந்திர இஸ்ரேலில் பிறந்ததைப் போலவே நானும் சுதந்திர இந்தியாவில் பிறந்தேன். பிரதமர் நேதன்யாஹூவின் விருப்பங்களில் ஒன்று ஒவ்வொரு இந்தியனின் இதயத்தையும் தொடுவதாகும். அதாவது இந்திய உணவின் மீதான அவரது ஆர்வம். இந்திய உணவோடு கூடிய நேற்று இரவு விருந்தின்போது எனக்கு அளிக்கப்பட்ட விருந்தோம்பலை நான் எப்போதும் நினைவில் வைத்திருப்பேன்.


    கடந்த 25 ஆண்டுகளாகத்தான் நம் இரு நாடுகளுக்கும் இடையே முழுமையான தூதரக உறவுகள் நிலவி வருகின்றன என்றாலும், பல நூற்றாண்டுகளாகவே இந்தியாவும் இஸ்ரேலும் ஒருவரோடு ஒருவர் மிக நெருக்கமான தொடர்புகளைக் கொண்டிருந்தன என்பதும் உண்மையாகும். இந்தியாவின் மகத்தான சுஃபி ஞானியான பாபா ஃபரீத் 13ஆம் நூற்றாண்டில் ஜெருசலேத்தில் வாழ்ந்தார் என்றும், அங்குள்ள குகை ஒன்றில் அவர் தியானம் செய்து வந்தார் என்றும் என்னிடம் கூறப்பட்டது. பின்னர் இந்த இடம் தலயாத்திரைக்கான இடங்களில் ஒன்றாகவும் மாற்றப்பட்டது. இன்றும் கூட, அந்த இடம் ஜெருசலேம்- இந்தியாவின் 800 ஆண்டுக்கால உறவின் அறிகுறியாக தொடர்ந்து நீடித்து வருகிறது. 2011ஆம் ஆண்டில் இஸ்ரேலின் பாதுகாப்பாளர் ஷேக் அன்சாரிக்கு வெளிநாடு வாழ் இந்தியர் விருது வழங்கப்பட்டது. அதிர்ஷ்டவசமாக அவரைச் சந்திக்கும் வாய்ப்பும் இன்று எனக்குக் கிடைத்தது. இந்தியாவும் இஸ்ரேலும் கலாச்சாரம், பாரம்பரியங்கள், பரஸ்பர நம்பிக்கை, நட்பு ஆகியவற்றில் நெருக்கமான உறவைப் பகிர்ந்து கொள்ளும் நாடுகளாக உள்ளன. நமது திருவிழாக்களிலும் கூட வியக்கத்தக்க ஒற்றுமை நிலவுகிறது. இந்தியாவில் ஹோலிப் பண்டிகை கொண்டாடப்படுகிறது எனில், இஸ்ரேல் புரிம் திருவிழாவைக் கொண்டாடுகிறது. இந்தியா தீபாவளியைக் கொண்டாடுகிறது எனில், இஸ்ரேல் ஹனுக்கா திருவிழாவைக் கொண்டாடுகிறது. யூதர்களின் மிக முக்கியமான மக்கபையா விளையாட்டுக்கள் நாளை துவங்கவிருக்கின்றன என்பதை அறிந்து நான் மிக்க மகிழ்ச்சி அடைந்தேன். இந்த விளையாட்டிற்காக இஸ்ரேல் நாட்டு மக்களுக்கு எனது வாழ்த்துகளைத் தெரிவித்துக் கொள்கிறேன். இந்த விளையாட்டில் பங்கெடுப்பதற்காக இந்தியாவும் தனது குழுவை அனுப்பியிருக்கிறது என்பதை அறிந்தும் நான் மிக்க மகிழ்ச்சி அடைந்தேன். தற்போது நடைபெற்று வரும் இந்த நிகழ்ச்சிக்கும் அந்த விளையாட்டு வீரர்கள் வந்திருக்கிறார்கள். அவர்களுக்கு எனது நல்வாழ்த்துகளைத் தெரிவித்துக் கொள்கிறேன்.


    இஸ்ரேல் தனது வீரப் புதல்வர்களின் தியாகத்தில் நனைந்த பூமியாக விளங்குகிறது. அத்தகைய பெருமைபெற்றவர்களின் குடும்பங்களும் இந்த நிகழ்ச்சியில் பங்கேற்றுள்ளனர். இந்தப் போராட்டத்தில் தங்களுக்கே உரித்தான தியாக வரலாற்றைக் கொண்டவர்களாக அவர்கள் உள்ளனர். இஸ்ரேலின் துணிவுக்கு எனது வணக்கங்களை உரித்தாக்குகிறேன். அவர்களின் துணிவுதான் இஸ்ரேலின் வளர்ச்சிக்கு அடிப்படையாக அமைகிறது. எந்தவொரு நாட்டின் வளர்ச்சியும் அதன் அளவை அடிப்படையாகக் கொண்டிருப்பதில்லை. மாறாக, அந்த நாட்டு குடிமக்களின் உணர்வில்தான் அது அடங்கியுள்ளது. நாட்டின் அளவு முக்கியமல்ல என்பதை இஸ்ரேல் நிரூபித்துள்ளது. இந்தத் தருணத்தில் நாட்டின் வளர்ச்சியில் அவரது பங்களிப்பை பாராட்டி இஸ்ரேலிய அரசாங்கம் வழங்கும் துணிவிற்கான சான்றிதழைப் பெற்றுள்ள செகன்ட் லெஃப்டினெண்ட் எலிஸ் ஆஸ்டனுக்கும் எனது மரியாதையை தெரிவித்துக் கொள்கிறேன். எலிஸ் ஆஸ்டன் ‘இந்தியன்’ என்றும் அறியப்பட்டவராக இருந்தார். பிரிட்டிஷ் ஆட்சிக் காலத்தில் அவர் மராத்தா காலாட்படையில் பணிபுரிந்து வந்தார். முதல் உலகப் போரின்போது இஸ்ரேலிய நகரமான ஹைஃபாவை விடுவிப்பதில் இந்திய வீரர்கள் முக்கியமான பங்கினை வகித்தார்கள். துணிவுமிக்க அந்தத் தியாகிகளுக்கு எனது வணக்கங்களை செலுத்த நான் நாளை ஹைஃபாவிற்கு செல்லவிருப்பது எனக்களிக்கப்பட்ட பெருமை என்றே கருதுகிறேன்.


    நேற்று இரவு எனது நண்பர் பிரதமர் நேதன்யாஹூவின் இல்லத்தில் இரவு விருந்தில் பங்கெடுத்துக் கொள்ளச் சென்றிருந்தேன். எனது சொந்த இல்லத்தில் இருப்பது போன்ற உணர்வில்தான் அங்கு சூழ்நிலை இருந்தது. நாங்கள் இருவரும் சாதாரணமாகப் பேசிக் கொண்டிருந்தோம். இந்திய நேரப்படி அதிகாலை இரண்டரை மணி வரையில் நாங்கள் பேசிக் கொண்டிருந்தோம். நான் கிளம்பும்போது அவர் எனக்கு ஓவியம் ஒன்றை பரிசளித்தார். அந்த ஓவியம் முதல் உலகப் போரின்போது இந்தியப் படைவீரர்கள் ஜெருசலேமை விடுவிக்கும் நெஞ்சை உருக்கும் நிகழ்வை சித்தரிப்பதாக அமைந்திருந்தது. நண்பர்களே, தோழமையும் துணிவும் நிரம்பிய இந்த அத்தியாயத்தில், குறிப்பாக நான் இந்திய ராணுவத்தில் லெஃப்டினென்ட் ஆக இருந்த ஜே.எஃப்.ஆர். ஜேக்கப் அவர்களை இங்கு குறிப்பிட விரும்புகிறேன். அவரது முன்னோர்கள் பாக்தாதிலிருந்து இந்தியாவிற்கு வந்தார்கள். 1971-இல் வங்கதேசம் பாகிஸ்தானிடமிருந்து விடுதலை பெறுவதற்காகப் போராடிக் கொண்டிருந்தபோது, லெஃப்டினென்ட் ஜே.எஃப்.ஆர். ஜேக்கப் இந்தியாவின் யுத்த தந்திரத்தை வகுப்பதிலும் 90 ஆயிரம் பாகிஸ்தானி வீரர்கள் சரணடைவதற்கான நிர்ப்பந்தத்தை ஏற்படுத்துவதிலும் மிக முக்கியமானதொரு பங்கினை வகித்தார். நண்பர்களே, யூதர்களின் மக்கள்தொகை இந்தியாவில் மிகவும் குறைவுதான். என்றாலும் யூதர்கள் அவர்கள் எத்தகைய துறையில் செயல்பட்டு வந்தாலும் தங்களின் இருப்பை மிகப் பெருமையோடு வெளிப்படுத்துபவர்களாக இருந்து வந்துள்ளனர். தங்களது கடினமான உழைப்பின் மூலம் முன்னேறியதோடு ராணுவத்தில் மட்டுமின்றி, இலக்கியம், கலாச்சாரம், சினிமா போன்ற துறைகளிலும் தனியானதொரு இடத்தைப் பிடிப்பவர்களாக இருந்து வந்துள்ளனர். இஸ்ரேலின் பல்வேறு நகரங்களின் மேயர்களும் கூட இன்றைய மகத்தான நிகழ்ச்சியில் பங்கெடுத்திருப்பதை என்னால் காண முடிகிறது. இந்தியா, இந்திய மக்கள் ஆகியவற்றின் மீதான அவர்களின் அன்புதான் இந்த நிகழ்ச்சியில் பங்கு பெற அவர்களை இங்கு கொண்டு வந்துள்ளது. 80 ஆண்டுகளுக்கு முன்னால், இந்தியாவின் நிதிக்கான தலைநகரமான மும்பை நகரமும் கூட யூத மதத்தைச் சேர்ந்த ஒருவரை மேயராகப் பெற்றிருந்தது. 1938-ல் பம்பாய் என்று அழைக்கப்பட்டு வந்த மும்பை நகரத்தின் மேயராக எலிஜா மோசஸ் இருந்தார்.


    அகில இந்திய வானொலியின் அடையாள இசையைக் கூட யூத மதத்தைச் சேர்ந்த இசை வல்லுநரான வால்டர் காஃப்மான் என்பவரால் உருவாக்கப்பட்டது என்பது இந்தியாவில் ஒரு சிலருக்கு மட்டுமே தெரிந்த உண்மையாகும். 1935-ம் ஆண்டில் பம்பாய் அகில இந்திய வானொலியின் இயக்குநராக அவர் பணியாற்றி வந்தார். யூதர்கள் இஸ்ரேல் மீதான உணர்வு கொண்டவர்களாக இந்தியாவில் தொடர்ந்து வசித்து வந்த போதிலும் இந்திய கலாச்சாரத்தை ஏற்றுக் கொண்டவர்களாகவும் உள்ளனர். அதைப் போன்றே இந்தியாவில் இருந்து இஸ்ரேலுக்கு அவர்கள் எப்போது வந்தாலும் இந்திய கலாச்சரம் குறித்த அடையாளத்தையும் தம்மோடு எடுத்து வருவதோடு, இந்தியாவுடன் இன்னமும் தொடர்பு கொண்டவர்களாகவே இருந்து வருகின்றனர்.


    ‘மை போலி’ என்ற பெயருடைய மராத்தி செய்தித்தாள் இஸ்ரேலில் இருந்து வெளியாகிறது என்பதை அறிந்து நான் மிகுந்த மகிழ்ச்சி அடைந்தேன். அதைப் போன்றே கொச்சியில் இருந்து இங்கு வந்து குடியேறியுள்ள யூத இனத்தவரும் கூட ஓணம் பண்டிகையை இங்கு மிகுந்த ஆரவாரத்துடன் கொண்டாடி வருகின்றனர். பாக்தாதில் இருந்து வந்து இந்தியாவில் குடியேறிய யூத இனத்தவர்களின் முயற்சிகளின் விளைவாக பாக்தாத்தைச் சேர்ந்த யூத இனத்தவரின் முதலாவது சர்வதேச கருத்தரங்கத்தை கடந்த ஆண்டில் நடத்த முடிந்தது. இந்தியாவிலிருந்து வந்து இங்கு குடியேறிய யூத இனத்தவர்கள் இஸ்ரேலின் வளர்ச்சியில் முக்கிய பங்கினை ஆற்றியுள்ளனர். இதற்கு மிகச்சிறந்த உதாரணமாக மோஷவ் நெவாடிம் திகழ்கிறார். இந்தியாவில் இருந்து இங்கு குடியேறிய எமது யூத இன சகோதர, சகோதரிகளின் அல்லும் பகலும் இடையறாத முயற்சிகள் இந்தப் பாலைவனப் பகுதியை பசுமையாக்குவது என்ற இஸ்ரேல் நாட்டின் முதல் பிரதமரான டேவிட் பென் குரியானின் கனவை வெற்றி பெறச் செய்தது. கொச்சியில் இருந்து இங்கு வந்து குடியேறிய யூத இனத்தவர்கள் ‘பாலைவனத்தைப் பசுமையாக்குவது’ என்ற தொலைநோக்கு வெற்றி பெறுவதற்கு உதவியாக இருந்துள்ளனர். இன்று ஒவ்வொரு இந்தியனுமே இந்தியா, இஸ்ரேல் ஆகிய நாடுகளிலுள்ள நிலங்களில் மேற்கொண்ட இடையறாத முயற்சிகள் உங்களை நினைத்து ஒவ்வொரு இந்தியரையும் பெருமை கொள்ளச் செய்துள்ளன. உங்களை நினைத்து நான் மிகவும் பெருமை கொள்கிறேன். மோஷவ் நெவாடிம் தவிர இந்திய நாட்டைச் சேர்ந்த இனத்தினர் இஸ்ரேலின் விவசாய வளர்ச்சிக்கு பங்களிப்பு செய்துள்ளனர். இந்த நிகழ்ச்சிக்கு வருவதற்கு முன்பாக இஸ்ரேலின் மிகவும் புகழ்பெற்ற நபரான பெசாலெல் எலியாஹுவை சந்தித்து வந்தேன். 2005ஆம் ஆண்டில் வெளிநாடு வாழ் இந்தியர் குழுவில் அவர் பாராட்டப்பட்டார். இந்தப் பெருமையைப் பெற்ற முதல் இஸ்ரேலியர் அவர்தான். விவசாயம் தவிர, இஸ்ரேலில் உள்ள இந்திய இனத்தவர் மருத்துவத் துறையிலும் கூட தனி முத்திரையை பதித்துள்ளனர். எனது சொந்த மாநிலமான குஜராத்தில் இருந்து வந்த இஸ்ரேலிய மருத்துவரான டாக்டர் லாயெல் அன்ஸன் பெஸ்ட், அகமதாபாத் நகரைப் பற்றி நன்கறிந்தவர்கள் மணி நகரில் செயல்படும் வெஸ்ட் ஹைய்ட் ஸ்கூல் என்ற பள்ளியைப் பற்றியும் கேள்விப்பட்டிருக்கக் கூடும். இந்த ஆண்டு வெளிநொடு வாழ் இந்தியர் விருது வழங்கப்பட்டு அவர் கவுரவிக்கப்பட்டார். டாக்டர் லாயெல் அன்ஸன் பெஸ்ட் புகழ்பெற்ற இதய நிபுணர் ஆவார். மனித குலத்திற்கான சேவையோடு தொடர்புடைய சம்பவங்கள் பலவற்றோடு தொடர்புடையதாக அவரது வாழ்க்கை இருந்தது. மெனாஷே இனத்தைச் சேர்ந்த தினா சமதா பற்றியும் நான் அறிந்து கொண்டேன். தினாவிற்கு பார்க்கும் சக்தி இல்லை என்ற போதிலும், இஸ்ரேலுக்கு இருக்கும் மன உறுதி அவருக்கும் இருந்தது. இந்த ஆண்டின் இஸ்ரேல் சுதந்திர தினக் கொண்டாட்டங்களை தினா சமதா துவக்கி வைத்தார். அவர் தொடர்ந்து தனது செயல்பாடுகளை தொடர வேண்டும் என வாழ்த்துகளைத் தெரிவித்துக் கொள்கிறேன். இந்த நிகழ்ச்சியின்போது ஜோதியை ஏற்றியவர்களில் ஒருவராகவும் அவர் இருந்தார். எனது மகளைப் போன்ற தினா சமதாவிற்கு எனது இதயபூர்வமான வாழ்த்துகளைத் தெரிவித்துக் கொள்கிறேன். அவர் தொடர்ந்து முன்னேற வேண்டும் என்றும் வாழ்த்துகிறேன். எனது வாழ்த்துகள் அவருடன் எப்போதும் இருக்கும். இன்று இந்தத் தருணத்தில் இஸ்ரேல் நாட்டின் முன்னாள் பிரதமரும் அதன் மகத்தான தலைவருமான திரு. சிமோன் பெரஸ் அவர்களுக்கு எனது அஞ்சலியை செலுத்த விரும்புகிறேன். திரு. சிமோன் பெரஸ்-ஐ சந்திக்கும் வாய்ப்பும் எனக்குக் கிட்டியிருந்தது. கண்டுபிடிப்புகளின் முன்னோடியாக அவர் இருந்தது மட்டுமின்றி மனித இனத்தில் நலனுக்காக இடையறாது பாடுபட்ட ராஜதந்திரியாகவும் அவர் இருந்தார். இஸ்ரேலிய பாதுகாப்பு படைகளிடையே கண்டுபிடிப்புகளுக்கான பயிற்சி என்பது மிகவும் முன்னதாகவே துவங்கியது. ஒவ்வொரு சிறு சிறு பிரச்சனைக்கும் படைப்புத் தன்மை மிக்க தீர்வுகளின் ஆதார மையமாக இஸ்ரேல் நாட்டின் பாதுகாப்புப் படைகள் மாறியுள்ளன. புதிய கண்டுபிடிப்புகளில் இஸ்ரேலின் தீவிரம் எத்தகையது என்பதை பல்வேறு துறைகளிலும் இன்று வரை 12 நோபல் பரிசை இஸ்ரேலியர்கள் வென்றுள்ளனர் என்பதே நிரூபிக்கிறது. கடந்த பத்தாண்டுகளில் கிட்டத்தட்ட எல்லா துறைகளிலுமே கண்டுபிடிப்புகளின் மூலம் உலகம் முழுவதையுமே வியப்பில் ஆழ்த்தி வந்துள்ளதுடன், தங்கள் முத்திரையை பதிப்பதிலும் அவர்கள் வெற்றி பெற்றுள்ளனர். அனல் மின் உற்பத்தியோ, சூரிய தகடோ, சூரிய ஜன்னலோ, விவசாயம் தொடர்பான உயிரிதொழில்நுட்பமோ, பாதுகாப்புத் துறையோ அல்லது கேமரா மற்றும் கணினி செயலியில் பயன்படுத்தப்படும் தொழில்நுட்பமோ அது எந்தத் துறையாக இருந்தாலும் கண்டுபிடிப்புகளின் பல துறைகளிலும் உலகத்தின் முக்கிய நாடுகளையும் பின்னுக்குத் தள்ளி விட்டுள்ளது இஸ்ரேல். இத்தகைய சாதனைகளின் விளைவாக இஸ்ரேல் தொழிலுக்கான முன்முயற்சி நாடாகவும் கருதப்படுகிறது. இன்று இந்தியா உலகில் மிகவும் வேகமாக வளரும் பொருளாதாரங்களில் ஒன்றாக விளங்குகிறது. சீர்திருத்தம், செயல்பாடு, மாற்றம் என்பதே எமது அரசின் தாரக மந்திரமாக விளங்குகின்றன. இந்த மாதம் முதல் தேதியிலிருந்து இந்தியாவில் சரக்கு மற்றும் சேவைகள் வரி செயலுக்கு வந்துள்ளது. கடந்த பத்தாண்டு கால கனவாக இருந்துவந்த ஒரே நாடு, ஒரே வரி, ஒரே சந்தை என்பது இன்று நனவாக மாறியுள்ளது. ஜிஎஸ்டியை நான் சிறந்த, எளிமையான வரி என்றே அழைக்கிறேன். ஏனெனில் ஒரே மாதிரியான பொருட்களுக்கு இந்தியா முழுவதிலும் ஒரே மாதிரியான வரியே விதிக்கப்படும். இதற்கு முன்பு இந்தியாவில் விதிக்கப்பட்டு வந்த எல்லா வரிகளையும் கூட்டினால், எமது நாட்டில் 500 வகையான வரிகள் நடைமுறையில் இருந்து வந்தன. சிறிய வியாபாரியிலிருந்து மிகப்பெரிய வியாபாரக் குழுமங்கள் வரை ஒவ்வொருவரும் இடையூறுகளை சந்தித்து வந்தனர் என்பதோடு, வரிவிதிப்பு முறையும் குழப்பங்கள் நிறைந்தவையாக இருந்து வந்தது. சுதந்திர இந்தியாவில் இருந்த சமஸ்தானங்களை இந்தியாவோடு சர்தார் படேல் ஒன்றிணைத்ததைப் போலவே, இந்தியாவின் பொருளாதார ஒருங்கிணைப்பிற்கு ஜிஎஸ்டி வழிவகுத்துள்ளது. பொருளாதார ரீதியான ஒருங்கிணைப்பு என்ற இலக்கு 2017ஆம் ஆண்டில் வெற்றி பெற்றுள்ளது.


    நிலக்கரி, அலைக்கற்றை போன்ற இயற்கை வள ஆதாரங்களை ஏலம் விடுவது பற்றிக் கூற விரும்புகிறேன். நிலக்கரியைப் பற்றியும், அலைக்கற்றையைப் பற்றியும் என்னவெல்லாம் கேள்விப்பட நேர்ந்தது என்பதைப் பற்றி நான் எதுவும் சொல்ல விரும்பவில்லை. எனினும் இந்த அரசு இந்த முறையை கணினி மயமாக்கியதன் மூலம் ஏலத்திற்கான செயல்முறையை முற்றிலும் வெளிப்படையான ஒன்றாக மாற்றியுள்ளது. லட்சங்களிலும் கோடிகளிலும் வர்த்தகம் செய்த பிறகும் கூட ஒரே ஒரு சந்தேகமோ அல்லது கேள்வியோ இன்றுவரை எழவில்லை. பொருளாதாரத்தில் முறையான சீர்திருத்தத்தையும் நாங்கள் மேற்கொண்டுள்ளோம். பாதுகாப்புத் துறையில் சீர்திருத்தங்களை மேற்கொள்வது இயலாத காரியம் என்றே இந்தியாவில் ஒவ்வொருவரும் நம்பிக் கொண்டிருந்தார்கள். எனினும் மூன்று ஆண்டுகளுக்கு உள்ளாகவே பாதுகாப்புத் துறையில் சீர்திருத்தங்கள் மேற்கொள்ளப்பட்டன. இந்தத் துறை நேரடி அந்நிய முதலீட்டிற்கு 100 சதவீதம் திறந்து விடப்பட்டுள்ளது. இஸ்ரேல் நாட்டின் பாதுகாப்பு தொடர்பான தொழில்துறை இந்தியாவில் இப்போது முதலீடு செய்யலாம். தனியார் நிறுவனங்களையும் பாதுகாப்பு தொடர்பான உற்பத்தித் தொழிலில் கேந்திரமான கூட்டாளிகளாக ஏற்றுக் கொள்வது என இப்போது நாங்கள் முடிவு செய்துள்ளோம். கடந்த மூன்று ஆண்டுகளாக கட்டுமானத் துறையில் பல முக்கியமான முடிவுகள் மேற்கொள்ளப்பட்டுள்ளன. நடுத்தர வர்க்கத்தினர் வீடுகளை கட்டுகின்றனர்; அதன் பிறகு குறை கூறுகின்றனர். சட்டங்களை திருத்தி அமைப்பதன் மூலம் கட்டுமானப் பிரிவில் நாங்கள் சீர்திருத்தங்களைக் கொண்டு வந்துள்ளோம். இதற்கெனவே தனியாக கட்டுமான தொழிலுக்கான கட்டுப்பாட்டாளரை உருவாக்கியுள்ளோம். வீடு கட்டும் தொழிலுக்கு இப்போது அரசால் தொழில் என்ற அந்தஸ்து வழங்கப்பட்டுள்ளது. எனவே இத்துறையில் உள்ள நிறுவனங்கள் மிகக் குறைந்த வட்டி விகிதத்தில் கடன் பெற முடியும். அதுதான் 2022ஆம் ஆண்டு குறித்த எனது கனவாகும். 2022ஆம் ஆண்டை நாம் மறந்துவிடக் கூடாது. இந்தியா விடுதலை பெற்று 75 ஆண்டுகள் நிறைவடைவதைக் குறிப்பதாக 2022ஆம் ஆண்டு விளங்குகிறது. 2022ஆம் ஆண்டிற்குள் இந்தியாவின் விடுதலைக்கான போராட்டத்தில் தங்கள் இன்னுயிரை நீத்த விடுதலைப் போராட்ட வீரர்களின் கனவுகளை முன்னெடுத்துச் செல்ல, புதிய தீர்மானங்களுடன் புதிய எல்லைகளை நோக்கி எமது நாட்டை முன்னெடுத்துச் செல்ல நம்மால் இயல வேண்டும். 2022ஆம் ஆண்டிற்குள் இந்தியாவில் உள்ள தனக்கென சொந்தமாக வீடில்லாத ஒவ்வொரு ஏழையும், இந்தியாவின் ஒவ்வொரு குடும்பமும் மின்சாரம், குடிநீர் ஆகிய வசதிகளுடன் கூடிய சொந்த வீட்டைப் பெற்றவர்களாக இருக்க வேண்டும் என்று நாங்கள் முடிவு செய்துள்ளோம். இந்தக் கனவை நனவாக்குவதற்காக, ஏழைகள் தங்களுக்கென ஒரு வீட்டைக் கட்டிக் கொள்ள முடியும் வகையில் கட்டுமானத் தொழிலுக்கும், வீடு கட்டும் தொழிலுக்கும் கட்டமைப்பு அந்தஸ்து வழங்கப்பட்டுள்ளது. இதற்கு முன்பு காப்பீட்டுத் துறையானது அடிப்படையில் பொதுத்துறை நிறுவனங்களின் மேலாதிக்கத்திலேயே இருந்து வந்தது. ஆரோக்கியமான போட்டியை அதிகரிப்பதற்காக இந்தத் துறையில் நாங்கள் இப்போது தனியார் நிறுவனங்களை கொண்டு வந்துள்ளோம். தாக்குப் பிடிக்கக் கூடிய காப்பீட்டு முறையிலிருந்து சாதாரண மக்கள் பயன் பெறும் வகையில் போட்டியான சூழ்நிலை உருவாக்கப்பட்டுள்ளது. காப்பீட்டுத் துறையில் சீர்திருத்தங்களை மேற்கொள்வதன் கீழ் நேரடி அந்நிய முதலீட்டிற்கான அனுமதி அளவை 26 சதவீதத்திலிருந்து 49 சதவீதமாக உயர்த்துவது என எமது அரசு முடிவு செய்துள்ளது. வங்கிகளை இணைப்பதற்கான முக்கியமான நடவடிக்கைகளை நாட்டிலுள்ள வங்கித் துறை மேற்கொண்டுள்ளது. வங்கி அமைப்பை வலுப்படுத்த சிறப்பாக வலியுறுத்தப்படுகிறது. வங்கித் துறையில் பதவிகளை நிரப்புவதற்கென, தனியாக ஆட்சேர்ப்பு வாரியம் ஒன்றை நாங்கள் உருவாக்கியுள்ளோம். அவர்களை சுயேச்சையான நிறுவனம்தான் தேர்வு செய்கிறது. அரசியல் ரீதியாகவோ அல்லது உள்ளேயிருந்தோ செல்வாக்கு செலுத்துவதற்கு நாங்கள் முடிவு கட்டியுள்ளோம்.


    எமது நாட்டில் திவால் மற்றும் நொடிப்பு ஆகியவற்றுக்கான இரண்டு முக்கியமான சட்டங்களை நாங்கள் இயற்றியுள்ளோம். உலகம் முழுவதிலும் உள்ள இது தொழிலதிபர்கள், முதலீட்டாளர்கள் ஆகியோரிடையே புது வகையான நம்பிக்கையை உருவாக்கும் என்பதோடு, வங்கிகளுக்கும் புதுவலிமையை வழங்கும். கடந்த பல பத்தாண்டுகளாகவே இத்தகைய நவீனமான திவால் குறித்த சட்டத்தை இயற்ற வேண்டியதன் அவசியத்தை நமது நாடு உணர்ந்தே இருந்தது. அரசாங்கத்திலும் கூட விதிமுறைகளை எளிதாக ஆக்குவதற்கான முயற்சிகள் அனைத்தையும் நாங்கள் மேற்கொண்டோம். குறைவான அரசு; அதிகமான நிர்வாகம் என்ற குறிக்கோளை மனதில் கொண்டு மாற்றங்கள் செய்யப்பட்டு வருகின்றன. இதன் மூலம் சாதாரண மக்கள் இடையூறுகளை எதிர்கொள்ளாமலும், முதலீட்டாளர்கள் சின்னச் சின்ன விஷயங்களுக்காக காத்திருக்க வேண்டிய நிலை இல்லாமலும் இருக்க முடியும்.


    இதற்கு முன்பெல்லாம் ஒரு தொழிலைத் துவங்குவதற்கோ அல்லது சுற்றுச்சூழலுக்கான அனுமதியைப் பெறுவதற்கோ குறைந்தது 600 நாட்கள் ஆகும். இன்று சுற்றுச் சூழலுக்கான அனுமதி தொடர்பான அனைத்து வேலைகளையு ஆறுமாதங்களுக்குள் முடிப்பதை நாங்கள் உறுதி செய்துள்ளோம். 2014ஆம் ஆண்டில் ஒரு நிறுவனத்தைப் பதிவு செய்வதற்கு 15 நாட்களில் இருந்து ஒரு மாதம் அல்லது இரண்டு-மூன்று மாதங்கள் ஆகும். எனினும் இந்த நேரத்தை இரண்டு-மூன்று வாரங்களாக குறைப்பதில் அரசு வெற்றி பெற்றது. தற்போதைய நிலைமை இதை 24 மணி நேரத்திற்குள் செய்துவிட முடியும். புதிய தொழில் முனைவின் மூலம் தனது வேலையைத் துவங்க எந்தவொரு இளைஞரும் விரும்பினால், ஒரே நாளில் அந்த நிறுவனத்தை அவரால் பதிவு செய்துவிட முடியும்.


    இரண்டாவது உலகப் போரின்போது தங்களிடம் இருந்த அனைத்தையும் இழந்த நாடுகள் தங்கள் நாட்டு இளைஞர்களின் திறன் மேம்பாட்டில் கவனம் செலுத்தியதன் விளைவாகவே சுயசார்புடையதாக மாறின. இப்போது இந்த பொன்னான வாய்ப்பு உலகத்திலேயே மிகவும் இளமையான நாடான இந்தியாவிற்கு வந்துள்ளது. இன்று இந்தியா இளமையான நாடாகும். அதன் 65 சதவீத மக்கள் 35 வயதிற்குக் குறைவானவர்கள். இந்த அளவிற்கு அதிகமான இளைஞர்களைக் கொண்டதாக ஒரு நாடு இருக்குமெனில், அதன் கனவுகளும் கூட அதைப் போன்றே இளமையானதாக, அதன் முயற்சிகள் உற்சாகம் ததும்புவதாகவே இருக்கும். முதல்முறையாக திறன் மேம்பாட்டிற்கு ஊக்கமளிக்க திறன்மேம்பாட்டிற்கான அமைச்சகத்தையும் நாங்கள் உருவாக்கியுள்ளோம். இதற்கு முன்பு இத்தகைய திறன் மேம்பாட்டிற்கான கடமைகளை 21 வெவ்வேறு அமைச்சகங்களும், அவற்றின் கீழுள்ள 50-55 அரசுத் துறைகள் மேற்கொண்டு வந்தன. இந்த அரசு திறன் மேம்பாட்டின் பல்வேறு திட்டங்களையும் முழுமையானதொரு அணுகுமுறையுடன் திறன்மேம்பாட்டிற்கான நடவடிக்கைகளை முழு கவனத்துடன் மேற்கொள்ளும் வகையில் தனியாக அமைச்சகம் ஒன்றை உருவாக்கியதன் மூலம் அவற்றை ஒரே மேடையில் கொண்டு வந்தது. குறைந்தது ஒவ்வொரு மாவட்டத்திற்கும் ஒரு மையம் என்ற வகையில் நாட்டில் 600க்கும் மேற்பட்ட திறன் மேம்பாட்டு மையங்கள் நிறுவப்பட்டு வருகின்றன. புதியதொரு தொலைநோக்குடன் திறனுக்கான இந்திய நிறுவனம் உருவாக்கப்பட்டு வருகிறது. இந்திய இளைஞர்களுக்கு உலகத் தரத்திற்கு பயிற்சி அளிப்பது என்பதே இதன் நோக்கமாகும். 50 இந்தியா சர்வதேச திறன் மையங்களைக் கொண்ட வலையம் ஒன்றையும் அரசு உருவாக்கி வருகிறது. இந்த மையங்கள் சர்வதேச தரவீடுகளுக்கு உகந்த வகையில் பயிற்சியளித்து வருகின்றன. தொழிலின் தேவைகளுக்கு ஏற்ப நமது இளைஞர்களுக்குப் பயிற்சி அளிப்பது அவசியமாகும். இதன் காரணமாகவே தேசிய பயிற்சிக்கான ஊக்கத்திட்டத்தை அரசு துவங்கியுள்ளது. இந்தத் திட்டத்தின் கீழ் 50 லட்சம் இளைஞர்களுக்கு பயிற்சி அளிப்பது என்ற இலக்கை அரசு வகுத்துள்ளது. இத்திட்டத்தின் கீழ் அரசு ரூ. 10,000 கோடி செலவழிக்கவுள்ளது. இளைஞர்களுக்குப் பயிற்சியளிப்பதோடு கூடவே, இந்த இளைஞர்களை நிறுவனங்கள் வேலைக்கு எடுப்பதற்கு ஊக்கமளிப்பதும் இத்திட்டத்தின் மற்றொரு குறிக்கோள் ஆகும். எனவே வேலை வழங்கும் உரிமையாளர்களுக்கு நிதியுதவியையும் அரசு வழங்கி வருகிறது. முதல்முறையாக வேலைக்கான வாய்ப்புகளுடன் வரிக்கான ஊக்கத்தொகைகளோடு இணைக்கப்பட்டுள்ளன. வேலையை உருவாக்கும் முதலாளி அதற்கேற்ற வகையில் வரிக்கான ஊக்கத்தொகையைப் பெறுவார். கண்டுபிடிப்புகளில் இளைஞர்களுக்கு ஊக்கமளிப்பதற்கென அடல் கண்டுபிடிப்பு இயக்கத்தை நாங்கள் துவக்கியுள்ளோம். நாட்டிலுள்ள பள்ளிகள், கல்லூரிகளில் கண்டுபிடிப்பு, தொழில்முனைவு ஆகியவற்றுக்கான சாதகமான சூழ்நிலையை உருவாக்குவதற்கும் ஊக்கமளிக்கப்படுகிறது. இஸ்ரேலின் வளர்ச்சியில் கண்டுபிடிப்பு முக்கியமான பங்கை வகிக்கிறது என்பதை ஒப்புக் கொண்டாக வேண்டும். புதிய கண்டுபிடிப்புகளை நாம் நிறுத்திவிட்டோமெனில், வாழ்க்கையில் முன்னேற்றம் என்பதும் தடைபட்டுப் போகிறது. உற்பத்தி, போக்குவரத்து, மின் உற்பத்தி, விவசாயம், சுற்றுச் சுகாதாரம் ஆகிய துறைகளில் புதிய கண்டுபிடிப்புகளுக்கான முனைவை ஊக்குவிக்க அடைகாக்கும் மையங்கள் உருவாக்கப்பட்டு வருகின்றன. புதிய தொழில்களை துவங்குவதற்கான சரியான திசைவழியைக் காட்டுவது, நிதியுதவி செய்வது ஆகியவற்றை இந்த மையங்கள் வழங்கும். இந்த இளைஞர்கள் தங்களது சொந்த வியாபாரத்தைத் துவக்கும் வகையில் முத்ரா திட்டத்தையும் இந்த அரசு துவக்கியுள்ளது. கடந்த மூன்று ஆண்டுகளில் 8 கோடி வங்கிக் கணக்குகளை வைத்திருப்போருக்கு எந்தவித வங்கி உறுதிமொழியும் இன்றி ரூ. 3 லட்சம் கோடியை வங்கிக் கடனாக வழங்குவது என்ற பிரம்மாண்டமான கடமையும் முழுமையாக நிறைவேற்றப்பட்டுள்ளது.


    நண்பர்களே, தொழிலாளர் நலத்துறையில் மேற்கொள்ளப்படும் சீர்திருத்தங்கள் தொழிலாளர்களை சீர்திருத்துவதற்கு இணையாகப் பார்க்கப்படுகிறது. சில நேரங்களில் உயர்ந்த கருத்துக்கள் மிகச் சாதாரணமாக வெளிப்படுகின்றன. எனினும் இந்த அரசு, தொழிலாளர்களின் முழுமையான நலன் மற்றும் மேம்பாடு ஆகியவற்றுக்கான முழுமையான அணுகுமுறையுடன் கூடிய தொழிலாளர் நலத்துறைக்கான சீர்திருத்தங்களை நிறைவேற்றியுள்ளது. எனவேதான், வர்த்தகத்தின் வளர்ச்சியில் எந்தவித தடைகளும் ஏற்படாத வகையில் முதலாளி, ஊழியர், அனுபவம் ஆகியவற்றுக்கான முழுமையானதொரு அணுகுமுறை குறித்து நாம் முயற்சிகளை எடுத்து வருகிறோம். இதற்கு முன்பு வர்த்தகர்கள் தொழிலாளர் நலச் சட்டங்களின் கீழ் 56 வகையான பதிவேடுகளை கையாள வேண்டிய தேவை இருந்தது. எனினும் தொழிலாளர் நலத்துறைக்கான சட்டங்களை திருத்தி அமைத்ததன் மூலம் ஐந்து வகையான பதிவேடுகளை மட்டுமே கையாளும் வகையில் இதைக் குறைத்துள்ளோம். இப்போது தொழிலாளர் நலச் சட்டங்களுக்கு இணங்க செயல்படுவதற்கு 5 பதிவேடுகளை மட்டுமே அவர்கள் கையாள வேண்டியிருக்கும்.


    அதைப் போன்றே தொழிலாளர் நலத்திற்கான இணையதளம் ஒன்றையும் அரசு உருவாக்கியுள்ளது. ஒரே ஒரு அறிக்கையை இதில் சமர்ப்பிப்பதன் மூலம் 16 தொழிலாளர் நலச் சட்டங்களுக்கு இணைந்ததாக இந்த இணைய தளம் அதை மாற்ற உதவுகிறது. ஆண்டு முழுவதும் கடைகளும் நிறுவனங்களும் செயல்படுவதற்கு அனுமதிக்க வேண்டும் என்று நாங்கள் மாநிலங்களுக்கு ஆலோசனை வழங்கியுள்ளோம். 1948ஆம் ஆண்டின் தொழிற்சாலைகள் சட்டத்தை திருத்துமாறும் மாநிலங்களுக்கு நாங்கள் ஆலோசனை வழங்கியுள்ளோம். இதன் மூலம் பெண் தொழிலாளர்கள் இரவு நேரங்களிலும் பணியாற்ற அனுமதிக்கப்படுவர். இந்தியப் பெண்களின் தீவிரமான பங்கேற்பு மட்டுமே இந்தியாவின் வளர்ச்சிக்கான பயணத்தை வலுப்படுத்தும். எனவே பெண்களின் நலனைக் கருதியே இந்த முடிவு எடுக்கப்பட்டுள்ளது.


    மிகவும் செல்வச் செழிப்பான நாடுகளிலும் கூட பெண் தொழிலாளர்கள் 12 வாரங்களுக்கு மேலாக பிரசவ கால விடுமுறையைப் பெறுவதில்லை. அன்புக்குரிய எனது நாட்டுக் குடிமக்களே, இந்தியா சம்பளத்துடன் கூடிய பிரசவ கால விடுமுறையை 26 மாதங்களுக்கு வழங்கியுள்ளது என்று உங்களிடம் உறுதி கூறுகிறேன். ஒருவகையில் பார்த்தால் அவர்கள் ஆறு மாத காலத்திற்கு விடுமுறை பெறுவர்.


    சில நேரங்களில் ஈட்டுறுதி நிதியில் போடப்பட்டுள்ள தங்களது பணம் குறித்து நிரூபிப்பது மிகவும் சிரமமான செயல் என்ற வகையில் தொழிலாளர்கள் அதை அப்படியே விட்டுவிடும் நிலை உருவாகிறது. இந்தப் பணம் இந்தியாவின் ஏழைத் தொழிலாளர்களுக்குச் சொந்தமான பணம் ஆகும். எனவே அரசு பொதுவான கணக்கு எண் ஒன்றை அவர்களுக்கு வழங்கியுள்ளது. இந்தத் தொழிலாளர்கள் தொழிற்சாலைகளில் பணிபுரிவது வழக்கம்; அவர்கள் தங்கள் வேலையை மாற்றிக் கொள்ளும்போது ஊழியர் ஈட்டுறுதி நிதியில் போடப்பட்டுள்ள தங்கள் பணத்தை கைவிட வேண்டிய நிலை உருவாகிறது. இந்த வகையில் 25 ஆயிரம் கோடி ரூபாய் அரசிடம் குவிந்துள்ளது. எனினும் நாங்கள் புதியதொர் முறையை உருவாக்கியுள்ளோம். இதன் மூலம் ஒரு தொழிலாளி ஒருவர் வேறொரு வேலைக்கு மாறும் போது அவரது கணக்கும் அவரோடு செல்லும். இதன் மூலம் அவரால் தனது பணத்தைப் பெற்றுக் கொள்ள முடியும்.


    இன்று இந்தியா குறிப்பிடத்தக்க அளவில் அந்நிய முதலீட்டை, அதிகமான அந்நிய நேரடி முதலீட்டை பெற்று வருகிறது. வெளிநாடுகளில் வசிக்கும் இந்தியர்களும் கூட பெருமளவிலான பணத்தை இந்தியாவிற்கு அனுப்பி வருகிறார்கள். உலக அளவிலான தரக் கட்டுப்பாட்டு முகமைகள், நிறுவனங்கள் ஆகியவற்றுக்கு இது மிகவும் வியப்பை அளித்து வருகிறது. இந்தியாவில் உருவாக்குவது என்பதும் கூட தர அடையாளமும் கூட உலகை வியப்பில் ஆழ்த்தியுள்ளது. டிஜிட்டல் துறையில் இந்தியா உலகத்தின் தலைவர்களில் ஒருவராக உருப்பெற்று வருகிறது. உலகத்தின் டிஜிட்டல் புரட்சியின் உலகளாவிய மையமாக இந்தியா மாறி வருகிறது. நண்பர்களே, சீர்திருத்தம் என்பது வெறுமனே புதிய சட்டங்களை இயற்றுவது மட்டுமல்ல; செல்வாக்கிழந்து போன, நாட்டின் வளர்ச்சிக்குத் தடையாக உள்ள சட்டங்களை முற்றிலுமாக அகற்றுவதும் சீர்திருத்தத்தின் ஒரு பகுதியே ஆகும். கடந்த மூன்றாண்டு காலத்தில் செல்வாக்கிழந்து போன 1200 சட்டங்களை நாங்கள் முற்றிலுமாக அகற்றியுள்ளதோடு, மேலும் இத்தகைய 40 சட்டங்களை அகற்றுவதற்கான வழியில் சென்று வருகிறோம்.


    நண்பர்களே, இந்திய விவசாயிகள் அதிசயங்களை நிகழ்த்தும் திறன் பெற்றவர்கள். அவர்களின் கடுமையான உழைப்பின் விளைவாகவே இந்த ஆண்டு இந்தியாவில் பெருமளவில் தானிய உற்பத்தி ஏற்பட்டுள்ளது. நாடு விடுதலை பெற்ற பிறகு மிக அதிகமான தானிய உற்பத்தியை நாம் பெறவுள்ளோம். பருவமழை, மத்திய அரசின் கொள்கைகள் ஆகியவற்றின் விளைவாகவே இது சாத்தியமாகியுள்ளது. 2022ஆம் ஆண்டிற்குள் விவசாயிகளின் வருமானத்தை இரண்டு மடங்காக ஆக்குவது என்ற திசைவழியில்தான் இந்த அரசு செயல்பட்டு வருகிறது. இதற்கான கொள்கைகளை அது வகுப்பதோடு, விதை வழங்குவதிலிருந்து உற்பத்தி செய்யப்பட்ட பொருட்களை சந்தைக்கு எடுத்துச் செல்வது வரை விவசாயிகள் எதிர்நோக்கும் பிரச்சனைகளையும் அது சமாளித்து வருகிறது. இந்தியாவில் உள்ள ஒவ்வொரு வயலுக்கும் நீர் வழங்குவதற்கென பிரதமர் விவசாயப் பாசனத் திட்டத்தை நாங்கள் துவங்கியுள்ளோம். நீண்ட நாட்களாக கிடப்பில் போடப்பட்டிருந்த சுமார் 100 பெரும் பாசனத் திட்டங்களை குறிப்பிட்ட கால அளவிற்குள் முடிப்பதற்கென நாங்கள் பெரும் தொகையை செலவழித்து வருகிறோம். இவற்றுக்கென தனியாக கண்காணிப்பு முறையும் உள்ளது. இதற்கென விண்கல தொழில்நுட்பம், விண்வெளி தொழில்நுட்பம் ஆகியவற்றையும் நாங்கள் பயன்படுத்தி வருகிறோம். ட்ரோன்களையும் நாங்கள் பயன்படுத்தி வருகிறோம். பிரதமர் விவசாயப் பாசனத் திட்டத்தின் விளைவாக சிறு பாசனத் திட்டங்களின் கீழ் பயிரிடும் பரப்பளவை இரண்டு மடங்காக்கும் வகையில் விரைவுபடுத்தப்பட்டுள்ளது. விவசாயிகளுக்கு நல்ல, தரமான விதைகளை வழங்கவும், தங்களது நிலத்தின் தரம் குறித்து அவர்களுக்கு தெரியப்படுத்தவும் நாங்கள் செயல்பட்டு வருகிறோம். நிலத்தின் மண்வளம் குறித்த அட்டைகளை 8 கோடிக்கும் மேற்பட்ட விவசாயிகள் பெற்றுள்ளனர். தானிய உற்பத்தியில் இதன் நல்ல விளைவுகளை நம்மால் காண முடிகிறது. அதைப் போன்றே 100 சதவீத வேப்பிலை மேற்பூச்சு யூரியாவின் செயல்திறனை அதிகரித்துள்ளது. விவசாயம் செய்வதற்கான செலவு குறைந்து, தானிய உற்பத்தி அதிகரித்துள்ளது. விவசாயிகள் தங்களின் உற்பத்திப் பொருட்களை விற்பதில் எந்தவித இடையூறையும் எதிர்நோக்காத வகையில் துரிதமான வேகத்தில் மின்னணு முறையிலான தேசிய விவசாய சந்தை அல்லது ஈ-நாம் என்ற புதிய திட்டம் நடைமுறைப்படுத்தப்பட்டுள்ளது. புதிய தேசிய இணையதள சந்தை உருவாக்கப்பட்டு, 450 விவசாயப் பொருட்களுக்கான சந்தைகள் அதனோடு இணைக்கப்பட்டுள்ளன. விவசாய செயல்பாட்டில் அடங்கியுள்ள ஆபத்துகளைக் குறைப்பதற்கான வேலையிலும் அரசு ஈடுபட்டுள்ளது. முன் கூட்டி அறிந்துகொள்ள முடியாத பருவநிலையினால் ஏற்படும் பாதிப்புகளில் இருந்து விவசாயிகலை பாதுகாக்க பிரதமர் பயிர் காப்பீட்டுத் திட்டம் செயல்படுத்தப்படுகிறது. இத்திட்டத்தின் கீழ் இந்தக் காப்பீட்டிற்கான பிரிமியத்தை அரசு குறைத்து, இழப்பீட்டுத் தொகையை அதிகரித்துள்ளது. விவசாயிகளின் வருமானத்தை கூடுதலாக்க உதவும் வகையில் விவசாயத்தின் அனைத்துப் பிரிவுகளின் மீதும் அரசு தனிக் கவனம் செலுத்தி வருகிறது.


    கடந்த மாதத்தில் உணவுப் பதனிடும் துறையை வலுப்படுத்த கிசான் சம்பாதா திட்டம் ஒன்றை அரசு துவக்கியுள்ளது. இன்றைக்கும் கூட, விவசாயத்திற்கான கட்டமைப்பு, அதற்கான பொருட்களை வழங்கும் ஏற்பாடுகள் ஆகியவற்றின் மோசமான தரத்தின் விளைவாக ரூ. 1 லட்சம் கோடி மதிப்பிலான விவசாய உற்பத்திப் பொருட்களை நாம் இழந்து வருகிறோம். சந்தையைச் சென்றடைவதற்கு முன்பாகவே பழங்களும் காய்கறிகளும் அழுகிப் போய்விடுகின்றன. கிசான் சம்பாதா திட்டத்தின் மூலம் உணவுப் பதனிடும் துறை வலுப்படுத்தப்படுமானால், அது விவசாயிகளின் நஷ்ட்த்தை பெருமளவிற்குக் குறைத்து, அவர்களின் வருமானத்தை மேம்படுத்த உதவும்.


    தொழில்நுட்பத் துறையில் இந்தியாவும் இஸ்ரேலும் மிக நெருக்கமாகச் செயல்பட முடியும். விவசாயத் துறையில் இஸ்ரேலின் ஒத்துழைப்பு இரண்டாவது பசுமைப் புரட்சியில் இந்தியாவிற்குப் பெரிதும் உதவி செய்வதாக இருக்கும். அதைப் போன்றே, பாதுகாப்பு, விண்வெளி தொழில்நுட்பம் ஆகியவற்றில் ஒத்துழைப்பை அதிகரிப்பதன் மூலம் இரண்டு நாடுகளுமே பெருமளவிற்குப் பயன்பெறும். நூற்றாண்டுக் கணக்கான கால பழைய நட்பினை கருத்தில் கொண்டு இந்த இரு நாடுகளும் 21ஆம் நூற்றாண்டின் தேவைகளை நிறைவேற்றும் வகையில் முன்னுக்குச் செல்ல வேண்டும். பல்வேறு துறைகலிலும் தங்களின் கல்வியை நிறைவு செய்து வரும் 600 இந்திய மாணவர்கள் இஸ்ரேலில் உள்ளனர். அவர்களில் சிலர் இந்த நிகழ்விலும் பங்கேற்றுள்ளனர்.


    எனது இளம் நண்பர்களே, உங்களைப் போன்றவர்கள்தான் இந்தியாவிற்கும் இஸ்ரேலுக்கும் இடையே தொழில்நுட்ப, கண்டுபிடிப்புக்கான பாலமாக உள்ளீர்கள். இரு நாடுகளுக்கும் இடையேயான உறவுகளுக்கான அடித்தளமாக அறிவியல் ரீதியான கண்டுபிடிப்புகள், ஆராய்ச்சிகள் தான் இருக்கப் போகிறது என்ற க்வெச் சானின் கருத்தை நானும் எனது நண்பர் திரு. பெஞ்சமின் நெதான்யஹுவும் முழுமையாக ஒப்புக் கொள்கிறோம். எனவே, இங்கு நீங்கள் கற்றுக் கொள்பவை எதிர்காலத்தில் இந்தியாவை வலுப்படுத்த உதவும். சில மணிநேரங்களுக்கு முன்னால் மோஷே ஹோஸாபெர்க்-ஐ நான் சந்தித்தேன். அந்தச் சந்திப்பு மும்பை பயங்கரவாத தாக்குதலை எனக்கு நினைவூட்டியது. எனினும் அந்த சந்திப்பில் பயங்கர வாதத்தை வாழ்க்கையின் மீதான உற்சாகம் எவ்வாறு வென்றெடுக்கிறது என்பதையும் என்னால் காண முடிந்தது. நிலைத்தன்மை, அமைதி, நட்புறவு ஆகியவை இந்தியாவிற்கு எவ்வளவு முக்கியமோ அதே அளவிற்கு இஸ்ரேலுக்கும் முக்கியமானதாகும். நண்பர்களே, இஸ்ரேலில் வசிக்கும் இந்தியர்கள் சேவை, துணிவு, நட்புணர்வு ஆகியவற்றின் அடையாளங்களாக விளங்குகின்றனர். ஆயிரக்கணக்கான இந்தியர்கள் இங்குள்ள முதியவர்களுக்குச் சேவை செய்வதற்காகவே தங்களை அர்ப்பணித்துக் கொண்டுள்ளனர். பெங்களூர், டார்ஜிலிங், ஆந்திரப் பிரதேசம் மற்றும் நாட்டின் பல்வேறு பகுதிகளில் இருந்தும் இங்கு வந்து ஒவ்வொரு இஸ்ரேலியரின் மனத்தையும் வென்றெடுக்க சேவை அர்ப்பணிப்புடன் கடுமையாக உழைத்து வருகின்றனர்.


    இஸ்ரேலில் வசித்து வரும் இந்தியர்களுக்கு நல்ல சேதி ஒன்றையும் சொல்ல விரும்புகிறேன். இஸ்ரேலில் வசித்து வரும் இந்தியர்கள்,இந்திய வம்சாவளியினரான வெளிநாட்டுக் குடிமக்கள், இந்திய வம்சாவளியினர் ஆகியோருக்கான அடையாள அட்டைகளைப் பெறுவதில் சிரமங்கள் இருப்பதாக என்னிடம் கூறப்பட்டது. எனினும் சுமுகமான உறவுகள் என்பவை எந்தவொரு அடையாள அட்டையையோ அல்லது ஆவணத்தையோ சார்ந்ததல்ல. உங்களுக்கு வெளிநாட்டு குடிமக்களான இந்தியர்கள் என்ற அடையாள அட்டையை இந்தியாவினால் வழங்க மறுக்க முடியாது. அது சாத்தியமும் அல்ல. எனவே, அந்த நல்ல சேதியை உங்களுக்குச் சொல்ல விரும்புகிறேன். எந்தவொரு இந்திய யூதரும் இந்த வெளிநாட்டுக் குடிமக்களான இந்தியர்கள் என்ற அடையாள அட்டையைப் பெற இயலவில்லையெனில், அது வெளிநாட்டுக் குடிமக்களான இந்தியர்கள் என்ற அடையாள அட்டையை வழங்குவதன் நோக்கத்தை நிறைவேற்றுவதாக இருக்காது. சகோதர, சகோதரிகளே, இந்திய வம்சாவளியைச் சேர்ந்த, கட்டாய ராணுவ சேவையை செய்தவர்களும் கூட வெளிநாட்டுக் குடிமக்களான இந்தியர்கள் என்ற அடையாள அட்டையைப் பெறுவதற்குத் தகுதி உள்ளவர்களாவர். கட்டாய ராணுவ சேவை தொடர்பான சில விதிகளின் காரணமாக உங்களது இந்திய வம்சாவளியினருக்கான அடையாள அட்டையை வெளிநாட்டுக் குடிமக்களான இந்தியர்கள் என்ற அடையாள அட்டையாக மாற்றிக் கொள்ள முடியாமல் இருக்கக் கூடும். அத்தகைய விதிகளை எளிமைப்படுத்துவது என நாங்கள் முடிவு செய்துள்ளோம்.


    இன்னுமொரு விஷயம். இரு நாடுகளுக்கும் இடையேயான கலாச்சார உறவுகளை வளர்த்தெடுப்பதற்காக இஸ்ரேலில் இந்திய கலாச்சார மையம் ஒன்றை நிறுவுவதற்கான தேவை நீண்ட நாட்களாகவே இருந்து வந்துள்ளது. மிக விரைவிலேயே இஸ்ரேலில் இந்திய கலாச்சார மையம் ஒன்றை இந்திய அரசு நிறுவவிருக்கிறது என்பதை அறிவிப்பதில் நான் மகிழ்ச்சி அடைகிறேன்.


    இந்தியா உங்களில் இதயங்களில் வாழ்ந்து வருகிறது. இந்திய கலாச்சார மையம் உங்களது இந்திய கலாச்சாரத்தோடு உங்களை எப்போதும் தொடர்புபடுத்தும். பெரும் எண்ணிக்கையில் இஸ்ரேலிய இளைஞர்கள் இந்தியாவிற்கு வரவேண்டும் என்று இந்தத் தருணத்தில் இந்திய இனத்தவரோடு சேர்ந்து வரவேற்க நான் விரும்புகிறேன். இந்தியாவும் இஸ்ரேலும் வரலாற்று ரீதியாக மட்டுமே தொடர்புடையதல்ல; கலாச்சார ரீதியாகவும் அவை ஒன்றோடொன்று தொடர்புடையவை ஆகும். மனித மாண்புகள், மனித இனத்தின் பாரம்பரியம் ஆகியவற்றிலும் அவை இரண்டுமே பங்குதாரர்கள் ஆகும். தங்களது பாரம்பரியத்தை எப்படி மதிப்பது; சிக்கலான சூழ்நிலைகளில் இருந்து எப்படி வெளியேறுவது என்பதை இரு நாடுகளும் நன்கறிந்துள்ளன. இதற்கு இந்தியாவிடம் பல்வேறு உதாரணங்கள் உண்டு. இந்த வரலாற்றுப் பயணத்தைக் கண்டுகளிக்க இஸ்ரேலிய இளைஞர்கள் தொடர்ந்து இந்தியாவிற்கு வந்து கொண்டே இருக்க வேண்டும்.


    வீட்டிற்கு வரும் விருந்தினர்களை கடவுளாகக் கருதும் எமது நாடு இனிய நினைவுகளுடன் நீங்கள் உங்கள் நாட்டிற்குத் திரும்பி வருவதை ஊக்குவிக்கும் என்று நான் உறுதியாக நம்புகிறேன். இறுதியாக, யூத இனத்தவர்களுக்கும் எனது நண்பர் பெஞ்சமின் நெதான்யஹு மற்றும் அனைத்து இஸ்ரேல் நாட்டவருக்கும் எனது மனமுவந்த நன்றியை மீண்டும் தெரிவித்துக் கொள்ள விரும்புகிறேன்.


    சகோதர, சகோதரிகளே, தில்லி-மும்பை-டெல் அவிவ் நகரங்களுக்கு இடையேயான விமான சேவை துவங்கவிருக்கிறது. எனவே, இந்தியாவிற்கு வருகை தருமாறு நான் இஸ்ரேலிய இளைஞர்களைக் கேட்டுக் கொள்கிறேன். இந்தியாவிற்கு வருமாறு அவர்களை வரவேற்கிறேன். இஸ்ரேலிய மக்கள், இஸ்ரேலிய அரசாங்கம், எனது நண்பர் பெஞ்சமின் நெதான்யஹு ஆகியோருக்கு எனது மனமார்ந்த நன்றியை மீண்டும் தெரிவித்துக் கொள்கிறேன்.


    அனைவருக்கும் மிக்க நன்றி.


    நன்றி.

    
    
    (Release ID: 1495473) Visitor Counter : 12