      PIB Headquarters

      குடியரசுத் தலைவர் பதவியிலிருந்து ஓய்வு பெறும் பிரணாப் முகர்ஜி
      ஜூலை 24ம் தேதி விடைபெற்றுச் செல்லும் போது ஆற்றிய உரையின் தமிழாக்கம்

      Posted On: 25 JUL 2017 3:01PM by PIB Chennai

    என் மீது நம்பிக்கை வைத்து என்னை இந்த பொறுப்புக்கு தேர்ந்தெடுத்தமைக்காக இந்த நாட்டு மக்களுக்கும் , மக்கள் பிரதிநிதிகளுக்கும் அரசியல் கட்சிகளுக்கும் நான் பதவியிலிருந்து ஓய்வு பெறும் இந்த சமயத்தில் நன்றியுடன் நினைவு கூருகிறேன் .


    என்மீது காட்டிய அன்பும் , பாசமும் என்னை நெகிழ வைக்கிறது . நான் நாட்டுக்கு அர்ப்பணித்ததைக் காட்டிலும் , கூடுதலாக எனக்கு நாடு வழங்கியிருக்கிறது . இவற்றுக்காக இந்திய மக்களுக்கு என்றென்றும் நன்றிக் கடன் பட்டிருக்கிறேன் .


    குடியரசுத் தலைவர் பொறுப்புக்கு புதிதாக தேர்ந்தெடுக்கப்பட்டுள்ள திரு. ராம் நாத் கோவிந்தை நான் மனதார வரவேற்கிறேன் . அவரது பதவிக்காலம் மகிழ்ச்சியுடன் இருக்கவும் , வெற்றிபெறவும் எனது வாழ்த்துகள் .


    சக குடிமக்களே :


    நமது முன்னோர்கள் ஏற்றுக் கொண்ட அரசியல் சாசனம் , நம்மை நீண்டகாலமாக அடிமைப்படுத்தி வைத்திருந்த பாலின வேறுபாடு சாதிய , சமுதாய ‍ வேறுபாடுகள் மற்றும் இதர கட்டுப்பாடுகளிலிருந்து நம்மை விடுவித்தது . நவீன காலத்தை நோக்கி நமது சமுதாய கலாச்சார பரிமாணம் செல்வதற்கு அது உந்துசக்தியாக இருந்தது .


    நவீன சமுதாயம் என்பது ஜனநாயகம் அல்லது அனைவருக்கும் சம உரிமை , மதச்சார்பின்மை அல்லது ஒவ்வொரு மதத்திற்கும் சம சுதந்திரம் , எல்லா பிராந்தியத்திற்கும் சமத்துவம் மற்றும் பொருளாதார சமத்துவத்தை இன்றியமையாத அடிப்படையாக கொண்டது .


    சக குடிமக்களே :


    ஐந்தாண்டுகளுக்கு முன் குடியரசுத் தலைவர் பொறுப்பை நான் ஏற்றுக் கொண்ட போது , நமது நாட்டின் அரசியல் சாசனத்தை பேணவும் , பாதுகாக்கவும் வார்த்தைகளால் மட்டுமன்றி உணர்வுபூர்மாகவும் உறுதியேற்றேன் . நான் பதவியில் இருந்த ஒவ்வொரு நாளும் இந்த பொறுப்புணர்வை உணர்ந்திருந்தேன் .


    கல்லூரிகளிலும் , பல்கலைக்கழகங்களிலும் நான் சந்தித்த இளம் சிந் த னையாளர்களுடனும் , விஞ்ஞானிகள் , புதுமை படைப்போர் , அறிஞர்கள் , நீதிபதிகள் , எழுத்தாளர்கள் , கலைஞர்கள் மற்றும் பல்வேறு துறைகளிலும் சிறந்த தலைவர்களுடனும் நான் நடத்திய உரையாடலில் இருந்து ஏராளமாக கற்றுக் கொண்டேன் . எனது பணிகளை வெற்றிகரமாக நிறைவேற்றினேனா என்பதற்கு வரலாறு சான்று பகரும் .


    சக குடிமக்களே :


    ஒருவருக்கு வயது ஆகும்போது , போதனைகள் செய்யத் தோன்றும் , ஆனால் , நான் அப்படி பிரசங்கம் எதையும் நிகழ்த்தவில்லை . எனது ‍ ஐம்பது ஆண்டுகால பொது வாழ்க்கையில் , -


    இந்திய அரசியல் சாசனமே எனது புனித புத்தகமாக இருந்தது .


    இந்திய நாடாளுமன்றமே எனக்கு கோவிலாக திகழ்ந்தது .


    இந்திய மக்களுக்கு ஆற்றும் சேவையே எனது லட்சியமாக இருந்தது .


    இந்த காலகட்டத்தில் நான் சந்தித்த சில உண்மைகளை உங்களுடன் பகிர்ந்து கொள்ள விரும்புகிறேன் .


    இந்தியாவின் ஆன்மா அதன் பன்முகத் தன்மையிலும் , சகிப்புத் தன்மையிலும்தான் உள்ளது . இந்தியா என்பது பூகோள ரீதியான ஓர் அமைப்பு மட்டுமல்ல , அது சிந்தனைகள் , தத்துவம் , அறிவாற்றல் , தொழில் நிபுணத்துவம் , கைத்திறன் , புத்தமைப்பு மற்றும் அனுபவங்களின் வரலாற்றை தாங்கியது . பல நூறு ஆண்டுகளாக நாம் ஏற்றுக் கொண்ட சிந்தனைகளின் தொகுப்புதான் நமது சமுதாய பன்முகத்தன்மை . நமது பல்வேறு கலாச்சாரங்களும் , நம்பிக்கைகளும் , மொழிகளும்தான் இன்று நாம் காணும் இந்தியாவின் தனிச்சிறப்பு . சகிப்புத் தன்மையிலிருந்துதான் நாம் நமது பலத்தை பெறுகிறோம் . பல நூறு ஆண்டு நமது கூட்டு சிந்தனையின் ஒரு பகுதி அது . நமது உரைகளில் வேறு வேறு நிலைகள் இருக்கலாம் . நாம் ஒருவருக்கொருவர் விவாதிக்கலாம் , இசைந்து போகலாம் அல்லது இசைந்து போகாமல் இருக்கலாம் . ஆனால் , நமது கருத்துக்களில் பன்முகத்தன்மை உள்ளதை நாம் மறுக்க முடியாது . இதனை பின்பற்றாவிடில் நமது சிந்தனையின் அடிப்படை குணாம்சமே மறைந்து போகும் .


    நமது நாகரீகத்தின் உண்மையான அடிப்படை ஒருவருக்கொருவர் காட்டும் அன்பும் , அனுதாபமும்தான் . ஆனால் , நம்மைச் சுற்றிலும் வன்முறைச் சம்பவங்களை ஒவ்வொரு நாளும் சந்திக்கிறோம் . இருள் , அச்சம் , நம்பிக்கையின்மைதான் இந்த வன்முறைக்கு அடிப்படை . நமது


    வாழ்க்கையில் நாம் சொல் , செயல் அனைத்திலும் வன்முறையிலிருந்து விடுபட வேண்டும் . வன்முறையற்ற சமூதாயமே குறிப்பாக , புறநிலையில் உள்ளவர்கள் மற்றும் ஜனநாயக நடைமுறை உரிமைகளை இழந்தவர்களை


    உள்ளடக்கிய அனைவரின் பங்களிப்பையும் உறுதி செய்யும் . ஒருவருக்கொருவர் அன்பு செலுத்தும் , கருணை காட்டும் சமுதாயத்தை உருவாக்க அஹிம்சைதான் மிகப்பெரிய சக்தியாகும் .


    நாம் வாழ்வதற்கு இன்றியமையாதது நமது சுற்றுச்சூழல் பாதுகாப்பு . நமக்கு மிகப்பெரிய வெகுமதியை இயற்கை வழங்கியிருக்கிறது . ஆனால் , தேவைக்கும் அதிகமாக பேராசை கொள்ளும்போது இயற்கை தனது கோபத்தை வெளிப்படுத்துகிறது . இந்திய நாட்டின் ஒருபுறம் வெள்ளத்தினால் அழிவை சந்திக்கும்போது மற்றொரு கடுமையான வறட்சியின் கொடுமையைக் காண்கிறோம் . பருவநிலை மாற்றம் நமது வேளாண்மை மீது கடுமையான அழுத்தத்தை ஏற்படுத்துகிறது . நமது மண்வளத்தை பாதுகாக்கவும் , நீர்மட்டம் குறைவதை தடுக்கவும் , சுற்றுச்சூழலை பேணவும் , கோடிக்கணக்கான விவசாயிகளுடன் விஞ்ஞானிகளும் , நிபுணர்களும் இணைந்து பணியாற்ற வேண்டும் . எதிர்காலம் நமக்கு இன்னும் ஒரு வாய்ப்பை அளிக்காது என்பதால் , இப்போதே இணைந்து நாம் பணியாற்ற வேண்டும் .


    நான் குடியரசுத் தலைவர் பொறுப்பை ஏற்ற போது கூறியது போல , இந்தியாவை அதன் பொற்காலம் நோக்கி அழைத்துச் செல்லக் கூடியது கல்விதான் . கல்வியினால் ஏற்படும் மறுமலர்ச்சியே சமுதாயத்தை மாற்றியமைக்க வல்லது . அதற்கு நமது உயர்கல்வி நிலையங்களை உலகத் தரத்திற்கு ஏற்ப மேம்படுத்த வேண்டும் . கல்வி முறையில் ஏற்படும் மாற்றங்களை ஏற்றுக்கொண்டு அதற்கு ஏற்ப நமது மாணவர்களை தயார் செய்து கொள்ள வேண்டும் . நமது பல்கலைக்கழகங்கள் வெறும் நினைவாற்றலை மட்டுமே போதிப்பவையாக இல்லாமல் , புதிய சிந்தனைகளின் சங்கமமாக அமைய வேண்டும் . நமது உயர்கல்வி நிலையங்கள் படைப்பாற்றலுக்கும் , புத்தமைப்புக்கும் , அறிவியல் கண்ணோட்டத்திற்கும் அடிப்படையாக அமைய வேண்டும் . அதற்கு விவாதமும் , பகுப்பாய்வும் அவசியம் . இந்த பண்புகளை செழுமைப்படுத்துவதுடன் சுயமான சிந்தனையும் , ஊக்குவிக்கப்பட வேண்டும் .


    உள்ளடக்கிய சமுதாயத்தை உருவாக்குவது என்பது நமது நம்பிக்கையின் அடிப்படை . நாட்டு மக்கள் அனைவரும் சமத்துவமாகவும் , சம வாய்ப்புடனும் வாழும் உள்ளடக்கிய நாடாக காந்திஜி இந்தியாவை நோக்கினார் . பரந்த சிந்தனை - செயல் திறனுடன் நமது மக்கள் ஒற்றுமையாக முன்னேற வேண்டும் என்பதுதான் அவரது விருப்பமாக இருந்தது . சமத்துவ சமுதாயத்திற்கு பொருளாதார உள்ளடக்கம்தான் அடிப்படை . நமதுகொள்கையின் விளைவால் கிடைக்கும் பலன்கள் சமுதாயத்தின் கடைக்கோடியில் உள்ளவர்களுக்கும் கிடைக்கும் வகையில் ஏழைகளுக்கும் , பரம ஏழைகளுக்கும் நாம் அதிகாரம் அளிக்க வேண்டும் .


    சுகாதாரமான , மகிழ்ச்சியான , ஆக்கப்பூர்வமான வாழ்வு என்பது ஒவ்வொரு இந்திய குடிமக்களுக்கும் உள்ள அடிப்படை உரிமை . மகிழ்ச்சி என்பது வாழ்க்கையின் அடிப்படை அனுபவம் . பொருளாதார ரீதியிலும் , இதர வகைகளிலும் பெ றுவதே மகிழ்ச்சியாகும் . இந்த மகிழ்ச்சியை தேடுவதற்கு நீடித்த வளர்ச்சி தேவை . மனிதர்களின் நலன் , சமுதாய உள்ளடக்கம் , சுற்றுச்சூழல் ஸ்திரத்தன்மை அடிப்படையில்தான் இந்த நீடித்த வளர்ச்சியை சாதிக்க முடியும் .


    வறுமை ஒழிப்பு மகிழ்ச்சிக்கு உந்துசக்தி . சமுதாய உள்ளடக்கம்தான்


    அனைவருக்கும் வளர்ச்சியின் பலன்கள் கிடைக்கச்செய்யும் . ஒளிவுமறைவின்றி பொறுப்புணர்ச்சியுடன் அரசியல் அமைப்புகளின் பங்களிப்புடன் மக்கள் தங்கள் வாழ்வை வகுத்துக் கொள்ள சிறந்த ஆளுகை வழிவகுக்கும் .


    சக குடிமக்களே :


    குடியரசுத் தலைவர் மாளிகையில் கழித்த எனது ஐந்தாண்டுகளில் மனிதாபிமானமிக்க மகிழ்ச்சியான அமைப்பை கட்டுவதற்கு முயன்றோம் . மகிழ்ச்சி , பெருமை , புன்னகை , சிரிப்பு , ஆரோக்கியம் , பாதுகாப்பான உணர்வு , ஆக்கப்பூர்வமான செயல்பாடுகள் இணைந்த வாழ்க்கை நமக்கு மகிழ்ச்சியை அளிக்கிறது . எப்போதும் புன் முறுவல்பூக்கவும் , சிரிக்கவும் , இயற்கையுடன் இணைந்திருக்கவும் , சமுதாயத்துடன் ஊடாடி வாழவும் நாம் கற்றுக் கொண்டோம் .


    இந்த அனுபவத்தை சில கிராமங்களுக்கும் , அண்டை அயலாருக்கும் நாம் விரிவாக்கினோம் . அந்தப் பயணம் தொடருகிறது .


    சக குடிமக்களே :


    2012 ம் ஆண்டு சுதந்திர தினத்தன்று நாட்டுக்கு நான் ஆற்றிய உரையை நான் ஓய்வு பெறும் இந்த சமயத்தில் நினைவு கூருகிறேன் :


    இந்த உயர்ந்த பொறுப்பை எனக்கு வழங்கியமைக்காக மக்களுக்கும் , அவர்களின் பிரதிநிதிகளுக்கும் நன்றி சொல்ல என்னிடம் போதிய வார்த்தைகள் இல்லை . அதேசமயம் , நமது ஜனநாயகத்தில் எந்த ஒரு உயர்ந்த பதவியும் இந்திய தாய்நாட்டின் குடிமகன் என்ற பொறுப்புக்கு ஈடாகாது என்பதை ஆழமாக உணர்ந்திருக்கிறேன் . நாம் அனைவரும் இந்தியத் தாயின் சமத்துவமான குழந்தைகள் . நமது அரசியல் சாசனத்தில் கூறப்பட்டுள்ள பண்புகளை நிறைவேற்றும் வகையில் நாம் ஒவ்வொருவரும் நேர்மை , உறுதி , தொய்வில்லாத அர்ப்பணிப்புடன் நாட்டை நிர்மாணிக்கும் கடமையை நிறைவேற்ற வேண்டும் என்பதை நாம் ஒவ்வொருவரிடமிருந்தும் நமது தாய்நாடு இந்தியா எதிர்பார்க்கிறது .


    நாளை உங்களிடையே நான் உரையாற்றும் போது குடியரசுத் தலைவராக இருக்க மாட்டேன் . உங்களைப் போன்று சாதாரண குடிமகனாக , மகிமைமிக்க நிலையை நோக்கி இந்தியாவை அழைத்துச் செல்லும் பயணிகளின் ஒருவனாகவே நான் இருப்பேன் .


    நன்றி , ஜெய்ஹிந்த் .

    
    
    (Release ID: 1497028) Visitor Counter : 7