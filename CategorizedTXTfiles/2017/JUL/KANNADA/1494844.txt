      ಅತಿಸಣ್ಣ, ಸಣ್ಣ, ಮತ್ತು ಮಧ್ಯಮ ಗಾತ್ರದ ಉದ್ದಿಮೆಗಳ ಸಚಿವಾಲಯ

      ಬೆಂಗಳೂರು ಸೇರಿ 15 ಕಡೆ ನೂತನ ಟೂಲ್ ರೂಮ್ ಸ್ಥಾಪನೆ – ಕಲ್ರಾಜ್ ಮಿಶ್ರಾ
      ಬೆಂಗಳೂರು ಸೇರಿ 15 ಕಡೆ ನೂತನ ಟೂಲ್ ರೂಮ್ ಸ್ಥಾಪನೆ – ಕಲ್ರಾಜ್ ಮಿಶ್ರಾ

      Posted On: 07 JUL 2017 5:31PM by PIB Bengaluru

    ಯುವ ಜನತೆಗೆ ಹೆಚ್ಚಿನ ಉದ್ಯೋಗಾವಕಾಶ ಕಲ್ಪಿಸುವ ಉದ್ದೇಶದಿಂದ ಬೆಂಗಳೂರು ಸೇರಿ ದೇಶದ ವಿವಿಧೆಡೆ ವಿಶ್ವಬ್ಯಾಂಕ್ ನೆರವಿನಿಂದ, 2,200 ಕೋಟಿ ರೂಪಾಯಿ ಬಂಡವಾಳ ಹೂಡಿಕೆಯೊಂದಿಗೆ 15 ನೂತನ ಟೂಲ್ ರೂಮ್ ಮತ್ತು ತಂತ್ರಜ್ಞಾನ ಅಭಿವೃದ್ಧಿ ಕೇಂದ್ರಗಳನ್ನು ಸ್ಥಾಪಿಸಲಾಗುತ್ತಿದೆ ಎಂದು ಕೇಂದ್ರ ಸೂಕ್ಷ್ಮ, ಸಣ್ಣ ಹಾಗೂ ಮಧ್ಯಮ ಕೈಗಾರಿಕಾ ಸಚಿವ ಶ್ರೀ ಕಲ್ರಾಜ್ ಮಿಶ್ರಾ ಹೇಳಿದ್ದಾರೆ.


    ಅವರು ಬೆಂಗಳೂರಿನ ವೈಟ್ ಫೀಲ್ಡ್ ನಲ್ಲಿಂದು ಮೂರು ದಿನಗಳ 7ನೇ ಸ್ಟೇನ್ ಲೆಸ್ ಸ್ಟೀಲ್ ಗೃಹೋಪಯೋಗಿ ಸಾಧನಗಳ ಮೇಳಕ್ಕೆ ಚಾಲನೆ ನೀಡಿ, ದೇಶದಲ್ಲಿ ಈಗಾಗಲೇ ಇಂತಹ 18 ಕೇಂದ್ರಗಳಿದ್ದು, ಅವು ಒಂದೂವರೆ ಲಕ್ಷ ಮಂದಿ ಯುವಜನತೆಗೆ ಅಲ್ಪಾವಧಿ ಮತ್ತು ದೀರ್ಘಾವಧಿಯ ತರಬೇತಿ ನೀಡುತ್ತಿವೆ ಎಂದರು.


    ಸೂಕ್ಷ್ಮ, ಸಣ್ಣ ಮತ್ತು ಮಧ್ಯಮ ಕೈಗಾರಿಕೆಗಳು ಇತ್ತೀಚಿನ ವರ್ಷಗಳಲ್ಲಿ ಶೇ.10ಕ್ಕಿಂತ ಹೆಚ್ಚಿನ ಬೆಳವಣಿಗೆ ದರ ದಾಖಲಿಸಿದ್ದು, ಕೃಷಿ ನಂತರ ಅತಿ ಹೆಚ್ಚು ಜನರಿಗೆ ಉದ್ಯೋಗ ಕಲ್ಪಿಸಿವೆ; ಈ ವಲಯ ದೇಶದ ಜಿಡಿಪಿಗೆ ಶೇ.30.71ರಷ್ಟು ಕೊಡುಗೆ ನೀಡುತ್ತಿದೆ; ದೇಶಾದ್ಯಂತ 51.30 ದಶಲಕ್ಷ ಉದ್ದಿಮೆಗಳಲ್ಲಿ 11.12 ಕೋಟಿಗೂ ಹೆಚ್ಚು ಮಂದಿ ಉದ್ಯೋಗ ಪಡೆದಿದ್ದಾರೆ; ಈ ಉದ್ದಿಮೆಗಳು ಆರು ಸಾವಿರಕ್ಕೂ ಹೆಚ್ಚು ಉತ್ಪನ್ನಗಳನ್ನು ತಯಾರಿಸುತ್ತಿವೆ ಎಂದು ಸಚಿವರು ವಿವರಿಸಿದರು.


    ಮೇಕ್ ಇನ್ ಇಂಡಿಯಾ ಅಭಿಯಾನದಡಿ ಎಂ ಎಸ್ ಎಂ ಇ ವಲಯಕ್ಕೆ ಹೆಚ್ಚಿನ ಒತ್ತು ನೀಡಲಾಗಿದ್ದು, ಇದಕ್ಕೆ ಅಗತ್ಯವಿರುವ ಮಾನವ ಸಂಪನ್ಮೂಲ ಪೂರೈಸುವ ಉದ್ದೇಶದಿಂದ ಕೌಶಲ್ಯಾಭಿವೃದ್ಧಿಗೆ ಆದ್ಯತೆ ಕಲ್ಪಿಸಲಾಗಿದೆ; ಸಾರ್ವಜನಿಕ ಖರೀದಿ ನೀತಿಯಡಿ ಕೇಂದ್ರ ಸರ್ಕಾರದ ಇಲಾಖೆಗಳು, ಸಂಸ್ಥೆಗಳು ಹಾಗೂ ಸಾರ್ವಜನಿಕ ವಲಯದ ಉದ್ದಿಮೆಗಳು 358 ಸರಕುಗಳನ್ನು ಸೂಕ್ಷ್ಮ, ಸಣ್ಣ ಮತ್ತು ಮಧ್ಯಮ ಕೈಗಾರಿಕೆಗಳಿಂದಲೇ ಖರೀದಿಸುವುದನ್ನು ಕಡ್ಡಾಯಗೊಳಿಸಲಾಗಿದೆ; ಕೇಂದ್ರೀಯ ಸಂಸ್ಥೆಗಳು ತಮ್ಮ ಖರೀದಿಯ ಶೇ.20ರಷ್ಟನ್ನು ಎಂ ಎಸ್ ಎಂ ಇ ವಲಯದಿಂದಲೇ ಪಡೆಯಬೇಕಿದೆ; ಇದರ ಪರಿಣಾಮಕಾರಿ ಅನುಷ್ಠಾನದ ಬಗ್ಗೆ ತಮ್ಮ ಸಚಿವಾಲಯ ನಿಗಾ ವಹಿಸಿದೆ ಎಂದು ಶ್ರೀ ಕಲ್ರಾಜ್ ಮಿಶ್ರಾ ವಿವರಿಸಿದರು.


    ಪರಿಶಿಷ್ಟ ಜಾತಿ ಮತ್ತು ಪಂಗಡದ ಉದ್ಯಮಶೀಲರಿಗೆ ಉತ್ತೇಜನ ನೀಡುವ ಉದ್ದೇಶದಿಂದ ಕೇಂದ್ರ ಸರ್ಕಾರ ರಾಷ್ಟ್ರೀಯ ಎಸ್ ಸಿ ಮತ್ತು ಎಸ್ ಟಿ ಹಬ್ ಸ್ಥಾಪನೆಗೆ ಅನುಮೋದನೆ ನೀಡಿದ್ದು ಪ್ರಧಾನಿಯವರು ಇತ್ತೀಚೆಗೆ ಲೂಧಿಯಾನದಲ್ಲಿ ಈ ಹಬ್ ಗೆ ಚಾಲನೆ ನೀಡಿದ್ದಾರೆ; ಸರಕುಗಳು ಮತ್ತು ಸೇವಾ ತೆರಿಗೆಗೆ ಸಂಬಂಧಿಸಿ ಎಂ ಎಸ್ ಎಂ ಇ ವಲಯದ ಅಹವಾಲುಗಳನ್ನು ಸ್ವೀಕರಿಸಲು ಪ್ರತ್ಯೇಕ ಕೋಶ ಆರಂಭಿಸಲಾಗಿದೆ ಎಂದರು.


    ***

    
    
    (Release ID: 1494844) Visitor Counter : 35
    
    

      Background release reference

      ಬೆಂಗಳೂರು ಸೇರಿ 15 ಕಡೆ ನೂತನ ಟೂಲ್ ರೂಮ್ ಸ್ಥಾಪನೆ – ಕಲ್ರಾಜ್ ಮಿಶ್ರಾ
      This link will take you to a webpage outside this websiteinteractive page. Click OK to continue.Click Cancel to stop : pib.nic.in