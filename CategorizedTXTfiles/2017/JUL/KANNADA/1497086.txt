      ರಾಷ್ಟ್ರಪತಿಗಳ ಕಾರ್ಯಾಲಯ

      ಶ್ರೀ ರಾಮನಾಥ್ ಕೋವಿಂದ್ ಅವರು ಭಾರತದ ಗೌರವಾನ್ವಿತ ರಾಷ್ಟ್ರಪತಿಗಳಾಗಿ ಅಧಿಕಾರ ಸ್ವೀಕರಿಸಿ, ಮಾಡಿದ ಭಾಷಣದ ಪೂರ್ಣಪಾಠ.
      Posted On: 25 JUL 2017 5:15PM by PIB Bengaluru

      ಶ್ರೀ ರಾಮನಾಥ್ ಕೋವಿಂದ್ ಅವರು ಭಾರತದ ಗೌರವಾನ್ವಿತ ರಾಷ್ಟ್ರಪತಿಗಳಾಗಿ ಅಧಿಕಾರ ಸ್ವೀಕರಿಸಿ, ಮಾಡಿದ ಭಾಷಣದ ಪೂರ್ಣಪಾಠ.
      ಗೌರವಾನ್ವಿತ ಶ್ರೀ ಪ್ರಣಬ್ ಮುಖರ್ಜಿಯವರೇ, ಶ್ರೀ ಹಮೀದ್ ಅನ್ಸಾರಿಯವರೇ, ಶ್ರೀ ನರೇಂದ್ರ ಮೋದಿಯವರೇ, ಶ್ರೀಮತಿ ಸುಮಿತ್ರಾ ಮಹಾಜನ್ ಅವರೇ, ನ್ಯಾಯಮೂರ್ತಿಗಳಾದ ಶ್ರೀ ಜೆ.ಎಸ್.ಖೇಹರ್ ಅವರೇ, ಘನತೆವೆತ್ತವರೇ, ಗೌರವಾನ್ವಿತ ಸಂಸದರೇ, ಮಹಿಳೆಯರೇ ಮತ್ತು ಮಹನೀಯರೇ ಹಾಗೂ ನನ್ನ ಸಹನಾಗರಿಕರೇ,
      ನನ್ನನ್ನು ಭಾರತದ ರಾಷ್ಟ್ರಪತಿಯನ್ನಾಗಿ ಚುನಾಯಿಸಿದ ನಿಮಗೆ ಧನ್ಯವಾದಗಳು. ನಾನು, ಸಂಸತ್ತಿನ ಈ ಸೆಂಟ್ರಲ್ ಹಾಲ್ ಗೆ ಅತ್ಯಂತ ವಿನಯದಿಂದ ಹೆಜ್ಜೆ ಇಡುತ್ತಿದ್ದೇನೆ. ಈ ಸೆಂಟ್ರಲ್ ಹಾಲ್ ನನಗೆ ಹಲವು ನೆನಪುಗಳನ್ನು ತರುತ್ತಿದೆ. ಸಂಸತ್ ಸದಸ್ಯನಾಗಿದ್ದ ನಾನು, ಈ ಸಭಾಂಗಣದಲ್ಲೇ ನಿಮ್ಮಲ್ಲಿ ಹಲವರೊಂದಿಗೆ ಚರ್ಚೆಗಳನ್ನು ನಡೆಸಿದ್ದೇನೆ. ಹೆಚ್ಚಿನ ವಿಷಯಗಳಲ್ಲಿ ಪರಸ್ಪರ ಸಮ್ಮತಿಸುತ್ತಿದ್ದ ನಾವು, ಕೆಲವು ವಿಷಯಗಳನ್ನು ಒಪ್ಪದೆ ಇದ್ದುದೂ ಉಂಟು. ಆದರೆ, ನಾವಿಲ್ಲಿ ಒಬ್ಬರನ್ನೊಬ್ಬರು ಗೌರವಿಸುವುದನ್ನು ಕಲಿತಿದ್ದೇವೆ. ಇದೇ ಪ್ರಜಾಪ್ರಭುತ್ವದ ನಿಜವಾದ ಚೆಲುವು.
      ನಾನು ಒಂದು ಸಣ್ಣ ಹಳ್ಳಿಯಲ್ಲಿ, ಮಣ್ಣಿನ ಗೋಡೆಗಳಿದ್ದ ಮನೆಯಲ್ಲಿ ಬೆಳೆದವನು. ಇದುವರೆಗಿನ ನನ್ನ ಪಯಣ ತುಂಬಾ ದೀರ್ಘವಾಗಿದೆ. ಆದರೂ, ಇದು ಕೇವಲ ನನ್ನೊಬ್ಬನ ಪಯಣ ಮಾತ್ರವೇ ಅಲ್ಲ. ಈ ಪಯಣವು ನಮ್ಮರಾಷ್ಟ್ರ ಮತ್ತು ಸಮಾಜದ ಬಗ್ಗೆ ಕೂಡ ಸಾಕಷ್ಟನ್ನು ಹೇಳುತ್ತದೆ. ಅಂದಂತೆ ನಮ್ಮ ಸಮಾಜವು ತನಗೆದುರಾದ ಸಮಸ್ಯೆಗಳಿಗೆಲ್ಲ ಸಂವಿಧಾನದ ಪೀಠಿಕೆಯ ಭಾಗದಲ್ಲಿ ಹೇಳಿರುವ ನ್ಯಾಯ ವಿತರಣೆಯ ಭರವಸೆ, ಸ್ವಾತಂತ್ರ್ಯ, ಸಮಾನತೆ ಮತ್ತು ಭ್ರಾತೃತ್ವ ತತ್ವಗಳನ್ನೇ ಪರಿಹಾರದ ಮಂತ್ರಗಳನ್ನಾಗಿ ಭಾವಿಸಿ, ಅದೇ ಹಾದಿಯಲ್ಲಿ ಸಾಗಿಬಂದಿದೆ. ನಾನು ಕೂಡ ಸದಾ ಈ ಮೂಲಮಂತ್ರಗಳನ್ನೇ ಅನುಸರಿಸುತ್ತೇನೆ.
      ನಾನು ಈ ದೇಶದ 125 ಕೋಟಿ ಜನರಿಗೆ ತಲೆಬಾಗುತ್ತೇನೆ. ಅಷ್ಟೇ ಅಲ್ಲ, ಅವರೆಲ್ಲರೂ ನನ್ನ ಮೇಲಿಟ್ಟಿರುವ ನಂಬಿಕೆಯನ್ನು ಉಳಿಸಿಕೊಳ್ಳುತ್ತೇನೆ ಎಂಬ ಭರವಸೆಯನ್ನೂ ಕೊಡುತ್ತೇನೆ. ಡಾ.ಬಾಬು ರಾಜೇಂದ್ರಪ್ರಸಾದ್, ಡಾ.ಎಸ್. ರಾಧಾಕೃಷ್ಣನ್, ಡಾ.ಎ.ಪಿ.ಜೆ. ಅಬ್ದುಲ್ ಕಲಾಂ ಮತ್ತು ನನ್ನ ಅತ್ಯಂತ ನಿಕಟಪೂರ್ವ ರಾಷ್ಟ್ರಪತಿಗಳಾದ, ನಾವೆಲ್ಲರೂ ಪ್ರೀತಿಯಿಂದ `ಪ್ರಣಬ್ ದಾ' ಎಂದು ಕರೆಯುವ ಶ್ರೀ ಪ್ರಣಬ್ ಮುಖರ್ಜಿ ಅವರಂಥ ದಿಗ್ಗಜರ ಹಾದಿಯನ್ನು ಅನುಸರಿಸುತ್ತಿದ್ದೇನೆ ಎನ್ನುವುದು ನನಗೆ ತಿಳಿದಿದೆ.
      ನಾವು ಗಳಿಸಿರುವ ಸ್ವಾತಂತ್ರ್ಯವು ಮಹಾತ್ಮ ಗಾಂಧಿಯವರ ನೇತೃತ್ವದಲ್ಲಿ ಸಾವಿರಾರು ದೇಶಭಕ್ತ ಸ್ವಾತಂತ್ರ್ಯ ಹೋರಾಟಗಾರರು ನಡೆಸಿದ ಹೋರಾಟದ ಫಲವಾಗಿದೆ. ನಂತರ, ಸರದಾರ್ ವಲ್ಲಭಭಾಯಿ ಪಟೇಲರು ಈ ದೇಶವನ್ನು ಒಂದುಗೂಡಿಸಿದರು. ಸಂವಿಧಾನದ ಪ್ರಧಾನ ಶಿಲ್ಪಿಗಳಾದ ಬಾಬಾಸಾಹೇಬ್ ಭೀಮರಾವ್ ಅಂಬೇಡ್ಕರ್ ಅವರು ನಮ್ಮಲ್ಲಿ ಮಾನವ ಘನತೆ ಮತ್ತು ಗಣರಾಜ್ಯದ ಮೌಲ್ಯಗಳನ್ನು ಬಿತ್ತಿದರು.
      ಈ ನಾಯಕರೆಲ್ಲರೂ ಕೇವಲ ರಾಜಕೀಯ ಸ್ವಾತಂತ್ರ್ಯದಲ್ಲಿ ಮಾತ್ರ ನಂಬಿಕೆಯನ್ನು ಇಟ್ಟುಕೊಂಡಿರಲಿಲ್ಲ. ಬದಲಿಗೆ, ಈ ದೇಶದ ಕೋಟ್ಯಂತರ ಜನರಿಗೆ ಆರ್ಥಿಕ ಮತ್ತು ಸಾಮಾಜಿಕ ಸ್ವಾತಂತ್ರ್ಯಗಳು ಕೂಡ ಅತ್ಯಂತ ನಿರ್ಣಾಯಕ ಎಂದು ಅವರು ತಿಳಿದುಕೊಂಡಿದ್ದರು.
      ನಮಗೆ ಸ್ವಾತಂತ್ರ್ಯ ಬಂದು ಸದ್ಯದಲ್ಲೇ 70 ವರ್ಷಗಳಾಗುತ್ತಿವೆ. ಹಾಗೆಯೇ, 21ನೇ ಶತಮಾನದ ಎರಡನೇ ದಶಕಕ್ಕೂ ಕಾಲಿಟ್ಟಿದ್ದೇವೆ. ನಮ್ಮಲ್ಲಿ ಅನೇಕರು ಇದನ್ನು `ಭಾರತದ ಶತಮಾನ' ಎಂದು ದೃಢವಾಗಿ ನಂಬಿದ್ದು, ಈ ಶತಮಾನವು ಭಾರತ ಮತ್ತು ಅದರ ಸಾಧನೆಗಳಿಂದ ಮಾರ್ಗದರ್ಶನ ಪಡೆಯಲಿದೆ ಎಂದುಕೊಂಡಿದ್ದಾರೆ. ನಾವು ಆರ್ಥಿಕವಾಗಿ ಮುಂಚೂಣಿಯಲ್ಲಿರುವಂಥ ಭಾರತವನ್ನಷ್ಟೆ ಅಲ್ಲ, ಅದರ ಜತೆಜತೆಯಲ್ಲೇ ನೈತಿಕವಾಗಿ ಶಕ್ತಿಶಾಲಿಯಾಗಿರುವ ಭಾರತವನ್ನೂ ನಿರ್ಮಿಸಬೇಕಾಗಿದೆ. ನಮಗಂತೂ ಇವೆರಡೂ ಮೈಲುಗಲ್ಲುಗಳು ಬೇರೆಬೇರೆಯಲ್ಲ. ಬದಲಿಗೆ, ಆರ್ಥಿಕಶಕ್ತಿ ಮತ್ತು ನೈತಿಕ ಶಕ್ತಿ ಎರಡೂ ಸದಾ ಜತೆಗೂಡಿಕೊಂಡೇ ಇರಬೇಕು.
      ಭಾರತದ ಯಶಸ್ಸಿಗೆ ನಮ್ಮಲ್ಲಿರುವ ವೈವಿಧ್ಯವೇ ಮೂಲಕಾರಣ. ನಮ್ಮನ್ನು ಅನನ್ಯರನ್ನಾಗಿಸಿರುವ ತತ್ವ ಯಾವುದೆಂದರೆ, ಈ ವೈವಿಧ್ಯವೇ. ನಮ್ಮ ಈ ನಾಡಿನಲ್ಲಿ ನಾವು ಹತ್ತಾರು ರಾಜ್ಯಗಳು, ಪ್ರಾಂತ್ಯಗಳು, ಧರ್ಮಗಳು, ಭಾಷೆಗಳು, ಸಂಸ್ಕೃತಿಗಳು, ಜೀವನಶೈಲಿಗಳು ಮತ್ತು ಇನ್ನೂ ಇಂಥ ಹತ್ತಾರು ಸಂಗತಿಗಳನ್ನು ಕಾಣಬಹುದು. ನಾವು ತುಂಬಾ ವಿಭಿನ್ನವಾಗಿದ್ದೇವೆ, ನಿಜ. ಆದರೆ, ಅದೇ ಸಮಯದಲ್ಲಿ ನಾವು ಸಮಾನರೂ ಐಕ್ಯತೆಯುಳ್ಳವರೂ ಆಗಿದ್ದೇವೆ.
      21ನೇ ಶತಮಾನದ ಭಾರತವು ನಮ್ಮ ಪುರಾತನ ಮೌಲ್ಯಗಳನ್ನೂ ಒಳಗೊಂಡಿದೆ; ಹಾಗೆಯೇ, ನಾಲ್ಕನೇ ಕೈಗಾರಿಕಾ ಕ್ರಾಂತಿಯ ಹಾದಿಯಲ್ಲೂ ನಡೆಯುತ್ತಿದೆ. ಇಲ್ಲಿ ಯಾವುದೇ ದ್ವಂದ್ವಗಳೂ ಇಲ್ಲ; ಆಯ್ಕೆಯ ಗೊಂದಲಗಳೂ ಇಲ್ಲ. ನಾವು ಸಂಪ್ರದಾಯ ಮತ್ತು ತಂತ್ರಜ್ಞಾನ ಎರಡನ್ನೂ ಬೆಸೆಯಬೇಕು, ಜತೆಗೆ, ಪುರಾತನ ಭಾರತದ ವಿವೇಕ ಮತ್ತು ಸಮಕಾಲೀನ ಇಂಡಿಯಾದ ವಿಜ್ಞಾನ ಎರಡರ ಜತೆಯಲ್ಲೂ ಸಾಗಬೇಕು.
      ಒಂದೆಡೆಯಲ್ಲಿ, ದೇಶದ ಗ್ರಾಮ ಪಂಚಾಯಿತಿ ವ್ಯವಸ್ಥೆಯು ನಮ್ಮ ಜನಸಮುದಾಯದ ಸಮಸ್ಯೆಗಳನ್ನು ಪರಿಹರಿಸಬೇಕು; ಇನ್ನೊಂದೆಡೆಯಲ್ಲಿ ತಂತ್ರಜ್ಞಾನ ವ್ಯವಸ್ಥೆಯು (ಡಿಜಿಟಲ್ ರಿಪಬ್ಲಿಕ್) ಅಭಿವೃದ್ಧಿಯಲ್ಲಿ ದಾಪುಗಾಲುಗಳನ್ನಿಡಲು ನೆರವು ನೀಡಬೇಕು. ನಮ್ಮ ರಾಷ್ಟ್ರದ ಸಾಧನೆಗಳ ಸಾಹಸಗಾಥೆಯಲ್ಲಿ ಇವೆರಡೂ ಆಧಾರಸ್ತಂಭಗಳಾಗಿವೆ.
      ಕೇವಲ ಸರಕಾರಗಳಷ್ಟೇ ಒಂದು ರಾಷ್ಟ್ರವನ್ನು ನಿರ್ಮಿಸಲು ಆಗುವುದಿಲ್ಲ. ಅಬ್ಬಬ್ಬಾ ಎಂದರೆ, ಸರಕಾರವು ಈ ವಿಷಯದಲ್ಲಿ ಒಳ್ಳೆಯ ಮಧ್ಯವರ್ತಿಯಾಗಿ ಕೆಲಸ ಮಾಡಿ, ಒಂದು ಸಮಾಜದಲ್ಲಿರುವ ಉದ್ಯಮಶೀಲತೆ ಮತ್ತು ರಚನಾತ್ಮಕ ಶಕ್ತಿಯನ್ನು ಹುರಿದುಂಬಿಸಬಹುದಷ್ಟೆ. ರಾಷ್ಟ್ರನಿರ್ಮಾಣವು ಯಾವಾಗಲೂ ರಾಷ್ಟ್ರಾಭಿಮಾನವನ್ನು ಬಯಸುತ್ತದೆ.
      -ಭಾರತದ ನೀರು ಮತ್ತು ನೆಲಗಳ ಬಗ್ಗೆ ನಮಗೆ ಅಭಿಮಾನವಿದೆ.
      -ಭಾರತದ ವೈವಿಧ್ಯ, ಧಾರ್ಮಿಕ ಸೌಹಾರ್ದ ಮತ್ತು ಎಲ್ಲರನ್ನೂ ಒಳಗೊಳ್ಳುವಂಥ ಮೌಲ್ಯಗಳ ಬಗ್ಗೆ ನಮಗೆ ಹೆಮ್ಮೆ ಇದೆ.
      -ಭಾರತದ ಸಂಸ್ಕೃತಿ, ಪರಂಪರೆ ಮತ್ತು ಆಧ್ಯಾತ್ಮಿಕತೆಯ ಬಗ್ಗೆ ನಮಗೆ ಅಭಿಮಾನವಿದೆ.
      -ನಮ್ಮ ಸಹನಾಗರಿಕರ ಬಗ್ಗೆ ನಮಗೆ ಹೆಮ್ಮೆಯ ಭಾವನೆ ಇದೆ.
      -ನಮ್ಮ ಕೆಲಸಗಳ ಬಗ್ಗೆ ನಮಗೆ ಅಭಿಮಾನವಿದೆ.
      -ಇಷ್ಟೇ ಅಲ್ಲ, ದಿನನಿತ್ಯವೂ ನಾವು ಮಾಡುವ ಸಣ್ಣಪುಟ್ಟ ಸಂಗತಿಗಳ ಬಗ್ಗೆಯೂ ನಮಗೆ ಅಭಿಮಾನವಿದೆ.
      ದೇಶದ ಪ್ರತಿಯೊಬ್ಬ ಪ್ರಜೆಯೂ ರಾಷ್ಟ್ರನಿರ್ಮಾಪಕರೇ ಆಗಿದ್ದಾರೆ. ಇಲ್ಲಿನ ಪ್ರತಿಯೊಬ್ಬರೂ ಕೂಡ ನಾವೆಲ್ಲರೂ ಮುಂದಿನ ತಲೆಮಾರುಗಳಿಗೆ ಹಸ್ತಾಂತರಿಸುವ ಭಾರತದ ಸಮೃದ್ಧಿ ಮತ್ತು ಪರಂಪರೆಗಳ ಕಾವಲುಗಾರರೇ ಆಗಿದ್ದಾರೆ.
      -ನಮ್ಮ ಗಡಿಗಳನ್ನು ಕಾಯುತ್ತ, ನಾವೆಲ್ಲರೂ ಸುರಕ್ಷಿತವಾಗಿರಲು ಶ್ರಮಿಸುತ್ತಿರುವ ಸಶಸ್ತ್ರ ಪಡೆಗಳು ರಾಷ್ಟ್ರನಿರ್ಮಾಣ ಮಾಡುತ್ತಿವೆ.
      -ಭಯೋತ್ಪಾದನೆ ಮತ್ತು ಅಪರಾಧಗಳ ವಿರುದ್ಧ ಹೋರಾಡುತ್ತಿರುವ ದೇಶದ ಅರೆಸೇನಾ ಪಡೆಗಳು ಮತ್ತು ಪೊಲೀಸ್ ವ್ಯವಸ್ಥೆ ಕೂಡ ದೇಶ ಕಟ್ಟುವ ಕಾಯಕವನ್ನೇ ಮಾಡುತ್ತಿವೆ.
      -ಭಾರತದ ಅಂತರಿಕ್ಷ ನೌಕೆಯನ್ನು ಮಂಗಳ ಗ್ರಹಕ್ಕೆ ಕಳಿಸಲು, ಇಲ್ಲವೇ ಒಂದು ಲಸಿಕೆಯನ್ನು ಆವಿಷ್ಕರಿಸಲು ತಮ್ಮ ಪ್ರಯೋಗಾಲಯಗಳಲ್ಲಿ ದಿನದ ಇಪ್ಪತ್ನಾಲ್ಕು ಗಂಟೆಯೂ ದಣಿವರಿಯದೆ ಕೆಲಸ ಮಾಡುತ್ತಿರುವ ವಿಜ್ಞಾನಿಗಳು ಕೂಡ ರಾಷ್ಟ್ರನಿರ್ಮಾಪಕರೇ ಆಗಿದ್ದಾರೆ.
      -ಯಾವುದೋ ಒಂದು ದೂರದ ಕುಗ್ರಾಮದಲ್ಲಿ ಒಬ್ಬ ರೋಗಿಯನ್ನು ಉಪಚರಿಸುತ್ತಿರುವ ಶುಶ್ರೂಷಕಿ, ಇಲ್ಲವೇ ವೈದ್ಯರು ಕೂಡ ರಾಷ್ಟ್ರವನ್ನು ಕಟ್ಟುವ ಶಿಲ್ಪಿಗಳೇ ಆಗಿದ್ದಾರೆ.
      -ಒಂದು ನವೋದ್ಯಮವನ್ನು ಸ್ಥಾಪಿಸಿ, ಉದ್ಯೋಗಗಳನ್ನು ಸೃಷ್ಟಿಸುವ ತರುಣನೂ ರಾಷ್ಟ್ರ ನಿರ್ಮಾಣವನ್ನೇ ಮಾಡುತ್ತಿರುತ್ತಾನೆ. ಇಂಥ ನವೋದ್ಯಮಗಳು ಒಂದು ಸಣ್ಣ ತೋಟದಲ್ಲಿ ಅರಳಬಹುದು, ಮಾವಿನಕಾಯಿಯನ್ನು ಉಪ್ಪಿನಕಾಯಿಯನ್ನಾಗಿ ಮಾಡುವುದಿರಬಹುದು ಅಥವಾ ಕಲಾವಿದನೊಬ್ಬನ ಹಳ್ಳಿಯಲ್ಲಿರಬಹುದು ಅಥವಾ ದೈತ್ಯಪರದೆಗಳನ್ನು ಒಳಗೊಂಡಿರುವ ಪ್ರಯೋಗಾಲಯಗಳಲ್ಲಿ ಮೈದಾಳಬಹುದು.
      -ನಮ್ಮ ಬುಡಕಟ್ಟು ಮತ್ತು ಸಾಮಾನ್ಯ ಜನರು ನಮ್ಮ ದೇಶದ ಕಾಡು ಮತ್ತು ಕಾಡುಪ್ರಾಣಿಗಳನ್ನು ಸಂರಕ್ಷಿಸುತ್ತಿದ್ದಾರೆ; ಇನ್ನು ಕೆಲವರು ಹವಾಮಾನ ಬದಲಾವಣೆಯನ್ನು ಹಿಮ್ಮೆಟ್ಟಿಸುತ್ತಿದ್ದಾರೆ. ಮತ್ತಷ್ಟು ಜನರು ಮರುಬಳಕೆ ಮಾಡಬಹುದಾದ ಇಂಧನ ಕ್ಷೇತ್ರದಲ್ಲಿ ಸುಧಾರಣೆಗಳನ್ನು ತರಲು ಶ್ರಮಿಸುತ್ತಿದ್ದಾರೆ. ಇವರೆಲ್ಲರೂ ರಾಷ್ಟ್ರನಿರ್ಮಾಪಕರೇ ಆಗಿದ್ದಾರೆ.
      -ಕಚೇರಿಯಲ್ಲಿನ ತನ್ನ ಕರ್ತವ್ಯದಾಚೆಗೂ ಪ್ರವಾಹಪೀಡಿತ ರಸ್ತೆಯಲ್ಲೋ, ಸುಗಮ ಸಂಚಾರ ವ್ಯವಸ್ಥೆಗಾಗಿಯೋ, ಅಥವಾ ಪ್ರಶಾಂತವಾಗಿರುವ ಕೊಠಡಿಯಲ್ಲೋ, ರಾಶಿರಾಶಿಯಾಗಿ ಇರುವ ಕಡತಗಳ ಮಧ್ಯೆಯೋ ಬದ್ಧತೆಯಿಂದ ದುಡಿಯುವ ಸಾರ್ವಜನಿಕ ಸೇವಕ ಕೂಡ ರಾಷ್ಟ್ರನಿರ್ಮಾಣದ ಕಾಯಕದಲ್ಲೇ ತನ್ನನ್ನು ತಾನು ತೊಡಗಿಸಿಕೊಂಡಿರುತ್ತಾನೆ.
      -ಚಿಕ್ಕಮಕ್ಕಳಿಗೆ ನಿಸ್ವಾರ್ಥವಾಗಿ ಪಾಠ ಮಾಡುತ್ತ, ಅವರ ವ್ಯಕ್ತಿತ್ವವನ್ನು ನಿರ್ಮಿಸುವ ಶಿಕ್ಷಕರು ಕೂಡ ಇದೇ ಕರ್ತವ್ಯದಲ್ಲಿ ತನ್ಮಯರಾಗಿರುತ್ತಾರೆ.
      -ತಮಗಿರುವ ಹತ್ತಾರು ತರಹದ ಜವಾಬ್ದಾರಿಗಳೊಂದಿಗೆ ತಮ್ಮತಮ್ಮ ಕುಟುಂಬಗಳ ಯೋಗಕ್ಷೇಮವನ್ನೂ ನೋಡಿಕೊಳ್ಳುವ, ಮನೆಯಲ್ಲಷ್ಟೆ ಅಲ್ಲದೆ ಹೊರಗೂ ದುಡಿಯುವ, ಹೆತ್ತ ಮಕ್ಕಳನ್ನು ಸತ್ಪ್ರಜೆಗಳನ್ನಾಗಿ ರೂಪಿಸಲು ಜೋಪಾನವಾಗಿ ಬೆಳೆಸುವ ಅಸಂಖ್ಯಾತ ಮಹಿಳೆಯರು ಕೂಡ ರಾಷ್ಟ್ರಶಿಲ್ಪಿಗಳೇ ಆಗಿದ್ದಾರೆ.
      ಗ್ರಾಮ ಪಂಚಾಯಿತಿಯಿಂದ ಹಿಡಿದು ಸಂಸತ್ತಿನವರೆಗೂ ಜನರು ತಮ್ಮ ಪ್ರತಿನಿಧಿಗಳನ್ನು ಚುನಾಯಿಸಿ, ಕಳುಹಿಸುತ್ತಾರೆ. ಈ ಮೂಲಕ ಅವರು ತಮ್ಮ ನಂಬಿಕೆಯನ್ನೆಲ್ಲ ಈ ಪ್ರತಿನಿಧಿಗಳಲ್ಲಿ ಇಟ್ಟಿರುತ್ತಾರೆ. ಇದಕ್ಕೆ ಪ್ರತಿಯಾಗಿ, ಜನಪ್ರತಿನಿಧಿಗಳು ಕೂಡ ರಾಷ್ಟ್ರಸೇವೆಗಾಗಿ ತಮ್ಮ ಬದುಕನ್ನು ವಿನಿಯೋಗಿಸುತ್ತಾರೆ.
      ಆದರೆ, ನಮ್ಮ ಈ ಸಾಹಸವು ಕೇವಲ ನಮಗೆ ಮಾತ್ರವೇ ಸೀಮಿತವಲ್ಲ. ಭಾರತವು ಶತಶತಮಾನಗಳಿಂದಲೂ `ಇಡೀ ವಿಶ್ವವೇ ನಮ್ಮ ಕುಟುಂಬ' (ವಸುಧೈವ ಕುಟುಂಬಕಂ) ಎನ್ನುವ ತತ್ವದಲ್ಲಿ ನಂಬಿಕೆ ಇಟ್ಟುಕೊಂಡು ಬಂದಿದೆ. ಬುದ್ಧನ ಈ ನಾಡು ಶಾಂತಿ, ನೆಮ್ಮದಿ ಮತ್ತು ಪರಿಸರ ಸಮತೋಲನಕ್ಕಾಗಿ ಹುಡುಕಾಡುತ್ತಿರುವ ಜಗತ್ತನ್ನು ಭಾರತವೇ ಮುನ್ನಡೆಸಬೇಕು ಎಂಬುದು ಸರಿಯಾಗಿಯೇ ಇದೆ.
      ಇವತ್ತಿನ ಜಗತ್ತಿನಲ್ಲಿ ಭಾರತದ ದನಿಗೆ ಬೆಲೆ ಇದೆ. ಇಡೀ ವಿಶ್ವವೇ ಇಂದು ಭಾರತೀಯ ಸಂಸ್ಕೃತಿ ಮತ್ತು ಸಾತ್ವಿಕ ಶಕ್ತಿಗಳತ್ತ ಆಕರ್ಷಿತವಾಗಿದೆ. ಭಯೋತ್ಪಾದನೆಯೇ ಇರಲಿ, ಹಣದ ಅಕ್ರಮ ವಹಿವಾಟೇ ಇರಲಿ, ಅಥವಾ ಹವಾಮಾನ ಬದಲಾವಣೆಯೇ ಇರಲಿ, ಒಟ್ಟಿನಲ್ಲಿ ಯಾವುದೇ ಅಂತಾರಾಷ್ಟ್ರೀಯ ಸ್ವರೂಪದ ಸಮಸ್ಯೆಗಳಿದ್ದರೂ ಸರಿಯೇ, ಜಗತ್ತು ಇಂದು ಪರಿಹಾರಕ್ಕಾಗಿ ನಮ್ಮತ್ತ ನೋಡುತ್ತಿದೆ. ಜಾಗತೀಕರಣಗೊಂಡಿರುವ ಇಂದಿನ ಜಗತ್ತಿನಲ್ಲಿ ನಮ್ಮ ಹೊಣೆಗಾರಿಕೆಗಳೂ ಕೂಡ ಜಾಗತಿಕ ಸ್ವರೂಪದವೇ ಆಗಿವೆ.
      ಇದು ನಮ್ಮನ್ನು ಇಡೀ ಜಗತ್ತಿನೊಂದಿಗೆ, ಜಾಗತಿಕ ಕುಟುಂಬದೊಂದಿಗೆ, ವಿದೇಶಗಳಲ್ಲೆಲ್ಲ ಇರುವ ನಮ್ಮವರೊಂದಿಗೆ ಬೆಸೆದಿದೆ. ಇವರೆಲ್ಲರೂ ಜಗತ್ತಿನಾದ್ಯಂತ ನಾನಾ ಬಗೆಗಳಲ್ಲಿ ತಮ್ಮ ಕೊಡುಗೆಯನ್ನು ನೀಡುತ್ತಿದ್ದಾರೆ. ಅಂತಾರಾಷ್ಟ್ರೀಯ ಸೌರ ಸಂಸ್ಥೆಗೆ ಸ್ಪಂದಿಸುವುದೇ ಆಗಿರಲಿ, ಅಥವಾ ನೈಸರ್ಗಿಕ ವಿಕೋಪಗಳಿಗೆ ಎಲ್ಲರಿಗಿಂತ ಮೊದಲು ಸ್ಪಂದಿಸುವುದೇ ಆಗಿರಲಿ, ಇವೆಲ್ಲವೂ ಬೇರೆಬೇರೆ ದೇಶಗಳ ನೆರವಿಗೆ ನಾವು ನೆರವಿಗೆ ಧಾವಿಸುವಂತೆ ಮಾಡುತ್ತಿವೆ.
      ಒಂದು ದೇಶವಾಗಿ ನಾವು ಸಾಕಷ್ಟು ಸಾಧಿಸಿದ್ದೇವೆ, ನಿಜ. ಆದರೆ, ಇನ್ನೂ ಹೆಚ್ಚಿನ ಸಾಧನೆಗೆ, ಇನ್ನೂ ಉತ್ತಮವಾದ ವ್ಯವಸ್ಥೆಯ ನಿರ್ಮಾಣಕ್ಕೆ ಮತ್ತು ಇದನ್ನೆಲ್ಲ ಕ್ಷಿಪ್ರವಾಗಿ ಸಾಧಿಸಲು ನಿರಂತರ ಪ್ರಯತ್ನಗಳು ಅಗತ್ಯ. 2022ರಲ್ಲಿ ದೇಶವು ಸ್ವಾತಂತ್ರ್ಯದ ಅಮೃತ ಮಹೋತ್ಸವ ಆಚರಿಸುತ್ತಿರುವ ಹಿನ್ನೆಲೆಯಿಂದ ನೋಡಿದರೆ ಇದಕ್ಕೆ ಹೆಚ್ಚಿನ ಮಹತ್ವವಿದೆ. ಇದನ್ನು ಬಿಡಿಸಿ ಹೇಳುವುದಾದರೆ, ನಾವು ಅವಕಾಶಗಳಿಂದ ವಂಚಿತವಾಗಿರುವ ಕಟ್ಟಕಡೆಯ ಹಳ್ಳಿಯ ಕಟ್ಟಕಡೆಯ ವ್ಯಕ್ತಿಗೆ, ಅದರಲ್ಲೂ ಹೆಣ್ಣು ಮಗುವಿಗೆ ಎಲ್ಲ ಬಗೆಯ ಸೌಲಭ್ಯಗಳನ್ನೂ ಅವಕಾಶಗಳನ್ನೂ ತಲುಪಿಸಬೇಕು. ನಮ್ಮ ಈ ಸಾಮರ್ಥ್ಯದ ಬಗ್ಗೆ ನಾವು ಚಿಂತಿಸಬೇಕು. ಈ ಸೂತ್ರವು ಎಲ್ಲ ಬಗೆಯ ನ್ಯಾಯದ ವೇದಿಕೆಗಳಲ್ಲೂ ಕ್ಷಿಪ್ರ ಮತ್ತು ಕೈಗೆಟುಕುವಂಥ ನ್ಯಾಯದಾನ ಅನುಕೂಲವನ್ನೂ ಕಡ್ಡಾಯವಾಗಿ ಒಳಗೊಳ್ಳಬೇಕು.
      ಈ ದೇಶದ ಪ್ರಜೆಗಳೇ ನನ್ನ ಶಕ್ತಿಯ ನಿಜವಾದ ಮೂಲವಾಗಿದ್ದಾರೆ. ಈ ದೇಶಕ್ಕೆ ಸೇವೆ ಸಲ್ಲಿಸಲು ಅಗತ್ಯವಾಗಿರುವ ಶಕ್ತಿಯನ್ನು ಇವರು ಇನ್ನುಮುಂದೆಯೂ ನನಗೆ ನೀಡಲಿದ್ದಾರೆ ಎನ್ನುವ ವಿಶ್ವಾಸ ನನಗಿದೆ.
      ಮಹಾತ್ಮ ಗಾಂಧಿ ಮತ್ತು ದೀನದಯಾಳ್ ಉಪಾಧ್ಯಾಯ ಅವರು ಕಲ್ಪಿಸಿಕೊಂಡಿದ್ದ ದೃಢ ಮತ್ತು ಹೆಚ್ಚಿನ ಬೆಳವಣಿಗೆಯ ದರವನ್ನುಳ್ಳ ಆರ್ಥಿಕತೆಯನ್ನೂ, ಶಿಕ್ಷಿತ ಮತ್ತು ಮೌಲ್ಯಯುತ, ಸಹಭಾಗಿತ್ವದ ಪ್ರಜ್ಞೆಇರುವ ಸಮುದಾಯ, ಮತ್ತು ಸಮಾನತೆಯಿಂದ ಕೂಡಿದ ಸಮಾಜವನ್ನು ನಾವು ಕಟ್ಟಬೇಕಾಗಿದೆ. ಇವೆಲ್ಲವೂ ನಮ್ಮ ಮಾನವಧರ್ಮದ ಅವಿಭಾಜ್ಯ ಅಂಗಗಳಾಗಿವೆ. ಇದೇ ನಮ್ಮ ಕನಸಿನ ಭಾರತ. ಇಂಥ ಭಾರತವು ಎಲ್ಲರಿಗೂ ಸಮಾನವಾದ ಅವಕಾಶಗಳನ್ನು ಕಲ್ಪಿಸಲಿದೆ. ಇದೇ 21ನೇ ಶತಮಾನದ ಭಾರತ!
      ಎಲ್ಲರಿಗೂ ಧನ್ಯವಾದಗಳು!
      ಜೈ ಹಿಂದ್
      ವಂದೇ ಮಾತರಂ
      ***
    
    
    (Release ID: 1497086) Visitor Counter : 11
    
    
      Read this release in: English