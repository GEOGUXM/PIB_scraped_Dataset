      માર્ગ પરિવહન અને રાજમાર્ગ મંત્રાલય

      કેન્દ્રીય મંત્રીશ્રી મનસુખ માંડવિયા GSTના અમલ અંગે જામનગર ખાતે વેપારી મંડળ સાથે બેઠકો યોજી
      Posted On: 14 JUL 2017 4:53PM by PIB Ahmedabad


    નવી દિલ્હી , 14-07-2017


    કેન્દ્રીય માર્ગ પરિવહન અને રાજમાર્ગ , વહાણવટું , રસાયણ અને ખાતર રાજ્ય મંત્રી શ્રી મનસુખભાઇ માંડવિયાએ આજે જામનગર મુકામે GST કાયદાના અમલ અંગે જામનગર જિલ્લાના વિવિધ વેપારી મંડળો સાથે બેઠક યોજી ભારત સરકાર અને રાજ્ય સરકારના ઉચ્ચ અધિકારીઓને સાથે રાખી વિવિધ પાસાઓ અંગે વિગતે ચર્ચા-વિચારણા કરી હતી.


    જામનગર જિલ્લાના વિવિધ વેપારી મંડળો જેમ કે જામનગર ચેમ્બર ઓફ કોમર્સ એન્ડ ઇન્ડસ્ટ્રીઝ , જામનગર ફેકટરી ઓનર્સ એસોસીએશન , કોમર્શિયલ ટેક્સ પ્રેકટીશનર એસોસીએશન , જામનગર ટેક્સ બાર એસોસીએશન , વેપારી મહામંડળ , માર્કેટીંગ યાર્ડ જામ-ખંભાળીયા , જામનગર બાંધણી હસ્તકલા એસોશીએશન વિગેરે વેપારી મંડળના આગેવાનો સાથે GST નાં અમલીકરણ અને તેના ફાયદા અંગે ચર્ચા વિચારણા કરી હતી.


    વેપારી મંડળ સાથે ચર્ચા કરતા કેન્દ્રીય મંત્રીશ્રી મનસુખભાઇ માંડવિયાએ જણાવ્યુ હતું કે , ‘ એક રાષ્ટ્ર-એક કર ’ ની પધ્ધતિથી દેશના વેપાર ઉદ્યોગ આંતરરાષ્ટ્રીય કક્ષાએ હરિફાઇ કરવા માટે સક્ષમ બનશે , વેપાર ઉદ્યોગમાં ઝડપ આવશે તથા દેશના GDP માં આ પદ્ધતિ વિકાસકારક સાબિત થશે. આવનારી પેઢીઓ જ્યારે ભારતના આર્થિક સુધારા અંગે ચર્ચા કરશે ત્યારે GST ના અમલ અંગે સહર્ષ નોંધ લેશે. કોઇપણ વેપારી કે ઉદ્યોગને મુશ્કેલી ન પડે , તેમની પ્રવૃત્તિને કોઇ નકારાત્મક અસર ન થાય તે માટે કેન્દ્ર સરકાર સતત ચિંતિત છે અને દર મહિને GST કાઉન્સિલની બેઠક મળે છે અને ધ્યાને આવેલ તમામ મુદ્દા અંગે ચર્ચા કરી નિર્ણય કરી રહી છે.


    વિવિધ વેપારી ઉદ્યોગ મંડળો દ્વારા પણ GST ને આવકારી કર ભરવામાં કોઇ વાંધો નહી હોવાનું જણાવી અમુક વહીવટી મુશ્કેલીઓ દુર થાય તે માટે સુચનો કરાયા હતા એમ એક અખબારી યાદીમાં જણાવ્યું છે.


    AP /J.khunt/GP

    
    
    (Release ID: 1495648) Visitor Counter : 43