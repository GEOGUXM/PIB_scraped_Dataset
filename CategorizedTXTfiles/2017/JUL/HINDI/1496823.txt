      गृह मंत्रालय

      नव निर्वाचित राष्ट्रपति द्वारा पद ग्रहण करने के उपलक्ष्य में समारोह का आयोजन
      Posted On: 24 JUL 2017 11:20PM by PIB Delhi


    नव निर्वाचित राष्ट्रपति श्री रामनाथ कोविन्द द्वारा पद ग्रहण के उपलक्ष्य में मंगलवार, दिनांक 25 जुलाई 2017 को अपराह्न 12:15 बजे, संसद भवन, नई दिल्ली के केन्द्रीय हाल में समारोह आयोजित किया जाएगा।


    इस समारोह में भाग लेने के लिए, राज्य सभा के सभापति, प्रधानमंत्री, भारत के मुख्य न्यायाधीश, लोक सभा अध्यक्ष, मंत्री परिषद के सदस्य, राज्यपालगण, मुख्यमंत्रीगण, राजनयिक मिशनों के प्रमुख, संसद सदस्यगण और भारत सरकार के प्रमुख असैनिक और सैनिक अधिकारी केन्द्रीय हाल में एकत्र होंगे।


    राष्ट्रपति और नव-निर्वाचित राष्ट्रपति गणमान्य व्यक्तियों के साथ केन्द्रीय हाल में पहुंचेंगे। नव-निर्वाचित राष्ट्रपति द्वारा भारत के मुख्य न्यायाधीश के समक्ष शपथ लेने के बाद उन्हें 21 तोपों की सलामी दी जाएगी। इसके बाद राष्ट्रपति भाषण देंगे। राष्ट्रपति केन्द्रीय हाल में समारोह सम्पन्न होने पर राष्ट्रपति भवन के लिए प्रस्थान करेंगे, जहां प्रांगण में सेना के तीनों अंगों द्वारा उन्हें गार्ड आफ आनर दिया जाएगा और सेवा-निवृत हो रहे राष्ट्रपति को भी सौहार्दपूर्ण शिष्टाचार प्रदान किया जाएगा।


    ****


    कु.सि.ध./न. कौ.

    
    
    (Release ID: 1496823) Visitor Counter : 10