      गृह मंत्रालय

      केंद्रीय गृह मंत्री ने सिक्किम के मुख्यमंत्री को केंद्र सरकार की ओर से हरसंभव सहायता का आश्वासन दिया
      
      
      
      
      पश्चिम बंगाल सरकार से सिक्किम जाने का सड़क संपर्क खुला रखने का अनुरोध किया गया है

      Posted On: 09 JUL 2017 5:39PM by PIB Delhi
                                                                                                                                                                                                                                                                                                                                                                 
                                                                                                                                                                                                                                                                                                                                                                 
                                                                                                                                                                                                                                                                                                                                                                 
केंद्रीय गृह मंत्री श्री राजनाथ सिंह ने सिक्किम के मुख्यमंत्री श्री पवन कुमार चामलिंग से सिक्किम और पश्चिम बंगाल के आसपास के इलाकों में सुरक्षा की स्थिति के बारे में बात की।                                                                                                                                                                                    
                                                                                                                                                                                                                                                                                                                                                                 
टेलीफोन पर बातचीत के दौरान श्री पवन कुमार चामलिंग ने केंद्रीय गृह मंत्री को यह जानकारी दी कि राष्ट्रीय राजमार्ग बंद होने के कारण सिक्किम को विशेष रूप से आवश्यक वस्तुओं जैसे कि दवाइयों, बेबी मिल्‍क पाउडर, सब्जियों और पेट्रोल/डीजल की भारी किल्‍लत का सामना करना पड़ रहा है। कारण यह है कि राष्ट्रीय राजमार्ग ही सिक्किम जाने के लिए महत्वपूर्ण सड़क संपर्क है।
                                                                                                                                                                                                                                                                                                                                                                 
गृह मंत्री ने उन्हें आश्वासन दिया कि केंद्र एनएच 10 की सुरक्षा एवं हिफाजत सुनिश्चित करेगा और राज्य के लोगों को किसी भी कष्‍ट से बचाने के लिए हरसंभव प्रयास करेगा तथा सिक्किम राज्य में आवश्यक वस्‍तुओं की आपूर्ति सुनिश्चित करेगा।                                                                                                                               
                                                                                                                                                                                                                                                                                                                                                                 
श्री राजनाथ सिंह ने केंद्रीय गृह सचिव श्री राजीव महर्षि से पश्चिम बंगाल प्रशासन के साथ समन्वय स्‍थापित करके एनएच 10 पर सुरक्षा, हिफाजत और सुगम यातायात सुनिश्चित करने को कहा है। पश्चिम बंगाल सरकार से यह सुनिश्चित करने के लिए अनुरोध किया जा रहा है कि सिक्किम जाने के लिए सड़क संपर्क हमेशा खुला रहे।                                                         
                                                                                                                                                                                                                                                                                                                                                                 
*****                                                                                                                                                                                                                                                                                                                                                            
                                                                                                                                                                                                                                                                                                                                                                 
                                                                                                                                                                                                                                                                                                                                                                 
वीएल/आरआरएस/एसएस- 2014                                                                                                                                                                                                                                                                                                                                           
                                                                                                                                                                                                                                                                                                                                                                 

    

    
    (Release ID: 1494907) Visitor Counter : 10