      निर्वाचन आयोग

      अरूणाचल प्रदेश में 12-पक्‍के-केसांग विधानसभा क्षेत्र के लिए उप-चुनाव रद्द
      Posted On: 12 JUL 2017 6:30PM by PIB Delhi


    अरूणाचल प्रदेश में 12- पक्के-केसांग (सुरक्षित) विधानसभा निर्वाचन क्षेत्र के लिए उप-चुनाव रद्द कर दिया गया है। पूर्व निर्धारित कार्यक्रम के अनुसार नामांकन की आज आखिरी तारीख थी और 29 जुलाई को मतदान होना था लेकिन अरूणाचल प्रदेश के मुख्य निर्वाचन अधिकारी से प्राप्त जानकारी के अनुसार भारी वर्षा के कारण अनेक स्थानों पर भू-स्खलन हुआ है और अनेक निर्माण बह गए हैं तथा सड़क सम्पर्क बुरी तरह प्रभावित हुआ है। खबर है कि क्षेत्र के 26 मतदान क्षेत्रों में से इस समय केवल 9 मतदान केन्द्रों तक ही पहुंचना संभव है।


    अरूणाचल प्रदेश के मुख्य सचिव ने भी निर्वाचन आयोग को 11 जुलाई, 2017 को एक पत्र लिखकर खराब मौसम से उत्पन्न स्थिति की जानकारी दी है और कहा है कि निर्धारित कार्यक्रम के अनुसार मतदान कराना संभव नहीं है।


    निर्वाचन आयोग ने अरूणाचल प्रदेश के मुख्य निर्वाचन अधिकारी और मुख्य सचिव की जानकारियों पर विचार किया और मौसम की वर्तमान स्थिति, मतदान दलों और चुनाव सामग्री को पहुंचाना, मतदान केन्द्रों के रख-रखाव और राजनीतिक दलों, चुनाव लड़ रहे उम्मीदवारों और मतदाताओं सहित सभी साझेदारों की भागीदारी सहित सभी तथ्यों की समीक्षा की और 12-पक्के-केसांग (सुरक्षित) विधानसभा निर्वाचन क्षेत्र के लिए उप-चुनाव को रद्द कर दिया।


    ***


    वीके/केपी/डीके–2054

    
    
    (Release ID: 1495378) Visitor Counter : 11