      युवा कार्यक्रम एवं खेल मंत्रालय

      केंद्रीय मंत्री श्री विजय गोयल और पहलवान साक्षी मलिक ने 7वीं स्लम युवा दौड़ को झंडी दिखाकर रवाना किया
      Posted On: 09 JUL 2017 3:44PM by PIB Delhi

                                                                                                                                                                                                                                                                                                                                                                                                                                                                                                                                                                                                                                                                                                                                        
                                                                                                                                                                                                                                                                                                                                                                                                                                                                                                                                                                                                                                                                                                                                        
                                                                                                                                                                                                                                                                                                                                                                                                                                                                                                                                                                                                                                                                                                                                        
केंद्रीय युवा मामले एवं खेल मंत्री श्री विजय गोयल ने आज सांसद रमेश बिधूड़ी और ओलंपिक पदक विजेता पहलवान साक्षी मलिक के साथ 7वीं स्लम युवा दौड को झंडी दिखाकर रवाना किया।                                                                                                                                                                                                                                                                                                                                                                                                                                                                                                                                                                 
                                                                                                                                                                                                                                                                                                                                                                                                                                                                                                                                                                                                                                                                                                                                        
आज की दौड़ तुगलकाबाद किला गांव से शुरू हुई और करनी सिंह शूटिंग रेंज में समाप्त हुई। दिल्ली की मलिन बस्तियों से 3,000 से अधिक युवाओं ने इसमें भाग लिया। प्रति‍भागियों को संबोधित करते हुए श्री गोयल ने कहा कि यह सिर्फ कोई अन्य दौड़ नहीं है, बल्कि हम एक बेहतर कल, एक ‘नए भारत’ के लिए दौड़ रहे हैं जहां प्रत्येक युवा सक्षम है और खेल एक ऐसा क्षेत्र है जिसमें हमें अवश्‍य ही दिग्‍गज और शक्तिशाली होना चाहिए। मंत्री महोदय ने प्रतिभागियों के साथ प्रश्नोत्तरी प्रतियोगिता और गाने इत्‍यादि के माध्यम से भी बातचीत की। मंत्री महोदय ने उनसे अपनी शर्ट, पदक और प्रमाण पत्र को बरकरार रखने को कहा क्योंकि इनसे उन्‍हें ‘11 स्लम रन’ के सभी प्रतिभागियों के साथ प्रस्‍तावित एक मेगा कार्यक्रम में अपनी उपस्थिति दर्ज करने में मदद मिलेगी।
                                                                                                                                                                                                                                                                                                                                                                                                                                                                                                                                                                                                                                                                                                                                        
ओलंपिक पदक विजेता पहलवान साक्षी मलिक ने युवाओं से खेल गतिविधियों में भाग लेने एवं स्वस्थ जीवन यापन को बढ़ावा देने का आग्रह किया और खेल एवं युवा को भारत की महानता के दो स्तंभों के रूप में उद्धृत किया। साक्षी मलिक ने स्लम युवा दौड़ की पहल के लिए खेल मंत्रालय की सराहना की और इसे युवा प्रतिभाओं को तलाशने का ‘शानदार तरीका’ बताया।                                                                                                                                                                                                                                                                                                                                                                                                  
                                                                                                                                                                                                                                                                                                                                                                                                                                                                                                                                                                                                                                                                                                                                        
श्री रमेश बिधूड़ी ने कहा, ‘इस तरह के खेल आयोजन से युवाओं के बीच एकता को बढ़ावा मिलता है और ये आयोजन खेल एवं अन्य रचनात्मक गतिविधियों को अपनाने के लिए उन्‍हें प्रोत्साहित करते हैं। स्लम युवा दौड़ दरअसल युवा मामले एवं खेल मंत्रालय और नेहरू युवा केंद्र संगठन द्वारा शुरू की गई ‘स्लम अपनाओ’ अभियान का एक हिस्सा है, जिसका उद्देश्य आम जनता के बीच सरकार की जन अनुकूल योजनाओं पर प्रकाश डालना है। कुल मिलाकर 11 स्लम युवा रन की योजना बनाई गई है जिनमें से 7 रन पहले ही बड़े पैमाने पर आम जनता की भागीदारी के साथ सफलतापूर्वक पूरी हो चुकी हैं।                                                                                                                                                                                       
                                                                                                                                                                                                                                                                                                                                                                                                                                                                                                                                                                                                                                                                                                                                        
8वीं स्लम युवा दौड़ 15 जुलाई, 2017 को आयोजित की जाएगी।                                                                                                                                                                                                                                                                                                                                                                                                                                                                                                                                                                                                                                                                                  
                                                                                                                                                                                                                                                                                                                                                                                                                                                                                                                                                                                                                                                                                                                                        
*****                                                                                                                                                                                                                                                                                                                                                                                                                                                                                                                                                                                                                                                                                                                                   
                                                                                                                                                                                                                                                                                                                                                                                                                                                                                                                                                                                                                                                                                                                                        
                                                                                                                                                                                                                                                                                                                                                                                                                                                                                                                                                                                                                                                                                                                                        
वीएल/आरआरएस/एसएस- 2013                                                                                                                                                                                                                                                                                                                                                                                                                                                                                                                                                                                                                                                                                                                  
                                                                                                                                                                                                                                                                                                                                                                                                                                                                                                                                                                                                                                                                                                                                        
    
    
    (Release ID: 1494906) Visitor Counter : 8