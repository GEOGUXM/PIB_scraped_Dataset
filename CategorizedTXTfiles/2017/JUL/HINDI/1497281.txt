      सड़क परिवहन एवं राजमार्ग मंत्रालय

      श्री गडकरी ने राष्ट्रीय राजमार्गों की मरम्मत के लिए असम को 200 करोड़ रुपए की सहायता की घोषणा की
      ब्रह्मपुत्र के तलकर्षण के लिए 400 करोड़ रुपए की मंजूरी

      Posted On: 26 JUL 2017 6:20PM by PIB Delhi
                                                                                                                                                                                                                                                                                                                                                                                                                                     
                                                                                                                                                                                                                                                                                                                                                                                                                                     
सड़क परिवहन और राजमार्ग तथा जहाजरानी मंत्री श्री नितिन गडकरी ने असम में भारी वर्षा के कारण क्षतिग्रस्त राष्ट्रीय राजमार्गों की तत्काल मरम्मत के लिए पहली किश्त के रूप में 200 करोड़ रुपये की वित्तीय सहायता देने की घोषणा की है। असम के मुख्यमंत्री श्री सर्वानन्द सोनोवाल की श्री गडकरी से असम की स्थिति की समीक्षा के संबंध में मुलाकात के बाद यह घोषणा की गई। असम में भारी वर्षा के कारण राष्ट्रीय राजमार्गों को नुकसान पहुंचा है।
                                                                                                                                                                                                                                                                                                                                                                                                                                     
                                                                                                                                                                                                                                                                                                                                                                                                                                     
इस बीच, भारतीय राष्ट्रीय राजमार्ग प्राधिकरण के अधिकारियों का एक विशेषज्ञ दल नुकसान का आकलन करने के लिए भेजा गया है। यदि जरूरत पड़ी तो एनएचएआई की टीम की रिपोर्ट के आधार पर कुछ और वित्तीय सहायता प्रदान की जाएगी। एनएचएआई की टीम के एक सप्ताह के भीतर अपनी रिपोर्ट देने की संभावना है।                                                                                                                                               
                                                                                                                                                                                                                                                                                                                                                                                                                                     
                                                                                                                                                                                                                                                                                                                                                                                                                                     
ब्रह्मपुत्र नदी में तलकर्षण कार्य के लिए अतिरिक्त 400 करोड़ रूपये की मंजूरी दी गई है। तलकर्षण का कार्य 6 निकर्षण पोतों (ड्रेजर) का इस्तेमाल करते हुए सितंबर में शुरू किया जाएगा। तलकर्षण से नदी की गहराई बढ़ जाएगी और बाढ़ को रोका जा सकेगा।                                                                                                                                                                                         
                                                                                                                                                                                                                                                                                                                                                                                                                                     
                                                                                                                                                                                                                                                                                                                                                                                                                                     
पूर्वोत्तर क्षेत्र के साथ बेहतर सड़क संपर्क के लिए अगले पांच वर्ष के दौरान ब्रह्मपुत्र नदी पर कुल सात पुलों का निर्माण किया जाना है। दो पुलों पर कार्य चल रहा है। तीन और पुलों के लिए राज्य सरकार द्वारा विस्तृत परियोजना रिपोर्ट तैयार की जानी है।                                                                                                                                                                                  
                                                                                                                                                                                                                                                                                                                                                                                                                                     
                                                                                                                                                                                                                                                                                                                                                                                                                                     
श्री गडकरी ने राज्य सरकार से कहा कि वह नदी तटों पर 40 हजार करोड़ रुपये की लागत से बनने वाले प्रस्तावित ब्रह्मपुत्र राष्ट्रीय राजमार्गों के लिए विस्तृत परियोजना रिपोर्ट दे।                                                                                                                                                                                                                                                          
                                                                                                                                                                                                                                                                                                                                                                                                                                     
                                                                                                                                                                                                                                                                                                                                                                                                                                     
वीके/केपी/एम –3154                                                                                                                                                                                                                                                                                                                                                                                                                   
                                                                                                                                                                                                                                                                                                                                                                                                                                     
                                                                                                                                                                                                                                                                                                                                                                                                                                     
    
    
    (Release ID: 1497281) Visitor Counter : 7