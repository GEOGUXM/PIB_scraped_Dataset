      प्रधानमंत्री कार्यालय

      प्रधानमंत्री की आगामी इस्राइल और जर्मनी की यात्रा
      Posted On: 03 JUL 2017 7:30PM by PIB Delhi


    प्रधानमंत्री श्री नरेन्द्र मोदी 4-6 जुलाई, 2017 के बीच इस्राइल का दौरा करेंगे। प्रधानमंत्री 6-8 जुलाई, 2017 के बीच 12वें जी-20 सम्मेलन में हिस्सा लेने जर्मनी के हैम्बर्ग भी जाएंगे।


    अपने फेसबुक पोस्ट की एक श्रृंखला में प्रधानमंत्री ने कहाः


    'मैं प्रधानमंत्री बेंजामिन नेतन्याहू के निमंत्रण पर 4-6 जुलाई, 2017 के बीच इस्राइल की यात्रा पर जा रहा हूं।


    इस्राइल के दौरे पर जाने वाले पहले भारतीय प्रधानमंत्री के रूप में मैं इस अभूतपूर्व यात्रा के लिए बेहद उत्सुक हैं। यह यात्रा दोनों देशों और उनके लोगों को करीब लाएगी। इस वर्ष, भारत और इस्राइल ने अपने राजनयिक संबंधों के 25 साल पूरे किए हैं।


    मैं प्रधानमंत्री नेतन्याहू के साथ आपसी साझेदारी बढ़ाने और पारस्परिक लाभ के विभिन्न क्षेत्रों को मजबूती प्रदान करने के लिए विस्‍तार से वार्ता करूंगा। हमारे पास आतंकवाद जैसे सबसे बड़े साझा खतरे पर चर्चा करने का भी अवसर होगा।


    मैं राष्ट्रपति रूवेन रूवी रिवलिन से भी मुलाकात करूंगा। गत वर्ष नवंबर में नई दिल्ली में मुझे उनका और अन्य वरिष्ठ नेताओं का स्वागत करने का अवसर मिला था।


    मेरी यात्रा के दौरान मेरा कार्यक्रम इस्राइली समाज के हर वर्ग से जुड़ने का अवसर देगा। मुझे खासतौर पर इस्राइल में रहने वाले जीवंत भारतीय समुदाय के लोगों से मिलने का इंतजार है, जो देशों के बीच एक स्थायी संपर्क का प्रतिनिधित्व करते हैं।


    जहां तक आर्थिक पक्ष की बात है, मैं व्यापार और निवेश बढ़ाने के लिए जमीनी स्तर पर सहयोग पर चर्चा के लिए भारत और इस्राइल के अग्रणी सीईओ एवं स्टार्टअप्स से मिलूंगा। इसके अतिरिक्त, मुझे उम्मीद है कि मौके पर जाकर प्रौद्योगिकी एवं नवाचार के क्षेत्र में इस्राइल की उपलब्धियों के बारे में जानकारी मिलेगी।


    अपने प्रवास के दौरान, मैं होलोकॉस्ट पीड़ितों को श्रद्धांजलि देने के लिए उनकी याद में बनाए गए याद वशेम मेमोरियल म्यूजियम का दौरा करूंगा। इसकी गिनती मानव इतिहास की सबसे बड़ी त्रासदियों में होती है। इससे बाद, मैं 1918 के हइफा मुक्ति संग्राम के दौरान शहीद हुए साहसी भारतीय सैनिकों को भी श्रद्धांजलि अर्पित करूंगा।


    छह जुलाई की शाम को, मैं 12वें जी-20 सम्मेलन में हिस्सा लेने हैम्बर्ग जाऊंगा। इस सम्मेलन की मेजबानी जर्मनी कर रहा है। सात और आठ जुलाई को मुझे हमारी दुनिया को प्रभावित करने वाले उन महत्वपूर्ण मुद्दों पर जी-20 देशों से अन्य नेताओं से मुलाकात का इंतजार है, जिनका असर आर्थिक विकास, सतत विकास, शांति एवं स्थिरता पर पड़ता है।


    हम गत वर्ष होंगझाऊ सम्मेलन के दौरान लिए गए फैसलों में हुई प्रगति की समीक्षा करेंगे और आतंकवाद, जलवायु, सतत विकास, विकास एवं व्यापार, डिजिटलीकरण, स्वास्थ्य, रोजगार, पलायन, महिला सशक्तिकरण और अफ्रीका से साझेदारी के मुद्दों पर चर्चा करेंगे। इस बार के सम्मेलन की थीम 'शेपिंग एन इंटर-कनेक्टेड वर्ल्ड यानी आपस में जुड़े एक विश्व को आकार देना' रखी गई है।


    पूर्व की तरह ही, मुझे सम्मेलन के दौरान से पारस्परिक हित के द्विपक्षीय मुद्दों पर विचारों के आदान-प्रदान के लिए नेताओं से मुलाकात का इंतजार है।'


    ****


    AKT/AK/AS

    
    
    (Release ID: 1494461) Visitor Counter : 36