      संघ लोक सेवा आयोग

      सिविल सेवा (प्रारंभिक) परीक्षा, 2017
      Posted On: 27 JUL 2017 7:40PM by PIB Delhi


    दिनांक 18.06.2017 को आयोजित सिविल सेवा (प्रारंभिक) परीक्षा, 2017 के परिणाम के आधार पर, निम्नलिखित अनुक्रमांक वाले उम्मीदवारों ने सिविल सेवा (प्रधान) परीक्षा, 2017 में प्रवेश के लिए अर्हता प्राप्‍त कर ली है।


    इन उम्मीदवारों की उम्मीदवारी अनंतिम है। परीक्षा की नियमावली के अनुसार, इन सभी उम्मीदवारों को सिविल सेवा (प्रधान) परीक्षा, 2017 के लिए एक विस्तृत आवेदन प्रपत्र, डीएएफ (सीएसएम) में पुन: आवेदन करना है, जो संघ लोक सेवा आयोग की वेबसाइट www.upsc.gov.in पर उपलब्ध होगा। सभी अर्हक उम्मीदवारों को सलाह दी जाती है कि वे शनिवार, 28 अक्तूबर, 2017 से आयोजित की जाने वाली सिविल सेवा (प्रधान) परीक्षा, 2017 में प्रवेश हेतु डीएएफ (सीएसएम) को ऑनलाइन भरें और उसे ऑनलाइन जमा कर दें। डीएएफ (सीएसएम), आयोग की वेबसाइट पर दिनांक 17 अगस्त, 2017 से 31 अगस्त, 2017, सायं 6.00 बजे तक उपलब्‍ध रहेगा। डीएएफ (सीएसएम) भरने और पूर्ण रूप से भरे गए आवेदन प्रपत्र को आयोग में ऑनलाइन जमा करने संबंधी महत्वपूर्ण अनुदेश भी वेबसाइट पर उपलब्ध रहेंगे। सफल घोषित किए गए उम्मीदवारों को ऑनलाइन विस्तृत आवेदन प्रपत्र भरने से पहले, वेबसाइट के संगत पृष्‍ठ पर अपने को पंजीकृत करना होगा। अर्हक उम्मीदवारों को दिनांक 22 फरवरी, 2017 की कार्मिक एवं प्रशिक्षण विभाग की अधिसूचना के तहत भारत के राजपत्र (असाधारण) में प्रकाशित सिविल सेवा परीक्षा, 2017 की नियमावली का अवलोकन करने का भी परामर्श दिया जाता है ।


    उम्‍मीदवार यह नोट करें कि डीएएफ (सीएसएम) आवेदन प्रपत्र को ऑनलाइन अथवा उसका प्रिंटआउट जमा करने मात्र से उन्‍हें प्रधान परीक्षा में प्रवेश के लिए स्‍वत: अधिकार नहीं मिल जाता। परीक्षा प्रारंभ होने से लगभग 2 सप्‍ताह पहले पात्र उम्‍मीदवारों के संदर्भ में प्रधान परीक्षा के लिए समय-सारणी और ई-प्रवेश पत्र आयोग की वेबसाइट पर अपलोड कर दिए जाएंगे। डीएएफ (सीएसएम) जमा करने के बाद डाक पते या ई-मेल पते या मोबाइल नंबर में हुए परिवर्तन, यदि कोई हों, के बारे में आयोग को तुरन्त सूचित किया जाए।


    उम्‍मीदवारों को यह भी सूचित किया जाता है कि सिविल सेवा (प्रारंभिक) परीक्षा, 2017 के माध्यम से ली गई स्क्रीनिंग टेस्‍ट के अंक, कट ऑफ अंक और उत्‍तर कुंजी सिविल सेवा (प्रधान), परीक्षा, 2017 की संपूर्ण प्रक्रिया अर्थात् सिविल सेवा परीक्षा, 2017 के अंतिम परिणाम की घोषणा के बाद ही आयोग की वेबसाइट www.upsc.gov.in पर अपलोड किए जाएंगे।


    संघ लोक सेवा आयोग, धौलपुर हाउस, शाहजहां रोड, नई दिल्ली के परिसर में परीक्षा हॉल भवन के पास सुविधा केन्द्र है। उम्मीदवार, उपर्युक्त परीक्षा के अपने परिणाम के बारे में कोई भी जानकारी/ स्पष्टीकरण इस सुविधा केन्द्र से व्यक्तिगत रूप से अथवा दूरभाष संख्या 011-23385271, 011-23098543 या 011-23381125 पर सभी कार्य दिवसों के दौरान प्रात: 10.00 बजे से सायं 5.00 बजे के बीच प्राप्‍त कर सकते हैं। उम्मीदवार, संघ लोक सेवा आयोग की वेबसाइट www.upsc.gov.in पर भी अपने परिणाम से संबंधित सूचना प्राप्‍त कर सकते हैं।


    अनुक्रमांक 1000001 के परिणाम को रोक दिया गया है क्योंकि संबंधित उम्मीदवार की उम्मीदवारी न्यायालय में विचाराधीन है तथा अनुक्रमांक 0178081 के परिणाम को रोक दिया गया है क्योंकि संबंधित उम्मीदवार की उम्मीदवारी उन पर चल रहे अनुशासनात्मक मामले के चलते अनंतिम है।


    पूरी सूची के लिए यहाँ- क्लिक करें


    *****


    के.एस.डी/ एके/ एस.ऐ

    
    
    (Release ID: 1497492) Visitor Counter : 11