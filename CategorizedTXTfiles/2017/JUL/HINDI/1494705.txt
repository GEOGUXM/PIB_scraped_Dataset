      अल्‍पसंख्‍यक कार्य मंत्रालय

      अल्पसंख्यक समुदाय के युवाओं के रोजगारपूरक कौशल विकास के लिए कि देश के 100 जिलों में गरीब नवाज कौशल विकास केंद्र की स्थापना होगी: श्री मुख़्तार अब्बास नकवी
      Posted On: 06 JUL 2017 2:38PM by PIB Delhi


    "नई उड़ान" योजना के तहत आर्थिक सहायता प्राप्त कर सिविल सेवा परीक्षा में सफलता हासिल करने वाले अल्पसंख्यक समुदाय के अभ्यर्थियों को श्री नकवी ने सम्मानित किया


    श्री मुख्तार अब्बास नकवी ने मौलाना आज़ाद एजुकेशन फाउंडेशन की गवर्निंग बॉडी मीटिंग और जनरल बॉडी मीटिंग की अध्यक्षता की


    अल्पसंख्यक मामलों के राज्यमंत्री (स्वतंत्र प्रभार) एवं संसदीय कार्य राज्यमंत्री श्री मुख्तार अब्बास नकवी ने आज कहा कि देश के 100 जिलों में गरीब नवाज कौशल विकास केंद्र की स्थापना होगी जहाँ लाखों की संख्या में अल्पसंख्यक समुदाय के युवाओं का रोजगारपूरक कौशल विकास होगा।


    श्री नकवी ने कहा कि आने वाले 6 महीनों में हैदराबाद, नोएडा, लखनऊ, जयपुर, नागपुर, औरंगाबाद, भोपाल, इंदौर, इलाहाबाद, मैसूर, चेन्नई, गोवा, गौहाटी, कोलकता, पटना, किशनगंज, देहरादून, शाहजहांपुर, रामपुर, रांची, गिरीडीह, मेवात, तिजारा, पानीपत, दिल्ली, उधमसिंह नगर, अमृतसर, चंडीगढ़, मुंबई आदि स्थानों पर गरीब नवाज कौशल विकास केंद्र शुरू किये जायेंगे।


    श्री नकवी ने आज अल्पसंख्यक मंत्रालय की "नई उड़ान" योजना के तहत आर्थिक सहायता प्राप्त कर सिविल सेवा परीक्षा में सफलता हासिल करने वाले अल्पसंख्यक समुदाय के अभ्यर्थियों को सम्मानित किया। श्री नकवी ने कहा कि शिक्षा ही गरीबी, कट्टरवाद, आतंकवाद जैसी समस्याओं का हल है। "नई उड़ान" संघ लोक सेवा आयोग, कर्मचारी चयन आयोग, राज्य लोक सेवा आयोगों इत्यादि द्वारा आयोजित प्रारंभिक परीक्षाओं को उतीर्ण करने वाले अल्पसंख्यक छात्रों हेतु कोचिंग/ट्रेनिंग आदि के लिए आर्थिक सहायता की योजना है।


    श्री नकवी ने कहा कि अल्पसंख्यक समुदाय के रिकॉर्ड संख्या में नौजवान, जिसमे लगभग 50 मुस्लिम भी शामिल हैं, 2016 की सिविल सेवा परीक्षा में उत्तीर्ण हुए। यह पहली बार है जब इतनी बड़ी संख्या में अल्पसंख्यक समुदाय के युवा सिविल सेवा परीक्षा में पास हुए हैं। जम्मू और कश्मीर के बिलाल मोहिउद्दीन भट्ट ने 10वी रैंक हासिल की। यह नतीजे दर्शाते हैं की अल्पसंख्यक समुदाय में प्रतिभाओं की कोई कमी नहीं है बस जरुरत है उन्हें मौका और बेहतर माहौल मुहैय्या कराने की। हमारी सरकार ने प्रभावी कदम उठाये हैं। इस बार अल्पसंख्यक समुदाय (मुस्लिम, सिक्ख, ईसाई, जैन, बौद्ध, पारसी) के युवाओं के लिए प्रशासनिक परीक्षाओं हेतु कोचिंग की सहायता राशि बढ़ाई जा रही है। इस अवसर पर श्री नकवी ने कहा कि अल्पसंख्यक समुदायों के युवाओं को और विशेषकर जम्मू और कश्मीर के युवाओं को इन सफल अभ्यर्थियों से प्रेरणा लेनी चाहिए।


    "नई उड़ान" योजना के तहत अल्पसंख्यक मंत्रालय द्वारा आर्थिक सहायता प्राप्त कर सिविल सेवा परीक्षा में सफलता हासिल करने वाले अल्पसंख्यक समुदाय के 7 सफल उम्मीदवारों में 5 मुस्लिम समाज के और 2 जैन समुदाय से हैं। श्री नकवी ने सिविल सेवा परीक्षा में उत्तीर्ण अल्पसंख्यक समुदाय के अभ्यर्थियों को शुभकामनाएं देते हुए उनसे अपील की कि वे अपने समुदाय के युवाओं का मार्गदर्शन करें, उनका सहयोग करें। "नई उड़ान" योजना के तहत अभी तक 3198 उम्मीदवारों को आर्थिक सहायता मुहैय्या कराई गई है जिसमे से 24 उम्मीदवारों ने सिविल सेवा परीक्षा पास की है।


    आज मौलाना आज़ाद एजुकेशन फाउंडेशन की गवर्निंग बॉडी मीटिंग और जनरल बॉडी मीटिंग के दौरान अल्पसंख्यक मंत्रालय द्वारा अल्पसंख्यकों के शैक्षिक सशक्तिकरण और विश्वस्तरीय शैक्षिक संस्थानों की स्थापना हेतु गठित एक उच्च स्तरीय 11-सदस्यीय समिति ने अपनी रिपोर्ट श्री नकवी को सौंपी।


    श्री नकवी ने कहा कि अल्पसंख्यक मंत्रालय अल्पसंख्यकों को बेहतर पारंपरिक एवं आधुनिक शिक्षा मुहैय्या कराने के लिए अंतरराष्ट्रीय स्तर के 5 शिक्षण संस्थानों की स्थापना कर रहा है। आधुनिक, तकनीकी, मेडिकल, आयुर्वेद, यूनानी सहित विश्वस्तरीय कौशल विकास की शिक्षा देने वाले संस्थान देश भर में स्थापित किये जा रहे हैं। हमारी कोशिश है कि यह शिक्षण संस्थान अगले दो वर्षों में शुरू कर दें। इन शिक्षण संस्थानों में 40 प्रतिशत आरक्षण लड़कियों के लिए किये जाने का प्रस्ताव है।


    कोई भी गरीब बच्चा शिक्षा से वंचित नहीं रहे इसके लिए हम शिक्षा का एक बड़ा अभियान "तहरीके तालीम" शुरू कर रहे हैं, जिसके तहत हम शिक्षा के संसाधन एवं सुविधा का हर क्षेत्रा में व्यापक जाल बिछाएंगे। इसकी शुरुआत पूर्व राष्ट्रपति ए पी जे अब्दुल कलाम की जयंती के अवसर पर 15 अक्तूबर को की जाएगी। अल्पसंख्यक बहुल क्षेत्रों में 100 नवोदय विद्यालय जैसे स्कूल खोले जायेंगे। 23 गुरुकुल जैसे विद्यालयों की स्थापना की गई है।


    श्री नकवी ने कहा कि समिति द्वारा अल्पसंख्यकों की शिक्षा के लिए बड़े प्रभावी कदम उठाने, शैक्षिक सशक्तिकरण एवं गरीबों को शिक्षा देने के उपायों से सम्बंधित तमाम सुझावों पर सरकार गंभीरता से विचार करेगी।


    श्री नकवी ने कहा कि हमारा लक्ष्य "समावेशी विकास और विश्वास" है। कोई भी नकारात्मक एजेंडा हमारे विकास और विश्वास के माहौल को कमजोर नहीं कर सकता। तालीम के जरिये तरक्की के रास्ते में किसी भी प्रकार का रोड़ा-रुकावट हम सब को मिल कर साफ करना होगा।


    ****


    AK

    
    
    (Release ID: 1494705) Visitor Counter : 20