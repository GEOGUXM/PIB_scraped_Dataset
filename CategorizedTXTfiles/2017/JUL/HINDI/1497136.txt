      पूर्वोत्‍तर क्षेत्र विकास मंत्रालय

      आईसीसी अध्यक्ष की पूर्वोत्तर में जीएसटी लागू करने के बारे में डॉ. जितेन्द्र सिंह के साथ बातचीत
      Posted On: 25 JUL 2017 7:49PM by PIB Delhi


    भारतीय व्यापार मंडल (आईसीसी) के अध्यक्ष श्री शाश्वत गोयनका ने आज यहां केन्द्रीय पूर्वोत्तर क्षेत्र विकास, प्रधानमंत्री कार्यालय, कार्मिक, जन शिकायत, पेंशन, परमाणु ऊर्जा और अंतरिक्ष राज्यमंत्री डॉ. जितेन्द्र सिंह से मुलाकात की और जीएसटी के कार्यान्वयन और पूर्वोत्तर में भविष्य में निवेश की संभावनाओं सहित अनेक विषयों पर विचार-विमर्श किया।


    श्री गोयनका ने डॉ. जितेन्द्र सिंह को जानकारी दी कि कुछ प्रमुख घराने पूर्वोत्तर में निवेश करना चाहते हैं जो उनके अनुसार भविष्य में एक महत्वपूर्ण उभरता हुआ व्यापारिक क्षेत्र है। श्री गोयनका ने हाल ही में कोलकाता स्थित प्रतिष्ठित भारतीय व्यापार मंडल के अध्यक्ष का कार्यभार संभाला है। उन्होंने जीएसटी के फायदों के बारे में व्यापारियों और उपभोक्ताओं के लिए आईसीसी द्वारा शुरू किये गये जन जागरण कार्यक्रमों की श्रृंखलाओं से डॉ. सिंह को अवगत कराया।


    डॉ. जितेन्द्र सिंह ने जीएसटी जागरूकता कार्यक्रम शुरू करने के लिए आईसीसी की भूमिका की सराहना की। उन्होंने कहा कि पूर्वोत्तर को कुछ अन्य राज्यों के साथ जीएसटी से भारी लाभ होगा। उन्होंने बताया कि पिछले एक वर्ष के दौरान पूर्वोत्तर के लिए निवेश की अनेक पेशकशें हुई हैं। इनमें कुछ विदेशों के संभावित निवेशक भी हैं।


    पूर्वोत्तर में उद्यम को प्रोत्साहित करने के लिए भारतीय व्यापार मंडल और भारत के अन्य प्रमुख व्यापार संगठनों का आह्वान करते हुए डॉ. जितेन्द्र सिंह ने कहा कि पिछले दो से तीन वर्षों में उनके मंत्रालय और पूर्वोत्तर परिषद द्वारा अनेक प्रोत्साहन और सुविधाओं के प्रावधान किये गये हैं। उन्होंने बताया कि प्रधानमंत्री श्री नरेन्द्र मोदी के नेतृत्व वाली सरकार का मुख्य केन्द्र बिन्दु ‘एक्ट ईस्ट’ नीति है। पूर्वोत्तर राज्यों के व्यापार को उभरती हुई व्यापार संभावनाओं के रूप में सीमापार म्यांमार, भूटान और बंगलादेश जैसे देशों में भी विस्तार मिला है।


    वीके/केपी/एम –3137

    
    
    (Release ID: 1497136) Visitor Counter : 9