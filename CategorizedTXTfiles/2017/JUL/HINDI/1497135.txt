      युवा कार्यक्रम एवं खेल मंत्रालय

      खेल मंत्री विजय गोयल ने फीफा अंडर -17 विश्व कप के लिए भारतीय फुटबॉल टीम से मुलाकात की
      Posted On: 25 JUL 2017 7:39PM by PIB Delhi


    युवा मामले और खेल राज्य मंत्री (स्वतंत्र प्रभार) श्री विजय गोयल ने आज जवाहर लाल नेहरू स्टेडियम का दौरा किया। उन्होंने इस साल अक्टूबर में भारत में आयोजित होने वाले फीफा अंडर -17 विश्वकप के लिए यहां अभ्यास कर रही भारतीय फुटबाल टीम से मुलाकात की।


    मंत्री महोदय ने टीम के हर सदस्य, उनके कोच और अन्य सहायक कर्मचारियों के साथ बातचीत की, ताकि उन्हें तैयारी के लिए और सुविधाएं उपलब्ध कराई जा सकें। बाद में मीडिया से बात करते हुए मंत्री महोदय ने कहा कि टीम को स्पेन, पुर्तगाल, जर्मनी, रूस, दुबई और ब्राजील जैसे विभिन्न देशों के दौरे के दौरान अनेक नए अनुभव प्राप्त हुए हैं। उन्होंने कहा कि टीम ने विश्व कप की तैयारियों के लिए क्लब और देशों के साथ काफी अंतरराष्ट्रीय मैत्रीपूर्ण मैच खेले हैं।


    श्री गोयल ने कहा कि वर्तमान में टीम अगस्त, 2017 में मेक्सिको में होने वाले चार देशों के टूर्नामेंट की तैयारी कर रही है जहां भारत, मैक्सिको, कोलंबिया और चिली भाग लेंगे। उन्होंने कहा कि विश्व कप से पहले यह भारतीय टीम के लिए अपने कौशल को सुधारने का एक अच्छा मौका होगा।


    श्री विजय गोयल ने आशा व्यक्त की कि खिलाड़ियों के उत्साह और कठिन परिश्रम की बदौलत टीम के सदस्य देश का गौरव बढ़ाएंगे। उन्होंने कहा कि भारतीय टीम चैंपिनशिप में अप्रत्याशित विजेता साबित होगी। खिलाड़ियों को शुभकामना देते हुए मंत्री महोदय ने कहा पूरा देश खिलाड़ियों की सफलता की कामना कर रहा है। उन्होंने कहा कि प्रधान मंत्री नरेंद्र मोदी ने बार- बार देश में खेल संस्कृति को बढ़ावा देने पर जोर दिया है। श्री गोयल ने कहा कि पीएम श्री नरेन्द्र मोदी के गतिशील नेतृत्व में सरकार ने देशभर के स्कूलों को फुटबॉल के साथ जोड़ने के लिए मिशन XI मिलियन की शुरुआत की है। खेल और आगामी विश्व कप को बढ़ावा देने के लिए बड़े पैमाने पर देश के छात्रों और युवाओं को फुटबॉल खेलने के लिए प्रेरित किया जाएगा।


    वीएल/केजेk-3135

    
    
    (Release ID: 1497135) Visitor Counter : 8