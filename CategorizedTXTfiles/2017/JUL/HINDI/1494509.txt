      पर्यावरण, वन एवं जलवायु परिवर्तन मंत्रालय

      वन महोत्‍सव मनाने के लिए पर्यावरण मंत्री करेंगे पौधा रोपण अभियान का नेतृत्‍व
      Posted On: 04 JUL 2017 6:33PM by PIB Delhi

                                                                                                                                                                                                                                                                                                                                                                                                                                                                                                                                                                                                                                        
                                                                                                                                                                                                                                                                                                                                                                                                                                                                                                                                                                                                                                        
केन्‍द्रीय पर्यावरण, वन और जलवायु परिवर्तन मंत्री डॉ. हर्षवर्धन वन महोत्‍सव मनाने के लिए एक महीने तक चलने वाले पौधा रोपण अभियान का नेतृत्‍व करेंगे, जो 5 जुलाई से शुरू हो रहा है। पौधा रोपण अभियान कल दिल्‍ली के रामलीला पार्क, सीसी कॉलोनी, मॉडल टाउन में आयोजित किया जाएगा तथा 6 जुलाई को डिस्ट्रिक पार्क, पश्चिम विहार में आयोजित किया जाएगा। मंत्री महोदय पौधा रोपण करेंगे तथा स्‍थानीय निवासियों को वृक्षारोपण करने के लिए पौधे वितरित करेंगे। डॉ. हर्षवर्धन ने लोगों को स्‍थानीय देसी पौधे लगाने की सलाह दी है, क्‍योंकि यह स्‍थानीय जलवायु के अनुकूल होते हैं, तथा स्‍थानीय पक्षियों, कीड़ों और जानवरों के लिए भी सहायक होते हैं।
                                                                                                                                                                                                                                                                                                                                                                                                                                                                                                                                                                                                                                        
देश में वन आधारित अर्थव्‍यवस्‍था को बढ़ावा देने के प्रधानमंत्री श्री नरेन्‍द्र मोदी के ‘वन धन’ पर जोर देते हुए श्री हर्षवर्धन ने कहा कि जैव विविधता में सुधार और प्रकृति के साथ रहने की हजारों साल पुरानी हमारी संस्‍कृति का हिस्‍सा है। मंत्री महोदय ने सभी राज्‍यों तथा लोगों से मानसून के दौरान बड़ी संख्‍या में पौधा रोपण करने का आग्रह किया। डॉ. हर्षवर्धन ने कहा कि राष्‍ट्रीय स्‍तर पर भारत का निर्धारित अंशदान स्‍तर से 2.5 से लेकर 3 बिलियन टन अतिरिक्‍त कार्बन सिंक का निर्माण होगा और 2030 तक अतिरिक्‍त जंगल के जरिए इसे कवर किया जा सकेगा।                                                                                  
                                                                                                                                                                                                                                                                                                                                                                                                                                                                                                                                                                                                                                        
वन महोत्‍सव की शुरूआत 1950 में एक पौधा रोपण अभियान से हुई थी, जिसमें राष्‍ट्रीय नेताओं ने भाग लिया था। पौधा रोपण अभियान की शुरूआत तत्‍कालीन कृषि और खाद्य मंत्री डॉ. के.एम. मुंशी द्वारा की गई थी, ताकि लोगों के बीच वन संरक्षण और पौधा रोपण को लेकर जागरूकता पैदा की जा सके। इसी तरह यह महोत्‍सव भारत के अन्‍य राज्‍यों में भी मनाया गया।                                                                                                                                                                                                                                                                                              
                                                                                                                                                                                                                                                                                                                                                                                                                                                                                                                                                                                                                                        
आमतौर पर वन महोत्‍सव हर साल जुलाई के पहले सप्‍ताह में मनाया जाता है और भारत के विभिन्‍न हिस्‍सों में यह अलग-अलग दिन मनाया जाता है। वन महोत्‍सव को मनाने के पीछे का कारण स्‍थानीय लोगों को पौधा रोपण अभियान में शामिल करना तथा उनके बीच पर्यावरण के प्रति जागरूकता पैदा करना है। डॉ. हर्षवर्धन ने लोगों से ‘ग्रीन अम्‍बेसडर’ बनने का आग्रह किया तथा मानसून के दौरान सक्रिय रूप से पौधा रोपण अभियान में भाग लेने की अपील की।                                                                                                                                                                                                              
                                                                                                                                                                                                                                                                                                                                                                                                                                                                                                                                                                                                                                        
इस अवसर पर लघु फिल्‍में और वृत्‍तचित्र, सम्‍मेलन तथा प्रदर्शनी, पेंटिंग और पोस्‍टर प्रतियोगिता जैसे कार्यक्रमों का भी आयोजन किया जा रहा है।                                                                                                                                                                                                                                                                                                                                                                                                                                                                                             
                                                                                                                                                                                                                                                                                                                                                                                                                                                                                                                                                                                                                                        
*****                                                                                                                                                                                                                                                                                                                                                                                                                                                                                                                                                                                                                                   
                                                                                                                                                                                                                                                                                                                                                                                                                                                                                                                                                                                                                                        
                                                                                                                                                                                                                                                                                                                                                                                                                                                                                                                                                                                                                                        
वीके/केजे/वाईबी –1946                                                                                                                                                                                                                                                                                                                                                                                                                                                                                                                                                                                                                   
                                                                                                                                                                                                                                                                                                                                                                                                                                                                                                                                                                                                                                        

    

    
    (Release ID: 1494509) Visitor Counter : 25