      वित्‍त मंत्रालय

      ब्रिक्‍स देशों के राजस्‍व प्रमुखों ने भारत में लागू जीएसटी सुधारों की प्रशंसा की; चीन के हंगजोऊ में एक बैठक में ब्रिक्‍स राजस्‍व प्रमुखों ने सहयोग के क्षेत्रों की पहचान करते हुए टैक्‍स मामलों में सहयोग ज्ञापन पर हस्‍ताक्षर किये
      Posted On: 28 JUL 2017 4:16PM by PIB Delhi


    चीन में हाल में संपन्‍न ब्रिक्‍स देशों के राजस्‍व प्रमुखों की बैठक में भारत में लागू जीएसटी सुधारों की प्रशंसा की गई।


    25 से 27 जुलाई, 2017 तक चीन के हंगजोऊ में ब्रिक्‍स देशों के राजस्‍व प्रमुखों और कर विशेषज्ञों की बैठक में ब्रिक्‍स देशों ने भारत में लागू जीएसटी की सराहना की। भारतीय शिष्‍टमंडल का नेतृत्‍व भारत के राजस्‍व सचिव डॉ. हसमुख अढिया ने किया। ब्रिक्‍स देशों के नेताओं और प्रतिनिधियों ने भारत में लागू जीएसटी सुधारों के बारे में जानकारी ली और इस बड़े सुधार के प्रयासों के लिए भारत की सराहना की। बैठक के बाद आयोजित संवाददाता सम्‍मेलन में भारतमें लागू जीएसटी सुधारों के बारे में मीडिया की ओर से भी सवाल किये गये और मीडिया को जीएसटी सुधार से होने वाले लाभ के बारे में बताया गया।


    बैठक में ब्रिक्‍स देशों के राजस्‍व प्रमुखों तथा कर विशेषज्ञों ने समकालीन अंतर्राष्‍ट्रीय टैक्‍स के विषयों पर चर्चा की। बैठक के बाद एक संयुक्‍त विज्ञप्ति जारी की गई। सहयोग के क्षेत्रों की पहचान करते हुए टैक्‍स मामलों के बारे में सहयोग को लेकर सहमति ज्ञापन पर राजस्‍व प्रमुखों ने हस्‍ताक्षर किये। सहयोग के चिन्हित क्षेत्रों में अंतर्राष्‍ट्रीय मंचों पर समन्‍व्‍य, क्षमता सृजन, अनुभव साझा करना और नियमित संवाद शामिल है।


    ****


    वीके/एजी/वाईबी -3182

    
    
    (Release ID: 1497613) Visitor Counter : 9