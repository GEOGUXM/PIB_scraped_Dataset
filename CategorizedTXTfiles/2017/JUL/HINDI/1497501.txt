      गृह मंत्रालय

      श्री राजनाथ सिंह ने चंडीगढ के लिए गृहमंत्री की सलाहकार समिति की बैठक की अध्‍यक्षता की
      Posted On: 27 JUL 2017 8:09PM by PIB Delhi


    केन्‍द्रशासित क्षेत्र चंडीगढ के लिए गृहमंत्री सलाहकार समिति की बैठक आज यहां केन्‍द्रीय गृहमंत्री श्री राजनाथ सिंह की अध्यक्षता में हुई। चंडीगढ का प्रतिनिधित्‍व पंजाब के राज्‍यपाल और चंडीगढ के प्रशासक श्री वी पी सिंह बदनौरे, संसद सदस्‍य श्रीमती किरण खेर तथा अन्‍य सदस्‍यों ने किया।


    सदस्‍यों ने चड़ीगढ के विभिन्‍न क्षेत्रों में विकास से संबंधित 46 विषय सूचियों को सुझाव रूप में प्रस्‍तुत किया। बैठक के दौरान भूमि, भवन उपकानूनों, यातायात तथा सेवा संबंधी विषयों पर चर्चा की गई। बैठक में चंडीगढ के होमगार्ड को आजीविका भत्‍ता मंजूरी की स्थिति तथा कोर्ट फीस (पंजाब संशोंधन अधिनियम, 2016) के बारे में जानकारी दी गई। सदस्‍यों ने नगर निगम के राजस्‍व हिस्‍से को बढ़ाने और चंडीगढ में ठोस कचरा प्रबन्‍धन की समस्‍या का समाधान निकालने पर बल दिया।


    केन्‍द्रीय गृहमंत्री ने मंत्रालय में लम्बित विषयों को तेजी से निपटाने और अन्‍य मंत्रालयों में लम्बित मामलों को देखने का निर्देश अधिकारियों को दिया। उन्‍होंने चंडीगढ प्रशासन को प्राथमिक स्‍वभाव के विषयों को देखने की सलाह दी। श्री राजनाथ सिंह ने उपयोगी और विस्‍तृत विचार-विमर्श के लिए सदस्‍यों को धन्‍यवाद दिया।


    बैठक में गृह राज्‍यमंत्री श्री हंसराज गंगाराम अहीर, केन्‍द्रीय गृह सचिव श्री राजीव महर्षि, विशेष कार्य अधिकारी (गृह) श्री राजीव गौबा, सलाहकार श्री हरिकृष्‍ण पालीवाल तथा गृह, स्‍वास्‍थ्‍य और परिवार कल्‍याण, मानव संसाधन विकास, सामाजिक न्‍याय और आधिकारिता तथा कार्मिक लोक शिकायत और पेंशन मंत्रालय के वरिष्‍ठ अधिकारियों ने भी भाग लिया।


    वीके/एजी/आरएन- 3178


    

    
    (Release ID: 1497501) Visitor Counter : 10