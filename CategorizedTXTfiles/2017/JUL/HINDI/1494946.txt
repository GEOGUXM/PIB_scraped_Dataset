      प्रधानमंत्री कार्यालय

      प्रधानमंत्री मोदी ने की कोरिया गणराज्य के राष्ट्रपति, इटली के प्रधानमंत्री और नॉर्वे के प्रधानमंत्री से मुलाकात
      Posted On: 08 JUL 2017 4:55PM by PIB Delhi


    प्रधानमंत्री श्री नरेन्‍द्र मोदी ने हैम्‍बर्ग में जी 20 शिखर सम्‍मेलन के अवसर पर आज कोरिया गणराज्‍य के राष्‍ट्रपति श्री एच. ई. मून से मुलाकात की। प्रधानमंत्री ने राष्‍ट्रपति चुनाव में जीत के लिए राष्‍ट्रपति मून को व्‍यक्तिगत तौर पर बधाई दी। राष्‍ट्रपति ने प्रधानमंत्री के बधाई वाले फोन कॉल और कोरियाई भाषा में ट्वीट को याद किया जिसे दक्षिण कोरिया के लोगों द्वारा गर्मजोशी से प्राप्‍त किया गया था। दोनों नेताओं ने भारत और दक्षिण कोरिया के बीच विशेष रणनीतिक साझेदारी को खासकर मेक इन इंडिया, डिजिटल इंडिया, स्‍टार्टअप इंडिया जैसे कार्यक्रमों में भागीदारी के जरिये और विकसित करने के लिए अपनी प्रतिबद्धता जताई। प्रधानमंत्री ने राष्ट्रपति मून को जल्‍द से जल्‍द भारत दौरे पर आने के लिए आमंत्रित किया जिसे स्वीकार कर लिया गया।


    इटली के प्रधानमंत्री महामहिम श्री पाओलो जेंतोलिनी के साथ प्रधानमंत्री मोदी की चर्चा द्विपक्षीय संबंधों को प्रोत्‍साहित करने खासकर व्‍यापार एवं निवेश और लोगों से लोगों के संपर्क को बढ़ावा देने पर केंद्रित रही। प्रधानमंत्री मोदी ने इसी साल नवंबर में भारत में आयोजित होने वाली खाद्य प्रसंस्‍करण प्रदर्शनी- वर्ल्‍ड फूड इंडिया में भाग लेने के लिए इटली को आमंत्रित किया। दोनों नेताओं ने द्विपक्षीय आर्थिक सहयोग को मजबूती देने के लिए दोनों देशों के मझोले उद्यमों के बीच बातचीत को प्रोत्‍साहित करने के महत्‍व पर जोर दिया। इटली के प्रधानमंत्री ने औद्योगिक क्षेत्र सहित अपने देश में हुए भारतीय निवेश की सराहना की। दोनों नेताओं ने जलवायु परिवर्तन की रोकथाम और अफ्रीका में विकास को बढ़ावा देने के लिए स्‍थायी समाधान तलाशने के लिए साथ मिलकर काम करने के तौर तरीकों पर भी चर्चा की।


    प्रधानमंत्री मोदी और नॉर्वे के महामहिम प्रधानमंत्री सुश्री अर्ना सोलबर्ग के साथ द्विपक्षीय मामलों खासकर आर्थिक संबंधों को मजबूत करने पर चर्चा की। प्रधानमंत्री मोदी ने नेशनल इनवेस्टमेंट एंड इंफ्रास्ट्रक्चर फंड में भागीदारी के लिए नॉर्वेजियन पेंशन फंड को आमंत्रित किया। नॉर्वे के प्रधानमंत्री ने यूएनजीए के तत्‍वाधान में आयोजित होने वाले ओसेन्‍स कॉन्‍फ्रेंस में भाग लेने के लिए भारत को आमंत्रित किया। स्‍थायी विकास लक्ष्‍यों (एसडीजी) को हासिल करने में सहयोग के संकेत के तौर पर प्रधानमंत्री सोलबर्ग ने बैठक के अंत में प्रधानमंत्री मोदी को एक फुटबॉल भेंट किया जिस पर एसडीजी अंकित था।


    ***


    AKT/AK/SKC

    
    
    (Release ID: 1494946) Visitor Counter : 27