      युवा कार्यक्रम एवं खेल मंत्रालय

      भारतीय महिला क्रिकेट टीम का विश्‍वकप में शानदार प्रदर्शन युवाओं को खेल को करियर के रूप में अपनाने के लिए प्रेरित करेगा: विजय गोयल
      Posted On: 27 JUL 2017 6:21PM by PIB Delhi


    युवा मामले और खेल राज्‍य मंत्री (स्‍वतंत्र प्रभार) श्री विजय गोयल ने आज यहां अपने आधिकारिक आवास पर शिष्‍टाचार भेंट के लिए आई भारतीय महिला क्रिकेट टीम और सहायक स्‍टाफ का अभिनंदन किया। टीम हाल ही लंदन में संपन्‍न महिला क्रिकेट विश्‍वकप में शानदार प्रदर्शन के बाद स्‍वदेश लौटी है।


    श्री गोयल ने टीम का स्‍वागत करते हुए कहा कि इन लड़कियों ने विश्‍वकप में अपने शानदार प्रदर्शन से देशभर के युवाओं, खासतौर पर लाखों लड़कियों को खेलों को करियर के रूप में अपनाने के लिए प्रेरित किया है। उन्‍होंने कहा कि रियो ओलम्पिक से लेकर पैरालिम्पिक्स तक और हॉकी, कुश्‍ती, बैडमिंटन और अब महिला विश्‍वकप में शानदार प्रदर्शन के बल पर भारतीय महिलाएं अंतर्राष्‍ट्रीय खेल जगत में अग्रणी भूमिका निभा रही हैं। उन्‍होंने कहा कि संदेश एकदम स्‍पष्‍ट है –बेटी बचाओ, बेटी पढाओ और अब ‘बेटी खिलाओ’


    युवाओं को खेलों से जोड़ने के प्रधानमंत्री श्री नरेन्‍द्र मोदी के विजन को दोहराते हुए श्री गोयल ने कहा कि भारत के युवाओं के व्‍यक्तित्‍व के समग्र विकास के लिए ‘खेलोगे तो खिलोगे’ का विचार है।


    श्री गोयल ने परदे के पीछे रहकर प्रयास करने वाले और भारत को महिला क्रिकेट की कामयाबी की खुशियां और उत्‍सव मनाने का अवसर देने वाले प्रशिक्षकों और सहायक स्‍टाफ का भी अभिनन्‍दन किया। उन्‍होंने कहा कि महिला टीम का यह प्रदर्शन आगामी फीफा यू-17 विश्‍व कप (अक्‍तूबर में) भारतीय फुटबाल टीम को प्रेरित करेगा। श्री गोयल ने यह भी कहा कि खिलाडि़यों के लिए मंत्रालय के दरवाजे 24x7 खुले हैं। उन्‍होंने कहा कि खिलाडि़यों को बेहतरीन सुविधाएं उपलब्‍ध कराई जायेंगी ताकि वे अपने-अपने क्षेत्र में उत्‍कृष्‍ट प्रदर्शन करते हुए भारत को खेलों का शक्तिशाली केन्‍द्र बनाये।


    विश्‍वकप का अपना अनुभव साझा करते हुए भारतीय महिला क्रिकेट टीम की कप्‍तान मिताली राज ने प्रतियोगिता में हर एक खिलाड़ी के प्रदर्शन की सराहना की और निरंतर प्रोत्‍साहन देने के लिए प्रधानमंत्री श्री नरेन्‍द्र मोदी और खेल मंत्री श्री विजय गोयल का आभार प्रकट किया। विश्‍वकप में बेमिसाल प्रदर्शन करने वाली हरमनप्रीत कौर और पूनम राउत ने भी इंग्‍लैंड के साथ अपने रोमांचक अंतिम मुकाबले के अनुभव साझा किए।


    वीके/आरके/ आरएन/3172

    
    
    (Release ID: 1497472) Visitor Counter : 5