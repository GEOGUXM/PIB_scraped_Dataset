      युवा कार्यक्रम एवं खेल मंत्रालय

      केन्द्रीय मंत्रियों श्री विजय गोयल एवं श्री बिरेन्दर सिंह ने नई दिल्ली में 12 स्लम युवा दौड़ को झण्डी दिखाकर रवाना किया
      Posted On: 30 JUL 2017 6:12PM by PIB Delhi


    युवा मामले और खेल राज्य मंत्री (स्वतंत्र प्रभार) श्री विजय गोयल ने आज नई दिल्ली में 12वीं एवं अन्तिम स्लम युवा दौड़ को झण्डी दिखाकर रवाना किया। इस दौड़ में लगभग 6000 युवाओं ने हिस्सा लिया। केन्द्रीय इस्पात मंत्री चौधरी बिरेन्दर सिंह एव ओलम्पिक कुश्ती विजेता पहलवान श्री सुशील कुमार ने प्रतिभागियों का उत्साहवर्धन किया। यह दौड़ झण्डेवालान देवी मंदिर से आरम्भ होकर अजमल खॉ पार्क करोल बाग में समाप्त हुई। सभी प्रतिभागियों को मेडल और प्रमाण-पत्र प्रदान किए गए।


    दिल्ली की स्लम बस्तियों से आए युवाओं ने यह प्लेटफार्म उपलब्ध कराने के लिए मंत्रालय के प्रयासों की सरहाना की। श्री विजय गोयल ने कहा कि स्लम युवा दौड़ युवाओं को बेहतर भविष्य के लिए प्रोत्साहित करने का एक प्रयास है। इस तरह की प्रतियोगिताओं का उद्देश्य युवाओं को नशाखोरी, अपराधिक गतिविधियों एवं आतंकवाद से दूर रख कर रचनात्मक गतिविधियों में भागीदारी सुनिश्चित करना है।


    श्री गोयल ने यह भी बताया कि मंत्रालय, स्लम बस्तियों में छोटे युवा क्लब भी बनाएगा जो अपने क्षेत्रों में विकास और स्वच्छता के लिए कार्य करेंगे। उन्होने कहा कि हम फुटबाल, बॉलीबॉल आदि खेलों के लिए प्रतियोगिताओं का आयोजन भी करेंगे। इससे स्लम क्षेत्रों में छिपी खेल प्रतिभाओं का पता लगाने में मदद मिलेगी।


    केन्द्रीय इस्पात मंत्री चौधरी बिरेन्दर सिंह ने स्लम युवा दौड़ के प्रयास की प्रशंसा की और कहा कि युवा हमारे देश का आधार है। ऐसी गतिविधियों से उनका सर्वांगीण विकास होता है और वे देश निर्माण के लिए प्रेरित होते है।


    ओलम्पिक पदक विजेता कुश्ती पहलवान सुशील कुमार ने कहा कि भविष्य के खिलाड़ियों के लिए इस तरह की प्रतियोगिताएं स्वर्णिम अवसर है। श्री सुशील कुमार ने दुसरी बार स्लम युवा दौड़ में हिस्सा लिया है। उन्होने कहा कि इस तरह के प्रयासों से खेल संस्कृति का विकास होगा और मंत्रालय को प्रतिभाशाली युवाओं को खोजने में मदद मिलेगी।


    स्लम युवा दौड़ युवा कार्य एवं खेल मंत्रालय तथा नेहरू युवा केन्द्र संगठन द्वारा आरम्भ किए गए एडोप्ट स्लम अभियान का एक हिस्सा है। कुल 12 स्लम युवा दौड़ आयोजित की गई जिसमें दिल्ली के लगभग 60 हजार युवाओं ने हिस्सा लिया।


    वीएल/जीके/पीकेए/सीएलk-3135


    

    
    (Release ID: 1497755) Visitor Counter : 8