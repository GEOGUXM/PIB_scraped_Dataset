      गृह मंत्रालय

      श्री राजनाथ सिंह ने लक्षद्वीप के लिए गृह मंत्रालय की सलाहकार समिति की बैठक की अध्‍यक्षता की
      Posted On: 13 JUL 2017 6:43PM by PIB Delhi

                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                    
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                    
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                    
गृह मंत्री श्री राजनाथ सिंह की अध्‍यक्षता में संघ शासित प्रदेश लक्षद्वीप के लिए गृह मंत्रालय से सम्‍बद्ध सलाहकार समिति की आज बैठक हुई।                                                                                                                                                                                                                                                                                                                                                                                                                                                                                                                                                                                                                                                                                                                                                              
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                    
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                    
सदस्‍यों ने लक्षद्वीप में विकास और सुरक्षा के विभिन्‍न क्षेत्रों से जुड़े 79 कार्य विषयों के बारे में सुझाव दिए। बैठक में सुदूरवर्ती इलाका होने के नाते लक्षद्वीप में वायु सम्‍पर्क, जहाजरानी और इंटरनेट सम्‍पर्क सहित विभिन्‍न मुद्दों पर विस्‍तार से चर्चा की गई। सदस्‍यों के सुझावों से सहमति व्‍यक्‍त करते हुए गृह मंत्री ने वायु सम्‍पर्क बुनियादी ढांचे को मजबूत करने और सुविधाओं को बढ़ाने का निर्देश दिया तथा इस मामले पर नागर विमानन मंत्रालय के साथ चर्चा करने को कहा। जहाजरानी क्षेत्र में यह तय किया गया है कि जहाजरानी, बंदरगाह और पत्‍तन के बुनियादी ढांचे में सुधार किया जाना चाहिए जिसके लिए अन्‍य बातों के अलावा एक योजना बनाई गई है। जहाजरानी मंत्रालय ने 13 जहाजों और पोतों को शामिल करने के लिए ‘अनापत्ति’ दी है और गृह मंत्रालय इस बारे में जल्‍द फैसला करेगा। इंटरनेट कनैक्‍टीविटी 106 एमबीपीएस से बढ़कर 318 एमबीपीएस हो गई है जिसे आप्टिकल फाइबर केबल बिछाकर और सुधारा जाएगा।
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                    
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                    
भूमि के मुआवजे, रिक्‍त पदों को भरने, शिक्षा, पीने के पानी की आपूर्ति, ऊर्जा खासतौर से स्‍वच्‍छ ऊर्जा, पर्यटन, मत्‍स्‍य पालन, उद्योग, तटवर्ती सुरक्षा और पोलीहाउस, ड्रिप तथा छिड़काव से सिंचाई सहित कृषि की आधुनिक टैक्‍नोलॉजी को लागू करने से जुड़े मुद्दों पर भी विस्‍तार से चर्चा की गई।                                                                                                                                                                                                                                                                                                                                                                                                                                                                                                                                                                                                          
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                    
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                    
गृह मंत्री ने सभी के लिए आवास, आधार नामांकन, स्‍वच्‍छ भारत अभियान, नवीकरणीय ऊर्जा, पहल, राष्‍ट्रीय स्‍वास्‍थ्‍य मिशन और बैंकिंग सुविधाओं जैसी विभिन्‍न केन्‍द्रीय योजनाओं को लागू करने पर संतोष व्‍यक्‍त किया। उन्‍होंने मंत्रालय से कहा कि वह सभी अंतर मंत्रालयों से जुड़े मामलों को एक निर्धारित समय पर कार्यान्वित करने के लिए संबद्ध मंत्रालयों और लक्षद्वीप प्रशासन के साथ उठाए। उन्‍होंने कहा कि सलाहकार समिति की सिफारिशों को लागू करने के लिए जब भी कभी जरूरत पड़ेगी, वे स्‍वयं हस्‍तक्षेप करेंगे।                                                                                                                                                                                                                                                                                                                                                                                          
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                    
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                    
सदस्‍यों ने जहाजरानी, स्‍वास्‍थ्‍य, ऊर्जा और पेयजल आपूर्ति के क्षेत्र से जुड़े मुद्दों पर द्वीप में विकास की गति में तेजी लाने के लिए गृह मंत्री को धन्‍यवाद दिया। सदस्‍यों ने आशा व्‍यक्‍त की कि आज की बैठक के बाद गृह मंत्री के हस्‍तक्षेप से सभी क्षेत्रों में विकास की गति में तेजी आएगी।                                                                                                                                                                                                                                                                                                                                                                                                                                                                                                                                                                                                       
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                    
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                    
बैठक में गृह राज्‍य मंत्री श्री हंसराज गंगाराम अहीर, प्रशासक श्री फिरोज खान, लक्षद्वीप के सांसद पी.पी. मोहम्‍मद फैजल, डॉ. कोयम्‍मा कोया, श्री पी. जफर शाह, श्री पोन्‍नीक्‍कम शेकोया, डॉ. के.पी. कोया, श्री एम.पी. सैयद मोहम्‍मद कोया और लक्षद्वीप के सचिव डॉ. तारिज टॉमस, गृह मंत्रालय के वरिष्‍ठ अधिकारी मौजूद थे।                                                                                                                                                                                                                                                                                                                                                                                                                                                                                                                                                                                 
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                    
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                    
***                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                 
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                    
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                    
वीके/केपी/वाईबी–2077                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                    
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                    

    

    
    (Release ID: 1495547) Visitor Counter : 9