      युवा कार्यक्रम एवं खेल मंत्रालय

      केन्‍द्रीय मंत्री विजय गोयल, प्रकाश जावड़ेकर और वी. के. सिंह ने स्‍लम युवा दौड़ को हरी झंडी दिखाकर रवाना किया
      Posted On: 23 JUL 2017 7:15PM by PIB Delhi


    केन्‍द्रीय युवा मामले और खेल राज्‍य मंत्री श्री विजय गोयल ने मानव संसाधन विकास मंत्री श्री प्रकाश जावड़ेकर और विदेश राज्‍य मंत्री जनरल (सेवानिवृत) वी. के. सिंह के साथ यहां 11वीं स्लम युवा दौड़ को हरी झंडी दिखाकर रवाना किया। इस अवसर पर सांसद डा. विनय सहस्‍त्रबुद्धे और महेश गिरी भी मौजूद थे।


    दौड़ विजय चौक से शुरू हुई और मेजर ध्‍यानचंद नेशनल स्‍टेडियम पर समाप्‍त हुई। दिल्‍ली की विभिन्‍न मलिन बस्तियों के 3000 से ज्‍यादा युवकों ने हाथ में तिरंगा लेकर दौड़ में भाग लिया। दौड़ में भाग लेने वालों को एक पदक और प्रमाणपत्र प्रदान किया गया।


    श्री गोयल ने दौड़ में भाग लेने वालों से बातचीत की और तिरंगा लेकर खुद भी दौड़ में हिस्‍सा लिया। दिल्‍ली की विभिन्‍न मलिन बस्तियों के युवाओं ने इस तरह का मंच प्रदान करने के मंत्रालय के प्रयासों की सराहना की। इस अवसर पर एकत्र युवाओं को संबोधित करते हुए श्री गोयल ने कहा कि उनका उद्देश्‍य युवाओं को बेहतर कल के लिए प्रोत्‍साहित करना है और इसके लिए वे इन युवाओं को सकारात्‍मक गतिविधियों में लगाकर रखना चाहते हैं ताकि वे नशीले पदार्थों और आपराधिक गतिविधियों से दूर रहें।


    श्री गोयल ने कहा कि उनका मंत्रालय मलिन बस्तियों के विकास और आसपास सफाई रखने के लिए लघु युवा क्लब गठित करेगा। उऩ्होंने कहा कि मंत्रालय फुटबॉल, वॉलीबॉल आदि की प्रतिस्पर्धाएं आयोजित करेगा ताकि इन बस्तियों में छिपी खेल प्रतिभाओं का पता चल सके।


    मानव संसाधन विकास मंत्री श्री प्रकाश जावड़ेकर ने स्लम युवा दौड़ की पहल की सराहना की और कहा कि युवाओं को पढ़ाई के साथ-साथ खेल को भी समान महत्व देना चाहिए। उऩ्होंने युवाओं से आग्रह किया कि वह अपने कौशल का इस्तेमाल “नये भारत” के लिए करें। जनरल (सेवानिवृत्त) वी.के.सिंह ने भागीदारों से बातचीत की और उऩ्हें सशस्त्र बलों में शामिल होने और “एक भारत श्रेष्ठ भारत” के लिए कार्य करने के लिए प्रेरित किया।


    स्लम युवा दौड़ युवा मामले और खेल मंत्रालय तथा नेहरू युवा केन्द्र संगठन द्वारा शुरू किये गये मलिन बस्ती अपनाओ अभियान का हिस्सा है। अब तक दिल्ली में 11 स्लम युवा दौड़ आयोजित की जा चुकी है जिनमें करीब 50 हजार युवक हिस्सा ले चुके हैं।


    ***


    वीके/केपी/सीएल–3109


    

    
    (Release ID: 1496957) Visitor Counter : 14