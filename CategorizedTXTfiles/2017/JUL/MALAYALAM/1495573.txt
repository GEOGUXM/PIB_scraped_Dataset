      PIB Headquarters

      പ്രാദേശിക മാധ്യമ ശില്‍പശാല നടന്നു
      Posted On: 12 JUL 2017 5:38PM by PIB Thiruvananthpuram


    കേന്ദ്ര വാര്‍ത്താവിതരണ പ്രക്ഷേപണ മന്ത്രാലയത്തിനു കീഴിലുള്ള തിരുവനന്തപുരത്തെ പ്രസ്സ് ഇന്‍ഫര്‍മേഷന്‍ ബ്യൂറോ, പ്രാദേശിക മാധ്യമ പ്രവര്‍ത്തകര്‍ക്കായി കൊല്ലത്ത് സംഘടിപ്പിച്ച ശില്‍പശാല 'ദി ഹിന്ദു' ദിനപ്പത്രത്തിന്റെ റെസിഡന്റ് എഡിറ്റര്‍ ശ്രീ. സി. ഗൗരിദാസന്‍ നായര്‍ ഉദ്ഘാടനം ചെയ്തു. വികസന വാര്‍ത്തകള്‍ ജനവിരുദ്ധമാകുന്നില്ലെന്ന് ഉറപ്പു വരുത്തുന്നതില്‍ പ്രാദേശിക മാധ്യമപ്രവര്‍ത്തകര്‍ ജാഗരൂകരാകണമെന്ന് ശ്രീ. ഗൗരീദാസന്‍ നായര്‍ പറഞ്ഞു. വികസനത്തിന്റെ ഇരകളാകുന്നവരുടെ ഭാഗത്തുനിന്നുവേണം വാര്‍ത്തകളെ നോക്കികാണേണ്ടതെന്നും അദ്ദേഹം അഭിപ്രായപ്പെട്ടു. മാധ്യമ പ്രവര്‍ത്തനം അവകാശ നിഷേധത്തിനുള്ള ആയുധമല്ല. മറിച്ച് സ്ത്രീകളുടെയും, കുട്ടികളുടെയും പക്ഷത്തു നിന്നുകൊണ്ടു വേണം വാര്‍ത്തകള്‍ എഴുതേണ്ടതെന്ന് അദ്ദേഹം ചൂണ്ടിക്കാട്ടി.


    ഇലക്ട്രോണിക് രൂപത്തിലുള്ള പണമിടപാടുകളാണ് ഏറ്റവും സുരക്ഷിതമെന്ന് 'ഡിജിറ്റല്‍ പണമിടപാടുകള്‍' എന്ന വിഷയത്തില്‍ സംസാരിച്ച യൂണിയന്‍ ബാങ്ക് ഓഫ് ഇന്ത്യാ സീനിയര്‍ മാനേജര്‍ ശ്രീ. വി കെ ആദര്‍ശ് പറഞ്ഞു. ചരക്ക് സേവന നികുതിയോടുള്ള ഒരു വിഭാഗം വ്യാപാരികളുടെ എതിര്‍പ്പ് നിയമത്തെക്കുറിച്ചുള്ള അജ്ഞത മൂലമാണെന്ന് ഈ വിഷയത്തില്‍ സംസാരിച്ച സെന്‍ട്രല്‍ ജിഎസ്ടി സൂപ്രണ്ട് ശ്രീ. എസ് അശോക നാരായണന്‍ പറഞ്ഞു. ഇപ്പോള്‍ കാണുന്ന പല പ്രശ്‌നങ്ങള്‍ക്കും രണ്ടു മാസങ്ങള്‍ക്കുള്ളില്‍ പരിഹാരം ഉണ്ടാകുമെന്നും അദ്ദേഹം അറിയിച്ചു.


    നൈപുണ്യ വികസനം എന്ന വിഷയത്തില്‍ 'അസാപ്' കമ്മ്യൂണിക്കേഷന്‍ മേധാവി ശ്രീ. എം കെ വിവേകാനന്ദന്‍ നായര്‍, നവമാധ്യമങ്ങളും പ്രാദേശിക ലേഖകരും എന്ന വിഷയത്തെക്കുറിച്ച് തിരുവനന്തപുരം പ്രസ്സ് ക്ലബിന്റെ ജേര്‍ണലിസം ഇന്‍സ്റ്റിറ്റ്യൂട്ട് മുന്‍ ഡയറക്ടര്‍ ശ്രീ. എസ് രാധാകൃഷ്ണന്‍ തുടങ്ങിയവര്‍ ക്ലാസ്സുകള്‍ നയിച്ചു. തിരുവനന്തപുരം പിഐബി അഡീഷണല്‍ ഡയറക്ടര്‍ ശ്രീ. ഇ മാരിയപ്പന്‍, പ്രസ്സ് ഇന്‍ഫര്‍മേഷന്‍ ബ്യൂറോയുടെ പ്രവര്‍ത്തനങ്ങളെക്കുറിച്ച് വിശദീകരിച്ചു.
    വിവിധ പത്ര ദൃശ്യ മാധ്യമങ്ങളില്‍ നിന്നും മുപ്പതോളം പ്രതിനിധികള്‍ ശില്‍പശാലയില്‍ പങ്കെടുത്തു.
    

    
    (Release ID: 1495573) Visitor Counter : 8
    
    
      Read this release in: English