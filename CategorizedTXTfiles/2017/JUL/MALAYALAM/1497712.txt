      PIB Headquarters

      മെഗാ ജോബ് ഫെയര്‍ 2017
      Posted On: 28 JUL 2017 8:57PM by PIB Thiruvananthpuram


    
    കേന്ദ്ര തൊഴില്‍ ഉദ്യോഗ മന്ത്രാലയത്തിന് കീഴില്‍ പ്രവര്‍ത്തിക്കുന്ന ദേശീയ തൊഴില്‍ സേവന കേന്ദ്രം കൊച്ചിയിലെ സൊസൈറ്റി ഫോര്‍ ഇന്റഗ്രേറ്റഡ് ഗ്രോത്ത് ഓഫ് ദി നേഷണ്‍ (എസ്.ഐ.ജി.എന്‍.) കേരള ചേമ്പര്‍ ഓഫ് കോമേഴ്‌സ് & ഇന്‍ഡസ്ട്രീസ് (കെ.സി.സി.ഐ.), വെള്ളാപ്പള്ളി നടേശന്‍ കോളേജ് ഓഫ് എന്‍ജിനീയറിംഗ്, പള്ളിക്കല്‍ എന്നിവരുമായി ചേര്‍ന്ന് തൊഴില്‍രഹിതര്‍ക്ക് സ്വകാര്യ മേഖലയില്‍ തൊഴില്‍ ലഭിക്കുന്നതിന് തൊഴില്‍മേള സംഘടിപ്പിക്കുന്നു. കായംകുളത്തിനടുത്ത് സ്ഥിതി ചെയ്യുന്ന വെള്ളാപ്പള്ളി നടേശന്‍ കോളേജ് ഓഫ് എന്‍ജിനീയറിംഗില്‍ വച്ച് 2017 ജൂലൈ 30, ഞായറാഴ്ച രാവിലെ 9 മണിക്ക് തൊഴില്‍മേള ആരംഭിക്കും.


    മള്‍ട്ടി നാഷണല്‍ കമ്പനികള്‍ മുതല്‍ ചെറുതും വലുതുമായ അമ്പതില്‍പരം സ്വകാര്യ സ്ഥാപനങ്ങളില്‍ കൂടി അഞ്ചാംക്ലാസ്സ് മുതല്‍ ബിരുദവും ബിരുദാനന്തര ബിരുദവുമുള്ള എല്ലാ വിഭാഗത്തില്‍പെട്ടവര്‍ക്കു വേണ്ടി മൂവായിരത്തിലധികം തൊഴില്‍ സാധ്യതകളാണ് ഈ മേളയില്‍ ഒരുക്കിയിരിക്കുന്നത്. ഓരോ സ്വകാര്യ സ്ഥാപനങ്ങളിലേക്കും ഒഴിവുകള്‍ക്കും വേണ്ട യോഗ്യത, പ്രായപരിധി എന്നിവ തൊഴില്‍ മേളയില്‍ പങ്കെടുക്കുന്ന സ്വകാര്യ സ്ഥാപനങ്ങളില്‍ നിന്നും ലഭ്യമാണ്.


    കേന്ദ്ര സംസ്ഥാന സര്‍ക്കാറുകളുടെ വിവിധ സ്ഥാപനങ്ങള്‍ ജനങ്ങള്‍ക്കു വേണ്ടി ചെയ്യുന്ന പദ്ധതികളെകുറിച്ച് അതാത് സ്ഥാപനങ്ങളിലെ ഉദ്യോഗസ്ഥര്‍ മേളയില്‍ വിശദീകരിക്കുന്നതാണ്. കേന്ദ്ര സര്‍ക്കാറിന്റെ മൂന്നുവര്‍ഷത്തെ പ്രവര്‍ത്തനങ്ങളെപ്പറ്റി പൊതുജനങ്ങള്‍ക്ക് മനസ്സിലാക്കുന്നതിനു വേണ്ടി കേന്ദ്ര സര്‍ക്കാറിന്റെ ഡയറക്ടറേറ്റ് ഓഫ് അഡൈ്വര്‍ട്ടൈസിംഗ് & വിഷ്വല്‍ പബ്ലിസിറ്റിയുടെ മൂന്ന് ദിവസത്തെ പ്രദര്‍ശനവും ഈ മേളയില്‍ ഒരുക്കിയിട്ടുണ്ട്.


    പങ്കെടുക്കാന്‍ ആഗ്രഹിക്കുന്ന ഉദ്യോഗാര്‍ത്ഥികള്‍ അവരുടെ വയസ്സ്, യോഗ്യത, തൊഴില്‍ പരിചയം എന്നിവ തെളിയിക്കുന്ന സര്‍ട്ടിഫിക്കറ്റുകളും നാല് സെറ്റ് ബയോഡാറ്റയും സഹിതം രാവിലെ 9 മണിക്ക് മേള നടക്കുന്ന കേന്ദ്രത്തിലെത്തി പേര് രജിസ്റ്റര്‍ ചെയ്യേണ്ടതാണ്. തുടര്‍ന്ന് കമ്പനികളുടെ കൗണ്ടറിലെത്തി ഇന്റര്‍വ്യൂവിന് ഹാജരാകേണ്ടതാണ്. പിന്നീട് വരുന്ന ഒഴിവുകളിലേക്ക് പരിഗണിക്കുവാന്‍ www.ncs.gov.in എന്ന വെബ് സൈറ്റില്‍ Job seeker ആയി രജിസ്റ്റര്‍ ചെയ്യാവുന്നതാണ്. കൂടുതല്‍ വിവരങ്ങള്‍ക്ക് 0471 2332113 / 8304009409 എന്ന ഫോണ്‍ നമ്പറില്‍ ബന്ധപ്പെടാവുന്നതാണ്.
    

    
    (Release ID: 1497712) Visitor Counter : 2