      PIB Headquarters

      കേന്ദ്ര കിഴങ്ങുവര്‍ഗ്ഗ ഗവേഷണ സ്ഥാപനത്തിന്റെ 54-ാം സ്ഥാപകദിനാഘോഷം
      Posted On: 28 JUL 2017 8:59PM by PIB Thiruvananthpuram


    
    ഭാരതീയ കാര്‍ഷിക ഗവേഷണ കൗണ്‍സിലിന്റെ കീഴില്‍ തിരുവനന്തപുരം ശ്രീകാര്യത്ത് പ്രവര്‍ത്തിക്കുന്ന കേന്ദ്ര കിഴങ്ങുവര്‍ഗ്ഗ ഗവേഷണ സ്ഥാപനത്തിന്റെ 54-ാം സ്ഥാപകദിനാഘോഷങ്ങള്‍ ശനിയാഴ്ച (29-07-2017) രാവിലെ 10 മണിക്ക് കേരള കൃഷിവകുപ്പ് പ്രിന്‍സിപ്പല്‍ സെക്രട്ടറിയും കാര്‍ഷികോല്‍പ്പാദന കമ്മീഷണറുമായ ശ്രീ. ടിക്കാ റാം മീണ ഐഎഎസ് ഉദ്ഘാടനം ചെയ്യും. ചെറുകിടകര്‍ഷകരുടെ അഗ്രിബിസിനസ് കണ്‍സോര്‍ഷ്യം മാനേജിംഗ് ഡയറക്ടറായ ശ്രീമതി. കെ.സി രുഗ്മിണി ദേവി വിശിഷ്ടാതിഥിയായിരിക്കും. സ്ഥാപനത്തില്‍ സ്തുത്യര്‍ഹമായ സേവനം കാഴ്ച്ചവച്ച് ഗവേഷണ നേട്ടങ്ങള്‍ക്ക് പിന്നില്‍ പ്രവര്‍ത്തിച്ചവരെ ആദരിക്കാനും, സ്ഥാപനത്തിന്റെ നേട്ടങ്ങള്‍ മറ്റുള്ളവരിലേക്ക് എത്തിക്കാനുമാണ് എല്ലാവര്‍ഷവും സ്ഥാപകദിനം ആഘോഷിക്കുന്നത്. സംസ്ഥാനത്തിന്റെ വിവിധ ഭാഗങ്ങളില്‍നിന്നുള്ള 150 ഓളം കര്‍ഷകര്‍ക്ക് ശാസ്ത്രജ്ഞരുമായി ആശയവിനിമയം നടത്തുവാനുള്ള അവസരം ഇതിനോടനുബന്ധിച്ച് ഒരുക്കിയിട്ടുണ്ട്. കൂടാതെ കര്‍ഷകര്‍ക്ക് ഈ സ്ഥാപനത്തിലെ പരീക്ഷണശാലകളും കൃഷിയിടങ്ങളും സന്ദര്‍ശിക്കാനുള്ള സൗകര്യവും ഉണ്ടാകും.


    പ്രധാനമന്ത്രിയുടെ മേരാ ഗാവ്-മേരാ ഗൗരവ് പദ്ധതിയിലുള്‍പ്പെടുത്തിയ ഗ്രാമങ്ങളിലെ കര്‍ഷകര്‍ക്ക് സോയില്‍ ഹെല്‍ത്ത് കാര്‍ഡുകളുടെ വിതരണവും പ്രസ്തുത കാര്‍ഡ് പ്രയോജനപ്പെടുത്തുവാനുള്ള വെബ്‌സൈറ്റിന്റെ ഉദ്ഘാടനവും ചടങ്ങില്‍ നടക്കും. കൃഷിക്കാര്‍ക്കും കൃഷിയില്‍ താല്‍പ്പര്യമുള്ളവര്‍ക്കും പ്രയോജനകരമാകുന്ന വിധത്തില്‍ ഈ സ്ഥാപനത്തില്‍ നിന്നും വികസിപ്പിച്ചെടുത്ത മുന്തിയ ഇനം കിഴങ്ങു വര്‍ഗങ്ങള്‍, നൂതന ഉത്പാദന സാങ്കേതിക വിദ്യകള്‍, സസ്യസംരക്ഷണ മാര്‍ഗ്ഗങ്ങള്‍, മൂല്യവര്‍ദ്ധിത ഉത്പന്നങ്ങള്‍ എന്നിവയുടെ പ്രദര്‍ശനവും ചടങ്ങിലുണ്ടാകും.
    

    
    (Release ID: 1497713) Visitor Counter : 4