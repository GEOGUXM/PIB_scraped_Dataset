      PIB Headquarters

      നോട്ട് റദ്ദാക്കലിലൂടെ ഇടത് തീവ്രവാദത്തിനുള്ള ധനസഹായം ഗണ്യമായി കുറയ്ക്കാന്‍ കഴിഞ്ഞു : കേന്ദ്ര സഹമന്ത്രി ശ്രീ. രാജീവ് പ്രതാപ് റൂഡി
      Posted On: 18 JUL 2017 5:39PM by PIB Thiruvananthpuram


    

    രാജ്യത്തെ ഇടത് തീവ്രവാദ ബാധിത മേഖലകളിലേയ്ക്ക് എത്തപ്പെടുമായിരുന്ന ആയിരക്കണക്കിന് കോടി രൂപയാണ്,

    കേന്ദ്ര ഗവണ്‍മെന്റിന്റെ നോട്ട് റദ്ദാക്കലിലൂടെ ഇല്ലാതാക്കിയതെന്ന് കേന്ദ്ര നൈപുണ്യ വികസന സഹമന്ത്രി ശ്രീ. രാജീവ്
    പ്രതാപ് റൂഡി പറഞ്ഞു. നോട്ട് റദ്ദാക്കലിന്റെ പ്രത്യക്ഷ ഗുണഫലങ്ങളിലൊന്നാണിതെന്ന് അദ്ദേഹം തിരുവനന്തപുരത്ത്
    കേസരി മീറ്റ് ദ പ്രസ്സ് പരിപാടിയില്‍ സംസാരിക്കവെ അഭിപ്രായപ്പെട്ടു. ഇന്ത്യയിലേയ്ക്കുള്ള നുഴഞ്ഞ് കയറ്റത്തെ
    പ്രോത്സാഹിപ്പിക്കുന്ന അയല്‍രാജ്യമായ പാകിസ്ഥാന്റെ നടപടിയെ ശക്തിയായി അപലപിച്ചുകൊണ്ട് ഒരു
    പരാജയപ്പെട്ട രാഷ്ട്രം അതിന്റെ നിലനില്‍പ്പിന് വേണ്ടി പയറ്റുന്ന തന്ത്രങ്ങളാണ് നുഴഞ്ഞ് കയറ്റവും,
    ഭീകരപ്രവര്‍ത്തനങ്ങളുമെന്ന് ശ്രീ. റൂഡി ചൂണ്ടിക്കാട്ടി. ഗോസംരക്ഷണത്തിന്റെ പേരില്‍ നിയമം കൈയിലെടുക്കാന്‍
    ആര്‍ക്കും അവകാശമില്ലെന്ന പ്രധാനമന്ത്രിയുടെ പ്രസ്താവന അസന്നിഗ്ധമാണെന്ന് ചോദ്യത്തിനുത്തരമായി അദ്ദേഹം
    പറഞ്ഞു. 2020 ഓടെ രാജ്യത്തെ കര്‍ഷകരുടെ വരുമാനം ഇരട്ടിയാക്കാനുള്ള ശ്രമത്തിലാണ് ഗവണ്‍മെന്റ്. കാര്‍ഷിക
    മേഖലയില്‍ അടിസ്ഥാന സൗകര്യങ്ങള്‍ മെച്ചപ്പെടുത്താനും സബ്‌സിഡികള്‍ ഉള്‍പ്പെടെ ലഭ്യമാക്കിക്കൊണ്ട്
    കര്‍ഷകര്‍ക്ക് തങ്ങളുടെ ഉല്‍പ്പന്നങ്ങള്‍ക്ക് പരമാവധി വില ലഭ്യമാക്കാനുമാണ് കേന്ദ്രം ശ്രമിച്ചു വരുന്നതെന്ന് ശ്രീ.
    രാജീവ് പ്രതാപ് റൂഡി പറഞ്ഞു.


    കഴിഞ്ഞ മൂന്ന് വര്‍ഷത്തെ മോദി ഗവണ്‍മെന്റിന്റെ ഭരണംമൂലം രാജ്യത്തിന്റെ സമ്പത്ത്ഘടനയിലുണ്ടായ വളര്‍ച്ച
    അന്താരാഷ്ട്ര റേറ്റിംഗ് ഏജന്‍സികളുടെ വിലയിരുത്തലിലും, ഓഹരി വിപണിയിലും, ലോക ബാങ്കും അന്താരാഷ്ട്ര
    നാണയ നിധിയും പോലുള്ള സംഘടനകളുടെ കണ്ടെത്തലുകളിലും ദൃശ്യമാണ്. കള്ളപ്പണം വീണ്ടെടുക്കുന്നതിലുള്ള
    നിയമ നിര്‍മ്മാണങ്ങള്‍, ചരക്ക് സേവന നികുതി പോലുള്ള പരിഷ്‌ക്കരണങ്ങള്‍, നോട്ട് അസാധുവാക്കല്‍
    മുതലായവയെല്ലാം സാമ്പത്തിക വളര്‍ച്ചയ്ക്ക് ആക്കം കൂട്ടി. രാജ്യം 7% നോടടുത്ത വളര്‍ച്ച കൈവരിച്ചതായി ലോകം
    പറയുന്നു. കഴിഞ്ഞ മൂന്ന് വര്‍ഷത്തിനിടെ ഒരു അഴിമതി ആരോപണം പോലും നേരിടേണ്ടി വന്നിട്ടില്ലാത്ത മോദി
    ഗവണ്‍മെന്റിന്റെ പ്രവര്‍ത്തനങ്ങള്‍ക്ക് കക്ഷി വ്യത്യാസമില്ലാതെ രാജ്യത്തിന്റെ എല്ലാ ഭാഗത്തുനിന്നും പിന്‍തുണയാണ്
    ലഭിക്കുന്നതെന്ന് ശ്രീ. രാജീവ് പ്രതാപ് റൂഡി പറഞ്ഞു.

    
    
    (Release ID: 1496588) Visitor Counter : 2
    
    
      Read this release in: English