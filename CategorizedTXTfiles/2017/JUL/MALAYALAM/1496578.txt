      PIB Headquarters

      റബ്ബര്‍ സഹായ പദ്ധതി - മൂന്നാം ഘട്ടത്തിനു തുടക്കം
      Posted On: 18 JUL 2017 5:30PM by PIB Thiruvananthpuram


    
    റബ്ബര്‍ കര്‍ഷകര്‍ക്ക് ന്യായമായ വില ലഭ്യമാക്കുക എന്ന ഉദ്ദേശത്തോടെ കേരള സര്‍ക്കാര്‍ ആവിഷ്‌കരിച്ച റബ്ബര്‍
    സഹായ പദ്ധതിയുടെ മൂന്നാം ഘട്ടം നടപ്പാക്കുന്നു. കേരളത്തിലെ കര്‍ഷകര്‍ ഉത്പാദിപ്പിക്കുന്ന റബ്ബറിന് കിലോഗ്രാമിന്
    കുറഞ്ഞത് 150 രൂപ ഉറപ്പാക്കുന്നതാണ് ഈ പദ്ധതി. 2017 ജൂലൈ ഒന്നു മുതല്‍ 2018 ജൂണ്‍ 30 വരെയുള്ള ബില്ലുകളാണ്
    മൂന്നാം ഘട്ടത്തില്‍ പരിഗണിക്കുക.


    നിലവില്‍ പദ്ധതിയില്‍ അംഗങ്ങളാകാത്ത കര്‍ഷകര്‍ക്ക് ജൂലൈ 15 മുതല്‍ ആഗസ്റ്റ് 31 വരെ രജിസ്റ്റര്‍ ചെയ്യാന്‍
    അവസരമുണ്ടായിരിക്കുന്നതാണ്.ഇതിനായി റബ്ബര്‍ നില്‍ക്കുന്ന സ്ഥലത്തിന്റെ തന്നാണ്ട് കരം അടച്ച രസീത് , ബാങ്ക്
    പാസ്ബുക്ക് എന്നിവയുടെ കോപ്പിയോടൊപ്പം ആധാര്‍ കാര്‍ഡ്, ഡ്രൈവിങ് ലൈസന്‍സ്, ഇലക്ഷന്‍ ഐഡന്റിറ്റി
    കാര്‍ഡ്, പാന്‍കാര്‍ഡ് ഇവയിലൊന്നിന്റെ കോപ്പി തിരിച്ചറിയല്‍ രേഖയായും സമര്‍പ്പിക്കേണ്ടതാണ്. ഒരിക്കല്‍ രജിസ്റ്റര്‍
    ചെയ്തവര്‍ വീണ്ടും ചെയ്യേണ്ടതില്ല. റബ്ബര്‍ സഹായ പദ്ധതിപ്രകാരം ഒരു കിലോഗ്രാം ആര്‍ എസ്സ് എസ്സ് 4-ന് ദിവസവും
    റബ്ബര്‍ബോര്‍ഡ് പ്രസിദ്ധീകരിക്കുന്ന വിലയും 150 രൂപയും തമ്മിലുള്ള വ്യത്യാസം കര്‍ഷകരുടെ ബാങ്ക്
    അക്കൗണ്ടിലേക്ക് നേരിട്ട് ലഭിക്കും. റബ്ബര്‍പാലാണെങ്കില്‍ സംസ്‌കരണച്ചെലവിനുള്ള എട്ടു രൂപ കുറച്ചു 142 രൂപയും
    റബ്ബര്‍ പാലിന്റെ ഒരു മാസത്തെ ശരാശരി വിലയും തമ്മിലുള്ള വ്യത്യാസമായിരിക്കും ലഭിക്കുക.


    അഞ്ചുഹെക്ടര്‍വരെ റബ്ബര്‍ കൃഷിയുള്ളവര്‍ പദ്ധതിയില്‍ അംഗത്വത്തിന് അര്‍ഹരാണ്. രണ്ടു ഹെക്ടര്‍ വരെയുള്ള
    സ്ഥലത്തിനാണ് സഹായം ലഭിക്കുക. ഒരാള്‍ക്ക് ഒരു വര്‍ഷം പരമാവധി, ഹെക്ടര്‍ പ്രതി 1800 കിലോഗ്രാം
    റബ്ബറിനായിരിക്കും ധനസഹായം ലഭിക്കുക.

    
    
    (Release ID: 1496578) Visitor Counter : 4