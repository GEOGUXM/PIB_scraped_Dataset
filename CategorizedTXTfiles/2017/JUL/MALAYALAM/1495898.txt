      വനിതാ, ശിശു വികസന മന്ത്രാലയം

      സിസേറിയന്‍ പ്രസവങ്ങളുടെ അസാധാരണ വര്‍ദ്ധന തടയാന്‍ ഗവണ്‍മെന്റ് നടപടികള്‍ കൈക്കൊള്ളും
      Posted On: 14 JUL 2017 5:50PM by PIB Thiruvananthpuram


    രാജ്യത്ത് സിസേറിയന്‍ പ്രസവങ്ങളുടെ വര്‍ദ്ധന തടയുന്നതിന് ഗവണ്‍മെന്റ് നിരവധി നടപടികള്‍ കൈക്കൊണ്ട് വരികയാണെന്ന് കേന്ദ്ര ആരോഗ്യ കുടുംബക്ഷേമ മന്ത്രി ശ്രീ. ജെ.പി. നദ്ദ അറിയിച്ചു. ചില സംസ്ഥാനങ്ങളില്‍ അസാധാരണമായ വിധത്തില്‍ സിസേറിയന്‍ പ്രസവങ്ങളുടെ എണ്ണം വര്‍ദ്ധിക്കുന്നതിലെ ആശങ്ക പ്രകടിപ്പിച്ച് കൊണ്ട് കേന്ദ്ര വനിതാ ശിശുവികസന മന്ത്രി ശ്രീ. മനേകാ ഗാന്ധി അയച്ച കത്തിനുള്ള മറുപടിയിലാണ് അദ്ദേഹം ഇക്കാര്യം വ്യക്തമാക്കിയത്. ആദ്യ പടിയെന്ന നിലയില്‍ സി.ജി.എച്ച്.എസിന് കീഴില്‍ എംപാനല്‍ ചെയ്തിട്ടുള്ള എല്ലാ സ്വകാര്യ ആശുപത്രികളോടും അവര്‍ കൈകാര്യം ചെയ്യുന്ന പ്രസവങ്ങളില്‍, സിസേറിയന്‍ പ്രസവങ്ങളെത്ര, സാധാരണ പ്രസവങ്ങള്‍ എത്ര എന്നതിനെ സംബന്ധിച്ച വിവരം പ്രാധാന്യത്തോടെ ആശുപത്രിയുടെ റിസപ്ഷന്‍ ഭാഗത്ത് പ്രദര്‍ശിപ്പിക്കണമെന്ന് നിര്‍ദ്ദേശിച്ചിട്ടുണ്ട്. സിസേറിയന്‍ പ്രസവങ്ങളുടെ വര്‍ദ്ധനവ് മൂലമുള്ള പ്രശ്‌നങ്ങളും പ്രതിവിധിയും, റിപ്പോര്‍ട്ടും സംസ്ഥാനങ്ങള്‍ക്കും കേന്ദ്ര ഭരണപ്രദേശങ്ങള്‍ക്കും ലഭ്യമാക്കിയിട്ടുണ്ട്. സിസേറിയന്‍ ഏറ്റവും അനിവാര്യമായ ഗര്‍ഭിണികളില്‍ മാത്രമേ അത് ചെയ്യാവൂ എന്ന് നിര്‍ദ്ദേശിച്ചിട്ടുണ്ടെന്നും കേന്ദ്ര ആരോഗ്യമന്ത്രി അറിയിച്ചു. ഇതിന് പുറമെ ലഭ്യമായ ആരോഗ്യ സൗകര്യങ്ങളെ കുറിച്ച് സംസ്ഥാന ഗവണ്‍മെന്റുകള്‍ ഓഡിറ്റ് നടത്തണമെന്നും നിര്‍ദ്ദേശിച്ചിട്ടുണ്ട്.


    സാധാരണഗതിയില്‍ മൊത്തം പ്രസവങ്ങളുടെ 10 മുതല്‍ 15 വരെ ശതമാനം മാത്രമായിരിക്കണം സിസേറിയന്‍ എന്ന ലോകാരോഗ്യ സംഘടനയുടെ നിര്‍ദ്ദേശം നിലനില്‍ക്കെ ചില സംസ്ഥാനങ്ങളില്‍ ഉയര്‍ന്ന നിരക്കാണ് കണ്ടുവരുന്നതെന്ന് കേന്ദ്ര ആരോഗ്യമന്ത്രിക്ക് അയച്ച കത്തില്‍ കേന്ദ്രമന്ത്രി ശ്രീ. മനേകാ ഗന്ധി ചൂണ്ടിക്കാട്ടിയിരുന്നു. തമിഴ്‌നാട്ടില്‍ ഇത് 34% വും, തെലുങ്കാനയില്‍ ഇത് 54 % വുമാണ്. എല്ലാ സംസ്ഥാനങ്ങളിലും സ്വകാര്യ നേഴ്‌സിംഗ് ഹോമുകളിലാണ് സിസേറിയന്റെ വര്‍ദ്ധിച്ച നിരക്കെന്ന് അവര്‍ ചൂണ്ടിക്കാട്ടിയിരുന്നു.

    
    
    (Release ID: 1495898) Visitor Counter : 5