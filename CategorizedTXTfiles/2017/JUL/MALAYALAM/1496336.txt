      PIB Headquarters

      റബ്ബറുത്പന്ന നിര്‍മ്മാണത്തില്‍ ദേശീയ കോണ്‍ഫറന്‍സ്
      Posted On: 11 JUL 2017 1:14PM by PIB Thiruvananthpuram


    റബ്ബര്‍ബോര്‍ഡ്, കെ.എസ്.ഐ.ഡി.സി.(കേരള സ്റ്റേറ്റ് ഇന്‍ഡസ്ട്രിയല്‍ ഡെവലപ്‌മെന്റ് കോര്‍പറേഷന്‍)യുമായി ചേര്‍ന്ന് ജൂലൈ 28-29 തീയതികളില്‍ ഇന്ത്യന്‍ റബ്ബര്‍ ഗവേഷണ കേന്ദ്രത്തില്‍വെച്ച് റബ്ബറുത്പന്ന നിര്‍മ്മാണവുമായി ബന്ധപ്പെട്ട് ഒരു ദ്വിദിന ദേശീയ കോണ്‍ഫറന്‍സ് നടത്തുന്നു. കേരള ഗവണ്മെന്റ് ചീഫ് സെക്രട്ടറി നളിനി നെറ്റോ ജൂലൈ 28 ന് കോണ്‍ഫറന്‍സ് ഉദ്ഘാടനം ചെയ്യും. അലോക് വര്‍ദ്ധന്‍ ചതുര്‍വേദി ഐഎഎസ് (അഡീഷണല്‍ സെക്രട്ടറി, ഡിപ്പാര്‍ട്ട്‌മെന്റ് ഓഫ് കൊമേഴ്‌സ്, കേന്ദ്ര വാണിജ്യ വ്യവസായ മന്ത്രാലയം) ഉദ്ഘാടന യോഗത്തില്‍ അദ്ധ്യക്ഷത വഹിക്കും. കേരളത്തിലെ അഗ്രിക്കള്‍ച്ചറല്‍ പ്രൊഡക്ഷന്‍ കമ്മീഷണറും പ്രിന്‍സിപ്പല്‍ സെക്രട്ടറിയുമായ ടീക്കാറാം മീണ ഐഎഎസ് , കെ.എസ്.ഐ.ഡി.സി. മാനേജിങ് ഡയറക്ടര്‍ ഡോ. എം. ബീന ഐഎഎസ്, റബ്ബര്‍ബോര്‍ഡ് എക്‌സിക്യൂട്ടീവ് ഡയറക്ടര്‍ എ. അജിത് കുമാര്‍ ഐഎഎസ്, ഇന്ത്യന്‍ റബ്ബര്‍ ഗവേഷണകേന്ദ്രം ഡയറക്ടര്‍ ഡോ. ജെയിംസ് ജേക്കബ് എന്നിവര്‍ ഉദ്ഘാടന യോഗത്തില്‍ സംസാരിക്കും.


    റബ്ബര്‍ പ്രൊഡക്ട്‌സ് മാനുഫാക്ചറിങ്: സിനര്‍ജൈസിങ് കോംപീറ്റന്‍സീസ് എന്നതായിരിക്കും കോണ്‍ഫറന്‍സിലെ മുഖ്യവിഷയം. ഉത്പന്ന നിര്‍മ്മാണ പ്രവര്‍ത്തനങ്ങളിലും ഉത്പന്നവികസനത്തിലും രാസവസ്തുക്കളുടെ മേഖലയിലും ഉണ്ടായിട്ടുള്ള നൂതന വികാസങ്ങള്‍ പരിചയപ്പെടുത്തുക എന്നതാണ് കോണ്‍ഫറന്‍സിന്റെ ലക്ഷ്യം. പുതിയ സംരംഭകര്‍ക്കുള്ള അവസരങ്ങളും വെല്ലുവിളികളും പാനല്‍ചര്‍ച്ചകളിലെ പ്രധാന വിഷയമായിരിക്കും. ജി. എസ്.ടി, ആസിയാന്‍ കരാര്‍ എന്നിവയെക്കുറിച്ച് യോഗത്തില്‍ ചര്‍ച്ച ചെയ്യും. കൂടാതെ, ഉത്പന്നനിര്‍മ്മാതാക്കളുടെ അനുഭവങ്ങളും പങ്കുവെയ്ക്കുന്നതായിരിക്കും.


    ടയര്‍, ടയറിതര റബ്ബറുത്പന്ന നിര്‍മ്മാതാക്കള്‍; റബ്ബര്‍പാല്‍ സംസ്‌കരണത്തില്‍ ഏര്‍പ്പെട്ടിരിക്കുന്നവര്‍; അസംസ്‌കൃത വസ്തുക്കള്‍ കൈകാര്യം ചെയ്യുന്നവര്‍; ഉപഭോക്താക്കള്‍ തുടങ്ങിയവര്‍ക്കെല്ലാം കോണ്‍ഫറന്‍സ് പ്രയോജനം ചെയ്യും. പ്രതിരോധവകുപ്പ്, ഐ.എസ്.ആര്‍.ഒ (ഇന്ത്യന്‍ സ്‌പേസ് റിസര്‍ച്ച് ഓര്‍ഗനൈസേഷന്‍), ഡി.ആര്‍.ഡി.ഒ.(ഡിഫന്‍സ് റിസര്‍ച്ച് ആന്‍ഡ് ഡെവലപ്‌മെന്റ് ഓര്‍ഗനൈസേഷന്‍), ബി.എച്ച്.ഇ.എല്‍ (ഭാരത് ഹെവി ഇലക്ട്രിക്കല്‍സ് ലിമിറ്റഡ്), പെട്രോളിയം, അഗ്രോ മെഷീനറി വ്യവസായങ്ങള്‍ തുങ്ങിയവയില്‍നിന്നുള്ളവര്‍ കോണ്‍ഫറന്‍സില്‍ സംബന്ധിക്കും. ത്രിപുര, അസം, അരുണാചല്‍ പ്രദേശ്, ഒഡീഷ തുടങ്ങിയ സംസ്ഥാനങ്ങളിലെ വ്യവസായ വകുപ്പില്‍നിന്നുള്ള ഉന്നതോദ്യോഗസ്ഥര്‍ മീറ്റിങ്ങിലെ വിവിധ സെഷനുകളില്‍ സംസാരിക്കും.


    പ്രകൃതിദത്ത റബ്ബറിന്റെ ഉത്പാദനം, സംസ്‌കരണം, റബ്ബറുത്പന്ന നിര്‍മ്മാണം തുടങ്ങിയ മേഖലകളില്‍ ഇന്ത്യന്‍ റബ്ബര്‍ഗവേഷണകേന്ദ്രം വിവിധതരത്തിലുള്ള ഗവേഷണപരിപാടികള്‍ നടത്തിവരികയാണ്. വ്യവസായരംഗത്തുള്ളവരുമായും സര്‍വ്വകലാശാലകളിലും മറ്റും പഠന,ഗവേഷണരംഗത്തു പ്രവര്‍ത്തിക്കുന്നവരുമായും ചേര്‍ന്ന് ഡീവള്‍ക്കനൈസേഷന്‍, ഫില്ലര്‍ ഇന്‍കോര്‍പ്പറേഷന്‍, ചെലവു കുറഞ്ഞ ഫില്ലറുകളുടെ നിര്‍മ്മാണം തുടങ്ങിയ മേഖലകളില്‍ പ്രത്യേക ഗവേഷണവും ഇവിടെ നടന്നുവരുന്നു. ദേശീയ, രാജ്യാന്തരനിലവാരങ്ങളനുസരിച്ച് റബ്ബറുത്പന്നങ്ങള്‍ പരിശോധിക്കുന്നതിന് എന്‍.എ.ബി.എല്‍ (നാഷണല്‍ അക്രെഡിറ്റേഷന്‍ ബോര്‍ഡ് ഫോര്‍ ടെസ്റ്റിങ് ആല്‍ഡ് കാലിബ്രേഷന്‍ ലബോറട്ടറീസ്) അംഗീകാരമുള്ള ലബോറട്ടറിയും ഗവേഷണകേന്ദ്രത്തിനുണ്ട്. കേരളത്തിലെ വ്യവസായവളര്‍ച്ച ലക്ഷ്യമാക്കി പ്രവര്‍ത്തിക്കുന്ന സംസ്ഥാനഗവണ്മെന്റ് സ്ഥാപനമായ കെ.എസ്.ഐ.ഡി.സി. അടിസ്ഥാനസൗകര്യ വികസനം സാമ്പത്തികസഹായം തുടങ്ങി വിവിധ പ്രവര്‍ത്തനങ്ങളിലൂടെ ചെറുകിട, ഇടത്തരം വ്യവസായങ്ങളുടെ വളര്‍ച്ച സുഗമമാക്കുന്നതിനുള്ള നടപടികള്‍ കൈക്കൊണ്ടുവരുന്നു.


    ദേശീയ കോണ്‍ഫറന്‍സിനെക്കുറിച്ചുള്ള കൂടുതല്‍ വിവരങ്ങള്‍ക്ക് 0481 2353311, 9447326070 എന്നീ ഫോണ്‍നമ്പരുകളില്‍ ബന്ധപ്പെടുകയോ റബ്ബര്‍ബോര്‍ഡ് വെബ്‌സൈറ്റ് (www.rubberboard.org.in) സന്ദര്‍ശിക്കുകയോ ചെയ്യുക.

    
    
    (Release ID: 1496336) Visitor Counter : 2