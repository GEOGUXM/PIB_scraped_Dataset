      ധനകാര്യ മന്ത്രാലയം

      കേന്ദ്ര ഗവണ്‍മെന്റ് ജീവനക്കാര്‍ക്കുള്ള അലവന്‍സുകള്‍ക്ക് 2017 ജൂലൈ 1 മുതല്‍ പ്രാബല്യം
      Posted On: 07 JUL 2017 5:09PM by PIB Thiruvananthpuram


    കേന്ദ്ര ഗവണ്‍മെന്റ് ജീവനക്കാരുടെ അലവന്‍സുകള്‍ സംബന്ധിച്ച് ഏഴാം കേന്ദ്ര ശമ്പള കമ്മിഷന്റെ ശുപാര്‍ഷകളിന്‍മേലുള്ള കേന്ദ്ര ഗവണ്‍മെന്റിന്റെ തീരുമാനങ്ങള്‍ ഗസറ്റില്‍ വിജ്ഞാപനം ചെയ്തു. എല്ലാ അലവന്‍സുകള്‍ക്കും 2017 ജൂലൈ 1 മുതല്‍ പ്രാബല്യമുണ്ടാകും. ഈ മാസത്തെ ശമ്പള ബില്ലില്‍ ഉള്‍പ്പെടുത്തുന്നതിന് ബന്ധപ്പെട്ട മന്ത്രാലയങ്ങള്‍ ഇത് സംബന്ധിച്ച ഉത്തരവുകള്‍ ഉടന്‍ പുറപ്പെടുവിക്കണമെന്ന് കേന്ദ്ര ധനമന്ത്രാലയം നിര്‍ദ്ദേശം നല്‍കി.


    അലവന്‍സുകള്‍ സംബന്ധിച്ച കേന്ദ്ര മന്ത്രിസഭാ തീരുമാനത്തിന്റെ പ്രസക്ത ഭാഗങ്ങള്‍
    · ഏഴാം കേന്ദ്ര ശമ്പള കമ്മിഷന്റെ അലവന്‍സുകള്‍ സംബന്ധിച്ച ശുപാര്‍ശകള്‍ 34 ഭേദഗതികളോടെയാണ് കേന്ദ്ര മന്ത്രിസഭ അംഗീകരിച്ചത്. പുതുക്കിയ നിരക്കുകള്‍ക്ക് 2017 ജൂലൈ 1 മുതല്‍ പ്രാബല്യമുണ്ടാകും.
    · 34 ലക്ഷം സിവിലിയന്‍ ജീവനക്കാര്‍ക്കും, 14 ലക്ഷം സായുധ സേനാംഗങ്ങള്‍ക്കും ഇതിന്റെ പ്രയോജനം ലഭിക്കും.
    · 197 അലവന്‍സുകള്‍ പരിശോധിച്ച ഏഴാം കേന്ദ്ര ശമ്പള കമ്മിഷന്‍ അവയില്‍ 53 എണ്ണം നിര്‍ത്തലാക്കാനും, 37 എണ്ണം സംയോജിപ്പിക്കാനും നിര്‍ദ്ദേശിച്ചു.
    · ക്ഷാമബത്തയ്ക്ക് അനുസരിച്ചാണ് ഏഴാം കേന്ദ്ര ശമ്പള കമ്മിഷന്‍ നിരക്കുകള്‍ പുതുക്കിയത്.
    · ഏഴാം കേന്ദ്ര ശമ്പള കമ്മിഷന്‍ മുന്നോട്ട് വച്ച അധിക സാമ്പത്തിക ബാദ്ധ്യത പ്രതിവര്‍ഷം 29,300 കോടി രൂപയായിരുന്നു. കേന്ദ്ര മന്ത്രിസഭ ഉയര്‍ത്തിയ മാറ്റങ്ങളിലൂടെ 1448.23 കോടി രൂപയുടെ അധിക സാമ്പത്തിക ബാദ്ധ്യതയാകും ഉണ്ടാകുക.
    · മൊത്തത്തിലുള്ള അധിക സാമ്പത്തിക ബാദ്ധ്യത 30748.23 കോടി രൂപ വരും.
    · 12 അലവന്‍സുകള്‍ നിര്‍ത്തലാക്കേണ്ടെന്ന് ഗവണ്‍മെന്റ് തീരുമാനിച്ചു.
    · വീട്ട് വാടക ബത്ത x, y, z നഗരങ്ങള്‍ക്ക് യഥാക്രമം 24%, 16%, 8%
    · ഏറ്റവും കുറഞ്ഞ ശമ്പളമായ 18,000 രൂപയുടെ 30, 20, 10% എന്ന നിരക്കില്‍ കണക്ക് കൂട്ടിയാല്‍ x, y, z നഗരങ്ങളില്‍ വീട്ട് വാടക ബത്ത യഥാക്രമം 5,400 രൂപ, 3,600 രൂപ, 1,800 രൂപ എന്ന ക്രമത്തിലായിരിക്കും. 7.5 ലക്ഷം ജീവനക്കാര്‍ക്ക് ഇതിന്റെ പ്രയോജനം ലഭിക്കും.
    · ക്ഷാമബത്ത 50% വും 100% വും എത്തുന്ന വേളയില്‍ വീട്ട് വാടക ബത്ത കൂട്ടണമെന്ന് ഏഴാം ശമ്പള കമ്മിഷന്‍ ശുപാര്‍ശ ചെയ്തിരുന്നു. ക്ഷാമബത്ത 25% വും 50% വും കടക്കുമ്പോള്‍ വീട്ട് വാടക ബത്ത നിരക്ക് കൂട്ടാന്‍ ഗവണ്‍മെന്റ് തീരുമാനിക്കുകയായിരുന്നു.
    · സിയാച്ചിന്‍ അലവന്‍സിന്റെ നിരക്ക് പട്ടാളക്കാര്‍ക്ക് പ്രതിമാസം 14,000 ത്തില്‍ നിന്ന് 30,000 ഉം, ഓഫീസര്‍മാര്‍ക്ക് 21,000 ല്‍ നിന്ന് 42,500 ആയും ഉയര്‍ത്തി.
    · നേഴ്‌സുമാര്‍ക്ക് ക്ഷാമ ബത്ത നല്‍കാന്‍ ഗവണ്‍മെന്റ് തീരുമാനിച്ചു.
    · സ്‌പെഷ്യല്‍ പ്രൊട്ടക്ഷന്‍ ഗ്രൂപ്പിനുള്ള ഡ്രസ് അലവന്‍സ് കൂട്ടാന്‍ തീരുമാനിച്ചു.
    · കുട്ടികള്‍ക്കുള്ള വിദ്യാഭ്യാസ അലവന്‍സ് പരമാവധി രണ്ട് കുട്ടികള്‍ ഉള്ളവര്‍ക്കുള്ള അലവന്‍സ് പ്രതിമാസം 1,500 രൂപയില്‍ നിന്ന് 2,250 രൂപയായും ഹോസ്റ്റല്‍ സബ്‌സിഡി 4,500 രൂപയില്‍ നിന്ന് 6,750 രൂപയായും ഉയര്‍ത്തി. അംഗവൈകല്യമുള്ള വനിതകള്‍ക്ക് ശിശുപരിചരണത്തിനുള്ള അലവന്‍സ് പ്രതിമാസം 1,500 രൂപയില്‍ നിന്ന് 3,000 രൂപയായി ഉയര്‍ത്തി.


    · റെയില്‍വെ ജീവനക്കാര്‍ക്കുള്ള അഡീഷണല്‍ അലവന്‍സ് പ്രതിമാസം 500 രൂപ / 1,000 രൂപ എന്നത് പ്രതിമാസം 1,125 രൂപ / 2,250 രൂപയാക്കി ഉയര്‍ത്തി. ചരക്ക് വണ്ടികളിലെ ലോക്കോ പൈലറ്റുമാര്‍ക്കും, മുതിര്‍ന്ന പാസഞ്ചര്‍ ഗാര്‍ഡ്മാര്‍ക്കും 750 രൂപ പ്രതിമാസ അലവന്‍സ് ലഭിക്കും.
    · നേഴ്‌സിംഗ് അലവന്‍സ് പ്രതിമാസം 4,800 രൂപയില്‍ നിന്ന് 7,200 രൂപയാക്കി.
    · ഓപ്പറേഷന്‍ തീയറ്റര്‍ അലവന്‍സ് നിര്‍ത്തിയില്ലെന്ന് മാത്രമല്ല പ്രതിമാസം 360 രൂപയില്‍ നിന്ന് 540 രൂപയായി ഉയര്‍ത്തുകയും ചെയ്തു.
    · ആശുപത്രികളില്‍ രോഗികളെ പരിചരിക്കുന്നതിനുള്ള അലവന്‍സ് 2,070 ല്‍ നിന്ന് 2,100 ആയും, 4,100 ല്‍ നിന്ന് 5,300 ആയും ഉയര്‍ത്തി.
    · പെന്‍ഷന്‍കാര്‍ക്കുള്ള ഫിക്‌സഡ് മെഡിക്കല്‍ അലവന്‍സ് 500 രൂപയില്‍ നിന്ന് 1000 രൂപയാക്കി.
    · തപാല്‍, റെയില്‍വെ വകുപ്പിലെ സൈക്കിള്‍ അലവന്‍സ് നിര്‍ത്തലാക്കിയില്ലെന്ന് മാത്രമല്ല നിരക്കുകള്‍ ഇരട്ടിയാക്കി. തപാല്‍ വകുപ്പിലെ പോസ്റ്റുമാന്‍മാര്‍ക്കും, റെയില്‍വെയിലെ ട്രാക്ക്മാന്‍മാര്‍ക്കുമുള്ള സൈക്കിള്‍ അലവന്‍സ് 90 രൂപയില്‍ നിന്ന് 100 രൂപയാക്കി.

    
    
    (Release ID: 1495875) Visitor Counter : 3