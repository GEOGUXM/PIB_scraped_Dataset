      രാഷ്ട്രപതിയുടെ കാര്യാലയം

      രാഷ്ട്രപതിയായി ചുമതലയേറ്റു കൊണ്ട് ശ്രീ രാം നാഥ് കോവിന്ദ് നടത്തിയ പ്രസംഗത്തിന്റെ മലയാള പരിഭാഷ
      Posted On: 25 JUL 2017 2:27PM by PIB Thiruvananthpuram


    ബഹുമാന്യനായ ശ്രീ. പ്രണബ് മുഖര്‍ജി ജി,
    ശ്രീ ഹമീദ് അന്‍സാരി ജി,
    ശ്രീ നരേന്ദ്ര മോദി ജി,
    ശ്രീമതി സുമിത്ര മഹാജന്‍ ജി,
    ശ്രീ ജസ്റ്റിസ് ജെ. എസ്. ഖെഹാര്‍ ജി,
    വിശിഷ്ടരേ,
    ബഹുമാന്യരായ പാര്‍ലമെന്റ് അംഗങ്ങളേ,
    മഹാന്മാരേ, മഹതികളേ,
    സഹ പൗരന്മാരേ
    രാഷ്ട്രപതി എന്ന പദവിയിലേക്ക് എന്നെ തെരഞ്ഞെടുത്തതില്‍ നിങ്ങള്‍ക്ക് നന്ദി രേഖപ്പെടുത്തിക്കൊണ്ട് താഴ്മയോടെ ഞാന്‍ ഔദ്യോഗിക പദവിയിലേക്ക് പ്രവേശിക്കുന്നു. സെന്‍ട്രല്‍ ഹാളിലേക്ക് കടന്നു വന്നപ്പോള്‍ ഒട്ടനവധി ഓര്‍മകള്‍ എന്നിലേക്ക് മടങ്ങി വന്നു. ഞാനൊരു പാര്‍ലമെന്റ് അംഗമായിരുന്നു, ഇതേ സെന്‍ട്രല്‍ ഹാളില്‍ നിങ്ങളില്‍ പലരുമായും ചര്‍ച്ചകളില്‍ ഏര്‍പ്പെട്ടിരുന്നു. മിക്കപ്പോഴും നാം പരസ്പരം യോജിച്ചു, ചിലപ്പോള്‍ വിയോജിച്ചു. പക്ഷെ പരസ്പരം ബഹുമാനിക്കാന്‍ നാം പഠിച്ചു. അതാണ് ജനാധിപത്യത്തിന്റെ സൗന്ദര്യം.
    ഞാന്‍ ചെറിയൊരു ഗ്രാമത്തിലെ മണ്‍കുടിലിലാണ് ജനിച്ചു വളര്‍ന്നത്. എന്റെ യാത്ര ദൈര്‍ഘ്യമേറിയതായിരുന്നു, എന്നാല്‍ ആ യാത്രയൊരിക്കലും എന്റേത് മാത്രമല്ല. അത് നമ്മുടെ രാഷ്ട്രത്തേയും, സമൂഹത്തേയും കുറിച്ച് വെളിപ്പെടുത്തുന്നു. അതിന്റെ എല്ലാ പ്രശ്‌നങ്ങള്‍ക്കും, ഭരണഘടനയുടെ ആമുഖത്തില്‍ നമുക്ക് നല്‍കിയിട്ടുള്ള നീതിയും, സ്വാതന്ത്ര്യവും, സമത്വവും, സാഹോദര്യവും ഉറപ്പു വരുത്തുന്നതിനെക്കുറിച്ചുള്ള അടിസ്ഥാന മന്ത്രത്തെ അത് പിന്തുടരുന്നു, ഈ അടിസ്ഥാന മന്ത്രം ഞാന്‍ തുടര്‍ന്നും, എപ്പോഴും പിന്തുടരും.
    ഈ മഹത്തായ രാഷ്ട്രത്തിലെ 125 കോടി പൗരന്മാരെ വന്ദിച്ചുകൊണ്ട്, അവരെന്നില്‍ അര്‍പ്പിച്ച വിശ്വാസത്തോട് സത്യസന്ധത പുലര്‍ത്തുമെന്ന് ഞാന്‍ ഉറപ്പു നല്‍കുന്നു. ഡോ. രാജേന്ദ്ര പ്രസാദ്, ഡോ. എസ്. രാധാകൃഷ്ണന്‍, ഡോ. എ.പി.ജെ. അബ്ദുള്‍ കലാം, സ്‌നേഹത്തോടെ നാം 'പ്രണബ് ദാ' എന്നു വിളിക്കാറുള്ള, എന്റെ തൊട്ടടുത്ത മുന്‍ഗാമിയായ ശ്രീ പ്രണബ് മുഖര്‍ജി തുടങ്ങിയ അതികായന്‍മാരുടെ കാലടികളെയാണ് ഞാന്‍ പിന്തുടരുന്നതെന്ന് എനിക്ക് ബോധ്യമുണ്ട്.
    മഹാത്മാ ഗാന്ധിയുടെ നേതൃത്വത്തില്‍ ആയിരക്കണക്കിന് രാജ്യസ്‌നേഹികളായ സ്വാതന്ത്ര്യ സമര സേനാനികള്‍ നടത്തിയ പ്രയത്‌നങ്ങളുടെ ഫലമാണ് നമ്മുടെ സ്വാതന്ത്ര്യം. പിന്നീട്, സര്‍ദാര്‍ വല്ലഭായ് പട്ടേല്‍ നമ്മുടെ രാഷ്ട്രത്തെ ഏകീകരിച്ചു. നമ്മുടെ ഭരണഘടനയുടെ മുഖ്യ ശില്‍പിയായ ബാബാസാഹേബ് ഭീംറാവു അംബേദ്കര്‍ മനുഷ്യരുടെ അന്തസ്സിന്റെയും, ജനായത്തഭരണ നൈതികതയുടെയും മൂല്യത്തെക്കുറിച്ച് നമ്മെ പ്രബോധിതരാക്കി.
    രാഷ്ട്രീയ സ്വാതന്ത്ര്യം മാത്രം മതിയാകുമെന്ന് ഈ നേതാക്കള്‍ വിശ്വസിച്ചിരുന്നില്ല. അവരെ സംബന്ധിച്ചിടത്തോടത്തോളം, നമ്മുടെ ദശലക്ഷക്കണക്കിന് ജനങ്ങള്‍ക്ക് സാമ്പത്തിക, സാമൂഹിക സ്വാതന്ത്ര്യം നേടിയെടുക്കുന്നതും പരമ പ്രധാനമായിരുന്നു.
    നാം നമ്മുടെ സ്വാതന്ത്ര്യത്തിന്റെ 70 വര്‍ഷങ്ങള്‍ വൈകാതെ പൂര്‍ത്തിയാക്കുകയാണ്. ഇന്ത്യയാലും അതിന്റെ നേട്ടങ്ങളാലും നയിക്കപ്പെടുന്ന, ഇന്ത്യന്‍ നൂറ്റാണ്ടാകുമെന്ന് നമ്മില്‍ പലരും വിശ്വസിക്കുന്ന ഇരുപത്തിയൊന്നാം നൂറ്റാണ്ടിന്റെ രണ്ടാം ദശകത്തിലേക്കും നാം എത്തിക്കഴിഞ്ഞിരിക്കുന്നു. സാമ്പത്തികമായി നേതൃസ്ഥാനത്തുള്ളതും ധാര്‍മ്മികമായി അനുകരണീയവുമായ ഒരിന്ത്യയെ നാം കെട്ടിപ്പടുക്കേണ്ടതുണ്ട്. നമ്മെ സംബന്ധിച്ചിടത്തോളം, ആ രണ്ട് ഉരകല്ലുകളും ഒരിക്കലും വേര്‍തിരിക്കാനാവില്ല. അവ ഇപ്പോഴും എപ്പോഴും ബന്ധിക്കപ്പെട്ടിരിക്കും.


    ഇന്ത്യയുടെ വിജയത്തിലേക്കുള്ള ആണിക്കല്ല് അതിന്റെ നാനാത്വമാണ്. നമ്മുടെ നാനാത്വമാണ് നമ്മെ അതിവിശിഷ്ടമാക്കുന്ന കാതല്‍. ഈ രാജ്യത്ത് നാം സംസ്ഥാനങ്ങളുടെയും, പ്രദേശങ്ങളുടെയും, മതങ്ങളുടെയും, ഭാഷകളുടെയും, സംസ്‌കാരങ്ങളുടെയും, ജീവിതശൈലികളുടെയും മറ്റു പലതിന്റെയും കൂടിച്ചേരല്‍ കാണുന്നു. നാം വളരെ വിഭിന്നരും അതേ സമയം വളരെ സമാനതയുള്ളവരും ഏകീകരിക്കപ്പെട്ടവരുമാണ്.


    ഇരുപത്തിയൊന്നാം നൂറ്റാണ്ടിലെ ഇന്ത്യ നമ്മുടെ പാരമ്പര്യ മൂല്യങ്ങള്‍ അനുവര്‍ത്തിക്കുന്നതോടൊപ്പം നാലാം വ്യാവസായിക വിപ്ലവത്തിന് അനുകൂലവുമായിരിക്കും. അവിടെ രണ്ടായി തരം തിരിക്കലോ, ഒരു തിരഞ്ഞെടുപ്പിന്റെ ആവശ്യമോ ഇല്ല. പാരമ്പര്യവും സാങ്കേതിക വിദ്യയും, പഴയ കാല ഭാരതത്തിന്റെ വിവേകവും സമകാലിക ഇന്ത്യയുടെ ശാസ്ത്രവും നമുക്ക് ഒന്നിച്ചു ചേര്‍ക്കേണ്ടതുണ്ട്.


    ഗ്രാമ പഞ്ചായത്ത് കൂടിയാലോചനകളിലും സമൂഹ്യാധിഷ്ഠിതമായ പ്രശ്‌ന പരിഹാരം നിര്‍ണ്ണയിക്കേണ്ടുന്നതു പോലെ, ഡിജിറ്റല്‍ ജനായത്തഭരണം നമ്മെ വികസന നാഴികക്കല്ലുകള്‍ ചാടിക്കടക്കാന്‍ സഹായിക്കണം. ഇവ നമ്മുടെ ദേശീയ പ്രയത്‌നത്തിന്റെ ഇരട്ട സ്തംഭങ്ങളാണ്.


    രാഷ്ട്രങ്ങള്‍ നിര്‍മ്മിക്കുന്നത് ഗവണ്‍മെന്റുകള്‍ ഒറ്റയ്ക്കല്ല. ഗവണ്‍മെന്റിന് പരമാവധി ഒരു സംഘാടകനോ, സമൂഹത്തിന്റെ നൈസര്‍ഗ്ഗിക സംരംഭകത്വ, സര്‍ഗ്ഗാത്മക ചോദനകള്‍ക്ക് ഒരു പ്രേരകശക്തിയോ ആകാന്‍ സാധിക്കും. രാഷ്ട്ര നിര്‍മ്മാണത്തിന് ദേശാഭിമാനം ആവശ്യമാണ്.
    · നാം ഇന്ത്യയുടെ മണ്ണിലും ജലത്തിലും അഭിമാനം കൊള്ളുന്നു;
    · നാം ഇന്ത്യയുടെ നാനാത്വത്തിലും, മതമൈത്രിയിലും ഉള്‍ചേര്‍ന്നിരിക്കുന്ന ആചാരവിചാരങ്ങളിലും അഭിമാനം കൊള്ളുന്നു;
    · നാം ഇന്ത്യയുടെ സംസ്‌കാരത്തിലും പാരമ്പര്യത്തിലും ആത്മീയതയിലും അഭിമാനം കൊള്ളുന്നു;
    · നാം നമ്മുടെ സഹപൗരന്മാരില്‍ അഭിമാനം കൊള്ളുന്നു;
    · നാം നമ്മുടെ പ്രവൃത്തിയില്‍ അഭിമാനം കൊള്ളുന്നു;
    · നാം ഓരോ ദിവസവും ചെയ്യുന്ന ചെറിയ കാര്യങ്ങളില്‍ പോലും നാം അഭിമാനം കൊള്ളുന്നു.
    ഓരോ ഇന്ത്യന്‍ പൗരനും ഒരു രാഷ്ട്രശില്‍പ്പിയാണ്. നാം ഓരോരുത്തരും ഭാവിതലമുറയ്ക്ക് കൈമാറേണ്ട രാജ്യത്തിന്റെ നന്മയുടെയും പൈതൃകത്തിന്റെയും സൂക്ഷിപ്പുകാരുമാണ്.


    · നമ്മുടെ അതിര്‍ത്തികള്‍ സംരക്ഷിക്കുകയും നമ്മെ കാത്തുസൂക്ഷിക്കുകയും ചെയ്യുന്ന സേനാവിഭാഗങ്ങള്‍ രാഷ്ട്രശില്‍പ്പികളാണ്.
    · ഭീകരവാദത്തോടും കുറ്റകൃത്യങ്ങളോടും പൊരുതുന്ന പോലീസും അര്‍ദ്ധസൈനികവിഭാഗങ്ങളും രാഷ്ട്രശില്‍പ്പികളാണ്.
    · കത്തിജ്വലിക്കുന്ന വെയിലത്തും സഹപൗരന്മാരെ ഊട്ടുന്നതിനായി കഠിനാദ്ധ്വാനം ചെയ്യുന്ന കര്‍ഷകനും രാഷ്ട്ര ശില്‍പ്പിയാണ്. നമ്മുടെ കാര്‍ഷികമേഖലയില്‍ പണിയെടുക്കുന്നവരില്‍ ഭൂരിഭാഗവും സ്ത്രീകളാണെന്നതും നാം ഒരിക്കലും മറക്കാന്‍ പാടില്ല.
    · ചൊവ്വയിലേയ്ക്ക് ഒരു ഇന്ത്യന്‍ ബഹിരാകാശദൗത്യത്തെ അയയ്ക്കുന്നതിനോ, ഒരു പുതിയ പ്രതിരോധകുത്തിവയ്പ് കണ്ടുപിടിക്കുന്നതിനോ വേണ്ടി ആഴ്ചയില്‍ 24 മണിക്കൂറും വിശ്രമമില്ലാതെ ശ്രദ്ധയോടെ പരിശ്രമിക്കുന്ന ശാസ്ത്രജ്ഞനും രാഷ്ട്രശില്‍പ്പിയാണ്.
    · ഒരു വിദൂരസ്ഥ ഗ്രാമത്തിലെ ജനങ്ങളെ രോഗങ്ങളില്‍ നിന്ന് മോചിതരാക്കാനും രോഗങ്ങള്‍ക്കെതിരെ ചെറുത്ത് നില്‍ക്കാനും സഹായിക്കുന്ന ഡോക്ടര്‍മാരും നഴ്‌സുമാരും രാഷ്ട്രസൃഷ്ടാക്കളാണ്.
    · ഒരു സ്റ്റാര്‍ട്ട് അപ്പിന് രൂപം നല്‍കുകയും അതിലൂടെ തൊഴിലവസരങ്ങള്‍ സൃഷ്ടിക്കുകയും ചെയ്യുന്ന ഒരു യുവാവും രാഷ്ട്രനിര്‍മ്മാതാവാണ്. ഈ സ്റ്റാര്‍ട്ട് അപ്പുകള്‍ ചെറിയ കൃഷിയിടങ്ങളില്‍ മാങ്ങയെ അച്ചാറാക്കി മാറ്റുന്നതാകാം. അല്ലെങ്കില്‍ ഒരു കരകൗശല ഗ്രാമത്തില്‍ പരവതാനികള്‍ നെയ്യുന്നതാകാം അല്ലെങ്കില്‍ ഒരു വലിയ തിരശീലയെ പ്രകാശമാനമാക്കുന്ന പരീക്ഷണശാലകളിലാകാം.
    · കാലാവസ്ഥ വ്യതിയാനത്തിന് തടയിടാനും പുനരുപയോഗ ഊര്‍ജ്ജത്തില്‍ മുന്നോട്ടുനയിക്കുന്നതിനുമായി നമ്മുടെ പരിസ്ഥിതിയ വനങ്ങള്‍, വന്യജീവികള്‍ എന്നിവയെ സംരക്ഷിക്കുന്ന ഗോത്രവാസികളോ സാധാരണപൗരരോ രാഷ്ട്രശില്‍പ്പികളാകാം.
    · ജോലി സമയത്തിന് ശേഷവും തിരക്കേറിയ റോഡില്‍ ഗതാഗതം നിയന്ത്രിക്കുകയോ, അല്ലെങ്കില്‍ ഒരു ശാന്തമായ മുറിയില്‍ ഫയലുകള്‍ ശ്രദ്ധാപൂര്‍വ്വം പഠിക്കുകയോ, ജോലി സമയം കഴിഞ്ഞും പ്രതിബദ്ധതയോടെ പണിയെടുക്കുന്ന പൊതുജനസേവകനും രാഷ്ട്രശില്‍പ്പിയാണ്.
    · ചെറിയ കുട്ടികളെ തങ്ങളുടെ ഭാഗധേയത്തിന് രൂപം നല്‍കാന്‍ സജ്ജരാക്കുന്ന നിസ്വാര്‍ത്ഥരായ അദ്ധ്യാപകനും രാഷ്ട്രശില്‍പ്പികളാണ്.
    · കുടുംബത്തെ ശ്രദ്ധിക്കുകയും വീട്ടിലും ജോലിസ്ഥലങ്ങളിലും നിരവധി ഉത്തരവാദിത്തങ്ങള്‍ ഏറ്റെടുക്കുകയും, തങ്ങളുടെ കുട്ടികളെ ആദര്‍ശവാന്‍മാരായ പൗരന്മാരായി വളര്‍ത്തിക്കൊണ്ടുവരികയും ചെയ്യുന്ന എണ്ണമറ്റ സ്ത്രീകളും രാഷ്ട്രനിര്‍മ്മാതക്കളാണ്.


    ഗ്രാമപഞ്ചായത്ത് മുതല്‍ പാര്‍ലമെന്റുവരെയുള്ള തങ്ങളുടെ പ്രതിനിധികളെ ജനങ്ങളാണ് തെരഞ്ഞെടുക്കുന്നത്. തങ്ങളുടെ ആഗ്രഹങ്ങളും പ്രതീക്ഷകളും അവര്‍ ഈ പ്രതിനിധികളിലാണ് നിക്ഷിപ്തമാക്കിയിരിക്കുന്നത്. അതിന് പകരമായി ജനപ്രതിനിധികള്‍ തങ്ങളുടെ ജീവിതം രാജ്യസേവനത്തിനായി അര്‍പ്പിക്കുന്നു.


    എന്നാല്‍ നമ്മുടെ പ്രയത്‌നങ്ങള്‍ നമുക്ക് വേണ്ടി മാത്രമുള്ളവയല്ല. കാലത്തിനുമപ്പുറത്തേയ്ക്കുള്ളതാണ് അത്. ലോകം എന്റെ കുടുംബമാണ് എന്ന അര്‍ത്ഥം വരുന്ന 'വസുധൈവ കുടുംബകം'' എന്ന തത്വശാസ്ത്രത്തിലാണ് ഇന്ത്യ വിശ്വസിക്കുന്നത്. സമാധാനത്തിനും ശാന്തിക്കും പാരിസ്ഥിതിക സന്തുലിതാവസ്ഥയ്ക്കും വേണ്ടിയുള്ള ലോകത്തിന്റെ തിരച്ചിലിന് ഭഗവാന്‍ ബുദ്ധന്റെ ഈ നാട് നേതൃത്വം നല്‍കുകയെന്നത് ഉചിതമാണ്.


    ഇന്ത്യയുടെ ശബ്ദം ഇന്ന് ലോകം വിലമതിക്കുന്നുണ്ട്. ഭൂമി മുഴുവന്‍ ഇന്ത്യയുടെ സംസ്‌ക്കാരത്തിലും സമ്മര്‍ദ്ദമില്ലാതെ ലക്ഷ്യനേടുന്ന രീതിയിലും ആകൃഷ്ടരാണ്. ഭീകരവാദമാകട്ടെ, കള്ളപ്പണം വെളുപ്പിക്കലാകട്ടെ അല്ലെങ്കില്‍ കാലാവസ്ഥവ്യതിയാനമാകട്ടെ അന്താരാഷ്ട്രതലത്തില്‍ അഭിമുഖീകരിക്കുന്ന പല പ്രശ്‌നങ്ങള്‍ക്കും പരിഹാരത്തിനായി ആഗോളസമൂഹം ഇന്ന് ഇന്ത്യയെ ഉറ്റുനോക്കുകയാണ്. ആഗോളവല്‍ക്കരിക്കപ്പെട്ട ഒരു ലോകത്ത് നമ്മുടെ ഉത്തരവാദിത്തങ്ങളും ആഗോളമായിരിക്കും.


    ഇത് നമ്മെ ആഗോള കുടുംബവുമായും, വിദേശത്തുള്ള നമ്മുടെ സുഹൃത്തുക്കളുമായും, പങ്കാളികളുമായും, ലോകത്തിന് പല തരത്തില്‍ സംഭാവനകള്‍ നല്‍കുന്ന വിദേശ ഇന്ത്യാക്കാരുമായും ബന്ധിപ്പിക്കുന്നു. അന്തര്‍ദ്ദേശീയ സൗരോര്‍ജ്ജ കൂട്ടായ്മ വിശാലമാക്കുന്നതിലൂടെയും പ്രകൃതിദുരന്തങ്ങളോട് ആദ്യം പ്രതികരിക്കുന്നവര്‍ എന്ന നിലയിലും മറ്റ് രാജ്യങ്ങള്‍ക്ക് സഹായം നല്‍കുന്നതിന് ഇത് പ്രേരകമാകുന്നു.


    ഒരു രാജ്യം എന്ന നിലയില്‍ നാം ഒട്ടേറെ നേട്ടങ്ങള്‍ കൈവരിച്ചിട്ടുണ്ട്. എന്നാല്‍ കുടുതല്‍ പ്രവര്‍ത്തനത്തിനുള്ള പരിശ്രമവും അവ വേഗത്തിലാക്കാനുള്ള കഠിനപ്രയത്‌നവും ആവശ്യമാണ്. പ്രത്യേകിച്ചും 2022ല്‍ നാം സ്വാതന്ത്ര്യത്തിന്റെ 75-ാം വാര്‍ഷികത്തിലേക്ക് എത്തുന്നതുകൊണ്ട് ഇതിന് കൂടുതല്‍ പ്രാധാന്യമുണ്ട്. അവകാശനിഷേധിക്കപ്പെട്ടവരിലെ അവസാന വ്യക്തിക്കു, അവസാനത്ത പെണ്‍കുട്ടിക്കും, എന്റെ ഭാഷയില്‍ പറഞ്ഞാല്‍ അവസാന ഗ്രാമത്തിലെ അവസാന വീട്ടിലും അവസരങ്ങള്‍ ലഭ്യമാക്കുന്നതിനുള്ള ശേഷി വര്‍ദ്ധിപ്പിക്കുകയെന്നതാണ് ഇന്ന് നമ്മെ ഏറെ അലട്ടുന്നത്. താങ്ങാനാവുന്ന നിലയില്‍ വേഗത്തില്‍ നീതിലഭ്യമാക്കുന്ന എല്ലാ നീതിന്യായ ഫോറങ്ങളും അടങ്ങുന്ന സംവിധാനും ഇതിലുണ്ടാകണം.


    ഈ രാജ്യത്തെ പൗരന്മാരാണ് എന്നെ സംബന്ധിച്ചിടത്തോളം ശക്തിയുടെ യഥാര്‍ത്ഥ ഉറവിടം. രാജ്യത്തെ സേവിക്കുന്നതിനുള്ള ഊര്‍ജ്ജം അവര്‍ തുടര്‍ന്നും നല്‍കുമെന്ന് എനിക്ക് ആത്മവിശ്വാസമുണ്ട്.


    മഹാത്മാഗന്ധിയും ദീന്‍ദയാല്‍ ഉപാദ്ധ്യായജിയും വിഭാവനം ചെയ്തപോലെയുള്ള ശക്തവും ഉയര്‍ന്ന വളര്‍ച്ചയുള്ളതുമായ ഒരു സമ്പദ്ഘടന, വിദ്യാസമ്പന്നവും ധാര്‍മ്മികവും പരസ്പരം പങ്കിടുന്നതിനുള്ള മനോഭാവവുമുള്ള സമത്വാധിഷ്ഠിതമായ സമൂഹവും നമുക്ക് മെനഞ്ഞെടുക്കേണ്ടതുണ്ട്. ഇതൊക്കെ നമ്മുടെ മാനവികയുടെ അവിഭാജ്യഘടകങ്ങളാണ്. ഇതാണ് നമ്മുടെ സ്വപ്‌നങ്ങളിലുള്ള ഇന്ത്യ, എല്ലാവര്‍ക്കും തുല്യ അവസരങ്ങള്‍ നല്‍കുന്ന ഒരു ഇന്ത്യ. ഇതായിരിക്കണം 21-ാം നൂറ്റാണ്ടിലെ ഇന്ത്യ.


    വളയെധികം നന്ദി
    ജയ്ഹിന്ദ്,
    വന്ദേമാതരം
    

    
    (Release ID: 1497388) Visitor Counter : 3
    
    

      Background release reference

      Speech of President Shri Ram Nath Kovind on his Assumption of Office
      This link will take you to a webpage outside this websiteinteractive page. Click OK to continue.Click Cancel to stop : pib.nic.in