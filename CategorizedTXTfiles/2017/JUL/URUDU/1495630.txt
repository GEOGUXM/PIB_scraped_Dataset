      خواتین اور بچوں کی ترقیات کی وزارت

      سرکار نے سی –سیکشن سرجریز کی تعداد میں حالیہ غیر معمولی اضافے پر
      نظر رکھنے کے لئے ضروری اقدامات کئے
      
      Posted On: 14 JUL 2017 3:37PM by PIB Delhi


    نئی دہلی،14۔جولائی ۔سرکار نے غیر ضروری سی –سیکشن سرجریز کی روک تھا م اور اس پر نگاہ رکھنے کے لئے متعدد اقدامات کئے ہیں۔ ترقی خواتین واطفال کی مرکزی وزیر محترمہ مینکا سنجے گاندھی نے اس سلسلے میں فروری 2017 میں مرکزی وزیر صحت سے اپنے خدشات کا اظہار کیا تھا ۔ انہوں نے کہا تھا کہ عالمی تنظیم صحت (ڈبلیو ایچ او ) کی سفارشات کے مطابق سی –سیکشن کی زچگی عام حالات میں 10 سے 15 فیصد تک ہونی چاہئے۔ جبکہ کچھ ریاستوں سے اس قسم کی زچگیوں کے زیادہ فیصد کی خبریں موصول ہوئی ہیں جن میں سے تمل ناڈو میں 34 فیصد اورتلنگانہ میں 54 فیصد سی –سیکشن سرجریز کے ذریعہ زچگیاں ہوئیں ۔ انہوں نے مزید کہا تھا کہ یہ بات اپنے آپ میں لائق تشویش ہے کہ یہ فیصد کچھ ریاستوں کے نرسنگ ہوم میں ہونےوالی زچگیوں کے فیصد سے بھی زائد ہے ۔


    محترمہ مینکا گاندھی کے خط کے جواب میں صحت اور خاندانی بہبود کے مرکزی وزیر جناب جے پی نڈا نے کہا ہے کہ محترمہ مینکا گاندھی کے ذریعہ ظاہر کئے گئے خدشات پوری طرح حقیقت پر مبنی ہیں اور وزارت صحت اس بڑھتے رجحان پر قابو پانے کے مختلف اقدامات کررہی ہے۔ اس سلسلے کا سب سے پہلا قدم یہ ہے کہ سینٹرل گورنمنٹ ہیلتھ اسکیم (سی جی ایچ ایس ) کے تحت اندراج شدہ تبھی پرائیویٹ اسپتالوں کو اس وزارت کی جانب سے ہدایت کی گئی ہے کہ اپنے اپنے اسپتالوں کے استقبالیہ کاؤنٹر پر سی –سیکشن کے ذریعہ ہونے والی زچگیوں اور عام طریقے سے ہونے والی زچگیوں کی تعداد نمایاں طریقے سے تحریر کی جائے ۔


    ’’سی –سیکشن سرجریز میں اضافے کی شرح کے اثرات اور اس کے نمایاں حل ‘‘ کے عنوان سے جاری ہونے والی ایک رپورٹ سبھی ریاستی سرکاروںاور مرکز کے زیر انتظٓم علاقوں کی سرکاروںکو بھیج دی گئی ہے تاکہ سی –سیکشن سرجری انہی خواتین کی کی جائے جنہیں واقعی اس کی ضرورت ہو۔ فیڈریشن آف آبسٹیٹرکس اینڈ گائنا کوجیکل سوسائٹیز آف انڈیا (ایف او جی ایس آئی ) نے بھی غیر ضروری سی سیکشن سرجریز کے نقصان دہ اثرات کے بارے میں متنبہ کیا ہے ۔ علاوہ ازیں ریاستی سرکاروں کو یہ ہدایت بھی کی گئی ہے کہ اس سلسلے میں صحت کی خدمات دستیاب کرانے والے اداروں کی وقفے وقفے سے جانچ کی جانی چاہئے ۔


    مرکزی وزیر ترقی خواتین واطفال محترمہ مینکا سنجے گاندھی نے اس معاملے پر خاطر خواہ کارروائی کرنے اور جملہ متعلقین کو ضروری ہدایات جاری کرنے کے لئے وزارت صحت کا شکریہ ادا کیا ہے۔ اس کے ساتھ ہی انہوں نے اس امید کا بھی اظہار کیا ہے کہ ان اقدامات سے سی –سیکشن سرجریز کے ذریعہ کی جانے والی زچگیوں کی مقدار کی تعداد اپنی حقیقی سطح پر واپس آجائے گی۔


    ۰۰۰۰۰۰۰۰۰۰۰۰۰۰۰۰۰۰۰۰۰


    م ن ۔س ش۔ رم


    U-3216

    
    
    (Release ID: 1495630) Visitor Counter : 2