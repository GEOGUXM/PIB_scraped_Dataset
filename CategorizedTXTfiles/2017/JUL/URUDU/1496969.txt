      وزارتِ تعلیم

      اسکولوں میں جنک فوڈ سے بچاؤ کے اقدامات
      Posted On: 24 JUL 2017 7:35PM by PIB Delhi


    نئی دہلی۔ 24 ؍ جولائی۔ وزیرمملکت( فروغ انسانی وسائل) ، جناب اپیندر کشواہا نے آج لوک سبھا میں ایک سوال کے تحریری جواب میں بتایا کہ حکومت ہند یا ڈائریکٹوریٹ آف ایجوکیشن، قومی راجدھانی خطہ دہلی کی حکومت نے اسکولوں میں بچوں کے جنک فوڈ کھانے کے بارے میں کوئی مطالعہ/ سروے نہیں کرایا ہے لیکن یہ دیکھا گیا ہے کہ اسکولی بچوں میں تغذیہ والی خوراک کی عادت سے بچنے اور جنک فوڈ کھانے کا رجحان بڑھ رہا ہے جس سے ان کی صحت پر بھی برا اثر پڑرہا ہے۔یہ بہت زیادہ اہم معاملہ ہے اسی لئے حکومت ہند کے تحت مختلف تنظیموں اور ڈائریکٹوریٹ آف ایجوکیشن، قومی راجدھانی خطہ دہلی کی حکومت نے مکمل اور تغذیہ والی خوراک کی اہمیت کو بچوں اور دیگر متعلقین کے درمیان واضح کرنے کے لئے سرکلر جاری کئے ہیں۔


    دہلی ہائی کورٹ نے بھی اپنے ایک فیصلہ میں فوڈ سیفٹی اینڈ اسٹینڈرس اتھارٹی آف انڈیا(ایف ایس ایس اے آئی) کے رہنما خطوط کے مطابق مکمل اور تغذیہ والی خوراک کو فروغ دینے کی ہدایت دی ہے۔سینٹرل بورڈ آف سیکنڈری ایجوکیشن( سی بی ایس ای) نے اپنے متعلقہ اسکولوں کو فاسٹ فوڈ فراہم کرانے سے بچنے کی سخت ہدایات جاری کی ہیں۔سی بی ایس ای نے اسکولوں کو یہ بات یقینی بنانے کے لئے بھی ہدایت دی ہے کہ جنک / فاسٹ فوڈ کی جگہ صحت کے لئے مفید ناشتہ فراہم کرایا جائے ۔کولڈ ڈرنک کی جگہ پر پھلوں کے رس اور دودھ سے تیار ہونے والی چیزیں(لسی، چھاچھ وغیرہ) فراہم کرائی جائیں۔


    قومی کونسل برائے تعلیمی تحقیق و تربیت( این سی ای آر ٹی) کی نیشنل مانیٹرنگ کمیٹی کے ذریعہ منظور شدہ صحت اور جسمانی تعلیم کے نصاب میں جنک فوڈ سے متعلق مواد شامل کیا گیا ہے۔ درجہ III کی کتاب میں مکمل تغذیہ والی خوراک کی اہمیت اور جنک فوڈ کے نقصانات کو واضح کیا گیا ہے۔ درجہ IV کی کتاب میں بھی جنک فوڈ کے برے اثرات اور تغذیہ والی خوراک کی ا ہمیت کو واضح کیا گیا ہے۔


    کیندریہ ودیالیہ سنگھٹن( کے وی ایس) نے اپنے تمام اسکولوں کو ہدایات جاری کی ہیں کہ وہ اسکول کینٹین میں جنک فوڈ کی اجازت نہ دیں اور اسکولی بچوں کوصحت کے لئے مفید اور تغذیہ سے بھرپور خوراک کے فائدوں کے بارے میں بتائیں۔یونیورسٹی گرانٹ کمیشن نے بھی اعلی تعلیمی اداروں میں جنک فوڈ کی دستیابی اور اس کے فروخت کئے جانے کے خلاف ہدایات جاری کی ہیں۔اسکولوں کی بڑی تعداد چونکہ ریاستی حکومتوں کے دائرہ کار کے تحت آتی ہے اس لئے اسکولوں میں جنک فوڈ فروخت کئے جانے سے روکنا بھی متعلقہ ریاست/ مرکز کے زیرانتظام کے خطوں کی حکومتوں کی ذمہ داری ہے۔


    U-3468

    
    
    (Release ID: 1496969) Visitor Counter : 2