      امور داخلہ کی وزارت

      وزیر داخلہ نے آئی ڈی اے کی پہلی میٹنگ کی صدارت کی
      Posted On: 24 JUL 2017 5:08PM by PIB Delhi


    نئی دہلی، 24 ؍جولائی،مرکزی وزیر داخلہ جناب راجناتھ سنگھ نےآج یہاں نوتشکیل شدہ آئی لینڈ ڈیولپمنٹ ایجنسی (آئی ڈی اے) کی پہلی میٹنگ کی صدارت کی۔جزائر کی ترقی کیلئے وزیراعظم کی جائزہ میٹنگ کے بعد پہلی جون 2017 کو آئی ڈی اے تشکیل دی گئی تھی۔


    مرکزی وزیر داخلہ نے قدرتی ماحولیاتی نظام کو محفوظ رکھتے ہوئے اور سکیورٹی کے معاملات کو حل کرتے ہوئے بھارت کی سمندری معیشت کو فروغ دینے کا ویژن پیش کیا۔ انہوں نے عوام کی شرکت کے ساتھ جزائر کی پائیدار ترقی کی ضرورت پر زور دیا۔


    نیتی آیوگ کے سی ای او نے نشان زد کردہ جزائر کی جامع ترقی کیلئے موجودہ صورت حال اور مستقبل کے لائحہ عمل کی تفصیلات پیش کیں۔ انہوں نے بتایا کہ پائیداری، عوام کی شرکت، قدرتی ماحول کے تحفظ اور صلاحیت کو آگے بڑھانے کے رہنما اصولوں کے ساتھ شناخت شدہ جزائر کیلئے نظریاتی ترقیاتی منصوبے اور تفصیلی ماسٹر پلان تیار کئے جارہے ہیں۔ انہوں نے کہا کہ اس طرح کا کام ملک میں پہلی دفعہ کیا جارہا ہے۔


    بحریہ کے سابق سربراہ ڈی کے جوشی اور آئی ڈی اے کے نائب چیئرمین نے منصوبہ بند پروجیکٹوں کے پائیدار نفاذ کیلئے مناسب اقدامات تجویز کئے۔


    میٹنگ کے دوران جزائر میں مربوط ماسٹر پلان کو مرتب کئے جانے اور جزائر کی ترقی سے متعلق دیگر معاملات میں پیش رفت کا جائزہ لیا گیا۔ یہ بھی فیصلہ کیا گیا کہ انڈومان نیکوبار جزائر کے لیفٹیننٹ گورنر اور لکشدیپ کے ایڈمنسٹریٹر کو بھی آئی ڈی اے کا رکن بنایا جائے۔


    اہم فریقوں کے ساتھ تفصیلی صلاح ومشورہ کے بعد انڈومان نیکوبار جزائر میں اسمتھ، راس، ایوز، لانگ اور لٹل انڈومان نامی جزائر اور لکشدیپ میں منی کوائے، بنگارام، سوہیلی، چیئریم اور تناکارا کو پہلے مرحلے میں جامع ترقی کیلئے منتخب کیا گیا۔ اس میٹنگ کے ساتھ ہی بھارت کے جزائر کی جامع ترقی کی کوششوں کو زبردست تقویت ملی ہے۔


    آئی ڈی اے کے دیگر ارکان میں کابینہ سکریٹری، داخلہ سکریٹری، ماحولیات،جنگلات اور آب وہوا میں تبدیلی کے سکریٹری، سیاحت کے سکریٹری اور قبائلی بہبود کے سکریٹری شامل ہیں۔ ان تمام لوگوں نے میٹنگ میں شرکت کی۔


    ۔۔۔۔۔۔۔۔۔۔۔


    (م ن-و ا- ق ر)


    U- 34 57 ,

    
    
    (Release ID: 1496927) Visitor Counter : 2