      کابینہ

      خلائی ٹیکنالوجی میں باہمی تعاون کیلئے بھارت اور نیدرلینڈس کے مابین تعاون سے متعلق مفاہمتی عرضداشت کو کابینہ کی منظوری
      Posted On: 20 JUL 2017 12:41PM by PIB Delhi


    نئی دہلی۔ 20 ؍جولائی۔مرکزی کابینہ نے وزیراعظم جناب نریندر مودی کی قیادت میں منعقدہ اپنی میٹنگ میں بھارت اور نیدرلینڈ کے مابین پُرامن مقاصد کیلئے بیرونی خلائی اسپیس کا استعمال کرنے سے متعلق باہمی تعاون کی مفاہمتی عرضداشت پر گفت وشنید کے بعد اسے اپنی منظوری دے دی ہے۔ اس مفاہمتی عرضداشت پر 11 اور 22 مئی 2017 کو بالترتیب بنگلور اور ہیگ میں دستخط ہوئے تھے۔


    مذکورہ مفاہمتی عرضداشت، خلائی سائنس، ٹیکنالوجی اور ارضیاتی ریموٹ سینسنگ سمیت اس کے تمام تر استعمالات، سیارچہ مواصلات اور سیارچوں پر مبنی نیوی گیشن ، خلائی سائنس اور سیارہ جاتی تلاش و جستجو، خلائی راکٹوں اور خلائی نظام کا استعمال اور ارضیاتی نظام اور خلائی ٹیکنالوجی جیسے شعبوں پر احاطہ کرے گی۔


    مذکورہ مفاہمتی عرضداشت کے تحت خلائی سائنس کے محکمے ، بھارتی خلائی تحقیق ادارے کے محکموں کے ماہرین اور نیدرلینڈ کے خلائی دفتر کے ماہرین پر مشتمل ایک مشترکہ ورکنگ گروپ تشکیل دیا جائے گا۔ یہ گروپ، مستقبل کا لائحہ عمل تیار کرے گا جس میں مذکورہ مفاہمتی عرضداشت کےنفاذ کے لئے مدت کا تعین اور اس کے وسائل کی تفصیلات بھی شامل ہیں۔ یہ ورکنگ گروپ نئی تحقیقی سرگرمیوں اور ارضیاتی ریموٹ سینسنگ کے شعبے میں امکانی استعمالات کے پہلوؤں کو مہمیز کریگا۔ سیٹلائٹ مواصلات، سیٹلائٹ نیوی گیشن، خلائی سائنس اور بیرونی خلائی گنجائش کا استعمال بھی اس کے تحت شامل ہیں۔ مذکورہ مفاہمتی عرضداشت بنی نوع انسان کی فلاح وبہبود کیلئے خلائی ٹیکنالوجیوں کے استعمال کے سلسلے میں ایک مشترکہ سرگرمی کا راستہ ہموار کرے گا اور اس طریقے سے ملک کے ہر خطے کے عوام اور پورا ملک اس سے استفادہ کرسکے گا۔


    واضح رہے کہ خلائی سائنس کا محکمہ اور بھارتی خلائی تحقیقی ادارہ یعنی اِسرو ،طویل عرصے سے نیدر لینڈ کی یونیورسٹی آف ٹوئنٹے کے ارضیاتی اطلاعاتی سائنس اور ارضیاتی مشاہدے کے شعبے سے متعلق بین الاقوامی ادارے یعنی آئی ٹی سی کے رابطے میں رہے ہیں تاکہ رائل نیدرلینڈس میٹرو لوجیکل انسٹی ٹیوٹ کے ساتھ صلاحیت سازی کے سلسلےمیں کام کرتے ہوئے ارضیاتی مشاہدات وغیرہ کے سلسلے میں تجربات کرسکیں۔ اپریل 2008 میں خلائی سائنس کے محکمے نے انترکش کارپوریشن کے توسط سے ایک سیارچہ داغا تھا جس کا تعلق نیدرلینڈ سے تھا۔ سرکاری طور پر اِسرو اور نیدر لینڈ کے خلائی دفتر (این ایس او) نے دونوں ممالک کے مابین خلائی تعاون کے نکات اور خطوط طے کرنے کیلئے گفت وشنید بھی کی تھی۔ چنانچہ طرفین نے بیرونی خلائی گنجائش کے پُرامن مقاصد سے وابستہ استعمال کے لئے باہمی طور پر اتفاق کیا ہے جو اس مفاہمتی عرضداشت کی شکل میں سامنے آیا ہے۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    م ن۔ ۔ ع ن۔


    20-07-2017


    U-3355

    
    
    (Release ID: 1496316) Visitor Counter : 2