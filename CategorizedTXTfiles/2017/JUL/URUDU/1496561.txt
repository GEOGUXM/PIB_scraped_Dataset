      نائب صدر جمہوریہ ہند کا سکریٹریٹ

      شہید نانک سنگھ بھارت کی جدوجہد آزادی کے لئے لڑنے والے افراد و خواتین کی وراثت کا ایک حصہ ہیں: نائب صدر جمہوریہ ہند
      Posted On: 21 JUL 2017 12:01PM by PIB Delhi


    نئی دہلی۔ 21 ؍جولائی۔نائب صدر جمہوریہ ہند جناب ایم حامد انصاری نے کہا ہے کہ شہید نانک سنگھ کی وراثت دراصل ان جوشیلے افراد وخواتین کی وراثت کا ایک جزو ہے جنہوں نے بھارت کو آزاد کرانے کیلئے جنگ لڑی تھی۔ نائب صدر جمہوریہ ہند کل یہاں مجاہدین آزادی کی وراثت کے موضوع پر منعقدہ یادگاری خطبے کے تحت شہید نانک سنگھ خطبہ دے رہے تھے۔ محترمہ سلمیٰ انصاری اور دیگرعمائدین بھی اس موقع پر موجود تھے۔


    نائب صدر جمہوریہ ہند نے کہا کہ جدوجہد آزادی صرف آزاد ہونے کے لئے نہیں لڑی جارہی تھی بلکہ یہ تعمیر قوم کا بھی ایک حصہ تھا۔ انہوں نے مزید کہا کہ بھارت کے پاس ایسے ایسے باصلاحیت افراد تھے جن کی دانشمندی نے ہماری جدوجہد میں چار چاند لگا دیے تھے ان کے پاس اعلیٰ دیانتداری اور کردار کی دولت تھی اور ان میں سب سے بلند مقام مہاتما گاندھی کا ہے۔


    مجاہدین آزادی ایک جوش اور جذبے سے سرشار تھے اور یہ جوش وجذبہ عام جوش وجذبے سے بہت اوپر تھا اور سب کے سب آزادی کے حصول کے جذبے کے لئے جدوجہد کرنے کے لئے وقف تھے۔ ان میں سے بہترے نام گمنام ہیں لیکن ان کی کوششیں اور ان کی قربانیاں ان شخصیات کے مقابلے میں ہرگز کم نہیں تھیں جنہیں لوگ زیادہ جانتے ہیں۔


    نائب صدر جمہوریہ ہند نے کہا کہ ہماری جدوجہد آزادی کی سب سے پائیدار وراثت ہماری آزادی ہے۔ انہوں نے مزید کہا کہ اس وراثت میں ایک منطق اور ایک بنیاد پوشیدہ ہے کیوں کہ ہماری قومی تحریک ایک ایسا مساوی معاشرہ تشکیل دینے کے لئے عہد بند تھی جو ہر طرح کی عدم مساوات ، تفریق اور ظلم وستم سے پاک ہو۔


    نائب صدر جمہوریہ ہند نے کہا کہ جدوجہد آزادی کے طفیل میں ایک بھارتی شناخت قائم ہوئی جو ہماری ایک پائیدار وراثت ہے۔ انہوں نے کہا کہ گوناں گونی اور کثیر پہلوئی شناخت روکاوٹ نہیں ثابت ہوئی بلکہ ایک ایسا مثبت خاصہ بن گئی جو بھارتی ثقافت ، تہذیب اور قوم کیلئے قوت کا وسیلہ بن گئی اور یہی چیزیں اُبھرتی ہوئی قومیت کا جزو لاینفک بن گئی۔ ہمارے نوجوانوں کو تاریخ کا شعور ہونا چاہئے اور اگر ان میں یہ شعور بیدار ہوگا تو وہ اس ماحول سے آگاہ ہوسکیں گے جس میں ان کی توقعات کی حوصلہ افزائی ہوگی اور وہ اپنے سے پہلے دی گئی قربانیوں اور جدوجہد کو سمجھ سکیں گے۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    م ن۔ ۔ ع ن۔


    U- 3392

    
    
    (Release ID: 1496561) Visitor Counter : 26