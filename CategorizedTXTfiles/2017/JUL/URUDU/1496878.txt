      اقلیتی امور کی وزارتت

      جناب مختار عباس نقوی نے نئی دلّی ہوائی اڈے سے 300 عازمین حج کے پہلے جتھے کو رخصت کیا
      Posted On: 24 JUL 2017 3:35PM by PIB Delhi


    نئی دہلی۔ 24 ؍جولائی۔اقلیتی اُمور (آزادانہ چارج) اور پارلیمانی اُمور کے وزیر مملکت جناب مختار عباس نقوی نے آج صبح نئی دلّی ہوائی اڈے سے 300 عازمین حج کے پہلے جتھے کو ملک کی سلامتی اور خوشحالی کی دعاؤں کے ساتھ روانہ کیا۔


    جناب نقوی نے عازمین حج کو مبارکباد پیش کرتے ہوئے ان کے سفر حج کیلئے اپنی جانب سے نیک تمنائیں پیش کیں۔ جناب نقوی نے کہا کہ اقلیتی اُمور کی وزارت نے،حج کمیٹی آف انڈیا اور دیگر ایجنسیوں کے تعاون اور اشتراک سے حج 2017 کے لئے تیاریاں بروقت مکمل کرلی تھیں تاکہ سفر حج کو زیادہ سے زیادہ آسان بنایا جاسکے۔


    جناب نقوی نے کہا کہ جلد ہی 2018 کی نئی حج پالیسی کو حتمی شکل دی جائے گی اور آئندہ برس حج، اسی نئی پالیسی کے مطابق منعقد ہوگا۔ اس سلسلے میں تشکیل دی گئی ایک اعلیٰ سطحی کمیٹی جلد ہی اپنی رپورٹ پیش کرے گی۔ نئی حج پالیسی کا مقصد یہ ہے کہ حج کے تمام تر عمل کو شفاف اور آسان بنایا جائے۔ جناب نقوی نے کہا کہ سمندر کے راستے عازمین حج کو سفر حج پر بھیجنے کے متبادل کا احیاء بھی، نئی حج پالیسی کا ایک حصہ ہے۔ سمندر کے راستے عازمین حج کو ، روانہ کرنے سے سفر حج پر آنے والے اخراجات، ہوائی سفر کےمقابلے میں، تقریباً نصف کے برابر رہ جائیں گے۔ یہ قدم ایک انقلابی قدم ہوگا اور غرباء اور عازمین حج کے حق میں لیا گیا فیصلہ ہوگا۔ ممبئی سے جدہ کے درمیان پانی کے راستے عازمین حج کے آنے جانے کا سلسلہ 1995 سے موقوف کردیا گیا تھا۔


    جناب نقوی نے کہا کہ بحری جہازوں کے ذریعے عازمین حج کے سفر کا ایک فائدہ یہ ہوگا کہ ان دنوں جو جہاز دستیاب ہیں وہ جدید نوعیت کے ہیں اور ایک وقت میں چار ہزار سے پانچ ہزار افراد کو لے جاسکیں گے۔ یہ بحری جہاز ممبئی اور جدہ کے درمیان دو تین دنوں میں 2300 نوٹیکل میل کا فاصلہ طے کرسکتے ہیں۔ اس سے قبل کے پرانی ساخت کے جہاز اتنی دوری طے کرنے میں بارہ سے پندرہ دن کا وقت لیا کرتے تھے۔


    سعودی عرب نے بھارت کا سالانہ حج کوٹے میں ،اس سال، 34005 افراد کی گنجائش کا اضافہ کیا ہے۔ سعودی عرب کی حکومت کی جانب سے بھارت کے حج کوٹے میں خاطر خواہ اضافے کے بعد، مجموعی طور پر 1,70,025 افراد اس سال بھارت سے عازمین حج کے طور پر جائیں گے جن میں سے 125025 عازمین حج ، حج کمیٹی آف انڈیا کے توسط سے سفر حج پر جائیں گے اور 45000 افراد نجی ٹور آپریٹروں کے توسط سے 21 روانگی مقامات سے عازم سفر ہوں گے۔ 1628 عازمین حج دلّی سے روانہ ہوں گے، مجموعی طور پر 16600 افراد دلّی روانگی مقام سے جائیں گے جن میں ہریانہ، اترپردیش، اتراکھنڈ، پنجاب ، ہماچل پردیش اور چنڈی گڑھ کے عازمین حج شامل ہیں۔


    دلّی کے علاوہ سعودی عرب کے لئے سفر حج پر جانے والے عازمین حج گوا، گوہاٹی، لکھنؤ، منگلور، وارانسی، سری نگر اور کولکاتا سے بھی آج روانہ ہورہے ہیں۔ حج کی پروازیں گیا (27 جولائی) ، رانچی، کولکاتا، بھوپال اور بنگلور (08اگست )، ناگپور (10 اگست) ، احمد آباد ، اورنگ آباد ، چنئی ، کوچین اور جئے پور (13 اگست ) اور اندور اور حیدر آباد (14 اگست) کو روانہ ہوں گے۔


    21 روانگی مقامات میں دلّی ، ممبئی ،گوا، گواہاٹی، لکھنؤ، منگلور، وارانسی، سری نگر، کولکاتا، گیا، بھوپال، بنگلور، ناگپور، احمد آباد ، اورنگ آباد، چنئی ، کوچین، جئے پور، اندور اور حیدر آباد کے نام شامل ہیں۔


    مجموعی طور پر احمد آباد سے 10958 عازمین حج ، کوچین سے 11657 عازمین حج، لکھنؤ سے 12380 عازمین حج، ممبئی سے 5605 عازمین حج ، اورنگ آباد سے 2729 عازمین حج، بنگلور سے 4641 عازمین حج، چنئی سے 3370 عازمین حج، گوہاٹی سے 4483 عازمین حج، حیدر آباد سے 6273 عازمین حج، جے پور سے 4777 عازمین حج،کولکاتا سے 10348 عازمین حج ، ناگپور سے 2187 عازمین حج، رانچی سے 3159 عازمین حج اس سال سفر حج پر جارہے ہیں۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    م ن۔ ۔ ع ن۔


    24-07-2017


    U-3442

    
    
    (Release ID: 1496878) Visitor Counter : 2