      وزارات ثقافت

      ہندوستان تھیئٹر اولمپکس ، ’’ دی بگیسٹ تھیئٹر سلیبریشن آف دی ورلڈ‘‘ کے 8ویں دور کی
      تقریبات کی میزبانی کرے گا
      Posted On: 12 JUL 2017 7:07PM by PIB Delhi


    نئی دہلی،13۔جولائی ۔ثقافت وسیاحت کے وزیر مملکت (آزادانہ چارج ) ڈاکٹر مہیش شرما نے اعلان کیا ہے کہ ہندوستان پہلی بار تھیئٹر کے سب سے بڑے میلے کے آٹھویں دور کی میز بانی کرے گا۔ یہ تقریبات 17 فروری سے 8 اپریل 2018 تک ملک کے مختلف شہروں میں بہ یک وقت اہتمام کی جائیں گی۔ ڈاکٹر مہیش شرما نے این ایس ڈی سوسائٹی کے صدر جناب رتن تھیام اور نیشنل اسکول آف ڈرامہ کے ڈائریکٹر پروفیسر وامن کیندرے کی موجودگی میں ایک پریس کانفرنس سے خطاب کے دوران یہ اعلان کیا ۔ انہوں نے بتایا کہ ان تقریبات میں دنیا کے مختلف گوشوں کے 500 ڈرامے اور اسٹیج پر فن کے مظاہرے پیش کئے جائیں گے ۔اس کے ساتھ ہی اس مدت کے دوران نمائشوں ، سمینار ،سمپوزیا ،انٹریکٹو ڈسکشن جیسی متعلقہ سرگرمیاں بھی کی جائیں گی۔ انٹریکٹو ڈسکشن میں معروف علمی شخصیات ،مصنفین ، اداکار ،ڈیزائنر اورڈائریکٹر کے ساتھ گفتگو کی جائے گی اور دنیا بھر کے تھیئٹر کی سرکردہ شخصیات ان تقریبات میں شرکت کریں گی۔


    تھیئٹر کے عالمی نقشے پر ہندوستان کی موجودگی درج کرانے والے اقدامات کے بعد اب ملک 1993 میں قائم کئے جانے والے تھیئٹر اولمپکس کے 8ویں دور کی میزبانی کے لئے پوری طرح تیار ہے ۔یاد رہے کہ تھیئٹر اولمپکس کو بین الاقوامی تھیئٹر میلے کی حیثیت حاصل ہے ، جس میں دنیا بھر کے تھیئٹر فنکار وں اور ہدایت کاروں کے بہترین فن پارے پیش کئے جاتے ہیں۔


    ہندوستان میں پہلی بار منعقد ہونے و الے تھیئٹر اولمپکس کا اہتمام وزار ت ثقافت کے تحت نیشنل اسکول آف ڈرامہ کی جانب سے کیا جارہا ہے۔ 17فروری سے 8اپریل 2018 تک جاری رہنے والی تھیئٹر کی دنیا کی عظیم ترین تقریبات تھیئٹر کے عالمی سطح کے معروف فنکاروں کے ساتھ ہندوستان کی سرگرمیوں کی آزمائش کی حیثیت رکھتی ہیں ۔ ہندوستان بھر کے 15 شہروں میں ان تقریبات کا اہتمام کیا جائے گا۔


    اس موقع یہ اعلان بھی کیا گیا کہ تھیئٹر اولمپکس کی افتتاحی تقریب نئی دلی میں اہتمام کی جائے گی،جس میں سیکڑوں فنکار اپنے فن کا مظاہرہ کریں گے اور اختتامی تقریب کا اہتمام ممبئی میں کیا جائے گا۔ یہ تھیئٹر اولمپکس 2018 دنیا بھر کے تھیئٹر کی سب سے عظیم تقریبات کے 8ویں دور سے موسوم کی گئی ہیں جن میں ہندوستانی اور بین الاقوامی تھیئٹر گروپوں ، تھیئٹر کی دنیا کی سرکردہ شخصیات کو مدعو کیا جائے گا ،جو ان تقریبات میں اپنے فن کا مظاہرہ بھی کریں گی۔


    یاد رہے کہ تھیئٹر اولمپکس کا قیام 1993 میں گریک کے شہر ڈلفی میں عمل میں لایا گیا تھا ۔ یہ بین الاقوامی تھیئٹر میلہ ،’’ کراس ملینیا ‘‘ کی ٹیگ لائن کے ساتھ شروع کیا گیا تھا۔ یہ پیش رفت دراصل ثقافتی ماضی کو حال اور مستقبل سے جوڑنے کی ایک کوشش ہے تاکہ تھیئٹر کی متنوع اور مالامال وراثت پر دور موجود میں تجربے کئے جاسکیں اور معاصر تھیئٹر کے ذریعہ اس پر تحقیق کی جاسکے ۔


    تھیئٹر اولمپکس کا پہلا انعقاد 1995 میں یونان میں کیا گیا تھا جبکہ 1999 میں جاپان کے شہر شزوکا میں دوسری تھیئٹر اولمپکس تقریبات کا اہتمام کیا گیا تھا اور 2001 میں روس میں یہ تھیئٹر اولمپکس کی تقریبات منعقد کی گئی تھیں جبکہ 2006 میں ترکی کی راجدھانی استنبول میں تھیئٹر اولمپکس کی تقریبات کا اہتمام کیا گیا تھا او ر اس کے 4 سال بعد جنوبی کوریا کے شہر سیول میں ان تقریبات کا اہتمام کیا گیا تھا جبکہ 2016 میں چین کی راجدھانی بیجنگ میں تھیئٹر اولمپکس کے 7ویں دورکی میز بانی کی گئی تھی۔ بعد ازاں پولینڈ کے شہر روکلا میں تھیئٹر اولمپکس کی تقریبات منعقد کی گئی تھیں اور اب ہندوستان تھیئٹر اولمپکس کے 8 ویں دور کی تقریبات کی میز بانی کرکے ان تقریبات کے میز بان ملکوں کی سرکردہ فہرست میں شامل ہوجائے گا۔


    ۰۰۰۰۰۰۰۰۰۰۰۰۰۰۰۰۰۰۰۰۰


    م ن ۔س ش۔ رم


    U-3190

    
    
    (Release ID: 1495443) Visitor Counter : 2