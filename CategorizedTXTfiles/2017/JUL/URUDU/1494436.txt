      وزارت خزانہ

      کابینی سکریٹری نے مختلف محکموں کے سکریٹریوں او رسینئیر افسران کے ساتھ جی ایس ٹی کے نفاذ کے بعد کے حالات کا جائزہ لیا صارفین کے لئے اشیائے ضروریہ بالخصوص لازمی اشیا کی معقول سپلائی جاری رکھنے اور قیمتوں کو قابو میں رکھنے کی ہدایت کی
      Posted On: 04 JUL 2017 12:00PM by PIB Delhi


    نئی دہلی، 04 ۔جولائی ۔کابینی سکریٹری جناب پی کے سنہا نے مختلف وزارتو ں / محکموں کے سکریٹریوں اور سینئیر افسران کے ساتھ جی ایس ٹی کے نفاذ کے بعد کے حالات کا جائزہ لیا ۔اس جائزہ اجلاس میں حکومت ہند کی مختلف وزارتوں / محکموں کے سکریٹریوں /سینئیر افسران نے شرکت کی، جن میں مالگزاری ،ٹیکسٹائل ، غذائی اقسام ،زراعت ، امور صارفین وخوراک ورسد ،فوڈ پراسیسنگ ،ریلوے ،ایم ایس ایم ای ، دیہی ترقیات، سیاحت،فرٹیلائزراور فارما کے محکمے شامل ہیں۔اس کے ساتھ ہی محکمہ مالیاتی خدمات (ڈ ی ایف ایس ) کے چیئر پرسن اور سینٹرل بورڈ ان ڈائریکٹ ٹیکسیس کے ممبران اور جی ایس ٹی کونسل کے ایڈیشنل سکریٹری بھی مذکورہ بالا محکموں کے ذمہ داران کے ساتھ شامل تھے ۔


    اس جائزہ اجلاس میں جی ایس ٹی کی عمل آوری کے بعد کے حالات اورخاص طور سے صارفین پر جی ایس ٹی کی عمل آوری کے اثرات پر توجہ مرکوز کی گئی ۔


    میٹنگ میں جناب پی کے سنہا نے سبھی محکموں کے سکریٹریوں کو ہدایت کی کہ اپنے اپنے محکموں کے دعوے داروں ،تاجروں اور صنعت کاروں کے جی ایس ٹی سے متعلق مسائل کے سد باب کی ذمہ داری قبول کریں اور متعلقہ کام کی انجام دہی میں تاخیر نہ کی جائے ۔ انہو ں نے یہ ہدایت بھی کی کہ جی ایس ٹی کی خیر وخوبی کے ساتھ عمل آوری کو یقینی بنانے کی غرض سے اپنے اپنے محکموں سے متعلق ریاستی سرکاروں کے افسران سے رابطہ قائم کیا جائے اوران سے تال میل کے ساتھ جی ایس ٹی کی عمل آوری کا کام انجام دیا جائے ۔ جناب سنہا نے ان افسران کو یہ ہدایت بھی کی کہ اپنے اپنے جی ایس ٹی کے شعبے اور نوڈل افسران کو ممکنہ طور سے پیش آنے والے حالات اورمسائل کے سد باب کے لئے پوری طرح سے لیس کیا جائے اورجی ایس ٹی کے نفاذ کے بعد کے حالات میں متعلقہ دعوے داروں کے ساتھ پوری طرح سے تعاون کیا جائے ۔


    جناب سنہا نے متعلقہ افسران کو یہ ہدایت بھی کی کہ اس امر کو یقینی بنایا جائے کہ خردہ دوکاندار ،ڈیلر /دوکاندار اپنی دوکانوں پر ان اشیا کی جی ایس ٹی قیمتو ں کے بورڈ نصب کریں جو وہ فروخت کرتے ہیں ۔ انہوں نے کہا کہ ہر محکمے / وزارت کو اس امر کو یقینی بنانا چاہئے کہ تاجروں اور خردہ فروشوں کے ذریعہ صارفین کو جی ایس ٹی کے فوائد پہنچائے جائیں ،جس سے افراط زر پر قابو پانے میں بھی مدد ملے گی۔


    کابینی سکریٹری موصوف نے اس موقع پر یہ ہدایت بھی کی کہ کمپیوٹر کے ذریعہ بل بنانے والی وہ مشینیں جو ڈیلروں ،خردہ فروش اپنی اشیا کی فروخت کے لئے استعمال کرتے ہیں ، جی ایس ٹی کے نئے قواعد کے مطابق ان کی صلاحیتوں میں فوری طور سے اضافہ کیا جائے ۔ یہ کام بغیر کسی قسم کی تاخیر کے مدت مقررہ کے اندر مکمل کیا جائے ۔


    اس جائزہ میٹنگ میں یہ بھی طے پایا کہ ہفتہ وار جائزہ میٹنگ کا انعقاد کیا جائے گا جن میں جی ایس ٹی کی عمل آوری کے بعد کے حالات کاجائزہ لیا جائے گا۔اس سے پہلے مختلف محکموں کے سکریٹروں نے جی ایس ٹی کے نفاذ کے بعد اپنے اپنے معلقہ تاجروں اور دعوے داروں سے موصول ہونے والے سوالات اور مراسلات کی تفصیل پیش کی ۔اس کے جواب میں کابینی سکریٹری نے انہیں ہدایت کی کہ جی ایس ٹی کے نفاد کے بعد اپنے شعبوں کے دعوے داروں سے مفصل اورگہرائی کے ساتھ متعلقہ تفصیلات حاصل کی جائیں تاکہ ان کے مسائل کا فوری طور سے ازالہ کیا جاسکے ۔ اس کے ساتھ ہی جناب سنہا نے یہ ہدایت بھی کی کہ اپنے اپنے دعوےداروں اور صارفین کو جی ایس ٹی سے متعلق امور سے بخوبی واقف کرائے جانے کی غرض سے خصوصی مہم شروع کی جائے ۔


    م ن ۔س ش۔ رم


    U- 3020

    
    
    (Release ID: 1494436) Visitor Counter : 12