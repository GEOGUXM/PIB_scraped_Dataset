      امور داخلہ کی وزارت

      جناب کرن رجیجوکی قیات میں مرکزی ٹیم نے شمال مشرق میں سیلاب کی صورتحال کا جائزہ لیا
      Posted On: 13 JUL 2017 8:12PM by PIB Delhi


    نئی دلّی ،14جولائی : داخلی امورکے وزیرمملکت جناب کرن رجیجو، جو شمال مشرق میں سیلاب کی صورت حال کا جائزہ لینے کے لئے ایک اعلیٰ سطحی مرکزی ٹیم کی قیادت کررہے ہیں ، نے، کل آسام کے اضلاع لکھیم پور اور دھیماجی میں سیلاب سے متاثرہ علاقوں کا دورہ کیا۔


    جناب رجیجو نے ،حکومت آسام کے آبی وسائل کے وزیرمملکت جناب کیشب مہنتا ، پی اینڈ آرڈی ، جناب نبا کماردولے ، مقامی ایم پی جناب پردان بارواہ اورلکھیم پورضلعی انتظامیہ کے افسران اور آبی وسائل کے محکمے کے افسران ، پی ڈبلیو ڈی ، پی ایچ ای ، زراعت ، صحتی خدمات ، مویشی پالن ، ڈی ڈی ایم اے ، این ڈی آرایف اور ضلع پریشد کے افسران کے ساتھ ایک میٹنگ کا اہتمام کیاتاکہ اس تباہ کن سیلاب کے نتیجے میں رونما ہونے والی تباہی پرنظرثانی کی جاسکے اورانتظامیہ کے ذریعہ کئے گئے راحتی اقدامات کا جائزہ بھی لیاجاسکے ۔


    ضلعی انتظامیہ نے اشارہ کیا کہ اروناچل پردیش کے تحت یزولی میں واقع این ای ای پی سی او( نیپکو) ڈیم سے بڑی مقدار میں پانی چھوڑے جانے کی وجہ سے یہ سیلابی صورت حال پیداہوئی ہے ۔جناب رجیجو نے یقین دہانی کرائی کہ نیپ کو کے انچارج کواس امرکی ہدایت جاری کی جائیں گی کہ وہ فوری طورپرلکھیم پورکے ڈپٹی کمشنر سے زیادہ مقدار میں چھوڑے گئے پانی اوراس کے نتیجے میں ضلع لکھیم پور کے دریائی علاقوں میں پھیلنے والے پانی اورلاحق ہونے والی سیلابی صورتحال کے مسئلے کا حل نکالنے کے لئے گفت وشنید کریں ۔


    بعدازاں ضلعی افسران اور ریاستی وزرأ کی معیت میں جناب رجیجو نے این ای ای پی سی او کی جانب سے بڑی مقدارمیں چھوڑے گئے پانی کی زد میں آکر رنگاندی پربنے ہوئے پل کے بہہ جانے کے مقام کامعائنہ کیا اور موضع چنگامئی کے ان باشندگان سے بھی ملاقات کی جو اس سیلاب کے نتیجے میں بے گھرہوگئے ہیں تاکہ ان کی حالت کا جائزہ لے سکیں ۔ وزیرموصوف نے متاثرین کو یقین دلایاکہ ٹوٹے ہوئے پل کی مرمت اور بحالی کا کام فوری طورپرانجام دیاجائے گا۔ جناب رجیجونے فصلوں کو ہونے والے نقصان اور انسانی اتلاف جان پربھی اپنی تشویش کا اظہارکیا۔ انھوں نے پی ڈبلیوڈی سڑک محکمے کو فوری طورپرہدایت جاری کہ ٹوٹی ہوئی سڑکوں کی عارضی مرمت فوری کی جائے ۔ لکھیم پورکے ڈپٹی کمشنر نے یقین دہانی کرائی کہ پوری صورتحال اور اس سے لاحق ہونے والی تباہی کی تفصیلی رپورٹ جلد ہی پیش کی جائے گی ۔ ڈپٹی کمشنر موصوف نے وزیر موصوف کو بتایاکہ ریاست کے وزیراعلیٰ کو ضلع میں آئے ہوئے سیلاب اوراس سے پیداہونے والے مسائل کا پورا پورا خیال ہے ، اوروہ اس کے لئے بہت فکرمند ہیں ۔


    بعدازاں دھیماجی ضلعے کی سیلابی صورت حال کا جائزہ لینے کے بعد ، جناب رجیجونے کہا کہ مرکز ی حکومت کوشمال مشرقی خطے کی سیلابی صورتحال کے تئیں گہری تشویش ہے اور مرکزی حکومت ریاستی حکومت کو اس سلسلے میں تمام ممکنہ امداد فراہم کرے گی تاکہ وہ اس سیلابی صورتحال سے نمٹ سکے ۔ میٹنگ کے دوران وزیرموصوف نے بتایاکہ ریاستی حکومتوں کو وافرہنگامی فنڈز پہلے ہی جاری کئے جاچکے ہیں اور 500کروڑروپے کی رقم ایس ڈی آرایف فنڈ ز کے تحت دستیاب ہے ۔ اس کے علاوہ انھوں نے یہ بھی بتایاکہ ایک اعلیٰ سطحی بین وزارتی ٹیم بھی تعینات کی جائے گی ،جوریاست میں ایک مہینے کے اندراندرہوئے نقصانات کا جائزہ لے گی ۔ جناب رجیجونے کہاکہ این ڈی آر ایف کو خبردارکردیاگیاہے کہ وہ ضلعی انتظامیہ کے ساتھ تعاون کرے ۔میٹنگ کے دوران جناب رجیجونے سیلاب بازآبادکاری گرانٹ اس کنبےکے اراکین کو دی ،جن کا 8سالہ بچہ کولن نارہ سیلاب میں بہہ گیاتھا۔


    جناب رجیجو نے لکھیم پوراوردھیماجی اضلاع کے سیلاب زدہ علاقوں کا فضائی جائزہ بھی لیا اوربعدازاں اروناچل پردیش میں ایٹہ نگرکے لئے روانہ ہوگئے، جہاں انھوں نے طغیانی کی شکارندی کی وجہ سے ٹوٹے ہوئے پل کا معائنہ کیا ۔ جناب رجیجو اروناچل پردیش میں 15جولائی ،2017کو نئی دہلی واپسی سے قبل سیلاب اور چٹانیں کھسکنے کے نتیجے میں لاحق ہونے والی صورت حال کا مزید جائزہ بھی لیں گے ۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    (م ن۔ع آ ۔ 14-07-17 )


    U- 3212

    
    
    (Release ID: 1495569) Visitor Counter : 3