      صدر جمہوریہ کا سکریٹریٹ

      صدر جمہوریہ کا اپنی الوداعی تقریب میں قوم سے خطاب
      Posted On: 25 JUL 2017 3:12PM by PIB Delhi


    نئی دہلی۔25؍جولائی۔صدر جمہوریہ ہند جناب پرنب مکھرجی نے اپنے عہدے سے سبکدوش ہونے کے موقع پر قوم سے خطاب کیا۔ صدر جمہوریہ کے خطاب کا متن درج ذیل ہے:


    ہم وطنو،

      * اپنے عہدے سے سبکدوش ہونے کے موقع پر میں بھارت کے عوام کا تہہ دل سے شکر گزار ہوں ۔ بھارت کے عوام، ان کے منتخبہ نمائندوں اور سیاسی پارٹیوں کا شکرگزار ہوں کہ انہوں نے مجھ پر اعتبار اور اعتماد رکھا۔ مجھے ان کی مہربانیوں اور محبت پر فخر ہے۔ میں نے اپنے ملک سے اس سے زیادہ حاصل کیا ہے جتنا میں نے دیا ہے۔ اس کے لئے میں بھارت کے عوام کا ہمیشہ ہمیشہ قرضدار رہوں گا۔
      * میں ہونے والے صدر جمہوریہ جناب رام ناتھ کووند کو مبارکباد دیتا ہوں اور ان کا خیرمقدم کرتا ہوں اور آنے والے برسوں میں ان کی کامیابی اور خوشی کیلئے نیک خواہشات پیش کرتا ہوں۔

    ہم وطنو،

      * ہمارے بانی بزرگوں نے آئین اختیار کرتے وقت زبردست طاقتوں کو فعال رکھا تھا جن کی وجہ سے ہم صنف ، ذات اور برادری میں نابرابری کے چنگل سے باہر نکلے جس نے ہمیں طویل عرصے سے بندھوا بنا رکھا تھا۔ اس کی وجہ سے ہمارے اندر ایک سماجی اور ثقافتی ارتقاء ہوا جس نے بھارتی سماج کو جدت کی راہ پر گامزن کرایا۔
      * کوئی جدید قوم کچھ لازمی بنیادوں پر تعمیر ہوتی ہے۔ جمہوریت یا ہر شہری کے لئے برابر کے حقوق، سیکولرزم یا ہر ایک عقیدے کیلئے برابر کی آزادی، ہر مذہب کیلئے مساوات اور معاشی مساوات، لازمی ہے کہ ترقی کو حقیقت بننے کیلئے ملک کا غریب ترین آدمی بھی محسوس کرے کہ وہ قوم کے تانے بانے کا ایک حصہ ہے۔

    ہم وطنو،

      * پانچ سال پہلے جب میں نے صدر جمہوریہ کے عہدے کا حلف لیا تھا تو میں نے ہمارے آئین کو محفوظ رکھنے ، اسے تحفظ دینے اور اس کا دفاع کرنے کا عہد کیا تھا۔ یہ عہد نہ صرف لفظوں میں تھا بلکہ اس کے پیچھے ایک جذبہ اور روح کارفرما تھی۔ ان پانچ برسوں میں ہر دن مجھے اپنی ذمہ داری کا احساس تھا۔ میں نے ملک کے طول وعرض میں سفر کرکے کافی کچھ سیکھا۔ میں نے پورے منظرنامے میں کالجوں ، یونیورسٹیوں میں ، نوجوانوں اور بیدار مغز لوگوں ، سائنسدانوں ، اختراع کاروں،دانشوروں ، ماہرین قانون ، مصنفوں ، فنکاروں اور لیڈروں کے ساتھ بات چیت کرکے کافی کچھ سیکھا۔ ان مذاکرات سے میں متوجہ رہا اور میرے اندر جوش وجذبہ باقی رہا۔ میں زبردست متجسس رہا۔ میں اپنی ان ذمہ داریوں کو پورا کرنے میں کتنا کامیاب رہا ، اس کا اندازہ تاریخ کے تنقیدی عدسے سے وقت گزرنے کے ساتھ ساتھ ہوگا۔
      * جیسے جیسے کوئی شخص زندگی میں آگے بڑھتا ہے ویسے ویسے وہ خوشحالی کے درس دیتا ہے۔ لیکن میرے پاس کوئی درس نہیں ہے۔ عوامی زندگی کے پچھلے پچاس برس کیلئے

    میری مقدس کتاب آئین ہند رہی ہے۔


    میرا مندر بھارت کی پارلیمنٹ رہی ہے اور


    میرا جذبہ بھارت کے عوام کی خدمت رہا ہے۔

      * میں آپ کو کچھ سچ بتانا چاہتا ہوں جو میں نے اس عرصے میں اپنے ذہن میں رکھے۔
      * بھارت کی روح تکثیریت اور برداشت میں پنہا ہے۔ بھارت محض ایک جغرافیائی شناخت نہیں ہے بلکہ اس کی تاریخ نظریات ، فلسفے ، دانشمندی، صنعتی دانشمندی ، دستکاری ، اختراع اور تجربے کی تاریخ رہی ہے۔ ہمارے سماج کی تکثیریت صدیوں سے نظریات کے وسیلے سے چلی آرہی ہے۔ ثقافت، عقیدے اور زبان میں تنوع ہی ہے جو بھارت کو خصوصی درجہ عطا کرتی ہے۔ ہم اپنی طاقت برداشت سے حاصل کرتے ہیں۔ یہ صدیوں سے ہمارے اجتماعی ضمیر کا حصہ رہی ہے۔ عوام سے خطاب اور رابطے میں کئی پہلو مضمر ہوتے ہیں ۔ ہم بحث کرسکتے ہیں ، اتفاق کرسکتے ہیں یا اتفاق نہیں کرسکتے لیکن ہم اختلاف رائے کے لازمی چلن سے انکار نہیں کرسکتے ورنہ ہماری سوچ کے عمل کا ایک بنیادی عنصر کھو جائے گا۔
      * ہمدردی کی صلاحیت ہماری تہذیب کی اصل بنیاد ہے لیکن ہر روز ہم اپنے چاروں طرف بڑھتا ہوا تشدد دیکھتے ہیں۔ اس تشدد کی گہرائی میں اندھیرا ، ڈر اور عدم اعتمادی ہے۔ ہمیں اپنے عوامی مباحثوں کو جسمانی اور زبانی دونوں طرح کے تشدد سے پاک رکھنا چاہئے۔ محض عدم تشدد پر مبنی سماج عوام کے سبھی طبقوں خاص طور پر پسماندہ طبقوں کی شمولیت کو یقینی بناسکتا ہے۔ عدم تشدد کی طاقت کو ایک ہمدرد اور نگراں سماج کی تعمیر میں بحال کیا جانا چاہئے۔
      * ماحول کا تحفظ ہماری بقاء کے لئے لازمی ہے۔ قدرت ہم پر مہربان ہے۔ لیکن جب ہمارا لالچ ہماری ضرورتوں میں اضافہ کردیتا ہے تو فطرت بھی اپنا قہر ڈھانے لگتی ہے۔ ہم اکثر دیکھتے ہیں کہ بھارت کے کچھ علاقوں میں تباہ کن سیلاب آیا ہواہے جبکہ دوسرے علاقے خشک سالی سے دوچار ہیں۔ آب وہوا کی تبدیلی سے زراعت کے شعبے پر منفی اثر پڑا ہے۔ سائنسداں اور ٹیکنالوجی کے ماہرین کو ہماری زمین کی صحت کو جلادینے ،پانی کی کم ہوتی ہوئی سطح کو روکنے اور ماحولیاتی توازن کو بحال کرنے کیلئے لاکھوں کسانوں اور کارکنوں کے ساتھ کام کرنا ہوگا۔ ہم سب کو اب ملکر کام کرنا ہوگاکیونکہ ہوسکتا ہے کہ مستقبل ہمیں کوئی دوسرا موقع نہ دے۔
      * جیسا کہ میں نے صدر جمہوریہ کا عہدہ سنبھالتے ہوئے کہا تھا کہ تعلیم ہی ایک نسخہ ہے جو بھارت کو اگلے سنہری دور میں لے جاسکتا ہے۔ کسی سماج کا نئے سرے سے تانا بانا بنا جانا ، تعلیم کے ذریعے کایاپلٹ کردینے والی طاقت کے ذریعے ہی ممکن ہے۔ا س کے لئے ہمیں عالمی سطح کا علم حاصل کرنے کیلئے اپنے اعلیٰ اداروں کو بہتر بنانا ہوگا۔ ہمارے تعلیمی نظام کےتحت روکاوٹ ایک لازمی شے ہے اور ہمارے طلباء کو ایسی تربیت دی جانی چاہئے کہ وہ ہر طرح کی روکاوٹوں کا سامنا کرسکیں۔ ہماری یونیورسٹیاں محض رٹنے کی جگہ نہیں ہونی چاہئے بلکہ متجسس ذہن کی انجمن ہونی چاہئے۔ تخلیقی سوچ ، اختراع اور سائنسی مزاج کو ہمارے اعلیٰ تعلیمی اداروں میں فروغ دیا جانا چاہئے۔ ضرورت اس بات کی ہے کہ ہم مباحثے، دلیلوں اور تجزیوں کے ذریعے منطق کا استعمال کریں۔ ہمیں یہ خاصیتیں پیدا کرنی ہوں گی اور ذہن کی خود مختاری کی حوصلہ افزائی کرنی ہوگی۔
      * ہمارے لئے سب کی شمولیت والا اس سماج کو تشکیل دینا ایک عقیدے کی بات ہے۔ گاندھی جی نے بھارت کوسب کی شمولیت والی ایک قوم کے طور پر دیکھا تھا جہاں ہماری آبادی کا ہر طبقہ مساوات میں رہتا ہو اور اسے برابر کے موقع حاصل ہوں وہ اپنے عوام کو وسعت پاتی ہوئی سوچ اور عمل میں متحدہ طور پر آگے بڑھتا ہوا دیکھنا چاہتے تھے۔ مالی شمولیت کسی برابری والے سماج کا جوہر ہوتی ہے۔ ہمیں غریب سے غریب تر کو بھی اختیار دینا چاہئے اور یقین دلانا چاہئے کہ ہماری پالیسیوں کا ثمرہ کسی قطار کے آخری شخص تک پہنچے۔
      * ایک صحتمند ،خوش اور پیداواریت والی زندگی جینا ہمارے شہریوں کا بنیادی حق ہے۔ خوشی انسانی زندگی کا بنیادی عنصر ہے۔ خوشی معاشی اور غیرمعاشی معیارات کا برابر کا نتیجہ ہوتی ہے۔ خوشی کی چاہت کا قریبی رشتہ دیرپاترقی کی چاہت سے ہے جو انسانی خوشحالی ، سماجی شمولیت اور ماحولیاتی استحکام کا مرکب ہے۔ غریبی کو دور کرنے سے خوشحالی میں زبردست اضافہ ہوگا۔ ایک دیرپا ماحول سے کرۂ ارض کے وسائل کا نقصان روکے گا۔ سماجی شمولیت سے سبھی کو ترقی کا ثمرہ حاصل ہو، اس بات کی یقین دہانی ہوگی۔ اچھی حکمرانی سے لوگوں میں صلاحیت پیدا ہوگی کہ وہ اپنی زندگیوں کو شفاف ، جوابدہ اور شامل ہونے والے سیاسی اداروں کے ذریعے اپنی زندگیوں کو ایک شکل بخشیں۔

    ہم وطنو،

      * راشٹرپتی بھون کے میرے پانچ سال کے دوران ہم نے انسانیت اور خوشی پر مبنی شہر کی تعمیر کرنے کی کوشش کی۔ ہمیں ایسی خوشی میسر ہوئی جس کا تعلق فخر سے ہے، مسکراہٹ اور قہقہوں سے ہے، اچھی صحت سے ہے،حفاظت کے احساس سے ہے اور مثبت اقدامات سے ہے۔ ہم نے ہمیشہ مسکراتے رہناسیکھا ہے، زندگی پر ہنسنا سیکھا ہے، فطرت سے جڑنا سیکھا ہے اور برادری کی سرگرمیوں میں شامل ہونا سیکھا ہے ۔ تب ہم نے پڑوس کے کچھ گاؤوں کو اپنے تجربے سے فائدہ پہنچایا ہے۔ یہ سفر جاری ہے ۔

    ہم وطنو،

      * جیسا کہ میں رخصت ہونے کے لئے تیار ہوں مجھے ایک بار پھر کہنے دیجئے جو میں نے 2012 میں یوم آزادی کے موقع پر قوم سے اپنے پہلے خطاب میں کہی تھی۔ ’’میں لفظوں سے عوام اور ان کے نمائندوں کا پوری طرح شکریہ ادا نہیں کرسکتا کہ انہوں نے مجھے یہ اعلیٰ عہدہ دے کر اعزاز بخشا۔ یہاں تک کہ مجھے اس امر کا گہرائی سے احساس ہے کہ ہماری جمہوریت میں بلند ترین اعزاز کسی عہدے میں نہیں ہے لیکن یہ بھارت کا ایک شہری ہونے میں ہے جو ہماری مادر وطن ہے۔ ہم اپنی ماں کے سامنے سبھی برابر کے بچے ہیں اور قوم کی تعمیر میں جو رول ہم ادا کررہے ہیں اس کے حوالے سے بھارت ہم میں سے ہر ایک سے تقاضہ کرتا ہے کہ ہم اپنے فرائض دیانتداری ، عہدبستگی اور غیرمتزلزل وفاشعاری کے ساتھ ادا کریں جو ہمارے آئین میں دی گئی اقدار میں پنہا ہیں۔
      * جب کل میں تم سے بات کروں گا تو صدر جمہوریہ کی حیثیت سے نہیں کروں گا بلکہ ایک شہری کی حیثیت سے کروں گا۔ ایک یاترا جیسا کہ تم سب بھارت کے ایک درخشاں دور کی طرف بڑھتے ہوئے کروگے۔

    شکریہ


    جئے ہند


    ۔۔۔۔۔۔۔۔۔۔۔۔۔۔۔۔۔۔۔۔۔۔


    م ن۔ا س ۔ ع ن۔


    U-3476

    
    
    (Release ID: 1497030) Visitor Counter : 3
    
    
    
    
    

*