      وزیراعظم کا دفتر

      وزیر اعظم نے اسرائیل میں ہندوستانی برادری سے خطاب کیا
      Posted On: 05 JUL 2017 11:32PM by PIB Delhi


    نئی دہلی،05۔جولائی ۔وزیراعظم نریندر مودی نے اسرائیل کی راجدھانی تل ابیب میں منعقد ایک تقریب میں اسرائیل میں آباد ہندوستانی برادری سے خطاب کیا۔


    وزیراعظم نے اپنے خطاب کے آغاز میں کہا کہ یہ پہلا موقع ہے کہ ایک ہندوستانی وزیر اعظم ہندوستان آیا ہے اور آزادی کے 70 سال کے بعد یہ موقع آیا ہے کہ ایک ہندوستانی وزیر اعظم اسرائیل کے دورے پر آیا ہے۔ جناب مودی نے اسرائیلی وزیر اعظم بنجامن نیتن یاہو کا زور دار الفاظ میں شکریہ اداکیا کہ انہوں نے اسرائیل میں قیام کی پوری مدت میں ہندوستانی وزیر اعظم کا خیر مقدم اور احترام کیا۔


    جناب مودی نے کہا کہ گوکہ ہندوستان اوراسرائیل کے سفارتی تعلقات محض 25 برس پرانے ہیں ،لیکن ہنداور اسرائیل کے مراسم کی تاریخ صدیوں پرانی ہے ۔ انہوں نے کہا کہ انہیں بتایا گیا ہے کہ تیرھویں صدی میں صوفی بزرگ حضرت بابا فرید یروشلم آئے تھے او ر انہوں نے یہاں کے ایک غار میں مراقبہ کیا تھا۔ اس موقع پر وزیر اعظم نے ہند-اسرائیل تعلقات کو روایات ،ثقافت ،اعتماد اوردوستی سے تعبیر کیا ۔ انہوں نے کہا کہ ہندوستان اوراسرائیل کے تہواروں میں بڑی مماثلت پائی جاتی ہے۔ اپنے اس مفروضے کی جواز میں ہولی سے اسرائیلی تہوار پورم اوردیوالی سے اسرائیلی تہوار ہنقّا کی مماثلت پیش کی ۔


    وزیراعظم نے کہا کہ اسرائیل کی زبردست تکنیکی ترقی اور شجاعت وشہادت کی دیرینہ روایات محتاج تعارف نہیں ہیں ۔ انہوں نے کہا کہ پہلی جنگ عظیم کے دوران حائفہ کو آزاد کرانے میں ہندوستانی فوجیوں نے کلیدی کردار ادا کیا تھا ۔ وزیراعظم نے اس موقع پر ہندوستان اور اسرائیل کی یہودی برادری کی عظیم خدمات کا بھی تذکرہ کیا۔


    جناب نریندر مودی نے اسرائیل کے لوگوں کے جدت طرازمزاج کی ستائش کرتے ہوئے کہا کہ اسرائیل نے جیوتھرمل پاور ،سولر پینلز ، ایگروبایو ٹکنالوجی اور سکیورٹی کے شعبوں میں زبردست ترقی کی ہے۔


    وزیراعظم نے اپنی تقریر میں ہندوستان کی ان اصلاحات کا بھی تذکرہ کیا جو ماضی قریب میں کی گئی ہیں ۔ اس سلسلے میں انہوں نے جی ایس ٹی ،قدرتی وسائل کے نیلام ،انشورنس اوربینکنگ کے شعبوں میں کی جانے والی اصلاحات کا تذکرہ کیا ۔ انہوں نے کہا کہ سرکار کا مقصد ہے کہ 2022 تک ہندوستانی کے کسانوں کی آمدنی دوگنی ہوجائے ۔ انہوں نے کہا کہ ہندوستان میں دوسرے سبز انقلاب کے لئے اسرائیل کے ساتھ شراکتداری کلیدی عنصر کی حیثیت رکھتی ہے اور سائنس ،جدت طرازی اور تحقیق کو مستقبل میں ہندوستان اور اسرائیل کے تعلقات کی بنیاد بنایا جائے گا۔ اس موقع پر وزیر اعظم نے بتایا کہ انہوں نے 26 نومبر 2011 کے حملے میں بچ جانے والے موشے ہولٹز برگ سے بھی دن میں ملاقات کی تھی ۔


    وزیر اعظم نے اپنی تقریر کے آخرمیں اسرائیل میں آباد ہندوستانی برادری کو یہ یقین دہانی بھی کرائی کہ اسرائیل میں آباد ہندوستانی لوگوں کو اوسی آئی کارڈ دئے جائیں گے ، خواہ انہوں نے اسرائیل کی فوج ہی میں ملازمت کیوں نہ کی ہو۔ انہوں نے کہا کہ اسرائیل میں ایک انڈین کلچرل سینٹر قائم کیا جائے گا اور ہندوستان اوراسرائیل کے درمیان جلد ہی فضائی رابطہ کاری قائم ہوجائے گی۔


    م ن ۔س ش۔ رم


    U-3061

    
    
    (Release ID: 1494673) Visitor Counter : 3