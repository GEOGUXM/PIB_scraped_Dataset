      شمال مشرقی ریاستوں کی ترقی کی وزارت

      کھیلوں کے وزیر وجئے گوئل کی 17سال سے کم عمر کے عالمی کپ فیفا کی بھارتی فٹبال ٹیم سے ملاقات
      Posted On: 25 JUL 2017 6:17PM by PIB Delhi


    نئی دہلی۔26؍جولائی۔نوجوانوں کے اُمور اور کھیلوں کے وزیر مملکت (آزادانہ چارج) نے جواہر لال نہرو اسٹیڈیم کا دورہ کیا اور وہاں اس سال اکتوبر میں بھارت میں ہونے والے 17سال سے کم عمر کے فیفا عالمی کپ کی بھارتی فٹبال ٹیم سے ملاقات کی، جو آج کل اس عالمی کپ کیلئے تیار کررہی ہے۔


    وزیر موصوف نے ٹیم کے ہر کھلاڑی ، اس کے کوچ اور دیگر عملے سے بات چیت کی تاکہ ان کی تیاریوں اور ان کو فراہم کی گئی سہولیات کے بارے میں صحیح جانکاری مل سکے۔ بعد میں نامہ نگاروں سے بات کرتے ہوئے وزیر موصوف نے کہا کہ ٹیم کی اسپین ، پرتگال ، جرمنی ، روس، دوبئی اور برازیل جیسے مختلف ملکوں کا دورہ کرکے کافی حوصلہ افزائی ہوئی ہے۔ انہوں نے کہا کہ ٹیم نے عالمی کپ کی تیاری میں بہت سے کلبوں اور ملکوں کے ساتھ بین الاقوامی دوستانہ میچ کھیلے ہیں۔ جناب گوئل نے کہا کہ فی الحال یہ ٹیم اگست 2017 میں میکسیکو میں ہونے والے چار ملکی ٹورنامنٹ کیلئے تیاری کررہی ہے جس میں بھارت ،میکسیکو ، کولمبیا اور چلی حصہ لیں گے۔ انہوں نے کہا کہ بھارتی ٹیم کیلئے یہ ایک اچھا موقع ہے جب وہ عالمی کپ کیلئے اپنی صلاحیتوں میں اضافہ کرسکتی ہے۔


    جناب وجئے گوئل نے امید ظاہر کی کہ ٹیم کے ارکان اپنے جوش وجذبے اور زبردست تربیت کے ساتھ ملک کا نام روشن کریں گے۔ انہوں نے کہا کہ بھارتی ٹیم چمپئن شپ میں اپنی مہارت ثابت کرے گی۔ ٹیم کے ارکان کو نیک خواہشات پیش کرتے ہوئے وزیر موصوف نے کہا کہ پورا ملک ان کی کامیابی کا خواہشمند ہے ۔ انہوں نے کہا کہ وزیراعظم نریندر مودی نے ملک میں کھیلوں کی ثقافت کو فروغ دینے پر بار بار زور دیا ہے۔ جناب گوئل نے کہا کہ جناب نریندر مودی کی فعال قیادت میں حکومت نے مشن XI ملین شروع کیا ہے جس کے تحت ملک بھر کے اسکولوں کو فٹبال سے مربوط کیا جائے گا۔ کھیلوں کے فروغ اور آئندہ عالمی کپ سے ملک کے طلباء اور نوجوانوں میں فٹبال کھیلنے کی بڑے پیمانے پر اُمنگ پیدا ہوگی۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    م ن۔اس ۔ ع ن۔


    U-3511

    
    
    (Release ID: 1497165) Visitor Counter : 2