      کامرس اور صنعت کی وزارتہ

      صنعتی اعتبار سے پسماندہ ریاستیں
      Posted On: 24 JUL 2017 4:23PM by PIB Delhi


    نئی دہلی، 24 جولائی؍صنعت و تجارت کی وزیر محترمہ نرملا سیتارمن نے آج لوک سبھا کو ایک تحریری جواب میں بتایا کہ پسماندہ علاقوں کی صنعتی ترقی کی بنیادی ذمہ داری متعلقہ ریاستی حکومتوں کی ہے۔مرکزی حکومت ان کی اس طرح کی کوششوں کو ، صنعتی اعتبار سے ملک کے پسماندہ علاقوں میں صنعت کاری کے فروغ کے لیے شروع کی گئی متعدد اسکیموں کے ذریعے سے تقویت پہنچاتی ہے۔صنعتی پالیسی اور فروغ کا محکمہ (ڈی آئی پی پی)شمال مشرقی خطوں کی ترقی کے لیے خصوصی اسکیموں اور ہماچل پردیش، اتراکھنڈ اور جموں و کشمیر کے لیے خصوصی پیکیج اسکیم کا نفاذ کر رہا تھا جو کہ اب ختم ہو گئی ہے۔


    اقتصادی امور سے متعلق کا بینہ کمیٹی(سی سی ای اے) نے 15نومبر2016 کو منعقدہ اپنی میٹنگ میں نیتی آیوگ کے سی ای او کے زیر صدارت ایک کمیٹی تشکیل دیئے جانے کو منظوری دی تھی، تاکہ شمال مشرقی اور ہمالیائی ریاستوں کے لئے نئی صنعتی پالیسی کی جانچ پڑتال کرسکے اور اس سلسلے میں لائحہ عمل تیار کرسکے۔ یہ کمیٹی شمال مشرقی خطے کی ترقی ، اخراجات، تجارت، ہنرمندی کے فروغ اور صنعت سازی ، بہت چھوٹی ، چھوٹی اور اوسط درجے کی کمپنیوں، کپڑے، سیاحت،صحت اور کنبہ بہبود، توانائی اور صنعتی پالیسی اور فروغ کی وزارتوں ؍محکموں کے سیکریٹریوں پر مشتمل ہے۔یہ کمیٹی شمال مشرقی اور ہمالیائی ریاستوں کے لیے مستقبل کی پالیسی پر غور و فکر کر رہی ہے۔


    مزید برآں ، ڈی آئی پی پی ملک کے صنعتی کلسٹروں میں عمومی صنعتی بنیادی ڈھانچے کے قیام کے لئے موڈی فائیڈ انڈسٹریل انفراسٹرکچر اپ گریڈیشن اسکیم (ایم آئی آئی یو ایس) یعنی ترمیم شدہ صنعتی بنیادی ڈھانچے کی بہتر کاری کی اسکیم کا نفاذ کر رہا تھا۔ اسکیم کے تحت موجودہ صنعتی پارکوں ؍املاک ؍علاقوں میں بنیادی ڈھانچے کی بہتر کاری کے لئے متعدد پروجیکٹ شروع کئے گئے ہیں۔اس اسکیم کے تحت 23 پروجیکٹوں کو حتمی منظوری دی گئی تھی، جن میں ہماچل پردیش، جموں و کشمیر ، میزورم اور تریپورہ کے 6 پروجیکٹ شامل ہیں۔ ان پروجیکٹوں کی تکمیل سے مذکورہ کلسٹروں میں بلاواسطہ اور بالواسطہ روزگار کے مواقع پیدا ہوں گے اور صنعتوں کی ترقی کی راہ بھی ہموار ہوگی۔


    U- 3446


    

    
    (Release ID: 1496904) Visitor Counter : 2