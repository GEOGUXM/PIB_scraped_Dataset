      شہری ترقی کی وزارت

      اٹل مشن کے تحت اگلےدوبرسوں میں دہلی کے 6لاکھ22ہزار کنبوں کو پانی کے کنکشن فراہم کر دیئےجائیں گے
      اس سال اکتوبرتک مشرقی اور جنوبی ایم سی ڈیز کھلے میں رفع حاجت سے پاک ہوجائیں گی
      
      مرکز کے زیرانتظام سب کے سب سات علاقے مارچ 2018 تک کھلے میں رفع حاجت سے پاک ہو جائیں گے
      
      جناب وینکیانائیڈو نےدہلی میں حفظانِ صحت اور اس کی ترقی پر زور دینے کیلئے لیفٹیننٹ گورنر کا شکریہ ادا کیا ہے
      
      چنڈی گڑھ سب کے سب مکانوں میں پانی کےکنکشن فراہم کرنےوالا پہلاشہر بن گیا ہے
      
      اسمارٹ سٹی منصوبے کے تحت چنڈی گڑھ میں سائکل کا 50کلومیٹر کا راستہ بنا دیا گیا ہے

      Posted On: 06 JUL 2017 7:53PM by PIB Delhi

    نئی دہلی؍ 06جولائی ؍مرکز کے زیر انتظام سب کے سب سات علاقے ، جن میں دہلی کی تین میونسپل کارپوریشنوں سمیت 16شہری میونسپل ادارے شامل ہیں، اگلے سال مارچ تک کھلے میں رفع حاجت(او ڈی ایف) سے پاک ہو جائیں گے۔ نئے شہری مشن کی دو روزہ جائزہ میٹنگ میں، جو آج یہاں مکمل ہوئی ہے، متعلقہ حکومتوں نے اس سلسلے میں وعدے کئے ہیں۔


    آج منعقدہ اعلیٰ سطح کی جائزہ میٹنگ کی صدارت شہری ترقیات اور ہاؤسنگ نیز شہری غریبی کے خاتمے کے محکمے کے وزیر جناب وینکیانائیڈو نے کی۔ دہلی کے لیفٹیننٹ گورنر جناب انل بیجل، انڈمان نیکوبار جزائر کے لیفٹیننٹ گورنر پروفیسر جگدیش مکھی، پڈوچیری کےوزیراعلیٰ جناب وی نارائن سامی، پڈوچیری کے شہری ترقیات کے وزیر جناب کرشنا راؤ اور دہلی کے شہری ترقیات کے وزیر جناب ستیندر جین نے اعلیٰ سطح کی میٹنگ میں شرکت کی۔ چنڈی گڑھ ، دمن اور دیو ، دادر نگر حویلی اور لکشدیپ کی نمائندگی وہاں کے سینئر اہلکاروں نے کی۔


    جناب وینکیانائیڈو نے مرکز کے زیر انتظام سب کے سب سات علاقوں پر زور دیا کہ وہ مختلف شہری مشنوں پر عمل درآمد میں تیزی لائیں، جس کا مقصد حفظان صحت، پانی کی فراہمی اور گندے پانی کے نکاس اور سستے مکانوں سے متعلق بنیادی ڈھانچے کو فروغ دینا ہے ۔ انہوں نے یقین دلایا کہ مرکز کے زیر انتظام چھوٹے علاقوں کی گنجائش کی دشواریوں کو دور کرنے اور ان کی رفتار تیز کرنے کیلئے ہر ممکن امداد فراہم کی جائے گی۔


    جائزہ میٹنگ کےدوران دہلی کے اہلکاروں نے مطلع کیا کہ بحالی کے اٹل مشن اور شہری علاقوں کی تبدیلی (امروت) کے تحت دہلی میں اگلے دو برسوں کے دوران 6 لاکھ 22 ہزار کنبوں کو پانی کے کنکشن فراہم کر دیئے جائیں گے۔ اس وقت 23لاکھ 78ہزار مکانوں میں پانی کا کنکشن موجود ہے، جوکل 41 لاکھ مکانوں کا 58فیصد ہوتا ہے۔ امروت کے تحت اسے بڑھا کر 73فیصد کردیا جائےگا۔ امروت کے تحت سیویج کے سلسلے کو موجودہ 57سے بڑھاکر 65فیصد کردیا جائے گا۔جناب نائیڈو نے دہلی کے لیفٹیننٹ گورنر سے درخواست کی کہ جنگلاتی اور پہاڑی زمین نیز غیر مجاز کالونیوں سے متعلق مسائل کو حل کیاجائے تاکہ سبھی جگہوں پر پانی فراہم کیا جا سکے۔


    دہلی میں امروت کے تحت کام کی پیش رفت کا تفصیلی جائزہ لیا گیا، جس کے لئے شہری ترقیات کی وزارت نے 20-2015کی پانچ سالہ مدت کیلئے 802کروڑروپے منظور کئے ہیں۔


    اس بات کی طرف توجہ دلاتے ہوئے کہ حفظانِ صحت دہلی کا ایک بڑا مسئلہ ہے، جناب نائیڈو نے دہلی حکومت اور میونسپل کارپوریشنوں سے کہا کہ وہ ٹھوس کچرے کےبندوبست اور میونسپل کچرے کو اس کی بنیادی جگہ پر الگ الگ کرنے کے انتظام پر توجہ دیں۔


    یقین دلایا گیا کہ جنوبی اور مشرقی میونسپل کارپوریشنیں اس سال اکتوبرتک کھلے میں رفع حاجت سے پاک ہو جائیں گی، جبکہ شمالی ایم سی ڈی اس سال دسمبر تک یہ نشانہ حاصل کر لےگی۔


    مرکز کے زیر انتظام علاقوں میں 16کارپوریشنوں میں سے صرف تین یعنی نئی دہلی میونسپل کونسل، چنڈی گڑھ اور پڈوچیری میں ماہے اب تک او ڈی ایف کی شکل اختیارکرچکے ہیں۔ جائزہ میٹنگ کے دوران متعلقہ حکومتوں نے وعدہ کیا کہ وہ اگلے سال مارچ تک مرکز کے وزیر انتظام 13کارپوریشنوں کو او ڈی ایف میں تبدیل کردیں گی ۔


    یہ نوٹ کرتے ہوئے کہ دہلی میں 3 لاکھ سے زیادہ سستے مکانوں کی ضرورت ہے، جس کا اندازہ پچھلے جائزوں کی بنیاد پر لگایا گیا ہے ، جناب نائیڈو نے ڈی ڈی اے اور دہلی اربن شیلٹر امپرومینٹ بورڈ پر زور دیا کہ وہ تیزی سے کارروائی کریں اور جلد سے جلد تجاویز بھیجیں تاکہ 2022تک مکانوں کی تعمیر مکمل کی جا سکے۔


    این ڈی ایم سی سے کہا گیا ہے کہ وہ اسمارٹ شہروں کے منصوبے پر عمل درآمد میں تیزی لائے، جن میں اسمارٹ سڑکوں ، اسمارٹ پارکنگ اور کناٹ پلیس میں پیدل چلنے کے راستے بنانے پر خاص توجہ دی جائے۔ جناب وینکیانائیڈو نے دہلی کے لیفٹیننٹ گورنرجناب انل بیجل کا شکریہ ادا کیا کہ انہوں نے اپنا عہدہ سنبھالنے کے بعد سے حفظان صحت اور دہلی کی مجموعی ترقی پر زور دیا ہے۔ انہوں نے کہا کہ جناب بیجل کے تجربےاور دانشمندی سے قومی راجدھانی کی ترقی کے کاز میں مدد ملےگی۔


    جناب نائیڈو نے چنڈی گڑھ کی تعریف کی کہ وہ پہلا ایسا شہر بن گیا ہے ، جس میں امروت کے تحت تمام مکانوں کو پانی کے کنکشن فراہم کر دیئےگئے ہیں۔ حکام نے مطلع کیا کہ مزید ایک ہزار 600 کنبوں کو پانی کا کنکشن فراہم کر دیا گیا ہے، جس کے بعد اب سب کے سب 2 لاکھ 10ہزار مکانوں میں پانی کا کنکشن موجود ہے۔


    چنڈی گڑھ کے اسمارٹ سٹی پلان کے تحت 50کلومیٹر سائیکل کا راستہ پہلے ہی بنا دیا گیا ہے اور مزید 40کلومیٹر کےراستے پر کام چل رہا ہے، جس پر 18کروڑروپے لاگت آئےگی۔ 25مقامات پر اسمارٹ پارکنگ کو ترقی دی گئی ہے، جہاں 50ہزارسےزیادہ گاڑیاں کھڑی کرنے کی گنجائش ہے۔ چنڈی گڑھ کے حکام نے یہ بھی بتایا کہ 4ہزار 500کروڑروپے کی لاگت سے سیکٹر 43 کو بہتر بنانےکا کام موجودہ مالی سال کے اختتام تک شروع ہو جائےگا۔ چنڈی گڑھ کے اسمارٹ سٹی منصو بے کی منظوری 6ہزار 272کروڑروپے کی لاگت سے دے دی گئی ہے اور یہ رقم اب تک منظور کئےگئے90اسمارٹ شہروں میں سب سے زیادہ ہے۔


    جناب وینکیانائیڈو نے مرکز کے زیر انتظام علاقوں کے شہری بنیادی ڈھانچے کے معیار کی اہمیت پر زور دیا۔ انہوں نے کہا کہ قومی راجدھانی ہونے کی حیثیت سے ملک کے تمام لوگوں کی نگاہیں دہلی پر مرکوز ہیں، جہاں دوسری جگہوں سے لوگ آ کر بستے ہیں، جبکہ چنڈی گڑھ، انڈمان نیکوبار جزائر و ہ دوسرے مرکز کے زیرانتظام علاقے ہیں، جہاں لوگ سیروتفریح کرنے جاتے ہیں۔


    انہوں نے وزارت کے اہلکاروں پر زور دیا کہ وہ مرکز کے زیرانتظام چھوٹے علاقوں کی ضروری مدد کو یقینی بنائیں اور نئے شروع کئے گئے شہری مشنوں کے تحت کام کی رفتار کو تیز کرنے میں مدد کریں۔


    جھاڑووغیرہ دینے کا کام رات میں کرنے کی تجویز پر ردعمل کا اظہار کرتے ہوئے دہلی کے لیفٹیننٹ گورنر جناب انل بیجل نے میونسپل کارپوریشنوں سے کہا کہ وہ ابتدا میں منتخب علاقوں میں رات کے وقت مشینوں کے ذریعے صفائی کا طریقہ شروع کریں۔ انڈمان نکوبار کے لیفٹیننٹ گورنر پروفیسر جگدیش مکھی نے دو سال کیلئے مرکز کے زیر انتظام چھوٹے علاقوں میں پروجیکٹ مینجمنٹ یونٹ کے قیام کی تجویز پیش کی تاکہ اس سلسلے میں دشواریوں کو دور کیاجاسکےاوربراڈ بینڈ کےسلسلےکومستحکم بنایاجاسکے۔


    پڈوچیری کے وزیراعلی جناب وی نارائن سامی نے اپنےیہاں ریت کی فراہمی کے مسئلے کاذکر کیااور کہا کہ بیت الخلاء وقت پر تعمیر کرنے کی کوششیں کی جا رہی ہیں۔ انہوں نے یقین دلایا کہ ایل ای ڈی لائٹنگ جلدسےجلد مکمل کر لی جائےگی۔


    دہلی کے شہری ترقیات کےوزیر جناب ستیندرجین نے بتایا کہ قومی راجدھانی میں کمیونٹی اور پبلک ٹوائلٹ کی تعمیر پر توجہ دی جا رہی ہے۔انہوں نے دہلی کے ماسٹرپلان میں تبدیلی کی تجویز پیش کی تاکہ سرکاری اسپتالوں اور دیگر اداروں کو پرائیویٹ اسپتالوں کی طرح پارکنگ رکھنے کی ضرورت نہ ہو۔


    آج کی میٹنگ کے ساتھ جناب وینکیانائیڈو نے اب تک 29ریاستوں اور مرکز کےزیرانتظام علاقوں میں شہری مشنوں کی پیش رفت کا جائزہ مکمل کرلیا ہے۔


    (م ن ۔ج۔ک ا۔ 06.07.2017)


    U – 3067


    

    
    (Release ID: 1494773) Visitor Counter : 2