      شہری ترقی کی وزارت

      سی پی ڈبلیو ڈی کو اس کے قیام کے 163 ویں سال میں مستقبل کے چیلنجوں سے خبردار کیا گیا
      وینکیا نائیڈو نے بڑے تعمیراتی ادارے پر سرسبز اور شاداب بستیوں کی تعمیر کے لئے زوردیا
      Posted On: 12 JUL 2017 4:29PM by PIB Delhi


    نئی دہلی،12۔جولائی ۔ سرکاری سیکٹر کا سب سے بڑا تعمیراتی ادارہ (سی پی ڈبلیو ڈی ) آج 163 برس کا ہوگیا۔ اس موقع پر اسے مستقبل کے چیلنجوں سے باخبر کرنے کے ساتھ ساتھ اس کی اولیت اورترجیحات کو برقرار رکھنے کے لئے جدت طرازی کی ضرورت پر زور دیا گی۔


    سی پی ڈبلیو ڈی کے 163 ویں یوم تاسیس کے موقع پر ہاؤسنگ اور شہری امور کے مرکزی وزیر جناب ایم وینکیا نائیڈو نے اس ادارے سے زور دے کر کہا کہ آج جدت طرازی ،شفافیت اورخدمات کی بروقت فراہمی کی ازحد ضرورت ہے تاکہ اپنی معتبر یت کو قائم رکھا جاسکے ۔ انہوں نے کہا کہ سی پی ڈبلیو ڈی کو توانائی میں بچت کرنے والے تعمیراتی سازوسامان اور ٹکنالوجی کو زیر استعمال لانا چاہئے تاکہ ملک میں کفایتی قیمت پائیدار اور ماحول دوست بستیاں قائم ہوسکیں۔ اس موقع پر وزیر موصوف نے ملک بھر کی سرکاری عمارتوں پر سولر پینلوں سے 13 میگاواٹ شمسی توانائی پیداکرنے کے لئے سی پی ڈبلیو ڈی کی ستائش کی ۔ ہاؤسنگ اور شہری امور کے محکمے کے سکریٹری جناب درگا شنکر مشرا نے تعمیرات کے شعبے میں بڑھتے مقابلوں کے حوالے سے نئی اور جدت طراز سوچ اختیار کرنے پر زوردیا۔


    اس موقع پر سی پی ڈبلیو ڈی کے ڈائریکٹر جنرل جناب ابھے سنہا نے بتایا کہ اس ادارے نے محض سال 17-2016 میں 12200 کروڑروپے کے تعمیراتی کام مکمل کئے ہیں اور تعمیراتی کام کرنے والی برادری کے لئے سازگار فضا ہموار کرنے کے تئیں اس ادارے کی عہد بستگی کے لئے کنسٹرکشن انڈسٹری ڈیولپمنٹ کونسل کے ذریعہ ایوارڈ سے بھی نوازا جاچکا ہے۔


    واضح رہے کہ سی پی ڈبلیو ڈی میں 27 ہزار 318 ملازمین کام کرتے ہیں اورہاؤسنگ اور شہری امور کی وزارت نے خدمات اورافرادی طاقت کی بروقت فراہمی اور استعمال میں بہتری پیدا کرنے کے متعدد متبادل امور پر غور کرنے کی غرض سے ایک مطالعے کا اہتمام کیا ہے ۔ توقع ہے کہ اس مطالعے کی رپورٹ جلد از جلد داخل کردی جائے گی۔


    ۰۰۰۰۰۰۰۰۰۰۰۰۰۰۰۰۰۰۰۰۰


    م ن ۔س ش۔ رم


    U-3170

    
    
    (Release ID: 1495315) Visitor Counter : 3