      جہاز رانی کی وزارت

      دعوے داروں نے بھوبنیشور میں ساگرمالا پروگرام کے تحت
      ساحلی جہاز رانی اور اندرون ملک کشتی رانی کے فروغ کے طریقوں پر تبادلٔہ خیال کیا
      
      Posted On: 13 JUL 2017 7:07PM by PIB Delhi


    نئی دہلی،14۔جولائی ۔جہازرانی کی وزارت اور انڈین چیمبر آف کامرس نے مشترکہ طور سے پارادیپ پور ٹ ٹرسٹ کے اشتراک سے ، ’’ساگر مالا پروگرام کی تیز رفتار عمل آوری – ہندوستان کے ساحلی علاقوں میں جہاز رانی اور اندرون ملک کشتی رانی ‘‘ کے عنوان سے بھوبنیشور میں ایک قومی سطح کی ورکشاپ کا اہتمام کیا گیا ۔ اس ورکشاپ میں ہندوستان کی تمام بندرگاہوں اور بحری ڈھانچہ جاتی سہولیات پرتوجہ مرکوز کرتے ہوئے ساگر مالا پروگرام کے دعوے داروں نے ہندوستان میں ساحلی جہاز رانی اور اندرون ملک کشتی رانی کے فروغ کو درپیش چیلنجوں پر گفتگو کی ۔


    اس ورکشاپ کا افتتاح اوڈیشہ سرکار کے چیف سکریٹری جناب اے پی پاڈھی نے کیا ۔اس موقع پر اوڈیشہ سرکار کی ایم ایس ایم ای کی وزارت کے ایڈیشنل چیف سکریٹری جناب ایل این گپتا ،آئی اے ایس ، وزارت جہاز رانی کے ساگر مالا پروگرام کے جوائنٹ سکریٹری جناب رویندر کمار اگروال ،اوڈیشہ سرکار کے محکمہ صنعت کے چیف سکریٹری جناب سنجیو چوپڑہ ،آئی ڈی سی او کے چئیر مین – کم – ڈائریکٹر جناب سنجے سنگھ اور اوڈیشہ سرکار کے محکمہ کامرس وٹرانسپورٹ کے پرنسپل سکریٹری جناب سنجے رستوگی نے بھی شرکت کی ۔ اس موقع پر اپنی تقریر میں جناب اے پی پاڈھی نے کہا کہ ریاست اوڈیشہ ساحلی ریاست ہونے اور معدنیاتی وسائل سے مالامال ہونے کے سبب اوڈیشہ میں ساحلی جہاز رانی اور اندرون ملک کشتی رانی کے فروغ کے زبردست امکانات موجود ہیں ۔ حالانکہ یہ طریقے ٹرانسپورٹ یعنی نقل وحمل کے صاف ستھرے طریقے ہیں لیکن ان میں پوشیدہ امکانات کو پوری طرح سے بروئے کار نہیں لایا جاسکا ہے ۔ اوڈیشہ کے پارادیپ ، گوپال پور اور دھمارا جیسے اہم بندرگاہوں کی ڈھانچہ جاتی سہولیات میں سدھار اس مقصد کے حصول کے لئے کلیدی عنصر ثابت ہوگا ۔ انہوں نے اپنی تقریر یہ کہتے ہوئے ختم کی کہ آج وقت کی سب سے اہم ضرورت کوئلہ کانوں سے کوئلے کی ڈھلائی پرتوجہ مرکوز کئے جانے کی ہے ۔ اس کے ساتھ ہی ساتھ ہری داس پور - پارادیپ ریلوے لائن کی ترقی میں بھی تیز رفتاری پیدا کئے جانے کی ضرورت ہے ۔ انہوں نے اپنی تقریر میں یہ خیال بھی ظاہر کیا کہ اوڈیشہ میں ساحلی اقتصادی علاقے کا فروغ صنعت اورتجارت میں اضافے کی سمت میں ایک زبردست قدم ثابت ہوگا ۔


    اس موقع پر جناب سنجے سنگھ نے اپنی تقریر میں ڈھانچہ جاتی سہولیات میں عوامی سرمایہ کاری کی اہمیت پر روشنی ڈالتے ہوئے زور دے کر کہا کہ تلچر سے کوئلے کی ڈھلائی کو عمل شکل دئے جانے کی بھی اشد ضرورت ہے ۔انہوں نے مزید کہا کہ ساگر مالا پروگرام سرکار کا ایک بروقت اقدام ہے ۔اس کے ساتھ ہی انہوں نے بھوبنیشور میں اس ورکشاپ کے اہتمام کے لئے جہازرانی کی وزارت کو مبارکباد بھی دی ۔


    پارادیپ پورٹ ٹرسٹ کے چیئر مین جناب رنکیش رائے نے اس بندرگاہ کی کارکردگی پر ایک مفصل رپورٹ پیش کی اور ڈھانچہ جاتی سہولیات کے فروغ کے لئے بندرگاہ کی جانب سے اٹھائے گئے تمام اقدامات کی تفصیل بیان کی ۔انہوں نے اپنی تقریر میں خاص طور سے یہ تذکرہ کیا کہ پارادیپ کی بندرگاہ نے مالی سال 2017 میں 16.5 کی موثر شرح سے 90 ایم ٹی کا نشانہ حاصل کیا ۔اس موقع پر انہوں نے بندرگاہ کی سرگرمیوں میں مشینوں کے کام اورگوداموں کی سہولیات کو کلیدی عنصر قرار دیا ۔انہوں نے اس سلسلے میں بتایا کہ باربرداری کے صاف ستھرے ٹرمنل یعنی کلین کارگو ٹرمنل کے کامیاب فروغ اوربی او ٹی کی بنیاد پر کچے لوہے کے ٹرمنل پر کام جاری ہے اور امکان ہے کہ 2018 میں یہ ٹرمنل اپنا کام کاج شروع کردے گا ۔ انہوں نے مزید بتایا کہ 100 ایکڑ رقبہ زمین پر ملٹی ماڈل لاجسٹکس پارک کے فروغ کے لئے سی او این ،سی او آر اور پارا دیپ پورٹ ٹرسٹ کے درمیان طے پانے والے ایک مفاہمت نامے پر دستخط کئے جائیں گے۔


    ساگر مالا پروگرام کے جوائنٹ سکریٹری جناب رویند ر کمار اگر وال نے اس موقع پر ساگر مالا پروگرام کی خاص خاص باتوں کا تذکرہ کیا جس میں ساحلی جہاز رانی اور اندرون ملک آبی نقل وحمل کے فروغ کے لئے متعلقہ وزارت کے ذریعہ کئے گئے خصوصی اقدامات کا ذکر بھی شامل ہے ۔ انہوں نے ٹرانسپورٹ ٹیشن میں ساحلی جہاز رانی اور اندرون ملک کشتی رانی کے حصے کو دوگنا کرنے کے لئے خصوصی ضابطوں اور پالیسی میں تبدیلیوں پر بھی زوردیا ۔


    آئی ڈبلیو اے آئی کے ممبر ٹریفک جناب شری کانت مہیاریا نے ہندوستان میں واٹر ٹرانسپورٹ یعنی اندرون ملک کشتی رانی کے تما م جاری اور مجوزہ منصوبوں کی تفصیل پیش کی جس میں جل مارگ وکاس پروجیکٹ اور انڈوبنگلہ دیش ٹریڈ اینڈ ٹرانزٹ پروٹوکول شامل ہیں ۔ اس ورکشاپ کے دیگر اہم شرکأ میں آئی پی آر سی ایل کے منیجنگ ڈائریکٹر جناب انوپ اگروال اور مہادی کول فیلڈز لمٹیڈ اور آئی سی سی ایس اے کے نمائندگان شامل ہیں۔


    ۰۰۰۰۰۰۰۰۰۰۰۰۰۰۰۰۰۰۰۰۰


    م ن ۔س ش۔ رم


    U-3214

    
    
    (Release ID: 1495574) Visitor Counter : 6