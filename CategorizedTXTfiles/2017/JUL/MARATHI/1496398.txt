      वाणिज्य आणि उदयोग मंत्रालय

      जागतिक व्यापार संघटनेशी संबंधित मुद्यांवर चर्चा करण्यासाठी वाणिज्य आणि उद्योग मंत्र्यांचा जिनिव्हा दौरा
      Posted On: 20 JUL 2017 3:44PM by PIB Mumbai


    नवी दिल्ली 20 जुलै 201 7


    जागतिक व्यापार संघटनेशी संबंधित मुद्यांवर चर्चा करण्यासाठी वाणिज्य आणि उद्योग मंत्री निर्मला सीतारामन यांनी 18-19 जुलैला जिनिव्हाला भेट दिली.


    जागतिक व्यापार संघटनेच्या आगामी 11 व्या मंत्रीस्तरीय परिषदेत (एम सी 11 मध्ये) भारताच्या अपेक्षांबाबतची माहिती जागतिक व्यापार संघटनेच्या महासंचालकांना दिली. अन्न सुरक्षेसाठीच्या सार्वजनिक साठ्याबाबत कायमस्वरुपी तोडगा निघाला पाहिजे. यावर त्यांनी यावेळी भर दिला. ई-कॉमर्स आणि गुंतवणूक सुलभता यासारखे कोणतेही नवे मुद्दे दोहा परिषदेच्या प्रलंबित मुद्यांच्या आड येता कामा नयेत, अशी मागणी त्यांनी केली.


    “ ग्रॅज्युएट इन्स्टिट्यूट ऑफ इंटरनॅशनल ॲण्ड डेव्हलपमेंट स्टडीज ” इथे त्यांनी “ बहुपार्श्वतेचा पुरस्कार ” या विषयावर व्याख्यान दिले. 350 हून अधिक राजनीतीज्ञ, विविध आंतरसरकारी संस्थांचे प्रतिनिधी, अभ्यासक, माध्यम प्रतिनिधी उपस्थित होते. भारत बहुपार्श्वतेचा खंदा पुरस्कर्ता आहे.


    व्यापारातील जागतिक आव्हानांचा सामना केवळ बहुपार्श्वतेच्या सहाय्याने करता येईल असे सांगून बहुपार्श्वता टिकावी यासाठी सामूहिक जबाबदारी उचलण्याचे आवाहन सीतारामन यांनी जागतिक व्यापार संघटनेच्या सदस्यांना केले. त्यांच्या विचारांवर अनेक सदस्यांनी सहमती व्यक्त केली.


    विकसनशील देशांची आंतरसरकारी संस्था असलेल्या “ साऊथ सेंटरला ” सीतारामन यांनी भेट दिली. जागतिक व्यापार संघटनेत दुर्लक्षित राहू नये यासाठी विकसित राष्ट्रांनी एकी राखावी असं आवाहन त्यांनी केले.


    सीतारामन यांनी काही राजदूतांशी, जागतिक व्यापार संघटनेतील विविध गटांच्या प्रमुखांशी, युएनसीटीएडीच्या सरचिटणीसांशी आणि आंतरराष्ट्रीय व्यापार केंद्राच्या कार्यकारी संचालकांशी चर्चा केली.


    B.Gokhale/S.Kulkarni/ P.Malandkar


    

    
    (Release ID: 1496398) Visitor Counter : 4