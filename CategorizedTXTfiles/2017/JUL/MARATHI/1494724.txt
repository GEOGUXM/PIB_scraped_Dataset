      माहिती आणि प्रसारण मंत्रालय

      विश्वासार्हता, तटस्थता आणि वेळेत माहितीचे प्रसारण ही दूरदर्शनची बलस्थाने – व्यंकय्या नायडू
      
      नायडू यांच्या हस्ते दूरदर्शनच्या प्रादेशिक वृत्त विभाग कार्यशाळेचे उद्‌घाटन

      Posted On: 06 JUL 2017 3:28PM by PIB Mumbai

    नवी दिल्ली 6 जुलै 201 7


    प्रादेशिक बातम्यांचा भर स्थानिक घडामोडी, विकास आणि तळागाळापर्यंत पोहोचण्यावर असयला हवा, असे मत केंद्रीय माहिती आणि प्रसारण मंत्री व्यंकय्या नायडू यांनी व्यक्त केले. नायडू यांच्या हस्ते आज नवी दिल्लीत दूरदर्शनच्या प्रादेशिक वृत्त विभागाच्या कार्यशाळेचे उद्‌घाटन झाले, त्यावेळी ते बोलत होते. माहिती प्रसारणाचा उद्देश देशात बदल घडवून आणून नव्या भारताचा उभारणी करण्याचा असावा, असे ते म्हणाले.


    संवाद क्षेत्रात दूरदर्शनचे अनन्य साधारण महत्व असून, विश्वासार्हता, तटस्थता आणि वेळेत माहितीचे प्रसारण ही दूरदर्शनची बलस्थाने असल्याचे नायडू म्हणाले. भारतासारख्या विविध भाषा आणि विभिन्न संस्कृती असलेल्या देशात प्रादेशिक वृत्त विभागांची भूमिका महत्वाची असून, स्थानिक नागरिकांच्या आशा-आकांक्षा आणि समस्यांना वाचा फोडणारे हे माध्यम आहे, असे नायडू म्हणाले.


    देशभरातल्या प्रादेशिक वृत्त विभागातून दररोज 23 भाषांतून 146 बातमीपत्र जातात, याबद्दल नायडू यांनी आनंद व्यक्त केला. प्रादेशिक वृत्त विभागांनी राज्य सरकारांसोबत काम करुन सरकारची ध्येय धोरणे आणि योजना जनतेपर्यंत पोहोचवाव्यात, अशी अपेक्षा त्यांनी व्यक्त केली.


    यावेळी दूरदर्शनच्या नव्या संकेतस्थळाचे उद्‌घाटनही नायडू यांच्या हस्ते झाले. या कार्यक्रमाला माहिती प्रसारण राज्यमंत्री कर्नल राज्यवर्धन राठोड, प्रसार भारतीचे अध्यक्ष सुर्यप्रकाश, मुख्य कार्यकारी अधिकारी शशी वेम्‍पत्ती, यांच्यासह अनेक अधिकारी आणि मान्यवर उपस्थित होते.


    B.Gokhale/Radhika/Darshana

    
    
    (Release ID: 1494724) Visitor Counter : 5