      ಪ್ರಧಾನ ಮಂತ್ರಿಯವರ ಕಛೇರಿ

      ಶ್ರೀ ರಾಮಾನುಜಾಚಾರ್ಯ ಅಂಚೆಚೀಟಿ ಬಿಡುಗಡೆ ಕಾರ್ಯಕ್ರಮದಲ್ಲಿ ಪ್ರಧಾನಮಂತ್ರಿ ಅವರು ಮಾಡಿದ ಭಾಷಣದ ಪಠ್ಯ
      
      ಶ್ರೀ ರಾಮಾನುಜಾಚಾರ್ಯ ಅಂಚೆಚೀಟಿ ಬಿಡುಗಡೆ ಕಾರ್ಯಕ್ರಮದಲ್ಲಿ ಪ್ರಧಾನಮಂತ್ರಿ ಅವರು ಮಾಡಿದ ಭಾಷಣದ ಪಠ್ಯ

      Posted On: 29 JUN 2017 4:09PM by PIB Bengaluru

    ಶ್ರೇಷ್ಠ ಸಮಾಜ ಸುಧಾರಕ ಮತ್ತು ಸಂತ ಶ್ರೀ ರಾಮಾನುಜಾಚಾರ್ಯ ಅವರ ಸಹಸ್ರಮಾನೋತ್ಸವ ಸಂದರ್ಭದಲ್ಲಿ ಅವರ ಕುರಿತಾದ ಅಂಚೆಚೀಟಿ ಬಿಡುಗಡೆ ಮಾಡುತ್ತಿರುವುದು ನನಗೆ ಹರ್ಷ ತಂದಿದೆ. ನನಗೆ ಇಂತಹ ಅವಕಾಶ ಸಿಕ್ಕಿರುವುದು ಸೌಭಾಗ್ಯ ಎನಿಸುತ್ತದೆ.


    ಸಂತ ಶ್ರೀ ರಾಮಾನುಜಾಚಾರ್ಯರ ಜೀವನದ ಪ್ರಮುಖ ಸಂದೇಶವೆಂದರೆ ಎಲ್ಲರನ್ನೂ ಒಳಗೊಂಡ ಸಮಗ್ರ ಸಮಾಜ, ಧರ್ಮ ಮತ್ತು ಸಿದ್ಧಾಂತವಾಗಿದೆ. ಏನೇ ಇರಲಿ ಮತ್ತು ಏನೇ ಆಗಲಿ ಎಲ್ಲವೂ ಭಗವಂತನ ಅಭಿವ್ಯಕ್ತಿ ಎಂದೇ ಸಂತ ಶ್ರೀ ರಾಮಾನುಜಾಚಾರ್ಯರು ಭಾವಿಸಿದ್ದರು. ಅವರು ಮನುಷ್ಯರಲ್ಲಿ ದೇವರನ್ನು ಕಾಣುತ್ತಿದ್ದರು. ದೇವರೇ ಮನುಷ್ಯ ರೂಪದಲ್ಲಿ ಇದ್ದಾನೆನ್ನುವ ಭಾವನೆ ಹೊಂದಿದ್ದರು. ಅವರು ದೇವರ ಎಲ್ಲ ಭಕ್ತರನ್ನು ಸಮಾನವಾಗಿ ಕಾಣುತ್ತಿದ್ದರು.


    ಜಾತಿ ಭೇದ-ಭಾವ ಮತ್ತು ಶ್ರೇಣೀಕರಣ ಸಮಾಜದ ಅವಿಭಾಜ್ಯ ಭಾಗವೆಂದು ಗುರುತಿಸಲ್ಪಟ್ಟಿದ್ದ ಸಂದರ್ಭ ಮತ್ತು ಅದನ್ನು ಧರ್ಮ ಹಾಗೂ ಸಮಾಜದ ಪ್ರತಿಯೊಬ್ಬರೂ ತಾವು ವರ್ಗದಲ್ಲಿ ಮೇಲು ಮತ್ತು ಕೀಳು ಎಂಬುದನ್ನು ಒಪ್ಪಿಕೊಂಡು ಬಾಳ್ವೆ ನಡೆಸುತ್ತಿದ್ದ ಸಂದರ್ಭದಲ್ಲಿ ಸಂತ ಶ್ರೀ ರಾಮಾನುಜಾಚಾರ್ಯರು ಅದರ ವಿರುದ್ಧ ಸಿಡಿದೆದ್ದು, ತಮ್ಮ ವೈಯಕ್ತಿಕ ಜೀವನದಲ್ಲಿ ಹಾಗೂ ಬೋಧನೆಗಳಲ್ಲಿ ಅದನ್ನು ವಿರೋಧಿಸಿದ್ದರು.


    ಸಂತ ಶ್ರೀ ರಾಮಾನುಜಾಚಾರ್ಯರು ಕೇವಲ ತಮ್ಮ ಉಪನ್ಯಾಸಗಳಿಗೆ ಸೀಮಿತವಾಗಿರಲಿಲ್ಲ ಮತ್ತು ಅವರು ಕೇವಲ ಹೊಸ ಮಾರ್ಗದ ಅನ್ವೇಷಕರಾಗಿಯೂ ಉಳಿಯಲಿಲ್ಲ, ತಾವು ನುಡಿದಂತೆ ಬದುಕಿ ತೋರಿಸಿದರು. ಅವರು ತಮ್ಮ ಜೀವನವನ್ನು “ಕಾಯಾ ವಾಚಾ ಮನಸಾ’ ಎಂಬಂತೆ ಬದುಕಿದರು. ಅವರು ತಮ್ಮ ಹೃದಯಾಂತರಾಳದಿಂದ ಬರುತ್ತಿದ್ದ ಮಾತುಗಳಂತೆ ನಡೆದುಕೊಳ್ಳುತ್ತಿದ್ದರು ಮತ್ತು ಅವರ ಕೆಲಸದಲ್ಲೂ ಅದೇ ವ್ಯಕ್ತವಾಗುತ್ತಿತ್ತು. ಸಂತ ಶ್ರೀ ರಾಮಾನುಜಾ ಚಾರ್ಯರ ಒಂದು ವಿಶೇಷ ಗುಣವೆಂದರೆ ಯಾವುದೇ ಒಂದು ವಿಷಯ ವಿಕೋಪಕ್ಕೆ ಹೋಗುತ್ತಿದೆ ಎನ್ನುವ ಸಂದರ್ಭದಲ್ಲಿ ಅವರು ವ್ಯಾಜ್ಯಗಳನ್ನು ಅಥವಾ ವಿವಾದಗಳನ್ನು ಇತ್ಯರ್ಥಪಡಿಸಲು ಪ್ರಯತ್ನಿಸುತ್ತಿದ್ದರು. ಅವರು ದೇವರನ್ನು ಅರ್ಥೈಸಿಕೊಳ್ಳಲು ಮಧ್ಯಮಾರ್ಗ, ವಿಶಿಷ್ಟಾದ್ವೈತ ಕಂಡುಕೊಂಡರು. ಅದು ಅದ್ವೈತ ಮತ್ತು ದ್ವೈತ ನಡುವಿನ ಪ್ರತ್ಯೇಕ ಕೊಂಡಿ.


    ಸಂತ ಶ್ರೀ ರಾಮಾನುಜಾಚಾರ್ಯರು ಸಮಾಜದಲ್ಲಿನ ಅಂತಹ ಕೆಲವು ಸಂಪ್ರದಾಯಗಳನ್ನು ವಿರೋಧಿಸಿದ್ದರು ಮತ್ತು ಆ ಬಗ್ಗೆ ದೃಢ ನಿಲುವು ಹೊಂದಿದ್ದರು. ಅವರು ತಮ್ಮ ಸಂಪೂರ್ಣ ಶಕ್ತಿಯನ್ನು ಅಂತಹ ವ್ಯವಸ್ಥೆಯನ್ನು ಮುರಿಯಲು ಮತ್ತು ಬದಲಾವಣೆ ಮಾಡಲು ವಿನಿಯೋಗಿಸಿದ್ದರು.


    ನಿಮಗೆಲ್ಲಾ ತಿಳಿದಿರುವಂತೆ ಅವರು ಮೋಕ್ಷ ಮತ್ತು ವಿಮೋಚನೆ ಮಂತ್ರವನ್ನು ಸಾರ್ವಜನಿಕಗೊಳಿಸಬಾರದು ಎಂದು ಹೇಳಿದ್ದರು. ಅವರು ಪ್ರತಿಭಟನಾ ರೂಪದಲ್ಲಿ ಸಮಾವೇಶವನ್ನು ಕರೆದು ಅಲ್ಲಿ ಮಂತ್ರವನ್ನು ಎಲ್ಲರೆದುರು ಎಲ್ಲ ಜಾತಿ ಜನಾಂಗದವರಿಗೆ ಹಾಗೂ ವರ್ಗದವರಿಗೆ ತಿಳಿಸಿಕೊಟ್ಟಿದ್ದರು. ಕಷ್ಟಗಳನ್ನು ಕೊನೆಗೊಳಿಸುವ ಸಾಮರ್ಥ್ಯ ಹೊಂದಿರುವ ಮಂತ್ರವನ್ನು ಒಂದೇ ವರ್ಗಕ್ಕೆ ಸೀಮಿತಗೊಳಿಸುವುದು ಸರಿಯಲ್ಲ ಎನ್ನುವ ಭಾವನೆ ಹೊಂದಿದ್ದ ಅವರು, ಪ್ರತಿಯೊಬ್ಬರೂ ಅದನ್ನು ತಿಳಿಯಬೇಕೆಂದು ಬಯಸಿದ್ದರು. ಅಂತಹ ವಿಶಾಲ ಮತ್ತು ಸಹಾಯ ಮಾಡುವ ಹೃದಯವಂತಿಕೆ ಸಂತ ಶ್ರೀ ರಾಮಾನುಜಾಚಾರ್ಯರಲ್ಲಿತ್ತು.


    ಸಂತ ಶ್ರೀ ರಾಮಾನುಜಾಚಾರ್ಯರ ಹೃದಯ ವೈಶ್ಯಾಲ್ಯದ ಬಗ್ಗೆ ಸ್ವಾಮಿ ವಿವೇಕಾನಂದರು ನಿಖರವಾಗಿ ಹೇಳುತ್ತಾರೆ, “ವಿಶಾಲಹೃದಯ ಶೋಷಿತರನ್ನು ಕಂಡಾಗ ಮರುಗುತ್ತದೆ, ಮತ್ತು ಅದನ್ನು ಕರ್ಮದ ಒಂದು ಭಾಗವಾಗಿ ಸ್ವೀಕರಿಸುತ್ತದೆ. ಆದರೆ ಸಂತ ಶ್ರೀ ರಾಮಾನುಜಾಚಾರ್ಯರು ತಮ್ಮ ಕಾಲಘಟ್ಟದ ಸ್ಥಾಪಿತ ಪೂರ್ವಗ್ರಹಪೀಡಿತ ಭಾವನೆಯನ್ನು ತೊಡೆದುಹಾಕಿದರು. ಅವರ ಯೋಚನಾ ಲಹರಿ ಆ ಯುಗಕ್ಕಿಂತ ಮುಂದಿತ್ತು.


    ಒಂದಕ್ಕಿಂತ ಹಲವು ವಿಧಗಳಲ್ಲಿ ಸಂತ ಶ್ರೀ ರಾಮಾನುಜಾಚಾರ್ಯರು ಸಹಸ್ರಮಾನದ ಸಂತರು. ಒಂದು ಸಾವಿರ ವರ್ಷಗಳ ಹಿಂದೆ ಅವರು ಶೋಷಿತರಲ್ಲಿನ ಹೇಳಿಕೊಳ್ಳಲಾಗದ ಮತ್ತು ಅವರಲ್ಲಿ ಹುದುಗಿದ್ದ ಭಾವನೆಗಳಿಗೆ ಸ್ಪಂದಿಸಿದ್ದರು. ಸಾಮಾಜಿಕವಾಗಿ ಹೊರಗಿರುವವರನ್ನು, ಹೊರ ಜಾತಿಗಳನ್ನು ಮತ್ತು ದಿವ್ಯಾಂಗರನ್ನು ಮತ್ತೆ ಧರ್ಮಕ್ಕೆ ಮತ್ತು ಸಮಾಜಕ್ಕೆ ಸೇರ್ಪಡೆಗೊಳಿಸುವ ಅಗತ್ಯತೆಯನ್ನು ಅವರು ಅರಿತಿದ್ದರು. ಆ ಮೂಲಕ ಸಮಾಜವನ್ನು ಸಮಗ್ರ ಮತ್ತು ಪೂರ್ಣಗೊಳಿಸುವುದು ಅವರ ಉದ್ದೇಶವಾಗಿತ್ತು. ಅವರು ಬಡವರು ಮತ್ತು ದುರ್ಬಲವರ್ಗದವರು, ಶೋಷಿತರು ಹಾಗೂ ತುಳಿತಕ್ಕೆ ಒಳಗಾದವರು ಮತ್ತು ದಲಿತರಿಗೆ ದೇವರಂತೆ ಕಂಡರು.


    ಒಂದು ಕಾಲದಲ್ಲಿ ತಿರುಚಿರಾಪಳ್ಳಿಯ ಶ್ರೀರಂಗಂ ದೇವಾಲಯದ ಒಟ್ಟಾರೆ ಆಡಳಿತ ಒಂದು ನಿಗದಿತ ಜಾತಿಯ ನಿಯಂತ್ರಣದಲ್ಲಿತ್ತು. ಅವರು ನಾನಾ ಜಾತಿಗಳ ವ್ಯಕ್ತಿಗಳನ್ನು ದೇವಾಲಯದ ಆಡಳಿತ ವ್ಯಾಪ್ತಿಗೆ ಸೇರ್ಪಡೆಗೊಳಿಸಿದರು. ಹಲವು ಹೊಣೆಗಾರಿಕೆಗಳನ್ನು ಮಹಿಳೆಯರಿಗೂ ವಹಿಸಿಕೊಟ್ಟಿದ್ದರು. ಅವರು ದೇವಾಲಯವನ್ನು ಜನರ ಕಲ್ಯಾಣ ಮತ್ತು ಸಾರ್ವಜನಿಕ ಸೇವೆಗಳ ಸ್ಥಳವನ್ನಾಗಿ ಪರಿವರ್ತಿಸಿದರು. ಅವರು ದೇವಾಲಯವನ್ನು ಬಡಜನರಿಗೆ ಅನ್ನ, ವಸತಿ ಮತ್ತು ಬಟ್ಟೆಗಳನ್ನು ನೀಡುವ ಸಂಸ್ಥೆಯನ್ನಾಗಿ ಬದಲಾಯಿಸಿದ್ದರು. ಅವರ ಈ ಸುಧಾರಕ ಮಾದರಿಗಳು ಹಲವು ದೇವಾಲಯಗಳಲ್ಲಿ “ರಾಮಾನುಜ ಕೃತಿ”ಆಗಿ ಪಾಲನೆ ಆಗುತ್ತಿರುವುದನ್ನು ಕಾಣಬಹುದು.


    ಅಂತಹ ಹಲವು ಉದಾಹರಣೆಗಳನ್ನು ಅವರ ಜೀವನದಲ್ಲಿ ನಾವು ಕಾಣಬಹುದು. ಜಾತಿಪದ್ಧತಿಯನ್ನು ಸವಾಲನ್ನಾಗಿ ಸ್ವೀಕರಿಸಿ, ತಮ್ಮ ಮಾರ್ಗದರ್ಶಕರನ್ನೇ ಎದುರು ಹಾಕಿಕೊಂಡು, ನಂತರ ಅವರು ಸಮಾಜಕ್ಕೆ ಶಿಕ್ಷಕರಾಗಲು ಅರ್ಹರಲ್ಲ ಎಂದು ಪರಿಗಣಿಸಿದ್ದರು. ಅವರು ಬುಡಕಟ್ಟು ಸಮುದಾಯಗಳ ಬಳಿಗೆ ತೆರಳಿ, ಅವರನ್ನು ಜಾಗೃತಗೊಳಿಸಿ ಅವರ ಸಾಮಾಜಿಕ ಸ್ಥಾನಮಾನ ಸುಧಾರಣೆಗೆ ದುಡಿದಿದ್ದರು.


    ಹಾಗಾಗಿಯೇ ಎಲ್ಲ ಧಾರ್ಮಿಕ ಪಂಗಡಗಳು ಮತ್ತು ಸಮುದಾಯಗಳು ಸಂತ ಶ್ರೀ ರಾಮಾನುಜಾಚಾರ್ಯರ ಮಾತುಗಳಿಂದ ಹಾಗೂ ಅವರ ಸಿದ್ಧಾಂತಗಳಿಂದ ಸ್ಫೂರ್ತಿ ಪಡೆದಿವೆ. ಮೇಲುಕೋಟೆಯ ದೇವಾಲಯದ ಮುಂಭಾಗದಲ್ಲಿ ಮುಸ್ಲಿಂ ರಾಜಕುಮಾರಿ ಬಿಬಿ ನಾಚಿಯಾರ್ ವಿಗ್ರಹ ಸ್ಥಾಪಿಸಿದ್ದು, ಇದಕ್ಕೊಂದು ಪ್ರಮುಖ ಸಾಕ್ಷಿಯಾಗಿದೆ. ಸಂತ ಶ್ರೀ ರಾಮಾನುಜಾಚಾರ್ಯರು ಒಂದು ಸಾವಿರ ವರ್ಷಗಳ ಹಿಂದೆ ದೇವಾಲಯದಲ್ಲಿ ದೆಹಲಿ ಸುಲ್ತಾನನ ಮಗಳು ಬಿಬಿ ನಾಚಿಯಾರ್ ವಿಗ್ರಹವನ್ನು ಸ್ಥಾಪಿಸಿದ್ದರು ಎಂಬುದು ದೇಶದಲ್ಲಿ ಕೆಲವೇ ಕೆಲವು ಜನರಿಗೆ ಮಾತ್ರ ತಿಳಿದಿದೆ.


    ಸಂತ ಶ್ರೀ ರಾಮಾನುಜಾಚಾರ್ಯರ ಜೀವನ ಮತ್ತು ಸಂದೇಶಗಳು ಭಾರತೀಯ ಸಮಾಜದಲ್ಲಿನ ಬಹುಮುಖಿ ಅನುಕಂಪ ಮತ್ತು ಸ್ವತಂತ್ರವನ್ನು ಬಲಪಡಿಸಿವೆ ಮತ್ತು ಗಟ್ಟಿಗೊಳಿಸಿವೆ. ಬಾಬಾ ಸಾಹೇಬ್ ಭೀಮರಾವ್ ಅಂಬೇಡ್ಕರ್ ಅವರು 1927ರ ಜೂನ್ 3 ರಂದು “ಬಹಿಷ್ಕೃತ್ ಭಾರತ್” ಪುರವಣಿಯಲ್ಲಿ ರಾಮಾನುಜಾಚಾರ್ಯರ ಬಗ್ಗೆ ಒಂದು ಸಂಪಾದಕೀಯ ಬರೆದಿದ್ದರು. 90 ವರ್ಷಗಳ ಹಿಂದಿನ ಆ ಲೇಖನ ನಮ್ಮ ಹೃದಯವನ್ನು ಕಲಕಿ ಅಲೆಗಳನ್ನು ಉಕ್ಕಿಸುತ್ತದೆ.


    ಬಾಬಾ ಸಾಹೇಬ್ ಬರೆದಿದ್ದು “ಸಂತ ಶ್ರೀ ರಾಮಾನುಜಾಚಾರ್ಯರು ಹಿಂದು ಧರ್ಮದಲ್ಲಿ ಸಮಾನತೆ ಮತ್ತು ಏಕತೆ ತರಲು ಕಾರ್ಯಪ್ರವೃತ್ತರಾಗಿ ಸಾಕಷ್ಟು ಕೊಡುಗೆ ನೀಡಿದ್ದಾರೆ. ಅವರು ಕಂಚಿಪೂರ್ಣ ಎಂಬ ಒಬ್ಬ ಬ್ರಾಹ್ಮಣೇತರನನ್ನು ಗುರುವನ್ನಾಗಿ ಮಾಡಿದ್ದರು. ಆ ಗುರು ತಮ್ಮ ನಿವಾಸಕ್ಕೆ ಬಂದು ಭೋಜನ ಮುಗಿಸಿ ಹೊರಗೆ ಹೋದ ನಂತರ ತಮ್ಮ ಪತ್ನಿ ಮನೆಯನ್ನು ಶುದ್ಧೀಕರಿಸಲು ಪ್ರಯತ್ನಿಸುತ್ತಿದ್ದಾಗ ರಾಮಾನುಜಾಚಾರ್ಯರು ತಮ್ಮ ಕೋಪವನ್ನು ಹೊರಹಾಕಿದ್ದರು.


    ದಲಿತ ಗುರು ಭೇಟಿಯ ನಂತರ ತಮ್ಮ ನಿವಾಸವನ್ನು ಶುದ್ಧೀಕರಣಗೊಳಿಸುವುದನ್ನು ಕಂಡು, ಸಂತ ಶ್ರೀ ರಾಮಾನುಜಾಚಾರ್ಯರು ತೀವ್ರ ಮುಜುಗರಕ್ಕೆ ಒಳಗಾದರು. ಯಾವುದನ್ನು ಅವರು ನಿರ್ಮೂಲನೆ ಮಾಡಬೇಕೆಂದು ಬಯಸಿದ್ದರೊ ಅದು ತನ್ನ ಸ್ವಂತ ಸ್ಥಳದಲ್ಲೇ ಆಗಲಿಲ್ಲ ಎಂದು ಕೋಪಗೊಂಡಿದ್ದರು. ಆ ಘಟನೆಯ ನಂತರ ಸಂತರು ಸನ್ಯಾಸ ಸ್ವೀಕರಿಸಿದರು ಮತ್ತು ತಮ್ಮ ಇಡೀ ಜೀವನವನ್ನು ಸಮಾಜದ ಕಲ್ಯಾಣಕ್ಕಾಗಿ ಅರ್ಪಿಸಿದರು. ನಾನು ಮತ್ತೊಮ್ಮೆ ಹೇಳುವುದೆಂದರೆ ಸಂತ ಶ್ರೀ ರಾಮಾನುಜಾಚಾರ್ಯರು ಕೇವಲ ಬೋಧಿಸಲಿಲ್ಲ, ತಮ್ಮ ಬೋಧನೆಯನ್ನು ಕ್ರಿಯೆಯಲ್ಲೂ ಪಾಲಿಸಿ ಅದರಂತೆ ಬದುಕಿದರು”.


    ಬಾಬಾ ಸಾಹೇಬ್ ತಮ್ಮ ಸಂಪಾದಕೀಯದಲ್ಲಿ, ಸಮಾಜದಲ್ಲಿ ಆಗಿನ ದಿನಮಾನಗಳಲ್ಲಿ ಸಮಾಜದಲ್ಲಿನ ಮಹಿಳೆಯರ ಕುರಿತಾದ ಮನೋಭಾವವನ್ನು ಬದಲಾಯಿಸಿ ಸಂತ ಶ್ರೀ ರಾಮಾನುಜಾಚಾರ್ಯರು ಹೇಗೆ ಮಹಿಳೆಯರನ್ನು ಸಬಲೀಕರಣಗೊಳಿಸಲು ಯತ್ನಿಸಿದರು ಎಂಬುದನ್ನು ವಿವರಿಸಿದ್ದಾರೆ.


    ಅವರು ಹೀಗೆ ಬರೆಯುತ್ತಾರೆ, ತಿರುವೇಲಿಯಲ್ಲಿ ದಲಿತ ಮಹಿಳೆಯ ಪ್ರವಚನ ಕೇಳಿದ ಸಂತ ಶ್ರೀ ರಾಮಾನುಜಾಚಾರ್ಯರು, ಆ ಮಹಿಳೆ ತನಗಿಂತ ಹೆಚ್ಚು ತಿಳಿದಿದ್ದಾಳೆ ಎಂದಿದ್ದ ಅವರು, ದೇವಾಲಯದಲ್ಲಿ ಆ ಮಹಿಳೆಯ ಪ್ರತಿಮೆಯನ್ನು ಸ್ಥಾಪಿಸಿದ್ದಾರೆ. ಅವರು ಅಸ್ಪೃಶ್ಯ ವ್ಯಕ್ತಿ ದನುರ್ದಾಸ್ನಲನ್ನು ತಮ್ಮ ಅನುಯಾಯಿಯನ್ನಾಗಿ ಸ್ವೀಕರಿಸಿದ್ದರು. ದಿನವೂ ನದಿಯಲ್ಲಿ ಸ್ನಾನ ಮಾಡುತ್ತಿದ್ದ ಅವರು ನಂತರ ತಮ್ಮ ಶಿಷ್ಯರ ಸಹಾಯದಿಂದ ಮನೆಗೆ ಬರುತ್ತಿದ್ದರು.


    ಅದು ಶಾಂತಚಿತ್ತ ಮತ್ತು ಬಂಡಾಯ ಗುಣಗಳ ಅಪರೂಪದ ಸಂಗಮ. ದಲಿತ ಗುರು ಮನೆ ಪ್ರವೇಶಿಸಿದ ಎನ್ನುವ ಕಾರಣಕ್ಕೆ ಯಾವ ವ್ಯಕ್ತಿ ಮನೆ ಶುದ್ಧೀಕರಿಸಲಾಯಿತೋ, ಅದೇ ವ್ಯಕ್ತಿ ನದಿಯಲ್ಲಿ ಸ್ನಾನ ಮಾಡಿದ ನಂತರ ದೇವಾಲಯಕ್ಕೆ ದಲಿತರ ಬೆಂಗಾವಲಿನಲ್ಲಿ ಹೋಗುತ್ತಿದ್ದರು. ದಲಿತ ಮಹಿಳೆಯರಿಗೆ ಮುಕ್ತ ಅಭಿವ್ಯಕ್ತಿಗೆ ನಿಷೇಧವಿದ್ದ ಕಾಲದಲ್ಲಿ, ಅವರು ಚರ್ಚೆಯಲ್ಲಿ ದಲಿತ ಮಹಿಳೆಯಿಂದ ಸೋಲು ಒಪ್ಪಿಕೊಂಡು ನಂತರ ಅದೇ ಮಹಿಳೆಯ ಪ್ರತಿಮೆಯನ್ನು ದೇವಾಲಯದಲ್ಲಿ ಸ್ಥಾಪಿಸಿದ್ದರು.


    ಆ ಕಾರಣಕ್ಕೆ ಬಾಬಾ ಸಾಹೇಬ್, ಸಂತ ಶ್ರೀ ರಾಮಾನುಜಾಚಾರ್ಯರಿಂದ ಹೆಚ್ಚು ಪ್ರಭಾವಿತರಾಗಿದ್ದರು. ಬಾಬಾ ಸಾಹೇಬ್ ಅವರ ಬಗ್ಗೆ ಓದುವಾಗ ಅವರ ಜೀವನ ಮತ್ತು ಯೋಚನಾ ಲಹರಿಗಳ ಮೇಲೆ ಸಂತ ಶ್ರೀ ರಾಮಾನುಜಾ ಚಾರ್ಯರು ಹೇಗೆ ಪರಿಣಾಮ ಬೀರಿದ್ದರು ಎಂಬುದನ್ನು ತಿಳಿದುಕೊಳ್ಳಬಹುದಾಗಿದೆ.


    ಒಂದು ಸಹಸ್ರಮಾನದ ಕಾಲ ಒಬ್ಬ ವ್ಯಕ್ತಿಯ ಜೀವನ ವಿಭಿನ್ನ ಕಾಲಘಟ್ಟದಲ್ಲಿ ಪ್ರಭಾವ ಬೀರುವಂತಹ ಕೆಲವೇ ಕೆಲವು ವ್ಯಕ್ತಿಗಳನ್ನು ನಾವು ಕಾಣಬಹುದು. ಈ ಒಂದು ಸಾವಿರ ವರ್ಷಗಳಲ್ಲಿ, ಸಂತ ಶ್ರೀ ರಾಮಾನುಜಾಚಾರ್ಯರ ತತ್ವ ಸಿದ್ಧಾಂತಗಳ ಸ್ಫೂರ್ತಿ ಮತ್ತು ಪ್ರಭಾವದಿಂದ ಹಲವು ಸಮಾಜ ಸುಧಾರಕರು ಮತ್ತು ಚಳವಳಿಗಳು ಹುಟ್ಟಿಕೊಂಡಿವೆ. ಅವರ ಸರಳ ಸಂದೇಶ ಭಕ್ತಿ ಚಳವಳಿಯನ್ನು ರೂಪಿಸಿದೆ.


    ಮಹಾರಾಷ್ಟ್ರದಲ್ಲಿನ ವಾರ್ಕಾರಿ ಪಂಥ, ಗುಜರಾತ್ ಮತ್ತು ರಾಜಸ್ಥಾನದ ವಲ್ಲಭ ಪಂಥ, ಮಧ್ಯ ಭಾರತ ಮತ್ತು ಬಂಗಾಳದ ಚೈತನ್ಯ ಪಂಥ ಹಾಗೂ ಅಸ್ಸಾಂನ ಶಂಕರ್ ದಿಯೊ ಅವರು ಸಂತ ಶ್ರೀ ರಾಮಾನುಜಾಚಾರ್ಯರ ಸಂದೇಶಗಳನ್ನು ಸಾರ್ವಜನಿಕರಿಗೆ ಸಾರಿದವು.


    ಖ್ಯಾತ ಗುಜರಾತಿ ಕವಿ ನರ್ಸಿ ಮೆಹ್ತಾ ಕೂಡ ಸಂತ ಶ್ರೀ ರಾಮಾನುಜಾಚಾರ್ಯರಿಂದ ಸ್ಫೂರ್ತಿ ಪಡೆದಿದ್ದರು. ಅವರು ವೈಷ್ಣವ ಜನತೋ ತೇನೆ ಕಹಿಹೇ, ಜೆ ಪೀರ್ ಪರಾಯಿ ಜಾನೋರೆ, ಅಂದರೆ “ಸಜ್ಜನರ ಸಂಘ ಹೆಜ್ಜೇನು ಸವಿದಂತೆ’’ ಎಂದು ಹೇಳಿದ್ದರು. ಅವರು ಸಂತ ಶ್ರೀ ರಾಮಾನುಜಾಚಾರ್ಯರಿಂದಾಗಿ ಬಡವರ ನೋವಿನ ಅನುಭವವನ್ನು ಪಡೆದಿದ್ದರು.


    ಸಂತ ಶ್ರೀ ರಾಮಾನುಜಾಚಾರ್ಯರ ತತ್ವಗಳಿಂದಾಗಿ ದೇಶದಲ್ಲಿ ಸಹಸ್ರಾರು ಜನ ಸಾಮಾಜಿಕ ಹೊಣೆಗಾರಿಕೆಯನ್ನು ವಹಿಸಿಕೊಂಡು, ಸಮಾಜದಲ್ಲಿ ಸಾಮಾಜಿಕ ಸೌಹಾರ್ದತೆ ಹಾಗೂ ಸಾಮರಸ್ಯ ಬೆಳೆಸುವಲ್ಲಿ ಯಶಸ್ವಿಯಾಗಿದ್ದಾರೆ. ಅವರು ನಮಗೆ, ಧರ್ಮ ಎನ್ನುವುದು ಸಂಪ್ರದಾಯಗಳು ಮತ್ತು ಧರ್ಮಾಂದತೆಯಲ್ಲಿ ಮುಳುಗಿರುತ್ತವೆ, ಅವು ಹೇಡಿಗಳ, ಅಜ್ಞಾನಿಗಳ ಮತ್ತು ಮೂಢನಂಬಿಕೆ ಇರುವ ವ್ಯಕ್ತಿಗಳಿಂದ ತುಂಬಿ ಹೋಗಿರುತ್ತದೆ ಎಂದು ಹೇಳಿದ್ದರು. ಹಾಗಾಗಿಯೇ, ಜಾತಿಪದ್ಧತಿ, ಅಸಮಾನತೆ ಮತ್ತು ಹಿಂಸಾಚಾರದ ವಿರುದ್ಧ ನಿರ್ಧಾರಗಳನ್ನು ಕೈಗೊಂಡ ಪ್ರತಿಯೊಬ್ಬ ವ್ಯಕ್ತಿಯೂ ಗುರುನಾನಕ್ ಮತ್ತು ಕಬೀರರಂತೆ ಕಾಣುತ್ತಾರೆ.


    ಹಳೆಯ ಹಾಗೂ ಕಾಲಘಟ್ಟಕ್ಕೆ ಅರ್ಹವಲ್ಲದ ಹಳೆಯ ವಸ್ತುಗಳನ್ನು ನಾವು ನವೀಕರಿಸಿ ಅಥವಾ ಮಾರ್ಪಡಿಸುವುದು ನಮ್ಮ ಸಂಸ್ಕೃತಿ. ನಮ್ಮ ದೇಶದಲ್ಲಿ ಸಮಾಜ ಸುಧಾರಣೆಗಾಗಿ ದುಡಿದ ಹಲವು ಗಣ್ಯ ವ್ಯಕ್ತಿಗಳಿದ್ದಾರೆ, ಅವರು ತಮ್ಮ ವೈಯಕ್ತಿಕ ಸ್ಥಾನಮಾನವನ್ನು ಬದಿಗಿರಿಸಿ, ವಿಷ ಸೇವಿಸಿ ಹಾಗೂ ಅಪಾಯಗಳನ್ನು ಲೆಕ್ಕಿಸದೆ ಹೋರಾಡಿದ್ದಾರೆ. ದಶಕಗಳ ಹಿಂದಿನಿಂದಲೂ ವ್ಯವಸ್ಥೆಯಲ್ಲಿದ್ದ ನೂನ್ಯತೆಗಳನ್ನು ನಿರ್ಮೂಲನೆ ಮಾಡಲು ಅವರು ದುಡಿದಿದ್ದರು. ಸಾಮಾಜಿಕ ಸುಧಾರಣೆಗಳ ಅವರ ಹಸಿವು, ಭಾರತದ ಆತ್ಮಸಾಕ್ಷಿಯನ್ನು ಉಳಿಸುವುದು ಮತ್ತು ಜಾಗೃತಗೊಳಿಸುವುದಾಗಿತ್ತು.


    ಸಂತ ಶ್ರೀ ರಾಮಾನುಜಾಚಾರ್ಯ ಅವರಂತಹವರಿಂದ ಅನಂತ ಸಾಮಾಜಿಕ ಜಾಗೃತಿ ಹೆಚ್ಚಿದ್ದು, ಪೂಜ್ಯ ಭಾವನೆ ಸ್ಥಿರವಾಗಿದೆ, ಕಾಲಕ್ಕೆ ಅನುಗುಣವಾಗಿ ನಮ್ಮ ಸಂಪ್ರದಾಯ ಮತ್ತು ಕಟ್ಟಳೆಗಳು ಬದಲಾಗುತ್ತಿವೆ. ನಮ್ಮ ಯೋಚನಾಲಹರಿ ಕಾಲಮಿತಿಗಿಂತ ಮುಂದಿದೆ, ಅದರಿಂದಾಗಿ ನಮ್ಮ ಸಮಾಜ ಶತಮಾನಗಳಿಂದೀಚೆಗೆ ಸಾಕಷ್ಟು ಪ್ರಗತಿ ಸಾಧಿಸಿದೆ. ನಮ್ಮ ಸಂಸ್ಕೃತಿ ಪುರಾತನವಾದರೂ ಸಹ ಅದು ಚಿರಂತನವಾಗಿದೆ. ಶ್ರೇಷ್ಠ ಸಂತರು ಅದನ್ನು ಪೋಷಿಸಿ ಬೆಳೆಸಿದ್ದರಿಂದ ನಾವು ಹೆಮ್ಮೆಯಿಂದ ಹೇಳಬಹುದೆಂದರೆ “ಕೆಲವೊಂದು ಮಾತುಗಳು ನಮ್ಮ ಆಸೆ ಆಕಾಂಕ್ಷೆಗಳನ್ನು ಪೂರೈಸುವುದಿಲ್ಲ, ಕಾರಣ ಅದಕ್ಕೆ ನಮ್ಮ ಸುತ್ತಲೂ ಶತ್ರು ಇರೋದ್ರಿಂದ’’. ವಿಶ್ವ ಭೂಪಟದಲ್ಲಿ ಹಲವು ಮಹತ್ವದ ಬದಲಾವಣೆಗಳಾಗಿವೆ, ದೊಡ್ಡ ಸಾಮ್ರಾಜ್ಯಗಳು ನಶಿಸಿಹೋಗಿವೆ ಆದರೆ, ನಮ್ಮ ಭಾರತ - ನಮ್ಮ ಹಿಂದೂಸ್ತಾನ ಈಗಲೂ “ಸಬ್ ಕ ಸಾಥ್, ಸಬ್ ಕ ವಿಕಾಸ್’’ ಮಂತ್ರದಿಂದ ಮುನ್ನಡೆಯುತ್ತಿದೆ.


    ಇಂದು ನನಗೆ ಸಂತೋಷವಾಗುತ್ತಿದೆ, ಸಂತ ಶ್ರೀ ರಾಮಾನುಜಾಚಾರ್ಯರ ಸಹಸ್ರಮಾನೋತ್ಸವದ ಅಂಗವಾಗಿ ಅವರ ತತ್ವ ಸಿದ್ಧಾಂತಗಳನ್ನು ಪ್ರತಿಯೊಂದು ಮನೆಮನೆಗೂ ತಲುಪಿಸುವ ಕೆಲಸವನ್ನು ಹಲವು ಸಂಸ್ಥೆಗಳು ಜಂಟಿಯಾಗಿ ಮಾಡುತ್ತಿವೆ. ನಮ್ಮ ದೇಶದ ಪ್ರಸಕ್ತ ಸ್ಥಿತಿಗತಿ ಜತೆಗೆ ಅವರ ಸಂದೇಶಗಳನ್ನು ಸೇರಿಸಿ ತಿಳಿಸುವ ಯತ್ನ ನಡೆದಿದೆ ಎಂದು ನಾನು ಭಾವಿಸಿದ್ದೇನೆ.


    ನಿಮಗೆಲ್ಲಾ ತಿಳಿದಿರುವಂತೆ ಸಂತ ಶ್ರೀ ರಾಮಾನುಜಾಚಾರ್ಯರು ಬಡವರ ಅಗತ್ಯಗಳನ್ನು ಈಡೇರಿಸುವ ಜತೆಗೆ ಸಾಮಾಜಿಕ ಹೊಣೆಗಾರಿಕೆಯನ್ನು ಸಂಯೋಜಿಸಿದ್ದರು. ಉದಾಹರಣೆಗೆ ಅವರು ಮೇಲುಕೋಟೆಯ ತೊಣ್ಣೂರು ಸಮೀಪ 200 ಎಕರೆ ಪ್ರದೇಶದಲ್ಲಿ ಕೃತಕ ಕೆರೆ ನಿರ್ಮಿಸಿದ್ದರು. ಈ ಕೆರೆ ಸಂತ ಶ್ರೀ ರಾಮಾನುಜಾಚಾರ್ಯರು ಹೇಗೆ ಜನರ ಕಲ್ಯಾಣಕ್ಕಾಗಿ ಕೆಲಸ ಮಾಡುತ್ತಿದ್ದರು ಎಂಬುದಕ್ಕೆ ಒಂದು ಜೀವಂತ ಉದಾಹರಣೆ. ಈಗಲೂ ಸಹ ಆ ಕೆರೆ ಸುಮಾರು 70 ಗ್ರಾಮಗಳಿಗೆ ಕುಡಿಯುವ ನೀರು ಮತ್ತು ನೀರಾವರಿ ಅಗತ್ಯಗಳನ್ನು ಪೂರೈಸುತ್ತಿದೆ.


    ಇಂದು ಎಲ್ಲರೂ ನೀರಿನ ಬಗ್ಗೆ ಕಾಳಜಿ ವಹಿಸುತ್ತಾರೆ ಆದರೆ, ಒಂದು ಸಾವಿರ ವರ್ಷಗಳ ಹಿಂದೆಯೇ ನೀರಿನ ಸಂರಕ್ಷಣೆ ಮತ್ತು ಅಗತ್ಯತೆಗೆ ಸಂತ ಶ್ರೀ ರಾಮಾನುಜಾಚಾರ್ಯರು ಉತ್ತರವನ್ನು ಕಂಡುಕೊಂಡಿದ್ದರು. ಲೆಕ್ಕವಿಲ್ಲದಷ್ಟು ತಲೆಮಾರಿನ ಜನರು ಈ ಕೆರೆಯಿಂದ ಸುಖಮಯ ಬದುಕು ಕಂಡುಕೊಂಡಿದ್ದಾರೆ. ಈ ಕೆರೆ ನಾವು ಜಲಸಂರಕ್ಷಣೆಗೆ ಹೇಗೆ ಯೋಜನೆಗಳನ್ನು ರೂಪಿಸಬೇಕು ಮತ್ತು ಶತಮಾನಗಳ ಕಾಲ ಜನಸಮೂಹಕ್ಕೆ ಹೇಗೆ ಅದು ಪ್ರಯೋಜನಕಾರಿಯಾಗಿದೆ ಎಂಬುದಕ್ಕೆ ಜ್ವಲಂತಸಾಕ್ಷಿಯಾಗಿದೆ. ಆದ್ದರಿಂದ ನದಿಗಳು ಮತ್ತು ಕೆರೆಗಳ ಶುದ್ಧೀಕರಣ, ಲಕ್ಷಾಂತರ ಕೆರೆಗಳ ನಿರ್ಮಾಣ ಮಾಡುವುದು ಪ್ರಸಕ್ತ ಕಾಲಕ್ಕಲ್ಲದೇ ಭವಿಷ್ಯಕ್ಕೂ ಅನುಕೂಲಕಾರಿ.


    ಈ ಕೆರೆಯನ್ನು ಉಲ್ಲೇಖಿಸುತ್ತ ನಾನು ನಿಮ್ಮಲ್ಲಿ ಮನವಿ ಮಾಡಿಕೊಳ್ಳುವುದೆಂದರೆ ಸಂತ ಶ್ರೀ ರಾಮಾನುಜಾಚಾರ್ಯರ ಸಂದೇಶವನ್ನು ಹರಡುವ ಜತೆಗೆ ನೀವು ಜನರನ್ನು ಈಗಿನಿಂದಲೇ ಜಲಸಂರಕ್ಷಣೆಯತ್ತ ಅವರನ್ನು ಉತ್ತೇಜನಗೊಳಿಸಬೇಕು ಮತ್ತು ಅವರಲ್ಲಿ ಶಕ್ತಿ ತುಂಬಬೇಕು.


    ನಾನು ಈ ಸಂದರ್ಭವನ್ನು ಬಳಸಿ ಇಲ್ಲಿ ನೆರೆದಿರುವ ಹಲವು ಸಂಸ್ಥೆಗಳ ನಾಯಕರಲ್ಲಿ ಮನವಿ ಮಾಡಿಕೊಳ್ಳುತ್ತಿದ್ದೇನೆ. ಭಾರತ 2022ರ ವೇಳೆಗೆ ಸ್ವಾತಂತ್ರ್ಯಗಳಿಸಿ 75ನೇ ವರ್ಷವಾಗಲಿದೆ. ನಾವು ನಮ್ಮೆಲ್ಲರ ದೌರ್ಬಲ್ಯಗಳು ಮತ್ತು ಅಡೆತಡೆಗಳ ನಡುವೆ ಕೆಲಸ ಮಾಡುತ್ತಿದ್ದೇವೆ. ನೀವು ಸಹ ನಿಗದಿತ ಗುರಿಗಳನ್ನು ಹೊಂದಿ, ಆ ಗುರಿಗಳ ಈಡೇರಿಕೆಗೆ ಪ್ರಯತ್ನಿಸಿ.


    ನೀವೇ ನಿರ್ಧರಿಸಿ, ನೀವು ಹತ್ತು ಸಾವಿರ ಗ್ರಾಮಗಳನ್ನು ಮುಟ್ಟಬೇಕೆ ಅಥವಾ 50 ಸಾವಿರ ಜನವಸತಿ ಪ್ರದೇಶಗಳನ್ನು ತಲುಪಬೇಕೆ ಎಂಬುದನ್ನು. ನಾನು ಮತ್ತೊಮ್ಮೆ ನಿಮ್ಮಲ್ಲಿ ಮನವಿ ಮಾಡಿಕೊಳ್ಳುವುದೇನೆಂದರೆ ಸಂತ ಶ್ರೀ ರಾಮಾನುಜಾಚಾರ್ಯರ ರಾಷ್ಟ್ರೀಯ ಧರ್ಮದ ಜಾಗೃತಿಯನ್ನು ಇನ್ನೂ ಹೆಚ್ಚು ಹೆಚ್ಚು ಜನರಲ್ಲಿ ಬಿತ್ತಿ, ಪ್ರಸಕ್ತ ಎದುರಿಸುತ್ತಿರುವ ಸವಾಲುಗಳ ಜತೆಗೆ ಜನಕಲ್ಯಾಣ, ಮಹಿಳೆಯರ ಸಬಲೀಕರಣ ಮತ್ತು ಬಡವರ ಏಳಿಗೆಗೆ ಶ್ರಮಿಸಬೇಕು ಎನ್ನುತ್ತೇನೆ.


    ಸಂತ ಶ್ರೀ ರಾಮಾನುಜಾಚಾರ್ಯರ ಸ್ಮಾರಕ ಅಂಚೆಚೀಟಿ ಬಿಡುಗಡೆ ಮಾಡುವ ಅವಕಾಶ ಮಾಡಿಕೊಟ್ಟಿದ್ದಕ್ಕಾಗಿ ಮತ್ತೊಮ್ಮೆ ನನ್ನ ಕೃತಜ್ಞತೆಗಳನ್ನು ತಿಳಿಸುವ ಮೂಲಕ ನಾನು ಭಾಷಣವನ್ನು ಮುಗಿಸುತ್ತಿದ್ದೇನೆ.

    
    
    (Release ID: 1494075) Visitor Counter : 7
    
    

      Background release reference

      pib.nic.in
      This link will take you to a webpage outside this websiteinteractive page. Click OK to continue.Click Cancel to stop : pib.nic.in