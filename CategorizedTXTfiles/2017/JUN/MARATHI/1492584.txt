      वस्त्रोद्योग मंत्रालय

      टेक्सटाईल इंडिया – 2017 वरील रोड शोचे वस्त्रोद्योग सचिवांच्या हस्ते मुंबईत उद्‌घाटन
      Posted On: 12 JUN 2017 5:40PM by PIB Mumbai


    मुंबई , 12 जून 201 7


    “ टेक्सटाईल इंडिया- 2017 ” हा भारतातील वस्त्रोद्योग आणि हातमाग क्षेत्रासाठी आंतरराष्ट्रीय पातळीवरील एक भव्य कार्यक्रम असून यामुळे भविष्यात या क्षेत्रात मोठया प्रमाणावर व्यापाराच्या संधी निर्माण होतील असा विश्वास वस्त्रोद्योग सचिव अनंत कुमार सिंग यांनी व्यक्त केला. टेक्सटाईल इंडिया - 2017 वरील रोड शोचे आज मुंबईत सिंग यांच्या हस्ते उद्‌घाटन झाले त्यानंतर ते बोलत होते. वस्त्रोद्योग क्षेत्रातील भारताची कला आणि संस्कृती जागतिक स्तरावर अधोरेखित व्हावी आणि त्याद्वारे जगात भारताची एक मोठी बाजारपेठ उपलब्ध व्हावी हा या कार्यक्रमाचा उद्देश असल्याचे ते म्हणाले. या प्रदर्शनामुळे भारतातील विणकर आणि हातमाग कारागिरांना आपली कला सादर करण्याची संधी मिळेल तसेच वस्त्रोद्योग क्षेत्राशी निगडीत तंत्रज्ञानाचा विकासही या माध्यमातून जगासमोर येईल , असे त्यांनी स्पष्ट केले.


    वस्त्रोद्योग मंत्रालयाच्या वतीने येत्या 30 जूनपासून गुजरातमधील गांधीनगर येथे टेक्सटाईल इंडिया – 2017 या कार्यक्रमाचे आयोजन करण्यात आले आहे. पंतप्रधान नरेंद्र मोदी यांच्या हस्ते या भव्यदिव्य कार्यक्रमाचे उद्‌घाटन होणार आहे. तीन दिवस हा कार्यक्रम सुरु राहणार आहे. वस्त्रोद्योग आयुक्त कविता गुप्ता यांनी यावेळी एका सादरीकरणाद्वारे या कार्यक्रमाबद्दल विस्तृत माहिती दिली.


    “ टेक्सटाईल इंडिया- 2017 ” या भव्य व्यापार प्रदर्शनासाठी महाराष्ट्र, आसाम, आंध्रप्रदेश आदी राज्य भागीदार आहेत. तसेच झारखंड राज्यावर विशेष लक्ष केंद्रित करण्यात येत आहे. याशिवाय वस्त्रोद्योग आणि हातमाग क्षेत्रातील विविध महत्त्वाच्या मुद्यांवर आंतरराष्ट्रीय वक्ते आणि या क्षेत्रातील मान्यवर यांच्याबरोबर चर्चा होणार आहे. तसेच या कार्यक्रमात अमेरिका, जर्मनी, जपान, चीन, दक्षिण कोरिया, ऑस्ट्रेलिया आदी देशांसाठीही विशेष दालने असणार आहेत.


    या कार्यक्रमात सुमारे एक हजाराहून अधिक दालने असणार आहेत. टेक्सटाईल एक्सपोर्ट प्रमोशन काउन्सिल, सीआयआय, अपॅरल एक्सपोर्ट प्रमोशन काउन्सिल आदी कंपन्या यात सहभागी होणार आहेत. याशिवाय आंतरराष्ट्रीय खरेदीदार , व्यापारी, डिझायनर्स, जगभरातील किरकोळ व्यापारी असे साधारण अडीच हजाराहून जास्त प्रतिनिधी या कार्यक्रमाला उपस्थित राहतील. या प्रदर्शनात सहा विविध संकल्पनावर आधारित जागतिक परिषद होणार असून विविध केंद्रीय मंत्री या परिषदेचे अध्यक्षस्थान भूषवणार आहेत. या प्रदर्शनादरम्यान विविध विषयांवर आधारित चर्चासत्र, बैठका, तसेच फॅशन शो आणि सांस्कृतिक कार्यक्रमाचेही आयोजनही करण्यात आले आहे.


    M.Desai/ S.Tupe/P.Malandkar


    

    
    (Release ID: 1492584) Visitor Counter : 4