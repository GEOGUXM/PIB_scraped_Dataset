      रेल्वे मंत्रालय

      सार्वजनिक-खासगी भागीदारीतून 500 स्थानकांचा विकास करता येऊ शकतो
      मुंबईत इंडियन मर्चंटस चेंबर ऑफ कॉमर्स ॲण्ड इंडस्ट्रीजच्या वार्षिक सर्वसाधारण सभेत रेल्वेमंत्र्यांचे प्रतिपादन

      Posted On: 30 JUN 2017 7:44PM by PIB Mumbai

      मुंबई 30 जून 201 7


      सार्वजनिक खासगी भागीदारीतून 500 रेल्वे स्थानकांचा विकास करण्याच्या योजनेवर सरकार काम करत आहे, असे रेल्वेमंत्री सुरेश प्रभू यांनी म्हटले आहे. मुंबईत काल इंडियन मर्चंटस चेंबरच्या 109 व्या वार्षिक सर्वसाधारण सभेला ते उपस्थित होते.


      प्रवाशांना अधिक चांगल्या प्रवासी सुविधा देण्यासाठी आपल्या प्रचंड मोठ्या रेल्वे संपत्तीद्वारे आणि जमिनीच्या वापराद्वारे पैसे उभारण्याच्या पध्दतींबाबत रेल्वे विचार करत आहे, असे त्यांनी सांगितले. गांधीनगर, सुरत आणि हबीबगंज (भोपाळ) येथे जागतिक दर्जाची रेल्वेस्थानके विकसित केली जात आहेत. मालवाहतूक आणि प्रवासीभाडे याद्वारे महसूल उभारण्याची पध्दत आता कालबाह्य झाली असल्याचे प्रभू म्हणाले. ‘झपाट्याने बदलणाऱ्या जगात भारताची स्पर्धात्मकता वाढवणे’ या विषयावर बोलताना ते म्हणाले की, रोबोटिक्स आणि कृत्रिम बुद्धीमत्तेला अधिकाधिक स्थान मिळत असले तरी मानवी स्पर्शाच्या गरजेचे महत्त्व आपण नाकारू शकत नाही.


      केंद्रीय अवजड आणि सार्वजनिक उद्योग मंत्री बाबुल सुप्रियो चर्चेत भाग घेताना म्हणाले की, मेक इन इंडियांतर्गत उद्योग उभारण्यासाठी भूसंपादनाचे फायदे अजूनही सर्वसामान्य माणसाला समजलेले नाहीत. लवकरच भारतात आपले उत्पादन सुरू करणाऱ्या ॲपल या जागतिक ब्रॅण्डचे उदाहरण देताना सुप्रियो यांनी ग्रामीण भागात गुंतवणूक करण्याचे आवाहन खासगी क्षेत्राला केले. यामुळे स्थानिकांसाठी वर्षभर रोजगारनिर्मिती व्हायला मदत मिळेल, असे ते म्हणाले.


      आयएमसीची स्थापना 1907 मध्ये झाली असून भातरातले मुख्य व्यापार आणि वाणिज्य मंडळ आहे. विविध उद्योगक्षेत्र, सार्वजनिक आणि खासगी कंपन्या यातले आयएमसीचे 2700 थेट सदस्य आहेत. 225हून अधिक व्यापार आणि उद्योग संघाच्या माध्यमातून देशातल्या 2,50,000 हून अधिक व्यावसायिक आस्थापनांपर्यंत आयएमसी पोहोचलेली आहे. आयएसओ 9002-2000 प्रमाणपत्र मिळवणारे ते भारतातले पहिले चेंबर असून त्याचे आयएसओ 9002-2000 पर्यंत अद्ययावतीकरण झाले आहे.


      आयएमसी हे भारतातले एकमेव बिझनेस चेंबर आहे ज्याच्याशी राष्ट्रपिता महात्मा गांधी मानद सदस्य म्हणून संबंधित होते.


      B.Gokhale / S.Kakde /P.Kor


    

    
    (Release ID: 1494284) Visitor Counter : 3