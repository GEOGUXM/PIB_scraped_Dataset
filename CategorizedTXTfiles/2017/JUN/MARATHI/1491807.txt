      माहिती आणि प्रसारण मंत्रालय

      महाराष्ट्रातील शहर विकास आणि गृहनिर्माण योजनांचा उद्या आढावा
      माहिती आणि प्रसारण मंत्रालयाच्या महाराष्ट्रातील माध्यम एककांचा उद्या आढावा
      एम. व्यंकय्या नायडू आणि महाराष्ट्राचे मुख्यमंत्री मुंबईत घेणार संयुक्त आढावा

      Posted On: 05 JUN 2017 5:34PM by PIB Mumbai

      मुंबई 5 जून 201 7


      महाराष्ट्रात गेल्या तीन वर्षात सुरू करण्यात आलेल्या शहर विकासाच्या नव्या योजना आणि परवडण्याजोगा घरांच्या मोहिमेच्या अंमलबजावणीचा आणि प्रगतीचा आढावा घेण्यासाठी उद्या मुंबईत एका उच्चस्तरीय बैठकीचे आयोजन करण्यात आले आहे.


      केंद्रीय शहर विकास, गृहनिर्माण आणि शहरी दारिद्रय निर्मूलन तसेच माहिती आणि प्रसारणमंत्री एम. व्यंकय्या नायडू आणि महाराष्ट्राचे मुख्यमंत्री देवेंद्र फडणवीस या योजनांचा संयुक्तपणे आढावा घेणार असून अंमलबजावणीशी संबंधित मुद्यांवर चर्चा करणार आहेत. या आढावा बैठकीत महाराष्ट्रातील संबंधित मंत्री तसेच राष्ट्रीय आणि राज्य पातळीवर शहरी योजनांच्या संचालकांसह केंद्र आणि राज्य सरकारच्या सेवेतले वरिष्ठ अधिकारी सहभागी होणार आहेत.


      माहिती आणि प्रसारण मंत्रालयाशी संबंधित इतर अनेक कार्यक्रम तसेच दूरदर्शन, आकाशवाणी आणि माहिती व प्रसारण मंत्रालयाच्या इतर संघटना/संस्थांचे कामकाज या संदर्भातही या बैठकीत आढावा घेतला जाणार आहे.


      राज्य सरकारांशी सातत्याने चर्चा केल्यानंतर केंद्र सरकारने स्वच्छ भारत मोहीम, अमृत योजना, स्मार्ट शहर योजना, प्रधानमंत्री आवास योजना अशा अनेक मोहिमा सुरू केल्या तसेच देशात दीनदयाळ अंत्योदय योजनेअंतर्गत सर्व शहरे आणि नगरांमध्ये राष्ट्रीय शहरी उपजिविका मोहीमही सुरू केली.


      या आढाव्याच्या पार्श्वभूमीवर ट्विटरच्या माध्यमातून नायडू यांनी म्हटले आहे की, ‘मुख्यमंत्री देवेंद्र फडणवीस यांच्यासह शहरी क्षेत्रातील विकास योजनांचा संयुक्तपणे आढावा घेणे ही आनंदाची बाब आहे. गेल्या तीन वर्षांत केंद्रातील मोदी सरकारने देशभरात सुरू केलेल्या शहर परिवर्तन मोहिमेत महाराष्ट्र हे एक महत्वपूर्ण राज्य आहे. महाराष्ट्रातील या उपक्रमांचा आढावा, राज्य आणि केंद्र सरकार दोघांसाठी लाभदायक ठरेल, असा मला विश्वास वाटतो’ अमृत योजनेअंतर्गत, 500 शहरांमध्ये ही मोहीम राबवली जात असून प्राथमिक शहरी पायाभूत सुविधांची स्थिती सुधारण्यासाठी 1 लाख कोटी रुपयांची तरतूद करण्यात आली आहे. शहरीभागात प्रत्येकाला प्रतिदिन 135 लीटर पाण्याचा पुरवठा करता यावा, यासाठी पाणीपुरवठा व्यवस्थेत सुधारणा करणे, शहरातल्या सर्व घरांना नळामार्फत पाणीपुरवठा करणे, याला सर्वोच्च प्राधान्य देण्यात आले आहे. सांडपाणी व्यवस्थापनाच्या व्याप्तीचा विस्तार विनामोटार वाहतूक तसेच खुल्या हरीत जागांचा विस्तार करणे यावरही लक्ष केंद्रीत करण्यात आले आहे.


      स्मार्ट शहर मोहिमेंतर्गत शहरी भागांमध्ये नागरिकांच्या सूचनांनुसार अभाव असलेल्या प्राथमिक पायाभूत सुविधा उभारण्यावर भर देण्याबरोबरच सेवा प्रदान तसेच तंत्रज्ञानाधारीत पॅन-सिटी सोल्यूशन्सच्या माध्यमातून नागरिकांना माहिती प्रदान केली जाईल.


      स्वच्छ भारत मोहीम (शहरी) अंतर्गत शहरांना हागणदारीमुक्त करण्याबरोबरच देशातील शहरी भागांमध्ये स्वच्छता वाढवण्यासाठी ऑक्टोबर 2019 पर्यंत दारोदारी जाऊन कचरा संकल्पनाचे उद्दिष्ट 100 टक्के गाठण्याचा प्रयत्न केला जात आहे.


      PMAY (शहरी) योजनेअंतर्गत 2022 सालापर्यंत अर्थात स्वातंत्र्यप्राप्तीच्या अमृतमहोत्सवी वर्धान दिनानिमित्त शहरातील गरीब, कनिष्ठ तसेच मध्यमवर्गीय नागरिकांना स्वत:चे घर देण्याचा प्रयत्न केला जात आहे.


      DAY-NULM योजनेअंतर्गत शहरातील गरीबांसाठी रोजगाराच्या संधी वाढवताना त्यांना कौशल्य प्रशिक्षण देण्याबरोबरच सवलतीच्या दरात बँकेतर्फे कर्ज देऊन उद्यमशीलतेला प्रोत्साहन दिले जात आहे.


      गेल्या तीन वर्षात पुणे आणि नागपूरसाठी मेट्रो प्रकल्प मंजूर करण्यात आले असून या प्रकल्पांच्या प्रगतीचा आढावाही घेतला जाणार आहे.


      B.Gokhale /M.Pange/P.Kor


    

    
    (Release ID: 1491807) Visitor Counter : 8