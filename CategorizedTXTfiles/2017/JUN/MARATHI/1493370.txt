      दूरसंचार आणि माहिती तंत्रज्ञान मंत्रालय

      आधारकार्ड अद्ययावतीकरण सुविधेचे मुंबईच्या मुख्य टपाल कार्यालयात उद्‌घाटन
      Posted On: 20 JUN 2017 5:32PM by PIB Mumbai


    मुंबई 20 जून 201 7


    टपाल विभागाने यु आय डी ए आय सोबत केलेल्या करारानुसार महाराष्ट्रातल्या निवडक टपाल कार्यालयांमध्ये आधारकार्ड अद्ययावतीकरण सुविधा उपलब्ध करुन देण्याचा निर्णय घेतला आहे. यामुळे नागरिकांना त्यांचे जनसांख्यिकी आधारकार्ड नोंदी अद्ययावत करण्याची सुविधा उपलब्ध होईल. आधारकार्ड अद्ययावतीकरण सुविधेचे मुंबईमध्ये उद्‌घाटन झाले.


    भारतात 113 कोटींहून अधिक लोकांना आधारकार्ड देण्यात आले आहे. बँक खाते उघडणे, आयकर परतावा भरणे, पारपत्र, शिधापत्र, इत्यादी विविध सेवांसाठी आधारकार्ड गरजेचे असल्याचे केंद्र सरकारने जारी केलेल्या विविध अधिसूचनांमध्ये नमूद करण्यात आले आहे. जन्म नोंदणी, अल्पसंख्याक शिष्यवृत्ती योजना आदीसाठी देखिल आधारकार्ड आवश्यक असल्याचे महाराष्ट्र सरकारद्वारा जारी केलेल्या विविध अधिसूचनांमध्ये नमूद केले आहे.


    एका अहवालानुसार, महाराष्ट्रातल्या अंदाजे 11.25 कोटी आणि गोव्यातल्या 15.42 लाख लोकांना आधारकार्ड जारी करण्यात आले आहे.


    केंद्र आणि राज्य सरकारच्या आधारसंबंधित विविध योजनांचा लाभ मिळण्यासाठी आधारकार्ड धारकांनी त्याचा मोबाईल नंबर, ईमेल आयडी, पत्ता, यासारखी जनसांख्यिकी माहिती अद्ययावत करणे गरजेचे आहे. नाव आणि छायाचित्रासारखी इतर माहिती देखिल त्यांना कधीतरी अद्ययावत करायची असते. संपूर्ण देशभरात आधारकार्ड अद्ययावतीकरणाची मागणी वाढत आहे आणि भविष्यात अनेक सेवांसाठी आधारकार्ड लागणार असल्याने ही मागणी वाढतच जाणार आहे.


    B.Gokhale / S.Mhatre /D.Rane

    
    
    (Release ID: 1493370) Visitor Counter : 4