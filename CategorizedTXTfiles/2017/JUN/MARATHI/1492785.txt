      माहिती आणि प्रसारण मंत्रालय

      “सबका साथ, सबका विकास” हे केंद्र सरकारच्‍या धोरणाचे मुख्‍य सूत्र- परराष्‍ट्र व्‍यवहार राज्‍यमंत्री एम. जे. अकबर यांचे प्रतिपादन
      Posted On: 14 JUN 2017 4:54PM by PIB Mumbai


    “ सबका साथ, सबका विकास ” हे केंद्र सरकारच्‍या धोरणाचे मुख्‍य सूत्र असून कल्‍याणकारी योजना राबविताना , समाजातील गरीब-वंचित हाच केंद्रबिंदू आहे, असे प्रतिपादन परराष्‍ट्र व्‍यवहार राज्‍यमंत्री एम. जे. अकबर यांनी आज नागपुरात केले.


    पंतप्रधान नरेंद्र मोदी यांच्‍या नेतृत्वाखाली केंद्र सरकारला नुकतीच तीन वर्षे पूर्ण झालीत , त्‍यानिमित्‍ताने आयोजित “ सबका साथ, सबका विकास ” संमेलनाच्‍या अनुषंगाने नागपुरात आल्‍यानंतर ते पत्रकारांशी बोलत होते.


    गरीबांच्‍या रोजच्‍या जगण्‍यात सकारात्‍मक बदल व्‍हावा या दृष्‍टीने केंद्र सरकारचे निरंतर प्रयत्‍न सुरु असून देशात चांगले स्थित्‍यंतर घडत आहे , असे ते म्‍हणाले.


    पंतप्रधानांच्‍या नेतृत्‍वाखाली देशात नवा उत्‍साह , नवे वातावरण आणि नवी आशा निर्माण करण्‍यात हे सरकार यशस्‍वी झाले आहे. गेल्‍या तीन वर्षात, समस्‍यांचे स्‍वरूप जाणून घेऊन त्‍यावर उपयायोजना करण्‍याचा मार्गही खुला झाला आहे. विकसित नव्‍या भारताची निर्मिती हे सध्‍याच्या सरकारचे लक्ष्‍य आहे, असेही त्‍यांनी सांगितले.


    “ उज्ज्वला ” योजने-अंतर्गत दारिद्रयरेषेखालील गृहिणींना स्‍वयंपाकाचा गॅस उपलब्‍ध करून दिल्‍यामुळे , अनेकांचे जीवन सुकर झाले आहे, याकडे त्‍यांनी लक्ष वेधले. आजवर या योजने-अंतर्गत दोन कोटींहून अधिक गॅस-जोडण्‍या देण्‍यात आल्‍याचे त्‍यांनी यावेळी सांगितले.


    “ मुद्रा ” योजने-अंतर्गत गरिबांना अर्थसहाय्य उपलब्ध करून देण्‍यात आले हे स्‍पष्‍ट करताना , त्‍यांनी ई-रिक्षा धारक त्‍यामुळे स्‍वावलंबी होऊ शकले, याचाही विशेष उल्‍लेख केला. कर्जाच्‍या सापळयातून गरिबांची मुक्‍तता करणे, याच्‍यावर केंद्र सरकारचा भर आहे, असे ते म्‍हणाले.


    केंद्र आणि राज्‍यात नवे सरकार आल्‍यापासून नागपूरच्‍या विकासात मोठी भर पडत असून त्‍याची विकास गती लक्षात घेता “ उन्नतीनगर ” म्हणून हे शहर ओळखले जाईल , असे त्‍यांनी सूचित केले.


    एका प्रश्‍नाच्‍या उत्‍तरादाखल मंत्रिमहोदय म्‍हणाले की , विमुद्रीकरण हे मोठे-क्रांतिकारी, ऐतिहासिक पाऊल या सरकारने उचलले आहे आणि त्‍याला जनतेचा मिळालेला प्रतिसाद त्‍यानंतरच्‍या निवडणूक-निकालांवरून स्‍पष्‍ट झाला आहे. सरकारने आखलेल्‍या उपाययोजनांमुळे एक कोटी नव्‍या आयकरदात्‍यांचा अंतर्भाव कर संकलन प्रणालीमध्ये झाला आहे, असेही ते म्‍हणाले.


    केंद्र सरकारने सुरू केलेले प्रकल्‍प , योजना यांचा आढावा पंतप्रधान कार्यालयाकडून 3-4 महिन्यात नियमितपणे घेतला जातो, असेही यांनी सांगितले.


    दहशतवादाच्‍या प्रश्‍नावर कोणतीही तडजोड केली जाणार नाही , असे परराष्‍ट्र व्‍यवहार राज्‍यमंत्री एम. जे. अकबर यांनी एका अन्‍य प्रश्‍नांच्‍या संदर्भात स्‍पष्‍ट केले.


    M.Desai/ S.Tupe/P.Malandkar


    

    
    (Release ID: 1492785) Visitor Counter : 2