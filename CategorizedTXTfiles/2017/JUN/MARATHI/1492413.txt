      संरक्षण मंत्रालय

      संरक्षण राज्यमंत्री डॉ. सुभाष भामरे यांची श्रीनगरला भेट, जम्मू काश्मीरमधल्या स्थितीचा घेतला आढावा
      Posted On: 09 JUN 2017 5:34PM by PIB Mumbai


      नवी दिल्ली 9 जून 201 7


      काश्मीर खोऱ्यातील सुरक्षा व्यवस्थेचा आढावा घेण्यासाठी संरक्षण राज्यमंत्री डॉ. सुभाष भामरे यांनी 8 आणि 9 जून 2017 रोजी श्रीनगरला भेट दिली. संरक्षण राज्यमंत्री पदाचा कार्यभार स्वीकारल्यानंतर डॉ. भामरे यांची जम्मू-काश्मीरला ही पहिलीच भेट होती.


      चिनार कॉर्प्सचे कमांडर लेफ्टनंट जनरल जे. एस. संधु आणि भारतीय लष्करातील इतर वरिष्ठ अधिकाऱ्यांनी संरक्षण मंत्र्यांना खोऱ्यातील सद्यस्थितीबाबत माहिती दिली. या भागातील जनजीवन पूर्वपदावर आणण्यासाठी सर्व शासकीय संस्था आणि यंत्रणांमधील समन्वयाबाबतही मंत्रिमहोदयांना माहिती देण्यात आली.


      या दौऱ्यादरम्यान डॉ. भामरे यांनी लेफ्टनंट जनरल जे. एस. संधू यांच्यासह नियंत्रण रेषेजवळील विविध क्षेत्रांना भेट दिली. तेथे त्यांनी जवानांशी संवाद साधला, त्याद्वारे त्यांना सध्याच्या संरक्षणविषयक स्थितीबाबत माहिती देण्यात आली. अत्यंत बिकट परिस्थितीत आणि प्रतिकूल हवामानात शौर्य गाजवणाऱ्या आणि मेहनत करणाऱ्या जवान आणि अधिकाऱ्यांशी डॉ. भामरे यांनी संवाद साधला आणि त्याचे कौतुक केले. सर्व बहादूर जवानांचे डॉ. भामरे यांनी विशेष कौतुक केले आणि त्यांच्या कल्याणासाठी सरकार सर्वतोपरी आवश्यक पावले उचलत असल्याची ग्वाही दिली. या क्षेत्रातील सुरक्षा व्यवस्था अधिक चोख करण्यासाठीच्या उपाययोजनांबाबतही मंत्रिमहोदयांना माहिती देण्यात आली. लष्कराने अशीच दक्षता बाळगावी आणि देशहिताला बाधा निर्माण करणाऱ्या घटकांचा कठोरपणे नि:पात करावा, असे आवाहन त्यांनी केले.


      आपल्या या भेटीदरम्यान संरक्षण राज्यमंत्र्यांनी श्रीनगरमध्ये बदामी बाग कन्टोनमेंट येथे हजेरी लावली. काश्मीरच्या नौगाम भागात 8 जून 2017 रोजी घुसखोरीचा प्रयत्न करणाऱ्या 3 सशस्त्र घुसखोरांचा सामना करताना शहीद झालेल्या बहादूर रायफलमन तारा बहादू रोका याला त्यांनी आदरांजली वाहिली.


      B.Gokhale /M.Pange/P.Kor


    

    
    (Release ID: 1492413) Visitor Counter : 5