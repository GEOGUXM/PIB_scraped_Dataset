      अंतराळ विभाग

      इस्रोतर्फे जीएसएलव्ही मार्क 3डी वन या शक्तीशाली रॉकेटचे यशस्वीरित्या प्रक्षेपण, उपग्रह जी-सॅट-19 भूस्थिर कक्षेत स्थापित
      Posted On: 05 JUN 2017 9:45PM by PIB Mumbai


    नवी दिल्ली, 5 जून 201 7


    इस्रोने आज श्रीहरीकोटा येथील सतीश धवन अवकाश केंद्रावरुन जीएसएलव्ही मार्क 3डी वन या शक्तीशाली रॉकेटचे यशस्वीरित्या प्रक्षेपण केले आणि त्याच्या माध्यमातून उपग्रह जी-सॅट-19 ला भूस्थिर कक्षेत स्थापित केले. या उपग्रहाचे वजन 3 हजार 136 किलो असून, भारताने अवकाशात सोडलेला हा सर्वात अवजड उपग्रह आहे. यासाठी वापरण्यात आलेले क्लिष्ट रचना असलेले क्रायोजेनिक इंजिन इस्रोने देशात विकसित केले आहे.


    भारतीय प्रमाणवेळेनुसार संध्याकाळी 5 वाजून 28 मिनिटांनी 640 टन वजनाच्या जीएसएलव्ही मार्क 3 च्या प्रक्षेपण मोहिमेला प्रारंभ झाला. प्रक्षेपणाला सुरुवात झाल्यानंतर 16 मिनिटांच्या अवधीत जी-सॅट उपग्रह कक्षेत स्थापित करण्यात आला.


    येत्या काही दिवसात टप्प्या टप्प्याने जी-सॅट-19 च्या कक्षा उंचावत त्याला अंतिम गोलाकार भूस्थिर कक्षेत स्थापित केले जाईल. मोहिमेच्या शेवटच्या टप्प्यात उपग्रहाचे सौर पॅनल आणि अँटिना रिफ्लेक्टर सक्रिय केले जातील. कक्षेतील यशस्वी परीक्षणानंतर या उपग्रहामार्फत सेवा प्राप्त होऊ शकते.


    M.Desai / M.Pange /D.Rane

    
    
    (Release ID: 1491940) Visitor Counter : 12