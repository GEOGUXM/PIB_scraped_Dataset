      ऊर्जा मंत्रालय

      ऊर्जा, कोळसा, नवीन आणि नवीकरणीय ऊर्जा, खाण मंत्रालयाने तीन वर्षात केलेली कामगिरी
      Posted On: 12 JUN 2017 5:06PM by PIB Mumbai


    नवी दिल्ली , 10 जून 201 7


    केंद्रीय ऊर्जा, कोळसा, नवीन आणि नवीकरणीय ऊर्जा तसेच खाण राज्यमंत्री (स्वतंत्र कार्यभार) पियूष गोयल यांनी आपल्या मंत्रालयाच्या गेल्‍या तीन वर्षातील कारकिर्दीची माहिती प्रसार माध्यमांना आज दिली. त्याचबरोबर गोयल यांनी अहमदाबाद, बंगलोर, भुवनेश्वर, जयपूर, लखनौ आणि पाटणा या सात शहरांतील पत्रकारांशी व्हिडिओ कॉन्फरन्सच्या माध्यमातून संवाद साधला.


    सर्वांना परवडणाऱ्या दरामध्ये चोवीस तास अखंड स्वच्छ पर्यावरणाला पूरक वीज पुरवठा करण्याचे म्हणजेच “ उज्वल भारता ” चे उद्दिष्ट निश्चित करण्यात आले आहे. पंतप्रधान मोदी यांची “ नवभारत संकल्पना ” साकारण्यासाठी “ उज्वल भारत ” योजनेची मदत होणार आहे. अशी माहिती पियूष गोयल यांनी केंद्रातल्या रालोआ सरकारला तीन वर्षे पूर्ण झाल्यानिमित्त आयोजित पत्रकार परिषदेत दिली.


    “ उज्जवल भारत ” उद्दिष्ट पूर्तीसाठी चार मंत्रालयांनी मिळून सहा तत्वांवर आधारित एक कार्यक्रम तयार केला आहे. यामध्ये ऊर्जा सहज सुलभतेने उपलब्ध झाली पाहिजे तसेच विजेचा दर कमी-स्वस्त म्हणजेच सर्व सामान्यांना परवडणारा पाहिजे. आणि ऊर्जा स्वच्छ म्हणजेच पर्यावरणाला पूरक असावी. यासाठी संपूर्ण देशभरात पायाभूत सुविधा निर्माण झाल्या पाहिजेत आणि सगळयांपर्यंत वीज पोहोचलीच पाहिजे. त्याचबरोबर प्रत्येक भारतीयाला सुरक्षित वाटले पाहिजे. यासाठी कार्य करण्यात येणार आहे, असे यावेळी गोयल यांनी पत्रकारांना सांगितले.


    वीज उत्पादनासाठी कोळशाचा तुटवडा भासणार नाही, याची दक्षता सरकार घेत असून सध्या देशात मोठया प्रमाणावर कोळसा उपलब्‍ध आहे. त्याचबरोबर कोळसा आयातीमध्ये घट झाली असून देशाचे 25,900 कोटी रुपयांचे परकीय चलन वाचले आहे. कमीतकमी कोळशामध्ये जास्त ऊर्जा या तत्वाने कार्य केले जात आहे.


    पंडित दिनदयाळ उपाध्याय यांच्या जन्मशताब्दीचे वर्ष “ गरीब कल्याण वर्ष ” म्हणून साजरे केले जात असून यावर्षी ग्रामीण भागांमध्ये दीनदयाळ उपाध्याय ग्रामज्योती योजनेतून विद्युतीकरण केले. “ उजाला ” या योजनेतून वीज बचत करणाऱ्या एलईडी बल्बचे वितरणही करण्यात आले.


    नवीन आणि नवीकरणीय ऊर्जेला प्राधान्य देण्यासाठी सौर आणि पवन ऊर्जा निर्मिती प्रकल्प सुरु करण्यासाठी प्रोत्साहन दिले जात आहे. खाणींसाठी उपग्रहा मार्फत खाणी दक्षता प्रणाली कार्यान्वित करण्यात आली आहे. या अवकाश तंत्रज्ञानाच्या वापरामुळे खाणींमधून बेकायदा उत्खनन करण्याचे प्रमाण कमी झाले आहे. तसेच मंत्रालयाने 24 खनिज पट्टयांच्या विभागांचे लिलाव पारदर्शक पध्दतीने केले जात आहेत. त्यामुळे लिलावातून मिळणाऱ्या उत्पन्नामध्ये एक लाख कोटी रुपये वाढ होत आहे.


    खनिज संपत्ती मोठया प्रमाणावर असणाऱ्या देशातल्या 12 राज्यांमध्ये प्रधानमंत्री खनिज क्षेत्र कल्याण योजना राबविण्यात येत आहे. या निधीचा वापर खाणींमुळे प्रभावित झालेल्या क्षेत्रातल्या लोकांच्‍या, शिक्षण, आरोग्य आणि कल्याणासाठी करण्यात येत आहे.


    ग्राहक हा राजा मानून त्याला खात्याची सर्व माहिती मिळावी, यासाठी ऊर्जा मित्र, तरंग यासारखे मोबाईल ॲप तयार करण्यात आले आहेत. 18002003004 या क्रमाकांला मिसकॉल करुन हे मोबाईल अॅप डाऊनलोड करता येऊ शकतात. या पत्रकार परिषदेला ऊर्जा खात्याचे सचिव पी.के. पुजारी, कोळसा खात्याचे सचिव सुशील कुमार, खाण मंत्रालयाचे सचिव अरुण कुमार आणि वरिष्ठ अधिकारी उपस्थित होते.


    B.Gokhale/S.Bedekar/Anagha

    
    
    (Release ID: 1492572) Visitor Counter : 11