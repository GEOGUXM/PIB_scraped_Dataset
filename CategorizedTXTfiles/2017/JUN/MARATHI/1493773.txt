      पंतप्रधान कार्यालय

      ई-जीईएम चा वापर करण्याचे पंतप्रधान नरेंद्र मोदी यांचे जनतेला ‘मन की बात’मध्ये आवाहन
      Posted On: 25 JUN 2017 3:30PM by PIB Mumbai


      नवी दिल्ली 25 जून 201 7


      सरकारला आपली सेवा आणि उत्पादने यांची विक्री करण्यासाठी जनतेने , सरकारच्या ई बाजाराचा, ई-जीईएम पोर्टलचा उपयोग करावा असे आवाहन, पंतप्रधान नरेंद्र मोदी यांनी केले आहे. आकाशवाणीवरून प्रसारित होणाऱ्या" मन की बात "द्वारे जनतेशी संवाद साधताना त्यांनी आज हे आवाहन केले.


      ई-जीईएम पोर्टल म्हणजे मिनिमम गव्हर्मेंट आणि मॅक्सिमम गव्हर्नन्सचे उत्तम उदाहरण असल्याचे पंतप्रधान म्हणाले. कमी किंमत , जास्त सुलभता, आणि पारदर्शकता हा या मागचा उद्देश असल्याचे त्यांनी सांगितले. तामिळनाडूतल्या मदुराई इथल्या एका महिलेला मुद्रा योजनेतून आर्थिक पाठबळ मिळाले त्यातून या महिलेने व्यवसाय सुरु करून त्यातली उत्पादने विकण्यासाठी या पोर्टलचा वापर केल्याचे सांगितल्याचा उल्लेख पंतप्रधानांनी केला.


      काही दिवसापूर्वीच साजऱ्या करण्यात आलेल्या योग दिनाचा उल्लेख करत ,योगामुळे जग जोडले जात असल्याचे ते म्हणाले.अहमदाबाद इथे 55 हजार लोकांनी सामूहिक योग करून नवा विक्रम केला. सिंगापूर सारख्या लहान देशाने 70 ठिकाणी कार्यक्रम आयोजित केले होते तर संयुक्त राष्ट्रांनी या दिवशी दहा टपाल तिकिटांचे प्रकाशन केल्याचे ते म्हणाले.


      दोन दिवसांपूर्वी भारतीय अंतराळ संशोधन संस्थेने , 30 छोटे उपग्रह अवकाशात सोडून, भारताचा झेंडा अंतराळातही फडकत ठेवल्याचे गौरवोद्गार त्यांनी काढले. या उपग्रहामुळे कृषी क्षेत्राला आणि नैसर्गिक आपत्तीचा मुकाबला करण्यासाठी मदत होणार आहे.


      बालकांना क्रीडा क्षेत्रात रुची असेल तर त्याला शाळा , महाविद्यालय आणि कुटुंबानेही प्रोत्साहन द्यावे असे आवाहन त्यांनी केले. खेळामुळे खिलाडू वृत्ती निर्माण होते आणि एकूण व्यक्तिमत्व विकासावर त्याचा मोठा प्रभाव राहतो, असे सांगून प्रत्येक भारतीय खेळाडूने ,पुढच्या ऑलिम्पिकचे स्वप्न बाळगले पाहिजे असे आवाहन त्यांनी केले.


      स्वच्छता अभियान आता केवळ सरकारचा कार्यक्रम राहिला नसून त्याला सामूहिक स्वरूप प्राप्त झाले आहे.उत्तर प्रदेश मधल्या मुबारकपूर गावातल्या रहिवाश्यानी स्वतःच्या साधन संपत्तीतून शौचालये उभारून , रमझानच्या पवित्र प्रसंगाचे समाज कल्याणाच्या संधीत रूपांतर केल्याबद्दल, पंतप्रधानांनी त्यांची प्रशंसा केली. हागणदारीमुक्त झाल्याबद्दल सिक्कीम हिमाचल प्रदेश, केरळ, उत्तराखंड, हरियाणा या राज्यातल्या जनतेचे आणि प्रशासनाचे त्यांनी आभार मानले.


      विविधता हीच भारताची शक्ती असल्याचे सांगून , भगवान जगन्नाथ रथ यात्रा, ईद उल फित्र निमित्त पंतप्रधानांनी जनतेला शुभेच्छा दिल्या.


      B.Gokhale /N.Chitale/P.Kor


    

    
    (Release ID: 1493773) Visitor Counter : 3