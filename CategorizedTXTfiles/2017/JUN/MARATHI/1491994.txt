      माहिती आणि प्रसारण मंत्रालय

      महाराष्ट्रातील शहर विकास आणि गृहनिर्माण योजनांच्या प्रगतीचा आढावा
      एम. व्यंकय्या नायडू आणि महाराष्ट्राचे मुख्यमंत्री यांची संयुक्त पत्रपरिषद

      Posted On: 06 JUN 2017 6:46PM by PIB Mumbai

    मुंबई , 6 जून 201 7


    केंद्रीय शहर विकास, गृहनिर्माण आणि शहरी दारिद्रय निर्मूलन तसेच माहिती आणि प्रसारणमंत्री एम. व्यंकय्या नायडू आणि महाराष्ट्राचे मुख्यमंत्री देवेंद्र फडणवीस यांनी महाराष्ट्रात गेल्या तीन वर्षात सुरू करण्यात आलेल्या शहर विकासाच्या नव्या योजना आणि परवडण्याजोग्या घरांच्या मोहिमेच्या अंमलबजावणीचा आणि प्रगतीचा आज मुंबईत आढावा घेतला. त्यानंतर दोन्ही नेत्यांनी संयुक्त पत्रकार परिषदेला संबोधित केले.


    ‘गेल्या तीन वर्षात महाराष्ट्रात शहरी पायाभूत सुविधा विकसित करण्याच्या दृष्टीने विविध नव्या योजना आणि मेट्रो प्रकल्पांसाठी पंतप्रधान नरेंद्र मोदी यांच्या नेतृत्वाखाली केंद्र सरकारने 67,523 कोटी रुपयांच्या एकूण गुंतवणुकीला परवानगी दिली, हे सांगतांना मला अतिशय आनंद होत आहे. कोणत्याही राज्यासाठी मंजूर करण्यात आलेली ही सर्वात जास्त गुंतवणूक आहे. राज्यातील शहरी भागात सर्वांसाठी घरे आणि परवडण्याजोगी घरे उभारण्यासाठीच्या मोहिमेसाठी आणखी निधी प्राप्त होणार आहे,’ असे व्यंकय्या नायडू यांनी यावेळी सांगितले.


    स्वच्छ भारत मोहीमेअंतर्गत, राज्यातील 384 पैकी 263 शहरे आणि नगरे आतापर्यंत हागणदारीमुक्त घोषित करण्यात आली आहेत. प्रसाधनगृहे बांधण्यावर भर देण्याबरोबरच शहरे हागणदारीमुत करण्यावर भर देणारे महाराष्ट्र हे पहिलेच राज्य होते आणि त्या धरतीवर केंद्र सरकारने इतर राज्यांमध्येही हाच दृष्टीकोन स्वीकारला, असे मंत्रिमहोदयांनी सांगितले.


    स्मार्ट शहर योजनेअंतर्गत देशभरातून निवडलेल्या 60 शहरांमधे महाराष्ट्रातील सर्वात जास्त सात शहरांचा समावेश आहे. पुणे, सोलापूर, कल्याण-डोंबिवली, नागपूर, नाशिक, ठाणे आणि औरंगाबाद ही शहरे या योजनेसाठी निवडण्यात आली आहेत. या सात शहरांमधे 218 प्रकल्पांची निविदा प्रक्रिया आणि अंमलबजावणी सध्या सुरु आहे. ही मोहिम योग्य वेळेत पूर्ण होईल, असे आढाव्यावरुन स्पष्ट होत असल्याची माहिती नायडू यांनी दिली.


    अमृत अर्थात पुनर्जीवन अटळ अभियान आणि शहरी परिवर्तन या योजनेअंतर्गत, मोहिमेतील 44 शहरांमधील सुमारे 16 लाख घरांमधे 2019 सालापर्यंत नळाद्वारे पाणीपुरवठा केला जाणार आहे, तसेच शहरी भागात प्रत्येकाला प्रतिदिन 135 लीटर पाणी प्राप्त होईल, यासाठी तरतुद केली जाणार आहे. महाराष्ट्रातील एकूण शहरी लोकसंख्येपैकी 76 टक्के लोकसंख्या या 44 शहरांमधे राहणारी आहे, हे या योजनेच्या अंमलबजावणीचे वैशिष्ट्ये आहे. परिणामी, देशात पहिल्यांदाच या योजनेच्या माध्यमातून पाणी पुरवठा, सांडपाणी व्यवस्थापनाच्या जाळ्याचा विस्तार, मोटाररहित वाहतुकीला चालना, तसेच खुल्या आणि हरित मोकळ्या जागांची निर्मिती याबाबींना प्राधान्य दिले जात आहे.


    प्रधानमंत्री आवास योजना (शहरी) अंतर्गत, एकूण 36 हजार लाभार्थींनी अनुदानाचा लाभ घेतला असून, त्यापैकी 10 हजार 721 लाभार्थी एकट्या महाराष्ट्रातील आहेत. एकूण लाभार्थींच्या तुलनेत हे प्रमाण 30 टक्के इतके आहे. स्थावर मालमत्ता नियम अधिसूचीत करणाऱ्या आणि नियामक प्राधिकरणाची स्थापना करणाऱ्या मोजक्या राज्यांमधे महाराष्ट्राचा समावेश होतो.


    येत्या 5 ते 6 वर्षात महाराष्ट्रात एमएमआरडीएच्या माध्यमातून 360 किलोमीटर लांबीचे आणखी नऊ मेट्रो आणि मोनो रेल्वे प्रकल्प कार्यान्वित होतील, असे आढाव्यावरुन स्पष्ट झाले आहे. मेट्रो प्रकल्प मार्गी लावण्यासाठी एकूण 1,40,000 लाख कोटी रुपयांची गुंतवणूक अपेक्षित आहे. यामुळे मेट्रोच्या नियमित वापरकर्त्यांची संख्या प्रतिदिन एक कोटीपर्यंत वाढेल, अशी अपेक्षा आहे.


    सध्या राज्यातील शहरे आणि नगरांमधे केवळ 25 टक्के घनकचऱ्याचे व्यवस्थापन केले जाते, हे लक्षात घेत राज्य सरकारने यापुढे घनकचरा व्यवस्थापनाकडे अधिक लक्ष केंद्रित करण्याचे मान्य केले आहे, असे नायडू यांनी आढाव्यानंतर सांगितले.


    शहरी परिवर्तन ही आजच्या काळाची गरज असून, ते एक मोठे आव्हान असल्याचे सांगत नायडू यांनी महाराष्ट्राचे मुख्यमंत्री आणि त्यांच्या चमूचे अभिनंदन केले. हे ध्येय साध्य करण्यासाठी देशाला दृष्टीकोन, इच्छाशक्ती, वचनबद्धता आणि समर्पण भावना बाळगणाऱ्या राजकीय नेतृत्वाची गरज आहे, असेच नेतृत्व शहर आणि नगरांची सद्यस्थिती बदलू शकेल, असा विश्वास नायडू यांनी व्यक्त केला.


    B.Gokhale/M.Pange/D.Rane

    
    
    (Release ID: 1491994) Visitor Counter : 17