      প্ৰধানমন্ত্ৰীৰ কাৰ্যালয়

      উত্তৰপ্ৰদেশৰ লক্ষ্ণৌত তৃতীয় আন্তঃৰাষ্ট্ৰীয় যোগ দিবস উপলক্ষে প্ৰধানমন্ত্ৰীৰ ভাষণৰ লিখিত ৰূপ
      Posted On: 21 JUN 2017 8:42PM by PIB Guwahati


    উত্তৰপ্ৰদেশৰ লক্ষ্ণৌত তৃতীয় আন্তঃৰাষ্ট্ৰীয় যোগ দিবস উপলক্ষে প্ৰধানমন্ত্ৰীৰ ভাষণৰ লিখিত ৰূপ


    মঞ্চত উপৱিষ্ট সন্মানীয় ব্যক্তিসকলৰ লগতে ইয়াত সমবেত যোগপ্রেমী ভাই-ভনীসকল,
    
    দেশৰ বিভিন্ন স্থানত আয়োজিত এনে অনুষ্ঠানত অংশগ্ৰহণ কৰা সকলোকে মই লক্ষ্ণৌৰ পৰাই প্রণাম জনাইছোঁ।


    মনক স্থিৰ ৰখাৰ বাবে যোগ হৈছে এক বিশেষ উপায়। জীৱনৰ যি কোনো উত্থান-পতনৰ মাজতে সুস্থ মনৰ জীৱন শৈলী আয়ত্ব কৰাত যোগে আমাক শিক্ষা দিয়ে। কিন্তু আজি মই লক্ষ্ণৌৰ এই বিশাল খেলপথাৰত সমবেত হাজাৰ হাজাৰ মানুহক দেখিছোঁ, যিসকলে এই বার্তা বহন কৰিছে যে জীৱনত যোগৰ গুৰুত্বতো আছেই, কিন্তু বৰষুণ আহিলে নিজৰ মেটখনি মুৰৰ ওপৰত তুলি আত্মৰক্ষাৰ্থে ব্যৱহাৰ কৰিবও যে পাৰি, তাকো লক্ষ্ণৌবাসীয়ে সমগ্ৰ বিশ্বকে দেখুৱাই দিছে। ইমান বৰষুণৰ মাজতো আপোনালোক সকলোৱে ইয়াতে স্থিৰে বহি আছে, যোগৰ গুৰুত্ব প্রচাৰৰ ক্ষেত্ৰত আপোনালোকৰ এই প্রয়াস সঁচাই অভিনন্দনৰ পাত্ৰ।


    যোগে নিজেই ব্যক্তিৰ পৰা সমূহলৈ যাত্রা আৰম্ভ কৰিছে। এটা সময় আছিল যেতিয়া এই যোগ আছিল হিমালয়ৰ গুহাত তপস্যাৰত ঋষি, মুনি আৰু মণীষীসকলৰ সাধনাৰ পথ। যুগ সলনি হৈছে, কেবা শতিকা পাৰ হৈ গৈছে আৰু আজি যোগ প্রত্যেকৰ ঘৰে ঘৰে, প্রত্যেকৰ জীৱনৰ অংগ হৈ পৰিছে। বিশ্বৰ বহু দেশৰ মানুহে আমাৰ ভাষা, পৰম্পৰা নাজানে, আমাৰ সংস্কৃতিৰ সৈতেও অপৰিচিত। কিন্তু যোগৰ কাৰণে গোটেই বিশ্বই আজি ভাৰতৰ সৈতে জড়িত হ ’বলৈ আৰম্ভ কৰিছে। যোগ–যি শৰীৰ, মন আৰু বুদ্ধিক জড়িত কৰে, সেই যোগেই আজি সমগ্ৰ বিশ্বক নিজৰ সৈতে যুক্ত কৰাৰ ক্ষেত্রত অত্যন্ত গুৰুত্বপূর্ণ ভূমিকা পালন কৰিছে।


    ৰাষ্ট্রসংঘই অতি কম সময়তে সর্বাধিক ভোটৰ বিনিময়ত যোগক আন্তঃৰাষ্ট্ৰীয় দিবস পালনৰ সিদ্ধান্তত স্বীকৃতি দিয়ে, তেতিয়াৰে পৰা আজিলৈকে সম্ভৱত পৃথিবীৰ এনে কোনো দেশ নাই, য ’ত এই দিনটোত যোগৰ কোনো অনুষ্ঠান আয়োজন কৰা নাই। বিগত তিনি বছৰত যোগৰ প্রতি নতুন প্ৰজন্মৰ আকর্ষণ বৃদ্ধি পাইছে আৰু ইয়াৰ প্ৰতি সজাগতাও বাঢ়িছে। বিগত তিনি বছৰত বহু নতুন যোগ প্রশিক্ষণ কেন্দ্র গঢ়ি উঠিছে। যোগ শিক্ষকৰ সংখ্যা দ্ৰুত হাৰত বৃদ্ধি পাইছে। সমগ্ৰ বিশ্বতে যোগ প্রশিক্ষক এটি উল্লেখনীয় বৃত্তিত পৰিণত হৈছে। পৃথিৱীৰ সকলো দেশতে বৰ্তমান যোগ শিক্ষকৰ চাহিদা বৃদ্ধি পাইছে। এনেদৰেই যোগৰ জৰিয়তে বিশ্বত এটি নতুন কর্মসংস্থাপনৰ বজাৰ সৃষ্টি হৈছে আৰু এই ক্ষেত্রত ভাৰতীয়সকলে সমগ্ৰ বিশ্বতে অগ্রাধিকাৰ পাইছে।


    এটা সময় আছিল, যেতিয়া প্রত্যেকে নিজৰ নিজৰ পদ্ধতিত যোগ অভ্যাস কৰিছিল। লাহে লাহে তাৰ এটা নির্দিষ্ট মান নির্ধাৰণ হ ’ল, সেই মান উন্নীত কৰা, এইদৰে প্রথম পর্যায়, দ্বিতীয় পর্যায়, তৃতীয় পর্যায় নির্ধাৰিত কৰা আৰু বৈজ্ঞানিক পদ্ধতি ব্যৱহাৰৰ জৰিয়তে বিশ্বৰ সর্বত্রে সমানভাবে সেই নির্দিষ্ট মান উন্নীত কৰাৰ প্রক্রিয়াক জনপ্রিয় কৰি তোলাৰ ক্ষেত্রত ভাৰত তথা অন্যান্য ৰাষ্ট্ৰসমূহে সর্বত্রে যথেষ্ট প্রচেষ্টা হাতত লৈছে।


    যোৱা বছৰ ইউনেস্ক ’ই ভাৰতৰ যোগক মানৱ সংস্কৃতিৰ এটি অমৰ ঐতিহ্য হিচাপে স্বীকৃতি প্ৰদান কৰে। বিশ্বৰ সকলো বিদ্যালয়, মহাবিদ্যালৰ ছাত্র-ছাত্রীসকলে যাতে যোগৰ প্রশিক্ষণ লাভ কৰে, যোগক যাতে লাহে লাহে জীৱনৰ অংগ হিচাপে গ্রহণ কৰে, সেই দিশত সজাগতা বৃদ্ধি পাইছে। আজি ভাৰতৰো বহু ৰাজ্যত যোগক শিক্ষা ব্যৱস্থাত অন্তৰ্ভূক্ত কৰিছে, যাতে ভৱিষ্যত প্রজন্মই আমাৰ হাজাৰ হাজাৰ পুৰণি এই বিজ্ঞানৰ সৈতে পৰিচিত হৈ নিয়মিত অভ্যাস কৰে আৰু উন্নত জীৱন ধাৰণৰ পথত অগ্রসৰ হয়।


    স্বাস্থ্যৰ বাবে বহু আঁচনি আছে, কিন্তু সুস্থ হৈ থাকিব বিচাৰিলেও নিৰোগী হৈ থকাৰ গুৰুত্ব বহুগুণে বেছি। সেইবাবে সুস্থ জীৱন পাবলৈ হ ’লে তাৰ বাবে যোগ এক ডাঙৰ মাধ্যম। সেয়েহে, আজিও যোগক লৈ বহু প্রশ্ন অৱতাৰণা হৈছে। সময়োপযোগী পৰিৱর্তন হৈ বিশ্বৰ বিভিন্ন সমাজত ইয়াৰ সৈতে নানা কৌশল যোগ কৰা হৈছে, স্থান, কাল, পৰিস্থিত আৰু বয়স অনুসৰি যোগৰ বিকাশ আৰু বিস্তাৰ হৈছে। সেই বাবেই এনে সুযোগতে দেশ আৰু বিশ্ববাসীক মই অনুৰোধ জনাইছোঁ, আপোনালোকে যোগক জীৱনৰ অংগ কৰি তোলক। আমি সকলোৱেই হয়তো যোগত পাৰদর্শী নহওঁ বা সকলোৱেই হয়তো পুৰস্কৃত নহ’বও পাৰোঁ, কিন্তু আমি সকলোৱেই যোগ অনুশীলনত অভ্যস্ত হ’ব পাৰোঁ।


    যেতিয়া প্রথমবাৰ যোগৰ অভ্যাস কৰা হয় তেতিয়াই বুজা যায়, আমাৰ শৰীৰত ইমান গুৰুত্বপূর্ণ অংগ আছে, যিবোৰৰ সম্পর্কে আমি কেতিয়াও ভবা নাই। ব্যৱহাৰ নকৰাৰ ফলত শৰীৰৰ বহু অংগ অকামিলা হৈ গৈছিল। নিয়মীয়া যোগাভ্যাসে শৰীৰৰ বহু অংগ, যি ইমান দিনে সুপ্ত অৱস্থাত আছিল, সেইবোৰৰ জাগ্ৰত অনুভৱ কৰা হয়। ইয়াৰ বাবে কোনো দিব্য চেতনাৰ প্রয়োজন নাই। যিসকলে প্রথমবাৰ যোগাসন কৰিছে, তেওঁলোকে বুজিব পাৰিব, তেওঁলোকৰ শৰীৰৰ কোনবোৰ অংগ সুপ্ত হৈ আছে। যোগাসন আৰম্ভ কৰিলেই ইয়াৰ জৰিয়তে আপুনি জাগৰণৰ অনুভূতি উপলব্ধি কৰিব, চেতনা অনুভৱ কৰিব।


    মোক বহুতে সোধে, যোগৰ মাহাত্ম্যক লৈ ডাঙৰ ডাঙৰ আলোচনা হয়। মই অতি সৰল ভাষাৰে বুজাওঁ। নিমখ আটাইতকৈ সস্তা সামগ্ৰী, ইয়াক সকলোতে পোৱা যায়, কিন্তু গোটেই দিনটোৰ সকলো খাদ্যতে এক চিকুট নিমখ নাথাকিলেও, ইয়াৰ যে কেৱল সোৱাদ নোহোৱা হয় এনে নহয় শৰীৰৰ সকলো ব্যৱস্থাত অভাব অনুভূত হয়। এক চিকুট নিমখ হ ’লেই ই আমাৰ শৰীৰৰ ভাৰসাম্য ৰখাৰ ক্ষেত্রত গুৰুত্বপূর্ণ ভূমিকা পালন কৰে। ইয়াৰ গুৰুত্ব কোনেও অস্বীকাৰ কৰিব নোৱাৰে। কেৱল নিমখেৰে জীৱন আগ নাবাঢ়ে। কিন্তু জীৱনত নিমখ নহ’লে জীৱন অচল। জীৱনত নিখৰ যি স্থান, যোগকো আমি সেই স্থান দিব লাগিব। ২৪ ঘন্টা যোগ কৰাৰ প্রয়োজন নাই। মাত্র ৫০ৰ পৰা ৬০ মিনিট যোগাভ্যাস কৰক, তেতিয়া আপোনালোকে নিশ্চিতভাৱে বিনা খৰচত স্বাস্থ্য সুৰক্ষিত কৰি ৰাখিব পাৰিব।


    সুস্থ শৰীৰ, সুস্থ মন, সুস্থ বুদ্ধি ; ১২৫ কোটি ভাৰতীয়ই যদি এই সুস্থতা অর্জন কৰিব পাৰে, তেতিয়া হ’লে মানৱ সভ্যতাৰ সন্মুখত যি ভিন ভিন অমানবীয় সমস্যাৰ সংকট সৃষ্টি হৈছে, সেইবোৰৰ কবলৰ পৰা আমি মানৱ জাতিক ৰক্ষা কৰিব পাৰিম।


    সেইবাবেই আজি তৃতীয় আন্তঃৰাষ্ট্ৰীয় যোগ দিবস উপলক্ষে মই সমগ্ৰ বিশ্বৰ সকলো যোগপ্রেমীক আন্তৰিক শুভেচ্ছা জনাইছোঁ। বিশ্বৰ সকলো দেশত যি উৎসাহ-উদ্দীপনাৰে এই দিবস পালন কৰা হৈছে, তাৰ বাবে মই বিশ্ববাসীক অভিনন্দন জনাইছোঁ। সদৌ শেষত মই লক্ষ্ণৌবাসীক অন্তৰৰ পৰা বহুত বহুত অভিনন্দন জনাইছোঁ।


    ধন্যবাদ।


    ****


    VBA/AK/NS/DB

    
    
    (Release ID: 1496724) Visitor Counter : 1
    
    

      Background release reference

      Text of PM’s address on the occasion of 3rd International Day of Yoga-2017 in Lucknow, U.P.
      This link will take you to a webpage outside this websiteinteractive page. Click OK to continue.Click Cancel to stop : httts://www.google.com