      இளைஞர் நலன் மற்றும் விளையாட்டு அமைச்சகம்

      மத்திய அரசின் மக்கள் நலத் திட்டங்களை எடுத்துரைக்கும் குடிசைப்பகுதி இளைஞர்களின் 2வது மாரத்தான் ஓட்டம்
      மத்திய இளைஞர் நலன் மற்றும் விளையாட்டுத்துறை அமைச்சர், திரு விஜய் கோயல்
      கொடியசைத்து தொடங்கி வைத்தார்.
      Posted On: 24 JUN 2017 5:37PM by PIB Chennai


    மத்திய இளைஞர் நலன் மற்றும் விளையாட்டுத்துறை அமைச்சர் திரு விஜய் கோயல் அவர்கள், குடிசைப்பகுதி இளைஞர்களின் 2 வது மாரத்தான் ஓட்டத்தை கொடியசைத்து தொடங்கி வைத்தார். கார்கர்டூமா க்ராஸ் ரிவர் மாலில் தொடங்கிய இந்த மாரத்தான் ஓட்டம் யமுனா விளையாட்டு வளாகத்தில் முடிந்தது. 5000 க்கும் மேற்பட்ட இளைஞர்கள் இன்றைய இந்த ஓட்டத்தில் பங்கேற்றனர். பா.ஜ.க.வின் தேசிய பொதுச் செயலர் அருண் சிங் அவர்கள் இந்த நிகழ்வில் கலந்துகொண்டு சிறப்பித்தார். குடிசைப்பகுதி இளைஞர்களின் இந்த மாரத்தான் ஓட்டம், மத்திய இளைஞர் நலன் மற்றும் விளையாட்டுத்துறை அமைச்ச கம் மற்றும் நேரு யுவ கேந்திரா சங்கதனால் முன்னெடுக்கப்பட்ட, சேரிகளைத் தத்தெடுத்து சீரமைக்கும் இயக்கத்தின் ஒருபகுதியாகும்.


    விழாவில் திரு கோயல் கூறியதாவது: “ பிரதமர் நரேந்திர மோடி அவர்களின் தலைமையில் இயங்கும் இந்த அரசானது, விளையாட்டில் ஆர்வமும் திறமையும் உள்ள இளம் வீர்ர்கள் தங்களை வெளிப்படுத்திச் சிறந்திட எப்போதும் ஊக்குவிக்கிறது. இத்தகைய நிகழ்வுகள், இளைஞர்களைத் திரட்டவும் அவர்களது திறமைகளையும் எண்ணங்களையும் அறிந்து கொள்ளவும் நமக்கு உதவுகின்றன. தூய்மை இயக்கம், டிஜிட்டல் இந்தியா, பெண் மகவைக் காப்போம் பெண் மகவை வளர்த்தெடுப்போம் போன்ற இயக்கங்கள் விழிப்புணர்வை ஏற்படுத்தவும் குடிசைப் பகுதிகளில் சிறு விழாக்களை நாம் ஏற்பாடு செய்ய வேண்டும். மாதிரி குடிசைப்பகுதிகளை உருவாக்கும் நோக்கத்தை அரசாங்கம் கொண்டிருக்கிறது; அங்கே இளைஞர் குழுக்களை ஏற்படுத்தி, அவரவர் பகுதிகளின்/ சேரிகளின் மேம்பாட்டிற்காக வேலை செய்யும், மாற்றத்தின் முகவர்களாக அவர்களை உருவாக்கவும் எண்ணியிருக்கிறது” என்றார்.


    குடிசைப்பகுதி இளைஞர் மாரத்தான் மற்றும் சேரிகளைத் தத்தெடுத்து சீரமைக்கும் இயக்கத்தின் நோக்கம், மக்கள் மத்தியில் மத்திய அரசின் மக்கள் நலத் திட்டங்களை எடுத்துரைப்பதேயாகும். திரு கோயல் மேலும், ”சேரிகளைத் தத்தெடுத்து சீரமைக்கும்” இயக்கம், என்.எஸ்.எஸ், அரசுப் பள்ளிகள், RWA க்கள், என்.ஜி.ஓக்கள் மற்றும் ரோட்டரி கிளப்கள் போன்ற குழுக்களின் பங்களிப்புடன் நடைபெறும் என்றார்.


    நாளை நடைபெறும் மூன்றாவது மாபெரும் இளைஞர் மாரத்தான், கஸ்தூரிபாய் காந்தி பாலிடெக்னிக்கில் (பிதாம்புரா) தொடங்கும். நிகழ்வைக் கொடியசைத்து தொடங்கிவைக்கும் மத்திய விளையாட்டுத் துறை அமைச்சர் கோயலுடன், இருமுறை ஒலிம்பிக் பதக்கம் வென்ற புகழ்பெற்ற மல்யுத்த வீரர் சுஷில்குமாரும் நிகழ்வில் பங்கேற்பார்.


    

    
    (Release ID: 1493962) Visitor Counter : 9