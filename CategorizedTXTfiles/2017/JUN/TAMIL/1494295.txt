      PIB Headquarters

      குடியரசுத் தலைவர் உரை சரக்கு மற்றும் சேவைகள் வரி துவக்கம் நாடாளுமன்ற மைய மண்டபம், ஜூன் 30, 2017
      Posted On: 30 JUN 2017 4:03AM by PIB Chennai


    1. இன்னும் சில நிமிடங்களில் ஒன்றுபட்டதொரு வரிவிதிப்பு முறையான சரக்கு மற்றும் சேவைகள் வரி (ஜிஎஸ்டி) நமது நாட்டில் துவங்கப்படுவதை நாம் காணவிருக்கிறோம். மறைமுக வரிகள் குறித்த கேல்கர் சிறப்புப் பணிக்குழு மதிப்புக் கூட்டு வரியின் குறிக்கோளின் அடிப்படையில் அமைந்த முழுமையானதொரு சரக்கு மற்றும் சேவைகள் வரியைக் கொண்டுவர வேண்டுமென அளித்த ஆலோசனையின் பேரில் 2002 ஆம் ஆண்டு டிசம்பரில் துவங்கிய 14 ஆண்டு கால நீண்ட பயணத்தில் முடிவாகவே இந்த வரலாற்றுச் சிறப்புமிக்க இந்தத் தருணம் அமைகிறது. ஜிஎஸ்டியை அறிமுகப்படுத்தவேண்டும் என்ற முன்வரைவு முதலில் 2006-07 ஆம் ஆண்டிற்கான பட்ஜெட் உரையில்தான் முதன் முதலில் முன்வைக்கப்பட்டது. மத்திய அரசு மட்டுமின்றி மாநில அரசுகளாலும் விதிக்கப்படும் மறைமுக வரிகளை சீரமைத்து , சீர்திருத்தங்களை மேற்கொள்வதையும் இந்த முன்வரைவு உள்ளடக்கியிருந்த நிலையில் , இந்த ஜிஎஸ்டியை அமல்படுத்துவதற்கு தேவையான செயல்நடவடிக்கை ஒன்றை வடிவமைக்கும் பொறுப்பு இதற்கு முன்பு மதிப்புக் கூட்டு வரியை அமல்படுத்துவதற்காக உருவாக்கப்பட்டிருந்த மாநில நிதியமைச்சர்களின் அதிகாரம் பெற்ற குழுவிடம் ஒப்படைக்கப்பட்டது. இந்த அதிகாரம் பெற்ற குழு தனது கலந்தாலோசனை குறித்த முதல் ஆவணத்தை 2009 நவம்பரில் வெளியிட்டது.


    நண்பர்களே ,


    2. இந்த ஜிஎஸ்டியை அறிமுகப்படுத்துவதென்பது நாட்டிற்கு மிகுந்த முக்கியத்துவம் வாய்ந்த்தொரு நிகழ்வு ஆகும். இது எனக்கு மிகுந்த திருப்தியை அளிக்கக் கூடியதொரு தருணமாகவும் அமைகிறது. ஏனெனில் நிதியமைச்சர் என்ற முறையில் 2011 ஆம் ஆண்டு மார்ச் 22 ஆம் தேதி அரசியல் அமைப்புச்சட்ட திருத்தத்திற்கான மசோதாவை நான் அறிமுகப்படுத்தினேன். இதை வடிவமைப்பது , அமல்படுத்துவது ஆகிய விஷயங்களிலும் நான் மிகவும் நெருக்கமாக செயல்பட்டு வந்தேன். மாநில நிதியமைச்சர்களின் அதிகாரம்பெற்ற குழுவை , அதிகாரபூர்வமாகவும் ,. அதிகாரபூர்வமற்ற முறையிலும் , 16 முறை சந்தித்து உரையாடுவதற்கான வாய்ப்பும் எனக்குக் கிடைத்தது. இது தொடர்பாக குஜராத் , பீகார் , ஆந்திரப் பிரதேசம் , மகாராஷ்டிரா மாநிலங்களைச் சேர்ந்த முதல்வர்களையும் நான் பலமுறை சந்தித்துள்ளேன். இத்தகைய சந்திப்புகள் குறித்தும் , அவற்றில் எழுப்பப்பட்ட பல்வேறு விஷயங்கள் குறித்து எனக்கு நன்றாகவே நினைவு இருக்கிறது. அரசியல் அமைப்புச் சட்ட , சட்ட , பொருளாதார , நிர்வாக எல்லைகளின் பின்னணியில் இந்தப் பணியின் பிரம்மாண்டத்தைக் கணக்கில் எடுக்கும்போது , சர்ச்சைக்குரிய பல விஷயங்களும் அப்போது வெளிப்பட்டன என்பதில் வியப்பொன்றுமில்லை. இருந்தபோதிலும் இந்தக் கூட்டங்களிலும் சரி , முதல்வர்கள் , நிதியமைச்சர்கள் , மாநிலங்களின் அதிகாரிகள் ஆகியோருடனான எனது பல தொடர்புகளின்போதும் சரி , அவர்களில் பெரும்பாலோனோர் ஆக்கபூர்வமான அணுகுமுறையைக் கொண்டவர்களாகவும் , ஜிஎஸ்டியை அறிமுகப்படுத்துவதில் உள்ளீடான உறுதிகொண்டவர்களாகவும் இருந்தனர் என்பதையும் என்னால் காண முடிந்தது. எனவே ஜிஎஸ்டியை அறிமுகப்படுத்துவதற்கான நேரம் வந்துவிட்டது என்பதிலும் இறுதியில் அது அமல்படுத்தப்படும் என்பதிலும் நான் மிகுந்த நம்பிக்கையோடு இருந்தேன். இந்த மசோதா நாடாளுமன்றத்தின் இரு அவைகளாலும் நிறைவேற்றப்பட்டு , 50 சதவீதத்திற்கும் மேற்பட்ட மாநில சட்டமன்றங்களிலும் நிறைவேற்றப்பட்டு , இந்திய அரசியல் அமைப்புச் சட்டத்தின் (நூற்று ஒன்றாவது) திருத்தச் சட்டம் என்ற வகையில் 2016 செப்டெம்பர் 8 ஆம் தேதியன்று ஒப்புதலை வழங்குவதற்கான வாய்ப்பு எனக்குக் கிடைத்தபோது எனது இந்த நம்பிக்கை நியாயமானதே என்பது நிரூபிக்கப்பட்டது.


    நண்பர்களே ,


    3. அரசியல் அமைப்புச் சட்டத் திருத்தம் நிறைவேற்றப்பட்ட பிறகு , அரசியல் அமைப்புச்சட்டத்தின் 279 ஏ பிரிவின் விதிமுறைகளுக்கு இணங்க ஜிஎஸ்டி கவுன்சில் நிறுவப்பட்டது. ஜிஎஸ்டியைப் பொறுத்தவரையில் , மாதிரி சட்டங்கள் , வரி விகிதங்கள் , விதிவிலக்குகள் போன்றவை குறித்த அனைத்துவிதமான பரிந்துரைகளை மத்திய அரசுக்கும் , மாநில அரசுகளுக்கும் வழங்கும் பொறுப்பு கொண்ட இந்த கவுன்சில் நமது அரசியல் அமைப்புச் சட்டத்திலேயே முற்றிலும் புதுமையான ஒன்றாகும். மத்திய , மாநில அரசுகளின் கூட்டு அமைப்பான இந்த அமைப்பு மத்திய அரசோ அல்லது மாநில அரசுகளோ எந்தவொன்றும் மற்றொன்றின் உதவியில்லாமல் எந்தவொரு முடிவையும் எடுக்க முடியாத தன்மை கொண்டதொரு அமைப்பாகும். இந்தக் கவுன்சில் முடிவுகளை எடுப்பதற்கான வாக்குகளைப் பதிவு செய்வதற்கென விரிவான கட்டமைப்பை அரசியல் அமைப்புச் சட்டம் ஏற்படுத்தியிருந்த போதிலும் இதுவரையில் நடைபெற்ற 19 கூட்டங்களிலும் எடுக்கப்பட்ட அனைத்து முடிவுகளுமே ஒருமித்த வகையில் எடுக்கப்பட்டவையே என்பது மிகவும் குறிப்பிடத்தக்கதொரு அம்சமாகும். மாநிலங்களிடையே பல்வேறு விரிவான வேறுபாடுகள் நிலவி வந்த நிலையில் , ஆயிரக்கணக்கான பொருட்களுக்கு வரிவிகிதங்களை நிர்ணயிக்கும் கடமையை ஜிஎஸ்டி கவுன்சிலால் நிறைவேற்ற முடியுமா என்ற சந்தேகமும் நிலவி வந்தது. எனினும் இந்தக் கடமையையும் உரிய காலத்திற்குள் முடித்து கவுன்சில் அனைவரையும் வியப்பில் ஆழ்த்தியது.


    நண்பர்களே ,


    இன்னும் சில நிமிடங்களில் வரிவிதிப்பில் நாம் புதியதொரு சகாப்தத்தை துவக்கவிருக்கின்றோம். இது மத்திய அரசுக்கும் மாநிலங்களுக்கும் இடையே உருவான விரிவான கருத்தொற்றுமையின் விளைவே ஆகும். இந்தக் கருத்தொற்றுமையை உருவாக்க நேரம் பிடித்தது என்பதோடு அதை உருவாக்க முயற்சிகளும் தேவைப்பட்டது. குறுகிய பாகுபாடுகள் அனைத்தையும் ஒதுக்கி விட்டு , அரசியல் வேறுபாடுகளுக்கு எல்லாம் மேலாக நாட்டின் நலன்களை மட்டுமே முன்னிறுத்திய நபர்களின் மூலமாக இந்த முயற்சி வெளிப்பட்டது. இந்திய ஜனநாயகத்தின் முதிர்ச்சிக்கும் மெய்யறிவிற்குமான பாராட்டாகவே இது அமைந்தது.


    நண்பர்களே ,


    வரிவிதிப்பு , நிதி போன்ற விஷயங்களில் மிக நெருக்கமான தொடர்புடைய என்னைப் போன்ற நபர்களுக்கே நாம் இப்போது மேற்கொண்டுள்ள மாற்றத்தின் வீச்சு உண்மையிலேயே மூச்சுத் திணற வைப்பதாகும். மத்திய கலால் வரிக்கு மிக நீண்ட வரலாறு உண்டு. நான் நிதியமைச்சராக செயல்பட்ட பல்வேறு நேரங்களில் மத்திய நிதிக் கருவூலத்திற்கு பெருமளவில் நிதியைக் கொண்டுவரும் வரியாக அது இருந்து வந்துள்ளது. சேவை வரி புதிதாக அறிமுகப்படுத்தப்பட்ட ஒன்றாக இருப்பினும் வருவாய் அளவில் மிக வேகமாக வளர்ந்தது. சரக்கு மற்றும் சேவைகள் வரியின் வரம்புக்கு வெளியே உள்ள ஒரு சில சரக்குகளைத் தவிர இந்த இரண்டு வரிகளும் அவற்றோடு கூடவே கூடுதல் சுங்கவரி , சிறப்பு கூடுதல் சுங்க வரி , எண்ணற்ற தீர்வைகள் , மேல்வரிகள் ஆகியவையும் காணாமல் போகவுள்ளன. சரக்கு மற்றும் சேவைகள் வரியின் வரம்புக்குள் வரும் பொருட்களைப் பொறுத்தவரையில்


    மாநிலங்களுக்கு இடையேயான விற்பனையின் மீதான மத்திய விற்பனை வரி முற்றிலுமாக மறையப் போகிறது. மாநில அளவிலும் கூட இந்த மாற்றத்தின் பெருமளவு குறைவானதல்ல. மதிப்புக் கூட்டு வரி அல்லது விற்பனை வரி , நுழைவு வரி , விளம்பரங்களின் மீதான வரிகள் , ஆடம்பர வரி , மாநில அளவிலான கேளிக்கை வரி , எண்ணற்ற தீர்வைகள் , மேல்வரிகள் போன்ற முக்கிய வரிகள் அனைத்துமே இந்த ஜிஎஸ்டிக்குள் உள்ளடக்கப்படுகின்றன.


    நண்பர்களே ,


    ஜிஎஸ்டி நமது ஏற்றுமதியை மேலும் போட்டித் தன்மை கொண்டதாக மாற்றும் என்பதோடு , உள்நாட்டுத் தொழில்கள் இறக்குமதிகளுடன் போட்டியிடுவதற்கான சம தளத்தை வழங்குவதாகவும் அமைகிறது. ஒன்றன்பின் ஒன்றாக விதிக்கப்படும் வரிகளின் விளைவாக தற்போது நமது ஏற்றுமதி இப்போதும் கூட சில உள்ளார்ந்த வரிகளைக் கொண்டதாக , அதன் விளைவாக போட்டித் திறன் குறைந்து போனதாகவும் அமைகிறது. தொடர்ச்சியான வரிகள் என்பதன் உள்ளார்ந்த விளைவு என்பது உள்நாட்டுத் தொழில் மீதான ஒட்டுமொத்த வரி விதிப்பு என்பது வெளிப்படைத் தன்மை கொண்டதாக இல்லை. ஜிஎஸ்டி யின் கீழ் வரிவிதிப்பு என்பது வெளிப்படையானதாகவும் , ஏற்றுமதியின் மீதான வரிச்சுமையை முழுமையாக நீக்க முடிவதாகவும் , இறக்குமதிகளின் மீதான உள்நாட்டு வரிகளை முழுமையாக வசூலிக்க முடிவதாகவும் அமையும்.


    சகோதர , சகோதரிகளே ,


    7. உலகத்தரம் வாய்ந்த தகவல் தொழில்நுட்பத்தின் மூலம் இந்த ஜிஎஸ்டி நிர்வகிக்கப்படும் என்றும் என்னிடம் கூறப்பட்டது. ஜிஎஸ்டி அமைப்பிற்குத் தேவைப்படும் தகவல் தொழில்நுட்ப முறைகளை வளர்ப்பதற்கென திரு. நந்தன் நிலகேணியின் தலைமையின்கீழ் அதிகாரமளிக்கப்பட்ட குழு ஒன்றை 2010 ஜூலையில் நான் நியமித்தேன் என்பதையும் இத்தருணத்தில் நினைவு கூர்கிறேன். அதைத் தொடர்ந்து 2012 ஏப்ரலில் ஜிஎஸ்டியை அமல்படுத்துவதற்கென ஜிஎஸ்டி வலைப்பின்னல் (ஜிஎஸ்டிஎன்) எனும் சிறப்பு அமைப்புக்கான அனுமதியையும் அரசு வழங்கியது. காலம் தாழ்த்தாமல் , சட்டரீதியான கட்டமைப்பு உருவான உடனேயே ஜிஎஸ்டியை அடுத்த நிலைக்கு எடுத்துச் செல்லும் வகையிலான தொழில்நுட்பக் கட்டமைப்பு தயாராக இருப்பதை உறுதிப்படுத்துவதே இதன் நோக்கமாகும். இந்த அமைப்பின் முக்கிய அம்சம் என்பது விற்பனையாளர் அரசுக்கு வரியைச் செலுத்திய பிறகே வாங்குபவர்களுக்கு இடுபொருட்களின் மீது செலுத்தப்பட்ட வரிகள் பற்று வைக்கப்படும் என்றும் என்னிடம் கூறப்பட்டது. செலுத்த வேண்டிய வரிகளை முறையாகச் செலுத்தும் நாணயமான , விதிகளை மதிக்கின்ற விற்பனையாளர்களுடன் மட்டுமே வியாபாரத்தை நடத்த வேண்டும் என்ற வலுவான ஊக்கத்தை வாங்குபவர்களிடையே இது உருவாக்குகிறது.


    8. ஜிஎஸ்டி என்பது சற்றே சலசலப்பை உருவாக்குகின்றதொரு மாற்றம் ஆகும். மதிப்புக் கூட்டு வரியை அறிமுகப்படுத்தியபோது துவக்கத்தில் அதற்கு எதிர்ப்பு நிலவியதைப் போன்றதாகவும் இது அமைகிறது. எவ்வளவுதான் சாதகமான அம்சங்களைக் கொண்டதாக இருந்தாலும் இந்த அளவிற்கு பிரம்மாண்டமான மாற்றத்தை மேற்கொள்ளும்போது துவக்க நிலையில் சில பிரச்சனைகளும் சங்கடங்களும் ஏற்படவே செய்யும். இதை நன்கு உணர்ந்த வகையில் நாம் இவற்றை தீர்க்க வேண்டும் என்பதோடு , பொருளாதாரத்தின் வளர்ச்சியின் வேகம் தடைபடாத வகையில் வேகமாக நிறைவேற்றுவதையும் நாம் உறுதிப்படுத்த வேண்டும். இத்தகைய முக்கிய மாற்றங்களின் வெற்றி என்பது அவற்றை சிறப்பாக அமல்படுத்துவதில்தான் அடங்கியுள்ளது. இதை உண்மையாக அமல்படுத்தும்போது கிடைக்கும் அனுபவத்தின் அடிப்படையில் இதுவரையில் வெளிப்படுத்தி வந்துள்ள அதே ஆக்கபூர்வமான உணர்வுடன் , வரும் மாதங்களில் ஜிஎஸ்டி கவுன்சில் , மத்திய , மாநில அரசுகள் இதன் வடிவத்தை தொடர்ந்து பரிசீலித்து , தேவையான மேம்பாடுகளைச் செய்ய வேண்டும்.


    9. நிறைவாக , தீவிரமான மாற்றங்களை ஏற்படுத்தவிருக்கின்ற இந்தச் சட்டத்தை நடைமுறைப்படுத்த மகத்தான முயற்சிகளை மேற்கொண்ட அனைவருக்கும் எனது மனமார்ந்த பாராட்டுகளைத் தெரிவிக்க விழைகிறேன்.

    
    
    (Release ID: 1494295) Visitor Counter : 4