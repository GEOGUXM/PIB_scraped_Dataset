      PIB Headquarters

      யோகாவை ஊக்குவிக்கவும், மேம்படுத்தவும் சிறப்பான பங்களிப்பை செய்பவருக்கான பிரதமரின் விருது அறிவிப்பு
      2017-ம் ஆண்டுக்கான மதிப்புமிகுந்த விருதைப் பெறுகிறது புனே-வைச் சேர்ந்த ரமாமணி ஐயங்கார் நினைவு யோகா கல்வி நிறுவனம்

      Posted On: 21 JUN 2017 4:38PM by PIB Chennai

    யோகாவை ஊக்குவிக்கவும், மேம்படுத்தவும் அளப்பரிய பங்களிப்பை வழங்குபவருக்கான பிரதமரின் விருதுக்கு முதலாவதாக ரமாமணி ஐயங்கார் நினைவு யோகா கல்வி நிறுவனம் தேர்வுசெய்யப்பட்டுள்ளது. இரண்டாவது சர்வதேச யோகா தினமான ஜூன் 21, 2016-ல் சண்டிகரில் நடைபெற்ற நிகழ்ச்சியில் பிரதமர் திரு.நரேந்திர மோடி இந்த விருது வழங்கப்படும் என்பதை அறிவித்தார்.


    இந்த விருதுக்கான நபரை மதிப்பீட்டுக் குழு (நடுவர்) பரிந்துரைத்தது. அமைச்சரவைச் செயலாளர் தலைமையிலான இந்தக் குழுவில், பிரதமருக்கான கூடுதல் முதன்மைச் செயலாளர், வெளியுறவுச் செயலாளர், செயலாளர் (ஆயுஷ்), டாக்டர் வீரேந்திரா ஹெக்டே ஆகியோர் உறுப்பினர்களாக உள்ளனர். இந்தக் குழுவினர், ஆய்வுக் குழு ( Screening Committee) அளித்த பரிந்துரைகளை ஆய்வுசெய்தனர். மேலும், யோகாவுக்கு நிறுவனங்கள் மற்றும் தனிநபர்கள் அளித்த பங்களிப்பு குறித்து சுயமாக ஆய்வுசெய்தனர். இதையடுத்து, மதிப்புமிகுந்த இந்த விருதுக்கு புனே-வைச் சேர்ந்த ரமாமணி ஐயங்கார் நினைவு யோகா கல்வி நிறுவனத்தை பரிந்துரைத்தனர். இந்தப் பரிந்துரையை மத்திய அரசு ஏற்றுக் கொண்டது. புனே-வில் உள்ள ரமாமணி ஐயங்கார் நினைவு யோகா கல்வி நிறுவனத்துக்கு, யோகாவை ஊக்குவிக்கவும், மேம்படுத்தவும் சிறப்பான பங்களிப்பை செய்ததற்கான பிரதமரின் விருதை 2017-ம் ஆண்டில், வழங்கி கவுரவிக்க முடிவுசெய்துள்ளது.


    இந்த விருதுக்கான முன்மொழிவுகளை வெளிப்படையான விளம்பரம் மூலம், இந்திய அரசின் ஆயுஷ் அமைச்சகம் வரவேற்றது. இந்த விருதுக்கான தேர்வு வழிமுறைகளை ஆயுஷ் அமைச்சகம் உருவாக்கியது. ஆய்வுக் குழு (தொடக்க மதிப்பீடுகளுக்காக) மற்றும் மதிப்பீட்டுக்குழு (நடுவர்) ஆகிய இரண்டு குழுக்கள் அமைக்கப்பட்டன. இதன்மூலம், விருது பெறுவோரை இறுதிசெய்வதற்காக வெளிப்படையான நடைமுறைகள் பின்பற்றப்பட்டன.


    விருதுக்காக 85 முன்மொழிவுகள் பெறப்பட்டன. மேலும், 15 பேரை ஆய்வுக் குழு பரிந்துரை செய்தது. முன்மொழிவு செய்த தனிநபர்கள் மற்றும் நிறுவனங்களின் பங்களிப்பு குறித்து விரிவான மதிப்பீடு செய்தும், ஆலோசனை நடத்தியும், அவர்களில் 16 பேரை ஆய்வுக் குழு இறுதிசெய்தது. அதோடு, யோகா-வை ஊக்குவிக்கவும், மேம்படுத்தவும் நீண்டகாலமாக நம்பகத்தன்மையுடன் செயல்பட்ட நிலையிலும், விண்ணப்பங்களை வழங்காமல் உள்ள நிறுவனங்கள் மற்றும் தனிநபர்கள் என 15 பேரை ஆய்வுக்குழு பரிந்துரை செய்தது.


    பொருத்தமான அனைத்து தகவல்கள் மற்றும் ஆவணங்களை நடுவர் குழு ஆய்வு செய்தது. இதையடுத்து, நடப்பு ஆண்டுக்கான விருதை புனே-வில் உள்ள ரமாமணி ஐயங்கார் நினைவு யோகா கல்வி நிறுவனத்துக்கு வழங்கலாம் என்று பரிந்துரை செய்தது.


    ரமாமணி ஐயங்கார் நினைவு யோகா கல்வி நிறுவனம், சர்வதேச அளவில் யோகா-வைப் பரப்ப 40 ஆண்டுகளுக்கும் மேலாக பணியாற்றி வருகிறது. யோகா குறித்த புத்தகங்களையும் இந்த கல்வி நிறுவனம் வெளியிட்டுள்ளது. இவை பல்வேறு மொழிகளிலும் மொழிபெயர்ப்பு செய்யப்பட்டுள்ளன. ஆயிரக்கணக்கான ஐயங்கார் யோகா கல்வி நிறுவன ஆசிரியர்கள், யோகாவை உலகம் முழுவதும் பிரபலப்படுத்துவதுடன், பரப்பியும் வருகின்றனர்.


    *****


    

    
    (Release ID: 1493473) Visitor Counter : 11