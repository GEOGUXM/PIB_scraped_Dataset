      கப்பல் போக்குவரத்து அமைச்சகம்

      உல்லாசக் கப்பல் சுற்றுலா
      திரு நிதின் கட்கரி: கப்பல் சுற்றுலா இந்தியப் பொருளாதார வளர்ச்சிக்கான உந்துதல்; இந்தியாவில் அதனை உயிர்ப்பிக்கத் தெளிவானச் செயல்திட்டம் உருவாக்கப்பட்டுள்ளது

      Posted On: 27 JUN 2017 4:37PM by PIB Chennai

    உலகளவில் பொழுதுபோக்குத் தொழிலில் மிக வேகமாக வளர்ந்துவரும் துறைகளில் உல்லாசக்கப்பல் சுற்றுலாவும் ஒன்று என்று மத்திய கப்பல் மற்றும் தரைவழிப் போக்குவரத்து துறை அமைச்சர் திரு நிதின் கட்கரி கூறினார். மேலும் அவர் , பெருமளவில் வேலைவாய்ப்புகளை உருவாக்கி இந்தியப் பொருளாதாரத்தின் முக்கியமான உந்துசக்தியாக இது அமையும் என்றார். புதுடில்லியில் இன்று நடந்த ’ இந்தியாவில் கப்பல் சுற்றுலா மேம்பாட்டிற்கான செயல்திட்டம் ’ குறித்த தேசியப் பயிற்சி முகாமில் அவர் இவ்வாறு பேசினார். கலாச்சாரம் மற்றும் சுற்றுலாத் துறை மத்திய இணை அமைச்சர் டாக்ட மகேஷ் சர்மா , தொடர்புடைய அரசுத் துறை மற்றும் த னியார் துறை அமைப்புகளின் பிரதிநிதிகள் , மற்றும் இந்தக் கப்பல் சுற்றுலாவில் தாக்கம் ஏற்படுத்தும் பிரச்சனைகளைக் கையாளும் கட்டுப்பாட்டு அமைப்புகளின் பிரதிநிதிகளும் இந்தப் பயிற்சிமுகாமில் கலந்து கொண்டனர்.


    வேலைவாய்ப்பைப் பன்மடங்காகப் பெருக்கும் அளவிற்கு சுற்றுலாத்துறை பெரும் முதலீட்டைக் கொண்டிருப்பதாக திரு நிதின் கட்கரி கூறினார். சராசரியாக மூன்று முதல் நான்கு பயணிகளுக்கு ஒரு வேலை என்ற அளவில் ஒரு உல்லாசக் கப்பலில் வேலை உருவாக்கம் இருக்கிறது என்றார் அவர். ’ இந்த ஆண்டு 158 உல்லாசக் கப்பல்கள் பயன்பாட்டில் இருக்கின்றன ; இந்தியா 700 உல்லாசக் கப்பல்களைக் கையாளும் திறன் பெற்றது. ஆகவே , இந்தக் கப்பல்களின் பத்து இலட்சம் பயணிகளுக்கு , சுமார் 2.5 இலட்சத்திற்கும் மேலான வேலைகளை இந்தத் துறையால் உருவாக்க முடியும். இது இந்தியப் பொருளாதாரத்திற்கு பெரும் ஊக்கமாக அமையும். உல்லாசக் கப்பல்களுக்கான முனையங்கள் , மும்பை , கோவா , கொச்சி , மங்களூர் , சென்னை ஆகிய ஐந்து முக்கிய துறைமுகங்களில் உருவாக்கப்பட்டு வருகின்றன. இத்துடன் உள்நாட்டில் படகுப் போக்குவரத்திற்கு தகுதியான 111 நீர்வழிகளும் இந்தச் சுற்றுலாவிற்குப் பயன்படுத்தப்படும். இந்த ஆண்டின் இறுதிக்குள் பத்து உள்நாட்டு நீர்வழிகளை மேம்படுத்தும் வேலை தொடங்கப்படும். ஏற்கனவே பணிகள் தொடங்கப்பட்டு நடந்து கொண்டிருக்கும் நதிகளான கங்கையும் பிரம்மபுத்ராவும் இவற்றில் அடங்கும். ’


    தங்கள் மாநிலங்களின் சுற்றுலாவிற்குத் தகுதியான இடங்களை மேம்படுத்தி , தகுதிப்படுத்தி , அவற்றைச் சந்தைப்படுத்துவதன் மூலம் மேலும் அதிகமானச் சுற்றுலாப் பயணிகளை ஈர்த்து , மாநில அரசுகள் கப்பல் சுற்றுலாவை ஊக்குவிப்பதில் முக்கியப் பங்காற்றலாம் என திரு கட்கரி கேட்டுக்கொண்டார்.


    ’ நாட்டில் கப்பல் சுற்றுலாவை ஊக்குவிக்க , சம்பந்தப்பட்ட அமைச்சகங்கள் மற்றும் அரசு அமைப்புகளுடன் இணைந்து கப்பல்போக்குவரத்து அமைச்சகம் மிகவும் சுறுசுறுப்பாக இயங்கி வருகிறது. இந்த நோக்கத்திற்காக , கப்பல்துறைச் செயலர் மற்றும் சுற்றுலாத் துறைச் செயலர் தலைமையில் கூட்டுப் பணிக்குழு ஒன்று அமைக்கப்பட்டுள்ளது. செயல்திட்டம் ஒன்றை வடிவமைக்க சர்வதேச அளவில் ஆலோசகர் ஒருவர் நியமிக்கப்பட்டுள்ளார். இன்றையப் பயிற்சி முகாமின் நோக்கம் , இந்தச் செயல்திட்டத்தை விவாதிப்பதாகும். இதற்கு அரசாங்கத்தின் பல்வேறு துறைகளும் இணைந்து செயல்பட்டு , நாட்டில் கப்பல் சுற்றுலாவின் வளர்ச்சிக்கு உதவும் வகையில் வணிக ரீதியிலான சுற்றுப்புறச்சூழலை உருவாக்கித் தருவது தேவையாகிறது. ’


    நிகழ்வில் பேசிய டாக்டர் மகேஷ் சர்மா , சுற்றுலாப் பயணிகளை வசீகரிக்கும் இடமாக இந்தியா மிக வேகமாக வளர்ந்து வருகிறது ; இந்தியாவில் கப்பல் சுற்றுலாவிற்கானச் சாத்தியங்களை முழுமையான அளவிற்கு வெளிக்கொணர இதில் தொடர்புடைய அனைவரும் இணைந்து பணிபுரிய வேண்டும் ; ஒருவருக்கொருவர் ஒத்துழைக்க வேண்டும் ; வளர்ச்சிக்கு சாதகமான சுற்றுப்புறச் சூழலை உருவாக்க வேண்டும் என்றார்.


    கப்பல் சுற்றுலாவை ஊக்குவிக்கக் கப்பல் போக்குவரத்து அமைச்சகம் எடுத்துவரும் முயற்சிகளை அதன் சிறப்புச் செயலர் , அலோக் ஸ்ரீவத்சவா , எடுத்துரைத்தார்: மின்-விசா , மின்-இறக்கம் , உல்லாசக் கப்பல் தொடர்பானக் கட்டணங்களின் குறைந்தபட்சம் 30% தள்ளுபடி மற்றும் கப்பல்களின் கடலோர இயக்கத்திற்காக கூடுதல் தள்ளுபடி 25% போன்றவை ஏற்கனவே நடைமுறைப்படுத்தப்பட்டுள்ளன. இந்த நோக்கத்திற்காக , கப்பல்துறை மற்றும் சுற்றுலாத் துறை அமைச்சகங்களின் சார்பில் ஒரு கூட்டுப் பணிக்குழு அமைக்கப்பட்டுள்ளது. ஒரேமாதிரியான இயக்க நடைமுறைகளை வடிவமைக்க செயல்திட்டம் உருவாக்கப்பட்டுள்ளது , தொடர்புடைய அனைவருடனும் விவாதித்தப் பிறகு , குறிப்பிட்ட கால வரையறுக்குள் இத்திட்டம் செயல்படுத்தப்படும்.


    சுற்றுலாத் துறைச் செயலர் திருமதி இராஷ்மி வர்மா பேசும்போது , நாட்டில் கப்பல் சுற்றுலாவை ஊக்குவிக்கும் நோக்கத்துடன் கப்பல்துறை மற்றும் சுற்றுலாத் துறை அமைச்சகங்கள் ஒன்று சேர்ந்து பணியாற்றுவது , அத்துறையின் மூலம் கிடைக்கவிருக்கும் நன்மைகளை மேலும் அதிகரிக்க உதவும் என்றார்.


    கப்பல் சுற்றுலாத் துறைமுக இயக்க நடைமுறைகளில் இருக்கும் பல்வேறுக் கட்டுப்பாட்டுப் பிரச்சனைகளான , பாதுகாப்பு , குடியேற்றம் , சுங்கச் சோதனைக் குறித்து தொடர்புடையவர்கள் பயிற்சி முகாமில் விவாதித்தனர். சுற்றுலாக் கப்பல்களைக் கையாளுவதற்கு அனைத்து அரசாங்க அமைப்புகளுக்கும் ஒரேமாதிரியான இயக்க நடைமுறைகளை வடிவமைக்க அவர்கள் முயன்றனர்.


    *******

    
    
    (Release ID: 1495804) Visitor Counter : 5
    
    
      Read this release in: English