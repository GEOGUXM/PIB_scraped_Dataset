      প্রধানমন্ত্রীরদপ্তর

      পণ্য ও পরিষেবা কর এক নজিরবিহীন ঐতিহাসিক ঘটনা : জিএসটি সম্পর্কিত এক পর্যালোচনা বৈঠকে বললেন প্রধানমন্ত্রী
      আগামী ১ জুলাই থেকে সারা দেশে চালু হতে চলেছে পণ্য ও পরিষেবা কর, অর্থাৎ জিএসটি

      Posted On: 06 JUN 2017 11:41AM by PIB Kolkata

    আগামী ১ জুলাই থেকে সারা দেশে চালু হতে চলেছে পণ্য ও পরিষেবা কর, অর্থাৎ জিএসটি। এর প্রস্তুতি পর্ব আজ এক বিশেষ বৈঠকে খতিয়ে দেখলেন প্রধানমন্ত্রী শ্রী নরেন্দ্র মোদী। আড়াই ঘন্টারও বেশি সময় ধরে অনুষ্ঠিত এই পর্যালোচনা বৈঠকে উপস্থিত ছিলেন কেন্দ্রীয় অর্থমন্ত্রী শ্রী অরুণ জেটলি এবং অর্থ মন্ত্রক ও প্রধানমন্ত্রীর দপ্তরের শীর্ষ স্থানীয় আধিকারিকরা। উপস্থিত ছিলেন ক্যাবিনেট সচিবও।
    
    বৈঠকে জিএসটি চালু করার লক্ষ্যে তথ্যপ্রযুক্তি, মানবসম্পদ এবং সংশ্লিষ্ট আধিকারিকদের প্রশিক্ষণ ও সচেতনতা সম্পর্কিত প্রস্তুতিপর্বের কাজ পর্যালোচনা করেন প্রধানমন্ত্রী। এই অভিন্ন কর ব্যবস্থা সম্পর্কে জনসাধারণের কৌতুহল মেটানো এবংসমগ্র প্রক্রিয়ার তদারকির বিষয়টিও খুঁটিয়ে দেখেন তিনি।
    
    পর্যালোচনা বৈঠকে প্রধানমন্ত্রীকে অবহিত করা হয় যে তথ্যপ্রযুক্তি পরিকাঠামো, সংশ্লিষ্ট আধিকারিকদের প্রশিক্ষণ, ব্যাঙ্কগুলিকে এই কাজের সঙ্গে যুক্ত করা এবং বর্তমান করদাতাদের অন্তর্ভুক্তির মতো প্রস্তুতিপর্বের বিষয়গুলি ১ জুলাইয়ের আগেই সম্পূর্ণ করা যাবে। তথ্যের সুরক্ষা সম্পর্কেও বিস্তারিত আলোচনা হয় এদিনের বৈঠকে।
    
    জিএসটি সম্পর্কিত প্রশ্নের সদুত্তর লাভের জন্য @askGst_GOI – এই ট্যুইটার পরিষেবাটিও চালু করা হয়েছে। তাছাড়া চালু হয়েছে 1800-1200-232 টোল ফ্রি এই হেল্পলাইনটিও।
    
    প্রধানমন্ত্রী এদিন পর্যালোচনা বৈঠকে বলেন যেআগামী ১ জুলাই থেকে জিএসটি চালু হলে বিভিন্ন রাজনৈতিক দল, শিল্প ও বাণিজ্য সংগঠন এবং সংশ্লিষ্ট সকল পক্ষের সম্মিলিত প্রচেষ্টা সফল হবে। দেশের অর্থনীতিতে জিএসটি এক যুগান্তকারী ঘটনা বলে উল্লেখ করেন প্রধানমন্ত্রী। তিনি বলেন, ইতিহাসে এর নজির মেলাভার। ‘এক জাতি; একই বিপণন পদ্ধতি; অভিন্ন কর’ ব্যবস্থা সৃষ্টির মাধ্যমে সাধারণ মানুষের কল্যাণের লক্ষ্যে সচেষ্ট হতে তিনি নির্দেশ দেন সংশ্লিষ্ট সকল আধিকারিকদের।জিএসটি-র সঙ্গে সংশ্লিষ্ট তথ্য প্রযুক্তি এবং সাইবার নিরাপত্তা যাতে নিশ্ছিদ্র ওঅক্ষুণ্ণ থাকে সেজন্য বিশেষভাবে দৃষ্টি দেওয়ার নির্দেশ দেন প্রধানমন্ত্রী।

    
    
    (Release ID: 1491878) Visitor Counter : 4
    
    

      Background release reference

      বৈঠকে জিএসটি চালু করার লক্ষ্যে তথ্যপ্রযুক্তি, মানবসম্পদ এবং সংশ্লিষ্ট আধিকারিকদের প্রশিক্ষণ ও সচেতনতা সম্পর্কিত প্রস্তুতিপর্বের কাজ পর্যালোচনা করেন প্রধানমন্ত্রী