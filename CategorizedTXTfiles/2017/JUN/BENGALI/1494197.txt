      মন্ত্রিসভারঅর্থনৈতিকবিষয়সংক্রান্তকমিটি

      কেন্দ্রীয় সরকারি কর্মীদের বিভিন্ন ভাতা সম্পর্কে সপ্তম কেন্দ্রীয় বেতন কমিশনের সুপারিশ অনুমোদিত হল কেন্দ্রীয় মন্ত্রিসভার অর্থনৈতিক বিষয় সংক্রান্ত কমিটির বৈঠকে
      প্রধানমন্ত্রী শ্রী নরেন্দ্র মোদীর নেতৃত্বে অনুষ্ঠিত কেন্দ্রীয় মন্ত্রিসভার অর্থনৈতিক বিষয় সংক্রান্ত কমিটির বৈঠকে বুধবার সরকারি কর্মীদের ভাতা সম্পর্কে সপ্তম কেন্দ্রীয় বেতন কমিশনের সুপারিশগুলি অনুমোদিত হয়

      Posted On: 30 JUN 2017 4:38PM by PIB Kolkata

    প্রধানমন্ত্রী শ্রী নরেন্দ্র মোদীর নেতৃত্বে অনুষ্ঠিত কেন্দ্রীয় মন্ত্রিসভার অর্থনৈতিক বিষয় সংক্রান্ত কমিটির বৈঠকে বুধবার সরকারি কর্মীদের ভাতা সম্পর্কে সপ্তম কেন্দ্রীয় বেতন কমিশনের সুপারিশগুলি অনুমোদিত হয়। এর ফলে, উপকৃত হবেন ৪৮ লক্ষেরও বেশি কেন্দ্রীয় সরকারি কর্মী। সংশোধিত ভাতা কার্যকর হবে ১ জুলাই,২০১৭ থেকে। তবে, কিছু কিছু ক্ষেত্রে বেতন কমিশনের সুপারিশগুলিতে কিছুটা সংশোধন বা পরিবর্তন ও ঘটানো হয়েছে। যেমন, ‘ক’, ‘খ’ ও ‘গ’ শ্রেণীভুক্ত শহরগুলিতে বাড়ি ভাড়া ভাতার ক্ষেত্রে সপ্তম কেন্দ্রীয় বেতন কমিশনের সুপারিশ ছিল মূল বেতনের যথাক্রমে ২৪ শতাংশ,১৬ শতাংশ এবং ৮ শতাংশ হারে এই ভাতা ধার্য করার। কিন্তু সর্বনিম্ন বেতনক্রমের কর্মীদের অসুবিধার কথা চিন্তা করে সরকার তাঁদের ক্ষেত্রে ন্যূনতম বাড়ি ভাড়া ভাতা যাতে যথাক্রমে ৫,৪০০, ৩,৬০০ এবং ১,৮০০ টাকার কম না হয়, তা নিশ্চিত করার সিদ্ধান্ত নিয়েছে। ন্যূনতম বেতন ১৮,০০০ টাকা ধরে এক্ষেত্রে বাড়ি ভাড়া ভাতার হার দাঁড়াচ্ছে যথাক্রমে ৩০, ২০ এবং ১০ শতাংশ। এর ফলে, উপকৃত হবেন ১ থেকে ৩ পর্যায়ভুক্ত ৭ লক্ষ ৫০ হাজারেরও বেশি কর্মী।
    
    সপ্তম কেন্দ্রীয় বেতন কমিশন যে ৫৩টি ভাতাকে তুলে দেওয়ার সুপারিশ করেছিল তার মধ্যে ১২টি ভাতা বন্ধ করে দেওয়ার প্রস্তাবকে গ্রহণ করেনি কেন্দ্রীয় সরকার। রেল, ডাক এবং মহাকাশ ও পরমাণু শক্তির মতো দপ্তরগুলির সুনির্দিষ্ট কাজের প্রকৃতি ও চাহিদার কথা চিন্তা করেই সরকার এই ভাতাগুলি চালিয়ে যাওয়ার সিদ্ধান্ত গ্রহণ করেছে। শুধু তাই নয়, যে ৩৭টি ভাতাকে এক সঙ্গে মিলিয়ে দেওয়ার সুপারিশ করেছিল বেতন কমিশন,তার মধ্যে তিনটিকে পৃথক পৃথক ভাতা হিসেবে রেখে দেওয়ারও সিদ্ধান্ত নেওয়া হয়েছে।বেতন কমিশনের সুপারিশ অনুসরণ করে এই ধরনের ভাতাগুলির হারও বৃদ্ধি করা হয়েছে।
    
    সন্তানদের শিক্ষাখাতে প্রদেয় ভাতার হারও বৃদ্ধি করার সিদ্ধান্ত নিয়েছে কেন্দ্রীয় মন্ত্রিসভা। বর্তমানের মাসিক ১,৫০০ টাকা থেকে এই হার বাড়িয়ে করা হচ্ছে২,২৫০ টাকা। অন্যদিকে, হস্টেলে থাকা-খাওয়ার খরচ বাবদ ভর্তুকির পরিমাণ মাসে ৪,৫০০টাকা থেকে বেড়ে হবে ৬,৭৫০ টাকা।
    
    শিশুর দেখভালের জন্য প্রতিবন্ধী মহিলা কর্মীদের বিশেষ ভাতা মাসিক ১,৫০০টাকা থেকে বৃদ্ধি পেয়ে দাঁড়াবে ৩,০০০ টাকায়। অসামরিক কর্মীদের উচ্চতর শিক্ষার জন্য উৎসাহ ভাতার পরিমাণও বৃদ্ধি করার সিদ্ধান্ত নিয়েছে কেন্দ্রীয় মন্ত্রিসভা।
    
    এছাড়াও, দুর্গম অঞ্চলে কর্মরত কেন্দ্রীয় সরকারি কর্মীদের প্রদেয় বিভিন্ন ধরনের ভাতার পরিমাণও বৃদ্ধি করা হয়েছে। এই ধরনের ভাতাগুলির মধ্যে রয়েছে সিয়াচেন ভাতা, পোষাক ভাতা, দুর্গম অঞ্চল ভাতা ইত্যাদি।
    
    যে সমস্ত পেনশন গ্রহীতা বর্তমানে মাসে ৫০০ টাকা করে চিকিৎসা ভাতা পেয়ে থাকেন, তাঁদের ক্ষেত্রে এই ভাতার পরিমাণ বৃদ্ধি পেয়ে দাঁড়াবে মাসিক ১,০০০ টাকা।

    
    
    (Release ID: 1494197) Visitor Counter : 2
    
    

      Background release reference

      উপকৃত হবেন ৪৮ লক্ষেরও বেশি কেন্দ্রীয় সরকারি কর্মী