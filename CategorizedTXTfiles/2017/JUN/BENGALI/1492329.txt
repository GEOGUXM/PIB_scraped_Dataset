      নির্বাচনকমিশন

      দেশের পঞ্চদশ রাষ্ট্রপতি পদে নির্বাচন প্রক্রিয়া : তথ্য প্রকাশিত হ’ল ভারতের নির্বাচন কমিশনের পক্ষ থেকে
      রাষ্ট্রপতি পদে শ্রী প্রণব মুখোপাধ্যায়ের কার্যকালের মেয়াদ শেষ হচ্ছে আগামী ২৪ জুলাই।

      Posted On: 09 JUN 2017 12:12PM by PIB Kolkata

    রাষ্ট্রপতি পদে শ্রী প্রণব মুখোপাধ্যায়ের কার্যকালের মেয়াদ শেষ হচ্ছে আগামী ২৪ জুলাই। সংবিধানের ৬২ নম্বর অনুচ্ছেদ অনুযায়ী বিদায়ী রাষ্ট্রপতির অবসর গ্রহণের পূর্বেই রাষ্ট্রপতি পদে নির্বাচন প্রক্রিয়া সম্পূর্ণ করা প্রয়োজন। বিধি অনুযায়ী, বিদায়ী রাষ্ট্রপতির কার্যকালের মেয়াদ শেষ হওয়ার আগে ৬০ দিনের মাথায় কিংবা তার পরে এ সম্পর্কিত বিজ্ঞপ্তি প্রকাশ করতে হবে।
    
    রাষ্ট্রপতি পদে প্রার্থী নির্বাচনের দায়িত্বে থাকে সংসদের উভয় কক্ষের নির্বাচিত প্রতিনিধিদের নিয়ে গঠিত এক বিশেষ নির্বাচক মণ্ডলী। এছাড়াও, জাতীয় রাজধানী নগরী দিল্লি এবং কেন্দ্র শাসিত পুদুচেরী সহ দেশের সবকটি রাজ্যের বিধায়করাও রাষ্ট্রপতি পদপ্রার্থী নির্বাচনে ভোট দিয়ে থাকেন।
    
    রাষ্ট্রপতিপদে নির্বাচকদের ভারতীয় নির্বাচন কমিশনের পক্ষ থেকে এক বিশেষ ধরণের পেন দেওয়া হবে ভোট গ্রহণ কেন্দ্রে। নির্দিষ্ট ব্যালট পেপারে নির্বাচন কমিশনের পক্ষ থেকে দেওয়াপেন-এর সাহায্যে মনোমত প্রার্থীকে নির্বাচনের জন্য তাঁদের মতামত জানাতে পারেন। এই কাজে অন্য কোনও ধরণের পেন ব্যবহার করা চলবে না।
    
    কেন্দ্রীয় সরকারের সঙ্গে পরামর্শক্রমে রাষ্ট্রপতি নির্বাচনে রিটার্নিং অফিসার হিসাবে লোকসভাও রাজ্যসভার মহাসচিবদের পর্যায়ক্রমে নিযুক্ত করে থাকে নির্বাচন কমিশন। এবারের রাষ্ট্রপতি নির্বাচনে এই নিয়ম অনুযায়ী রিটার্নিং অফিসারের দায়িত্ব পালন করবেন লোকসভার মহাসচিব। ভোট গ্রহণ করা হবে সংসদ ভবন এবং রাজ্য বিধানসভা প্রাঙ্গণে। দিল্লিও পুদুচেরীর ক্ষেত্রেও সংশ্লিষ্ট বিধানসভা প্রাঙ্গণে এই ভোটগ্রহণ করা হবে। নির্বাচন পরিচালন এবং নির্বাচন কমিশন থেকে ব্যালট বক্স এবং অন্যান্য গুরুত্বপূর্ণ নথিপত্র সংগ্রহ এবং নির্বাচনের শেষে তা আবার নির্বাচন কমিশনের কার্যালয়ে ফেরৎপাঠানোর দায়িত্ব দেওয়ার জন্যও দিল্লি, পুদুচেরী এবং সবকটি রাজ্যের রাজধানীতে অ্যাসিস্ট্যান্ট রিটার্নিং অফিসার নিয়োগের সিদ্ধান্ত নিয়েছে নির্বাচন কমিশন। যদি কোনও কারণে অ্যাসিস্ট্যান্ট রিটার্নিং অফিসার পদে নিয়োগের জন্য কাউকে পাওয়া নাযায়, সেক্ষেত্রে দ্বিতীয় অ্যাসিস্ট্যান্ট রিটার্নিং অফিসার নিয়োগেরও ব্যবস্থা করা হচ্ছে।
    
    সংবিধান অনুযায়ী, গোপন ব্যালটের মাধ্যমেই রাষ্ট্রপতি পদে নির্বাচন প্রক্রিয়া সম্পূর্ণ করাযায়। এই কারণে নির্বাচনে গোপনীয়তা বজায় রাখার দায়িত্ব সংশ্লিষ্ট নির্বাচকদের। উদারবা মুক্ত ভোটদান পদ্ধতি রাষ্ট্রপতি নির্বাচনের ক্ষেত্রে কখনই প্রযোজ্য নয়, এইকারণে নির্বাচকরা তাঁদের ব্যালট দ্বিতীয় কোনও ব্যক্তিকে কোনও অবস্থাতেই দেখাতে পারবেন না।
    
    এই সূত্রে নির্বাচন কমিশনের পক্ষ থেকে সুস্পষ্টভাবে ঘোষণা করা হয়েছে যে, রাষ্ট্রপতি নির্বাচনে কোনও বিশেষ প্রার্থীর অনুকূলে ভোট দেওয়ার জন্য কোনও রাজনৈতিক দল তাদের দলীয় সাংসদ বা বিধায়কদের ওপর কোনও রকম নির্দেশ জারি করতে পারবে না।
    
    দিল্লি ও পুদুচেরী সহ প্রত্যেকটি রাজ্যের মুখ্য নির্বাচন আধিকারিক সংশ্লিষ্ট রাজধানী শহরগুলিতে ভোটগ্রহণ প্রক্রিয়ার বিষয়টি দেখভাল করতে পারবেন সংশ্লিষ্ট অ্যাসিস্ট্যান্ট রিটার্নিং অফিসারদের সঙ্গে যোগাযোগ ও সমন্বয়ের মাধ্যমে।
    
    রাষ্ট্রপতি পদে নির্বাচন যাতে সুষ্ঠুভাবে সম্পন্ন হয়, তা নিশ্চিত করতে কেন্দ্রীয় সরকারের বরিষ্ঠ আধিকারিকদের পর্যবেক্ষক রূপে নিয়োগ করা হবে নির্বাচন কমিশনের পক্ষ থেকে।
    
    রাষ্ট্রপতি পদে নির্বাচন প্রক্রিয়ার খুঁটিনাটি বিষয় সহ প্রয়োজনীয় তথ্য তুলে ধরার জন্য নির্বাচন কমিশনের পক্ষ থেকে একটি পুস্তিকাও প্রকাশ করা হয়েছে। নির্বাচন কমিশনের নিজস্ব বিক্রয় কেন্দ্র কিংবা রাজ্য ও কেন্দ্র শাসিত অঞ্চলগুলির কার্যালয় থেকে ২৫ টাকার বিনিময়ে তা সংগ্রহ করা যাবে।
    
    ভারতের নির্বাচন কমিশনের পক্ষ থেকে বুধবার রাষ্ট্রপতি নির্বাচন সংক্রান্ত এই বিশেষ তথ্য প্রকাশ করা হয়েছে।

    
    
    (Release ID: 1492329) Visitor Counter : 2
    
    

      Background release reference

      সংবিধানের ৬২ নম্বর অনুচ্ছেদ অনুযায়ী বিদায়ী রাষ্ট্রপতির অবসর গ্রহণের পূর্বেই রাষ্ট্রপতি পদে নির্বাচন প্রক্রিয়া সম্পূর্ণ করা প্রয়োজন