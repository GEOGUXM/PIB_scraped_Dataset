      সংসদবিষয়কমন্ত্রক

      রাষ্ট্রপতি পদে নির্বাচনের জন্য সরকারি বিজ্ঞপ্তি জারি
      রাষ্ট্রপতি এবং উপ-রাষ্ট্রপতি নির্বাচন আইন,১৯৫২-র আওতায় ভারতের রাষ্ট্রপতি পদে নির্বাচনের জন্য এক বিজ্ঞপ্তি জারি করেছে নির্বাচন কমিশন

      Posted On: 15 JUN 2017 12:04PM by PIB Kolkata

    রাষ্ট্রপতি এবং উপ-রাষ্ট্রপতি নির্বাচন আইন,১৯৫২-র আওতায় ভারতের রাষ্ট্রপতি পদে নির্বাচনের জন্য এক বিজ্ঞপ্তি জারি করেছে নির্বাচন কমিশন।
    
    কমিশনের পক্ষে লোকসভার মহাসচিব শ্রী অনুপ মিশ্র রিটার্নিং অফিসার হিসেবে এই বিজ্ঞপ্তি প্রকাশ করেছেন ।
    
    প্রকাশিত বিজ্ঞপ্তিতে রাষ্ট্রপতি পদে নির্বাচন প্রার্থীদের মনোনয়নপত্র পাঠাতে বলা হয়েছে সংশ্লিষ্ট রিটার্নিং অফিসারের কাছে। অনিবার্য কারণে তিনি অনুপস্থিত থাকলে সহযোগী রিটার্নিং অফিসারের দায়িত্বপ্রাপ্ত যুগ্ম সচিব শ্রী রবীন্দ্র গারিমেল্লা অথবা লোকসভা সচিবালয়ের অধিকর্তা শ্রী বিনয় কুমার মোহনের কাছে মনোনয়ন পেশ করা যেতে পারে । মনোনয়ন পাঠানোর ঠিকানা রুম নম্বর ১৮, গ্রাউন্ড ফ্লোর, পার্লামেন্ট হাউজ, নয়াদিল্লি। সরকারি ছুটির দিন ছাড়া অন্যান্য কাজের দিন সকাল ১১টা থেকে বিকেল ৩টের মধ্যে এই মনোনয়ন পাঠানো যাবে। তবে, ২৮ জুন, ২০১৭ তারিখের পরে কোন মনোনয়নপত্র গ্রহণ করা হবে না।
    
    বিজ্ঞপ্তিতে আরও বলা হয়েছে, মনোনয়নপত্রের সঙ্গে প্রার্থীর ভোটার বা নির্বাচক হিসেবে নাম অন্তর্ভুক্তির একটি প্রত্যয়িত নকলও জমা দিতে হবে। যে সংসদীয় নির্বাচন কেন্দ্রের তিনি নথিভুক্ত ভোটার, তারও উল্লেখ থাকতে হবে ঐ প্রত্যয়িত নকলে।
    
    রাষ্ট্রপতি পদে নির্বাচনের জন্য প্রার্থীদের আমানতের পরিমাণ ১৫ হাজার টাকা মাত্র। মনোনয়নপত্র দাখিলের সময় রিটার্নিং অফিসারের কাছে নগদে এই অর্থ জমা দেওয়া যাবে। বিকল্প ব্যবস্থা হিসেবে মনোনয়নপত্র দাখিলের আগে ভারতীয় রিজার্ভ ব্যাঙ্ক কিংবা কোন সরকারি ট্রেজারিতে ঐ অর্থ জমা দেওয়ার প্রাপ্তি স্বীকার পত্র মনোনয়নপত্রের সঙ্গেই দাখিল করতে হবে। উল্লেখিত সময়সূচির মধ্যেই মনোনয়নপত্রের ফর্ম রিটার্নিং অফিসারের দপ্তর থেকে সংগ্রহ করা যাবে।
    
    রাষ্ট্রপতিএবং উপ-রাষ্ট্রপতি নির্বাচন, ১৯৫২-র ৫বি ধারার ৪ নম্বর উপ-ধারার আওতায় যে সমস্ত মনোনয়নপত্র বাতিল বা অগ্রাহ্য করা হবে, সেগুলি বাদে গৃহীত মনোনয়নপত্রগুলি ২৯ জুন,২০১৭ তারিখে বেলা ১১টার সময় পরীক্ষা করে দেখা হবে সংসদ ভবনের নিচের তলার ১৮ নম্বরকক্ষে।
    
    রাষ্ট্রপতি পদে নির্বাচনের জন্য দিন ধার্য হয়েছে ১৭ জুলাই, ২০১৭ । ভোট গ্রহণ করা হবে সকাল ১০টা থেকে বিকেল ৫টা পর্যন্ত।

    
    
    (Release ID: 1492850) Visitor Counter : 2
    
    

      Background release reference

      কমিশনের পক্ষে লোকসভার মহাসচিব শ্রী অনুপ মিশ্র রিটার্নিং অফিসার হিসেবে এই বিজ্ঞপ্তি প্রকাশ করেছেন