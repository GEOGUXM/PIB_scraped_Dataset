      खाद्य प्रसंस्करण उद्योग मंत्रालय

      ओडिशा के रायगढ़ में एमआईटीएस मेगा फूड पार्क का उद्घाटन
      Posted On: 01 JUN 2017 4:50PM by PIB Delhi


    खाद्य प्रसंस्‍करण उद्योग मंत्री श्रीमती हरसिमरत कौर बादल ने आज ओडिशा के रायगढ़ में राज्‍य के पहले मेगा फूड पार्क- एमआईटीएस मेगा फूड पार्क प्राइवेट लिमिटेड- का उद्घाटन किया। वर्तमान सरकार द्वारा पिछले तीन वर्षों में संचालित किया जाने वाला यह सातवां मेगा फूड पार्क है।


    इस अवसर पर पेट्रोलियम तथा प्राकृतिक गैस राज्‍य मंत्री (स्‍वतंत्र प्रभार) श्री धर्मेंद्र प्रधान और खाद्य प्रसंस्‍करण उद्योग राज्‍य मंत्री साध्‍वी निरंजन ज्‍योति भी उपस्थित थीं। इस अवसर पर श्रीमती हरसिमरत कौर बादल ने कहा कि माननीय प्रधानमंत्री श्री नरेन्‍द्र मोदी के विजनरी निर्देशन में खाद्य प्रसंस्‍करण उद्योग मंत्रालय उद्योग को प्रोत्‍साहन देने पर बल दे रहा है, ताकि कृषि क्षेत्र का विकास हो और किसानों की आय दोगुनी करने में प्रमुख योगदानकर्ता बनें तथा सरकार के मेक इन इंडिया कार्यक्रम को प्रोत्‍साहित करे।


    खाद्य प्रसंस्‍करण उद्योग मंत्रालय मूल्‍य संवर्धन करके तथा सप्‍लाई चेन के प्रत्‍येक चरण में बर्बादी कम करने के लिए देश में मेगा फूड पार्क योजना लागू कर रहा है। मेगा फूड पार्क खाद्य प्रसंस्‍करण के लिए आधुनिक बुनियादी सुविधाएं उपलब्‍ध कराते हैं और साथ-साथ खेत से बाजार तक वैल्‍यू चेन प्रदान करते हैं। इसमें क्‍लस्‍टर आधार दृष्टिकोण को अपनाया जाता है। सामान्‍य सुविधाएं तथा सहायक अवसंरचना सृजन केन्‍द्रीय प्रसंस्‍करण केन्‍द्र में किया जाता है और प्राथमिक प्रसंस्‍करण तथा भंडारण के लिए सुविधाएं प्राथमिक प्रसंस्‍करण केन्‍द्रों (पीपीसी) तथा संग्रह केन्‍द्रों (सीसी) के रूप में खेत के निकट प्रदान कराई जाती हैं। योजना के अंतर्गत भारत सरकार प्रत्‍येक मेगा फूड पार्क परियोजना को 50.00 करोड़ रुपये तक की वित्‍तीय सहायता देती है।


    श्रीमती बादल ने कहा कि 80.17 करोड़ रुपये की लागत से 50.05 एकड़ भूमि में मेगा फूड पार्क स्‍थापित किया गया है। भारत सरकार ने परियोजना को 50.00 करोड़ रुपये की वित्‍तीय सहायता प्रदान की है। फूड पार्क में एसएमई के लिए पूरी तरह से संचालित औद्योगिक शेड सुविधा, प्रोसेसिंग इकाइयों के लिए विकसित औद्योगिक प्लॉट, 12 टीपीएच का चावल प्रसंस्‍करण परिसर, 10,000 एमटी क्षमता का ड्राई वेयर हाउस, 2500 एमटी क्षमता का शीत भंडारण गृह, बहुखाद्य प्रसंस्‍करण सुविधाएं आदि हैं। पार्क में कार्यालय के लिए साझा प्रशासनिक भवन है। इसके अतिरिक्‍त इसका उपयोग उद्यमियों तथा काशीपुर, पद्मपुर, उमेरकोट, कोरापुट, दिगापहंडी और तथा खोरधा के छह प्राथमिक प्रसंस्‍करण केन्‍द्र करते हैं।


    उन्‍होंने कहा कि इस मेगा फूड पार्क की आधुनिक अवसंरचना और सुविधाओं से किसानों, प्रसंस्‍करणकर्ताओं तथा ओडिशा के उपभोक्‍ताओं को लाभ मिलेगा और ओडिशा राज्‍य में खाद्य प्रसंस्‍करण क्षेत्र को प्रोत्‍साहित करेगा। मेगा फूड पार्क से केवल रायगढ़ के लोग ही लाभान्वित नहीं होंगे, बल्कि पड़ोस के नारंगपुरा, गंजम तथा खोरधा जिले के लोगों को भी लाभ मिलेगा।


    ***


    जीवाई/एकेजी/वाईबी -1571

    
    
    (Release ID: 1491541) Visitor Counter : 21