      वित्‍त मंत्रालय

      केंद्रीय वित्त मंत्री श्री अरुण जेटली 12 जून, 2017 को राष्ट्रीय राजधानी में सार्वजनिक क्षेत्र के बैंकों (पीएसबी) के प्रदर्शन की समीक्षा करेंगे
      Posted On: 09 JUN 2017 4:32PM by PIB Delhi


    केन्द्रीय वित्त, रक्षा और कॉरपोरेट मामलों के मंत्री श्री अरुण जेटली सार्वजनिक क्षेत्र के बैंकों (पीएसबी) के सीएमडी/सीईओ की बैठक की अध्यक्षता करेंगे। बैठक के दौरान इन बैंकों के कार्यकलापों अथवा प्रदर्शन की समीक्षा की जाएगी। यह बैठक 12 जून, 2017 को राष्ट्रीय राजधानी में आयोजित की जाएगी। यह चालू वित्‍त वर्ष 2017-18 में पहली बैठक होगी, जिसका अध्यक्षता वित्त मंत्री करेंगे। इस बैठक के एजेंडे के प्रमुख मुद्दों में सार्वजनिक क्षेत्र के बैंकों (पीएसबी) के फंसे कर्जों (एनपीए) से जुड़े मुद्दे एवं उनका समाधान, एमएसई को मिले कर्जों की ताजा स्थिति, स्टैंड-अप इंडिया, मुद्रा योजना इत्‍यादि शामिल हैं।


    एजेंडे के अन्य मुद्दों में वित्तीय समावेश एवं साक्षरता पर चर्चा, प्रधानमंत्री जीवन ज्योति बीमा योजना (पीएमजेजेबीवाई), प्रधानमंत्री सुरक्षा बीमा योजना (पीएमएसबीवाई) और अटल पेंशन योजना (एपीवाई) सहित विभिन्‍न सामाजिक सुरक्षा योजनाओं के प्रदर्शन की समीक्षा, इत्‍यादि शामिल हैं।


    इसके अलावा, इस एक दिव‍सीय बैठक में साइबर सुरक्षा से जुड़े मुद्दों, बैंकिंग लेन-देन के डिजिटलीकरण, ग्रामीण विकास, कृषि ऋण एवं शिक्षा ऋण इत्‍यादि से संबंधित मुद्दों पर भी चर्चा होगी। सार्वजनिक क्षेत्र के बैंकों (पीएसबी) की एक दिवसीय बैठक में वस्‍तु एवं सेवा कर (जीएसटी) को लागू किए जाने में बैंकों की भूमिका और उनकी तैयारियों पर भी चर्चा होने की संभावना है। जीएसटी को 1 जुलाई, 2017 से लागू करने की तैयारी चल रही है।


    *****


    वीके/आरआरएस -1679

    
    
    (Release ID: 1492387) Visitor Counter : 7