      शिक्षा मंत्रालय

      योग को लोकप्रिय बनाने के लिए कई कार्यक्रमों का आयोजन करेगा मानव संसाधन विकास मंत्रालय
      Posted On: 16 JUN 2017 7:25PM by PIB Delhi


    योग जीवन जीने का एक तरीका है जिसका लक्ष्य 'एक स्वस्थ शरीर में एक स्वस्थ मस्तिष्क' है। योग के तमाम फायदों को रोजमर्रा के जीवन से जोड़ने के लिए मानव संसाधन विकास मंत्रालय ने तीसरे अंतर्राष्ट्रीय योग दिवस (21 जून, 2017) पर देश के विभिन्न हिस्सों में मौजूद जनता, खासतौर पर छात्रों और संकायों के बीच इसे प्रोत्साहित करने के लिए कई कदम उठाए हैं।


    स्कूल शिक्षा एवं साक्षरता विभाग द्वारा उठाए गए कदम इस प्रकार हैं:


    योग ओलंपियाड 2017 दूसरा ओलंपियाड है जिसमें प्राइमरी से ऊपर के बच्चों से लेकर माध्यमिक स्तर के बच्चों को शामिल किया जाएगा। इसका आयोजन राष्ट्रीय शैक्षिक अनुसंधान एवं प्रशिक्षण परिषद (एनसीईआरटी) द्वारा 18-20 जून, 2017 के बीच एनसीईआरटी, नई दिल्ली में किया जाएगा।


    ओलंपियाड आयोजित करने के पीछे यह विचार है कि इस दौरान योग के क्षेत्र में ओलंपिक खेल कार्यक्रम या शांति दौड़ जैसा महसूस होना चाहिए। योग ओलंपियाड से शांति, सद्भाव और सहयोग में प्रेम का संदेश दिया का प्रयास किया जाएगा। इस वर्ष योग ओलंपियाड का आयोजन एनसीईआरटी द्वारा क्षेत्रीय शिक्षा संस्थान (आरआईई) के सहयोग से किया जाएगा। योग ओलंपियाड की थीम 'स्वास्थ्य और सद्भाव के लिए योग' होगी।


    योग ओलंपियाड का उद्देश्य किसी व्यक्ति के जीवन को योग से जोड़ने के लिए योग के तमाम पहलुओं को समझना है। इसका मकसद बच्चों में स्वस्थ आदत और मानवीय मूल्यों का विकास करना है। योग क्रियाकलापों के माध्यम से शारीरिक, भावनात्मक और मानसिक स्वास्थ्य का विकास करने का प्रयास किया जाएगा।


    एनसीईआरटी ने योग आलंपियाड 2017 को लेकर सभी राज्यों और केंद्र शासित प्रदेशों को योजना और सामान्य दिशा-निर्देश भेज दिए हैं। सभी राज्यों और केंद्र शासित प्रदेशों से राज्य स्तर पर योग ओलंपियाड आयोजिन करने का अनुरोध किया गया है और साथ ही उनसे नई दिल्ली में आयोजित होने वाले राष्ट्रीय स्तरीय योग ओलंपियाड में भागीदारी के लिए टीम भेजने का भी आग्रह किया है।


    इसके अलावा इस विभाग ने राज्यों व केंद्र शासित प्रदेशों के सभी शिक्षा सचिवों से अनुरोध किया है कि वह अपने अपने राज्यों/केंद्र शासित प्रदेशों में योग आलंपियाड 2017 के सफल आयोजन के लिए आवश्यक दिशा-निर्देश जारी करें। कार्यक्रम में बड़ी तादाद में विद्यार्थियों/स्टाफ कर्मियों की भागीदारी हो। इस तरह के सभी दिशा-निर्देश स्कूल शिक्षा एवं साक्षरता विभाग के अंतर्गत सभी स्वायत्त संगठनों को भी जारी कर दिए गए हैं।


    आईडीवाई 2017 को प्रोत्साहित करने के लिए उच्च शिक्षा विभाग द्वारा आयोजित कार्यक्रम:


    विश्वविद्यालय अनुदान आयोग (यूजीसी) ने कई सर्कुलर जारी किए हैं और सभी विश्वविद्यालों के कुलपतियों से अनुरोध किया है कि वह 21 जून, 2017 को अंतर्राष्ट्रीय योग दिवस के अवसर पर निम्नलिखित गतिविधियों का आयोजन करें:

      * सामूहिक योग प्रदर्शन के लिए कॉमन योग प्रोटोकॉल (सीवाईपी) पर एक विस्तृत प्रशिक्षण कार्यक्रम का आयोजन हो। साथ ही प्रख्यात योग विशेषज्ञों द्वारा योग पर व्याख्यान और विचार-विमर्श का आयोजन हो।
      * सुनिश्चित किया जाए कि कार्यक्रम में और आगे भी अधिकतम छात्रों की भागीदारी हो, इसके लिए उन्हें कम से कम एक माह का प्रशिक्षण दिया जाए।
      * 21 जून, 2017 को आईडीवाई मनाया जाए और क्विज प्रतियोगिताओं, योग प्रशिक्षणों आदि के साथ योग प्रदर्शन का हिस्सा बनें।
      * योग को प्रोत्साहित करने के लिए कॉलेज अध्यापकों के लिए योग कार्यशालाओं का आयोजन किया जाए। साथ ही कॉलेज व विश्वविद्यालयों के वार्षिक कार्यक्रम में योग कार्यक्रम शुरू किया जाए।

    यूजीसी ने योग के लिए बीएससी (योग), एमएससी (योग), डॉक्टर ऑफ फिलॉस्फी (योग में पीएचडी), योग में पीजी डिप्लोमा, योग थेरेपी में पीजी डिप्लोमा कोर्स को मान्यता दे दी है। सीबीएसई के जरिए यूजीसी अब योग में भी नेट परीक्षा लेने लगा है। 22.01.2017 को आयोजित नेट परीक्षा में 7279 उम्मीदवारों ने परीक्षा दी। यूजीसी ने 54 विश्विद्यालयों ने योग विभाग और तीन विश्वविद्यालयों में राष्ट्रीय स्तरीय योग विभाग चिन्हित किए हैं। योग विभाग के लिए 6 केंद्रीय विश्वविद्यालय चिन्हित किए गए हैं। यूजीसी ने सभी छह केंद्रीय विश्वविद्यालयों को 10-10 करोड़ रुपये आवंटित किए हैं। इंटर यूनिवर्सिटी सेंटर ऑफ योगिक साइंस की स्थापना को लेकर यूजीसी ने एक समिति भी गठित की है।


    एआईसीटीई ने बताया है कि वह अपने द्वारा मान्यता प्राप्त तकनीकी संस्थानों को आईडीवाई 2017 मनाने के लिए सर्कुलर जारी कर चुका है। एनआईसीटीई से मान्यता प्राप्त सभी संस्थानों को योग के लाभों के प्रचार-प्रसार के लिए जागरूकता कार्यक्रम आयोजित करने के लिए भी कहा गया है। एआईसीटीई ने यह भी सूचित किया है कि वह छात्रों के बीच योग को लेकर जागरूकता के लिए कई कार्यशालाएं आयोजित कर रहा है।


    एमएचआरडी ने सभी अंतर्राष्ट्रीय योग दिवस 2017 को पूरे उत्साह के साथ मनाने के लिए सभी आईआईटी, आईआईआईटी, आईआईएम, आईआईएसईआर, आईआईएससी, एनआईटी और सभी उच्च शिक्षा संस्थानों को पत्र भेज दिया है। उनसे योग प्रदर्शन, योगाथन, व्याख्यान, विचार-विमर्श, सम्मेलन, क्विज प्रतियोगिताएं आदि आयोजित करने के लिए कहा गया है। आईआईटी ने भी आईडीवाई 2017 को लेकर कमर कस ली है। यहां योग के संबंधित कई व्याख्यान, कार्यशालाएं, योग कैंप, योगासन प्रतियोगिताएं, योग प्रदर्शन कार्यक्रम आयोजित किए जाएंगे।


    एनआईटी भी अंतर्राष्‍ट्रीय योग दिवस, 2017 के आयोजन में मुख्‍य भूमिका निभा रहा है। वह ध्‍यान शिविरों, कक्षाओं और योग पर दिलचस्‍प व्‍याख्‍यानों के जरिये जानकारी प्रदान करेगा। इनमें डिजिटल युग में योग, तनाव समाप्‍त करने में योग की भूमिका, योगासनों और प्राणायाम जैसे विषय शामिल है। इसके तहत प्रतिभागी साल भर रोजाना ‘योग संकल्‍प’ के जरिये योगाभ्‍यास करेंगे। अंतर-एनआईटी स्‍तरीय योग प्रतिस्‍पर्धा के आयोजन किये जाएंगे, जिन्‍हें सभी एनआईटी द्वारा मान्‍यता दी गई है। अंतर्राष्‍ट्रीय योग दिवस, 2017 को सफल बनाने के लिए और छात्रों में यौगिक जीवनशैली का निरूपण करने के लिए 17 मार्च, 2017 से 19 मार्च, 2017 के दौरान एनआईटी सूरथकल द्वारा अपने तरह की पहली ‘अखिल भारतीय अंतर-एनआईटी योग चैम्पियनशिप’ का आयोजन किया गया था।


    आईआईएम भी अंतर्राष्‍ट्रीय योग दिवस मना रहा है। इस दौरान योगाभ्‍यास, योग विशेषज्ञों के व्‍याख्‍यान, प्रश्‍नोत्‍तरी सत्रों, खान-पान पर सुझाव संबंधी सत्रों और प्राणायाम द्वारा स्‍वास्‍थ्‍य सुधार पर विशेष बल दिया जाएगा।


    इग्‍नू ने भी सूचित किया है कि वह 19 जून से 21 जून, 2017 तक योग की विभिन्‍न गतिविधियों के संबंध में तीन दिवसीय योग उत्‍सव का आयोजन करेगा। इस दौरान संगीत कार्यक्रम, व्‍याख्‍यान और प्रदर्शनी का कार्यक्रम चलाया जाएगा।


    आयुष मंत्रालय ने शैक्षिक संस्‍थानों से आग्रह किया है कि वे 21 जून, 2017 को तृतीय अंतर्राष्‍ट्रीय योग दिवस के आयोजन के लिए खुले रहें। इसके अलावा कार्य योजना को आयुष मंत्रालय के योग पोर्टल yoga.ayush.gov.in पर अपलोड करें। उचित कार्रवाई के लिए सभी संबंधित घटकों को सूचित कर दिया गया है। मानव संसाधन विकास मंत्रालय ने सभी उच्‍च शिक्षा संस्‍थानों से आग्रह किया है कि वे योग पोर्टल के हाईपरलिंक के आधार पर अंतर्राष्‍ट्रीय योग दिवस, 2017 के बारे में संदेश अपलोड करें।


    मानव संसाधन विकास मंत्रालय की योजना है कि तृतीय अंतर्राष्‍ट्रीय योग दिवस के उपलक्ष्‍य पर योग के व्‍याख्‍यानों का आयोजन करें, ताकि योगाभ्‍यास के जरिये कर्मचारियों में रचनात्‍मक वातावरण तैयार हो सके और अंतर्राष्‍ट्रीय योग दिवस, 2017 के आयोजन को व्‍यापक रूप से प्रचार मिल सके। इस कदम से मंत्रालय के कर्मियों में योग के प्रति भावना पैदा होगी।


    *****


    वीके/एकेपी/पीवी/जीआरएस – 1760

    
    
    (Release ID: 1493099) Visitor Counter : 6
    
    
    
    
    

*