      प्रधानमंत्री कार्यालय

      प्रधानमंत्री ने अमेरिकी कंपनी प्रमुखों से की मुलाकात
      Posted On: 25 JUN 2017 11:50PM by PIB Delhi


    प्रधानमंत्री नरेन्द्र मोदी ने आज वाशिंटन डीसी में आयोजित राउंड टेबुल बैठक में अमरीका की शीर्ष बीस कंपनियों के प्रमुखों के साथ मुलाकात कर चर्चा की।


    कंपनी प्रमुखों को संबोधित करते हुए उन्होंने कहा कि आज पूरी दुनिया का ध्यान भारतीय अर्थव्यवस्था पर केन्द्रित होता जा रहा है। देश की युवा आबादी और तेजी से तरक्की कर रहा मध्यम वर्ग भारतीय अर्थव्यवस्था में दुनिया की दिलचस्पी बढ़ा रहा है। खासतौर से यह दिलचस्पी विनिर्माण,व्यापार और वाणिज्य तथा दोनों देशों के लोगों के बीच सीधे संपर्क के क्षेत्र में देखी जा रही है।


    प्रधानमंत्री ने कहा कि पिछले तीन सालों में केन्द्र सरकार ने अपना सारा ध्यान लोगों की जीवन गुणवत्ता सुधारने पर केन्द्रित किया है। इसके लिए वैश्विक साझेदारी की दरकार है और इसलिए केन्द्र ‘न्यूनतम सरकार अधिकतम शासन’ पर काम कर रही है। उन्होंने इस अवसर पर देश में हाल में हुए सुधारों की चर्चा करते हुए कहा कि अकेले केन्द्र की ओर से 7000 हजार सुधारों की पहल की गई है। यह भारत की वैश्विक मानक तय करने की चाहत को दर्शाता है। उन्होंने कहा कि इसके लिए सरकार दक्षता, पारदर्शिता,विकास और सबके लाभ पर जोर दे रही है।


    वस्तु एंव सेवा कर (जीएसटी) का जिक्र करते हुए प्रधानमंत्री ने कहा कि वर्षों के अथक प्रयास के बाद यह अब वास्तविकता बनने जा रहा है। उन्होंने कहा कि इसे लागू करना एक जटिल कार्य है जो भविष्य के लिए अध्ययन का विषय हो सकता है। उन्होंने कहा कि जीएसटी को लागू करना यह दर्शाता है कि भारत बड़े फैसले लेने के साथ ही उन्हें तेजी से लागू करने का दम भी रखता है।


    इस अवसर पर अमेरिकी कंपनियों के मुख्य कार्यकारी अधिकारियों ने नीतिगत पहलों और कारोबारी सहूलियतों के लिए प्रधानमंत्री की सराहना की और इस क्रम में डिजिटल इंडिया, मेक इन इंडिया,कौशल विकास,विमुद्रीकरण और नवीकरणीय ऊर्जा के क्षेत्र में की गई पहलों की खासतौर से प्रशंसा की। कई कंपनी प्रमुखों ने सरकार के कौशल विकास और शिक्षा के क्षेत्र में की गई पहलों में साझेदारी की इच्छा भी जताई।


    उन्होंने इस मौके पर भारत में काम कर रही अमेरिकी कंपनियों द्वारा महिला सशक्तिकरण,डिजिटल प्रौद्योगिकी, शिक्षा और खाद्य प्रसंस्करण के क्षेत्र में किए जा रहे सामाजिक कार्यों का जिक्र भी किया। बैठक में आधारभूत संरचना,रक्षा विनिमार्ण और ऊर्जा सुरक्षा जैसे मसलों पर भी चर्चा की गई।


    बैठक की समाप्ति पर प्रधानमंत्री ने सभी कंपनी प्रमुखों को उनके द्वारा दिखाई गई रुचि के लिए धन्याद दिया और राष्ट्रपति डोनाल्ड ट्रंप से मुलाकात करने की उत्सुकता व्यक्त करते हुए कहा कि अमेरिका और भारत समान मूल्यों को साझा करते हैं। यदि अमेरिका मजबूत होगा तो स्वाभाविक रूप से इसका फायदा भारत को मिलेगा। उन्होंने कहा कि एक शक्तिशाली अमेरिका पूरी दुनिया के लिए हितकारी होगा।


    प्रधानमंत्री ने अमेरिकी कंपनी प्रमुखों से भारत में महिला साशक्तिकरण,नवीकरणीय ऊर्जा,स्टार्टअप और नवाचार के क्षेत्र में रुचि लेने का अनुरोध किया और साथ ही स्कूली लड़कियों की जरुरत को देखते हुए इसके साथ साफ सफाई की आदतों,उत्पादों और प्रैाद्योगिकी को जोड़ने का सुझाव भी दिया। उन्होंने कहा कि देशवासियों की जीवन गुणवत्ता को सुधारना उनका मुख्य लक्ष्य है।


    *****


    AK/HS/RK/MS

    
    
    (Release ID: 1494216) Visitor Counter : 7