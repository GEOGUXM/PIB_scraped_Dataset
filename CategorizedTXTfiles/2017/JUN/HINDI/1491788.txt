      विद्युत मंत्रालय

      सरकार आंध्र प्रदेश में भारत की पहली ग्रामीण एलईडी स्‍ट्रीट लाइटिंग परियोजना क्रियान्वित करेगी
      राज्‍य के सात जि‍लों की ग्राम पंचायतों में 10 लाख एलईडी स्‍ट्रीट लाइट्स लगाई जायेंगी, प्रथम चरण में गुंटूर, प्रकाशम, नेल्लोर, कुरनूल, कडप्पा, अनंतपुर और चित्तूर में यह बदलाव किया जायेगा
      
      Posted On: 05 JUN 2017 5:05PM by PIB Delhi


    विद्युत मंत्रालय के अधीनस्‍थ एनर्जी एफिसिएंसी सर्विसेज लिमिटेड के माध्‍यम से भारत सरकार आंध्र प्रदेश के सात जिलों की ग्राम पंचायतों में 10 लाख परंपरागत स्‍ट्रीट लाइट के स्‍थान पर एलईडी लाइट लगायेगी। यह भारत सरकार की स्‍ट्रीट लाइटिंग राष्‍ट्रीय परियोजना (एसएलएनपी) के तहत देश में ग्रामीण एलईडी स्‍ट्रीट लाइटिंग से जुड़ी पहली परियोजना है। प्रथम चरण में गुंटूर, प्रकाशम, नेल्लोर, कुरनूल, कडप्पा, अनंतपुर और चित्तूर जिलों की ग्राम पंचायतों में यह बदलाव सुनिश्चित किया जायेगा।


    ग्रामीण क्षेत्रों में इस बदलाव अभियान से ग्राम पंचायतों को हर साल कुल मिलाकर लगभग 147 मिलियन यूनिट बिजली की बचत करने में मदद मिलेगी और इससे 12 करोड़ टन कार्बन डाई ऑक्‍साइड (सीओ2) की रोकथाम संभव हो पायेगी। इस परियोजना पर आने वाली कुल पूंजीगत लागत का वित्त पोषण एजेंसे फ्रांकेइसे डे डेवलपमेंट (एएफडी) नामक फ्रांसीसी विकास एजेंसी द्वारा किया जायेगा। इस परियोजना के तहत ईईएसएल अगले 10 वर्षों तक इन ग्राम पंचायतों में समस्‍त वार्षिक रख-रखाव और वारंटी प्रतिस्‍थापन का कार्य करेगी।


    इससे पहले आंध्र प्रदेश के मुख्‍यमंत्री श्री एन. चंद्रबाबू नायडू ने कहा था कि वर्ष 2018 तक राज्‍य के समस्‍त गांवों में लगभग 30 लाख परंपरागत स्‍ट्रीट लाइट के स्‍थान पर एलईडी स्‍ट्रीट लाइट्स लगाई जायेंगी। ईईएसएल ने राज्‍य सरकार को आश्‍वासन दिया है कि 10 लाख एलईडी स्‍ट्रीट लाइट लगाने से बिजली में लगभग 59 प्रतिशत की बचत होगी जो 88.2 करोड़ रुपये की वार्षिक मौद्रिक बचत के बराबर है।


    राष्‍ट्रीय स्‍तर पर भारत के 21 राज्‍यों में 23 लाख से भी ज्‍यादा परंपरागत स्‍ट्रीट लाइट के स्‍थान पर एलईडी स्‍ट्रीट लाइट्स लगाई गई हैं।


    *****


    वीके/आरआरएस/वीके – 1619

    
    
    (Release ID: 1491788) Visitor Counter : 16