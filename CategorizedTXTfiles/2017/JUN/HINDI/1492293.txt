      आयुष

      आयुष मंत्री कल नई दिल्ली में योग पर राष्ट्रीय स्वास्थ्य सम्पादकों के सम्मेलन के द्वितीय संस्करण का उद्घाटन करेंगे
      Posted On: 08 JUN 2017 7:08PM by PIB Delhi


    आयुष राज्य मंत्री (स्वतंत्र प्रभार) श्री श्रीपद येस्सो नाइक कल नई दिल्ली में राष्ट्रीय मीडिया केन्द्र में योग पर राष्ट्रीय स्वास्थ्य सम्पादकों के सम्मेलन के द्वितीय संस्करण का उद्घाटन करेंगे। इस सम्मेलन का आयोजन आयुष मंत्रालय द्वारा पत्र सूचना कार्यालय (पसूका), सूचना एवं प्रसारण मंत्रालय और केन्द्रीय योग एवं प्राकृतिक चिकित्सा परिषद (आयुष मंत्रालय) के सहयोग से 21 जून, 2017 को आयोजित होने वाले तीसरे अतर्राष्ट्रीय योग दिवस समारोहों के एक हिस्से के रूप में किया जा रहा है। इस वर्ष के सम्मेलन की थीम “स्वास्थ्य एवं समन्वय के लिए योग” है।


    इस सम्मेलन का उद्देश्य पत्रकारों को योग के वैज्ञानिक पहलुओं तथा मानव स्वास्थ्य के लिए इसके लाभों के बारे में अंतर्दृष्टि प्रदान करना है। इस सम्मेलन में 150 से अधिक स्वास्थ्य सम्पादकों तथा राष्ट्रीय, क्षेत्रीय तथा अंतर्राष्ट्रीय मीडिया से जुड़े पत्रकारों के भाग लेने की उम्मीद है। पसूका एवं आयुष मंत्रालय के वरिष्ठ अधिकारी भी इस अवसर पर उपस्थित रहेंगे।


    योग एवं आधुनिक चिकित्सा के तीन विख्यात विशेषज्ञ योग के पहलुओं पर हाल के अनुसंधान कार्यो की मुख्य विशेषताओं को प्रस्तुत करेंगे। विशेषज्ञों के नाम निम्नलिखित हैं :

     1. डॉ. के. के. दीपक, एम्स, नई दिल्ली। वह योग एवं तनाव प्रबंधन पर व्याख्यान देंगे।
     2. श्री आर. एस. भोगल, केवालाधाम, पुणे। वह योग एवं मानसिक स्वास्थ्य पर व्याख्यान देगें।
     3. डॉ. हेमन्त भार्गव, एसवीवाईएएसए, बंगलूरू। वह योग एवं मधुमेह पर व्याख्यान देंगे।

    *****


    वीके/एसकेजे/एनके -1668

    
    
    (Release ID: 1492293) Visitor Counter : 4
    
    
    
    
    

3.