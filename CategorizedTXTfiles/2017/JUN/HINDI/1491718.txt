      पर्यावरण, वन एवं जलवायु परिवर्तन मंत्रालय

      'विश्‍व पर्यावरण दिवस का लक्ष्‍य हर दिन की गतिविधियों में झलकना चाहिए'–डा. हर्ष वर्धन
      इस वर्ष के पर्यावरण दिवस का विषय है-'लोगों को प्रकृति से जोड़ना'
      Posted On: 04 JUN 2017 8:25PM by PIB Delhi


    केन्‍द्रीय पर्यावरण, वन और जलवायु परिवर्तन मंत्री डॉ. हर्ष वर्धन ने लोगों और विशेष रूप से युवाओं का आह्वान किया है कि 'विश्‍व पर्यावरण दिवस का लक्ष्‍य प्रत्‍येक दिन की गतिविधियों में झलकना चाहिए' और यह सिर्फ पर्यावरण दिवस तक सीमित नहीं रहना चाहिए। पर्यावरण दिवस की पूर्व संध्‍या पर आज यहां एक समारोह को संबोधित करते हुए डॉ. हर्ष वर्धन ने कहा कि देश के लोगों में रचनात्‍मक ऊर्जा को बढ़ावा देने और जागरूकता पैदा करने की आवश्‍यकता है। उन्‍होंने लोगों से अपील की कि वे सार्वजनिक परिवहन का इस्‍तेमाल अधिक करें, साइकिल का प्रयोग करें, एयरकंडिशनरों का इस्‍तेमाल कम करें और प्रधानमंत्री के स्‍वच्‍छ भारत और सफाई के मिशन को हासिल करने की दिशा में योगदान करें। उन्‍होंने मंत्रालय के अधिकारियों को भी निर्देश दिया कि वे स्‍वयं मंत्रालय में जल संरक्षण के उपाय प्रारंभ करें।


    डॉ. हर्ष वर्धन ने कहा कि विज्ञान क्षेत्र में शीघ्र प्रारंभ किया जाने वाला 'जिज्ञासा' कार्यक्रम पर्यावरण के क्षेत्र में भी प्रारंभ किया जा सकता है, जिसमें केंद्रीय विद्यालय के विद्यार्थियों को सीएसआईआर की प्रयोगशालाओं में ले जाया जायेगा और उनकी जिज्ञासाओं को शांत किया जायेगा।


    पर्यावरण, वन और जलवायु परिवर्तन मंत्रालय में सचिव श्री अजय नारायण झा ने कहा कि समाज के सभी वर्गों में पर्यावरण के प्रति जागरूकता पैदा करने की आवश्‍यकता है। सचिव ने विज्ञान एक्‍सप्रेस ट्रेन सहित पर्यावरण, वन और जलवायु परिवर्तन मंत्रालय द्वारा किए जा रहे विभिन्‍न उपायों की जानकारी भी प्रदान की।


    
    ***


    वि. कासोटिया/आर.एस.बी/.एसएस


    

    
    (Release ID: 1491718) Visitor Counter : 21