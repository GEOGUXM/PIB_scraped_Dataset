      सामाजिक न्‍याय एवं अधिकारिता मंत्रालय

      सामाजिक न्याय और अधिकारिता मंत्रालय की ‘राष्ट्रीय वयो श्री योजना’ के अंतर्गत नागपुर में लगाए गए शिविर के दौरान 1266 वरिष्ठ नागरिकों को 2383 सहायक उपकरण और जीवन सहायक उपकरण प्रदान किए गए
      Posted On: 04 JUN 2017 3:42PM by PIB Delhi


    सामाजिक न्याय और अधिकारिता मंत्रालय की ‘राष्ट्रीय वयो श्री योजना’ के अंतर्गत आज महाराष्ट्र के नागपुर शहर में डॉ. वसंत राव देशपांडेय हाल, सिविल लाइन्स में लगाए गए शिविर के दौरान 1266 वरिष्ठ नागरिकों को 2383 सहायक वस्तुएं और जीवन सहायक उपकरण प्रदान किए गए। महाराष्ट्र के मुख्यमंत्री श्री देवेंद्र फडणवीस ने केंद्रीय सड़क परिवहन और राजमार्ग तथा जहाजरानी मंत्री श्री नितिन जयराम गडकरी, केंद्रीय सामाजिक न्याय और अधिकारिता मंत्री श्री थावर चंद गहलोत और केंद्रीय सामाजिक न्याय और अधिकारिता राज्यमंत्री श्री रामदास अठावले की मौजूदगी में ये सहायक उपकरण प्रदान किए गए।


    इन उपकरणों की मदद से वरिष्ठ नागरिकों को आयु संबंधी भौतिक बाधाओं पर काबू पाने में मदद मिलेगी और वे परिवार के अन्य सदस्यों पर कम से कम निर्भर रहते हुए गरिमापूर्ण जीवनयापन कर सकेंगे। सरकार के इस महत्वाकांक्षी कार्यक्रम के अंतर्गत तीन वर्ष की अवधि में पांच लाख बीस हजार वरिष्ठ नागरिकों को ऐसी सहायक वस्तुएं और उपकरण प्रदान करने का लक्ष्य है। इन वस्तुओं में वाकिंग स्टिक्स, एल-बो क्रचिज़, वॉकर्स, ट्राइपोड्स, श्रवण यंत्र, व्हील चेयर, कृत्रिम दांत और चश्मे आदि शामिल हैं।


    वि. कासोटिया/आर.एस.बी./एसएस

    
    
    (Release ID: 1491697) Visitor Counter : 26