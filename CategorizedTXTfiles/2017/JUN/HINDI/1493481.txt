      युवा कार्यक्रम एवं खेल मंत्रालय

      केन्‍द्रीय खेल मंत्री विजय गोयल और दिग्‍गज टेनिस खिलाड़ी विजय अमृतराज ने दूसरी स्‍लम दौड़ के कर्टन रेज़र में भाग लिया
      Posted On: 21 JUN 2017 5:55PM by PIB Delhi

                                                                                                                                                                                                                                                                                                                                                                                                                                        
                                                                                                                                                                                                                                                                                                                                                                                                                                        
युवा मामले और खेल राज्‍य मंत्री श्री विजय गोयल ने दूसरी स्‍लम दौड़ के कर्टन रेज़र की अगुवाई की। इस अवसर पर दिग्‍गज टेनिस खिलाड़ी विजय अमृतराज मुख्‍य अतिथि थे। पहली स्‍लम दौड़ 26 मई को आयोजित की गई थी, जिसमें दिल्‍ली की विभिन्‍न मलिन बस्तियों के 5000 युवाओं ने भाग लिया था। स्‍लम युवा दौड़, युवा मामले और खेल मंत्रालय तथा नेहरू युवा केन्‍द्र संगठन द्वारा शुरू किये गये मलिन बस्‍ती अपनाओ अभियान का हिस्‍सा है।                 
                                                                                                                                                                                                                                                                                                                                                                                                                                        
मीडिया से बातचीत करते हुए श्री गोयल ने कहा, “इस तरह के आयोजन से हमें युवाओं को एकजुट करने और उनकी प्रतिभा तथा विचारों को जानने का अवसर मिलेगा। हम स्‍वच्‍छता, डिजिटल इंडिया, बेटी बचाओ, बेटी पढ़ाओ आदि विषय वस्‍तुओं के साथ मलिन बस्तियों में लघु समारोह आयोजित करेंगे। हमारा उद्देश्‍य आदर्श मलिन बस्‍ती और युवाओं के ऐसे समूह बनाना है, जो अपनी-अपनी मलिन बस्तियों/इलाकों के विकास के लिए परिवर्तन एजेंटों के रूप में कार्य कर सकें ।”
                                                                                                                                                                                                                                                                                                                                                                                                                                        
टेनिस खिलाड़ी विजय अमृतराज ने कहा, “ समाज में परिवर्तन लाने के लिए हमारे युवाओं में जबरर्दस्‍त संभावना है और उन्‍हें अपनी प्रतिभा निखारने के लिए अथक प्रयास करने के साथ-साथ राष्‍ट्र निर्माण के लिए कार्य करना चाहिए: खेल ऐसी चीज है जो युवाओं को लुभाता है और उन्‍हें इसे करियर के रूप में भी अपनाना चाहिए। ”                                                                                                                          
                                                                                                                                                                                                                                                                                                                                                                                                                                        
                                                                                                                                                                                                                                                                                                                                                                                                                                        
                                                                                                                                                                                                                                                                                                                                                                                                                                        
श्री गोयल ने यह भी कहा कि प्रधानमंत्री नरेन्‍द्र मोदी के नेतृत्‍व में सरकार कमजोर वर्गों के कल्‍याण के लिए प्रतिबद्ध है और हमें इस लौ को जलाये रखना चाहिए। ऐसी ज्‍वाला जो सकारात्‍मक तरीके से जीवन में रोशनी भर देती है और सामाजिक तथा आर्थिक मुद्दों को हल कर देती है। स्‍लम युवा दौड़ और मलिन बस्‍ती अपनाओ अभियान का उद्देश्‍य लोगों के बीच सरकार की जन कल्‍याणकारी योजनाओं को उजागर करना है।                                         
                                                                                                                                                                                                                                                                                                                                                                                                                                        
श्री गोयल ने कहा कि ‘स्‍लम अपनाओ’ अभियान में एनएसएस, पब्लिक स्‍कूल, रेजीडेंट वेल्‍फेयर एसोसिएशनों, एनजीओ आदि शामिल होंगे। श्री गोयल ने स्‍वयं तिमारपुर इलाके की 15 मलिन बस्‍ती गोद ली हैं।                                                                                                                                                                                                                                              
                                                                                                                                                                                                                                                                                                                                                                                                                                        
नेहरू युवा केन्‍द्र संगठन ने 11 जिलों की स्‍लम बस्तियों को गोद लिया है और वह उनके संपूर्ण विकास के लिए युवा स्‍वयं सेवियों के साथ मिलकर कार्य करेगा। दूसरी स्‍लम दौड़ शाहदरा में क्रॉस रिवर मॉल से 24 तारीख को शुरू होगी और मैराथन के साथ 29 जुलाई को तालकटोरा स्‍टेडियम में समाप्‍त होगी। दूसरे चरण में कुल 11 स्‍लम मैराथन होंगी।                                                                                                     
                                                                                                                                                                                                                                                                                                                                                                                                                                        
*****                                                                                                                                                                                                                                                                                                                                                                                                                                   
                                                                                                                                                                                                                                                                                                                                                                                                                                        
                                                                                                                                                                                                                                                                                                                                                                                                                                        
वीके/केपी/वाईबी-1811                                                                                                                                                                                                                                                                                                                                                                                                                    
                                                                                                                                                                                                                                                                                                                                                                                                                                        

    

    
    (Release ID: 1493481) Visitor Counter : 4