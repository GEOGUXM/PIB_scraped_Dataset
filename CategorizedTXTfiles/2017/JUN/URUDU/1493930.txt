      اسٹیل کی وزارت

      جی ایس ٹی کے تحت نئے ٹیکس نظام میں داخل ہونے کے لئے اسٹیل اتھارٹی آف انڈیا (سیل) کی تیاری
      Posted On: 28 JUN 2017 4:16PM by PIB Delhi


    نئی دہلی28 جون / اسٹیل اتھارٹی آف انڈیا لمیٹیڈ (سیل) نئے ٹیکس نظام کو آسانی کے ساتھ اپنانے کے لئے تیاری کررہی ہے۔ یہ نظام یکم جولائی 2017 کو جی ایس ٹی کی شروعات کے ساتھ نافذ ہوجائے گا۔ اس مقصد کے لئے کمپنی نے منتقلی کے کام کی نگرانی کے لئے معروف مشیروں کو مقرر کیا ہے اور ساتھ ہی ساتھ پورے ہندستان میں واقع پلانٹوں، یونٹوں ، مارکیٹنگ دفتروں اور دیگر یونٹوں کے ساتھ تعاون کے لئے خصوصی ٹیمیں تشکیل دی ہیں تاکہ نئے جی ایس ٹی نظام کو اپنایا جاسکے۔


    جی ایس ٹی کا آغاز ملک کے ٹیکسوں کے نظام کے لئےایک بہت اہم قدم ہے جس سے ہندستان کی معیشت پر وسیع تر نوعیت کے اور مثبت اثرات مرتب ہوں گے۔ تبدیلی کے اس عمل درآمد کے لئے تفصیلی منصوبہ بندی اور اس کے اثرات کو صحیح طریقہ پر سمجھنے کی ضرورت ہوگی جس کا موجودہ نظام اور طریقہ کار پر اثر پڑے گا۔ ان ضرورتوں کو ذہن میں رکھتے ہوئے بڑی لگن سے کام کرنے والی ٹیمیں کمپنی کے اندرونی نظام اور طریقہ کار میں ضروری تبدیلیاں کررہی ہیں او ر اس سارے کام کی نگرانی اعلی منتظم کررہے ہیں۔


    یہ ٹیمیں 24 گھنٹے کام کررہی ہیں تاکہ جی ایس ٹی ضابطوں پر عمل درآمد کے سلسلہ میں مختلف اصولوں اور رہنما خطوط کو اچھی طرح سے سمجھا جاسکے۔


    کمپنی کے مختلف پلانٹوں اور ٹیموں نے وینڈروں ، گاہکوں اور کانٹریکٹروں کو باخبر کرنے کی ایک خصوصی مہم شروع کی ہے ۔ اس کے علاوہ انہوں نے ملازمین کو معاملات سےواقف کرانے کے لئے آگاہی کے پروگرام بھی شروع کئے ہیں تاکہ نئےٹیکس نظام کو آسانی کے ساتھ اپنایا جاسکے۔


    کمپنی نے حال ہی میں اعلان کیا تھا کہ اس کا مقصد موجودہ مالی سال کے دوران ایک کروڑ 50 لاکھ ٹن قابل فروخت فولاد کو مارکیٹ میں لانا ہے ۔ اس سلسلہ میں وہ ضرورت پر مبنی پیداوار کے ماڈل کو بھی اختیار کررہی ہے۔ ان حالات میں کمپنی کا خیال ہے کہ جی ایس ٹی کا متحدہ ٹیکس نظام ایک قومی مارکیٹ تشکیل دینے میں مدد گار ہوگا جس سے خریداروں پر متعدد ٹیکسوں کے بار کو کم کیا جاسکے گا اور کاروبار کو بڑھایا جاسکے گا۔


    سیل کی انتظامیہ کا خیال ہے کہ اس بے مثال بالواسطہ ٹیکس نظام کے ذریعہ داخلی معیشت پرزبردست اثرات مرتب ہوں گے۔ ٹیکسوں کے اس طریقہ کار سے ٹیکس نظام میں زیادہ شفافیت لائی جاسکے گی اور ایک ٹیکس ایک مارکیٹ معیشت سے کاروبا ر کو یقیناً فروغ حاصل ہوگا۔


    ***


    م ن۔ ج۔ ج


    Uno-2930

    
    
    (Release ID: 1493930) Visitor Counter : 2