      خلا ء کا محکمہ

      ہندوستان کا جی سیٹ۔17مواصلاتی مصنوعی سیارہ خلا میں بھیجا گیا
      Posted On: 29 JUN 2017 1:48PM by PIB Delhi


    نئی دہلی۔29؍جون۔جی سیٹ۔17 گزشتہ دو ماہ میں کامیابی کے ساتھ خلا میں پہنچنے والا ہندوستان کا تیسرا مواصلاتی مصنوعی سیارہ بن گیا ہے۔ جی سیٹ۔ 17 کو بہت سویرے کورو، فرینچ گوئیانہ سے یوروپین ایرین 5 لانچ وہیکل استعمال کرتے ہوئے خلا میں بھیجا گیا۔ 3477 کلو گرام وزنی جی سیٹ ۔17 میں سی۔ بینڈ ، توسیع شدہ سی۔ بینڈ اور ایس۔ بینڈ میں مواصلاتی پے لوڈ نصب ہیں، جن کا مقصد ملک کو مختلف خدمات فراہم کرانا ہے۔ اس مصنوعی سیارے میں موسم سے متعلق اعداد وشمار بھیجنے اور مصنوعی سیارے پر مبنی تلاش اور بچاؤ کی خدمات کے آلات بھی نصب ہیں۔


    ہندوستانی وقت کے مطابق سویرے 2 بجکر 45 منٹ پر اس مصنوعی سیارے کو زمین سے خلا میں بھیجا گیا۔ تقریباً 39 منٹ تک اس کی پرواز جاری رہی اس کے بعد ایرین۔ 5 مدار (جی ٹی او) کی بالائی سطح پر اس سے الگ ہوگیا۔ اس مدار کا زمین سے کم از کم فاصلہ 249 کلو میٹر اور زیادہ سے زیادہ فاصلہ 35920 کلو میٹر ہے۔


    کرناٹک میں ہاسن میں واقع اسرو کی ماسٹر کنٹرول فیسی لٹی (ایم سی ایف) نے لانچ وہیکل سے جی سیٹ۔17 کے علیحدہ ہوتے ہی اس کی کمان اور کنٹرول کو سنبھال لیا۔ مصنوعی سیارے کی ابتدائی جانچ سے ظاہر ہوا کہ وہ صحیح کام کررہا ہے۔


    آنے والے دنوں میں جی سیٹ۔17 کے نظام کو استعمال کرتے ہوئے اس کو جیو اسٹیشنری مدار میں پہنچا دیا جائیگا۔ اس کے بعد اس کے مواصلاتی پے لوڈز کو چالو کیا جائیگا اور مدار میں اس کے کاموں کی جانچ کرنے کے بعد مختلف خدمات کیلئے اس کا استعمال شروع کیا جائیگا۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    م ن۔ ا گ۔ ع ن


    Words-301


    U-2939

    
    
    (Release ID: 1494035) Visitor Counter : 2