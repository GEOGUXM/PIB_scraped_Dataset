      وزارت آیوش

      یوگا اور نیچرو پیتھی کی تحقیق کی مرکزی کونسل (سی سی آر وائی این) کی طرف سے ماں اور بچے کی دیکھ بھال کے عنوان سے شائع کردہ کتابچے کے بارے میں میڈیا رپورٹوں پر وزارت آیوش کی وضاحت
      Posted On: 14 JUN 2017 6:45PM by PIB Delhi


    نئی دہلی، 14 جون 2017، 13جون 2017 سے اخبارات اور الیکٹرانک میڈیا میں یوگا اور نیچرو پیتھی کی تحقیق کی مرکزی کونسل (سی سی آر وائی این) کے کتابچے’’ماں اور بچے کی دیکھ بھال‘‘ کے بارے میں کچھ رپورٹیں شائع ہوئی ہیں۔ یہ ادارہ وزارت آیوش کا ایک خودمختار ادارہ ہے۔ بدقسمتی سے ان میں سے بہت سی رپورٹیں غلط ہیں اور بعض میں حقائق کو صحیح طریقے پر بیان نہیں کیا گیا ہے۔ اس لئے آیوش کی وزارت نے مندرجہ ذیل وضاحت جاری کی ہے۔

     1. متذکرہ بالا کتابچے میں ایسی متعلقہ اور مفید معلومات درج کی گئی ہے جو یوگا اور نیچرو پیتھی کے شعبوں میں برسوں کی پریکٹس سے اخذ کی گئی ہے۔ اس کا مقصد یوگا اور نیچرو پیتھی کے فائدوں کو ایک سہل کتابچے کی شکل میں حاملہ ماؤں اور متوقع ماؤں تک پہنچانا ہے۔
     2. یہ کتابچہ 2013 سے آیوش کے سابق محکمے اور سی سی آر وائی این کے یونٹوں کے ذریعہ تقسیم کیا جارہاہے۔ یہ رپورٹ کہ یہ کتابچہ حال ہی میں آیوش کے وزیر مملکت (آئی سی) کے ذریعہ جاری کیا گیا تھا، صحیح نہیں ہے۔
     3. اس کتابچے میں حاملہ خواتین کے لئے عام رہنما خطوط درج کئے گئے ہیں جو یوگا اور نیچرو پیتھی کے اصولوں پر مبنی ہیں۔ بہت سی نئی ماؤں اور کنبوں نے اس معلومات کی تعریف کی ہے جو حمل کے مختلف مرحلوں کے بارے میں ایک آسان کتابچے کی شکل میں فراہم کی گئی ہے۔ اس معلومات میں تجربات پر مبنی غذائی منصوبے، نیچرو پیتھی کے آسان علاج اور حمل کے دوران آسانی سے وقت گزارنے کے طریقے دیئے گئے ہیں۔
     4. کتابچے کے صفحہ نمبر 14 پر دیئے گئے مشورے کے مطابق کھانے کی بعض اشیا مثلاً چائے، کافی، گیہوں کے آٹے کی اشیا، تلی ہوئی اور تیل والی چیزوں سے اور گوشت وغیرہ سے گریز کرنے کے لئے کہا گیا ہے۔ اس مشورے پر بہت لوگوں نے توجہ دی ہے۔
     5. بعض اخباری رپورٹوں میں یہ کہا گیا ہے کہ کتابچے میں’’ ہندوستان میں حاملہ خواتین‘‘ کے لئے یہ نسخہ تجویز کیا گیا ہے کہ وہ حمل قرار پانے کے بعد ہم بستری سے گریز کریں۔ یہ حقیقت سے بہت دور ہے۔ ہم بستری سے گریز کی اصطلاح کتاب میں کہیں بھی نہیں دی گئی ہے۔
     6. جیسا کہ یونیسکو کا کہنا ہے کہ یوگا دراصل ان تکنیکوں پر مبنی ہے جن کا مقصد کسی انسان کو اپنی شخصیت کا احساس دلانا ہے، اس کی تکلیف میں کمی کرنا ہے اور اس کو ایک طرح کی آزادی کا احساس دلانا ہے۔اب یہ بات ساری دنیا میں تسلیم کی جارہی ہے کہ کسی ماہر کی نگرانی میں یوگا پر عمل کرنا حاملہ ماؤں کے لئے بیحد مفید ثابت ہوسکتا ہے۔وزارت آیوش میڈیا سے اصرار کرتی ہے کہ وہ سی سی آر وائی این کی کوششوں کو جائزہ لے تاکہ یوگا کے صحت سے متعلق فائدوں کو عوام کے تمام طبقوں تک صحیح معنوں میں پہنچایا جاسکے، جن میں حاملہ خواتین بھی شامل ہیں اور وزارت ان سے درخواست کرتی ہے کہ وہ قوم کے وسیع تر مفاد میں اس طرح کے اقدامات کی حمایت کرے۔

    ۔۔۔۔۔۔۔۔۔۔۔


    م ن۔ج ۔ ن ا۔


    (14- 0 6 -17)


    U- 2744

    
    
    (Release ID: 1492816) Visitor Counter : 3
    
    
    
    
    

6.