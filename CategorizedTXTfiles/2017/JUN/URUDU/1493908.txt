      پنچایتی راج کی وزارت

      پنچایتوں کو غریبی، سماجی مسائل اور کمزور طبقوں کی ضرورتوں سے سرگرمی سے نمٹنا چاہئے: تومر
      Posted On: 28 JUN 2017 2:16PM by PIB Delhi


    نئی دہلی۔28؍جون۔پنچایت راج، دیہی ترقی اور پینے کے پانی اور صفائی ستھرائی کے مرکزی وزیر جناب نریندرسنگھ تومر نے کہا ہے کہ پنچایتیں، وزیراعظم نریندر مودی کی فعال قیادت میں کافی اچھی کارکردگی پیش کررہی ہیں، انہوں نے پنچایتوں کے ذریعہ تربیت کے معیار اور ٹیکنالوجی کے استعمال کی اہمیت کو اجاگرکیا۔ انہوں نے مشورہ دیا کہ دیہی ترقی اور پنچایت راج کے قومی ادارے اور دیہی ترقی کے ریاستی اداروں کو پنچایتوں کے منتخبہ نمائندوں اور عہدے داروں کو معیاری تربیت دینے کیلئے دیگر اداروں کے ساتھ تال میل رکھیں۔ وہ بھوپال میں پنچایتی راج کے ریاستی وزیروں کی کانفرنس سے خطاب کررہے تھے۔


    جناب تومر نے کہا کہ پچھلے پانچ سال میں گرام پنچایتوں کو تقریباً 2,00,292 کروڑ روپئے کی خطیر رقم دی جاچکی ہے۔ یہ رقم انہیں چودھویں مالی کمیشن ایف ایف سی کی سفارش پر دی گئی تھی۔ انہوں نے کہا کہ حالیہ برسوں میں صفائی ستھرائی، شہری سہولیات وغیرہ کے میدانوں میں پنچایتوں کے ذریعہ سرکاری ا؁خراجات میں خاطر خواہ اضافہ ہوا ہے۔ انہوں نے عوام کی شرکت کی اہمیت کی طرف اشارہ کیا اور مشورہ دیا کہ پنچایتوں کو ، غریبی اور سماجی مسائل دور کرنے اور کمزور طبقوں کی ضرورتوں کو پورا کرنے میں سرگرم رول ادا کرنا چاہئے۔


    گرام پنچایتوں کی مقامی قیادت کے ذریعے بہت سے گاؤں پانی کی دستیابی رابطے کھلی جگہوں پر رفع حاجت، سب کیلئے تعلیم جیسے مسائل کو حل کرنے میں کامیاب رہے ہیں، اور وہ کمزور طبقوں سے تعلق رکھنے والے غریب افراد کی زندگیوں میں کایا پلٹ کردینے والی تبدیلیاں لانے میں کامیاب رہے ہیں۔ انہوں نے پنچایتی راج کے ریاستی وزیروں کا شکریہ ادا کیا کہ انہوں نے کانفرنس میں شرکت کی اور یقین دلایا کہ ان کے مشوروں پر غور کیا جائے گا۔


    اس موقع پر خطاب کرتے ہوئے مدھیہ پردیش کے وزیر اعلیٰ جناب شوراج سنگھ چوہان نے مدھیہ پردیش کی ترقی کو اجاگر کیا اور جناب نریندر سنگھ تومرکا شکریہ ادا کیا کہ انہوں نے بھوپال میں کانفرنس کا انعقاد کیا۔ انہوں نے یہ اشارہ بھی دیا کہ پنچایتوں کے ذریعے جو فیصلے کئے جاتے ہیں وہ ثمرآور ہوتے ہیں اور مطلع کیا کہ انہوں نے خود متعلقہ فریقوں کے ساتھ پنچایتیں کرکے مختلف اسکیموں کے بارے میں فیصلے کئے ہیں۔


    دس ریاستوں کے پنچایت راج کے وزیروں نے پرزنٹیشن دیئے اور اپنے اپنے تجربات کے بارے میں بتایا نیز پنچایتی راج نظام کے مستقبل کی ترقی کے بارے میں مشورے دیئے۔ کانفرنس میں ملک کے مختلف حصوں کی پنچایتوں کے زیادہ سرپنچوں کا ان کی غیرمعمولی کارکردگی کے صلے میں خیرمقدم کیا گیا۔


    کانفرنس کے دوران تین پینل مباحثے کئے گئے جن میں سے ایک پانی کے تحفظ ، دوسرا نئے بھارت کیلئے اسمارٹ گاؤں اور تیسرا دیرپا ترقیاتی نشانوں کو حاصل کرنے کیلئے پنچایتوں کے رول کے موضوع پر منعقد کیا گیا۔ اس تبادلہ خیال میں بہت سی سفارشات سامنے آئیں۔ اس کے علاوہ دو کتابیں بھی شائع کی گئیں جنہیں پنچایتی راج کی وزارت نے اقوام متحدہ کے ترقیاتی پروگرام یو این ڈی پی کی مدد سے شائع کیا گیا۔ 20کتابوں کا ایک مجموعہ بھی پنچایتی راج کی وزارت یونیسیف اور ٹاٹا انسٹی ٹیوٹ آف سوشل سائنسز کے مشترکہ پراجیکٹوں کے تحت شائع کیا گیا۔ پنچایتی راج اور زراعت وکسانوں کی بہبود کے مرکزی وزیر مملکت جناب پرشوتم روپالا، پنچایتی راج کی وزارت کے سکریٹری جناب جتیندر شنکرماتھر، مدھیہ پردیش حکومت کے چیف سکریٹری بسنت پرتاپ سنگھ نے اس اجتماع سے خطاب کیا۔


    دس ریاستوں کے پنچایتی راج کے وزیروں، سینئر افسران جن میں ریاستوں کے پنچایتی راج محکمے کے انچارج، دیہی ترقی اور پنچایتی راج این آئی آر ڈی اینڈ پی آر کے قومی ادارے کے نمائندے، دیہی ترقی سے متعلق ریاستی اداروں ایس آئی آر ڈی کے ڈائرکٹر اور فیکلٹی ممبر، سماجی شعبے کی وزارتوں کے افسران، یو این ڈی پی اور یونیسیف جیسی کثیر تنظیمیں، اس شعبے میں کام کرنےو الی سرکردہ تنظیمیں اور ماہرین نے کانفرنس کے تبادلہ خیال میں شرکت کی۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    م ن۔ ا س۔ ع ن


    U-2922

    
    
    (Release ID: 1493908) Visitor Counter : 3