      سائنس اور ٹیکنالوجی کی وزارت

      سائنسی اور صنعتی تحقیق کی کونسل سی ایس آئی آر اور ایتھوپیا کے دھاتوں کی صنعتی ترقی کے ادارے ایم آئی ڈی آئی کے درمیان سمجھوتے پر دستخط
      Posted On: 12 JUN 2017 3:50PM by PIB Delhi


      نئی دہلی ، 12 جون ؛ زراعت، خواتین کو بااختیار بنانے، دیہی ترقی اور بنیادی ڈھانچے وغیرہ جیسے شعبوں میں باہمی فائدے کے لیے افریقی ملکوں اور ہندوستان کے درمیان زیادہ مضبوط اور طویل مدتی تعاون پر وزیراعظم جناب نریندر مودی کے اصرار کو ذہن میں رکھتے ہوئے، گجرات میں حال ہی میں افریقی ترقیاتی بینک کی سالانہ میٹنگ سےخطاب کرتے ہوئے سائنسی اور صنعتی تحقیقی کونسل سی ایس آئی آر نے آپس میں تعاون کو فروغ دینے کے لیے ایتھوپیا کے دھاتوں کے صنعتی ترقیاتی ادارے کے ساتھ ایک سمجھوتہ کیا۔ اس کا مقصد ایتھوپیا کی دھاتوں کی صنعتی ترقی کے ادارے ایم آئی ڈی آئی کی صلاحیت میں اضافہ کرنا ہے۔ سی ایس آئی آر نے کئی لاکھ ڈالر کا یہ معاہدہ ایک ایسے طریقہ کار کے ذریعے حاصل کیا ہے، جس میں بہت سی بین الاقوامی تنظیموں نے بھی شرکت کی۔ تعاون کا یہ عظیم پروگرام سی ایس آئی آر اور کسی غیر ملکی فرم کے درمیان بہت بڑے پروگراموں میں سے ایک ہے۔ اس سے مستقبل میں بھی افریقی تنظیموں کے ساتھ سی ایس آئی آر کے تعاون کی راہ ہموار ہوگی۔


      اس معاہدے پر سات جون 2017 کو عدیس ابابا میں دستخط کیے گئے تھے۔ اُس وقت وفاقی جمہوریہ ایتھوپیا کے صنعتوں کے وزیرمملکت ڈاکٹر عالمو سیمی اور ایتھوپیا کے تعلیم کے وزیر مملکت جناب تیشوم لیما، سی ایس آئی آر کے ڈائرکٹر جنرل ڈاکٹر گریش ساہنی اور ایتھوپیا جبوتی ، اور افریقی یونین کے لیے متعین ہندوستان کے سفیر جناب انوراگ سریواستو بھی موجود تھے۔ ڈاکٹر گریش ساہنی نے اظہار خیال کرتے ہوئے کہا کہ نامزد شعبوں میں سی ایس آئی آر کی مہارت افریقی ملکوں کی ٹیکنالوجی کی صلاحیت کو فروغ دینے میں بہت اہمیت کی حامل ہوسکتی ہے۔ انھوں نے متعلقہ افریقی ملکوں میں صنعتوں کو پیش کش کی کہ وہ سی ایس آئی آر کے ساتھ شامل ہوں۔ تاکہ اس علاقے میں ٹیکنالوجی کو عوام کے فائدے کے لیے استعمال کیا جاسکے۔


      معاہدے پر بات چیت میں حصہ لینے والی سی ایس آئی آر لیباریٹریز کی طرف سے جمشید پور میں واقع سی ایس آئی آر- این ایم ایل کے نیشنل میٹلرجیکل لیباریٹریز کے ڈائرکٹر اور عدیس ابابا کے دھاتوں کی ترقی کے ادارے کے ڈائرکٹر جنرل نے دستخط کیے۔ تعاون کے پروگرام کے تحت سی ایس آئی آر اپنی طرف سے ایم آئی ڈی آئی کی صلاحیت میں اضافہ کرے گا اور اس طرح ایتھوپیا میں دھاتوں اور انجینئرنگ کے شعبوں میں ترقیات کو مزید فروغ حاصل ہوگا۔ اس طرح مقابلہ آرائی کی صلاحیت کو تقویت ملے گی۔ اس کے ساتھ ہی سی ایس آئی آر کے ساتھ تعاون کے پروگرام کے ذریعے ایم آئی ڈی آئی دھاتوں اور انجینئرنگ کے شعبے میں عالمی اعتبار سے مسابقتی شعبے میں داخل ہوجائے گا۔


      سی ایس آئی آر اور ایم آئی ڈی آئی کے درمیان یہ سمجھوتہ کافی تحقیق اور بھرپور جائزے کے بعد عمل میں آیا ہے۔ سی ایس آئی آر کی ٹیم نے ایم آئی ڈی آئی کے ساتھ سمجھوتے سے پہلے بڑے پیمانے پر جائزے اور تجزیے کا کام انجام دیا۔ سی ایس آئی آر کی معاون لیباریٹریاں یعنی جمشید پور کی سی ایس آئی آر این ایم ایل ، درگا پور کی سی ایس آئی آر سی ایم ای آر آئی ، پلانی کی سی ایس آئی آر سی ای ای آر آئی، چنڈی گڑھ کی سی ایس آئی آر سی ایس آئی او اور چنئی کی سی ایس آئی آر سی ایل آر آئی ایک مشترکہ پلیٹ فارم سے تعاون کا پروگرام چلائیں گی۔ ان لیباریٹریوں نے معدنیات اور دھاتوں کو نکالنےاور انھیں صحیح شکل دینے ، تیاری کے عمل اور کنٹرول اور دیگر بہت سے شعبوں میں بڑی مہارت کا مظاہرہ کیا ہے۔


      ۔۔۔۔۔۔۔۔۔۔۔۔۔۔۔۔۔۔۔۔۔


      (م ن ۔ج۔ ن ر۔ 12 .06.2017 )


      U – 2682



    
    
    (Release ID: 1492536) Visitor Counter : 2