      شمال مشرقی ریاستوں کی ترقی کی وزارت

      ڈاکٹر جتیندر سنگھ نے شمال مشرق میں جی ایس ٹی کے نفاذ کے موضوع پر منعقدہ میٹنگ کی صدارت کی
      Posted On: 19 JUN 2017 6:51PM by PIB Delhi


    نئی دہلی۔20؍جون۔شمال مشرقی خطے کی ترقی کے وزیر مملکت (آزادانہ چارج)، وزیراعظم کے دفتر میں وزیر مملکت ، عملہ ، عوامی شکایات، پنشن، ایٹمی توانائی اور خلائی سائنسز کے وزیر مملکت ڈاکٹر جتیندر سنگھ نے کہا ہے کہ جی ایس ٹی مختلف اشیاء اور ساز وسامان پر ملک میں عائد ٹیکس کی شرحوں کو کم کریگا اور جیسا کہ چند حلقوں میں یہ اندیشہ پایا جاتا ہے کہ اس کے نفاذ سے قیمتوں میں اضافہ ہوگا اس کے برعکس یکم جولائی 2017 سے جی ایس ٹی کے نفاذ کے بعد ناداروں اور نچلے متوسط طبقے کے لوگوں کو کافی راحت ملے گی کیوں کہ اس کے نفاذ کے نتیجے میں موجودہ ٹیکس کی شرحوں میں کافی کمی واقع ہوگی۔ وزیر موصوف نے ان خیالات کا اظہار ایک میٹنگ سے خطاب کے دوران کیا ہے جس کا انعقاد ڈونر (شمال مشرق کی ترقی) کی وزارت اور دلّی میں مقیم آٹھ شمال مشرقی ریاستوں کے ریزیڈنٹ کمشنر حضرات اور متعلقہ افسرو ں کے ساتھ جی ایس ٹی سے وابستہ مختلف پہلوؤں پر تبادلہ خیالات کے لئے کیا گیا تھا۔


    ڈاکٹر جتیندر سنگھ نے انکشاف کیا کہ دودھ کا پاؤڈر، دہی، لسّی، بٹر ملک، پنیر، مصالحوں، چائے ، گیہوں ، چاول، فلاور، سویابین آئل، سرسوں کا تیل، معدنیاتی پانی، برف ، کوئلہ، گھریلو ایل پی جی ، ٹوتھ پیسٹ، ٹوتھ پاؤڈر ، صابن اور انسولین ، ایکسرےکی فلمیں جیسی طبی اشیاء اور عینک اور شیشے وغیرہ پر یکم جولائی کے بعد عائد ٹیکس میں تخفیف واقع ہوگی اور یہ کام جی ایس ٹی کے رول آؤٹ کے بعد ہی ممکن ہوگا اور ٹیکس کی یہ شرح موجودہ ٹیکس شرح سے کم ہوگی۔ وزیر موصوف نے وضاحت کی کہ چند اشیاء کے معاملے میں جہاں واضح طور پر ایسا محسوس ہوتا ہے کہ ٹیکس کی شرحوں میں اضافہ ہوا ہے ، حقیقت یہ ہے کہ اس سے پہلے ان اشیاء پر جو ٹیکس عائد تھا وہ واضح نہیں تھا۔ اگرچہ مجموعی ٹیکس کادائرہ تقریباً یہی تھا۔ اس کے برعکس کچھ ایسی اشیاء بھی ہیں جن پر جی ایس ٹی کے تحت صفر ٹیکس عائد کیا جائے گا ۔


    شمال مشرق میں انٹرنیٹ کنیکٹیویٹی سے متعلق معاملات اور موضوعات پر گفتگو کرتے ہوئے ڈاکٹر جتیندر سنگھ نے کہا کہ اس سلسلے میں متعدد آسان متبادل اپنائے جارہے ہیں اور انہوں نے یاد دلایا کہ انٹرنیٹ کا رابطہ صرف رجسٹریشن اور لاگ اِن کیلئے ہی درکار ہوتاہے۔ انہوں نے کہا کہ تاجر حضرات اور دیگر افراد کی آسانی کیلئے ، ابتدائی مراحل میں جی ایس ٹی کی تفصیلات پہلے دو مہینوں کیلئے یعنی 20 اگست 2017 تک کے لئے قبول کی جائیں گی بعد ازاں 20 ستمبر 2017 تک داخل کرنا ہوگا اور اس کے بعد ہر مہینے حسب روایت تفصیلات داخل کی جائیں گی۔ دریں اثناء نیا رجسٹریشن 25 جون 2017 سے شروع ہوجائیگا۔


    ڈاکٹر جتیندر سنگھ نے یہ بھی بتایا کہ شمال مشرقی افسروں کیلئے دو روزہ تربیتی پروگرام ریگولر بنیادوں پر شیلانگ میں چلایا جارہا ہے اور اسی طریقے سے ایک مماثل پروگرام فرید آباد میں بھی چلایا جارہا ہے۔ انہوں نے بتایا کہ جن افسروں کو جی ایس ٹی کے سلسلے میں مہارت حاصل ہوجائے انہیں اس کے بعد وسیلہ فرد کے طور پر کام کرنا چاہئے اور انہیں ملک بھر میں پھیلے ہوئے جی ایس ٹی کمشنر دفاتر کے ساتھ تال میل بناکر کام کرنا چاہئے، جس میں شمال مشرق کی ریاستیں بھی شامل ہیں اور ان افسروں کو تاجروں ، کاروباریوں ، صنعت کے اراکین اور دیگر شراکت داروں کو بیداری اور امداد فراہم کرنے والے پروگراموں میں ہاتھ بٹانا چاہئے۔


    شمال مشرق کیلئے 10 لاکھ روپئے کی رعایت کا حوالہ دیتے ہوئے ڈاکٹر جتیندر نے کہا کہ اس سے پہلے یہ رعایت ، چند شمال مشرقی ریاستوں مثلاً سکم کے لئے 3 لاکھ اور اروناچل پردیش کیلئے 2 لاکھ اور آسام کیلئے 6 لاکھ روپئے تھی۔


    جی ایس ٹی رول آؤٹ یعنی آغاز کا حوالہ دیتے ہوئے وزیر موصوف نے کہا کہ متوسط اور غریب طبقے کیلئے اس کے آغاز کے بعد امید کی جاسکتی ہے کہ رشوت خوری اور بدعنوانی سے بچنے کا راستہ بھی فراہم ہوسکے گا۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    م ن۔ ۔ ع ن


    U-2819

    
    
    (Release ID: 1493295) Visitor Counter : 3