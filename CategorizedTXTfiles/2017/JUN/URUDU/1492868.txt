      وزارت خزانہ

      خزانہ، کمپنی امور اور دفاع کے وزیر ارون جیٹلی کاجمہوریہ کوریا کا دورہ
      Posted On: 14 JUN 2017 7:30PM by PIB Delhi


    نئی دہلی15جون ؛ خزانہ، کمپنی امور اور دفاع کے مرکزی وزیر جناب ارون جیٹلی، جمہوریہ کوریا کے چار دن کے اپنے سرکاری دورے کے پہلے مرحلے میں آج راجدھانی سیول پہنچے۔ وہاں پہنچنے کے بعد خزانہ ، کمپنی امور اور دفاع کے مرکزی وزیر جناب جیٹلی نے جمہوریہ کوریا کے نو مقررہ نائب وزیراعظم اور وزیر خزانہ جناب کم ڈانگ یون کے ساتھ ، پانچویں بھارت – کوریا معاشی مذاکرات کی مشترکہ صدارت کی۔ اس کا ذکر کرتے ہوئے کہ بھارت کے وزیر خزانہ جناب جیٹلی ایسی پہلی غیر ملکی شخصیت ہیں، جن کا جمہوریہ کوریا کے نائب وزیراعظم اور وزیر خزانہ نے خیرمقدم کیا ہے، جناب کم نے اس پہلو کی اہمیت پر زور دیا کہ جمہوریہ کوریا کی نئی حکومت خصوصی اہم شراکت داری کے فروغ کا سہرا بھارت کے سر باندھتی ہے۔ دونوں وزیروں نے اس ضمن میں بین الاقوامی اقتصادی صورتحال اور بھارت – کوریا دو طرفہ اقتصادی تعلقات کا جائزہ لیا۔ انھوں نے اس بات سے اتفاق کیا کہ غیر یقینی اوربڑھتے ہوئے دفاعی رجحان کے امکانی خطرے کی صورت میں اس بات کی فوری ضرورت ہے کہ دونوں ممالک سرمایہ کاری کو زیادہ سے زیادہ راغب کرنے، بنیادی ڈھانچے کی ترقی میں مدد حاصل کرنے اور دیگر ملکوں کے ساتھ دوطرفہ تجارت میں اضافے کی اپنی کوششوں میں تیزی لائیں۔ چونکہ دنیا کی سب سے تیزی سے ترقی کرنے والی معیشت بھارت، کوریا کو اپنے یہاں اور اپنے لیے اپنے اثاثے اور ٹیکنالوجی کے استعمال کی غرض سے اہم موقعوں کی پیش کش کرتا ہے۔ لہٰذا جنوبی کوریا کے اپنی معاشی شراکت داری میں تنوع لانے کے لیے نئے موقعوں کی تلاش کرنے سے، بھارت کو بھی بڑے مواقع فراہم ہوتےہیں۔


    بعد میں دونوں وزرا کی موجودگی میں کچھ معاہدوں پر دستخط کیے گئے۔ ان معاہدوں کا مقصد، بھارت میں بنیادی ڈھانچے کی ترقی سے متعلق پروجیکٹوں کے لیے رعایتی قرض میں 9 ارب امریکی ڈالر اور او ڈی اے فنڈنگ میں ایک ارب امریکی ڈالر کی قرض کی فراہمی ہے۔ اس قدم سے بھارت کے وزیراعظم نریندر مودی کے مئی 2015 میں جنوبی کوریا کے دورے کے دوران ، جو فیصلہ کیا گیا تھا، اُس پر عمل درآمد ہوگیا ہے۔ اسی کے ساتھ ساتھ جمہوریہ کوریا ایسا پہلا ملک بن گیا ہے جس کا تعلق گروپ -7 ملکوں سے نہیں ہے اور وہ بھارت میں ایک باقاعدہ ترقیاتی مددگار ملک او ڈی اے بن گیا ہے۔ دونوں وزرا نے اس فنڈ کے ایک حصے کو بھارت میں اسمارٹ سٹی پروجیکٹوں میں استعمال کرنے پر غور و خوض کیا۔ انھوں نے سینئر سرکاری سطحوں پر ایک ایسا نظام قائم کرنے سے بھی اتفاق کیا، جس کے تحت بھارت میں بنیادی ڈھانچے سے متعلق اچھے پروجیکٹوں کی نشاندہی کی جائے گی، جن میں ان رقوم کا استعمال کیا جائے گا۔


    اس سے پہلے دن میں خزانہ ، دفاع اور کمپنی امور کے مرکزی وزیر جناب ارون جیٹلی نے کوریا کے وزیر دفاع جنرل ایچ اے این مِنکو سے ملاقات کی۔ دونوں وزرا نے تیزی سے بڑھتی ہوئی دوطرفہ دفاعی ساجھیداری پر تبادلہ خیال کیا۔ بھارت میں 155 ایم ایم والی خودکار آرٹلری توپیں بنانے کے لیے میک ان انڈیا پروجیکٹ کو قطعی شکل دینے کی غرض سے دونوں وزرا نے اپریل 2015 میں وزرائے دفاع کی پچھلی میٹنگ کے بعد سے اب تک، تیزی سے بڑھتے ہوئے تعلقات پر اطمینان کا اظہار کیا۔ انھوں نے دفاعی تعلیم کے میدان میں اپنے تعلقات کی پیش رفت کا خیرمقدم کیا اور امید ظاہر کی کہ پالیسی مذاکرات (2+2 مذاکرات) اور خدمات سے خدمات کے مابین روابط کے ذریعے ان تعلقات میں وسعت پیدا ہوگی۔


    کل جناب ارون جیٹلی، جمہوریہ کوریاٍ کے صدر عزت مأب جناب مون جے اِن سے ملاقات کریں گے۔وہ بہت سی مرحلے وار میٹنگز میں کوریا کے مالی مینو فیکچرنگ کمپنیوں کی سرکردہ شخصیتوں سےبھی ملاقات کریں گے۔


    جناب جیٹلی بھارت - کوریا کے درمیان پانچویں معاشی مذاکرات میں شرکت کے لیے جمہوریہ کوریا کے اپنے چار روزہ سرکاری دورے پر ہیں۔ وہ اے آئی آئی بی کے بورڈ آف گورنرس کی دوسری سالانہ میٹنگ میں بھی شرکت کریں گے۔


    ۔۔۔۔۔۔۔۔۔۔۔۔۔۔۔۔۔۔۔۔۔


    (م ن ۔اس ۔ ن ر۔ 15.06.2017 )


    U – 2747

    
    
    (Release ID: 1492868) Visitor Counter : 4