      କୌଶଳ ବିକାଶ ଓ ଉଦ୍ଯୋଗ ମନ୍ତ୍ରଣାଳୟ

      କୌଶଳ ବିକାଶ ଓ ଉଦ୍ୟୋଗ ମନ୍ତ୍ରଣାଳୟର 3 ବର୍ଷର ସଫଳତା 1.17 କୋଟି ଲୋକଙ୍କୁ ଦକ୍ଷତା ବିକାଶ ପ୍ରଶିକ୍ଷଣ
      Posted On: 06 JUN 2017 5:07PM by PIB Bhubaneshwar


    କେନ୍ଦ୍ରରେ ଅବସ୍ଥାପିତ ଏନଡିଏ ସରକାର ପ୍ରଗତିର ତିନିବର୍ଷ ପୂର୍ତ୍ତି ଅବସରରେ ଦକ୍ଷତା ବିକାଶ ଓ ଉଦ୍ୟୋଗ ରାଷ୍ଟ୍ରମନ୍ତ୍ରୀ (ସ୍ୱାଧୀନଦାୟିତ୍ୱ) ଶ୍ରୀ ରାଜୀବ ପ୍ରତାପ ରୁଡି କହିଛନ୍ତି ଯେ ସ୍କିଲ ଇଣ୍ଡିଆ କାର୍ଯ୍ୟକ୍ରମ ପ୍ରବର୍ତ୍ତନ ହେବାଠାରୁ ଆଜି ପର୍ଯ୍ୟନ୍ତ ଏମଏସଡିଇ ଯୋଜନା ଓ କାର୍ଯ୍ୟକ୍ରମ ମାଧ୍ୟମରେ 1.17 କୋଟିରୁ ଅଧିକ ଲୋକଙ୍କୁ ଦକ୍ଷତା ବିକାଶ ପ୍ରଶିକ୍ଷଣ ଦିଆଯାଇଛି ।

    ଏନଡିଏ ସରକାରଙ୍କ ତିନିବର୍ଷ ପୂର୍ତ୍ତି ଅବସରରେ ସାମ୍ବାଦିକମାନଙ୍କୁ ଉଦବୋଧନ ଦେଇ ଶ୍ରୀ ରୁଡି କହିଛନ୍ତି ଯେ ସ୍କିଲ ଇଣ୍ଡିଆ ଏକ ନୀରବ ଆନ୍ଦୋଳନ । ଦେଶର ଭବିଷ୍ୟତ ବିକାଶ ନିମନ୍ତେ ସରକାର ଅନ୍ୟ ଘରୋଇ ସହଭାଗୀମାନଙ୍କ ସହ ମିଳିତ ଭାବେ ଏହାକୁ କାର୍ଯ୍ୟକାରୀ କରୁଛନ୍ତି । ଏହାକୁ ଖୁବ ସତର୍କତାର ସହ କାର୍ଯ୍ୟକାରୀ କରାଯିବ । କାରଣ ଏହା ଉପରେ ଆମ ଦେଶର ଯୁବଶକ୍ତିଙ୍କ ଭବିଷ୍ୟତ ନିର୍ଭରଶୀଳ । ଆମେ ଆଜି ଯେଉଁ ବୀଜରୋପଣ କରିବା, ତାର ସୁଫଳ ଆସନ୍ତା କାଲି ଆମକୁ ମିଳିବ । ତେଣୁ ପ୍ରଥମ ଦୁଇ ବର୍ଷରେ ଆମେ ଏହାର ଭିତ୍ତିଭୂମିକୁ ସୁଦୃଢ଼ କରିବା ନିମନ୍ତେ ପଦକ୍ଷେପ ନେଇଛୁ ।
    ଶ୍ରୀ ରୁଡି କହିଲେ ଯେ ପ୍ରଧାନମନ୍ତ୍ରୀ କୌଶଳ ବିକାଶ ଯୋଜନା (PMKVY) 2015 ଜୁଲାଇ 15 ତାରିଖ ଦିନ ଶୁଭାରମ୍ଭ କରାଯାଇଥିଲା । କେବଳ ତାହାରି ମାଧ୍ୟମରେ 26.5 ଲକ୍ଷରୁ ଅଧିକ ଲୋକଙ୍କୁ ସେମାନଙ୍କ ଋଚି ଓ ଆବଶ୍ୟକତା ଅନୁସାରେ ତାଲିମ ପ୍ରଦାନ କରାଯାଇଛି ଏବଂ ସେମାନଙ୍କ ମଧ୍ୟରୁ ପ୍ରାୟ 50 ପ୍ରତିଶତ ମହିଳା । ଏହା ଏକ ଶୁଭ ସଂକେତ ଯେ ଦିନକୁ ଦିନ ଅଧିକରୁ ଅଧିକ ମହିଳା ଏଭଳି ଦକ୍ଷତା ତାଲିମ ଗ୍ରହଣ କରିବାକୁ ଆଗେଇ ଆସୁଛନ୍ତି । ଗତ ବର୍ଷ ପିଏମକେଭିୱାଇ ମାଧ୍ୟମରେ ମହିଳା ପ୍ରାର୍ଥୀମାନଙ୍କ ମାତ୍ରା 40% ଥିଲା । ଚଳିତ ବର୍ଷ ପୁନଃପୌନିକ ଭାବେ ମହିଳା ଓ ପୁରୁଷଙ୍କ ଅନୁପାତ ସମାନ ରହିଥିବାରୁ ମୁଁ ଖୁବ ଉତଫୁଲ୍ଲିତ ବୋଲି ସେ ମତପୋଷଣ କରିଛନ୍ତି । ମନ୍ତ୍ରୀ ଶ୍ରୀ ରୁଡି କହିଲେ ଯେ “ସ୍କିଲ ଇଣ୍ଡିଆ କାର୍ଯ୍ୟକ୍ରମ ଦ୍ୱାରା ଯେତେବେଳେ ଗୁଣାତ୍ମକ ଶ୍ରମଶକ୍ତି ସୃଷ୍ଟି ହେଉଛନ୍ତି ବୋଲି ଦେଖିବେ, ସେତେବେଳେ ଶିଳ୍ପସଂସ୍ଥା/ଘରୋଇ ସେକ୍ଟର ମଧ୍ୟ ଏଥିରେ ଅଂଶୀଦାର ହେବାକୁ ଆଗେଇ ଆସିବେ । ଧୀରେ ଧୀରେ ଏଭଳି ଏକ ପରିବର୍ତ୍ତନର ପର୍ଯ୍ୟାୟ ସୃଷ୍ଟି ହେଉଥିବା ଆମେ ଲକ୍ଷ୍ୟ କରିପାରୁଛୁ । ବିଭିନ୍ନ ପର୍ଯ୍ୟାୟରେ ଆମ ସହ ଅଧିକରୁ ଅଧିକ କର୍ପୋରେଟ ସହଭାଗୀ ହେଉଛନ୍ତି – ତାହା ଶିକ୍ଷାନବୀଶଙ୍କୁ ନିୟୋଜିତ କରିବା କ୍ଷେତ୍ରରେ ହୋଇଥାଉ, ଭିତ୍ତିଭୂମି ସହାୟତା ଜନିତ ହୋଇଥାଉ, କର୍ପୋରେଟ ସାମାଜିକ ଦାୟିତ୍ୱବୋଧ (CSR) ମାଧ୍ୟମରେ ଲକ୍ଷ୍ୟ ପ୍ରଦାନ ଓ ଭଡା ସୂତ୍ରରେ ସମ୍ପଦ ଯୋଗାଣ ଲାଗି ହୋଇଥାଉ ।”
    ଏ କ୍ଷେତ୍ରରେ ହେଉଥିବା ଠକେଇକୁ ନିୟନ୍ତ୍ରଣ କରିବା ସମ୍ପର୍କୀତ ଏକ ପ୍ରଶ୍ନର ଉତ୍ତରରେ ଶ୍ରୀ ରୁଡି କହିଲେ ଯେ “ପିଏମକେଭିୱାଇ ଏଜେନ୍ସି ଭାବେ ନିଜକୁ ଦାବିକରି କେତେକ ମୁଷ୍ଟିମେୟ ସଂସ୍ଥା ବେକାର ଯୁବକଯୁବତୀମାନଙ୍କୁ କର୍ମନିଯୁକ୍ତି ଦେବାର ପ୍ରତିଶ୍ରୁତି ଦେଇ ଅର୍ଥଦାବି କରୁଛନ୍ତି । ସେମାନେ ଏମଏସଡିଇ ନାମରେ ଜନସାଧାଣଣଙ୍କୁ ଠକୁଛନ୍ତି । ଏଭଳି ବିଜ୍ଞାପନମାନ ବିଶେଷ କରି ଆଞ୍ଚଳିକ ସମ୍ବାଦପତ୍ର ମାନଙ୍କରେ ଦେଖିବାକୁ ମିଳୁଛି । ଆମେ ଏଭଳି ଘଟଣାକୁ ନିନ୍ଦା କରୁଛୁ ଏବଂ ସେମାନଙ୍କ ନାମରେ ଏଫଆଇଆର ମଧ୍ୟ ରୁଜୁ କରୁଛୁ ।” ଏଭଳି ଠକମାନଙ୍କ ପ୍ରତି ଜନସାଧାରଣ ସତର୍କ ରହିବା ଉଚିତ ଏବଂ କୌଣସି କେନ୍ଦ୍ରରେ ଯୋଗଦାନ କରିବା ପୂର୍ବରୁ ସେମାନେ ଉପଯୁକ୍ତ ତଥା ସ୍ୱୀକୃତିପ୍ରାପ୍ତ କେନ୍ଦ୍ର କି ନୁହନ୍ତି ତାହା ପରିଖି ନେବା ଆବଶ୍ୟକ ବୋଲି ସେ ସତର୍କ କରାଇ ଦେଇଥିଲେ ।
    ଏହି ଅବସରରେ ସୂଚନା ଦେଇ ଏମଏସଡିଇ ସଚିବ ଶ୍ରୀ କେ.ପି.କ୍ରିଷ୍ଣନ କହିଲେ ଯେ ଧନ୍ଦାମୂଳକ ଶିକ୍ଷା ଭାରତୀୟ ସମ୍ବିଧାନର ସପ୍ତମ ପରିଶିଷ୍ଟରେ ଥିବା ମିଳିତ ତାଲିକାରେ ଥିବା 52 ଟି ପ୍ରସଙ୍ଗ ମଧ୍ୟରୁ ଅନ୍ୟତମ । ଏହାର ଅର୍ଥ ହେଲା ରାଜ୍ୟ ସରକାରମାନେ ନିଜ ରାଜ୍ୟରେ ଏଭଳି ବ୍ୟବସ୍ଥାକୁ କାର୍ଯ୍ୟକାରୀ କରିବା ଦିଗରେ ମୂଳତଃ କାର୍ଯ୍ୟ କରିବେ ଏବଂ ଏଥିରେ କେନ୍ଦ୍ର ସରକାର ସହଯୋଗ କରିବେ । ଶ୍ରୀ କ୍ରିଷ୍ଣନ କହିଲେ ଯେ ଏମଏସଡିଇ ରାଜ୍ୟ ଦକ୍ଷତା ବିକାଶ ମିଶନ ସହ ମିଶି ସ୍ୱଳ୍ପକାଳୀନ ତାଲିମ କାର୍ଯ୍ୟକ୍ରମ ବ୍ୟବସ୍ଥା କରିଛନ୍ତି । ପୁଣି, ବିଶ୍ୱବ୍ୟାଙ୍କର ସଙ୍କଳ୍ପ ଭଳି ଯୋଜନା ରାଜ୍ୟସ୍ତରରେ ପ୍ରବର୍ତ୍ତନ କରାଯାଉଛି । ଖୁବ ଶୀଘ୍ର ଆମର ଉଦ୍ୟମ ଏ ଦିଗରେ ଲକ୍ଷ୍ୟସ୍ଥଳରେ ପହଂଚିବାରେ ସହାୟକ ହେବ ।
    ମନ୍ତ୍ରଣାଳୟର ଅନ୍ୟ ବରିଷ୍ଠ କର୍ମକର୍ତ୍ତାମାନେ ଏ ସମ୍ପର୍କରେ ସୂଚନା ଦେଇ କହିଲେ ଯେ ଏବେ ଯୋଗାଣଭିତ୍ତିକ କୌଶଳ ବିକାଶଠାରୁ ଆବଶ୍ୟକତା ଭିତିକ କାର୍ଯ୍ୟକ୍ରମ ପ୍ରବର୍ତ୍ତନ ଦିଗରେ ସେମାନେ ପ୍ରୟାସ ଆରମ୍ଭ କରିଛନ୍ତି । ତଦ୍ଦ୍ୱାରା ଦେଶର କୌଣସି କୁଶଳୀ ଯୁବକଯୁବତୀ ଆଉ ବେକାର ହୋଇ ବସି ରହିବେ ନାହିଁ ।
    ଏହି ଗଣମାଧ୍ୟମ ଭାବ ବିନିମୟ କାର୍ଯ୍ୟକ୍ରମ ଅବସରରେ ଗୁରୁତ୍ୱର ସହ ଉପସ୍ଥାପନ କରାଯାଇଥିଲା ଯେ ଏବେ କୌଶଳ ତାଲିମ ଗ୍ରହଣ ପାଇଁ ଯୁବକଯୁବତୀମାନଙ୍କ ସଂଖ୍ୟାରେ ପାଞ୍ଚଗୁଣ ଅଭିବୃଦ୍ଧି ଘଟିଛି । ଶିକ୍ଷାନବୀଶ ତାଲିମ ଆଇନ ଏନଏପିଏସରେ ସରକାର ଘଟାଇଥିବା ବ୍ୟାପକ ପରିବର୍ତ୍ତନର ମୁଖ୍ୟତଃ ଏହା ପରିଣାମ ଯେଉଁଠାରେ ସରକାର ଶିଳ୍ପସଂସ୍ଥାମାନଙ୍କୁ ପ୍ରୋତ୍ସାହନ ଯୋଗାଣ ସହ ଶିକ୍ଷାନବୀଶ ମାନଙ୍କୁ ନିଯୁକ୍ତି କରିବା ସକାଶେ ଉତ୍ସାହିତ କରୁଛନ୍ତି । ଏନଏପିଏସ ମାଧ୍ୟମରେ ଅଦ୍ୟାବଧି 5.9 ଲକ୍ଷ ଶିକ୍ଷାନବୀଶ କର୍ମନିଯୁକ୍ତି ପାଇସାରିଛନ୍ତି ।
    କୌଶଳ ବିକାଶ ଓ ଉଦ୍ୟୋଗ ମନ୍ତ୍ରଣାଳୟର ସମସ୍ତ ସାଫଲ୍ୟ ମଧ୍ୟରୁ ପ୍ରମୁଖ ସାଫଲ୍ୟଗୁଡିକ ନିମ୍ନରେ ପ୍ରଦାନ କରାଗଲା – • ଏମଏସଡିଇ କାର୍ଯ୍ୟକ୍ରମ ମାଧ୍ୟମରେ 1.17 କୋଟିରୁ ଅଧିକ ଲୋକଙ୍କୁ ତାଲିମ ପ୍ରଦାନ ।
    • ଏମ୍ଏସଡିଇର ଫ୍ଲାଗସିପ ଯୋଜନା ପ୍ରଧାନମନ୍ତ୍ରୀ କୌଶଳ ବିକାଶ ଯୋଜନା ମାଧ୍ୟମରେ 26.5 ଲକ୍ଷ ପ୍ରାର୍ଥୀ ତାଲିମପ୍ରାପ୍ତ ।
    • ପିଏମକେଭିୱାଇ କାର୍ଯ୍ୟକ୍ରମ ମାଧ୍ୟମରେ ପ୍ରାକ୍ ଅଧ୍ୟୟନକୁ ସ୍ୱୀକୃତି ପୂର୍ବକ ସଂଗଠିତ କ୍ଷେତ୍ରରେ 4.82 ଲକ୍ଷରୁ ଊର୍ଦ୍ଧ୍ଵ ଲୋକଙ୍କୁ ସାମିଲ କରାଯାଇଛି । ଏହି କାର୍ଯ୍ୟକ୍ରମ ପ୍ରାର୍ଥୀଙ୍କଠାରେ ଥିବା ଦକ୍ଷତାକୁ ସ୍ୱୀକୃତି ପ୍ରଦାନ କରେ ଏବଂ ଯୁବକଙ୍କୁ ପ୍ରମାଣପତ୍ର ଦେଇଛି (13000 ରବର ଟ୍ୟାପର, 250 ରୁ ଅଧିକ ରେଳବାଇ କୁଲି ଓ ରାଷ୍ଟ୍ରପତିଭବନର 1500 କର୍ମଚାରୀ) ।
    • 480 ରୁ ଅଧିକ ପ୍ରଧାନମନ୍ତ୍ରୀ କୌଶଳ କେନ୍ଦ୍ର ଘୋଷିତ । ଯାହାକି କୌଶଳ ବିକାଶ ପାଇଁ ମଡେଲ କେନ୍ଦ୍ର ଭାବେ କାର୍ଯ୍ୟକରିବ ଏବଂ ଦେଶର ପ୍ରତ୍ୟକ ଜିଲ୍ଲାରେ କୌଶଳ ତାଲିମ ପ୍ରଦାନରେ ସହାୟକ ହେବ । ସେଥିମଧ୍ୟରୁ 162 ଟି ମଡେଲ କେନ୍ଦ୍ର ସ୍ଥାପିତ ହୋଇସାରିଛି ।
    • 1381 ଟି ନୂଆ ଆଇଟିଆଇ ଖୋଲାଯାଇଛି । ଯେଉଁଥିରେ 5 ଲକ୍ଷରୁ ଅଧିକ ସିଟ୍ ରହିଛି । ଏହିସବୁ ଆଇଟିଆଇ ମାନଙ୍କରେ ଶିକ୍ଷା ଓ ତାଲିମ ପରିବେଶକୁ ଆମୂଳଚୂଳ ଭାବେ ପରିବର୍ତ୍ତନ କରାଯାଇଛି ।
    • ଏନଏସଡିସି ଅଧୀନରେ 1 କୋଟିରୁ ଅଧିକ ଲୋକଙ୍କୁ ତାଲିମ ପ୍ରଦାନ କରାଯାଇଛି । ଏବଂ ସ୍ୱଳ୍ପକାଳୀନ ତାଲିମ ବାତାବରଣକୁ କେନ୍ଦ୍ର ସ୍ଥାପନା ଦିନଠାରୁ ସକ୍ରିୟ କରାଯାଇଛି ।
    • ଯୁବ ଉଦ୍ୟୋଗୀ ସୃଷ୍ଟି ଏବଂ ଆତ୍ମନିର୍ଭରଶୀଳ ବ୍ୟବସ୍ଥାକୁ ବ୍ୟାପକ କରିବା ଲାଗି ପ୍ରଧାନମନ୍ତ୍ରୀ ଯୁବ ଯୋଜନା ଆରମ୍ଭ କରାଯାଇଛି । 5 ବର୍ଷ ମଧ୍ୟରେ 14.5 ଲକ୍ଷ ଯୁବକଙ୍କୁ ତାଲିମ ପାଇଁ ଲକ୍ଷ୍ୟ ଧାର୍ଯ୍ୟ କରାଯାଇଛି ।
    • ଦିନକୁ ଦିନ ଡ୍ରାଇଭରମାନଙ୍କ ଚାହିଦା ବୃଦ୍ଧିକୁ ଲକ୍ଷ୍ୟରେ ରଖି ଏମଏସଡିଇ ଡ୍ରାଇଭର ତାଲିମ ପ୍ରତିଷ୍ଠାନ ଦେଶବ୍ୟାପୀ ଆରମ୍ଭ କରିଛି । 2017 ଶେଷ ସୁଦ୍ଧା ଏଭଳି 50 ଟି କେନ୍ଦ୍ର ସ୍ଥାପନର ଲକ୍ଷ୍ୟ ଧାର୍ଯ୍ୟ ହୋଇଛି ।
    • ଜାମ୍ମୁକାଶ୍ମୀରରେ ସ୍ୱତନ୍ତ୍ର ଯୋଜନା ଓଡାନ ଆରମ୍ଭ ହୋଇଛି ଏବଂ ଉତ୍ତରପୂର୍ବାଂଚଳରେ ଅନ୍ୟାନ୍ୟ କାର୍ଯ୍ୟକ୍ରମ ମାଧ୍ୟମରେ ଏହି କ୍ଷେତ୍ରର ବିକାଶ ପାଇଁ ଯୁବକମାନଙ୍କ ଲାଗି ବିକାଶ ସୁଯୋଗ ସୃଷ୍ଟି କାର୍ଯ୍ୟକ୍ରମ ମାନ ଆରମ୍ଭ କରାଯାଇଛି ।
    • ଆଇଟିଇ ସିଙ୍ଗାପୁର ଢ଼ାଂଚାରେ 4 ଟି ନୂଆ ଏଟିଆଇକୁ ଦକ୍ଷତା ବିକାଶ ପ୍ରତିଷ୍ଠାନ ପର୍ଯ୍ୟାୟକୁ ଉନ୍ନିତ କରାଯାଇଛି ।
    • ଆଧାର ସଂଯୋଗ, ସୁଦୃଢ଼ ମନିଟରିଂ ଏବଂ ଉତ୍ତମ ପାଠ୍ୟକ୍ରମ ମାଧ୍ୟମରେ କୌଶଳ ବିକାଶ ନିମନ୍ତେ ଏମଏସଡିଇ ଭାରୀ ଗୁଣାତ୍ମକ ମାନ ଉପରେ ଗୁରୁତ୍ୱ ଆରୋପ କରିଛି । ସଙ୍କଳ୍ପ ଭଳି ବିଶ୍ୱବ୍ୟାଙ୍କ ଦ୍ୱାରା ପରିଚାଳିତ ଯୋଜନା ଏହାକୁ ସହାୟତା ଯୋଗାଇ ଦେଉଛି ।
    • ସମାନ ସର୍ତ୍ତାବଳୀ, ଜାତୀୟ ଦକ୍ଷତା ଯୋଗ୍ୟତା ଢ଼ାଂଚା ଏବଂ ଆଇଟିଆଇ ମାନଙ୍କର ଆଇଏସଓ ପ୍ରମାଣପତ୍ର ମଧ୍ୟରେ ଏମଏସଡିଇ ସମନ୍ୱୟ ସ୍ଥାପନ କରିଛି ।
    • ସମସ୍ତ କାର୍ଯ୍ୟକ୍ରମ ତଥା ବିଶେଷ କରି ଦିବ୍ୟାଙ୍କମାନଙ୍କୁ ଏଥିରେ ସାମିଲ କରିବା ପାଇଁ ସ୍କିଲ ଇଣ୍ଡିଆ ସମାଯୋଜନ ଏବଂ ସମ୍ପ୍ରସାରଣକୁ ପ୍ରୋତ୍ସାହନ ପ୍ରଦାନ କରୁଛି ।
    • ବିଶ୍ୱବ୍ୟାପୀ ଚଳନଶୀଳତାର ବିକାଶ ନିମନ୍ତେ 11 ଟି ଦେଶଙ୍କ ସହ ଭାରତ ସହଭାଗୀତା ମାଧ୍ୟମରେ କୌଶଳ ବିକାଶ କାର୍ଯ୍ୟକ୍ରମ ଜାରି ରଖିଛି ।
    • ସମସ୍ତ ଜାତୀୟ ମିଶନକୁ କୌଶଳ ବିକାଶ ଜନିତ ସହଯୋଗ ପ୍ରଦାନ ଏବଂ ଅଦ୍ୟାବଧି 20 ଟି ମଧ୍ୟରୁ 18 ଟି ମନ୍ତ୍ରଣାଳୟ ସହ ସହଭାଗୀତା ।
    • ବିଦ୍ୟାଳୟ ଓ ବିଶ୍ୱବିଦ୍ୟାଳୟରେ ଭିତ୍ତିଭୂମି ଓ ଦକ୍ଷତା ଶିକ୍ଷା ପାଇଁ ରାଜ୍ୟମାନଙ୍କୁ ଏମଏସଡିଇର ସହାୟତା ପ୍ରଦାନ ।
    • ଶିକ୍ଷାନବିଶ ତାଲିମ, ସିଏସଆର, ଭିତ୍ତିଭୂମି କ୍ଷେତ୍ରରେ ସହଭାଗୀତା ଏବଂ ଭଡା ସୂତ୍ରରେ ଶିଳ୍ପସଂସ୍ଥାମାନଙ୍କୁ ଏମଏସଡିଇ କୌଶଳ ବିକାଶ ଯୋଗାଇ ଦେଉଛି । ଏନଏପିଏସ ମାଧ୍ୟମରେ 6 ଲକ୍ଷରୁ ଅଧିକ ଶିକ୍ଷାନବିଶଙ୍କୁ ନିଯୁକ୍ତି ପ୍ରଦାନ ।
    • ଆଇଟିଆଇ ଛାତ୍ରଛାତ୍ରୀଙ୍କ ଶିକ୍ଷାତୂଲ୍ୟ ବ୍ରୀଜ କୋର୍ସ ସୃଷ୍ଟି ନିମନ୍ତେ ଏମଏସଡିଇ ସହ ଏମଏଚଆରଡିର ସହବନ୍ଧନ ।
    • ଦେଶରେ ପରିଚାଳନା ବ୍ୟବସ୍ଥା ପ୍ରକ୍ରିୟାକୁ ସହଜ କରିବା ଦିଗରେ ସ୍କିଲ ଇଣ୍ଡିଆ ମାଧ୍ୟମରେ ବ୍ୟବହାରିକ ପ୍ରଯୁକ୍ତି ବ୍ୟବସ୍ଥା । • ସଶସ୍ତ୍ର ସେନା (ନୌସେନା, ସ୍ଥଳସେନା ଓ ଆକାଶବାହିନୀ), ସିଆରପିଏଫ ଯବାନମାନଙ୍କ ନିମନ୍ତେ ଏମଏସଡିଇ ବିଶେଷ କୌଶଳ ବିକାଶ ପ୍ରକଳ୍ପମାନ ଆରମ୍ଭ କରିଛି ।
    

    
    (Release ID: 1492257) Visitor Counter : 3