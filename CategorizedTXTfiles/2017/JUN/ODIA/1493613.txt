      ରେଳ ମନ୍ତ୍ରଣାଳୟ

      ଓଡ଼ିଶା, ଆସାମରେ ରେଳବାଇର ବିଭିନ୍ନ ସେବାକୁ ଉଦଘାଟନ କଲେ ରେଳ ମନ୍ତ୍ରୀ ସୁରେଶ ପ୍ରଭୁ
      Posted On: 19 JUN 2017 9:02PM by PIB Bhubaneshwar


    ରେଳମନ୍ତ୍ରୀ ଶ୍ରୀ ସୁରେଶ ପ୍ରଭାକର ପ୍ରଭୁ ରେଳ ଭବନରୁ ଆଜି ( 19.06.2017 ) ଭିଡିଓ କନଫରେନ୍ସିଂ ଜରିଆରେ ଓଡ଼ିଶା ଓ ଆସାମରେ ରେଳବାଇର ବିଭିନ୍ନ ସେବାକୁ ଉଦଘାଟନ କରିଛନ୍ତି । ପେଟ୍ରୋଲିୟମ ଏବଂ ପ୍ରାକୃତିକ ଗ୍ୟାସ ରାଷ୍ଟ୍ରମନ୍ତ୍ରୀ ( ସ୍ୱାଧୀନ ) ଧର୍ମେନ୍ଦ୍ର ପ୍ରଧାନ ଏବଂ ଲୋକସଭା ସାଂସଦ ଡକ୍ଟର ପ୍ରସନ୍ନ କୁମାର ପାଟ୍ଟଶାଣୀ ଉତ୍ସବକୁ ସ୍ୱତନ୍ତ୍ର ଭାବେ ଆମନ୍ତ୍ରିତ ହୋଇଥିଲେ । ରେଲୱେ ବୋର୍ଡ ଅଧ୍ୟକ୍ଷ ଏ କେ ମିତ୍ତଲ , ଟ୍ରାଫିକ୍ ରେଲୱେ ବୋର୍ଡ ସଦସ୍ୟ ମହମ୍ମଦ ଜାନସେଦ ଏବଂ ରେଲୱେ ବୋର୍ଡର ଅନ୍ୟାନ୍ୟ ସଦସ୍ୟ ଏବଂ ଅଧିକାରୀଗଣ ଉତ୍ସବରେ ଉପସ୍ଥିତ ଥିଲେ ।


    1 . ବୋଲଗଡ଼ ରୋଡ ଏବଂ ନୟାଗଡ଼ ଟାଉନ ମଧ୍ୟରେ ନୂତନ ରେଳ ଲାଇନ


    • 1994-95 ରେ 801.78 କୋଟି ଟଙ୍କା ବ୍ୟୟ ଅଟକଳରେ ଖୋର୍ଦ୍ଧା ରୋଡ - ବଲାଙ୍ଗିର ମଧ୍ୟରେ 289 କିଲୋମିଟରର ନୂତନ ରେଳଲାଇନ ପାଇଁ ବ୍ୟବସ୍ଥା ଥିଲା ।


    • ବୋଲଗଡ଼ ରୋଡ ଏବଂ ନୟାଗଡ଼ ଟାଉନ ( 12 କି . ମି .) ମଧ୍ୟରେ ରେଳ ଲାଇନ ନିର୍ମାଣ ଶେଷ ହୋଇଛି । ଶେଷ ହୋଇଥିବା ରେଳ ଲାଇନର ଦୈର୍ଘ୍ୟ 65 କିଲୋମିଟର ।


    • ଟ୍ରେନ ନଂ - 58429/58430/58431/58432 ( ଖୋର୍ଦ୍ଧାରୋଡ - ବଲାଙ୍ଗିର ) ପାସେଞ୍ଜର ଟ୍ରେନ ଗୁଡ଼ିକୁ ନୟାଗଡ଼ ଟାଉନ ପର୍ଯ୍ୟନ୍ତ ସମ୍ପ୍ରସାରିତ କରାଯାଇଛି ।


    • ରଥଯାତ୍ରା ସମୟରେ ବହୁସଂଖ୍ୟକ ତୀର୍ଥଯାତ୍ରୀ ଭ୍ରମଣ ଉଦ୍ଦେଶ୍ୟରେ ପୁରୀ ଯାଇଥାନ୍ତି । ଏହି ଟ୍ରେନରେ ନୟାଗଡ଼ ଟାଉନରୁ ପୁରୀ ଯିବା ପାଇଁ ତୀର୍ଥଯାତ୍ରୀଙ୍କ ନିମନ୍ତେ ସୁବିଧା ହେବ । ଟ୍ରେନରେ 12 ଟି ବଗି ରହିବ ଏବଂ ଏହା ଦୈନିକ ସେବା ଯୋଗାଇବ ।


    • ସ୍ଥାନୀୟ ଅଞ୍ଚଳର ଲୋକଙ୍କ ଦୀର୍ଘ ଦିନର ଦାବିକୁ ଏହା ପୂରଣ କରିବାରେ ସହାୟକ ହେବ ।


    2 . ନୟାଗଡ଼ ଟାଉନ ରେଳ ଷ୍ଟେସନ କୋଠା


    • ଖୋର୍ଦ୍ଧା ରୋଡ – ବଲାଙ୍ଗିର ସେକ୍ସନ ମଧ୍ୟରେ ଏହା ଏକ ‘ E ’ ଶ୍ରେଣୀର ଷ୍ଟେସନ ଏବଂ 2.5 କୋଟି ଟଙ୍କାରେ ନିର୍ମାଣ ହୋଇଛି ।


    • ଷ୍ଟେସନରେ ଯାତ୍ରୀଙ୍କ ପାଇଁ ସମସ୍ତ ସୁବିଧା , ଯଥା : ଟିକେଟ ବୁକିଂ , ସର୍ବସାଧାରଣଙ୍କ ସୂଚନା ସୁବିଧା , ପ୍ରତୀକ୍ଷାଳୟ , ପ୍ଲାଟଫର୍ମ , ଶୌଚାଳୟ ଏବଂ ପାନୀୟ ଜଳ ସୁବିଧା ରହିଛି ।


    • ଭିନ୍ନକ୍ଷମ ଯାତ୍ରୀଙ୍କ ପାଇଁ ହ୍ୱିଲ ଚେୟାର ସୁବିଧା ରହିଛି । ଯାତ୍ରୀଙ୍କୁ ସ୍ୱାସ୍ଥ୍ୟ ସେବା ଯୋଗାଇ ଦେବାକୁ ଷ୍ଟ୍ରେଚର ମଧ୍ୟ ରହିଛି ।


    3 . ବୋଲଗଡ଼ ଟାଉନ ପାସେଞ୍ଜର ହଲ୍ଟ


    • ଯାତ୍ରୀଙ୍କ ସୁବିଧା ପାଇଁ 2016 ଅକ୍ଟୋବର 13 ତାରିଖରେ ବୋଲଗଡ଼ ପାସେଞ୍ଜର ହଲ୍ଟ ନିର୍ମାଣ ପାଇଁ ମଞ୍ଜୁରି ମିଳିଥିଲା । ପୂର୍ବତଟ ରେଳବାଇ ଖୋର୍ଦ୍ଧା ଡିଭିଜନର ଖୋର୍ଦ୍ଧାରୋଡ - ବଲାଙ୍ଗିର ନୂତନ ରେଳ ଲାଇନରେ ରାଜସୁନାଖଳା ଏବଂ ବୋଲଗଡ଼ ରୋଡ ଷ୍ଟେସନ ମଧ୍ୟରେ ଏହି ପାସେଞ୍ଜର ହଲ୍ଟ ଅବସ୍ଥିତ । 98 ଲକ୍ଷ ଟଙ୍କା ଖର୍ଚ୍ଚରେ ଏହା ନିର୍ମିତ ହୋଇଛି ।


    • ଏଠାରେ 360 ମିଟର ଦୈର୍ଘ୍ୟର ଉଚ୍ଚସ୍ତରୀୟ ପ୍ଲାଟଫର୍ମ , 25 ବର୍ଗ ମିଟରର ବୁକିଂ କାଉଣ୍ଟର ଓ ପ୍ରତୀକ୍ଷାଳୟ , 900 ବର୍ଗ ମିଟରର ଏପ୍ରୋଚ୍ ରୋଡ ଏବଂ ଏକ ଟ୍ୟୁବ ୱେଲ ରହିଛି ।


    4 . କାମାକ୍ଷା ମନ୍ଦିର ପରିସରରେ ଏକ ପିଆରଏସ୍

      * କାମାକ୍ଷା ମନ୍ଦିର ପରିସରରେ ଏକ ପିଆରଏସ୍ ( ପାସେଞ୍ଜର ରିଜର୍ଭେସନ ସିଷ୍ଟମ ) କୁ ମନ୍ତ୍ରୀ ଏହି ଅବସରରେ ଉଦଘାଟନ କରିଥିଲେ । ଏହା 7.5.2017ରୁ କାର୍ଯ୍ୟ କରୁଥିବା ସେ ଘୋଷଣା କରିଥିଲେ । କାମାକ୍ଷା ମନ୍ଦିର ପରିଚାଳନା ମଣ୍ଡଳୀ ଦ୍ୱାରା ଏହା ପରିଚାଳିତ ହେବ , ଯାହାଦ୍ୱାରା କି ପ୍ରାୟ 5 ହଜାର ଯାତ୍ରୀଙ୍କୁ ସେବା ଉପଲବ୍ଧ ହୋଇପାରିବ ।

    • ପର୍ଯ୍ୟଟନ ଦୃଷ୍ଟିରୁ ଏହା ଏକ ଗୁରୁତ୍ୱପୂର୍ଣ୍ଣ ସ୍ଥାନ ଏବଂ ଅମ୍ମୁବୁଷି ମେଳା ସମୟରେ ଲକ୍ଷାଧିକ ଯାତ୍ରୀଙ୍କ ସମାଗମ ହୋଇଥାଏ ।


    • ଏବେ ନର୍ଥଇଷ୍ଟ ଫ୍ରାଣ୍ଟିଏର ରେଲୱେ ଅଧୀନରେ 249ଟି ସ୍ଥାନରେ କମ୍ପ୍ୟୁଟରୀକୃତ ଟିକେଟ ସଂରକ୍ଷଣ ସୁବିଧା ଉପଲବ୍ଧ ହେଉଥିଲା । ବର୍ତ୍ତମାନ ଏହି ସଂଖ୍ୟା 250 ରେ ପହଞ୍ଚିଛି ( ଏଥିରେ ଆସାମର 115 ଟି ସ୍ଥାନ ରହିଛି ) ।


    ************

    
    
    (Release ID: 1493613) Visitor Counter : 2
    
    
    
    
    

*