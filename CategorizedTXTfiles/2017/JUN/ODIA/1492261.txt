      ଅର୍ଥ ମନ୍ତ୍ରଣାଳୟ

      ଜୁଲାଇ ପହିଲାରୁ ଜିଏସଟି ଅଧିନିୟମର କାର୍ଯ୍ୟକାରିତାକୁ ସୁଗମ କରିବା ଲାଗି ବ୍ୟବସାୟ ଏବଂ ଶିଳ୍ପ କ୍ଷେତ୍ରକୁ ଆବଶ୍ୟକ ସହାୟତା ଯୋଗାଇବା ଉଦ୍ଦେଶ୍ୟରେ ବିଭିନ୍ନ ମନ୍ତ୍ରଣାଳୟ/ବିଭାଗ ଓ ରାଷ୍ଟ୍ରାୟତ ଉଦ୍ୟୋଗରେ ଜିଏସଟି ସୁବିଧା କେନ୍ଦ୍ର ଖୋଲିବା ଲାଗି କ୍ୟାବିନେଟ୍ ସଚିବଙ୍କ ନିର୍ଦ୍ଦେଶ
      Posted On: 06 JUN 2017 5:19PM by PIB Bhubaneshwar


    ବିଭିନ୍ନ ମନ୍ତ୍ରଣାଳୟ ଏବଂ ବିଭାଗରେ ବସ୍ତୁ ଓ ସେବା କର(ଜିଏସଟି) ସୁବିଧା କେନ୍ଦ୍ର ଖୋଲିବା ଲାଗି ସମ୍ପୃକ୍ତ ବିଭାଗୀୟ କର୍ତ୍ତୃପକ୍ଷଙ୍କୁ ଭାରତ ସରକାରଙ୍କ କ୍ୟାବିନେଟ ସଚିବ ଶ୍ରୀ ପିକେ ସିହ୍ନା ନିର୍ଦ୍ଦେଶ ଦେଇଛନ୍ତି । ଶ୍ରୀ ସିହ୍ନା କହିଛନ୍ତି ଯେ ଏହି କେନ୍ଦ୍ର ଆସନ୍ତା ଜୁଲାଇ ପହିଲାରୁ ଲାଗୁ ହେଉଥିବା ଜିଏସଟି ଅଧିନିୟମର କାର୍ଯ୍ୟକାରୀତାକୁ ସୁଗମ କରିବା ସକାଶେ ବିଭିନ୍ନ ମନ୍ତ୍ରଣାଳୟ/ବିଭାଗ ସହିତ ଜଡ଼ିତ ବ୍ୟବସାୟୀକ ସଂଗଠନ ଏବଂ ଶିଳ୍ପାନୁଷ୍ଠାନକୁ ଯଥାସମ୍ଭବ ସହାୟତା ଯୋଗାଇଦେବ । ବିଭିନ୍ନ ମନ୍ତ୍ରଣାଳୟ ଏବଂ ବିଭାଗକୁ ଏ ସଂକ୍ରାନ୍ତରେ ପତ୍ର ଲେଖି କ୍ୟାବିନେଟ୍ ସଚିବ ଦର୍ଶାଇଛନ୍ତି ଯେ ଜିଏସଟି ସୁବିଧା କେନ୍ଦ୍ର ସମ୍ପୃକ୍ତ ବିଭାଗ/ମନ୍ତ୍ରଣାଳୟର ଅଧିକୃତ ଅଧିକାରୀ କିମ୍ବା ଅର୍ଥନୈତିକ ପରାମର୍ଶଦାତାଙ୍କ ଅଧ୍ୟକ୍ଷତାରେ ଗଠିତ ଦଳ ଦ୍ୱାରା ପରିଚାଳିତ ହେବ । ସେ କହିଛନ୍ତି ଯେ କୌଣସି ଟିକସଦାତାଙ୍କ ଆଇନଗତ କିମ୍ବା ଟିକସ ସଂକ୍ରାନ୍ତୀୟ ସମସ୍ୟାର ସମାଧାନ ଲାଗି ଅର୍ଥ ମନ୍ତ୍ରଣାଳୟର ରାଜସ୍ୱ ବିଭାଗ ପକ୍ଷରୁ ହେଲ୍ପଲାଇନ୍ କାର୍ଯ୍ୟକାରୀ କରାଯିବ । ଅନ୍ୟପକ୍ଷରେ ଜିଏସଟି ସୁବିଧା କେନ୍ଦ୍ର ସମ୍ପୃକ୍ତ ମନ୍ତ୍ରଣାଳୟ ସହ ଜଡ଼ିତ ଶିଳ୍ପାନୁଷ୍ଠାନ କିମ୍ବା ବ୍ୟବସାୟିକ ପ୍ରତିଷ୍ଠାନର ବିଭିନ୍ନ ଅଭିଯୋଗର ସମାଧାନ କରିବା ଲାଗି ପ୍ରାଥମିକ କର୍ତ୍ତୃପକ୍ଷ

    
    ରୂପେ କାର୍ଯ୍ୟ କରିବ । ଏହା ଜିଏସଟି କାର୍ଯ୍ୟକାରୀ କରିବାରେ ଗଭୀର ପ୍ରଭାବ ପକାଇବ ବୋଲି କ୍ୟାବିନେଟ୍ ସଚିବ ଉଲ୍ଲେଖ କରିଥିଲେ । ବିଭିନ୍ନ ମନ୍ତ୍ରଣାଳୟ ଏବଂ ବିଭାଗକୁ କ୍ୟାବିନେଟ୍ ସଚିବ ଲେଖିଥିବା ତାଙ୍କ ପତ୍ରରେ ଆହୁରି ଦର୍ଶାଛନ୍ତି ଯେ ସମ୍ପୃକ୍ତ ମନ୍ତ୍ରଣାଳୟ/ବିଭାଗ ନିଜ ପ୍ରଶାସନିକ ପରିଚାଳନାଧୀନ ଥିବା ରାଷ୍ଟ୍ରାୟତ୍ତ ଉଦ୍ୟୋଗଗୁଡ଼ିକରେ ଜୁଲାଇ ପହିଲା, 2017 ସୁଦ୍ଧା ଜିଏସଟି ଲାଗୁ କରିବା ଆବଶ୍ୟକ । ଜିଏସଟି କାର୍ଯ୍ୟକାରୀ କରିବା ଲାଗି ପିଏସୟୁର ସିଏମଡି/ଅଧ୍ୟକ୍ଷଙ୍କ ସହିତ ବୈଠକ କରି ଆଲୋଚନା କରିବା ନିମନ୍ତେ ମନ୍ତ୍ରଣାଳୟ/ବିଭାଗର ସଚିବମାନଙ୍କୁ କ୍ୟାବିନେଟ୍ ସଚିବ ନିର୍ଦ୍ଦେଶ ଦେଇଛନ୍ତି । କ୍ୟାବିନେଟ ସଚିବ ଆହୁରି ଦର୍ଶାଇଛନ୍ତି ଯେ ପ୍ରତ୍ୟେକ ରାଷ୍ଟ୍ରାୟତ୍ତ ଉଦ୍ୟୋଗ ଏକ ଜିଏସଟି ସେଲ୍ କାର୍ଯ୍ୟକାରୀ କରିବା ଆବଶ୍ୟକ ଯେଉଁଥିରେ ଜିଏସଟି ଅଧିନିୟମର ନିୟମାବଳୀ/ଦର ଢାଞ୍ଚା ସମ୍ପର୍କରେ ପୂର୍ଣ୍ଣ ସୂଚନା ରହିଥିବ ।
    
    ଜିଏସଟିର ସଫଳ କାର୍ଯ୍ୟକାରୀତା ପାଇଁ ସରକାରୀ ଏବଂ ବେସରକାରୀ ଅଂଶଧାରୀମାନେ ସମ୍ପୂର୍ଣ୍ଣ ପ୍ରସ୍ତୁତ ରହିବା ଆବଶ୍ୟକ ବୋଲି କ୍ୟାବିନେଟ୍ ସଚିବ ଗୁରୁତ୍ୱାରୋପ କରିଛନ୍ତି । ଜୁଲାଇ ପହିଲା, 2017 ପୂର୍ବରୁ ସମସ୍ତ କ୍ଷେତ୍ର/ବ୍ୟବସାୟ ଜିଏସଟି ପାଇଁ ପ୍ରସ୍ତୁତ ହୋଇଯିବା ଜରୁରୀ । ଏଥି ପୂର୍ବରୁ ରାଜସ୍ୱ ସଚିବ ଡ. ହସମୁଖ ଅଧିଆ କେନ୍ଦ୍ର ସରକାରଙ୍କ ବିଭିନ୍ନ ମନ୍ତ୍ରଣାଳୟ/ବିଭାଗର ସଚିବମାନଙ୍କୁ ପତ୍ର ଲେଖି ଜିଏସଟି ଅଧିନିୟମର ବିଭିନ୍ନ ଦିଗ, ଆଇନଗତ ବ୍ୟବସ୍ଥା ଏବଂ ପ୍ରକ୍ରିୟା ସମ୍ପର୍କରେ ଆବଶ୍ୟକ ତଥ୍ୟ ହାସଲ କରି ଏହି ଅଧିନିୟମକୁ କାର୍ଯ୍ୟକାରୀ କରିବା ନିମନ୍ତେ ପ୍ରସ୍ତୁତ ରହିବା ଲାଗି ପରାମର୍ଶ ଦେଇଥିଲେ ।

    
    
    (Release ID: 1492261) Visitor Counter : 2