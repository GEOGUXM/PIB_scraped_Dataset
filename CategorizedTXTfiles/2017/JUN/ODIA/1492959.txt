      ଅର୍ଥ ମନ୍ତ୍ରଣାଳୟ

      ସିଓଲରେ ପହଞ୍ଚିଲେ କେନ୍ଦ୍ର ଅର୍ଥ, ପ୍ରତିରକ୍ଷା ଏବଂ କର୍ପୋରେଟ୍ ବ୍ୟାପାର ମନ୍ତ୍ରୀ ଶ୍ରୀ ଅରୁଣ ଜେଟଲୀ
      ନବନିଯୁକ୍ତ କୋରିଆ ଉପପ୍ରଧାନମନ୍ତ୍ରୀ ତଥା ଅର୍ଥମନ୍ତ୍ରୀ କିମ୍ ଡଙ୍ଗ ୟେନଙ୍କ ସହ ମିଳିତ ଆର୍ଥିକ ଆଲୋଚନାରେ ସହଅଧ୍ୟକ୍ଷତା କଲେ

      Posted On: 14 JUN 2017 8:08PM by PIB Bhubaneshwar

    ଅନିଶ୍ଚିତତା ସ୍ଥିତି ଏବଂ ବୃଦ୍ଧି ପାଉଥିବା ସୁରକ୍ଷାବାଦର ବିପଦ ସମୟରେ ଉଭୟ ପକ୍ଷ ନିବେଶ ପ୍ରବାହ, ଭିତ୍ତିଭୂମି ବିକାଶ ପାଇଁ ସହାୟତା ଏବଂ ଦ୍ୱିପାକ୍ଷିକ ବାଣିଜ୍ୟ ଦିଗରେ ଉଦ୍ୟମ ବଢ଼ାଇବା ଲାଗି ସହମତ ହେଲେ ।

    ଚାରି ଦିନିଆ ସରକାରୀ କୋରିଆ ଗସ୍ତରେ କେନ୍ଦ୍ର ଅର୍ଥ, ପ୍ରତିରକ୍ଷା ଏବଂ କର୍ପୋରେଟ୍ ବ୍ୟାପାର ମନ୍ତ୍ରୀ ଶ୍ରୀ ଅରୁଣ ଜେଟଲୀ ଆଜି କୋରିଆ ସାଧାରଣତନ୍ତ୍ରର ରାଜଧାନୀ ସିଓଲ ଠାରେ ପହଞ୍ଚିଛନ୍ତି । ସେଠାରେ ପହଞ୍ଚିବା ପରେ ପ୍ରଥମ ପର୍ଯ୍ୟାୟରେ ଅର୍ଥମନ୍ତ୍ରୀ ଶ୍ରୀ ଜେଟଲୀ ପଞ୍ଚମ ଭାରତ-କୋରିଆ ଆର୍ଥିକ ଆଲୋଚନାରେ କୋରିଆ ଉପପ୍ରଧାନମନ୍ତ୍ରୀ ତଥା ଅର୍ଥ ମନ୍ତ୍ରୀ କିମ୍ ଡଙ୍ଗ ୟୋନଙ୍କ ସହ ମିଳିତ ଅଧ୍ୟକ୍ଷତା କରିଥିଲେ । ଭାରତୀୟ ଅର୍ଥମନ୍ତ୍ରୀ ଶ୍ରୀ ଜେଟଲୀଙ୍କୁ ତାଙ୍କ କାର୍ଯ୍ୟକାଳର ପ୍ରଥମ ବିଦେଶୀ ମାନ୍ୟଗଣ୍ୟ ଅତିଥି ଭାବେ ଉଲ୍ଲେଖ କରି କୋରିଆ ସାଧାରଣତନ୍ତ୍ରର ଉପପ୍ରଧାନମନ୍ତ୍ରୀ ତଥା ଅର୍ଥମନ୍ତ୍ରୀ କିମ୍ ଭାରତ ସହିତ ବିଶେଷ ରଣନୈତିକ ଭାଗିଦାରୀ ବିକାଶ ଉପରେ
    ଗୁରୁତ୍ୱାରୋପ କରିଥିଲେ । ଦୁଇ ମନ୍ତ୍ରୀ ଅନ୍ତର୍ଜାତୀୟ ଅର୍ଥନୈତିକ ପରିସ୍ଥିତି ଏବଂ ଏହି ପରିପ୍ରେକ୍ଷୀରେ ଭାରତ-କୋରିଆ ଦ୍ୱିପାକ୍ଷିକ ଅର୍ଥନୈତିକ ସମ୍ପର୍କର ସମୀକ୍ଷା କରିଥିଲେ । ବୃଦ୍ଧି ପାଉଥିବା ଅନିଶ୍ଚିତତା ଏବଂ ସୁରକ୍ଷାବାଦର ବିପଦ ସମୟରେ ଦୁଇ ଦେଶ ମଧ୍ୟରେ ନିବେଶ ପ୍ରବାହ, ଭିତ୍ତିଭୂମି ବିକାଶ କ୍ଷେତ୍ରରେ ସହଯୋଗ ଏବଂ ଦ୍ୱିପାକ୍ଷିକ ବାଣିଜ୍ୟ ଆଦିକୁ ପ୍ରୋତ୍ସାହିତ କରିବା ଦିଗରେ ଅଧିକ ପଦକ୍ଷେପ ନେବାର ଜରୁରୀ ହୋଇପଡ଼ିଛି ବୋଲି ସେମାନେ ସହମତ ହୋଇଥିଲେ । ବିଶ୍ୱର ଦ୍ରୁତ ଅଭିବୃଦ୍ଧିଶୀଳ ଅର୍ଥନୀତି ଭାବେ ଭାରତରେ ପୁଞ୍ଜି ଏବଂ ଟେକ୍ନୋଲୋଜିର ନିବେଶ ଲାଗି କୋରିଆ ନିକଟରେ ଗୁରୁତ୍ୱପୂର୍ଣ୍ଣ ସୁଯୋଗ ରହିଛି । ସେହିପରି ଆର୍ଥିକ ଭାଗିଦାରୀରେ ବିବିଧତା ଆଣିବା ଲାଗି ଅବସର ସନ୍ଧାନରେ ଥିବା ଭାରତ ପାଇଁ କୋରିଆର ହିତଦୃଷ୍ଟିରୁ ଭାରତ ଭରପୂର ସୁଯୋଗ ଯୋଗାଇଦେବା ଲାଗି ପ୍ରସ୍ତୁତ ରହିଛି ।
    ଏହାପରେ ଦୁଇ ମନ୍ତ୍ରୀଙ୍କ ଉପସ୍ଥିତିରେ ଭାରତରେ ଭିତ୍ତିଭୂମି ବିକାଶ ପ୍ରକଳ୍ପ ଲାଗି 9 ବିଲିୟନ୍ ଆମେରିକୀୟ ଡଲାରର ରିହାତି ଋଣ ଏବଂ ଓଡିଏ ପାଣ୍ଠି ଯୋଗାଣ ମାଧ୍ୟମରେ 1 ବିଲିୟନ ଆମେରିକୀୟ ଡଲାର ଋଣ ଯୋଗାଣ ପାଇଁ ଚୁକ୍ତି ସ୍ୱାକ୍ଷରିତ ହୋଇଥିଲା । 2015 ମେ ମାସରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ କୋରିଆକୁ ସରକାରୀ ଗସ୍ତ ଅବସରରେ ଏ ସମ୍ପର୍କରେ ଏକ ନିଷ୍ପତି ନିଆଯାଇଥିଲା । ଏଥିସହିତ ପ୍ରଥମ ଅଣ G-7 ରାଷ୍ଟ୍ର ଭାବେ କୋରିଆ ଭାରତକୁ ଆଧିକାରୀକ ବିକାଶ ସହାୟତା (ଓଡିଏ) ପ୍ରଦାନକାରୀ ଦେଶର ମାନ୍ୟତା ଲାଭ କରିପାରିଛି । ଭାରତର ସ୍ପାର୍ଟ ସିଟି ପ୍ରକଳ୍ପ ବିକାଶ ଲାଗି ଏହି ପାଣ୍ଠିର କିଛି ଭାଗ ବିନିଯୋଗ କରିବା ଲାଗି ଉଭୟ ମନ୍ତ୍ରୀ ରାଜି ହୋଇଥିଲେ । ଏହି ପାଣ୍ଠି ବିନିଯୋଗ ଲାଗି ବରିଷ୍ଠ ଅଧିକାରୀ ସ୍ତରରେ ଭାରତରେ ଭଲ ଭିତ୍ତିଭୂମି ପ୍ରକଳ୍ପ ଚିହ୍ନଟ କରିବା ଲାଗି ମେକାନିଜିମ୍ ବିକଶିତ କରିବା ଲାଗି ମଧ୍ୟ ଉଭୟ ସହମତ ହୋଇଥିଲେ ।
    ଏଥିପୂର୍ବରୁ ଆଜି ଅର୍ଥ, ପ୍ରତିରକ୍ଷା ଏବଂ କର୍ପୋରେଟ୍ ବ୍ୟାପାର ମନ୍ତ୍ରୀ ଶ୍ରୀ ଅରୁଣ ଜେଟଲୀ କୋରିଆ ପ୍ରତିରକ୍ଷା ମନ୍ତ୍ରୀ ଜେନେରାଲ୍ ହାନ୍ ମିନ୍-କୋଙ୍କୁ ଭେଟିଥିଲେ । ଦୁଇ ଦେଶ ମଧ୍ୟରେ ବ୍ୟାପକ ହୋଇଥିବା ପ୍ରତିରକ୍ଷା ଭାଗୀଦାରୀ ନେଇ ଉଭୟ ନେତା ଆଲୋଚନା କରିଥିଲେ । ପ୍ରତିରକ୍ଷା ଉତ୍ପାଦନ କ୍ଷେତ୍ରରେ ରଣନୈତିକ ଭାଗିଦାରୀ ଲାଗି
    ଆଗୁଆ ଆନ୍ତଃସରକାରୀ ଚୁକ୍ତି ସ୍ୱାକ୍ଷର ଏବଂ ଭାରତରେ ସ୍ୱୟଂଚାଳିତ 155 ଏମଏମ୍ ଆର୍ଟିଲାରୀ ବନ୍ଧୁକ ନିର୍ମାଣ କରିବା ଲାଗି ମେକ୍ ଇନ୍ ଇଣ୍ଡିଆ ପ୍ରକଳ୍ପକୁ ଚୂଡ଼ାନ୍ତ ରୂପ ଦେବା ଉପରେ ଉଭୟ ମନ୍ତ୍ରୀ ଗୁରୁତ୍ୱାରୋପ କରିଥିଲେ । ଗତ 2015 ଏପ୍ରିଲରେ ଉଭୟ ରାଷ୍ଟ୍ରର ପ୍ରତିରକ୍ଷା ମନ୍ତ୍ରୀଙ୍କ ବୈଠକ ପରେ ଦ୍ୱିପାକ୍ଷିକ ପ୍ରତିରକ୍ଷା ସମ୍ପର୍କରେ ଆସିଥିବା ସୁଧାର ନେଇ ଉଭୟ ନେତା ସନ୍ତୋଷ ବ୍ୟକ୍ତ କରିଥିଲେ । ପ୍ରତିରକ୍ଷା ତାଲିମ୍ କ୍ଷେତ୍ରରେ ହୋଇଥିବା ବିକାଶକୁ ସେମାନେ ସ୍ୱାଗତ ଜଣାଇଥିଲେ ଏବଂ ସେବାରୁ ସେବା ସମ୍ପର୍କ ଓ ନୀତି ଆଧାରିତ ଆଲୋଚନା ମାଧ୍ୟମରେ ଏହି ସମ୍ପର୍କକୁ ବଢ଼ାଇବା ଲାଗି ଉଭୟ ଆଗ୍ରହୀ ଥିବା ମତବ୍ୟକ୍ତ କରିଥିଲେ ।
    ଆସନ୍ତାକାଲି କେନ୍ଦ୍ର ଅର୍ଥ, ପ୍ରତିରକ୍ଷା ଏବଂ କର୍ପୋରେଟ୍ ବ୍ୟାପାର ମନ୍ତ୍ରୀ ଶ୍ରୀ ଅରୁଣ ଜେଟଲୀ କୋରିଆ ସାଧାରଣତନ୍ତ୍ରର ରାଷ୍ଟ୍ରପତି ମହାମହିମ ମୁନ୍ ଜେ ଇନଙ୍କୁ ଭେଟିବାର କାର୍ଯ୍ୟକ୍ରମ ରହିଛି । ସେ ମଧ୍ୟ ଅଗ୍ରଣୀ କୋରିୟ ଉତ୍ପାଦକ କମ୍ପାନୀଗୁଡ଼ିକ ସହ ବିଭିନ୍ନ ପର୍ଯ୍ୟାୟରେ ବୈଠକ କରିବେ ।
    କେନ୍ଦ୍ର ଅର୍ଥ, ପ୍ରତିରକ୍ଷା ଏବଂ କର୍ପୋରେଟ୍ ବ୍ୟାପାର ମନ୍ତ୍ରୀ ଶ୍ରୀ ଅରୁଣ ଜେଟଲୀ ବର୍ତ୍ତମାନ କୋରିଆ ସାଧାରଣତନ୍ତ୍ରକୁ 4 ଚାରିଦିନିଆ ସରକାରୀ ଗସ୍ତରେ ଯାଇଛନ୍ତି । ସେଠାରେ ସେ ପଞ୍ଚମ ଭାରତ କୋରିଆ ଅର୍ଥନୈତିକ ଆଲୋଚନା ଏବଂ ଏଆଇଆଇବିର ବୋର୍ଡ ଅଫ ଗଭର୍ନାଂସ ଦ୍ୱିତୀୟ ବାର୍ଷିକ ବୈଠକରେ ଯୋଗଦେବେ ।

    *********

    
    
    (Release ID: 1492959) Visitor Counter : 2