      ଆୟୁଷ

      ଯୋଗର ବିକାଶ, ପ୍ରସାର କ୍ଷେତ୍ରରେ ଉଲ୍ଲେଖନୀୟ ଅବଦାନ ପାଇଁ ପ୍ରଧାନମନ୍ତ୍ରୀ ପୁରସ୍କାର ଘୋଷଣା
      ପ୍ରଥମ ପୁରସ୍କାର ପାଇଲା ରମାମଣୀ ଆୟଙ୍ଗାର ସ୍ମାରକୀ ଯୋଗ ପ୍ରତିଷ୍ଠାନ, ପୁଣେ

      Posted On: 20 JUN 2017 8:47PM by PIB Bhubaneshwar

    ଯୋଗର ବିକାଶ ଓ ପରିପ୍ରସାର ପାଇଁ ପ୍ରଧାନମନ୍ତ୍ରୀ ପୁରସ୍କାର ଘୋଷଣା କରାଯାଇଛି । ଚଳିତ 2017 ବର୍ଷରୁ ପ୍ରଥମ କରି ଏହି ପୁରସ୍କାର ଦିଆଯିବ । ଆୟୁଷ ମନ୍ତ୍ରଣାଳୟର ଏକ ପ୍ରେସ ବିଜ୍ଞପ୍ତି ଅନୁଯାୟୀ ପ୍ରଥମ ପ୍ରଧାନମନ୍ତ୍ରୀ ପୁରସ୍କାର ପାଇବା ଲାଗି ଯୋଗ୍ୟ ବିବେଚିତ ହୋଇଛନ୍ତି ମହାରାଷ୍ଟ୍ର , ପୁଣେର ରମାମଣୀ ଆୟଙ୍ଗାର ସ୍ମାରକୀ ଯୋଗ ପ୍ରତିଷ୍ଠାନ । ଗତବର୍ଷ ଜୁନ 21 ତାରିଖରେ ଚଣ୍ଡିଗଡଠାରେ ଆନ୍ତର୍ଜାତିକ ଯୋଗ ଦିବସ ପାଳନ ଅବସରରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଯୋଗ ପୁରସ୍କାର ଗଠନ ବିଷୟ ଘୋଷଣା କରିଥିଲେ ।


    ପୁରସ୍କାର ଚୟନ ଲାଗି ଏକ ମୂଲ୍ୟାୟନ କମିଟି (ଜୁରି) କେନ୍ଦ୍ର କ୍ୟାବିନେଟ ସଚିବଙ୍କ ଅଧ୍ୟକ୍ଷତାରେ ଗଠିତ ହୋଇଛି । ଏଥିରେ ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟର ଅତିରିକ୍ତ ପ୍ରଧାନ ସଚିବ , ବୈଦେଶିକ ସଚିବ , ଆୟୁଷ ମନ୍ତ୍ରଣାଳୟ ସଚିବ ଏବଂ ଡଃ ବିରେନ୍ଦ୍ର ହେଗାଡେ ସଦସ୍ୟ ରହିଛନ୍ତି । ଯାଞ୍ଚ କମିଟିର ସୁପାରିଶ ପରେ ମୂଲ୍ୟାୟନ କମିଟି ଯୋଗ ବିଜ୍ଞାନ କ୍ଷେତ୍ରରେ ଉଲ୍ଲେଖନୀୟ ଅବଦାନ ଥିବା ବ୍ୟକ୍ତିବିଶେଷ ଓ ସଂଗଠନମାନଙ୍କ କାର୍ଯ୍ୟ ସମ୍ପର୍କରେ ସବିଶେଷ ତର୍ଜମା କରିଥିଲେ । ସେମାନଙ୍କ ମଧ୍ୟରୁ ରମାମଣୀ ଆୟଙ୍ଗାର ସ୍ମାରକୀ ଯୋଗ ପ୍ରତିଷ୍ଠାନ , ପୁଣେ ଶ୍ରେଷ୍ଠ ବିବେଚିତ ହୋଇଛି । ମୂଲ୍ୟୟନ କମିଟିର ସୁପାରିଶ ଆଧାରରେ କେନ୍ଦ୍ର ସରକାର ଚଳିତ ବର୍ଷ ପାଇଁ ରମାମଣୀ ଆୟଙ୍ଗାର ପ୍ରତିଷ୍ଠାନକୁ ପ୍ରଧାନମନ୍ତ୍ରୀ ପୁରସ୍କାର ପ୍ରଦାନ ବିଷୟ ଘୋଷଣା କରିଛନ୍ତି ।


    ପୂର୍ବରୁ ଆୟୁଷ ମନ୍ତ୍ରଣାଳୟ ପକ୍ଷରୁ ଖୋଲା ବିଜ୍ଞପ୍ତି ଜରିଆରେ ପ୍ରଧାନମନ୍ତ୍ରୀ ପୁରସ୍କାର ଲାଗି ଆବେଦନ କରିବା ସକାଶେ ଆହ୍ୱାନ କରାଯାଇଥିଲା । ମିଳିଥିବା 85ଟି ଆବେଦନ ଏବଂ 15ଟି ସୁପାରିଶକୁ ଯାଞ୍ଚ କମିଟି ଏବଂ ମୂଲ୍ୟାୟନ କମିଟି ପୁଙ୍ଖାନୁପୁଙ୍ଖ ଭାବେ ତର୍ଜମା କରିବା ପରେ ଏହି ମର୍ଯ୍ୟଦାଜନକ ଯୋଗ ପୁରସ୍କାର ଘୋଷଣା କରାଯାଇଛି ।


    ଏଠାରେ ସୂଚନା ଦିଆଯାଇପାରେ ଯେ , ରମାମଣୀ ଆୟଙ୍ଗାର ସ୍ମାରକୀ ଯୋଗ ପ୍ରତିଷ୍ଠାନ ଆନ୍ତର୍ଜାତିକସ୍ତରରେ ଗତ ଚାରି ଦଶନ୍ଧିରୁ ଅଧିକ କାଳ ଧରି ଯୋଗର ବିକାଶ , ପ୍ରଚାର ଓ ପ୍ରସାର କ୍ଷେତ୍ରରେ କାର୍ଯ୍ୟ କରିଆସୁଛି । ଏହି ପ୍ରତିଷ୍ଠାନ ପକ୍ଷରୁ ଯୋଗ ବିଜ୍ଞାନ ଉପରେ ଅନେକ ପୁସ୍ତକ ରଚନା କରାଯାଇଛି ଯାହାକି ବିଭିନ୍ନ ଭାଷାରେ ଅନୁଦିତ ହୋଇଛି । ସାରା ବିଶ୍ୱରେ ଆୟଙ୍ଗାର ଯୋଗ ଗୁରୁ ଭାବେ ପରିଚିତ ଏହି ପ୍ରତିଷ୍ଠାନର ସହସ୍ରାଧିକ ଶିକ୍ଷକ ଏବେ ଯୋଗ ସାଧନାକୁ ଲୋକପ୍ରିୟ ଓ ପ୍ରଚାର ପ୍ରସାର କରିବା ଦିଗରେ ଅନବରତ କାର୍ଯ୍ୟ କରୁଛନ୍ତି ।


    **********

    
    
    (Release ID: 1493409) Visitor Counter : 2