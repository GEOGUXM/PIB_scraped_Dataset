      ସୂଚନା ଓ ପ୍ରସାରଣ ମନ୍ତ୍ରଣାଳୟ

      ସୂଚନା ଏବଂ ପ୍ରସାରଣ ମନ୍ତ୍ରୀଙ୍କ ଦ୍ୱାରା ଆକାଶବାଣୀ ବାର୍ଷିକ ପୁରସ୍କାର ପ୍ରଦାନ
      ସତ୍ୟନିଷ୍ଠ ଖବର ପାଇବା ପାଇଁ ଆକାଶବାଣୀ ଲୋକଙ୍କ ପ୍ରଥମ ବିକଳ୍ପ, ଆକାଶବାଣୀ ଭାରତୀୟ ବିବିଧତାର ପ୍ରତିଫଳନ;
      
      • 23ଟି ଭାଷା, 179ଟି ଉପଭାଷାରେ କାର୍ଯ୍ୟକ୍ରମ ପରିବେଷଣ କରିଥାଏ : ଭେଙ୍କେୟା ନାଇଡ଼ୁ
      Posted On: 16 JUN 2017 8:58PM by PIB Bhubaneshwar


    ସୂଚନା ଏବଂ ପ୍ରସାରଣ ମନ୍ତ୍ରୀ ଶ୍ରୀ ଏମ୍ ଭେଙ୍କେୟା ନାଇଡ଼ୁ କହିଛନ୍ତି ଯେ ବର୍ତମାନ ଯୁଗରେ ଟିଭି ଚାନେଲ୍ , ଖବରକାଗଜ , ସାମାଜିକ ଗଣମାଧ୍ୟମଗୁଡ଼ିକ ଚାଞ୍ଚଲ୍ୟକର ଖବର ପରିବେଷଣ କରୁଛନ୍ତି ଏବଂ ସତ ଖବରକୁ ଚାପି ଦେଇ ଅଧିକ ରେଟିଂ ପଏଂଟ ହାସଲ କରିବା ଲାଗି ପ୍ରତିଦ୍ୱନ୍ଦ୍ୱିତା କରୁଛନ୍ତି । ଏପରିସ୍ଥିତିରେ ଦେଶ ଭିତରେ ଏବଂ ନିଜ ମାତୃଭୂମିର ଘଟଣାବଳୀ ସମ୍ପର୍କରେ ଜାଣିବା ଲାଗି ଆଗ୍ରହୀ ବିଦେଶରେ ରହୁଥିବା ଭାରତୀୟମାନଙ୍କ ପାଇଁ ଆକାଶବାଣୀ ପ୍ରମାଣିକ/ସତ୍ୟନିଷ୍ଠ ଖବର ପ୍ରସାରଣର ଏକମାତ୍ର ବିକଳ୍ପ ହୋଇରହିଛି । ଗଣମାଧ୍ୟମର ଏବଂ ଅଭିବ୍ୟକ୍ତିର ସ୍ୱାଧୀନତା ପାଇଁ ସରକାର ସମ୍ପୂର୍ଣ୍ଣ ରୂପେ ପ୍ରତିଶ୍ରୁତିବଦ୍ଧ । ଅନ୍ୟପଟେ ଅପପ୍ରଚାର ବିପଜ୍ଜନକ । ଏଠାରେ ଆୟୋଜିତ ଆକାଶବାଣୀ ବାର୍ଷିକ ପୁରସ୍କାର ସମାରୋହରେ ମନ୍ତ୍ରୀ ଏହି ମତବ୍ୟକ୍ତ କରିଥିଲେ । ଏହି ଅବସରରେ କେନ୍ଦ୍ର ସୂଚନା ଏବଂ ପ୍ରସାରଣ ରାଷ୍ଟ୍ର ମନ୍ତ୍ରୀ କର୍ଣ୍ଣେଲ ରାଜ୍ୟବର୍ଦ୍ଧନ ସିଂ ରାଠୋର ଏବଂ ପ୍ରସାର ଭାରତୀ ସିଇଓ ମଧ୍ୟ ଉପସ୍ଥିତ ଥିଲେ ।


    ଆକାଶବାଣୀର ବିବିଧତା ସମ୍ପର୍କରେ ଉଲ୍ଲେଖ କରି ଶ୍ରୀ ନାଇଡ଼ୁ କହିଲେ ଯେ ବିଶ୍ୱର ସର୍ବବୃହତ ସାର୍ବଜନୀନ ରେଡିଓ ପ୍ରସାରଣ ସଂସ୍ଥା ଭାବେ ଆକାଶବାଣୀ ସର୍ବାଧିକ ଭାଷା ଏବଂ ଉପଭାଷାରେ କାର୍ଯ୍ୟକ୍ରମ ପ୍ରସାରଣ କରୁଛି । ବର୍ତମାନ ଆକାଶବାଣୀ 23ଟି ଭାଷା ଏବଂ 179ଟି ସ୍ଥାନୀୟ ଭାଷାରେ କାର୍ଯ୍ୟକ୍ରମ ପରିବେଷଣ କରୁଛି । ନିଜର 421ଟି ପ୍ରସାରଣ କେନ୍ଦ୍ର ଜରିଆରେ ସମସ୍ତ ସଂଗୀତ , ନାଟକ , ଡକୁମେଂଟାରୀ , ବିଶେଷ କାର୍ଯ୍ୟକ୍ରମ , ସାକ୍ଷାତକାର , ଆଲୋଚନା , ସୃଜନାତ୍ମକ କାର୍ଯ୍ୟକ୍ରମ , ସମ୍ବାଦ ଆଦି ସମସ୍ତ ବୋଧଗମ୍ୟ ରେଡିଓ କାର୍ଯ୍ୟକ୍ରମ ଆକାଶବାଣୀ ପ୍ରସାରଣ କରୁଛି । 15ଟି ବିଦେଶୀ ଏବଂ 12ଟି ଭାରତୀୟ ଭାଷାରେ ଆକାଶବାଣୀ ବୈଦେଶିକ ରେଡିଓ କାର୍ଯ୍ୟକ୍ରମ ପ୍ରସାରଣ କରି ସାମ୍ପ୍ରତିକ ପ୍ରସଙ୍ଗରେ ଭାରତର ବିଚାର ଓ ଦୃଷ୍ଟିକୋଣ ପ୍ରଭାବୀ ଢଙ୍ଗରେ ବିଶ୍ୱ ସମୁଦାୟ ନିକଟରେ ଉପସ୍ଥାପନ କରିପାରୁଛି ।


    ରେଡିଓ ପ୍ରସାରଣ କ୍ଷେତ୍ରରେ ଦେଖାଦେଇଥିବା ଆହ୍ୱାନ ସମ୍ପର୍କରେ ଉଲ୍ଲେଖ କରି ଶ୍ରୀ ନାଇଡ଼ୁ କହିଥିଲେ ଯେ କାର୍ଯ୍ୟକ୍ରମ ତଥା ବିଷୟବସ୍ତୁ ପ୍ରସ୍ତୁତକାରୀଙ୍କ ସମ୍ମୁଖରେ ଅନେକ ଆହ୍ୱାନ ଥିଲା । ତାହାକୁ ମନୋରଞ୍ଜନଧର୍ମୀ କରିବା ଏବଂ କାର୍ଯ୍ୟକ୍ରମର ଶ୍ରୋତାଙ୍କ ସଂଖ୍ୟା ବଢ଼ାଇବା ଲାଗି ଏହାକୁ ଉପଯୋଗୀ କରିବା ଗୁରୁତ୍ୱପୂର୍ଣ୍ଣ ଥିଲା । ପ୍ରତ୍ୟେକ ମୁହୂର୍ତରେ ବଦଳୁଥିବା ପ୍ରସାରଣ ଜ୍ଞାନ କୌଶଳ ପରିପ୍ରେକ୍ଷୀରେ ବୈଷୟିକ ବିଶେଷଜ୍ଞଙ୍କ ସମ୍ମୁଖରେ ଥିବା ଆହ୍ୱାନ ମଧ୍ୟ ଅତ୍ୟନ୍ତ କଠିନଥିଲା । ବହୁସଂଖ୍ୟକ ଗଣମାଧ୍ୟମ ଏବଂ ବିକଳ୍ପ ସଂଖ୍ୟା ବଢ଼ୁଥିବା ସମୟରେ କାରିଗରୀ କୌଶଳ ମଧ୍ୟ ପ୍ରତିକ୍ଷଣରେ ବଦଳିଛି ।


    ସରକାରୀ ଯୋଗାଯୋଗର ଭୂମିକା ସମ୍ପର୍କରେ ଗୁରୁତ୍ୱାରୋପ କରି ଶ୍ରୀ ନାଇଡ଼ୁ କହିଥିଲେ ପ୍ରଗତିଶୀଳ ନବ ଏବଂ ଯୁବ ଭାରତର ଆଶାଆକାଂକ୍ଷା ପୂରଣ କରିବା ଏବଂ ଲୋକମାନଙ୍କ ଜୀବନ ଧାରାରେ ପରିବର୍ତନ ଆଣିବା ଲାଗି ନିଆଯାଉଥିବା ବିକାଶମୂଳକ ଯୋଜନା ସମ୍ପର୍କରେ ସଚେତନତା ସୃଷ୍ଟି କରିବା ସରକାରଙ୍କ ମୁଖ୍ୟ ଉଦ୍ଦେଶ୍ୟ ।


    ଆକାଶବାଣୀ ବାର୍ଷିକ ପୁରସ୍କାର 1974 ମସିହା ଠାରୁ ପ୍ରତିବର୍ଷ ଆୟୋଜନ କରାଯାଇଆସୁଛି । ଏହା ଦେଶରେ ସାଧାରଣ ପ୍ରସାରଣ ସେବା କ୍ଷେତ୍ରରେ ସବୁଠୁ ସମ୍ମାନଜନକ ଏବଂ ବହୁଦିନରୁ ଚାଲିଆସିଥିବା ପୁରସ୍କାର । ଭାରତର ଏକତା ଏବଂ ଅଖଣ୍ଡତା ପ୍ରତି ବିପଦ ସାଜିଥିବା ଶକ୍ତି ବିରୋଧରେ ପ୍ରସାରଣ ମାଧ୍ୟମରେ ଲଢ଼େଇ କରିବା ଲାଗି ନିଜ ଜୀବନକୁ ବାଜି ଲଗାଇଦେଇଥିବା କର୍ମଚାରୀଙ୍କ ସ୍ମୃତି ଉଦ୍ଦେଶ୍ୟରେ ଅଲ୍ ଇଣ୍ଡିଆ ରେଡିଓ ଏହି ପୁରସ୍କାର ପ୍ରଦାନ କରିବା ଲାଗି ନିଷ୍ପତି ନେଇଥିଲା । ଏହି ପୁରସ୍କାର ସୁସ୍ଥ ପ୍ରତିଯୋଗିତାକୁ ପ୍ରୋତ୍ସାହନ ଦେବା ସହିତ ସାଂଗଠନିକ ଉତ୍କର୍ଷକୁ ପ୍ରୋତ୍ସାହିତ କରି ରେଡିଓ ପ୍ରସାରଣର ବିଭିନ୍ନ କ୍ଷେତ୍ରରେ କାର୍ଯ୍ୟରତ ଶ୍ରେଷ୍ଠ ପେଶାଦାରଙ୍କୁ ସୁଯୋଗ ପ୍ରଦାନ କରିଥାଏ ।


    ନାଟକ , ଡକୁମେଂଟାରୀ , ସଂଗୀତ ପ୍ରଯୋଜନା , ଶିଶୁ ସମବେତ ସଂଗୀତ , ରାଷ୍ଟ୍ରୀୟ ଅଖଣ୍ଡତା ପାଇଁ ଲାସା କୌଲ ପୁରସ୍କାର , ଯୁବବାଣୀ , ଅଭିନବ କାର୍ଯ୍ୟକ୍ରମ , କୃଷି ଏବଂ ହୋମ କାର୍ଯ୍ୟକ୍ରମ ଆଦି କ୍ଷେତ୍ରରେ ଏହି ପୁରସ୍କାର ପ୍ରଦାନ କରାଯାଇଥାଏ । ବିଭିନ୍ନ କ୍ଷେତ୍ରରେ ପ୍ରଦର୍ଶନକୁ ଦୃଷ୍ଟିରେ ରଖି ଉକ୍ରର୍ଷତା ପାଇଁ ପ୍ରୋତ୍ସାହନ ଦେବା ଉଦ୍ଦେଶ୍ୟରେ ଏକ ଶ୍ରେଷ୍ଠ ସିବିଏସ୍ କେନ୍ଦ୍ରକୁ ଡ. ରାଜେନ୍ଦ୍ର କୁମାର ତାଲିବ ପୁରସ୍କାର ପ୍ରଦାନ କରାଯାଇଥାଏ ।


    **********


    

    
    (Release ID: 1493117) Visitor Counter : 2