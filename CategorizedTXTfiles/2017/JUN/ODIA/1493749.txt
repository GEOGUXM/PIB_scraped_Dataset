      କ୍ୟାବିନେଟ

      ମହାକାଶର ଶାନ୍ତିପୂର୍ଣ୍ଣ ଉପଯୋଗ ଲାଗି ଭାରତ-ଆର୍ମେନିଆ ମଧ୍ୟରେ ବୁଝାମଣାକୁ କେନ୍ଦ୍ର କ୍ୟାବିନେଟର ଅନୁମୋଦନ
      Posted On: 22 JUN 2017 6:00PM by PIB Bhubaneshwar


    ମହାକାଶର ଶାନ୍ତିପୂର୍ଣ୍ଣ ଉପଯୋଗ ଲାଗି ଭାରତ ଏବଂ ଆର୍ମେନିଆ ମଧ୍ୟରେ ସ୍ୱାକ୍ଷରିତ ହୋଇଥିବା ବୁଝାମଣାପତ୍ର (ଏମ୍ଓୟୁ)କୁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ କେନ୍ଦ୍ର କ୍ୟାବିନେଟ ବୈଠକରେ ଅନୁମୋଦନ ମିଳିଛି ।


    ଏହି ଏମ୍ଓୟୁ ଏପ୍ରିଲ୍ 2017ରେ ସ୍ୱାକ୍ଷରିତ ହୋଇସାରିଛି ।


    ଏହି ଏମ୍ଓୟୁ ଦ୍ୱାରା ଦୁଇ ଦେଶ ମଧ୍ୟରେ ମହାକାଶ ବିଜ୍ଞାନ , ପ୍ରଯୁକ୍ତି ଏବଂ ପ୍ରୟୋଗ ଯେପରିକି ଭୂପୃଷ୍ଠର ରିମୋଟ୍ ସେନ୍ସିଂ , ଉପଗ୍ରହ ଯୋଗାଯୋଗ ଏବଂ ଉପଗ୍ରହ ଆଧାରିତ ନେଭିଗେସନ୍ ; ମହାକାଶ ବିଜ୍ଞାନ ଏବଂ ଗ୍ରହ ଅନୁସନ୍ଧାନ , ମହାକାଶଯାନ ଏବଂ ମହାକାଶ ବ୍ୟବସ୍ଥା ଏବଂ ଭୂବ୍ୟବସ୍ଥା ; ମହାକାଶ ପ୍ରଯୁକ୍ତିର ଉପଯୋଗ ଆଦି କ୍ଷେତ୍ରରେ ସହଯୋଗ ବୃଦ୍ଧି ପାଇବ ।


    ଏମ୍ଓୟୁର ନିୟମ ଅନୁଯାୟୀ ଏକ ଯୁଗ୍ମ କାର୍ଯ୍ୟକାରୀ କମିଟି ଗଠନ କରାଯିବ । ଏଥିରେ ଭାରତୀୟ ମହାକାଶ ବିଭାଗ/ଭାରତୀୟ ମହାକାଶ ଗବେଷଣା ସଂଗଠନ (ଡିଓଏସ୍/ଇସ୍ରୋ) ଏବଂ ଆର୍ମେନିଆ ସାଧାରଣତନ୍ତ୍ରର ଶିକ୍ଷା ଏବଂ ବିଜ୍ଞାନ ମନ୍ତ୍ରଣାଳୟ ଅଧୀନ ଷ୍ଟେଟ୍ କମିଟି ଅଫ୍ ସାଇନ୍ସର ପ୍ରତିନିଧିମାନେ ସଦସ୍ୟ ରହିବେ । ଏମ୍ଓୟୁର ଅବଧି ଏବଂ ଏହାକୁ କାର୍ଯ୍ୟକାରୀ କରିବା ଲାଗି ଏହି କମିଟି କାର୍ଯ୍ୟ ଖସଡ଼ା ପ୍ରସ୍ତୁତ କରିବ ।


    ଭୂପୃଷ୍ଠର ରିମୋଟ୍ ସେନ୍ସିଂ , ଉପଗ୍ରହ ଯୋଗାଯୋଗ , ଉପଗ୍ରହ ନେଭିଗେସନ୍ , ମହାକାଶ ବିଜ୍ଞାନ ଏବଂ ମହାକାଶ ଅନୁସନ୍ଧାନ ଆଦି କ୍ଷେତ୍ରରେ ରହିଥିବା ସମ୍ଭାବନାର ପ୍ରୟୋଗ ଏବଂ ନୂତନ ଗବେଷଣା ଲାଗି ଏହା ଭରପୂର ସୁଯୋଗ ଦେବ । ମାନବ ସମାଜର କଲ୍ୟାଣ ନିମନ୍ତେ ମହାକାଶ ପ୍ରଯୁକ୍ତିର ଉପଯୋଗ କ୍ଷେତ୍ରରେ ଦୁଇ ଦେଶ ମିଳିତ ଭାବେ ପଦକ୍ଷେପ ନେବାର ବ୍ୟବସ୍ଥା ଏହି ଏମ୍ଓୟୁରେ ରହିଛି । ଏହାଦ୍ୱାରା ଦୁଇ ଦେଶର ସବୁ ଅଂଚଳ ଏବଂ ପ୍ରତ୍ୟେକ ବର୍ଗ ଉପକୃତ ହୋଇପାରିବେ । ଉପଲବ୍ଧ ସମ୍ବଳର ସୀମା ଭିତରେ ରହି ଦୁଇ ଦେଶର ନିଜ ନିଜର ବଜେଟ୍ ଆଧାରିତ ନିୟମ ଏବଂ ସର୍ତ୍ତାବଳୀ ଅନୁଯାୟୀ ସମ୍ପୃକ୍ତ କାର୍ଯ୍ୟକାରୀ ସଂଗଠନଗୁଡ଼ିକ ଏହି ଏମ୍ଓୟୁ କାର୍ଯ୍ୟକାରୀ କରିବାରେ ଆବଶ୍ୟକ ବ୍ୟୟ କରିବେ ।


    କାର୍ଯ୍ୟକ୍ରମର କ୍ଷେତ୍ର ଏବଂ ଭିନ୍ନତା ଅନୁଯାୟୀ ଏମ୍ଓୟୁ ଅଧୀନରେ ଥିବା ପ୍ରକଳ୍ପ ଏବଂ କାର୍ଯ୍ୟଗୁଡ଼ିକ ଅଣବ୍ୟବସାୟିକ ଅଥବା ବ୍ୟବସାୟିକ ଆଧାରରେ କାର୍ଯ୍ୟକାରୀ କରାଯିବ । ଏହା ଆପୋଷ ପୈଠ କିମ୍ବା କ୍ଷତିପୂରଣ ବ୍ୟବସ୍ଥା ଅଥବା ଅନୁବନ୍ଧ ଅନୁଯାୟୀ କାର୍ଯ୍ୟକାରୀ ହେବ ।


    **********

    
    
    (Release ID: 1493749) Visitor Counter : 2