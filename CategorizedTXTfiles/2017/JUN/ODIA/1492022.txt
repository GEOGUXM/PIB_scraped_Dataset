      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଅଦମ୍ୟ ସାହସ ପ୍ରଦର୍ଶନ କରିଥିବାରୁ ସିଆରପିଏଫ୍ ଏବଂ ଜାମ୍ମୁ-କାଶ୍ମୀର ପୁଲିସକୁ ସ୍ୱରାଷ୍ଟ୍ର ମନ୍ତ୍ରୀଙ୍କ ପ୍ରଶଂସା
      Posted On: 05 JUN 2017 8:54PM by PIB Bhubaneshwar


    ସମ୍ବଲ କ୍ୟାମ୍ପରେ ଆତଙ୍କବାଦୀଙ୍କ ବିରୋଧରେ ପଦକ୍ଷେପ ପାଇଁ ଆଜି ସିଆରପିଏଫ ଏବଂ ଜାମ୍ମୁ-କାଶ୍ମୀର ପୁଲିସକୁ ସ୍ୱରାଷ୍ଟ୍ର ମନ୍ତ୍ରୀ ଶ୍ରୀ ରାଜନାଥ ସିଂହ ପ୍ରଶାଂସା କରିଛନ୍ତି । ବିଶେଷ କରି ସିଆରପିଏଫର 45ତମ ବାଟାଲିଅନକୁ ସେ ଅଭିନନ୍ଦନ ଜଣାଇଛନ୍ତି ।


    ଆଜି ଭୋର୍ 4ଟା ବେଳେ ଆତ୍ମଘାତୀ ଆତଙ୍କବାଦୀଙ୍କ ଏକ ଗୋଷ୍ଠୀ ସିଆରପିଏଫର ସମ୍ବଲ କ୍ୟାମ୍ପ ଉପରେ ଅଚାନକ ଆକ୍ରମଣ କରିଥିଲେ । ଆତଙ୍କବାଦୀମାନେ ସ୍ୱୟଂଚାଳିତ ଅସ୍ତ୍ରଶସ୍ତ୍ର , ଗ୍ରେନେଡ୍ , ପେଟ୍ରୋଲ ଭଳି ଦହନୀୟ ସାମଗ୍ରୀ , ଶୁଷ୍କ ଖାଦ୍ୟରେ ସଜ୍ଜିତ ଥିଲେ । ଏଥିରୁ ଜଣାପଡ଼ୁଛି ସେମାନେ ଦୀର୍ଘ ସମୟ ପର୍ଯ୍ୟନ୍ତ ଲଢ଼େଇ ତଥା ଯବାନଙ୍କ ବ୍ୟାପକ କ୍ଷତି କରିବାକୁ ପ୍ରସ୍ତୁତ ହୋଇ ଆସିଥିଲେ ।


    ସେମାନେ କ୍ୟାମ୍ପର ତାରବାଡ଼ କାଟିବା ସହ ସେଣ୍ଟ୍ରି ଉପରକୁ ଗୁଳି ଚଳାଇଥିଲେ । ସେଣ୍ଟ୍ରିମାନେ ତତକ୍ଷଣାତ ପାଲଟା ଜବାବ୍ ଦେଇଥିଲେ । ଖସିଯିବାକୁ ଚେଷ୍ଟା କରି ଆତଙ୍କବାଦୀମାନେ ପ୍ରାୟ ଦୁଇ ଡଜନ ଗ୍ରେନେଡ ମାଡ଼ କରିଥିଲେ । ମାତ୍ର ନିକଟରେ ଥିବା ଜାମ୍ମୁ-କାଶ୍ମୀର ପୁଲିସ କ୍ୟାମ୍ପର ପୁଲିସଙ୍କ ସହାୟତାରେ ଯବାନମାନେ ଆତଙ୍କବାଦୀଙ୍କ ଉପରେ ପ୍ରଚଣ୍ଡ ହମଲା କରିଥିଲେ ଏବଂ 4 ଜଣ ଆତଙ୍କବାଦୀ ନିହତ ହୋଇଥିଲେ । ସେମାନଙ୍କ ଠାରୁ ବିପୁଳ ଅସ୍ତ୍ରଶସ୍ତ୍ର ଓ ବିସ୍ଫୋରକ ଜବତ ହୋଇଛି ।


    ସିଆରପିଏଫ୍ ଯବାନମାନେ ସାରାରାତି ଉଜାଗର ରହି କର୍ତ୍ତବ୍ୟ କରୁଥିବା ଏବଂ ଆବଶ୍ୟକତା ବେଳେ ଜାମ୍ମୁ-କାଶ୍ମୀର ପୁଲିସ ସହାୟତା କରୁଥିବା ଦେଖି ଖୁସି ଲାଗୁଛି । ଦେଶ ସେମାନଙ୍କୁ ସାଲ୍ୟୁଟ କରୁଛି ଏବଂ ମୁଁ ଅଭିନନ୍ଦନ ଜଣାଉଛି । କମାଣ୍ଡର ଇକବାଲ ଅହମ୍ମଦ , କମ୍ପାନୀ କମାଣ୍ଡର ଶଙ୍କରଲାଲ ଜାଟ୍ , ପଙ୍କଜ ହାଲୁ , ଗାର୍ଡ କମାଣ୍ଡର ପଙ୍କଜ କୁମାର , କନଷ୍ଟେବଲ କେ. ଦିନେଶ ରାଜା , ପ୍ରଫୁଲ୍ଲ କୁମାର ଏବଂ ସମସ୍ତ ସାହସୀ ଅଫିସରମାନେ ନିଜ ବୀରତ୍ୱ ପାଇଁ ଅନ୍ୟମାନଙ୍କ ପାଇଁ ଉଦାହରଣ ପାଲଟିଛନ୍ତି ବୋଲି ସ୍ୱରାଷ୍ଟ୍ର ମନ୍ତ୍ରୀ କହିଛନ୍ତି ।


    **********

    
    
    (Release ID: 1492022) Visitor Counter : 2