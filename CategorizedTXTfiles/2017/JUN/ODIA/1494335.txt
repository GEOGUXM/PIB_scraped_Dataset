      ସୂଚନା ଓ ପ୍ରସାରଣ ମନ୍ତ୍ରଣାଳୟ

      ପ୍ରଧାନମନ୍ତ୍ରୀଙ୍କ ସଙ୍କେତକୁ ବୁଝି ଅମଲାତନ୍ତ୍ରୀଙ୍କ ଚିନ୍ତାଧାରା ନୂଆ ହେବା ଉଚିତ୍ : ଶ୍ରୀ ଭେଙ୍କୈୟା ନାଇଡ଼ୁ
      ଅଭିଜ୍ଞତାରୁ ଶିକ୍ଷା ଲାଭ କରି ଦେଶର ଉଜ୍ଜ୍ୱଳ ଭବିଷ୍ୟତ ପାଇଁ ପ୍ରେରିତ ହୁଅନ୍ତୁ : ଶ୍ରୀ ଭେଙ୍କୈୟା ନାଇଡ଼ୁ
      Posted On: 30 JUN 2017 3:16PM by PIB Bhubaneshwar


    କେନ୍ଦ୍ର ସୂଚନା ଏବଂ ପ୍ରସାରଣ, ସହରାଂଚଳ ବିକାଶ ତଥା ଆବାସ ଏବଂ ସହରୀ ଦାରିଦ୍ର୍ୟ ଦୂରୀକରଣ ମନ୍ତ୍ରୀ ଶ୍ରୀ ଏମ୍ ଭେଙ୍କୈୟା ନାଇଡ଼ୁ ଆଜି ଅମଲାତନ୍ତ୍ରୀମାନଙ୍କୁ ନୂତନ ଚିନ୍ତାଧାରା ଏବଂ ନୂଆ ଉପାୟରେ କାର୍ଯ୍ୟ କରିବା ଲାଗି ପରାମର୍ଶ ଦେଇଥିଲେ । ଯାହାଦ୍ୱାରା ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଆଶା ଅନୁରୂପ କାର୍ଯ୍ୟ ହୋଇପାରିବ । ଏକଥା ସେ ନିଜ ମନ୍ତ୍ରଣାଳୟ ସମ୍ବନ୍ଧୀୟ ସଚିବମାନଙ୍କ ଅବସର ଏବଂ ବଦଳି ଅବସରରେ ନିଜ ବାସଭବନରେ ଆୟୋଜିତ ବିଦାୟ ସମ୍ବର୍ଦ୍ଧନାରେ ନିଜ ମନ୍ତ୍ରଣାଳୟର ପାଖାପାଖି 100 ଜଣ ବରିଷ୍ଠ ଅଧିକାରୀମାନଙ୍କୁ ସମ୍ବୋଧିତ କରି କହିଥିଲେ ।

    
    ଶ୍ରୀ ନାଇଡ଼ୁ କହିଥିଲେ ଯେ ପ୍ରଧାନମନ୍ତ୍ରୀ ନୂଆ ଚିନ୍ତାଧାରା ଏବଂ ନୂଆ ବିଚାରର ଭଣ୍ଡାର ଏବଂ ଆମ ସମସ୍ତଙ୍କୁ ଏହାର ଅନୁକରଣ କରିବା ଆବଶ୍ୟକ । ସେ ଆମ ଠାରୁ ନୂଆ ଚିନ୍ତାଧାରା ଏବଂ ନୂଆ ଉପାୟ ନେଇ କାର୍ଯ୍ୟ କରିବାର ଆଶା ରଖିଛନ୍ତି । ଅଧିକ ଉତ୍ପାଦନ ଏବଂ ଉତ୍ତମ ପରିଣାମ ପାଇଁ ନୂଆ ଚିନ୍ତାଧାରା ଆପଣାଇବାକୁ ହେବ ।
    
    ସେ କହିଥିଲେ ଯେ ଅନେକ ସମୟରୁ ଅମଲାତନ୍ତ୍ର ଯଥାସ୍ଥିତି କାର୍ଯ୍ୟ କରିବା ଏବଂ ସୁରକ୍ଷିତ ହୋଇ କାର୍ଯ୍ୟ କରିବାର ପ୍ରତୀକ ରୂପରେ ଦେଖାଯାଉଥିଲା । ସେ ଅଧିକାରୀମାନଙ୍କୁ ପ୍ରଧାନମନ୍ତ୍ରୀଙ୍କ ଆଶାନୁରୂପ ଷ୍ଟେରିଓ ଟାଇପ୍ ବ୍ୟବହାର ଛାଡ଼ିବା ଲାଗି ଅନୁରୋଧ କରିଥିଲେ । ସେ ପରାମର୍ଶ ଦେଇଥିଲେ ଯେ ଅଧିକାରୀମାନଙ୍କୁ ଜନତାଙ୍କ ଉତ୍ତମ ଭବିଷ୍ୟତ ଲାଗି ପ୍ରେରିତ ହୋଇ କାର୍ଯ୍ୟ କରିବା ଆବଶ୍ୟକ । ଅତୀତ କେବଳ ସଠିକ୍ ମାର୍ଗ ଆପଣାଇବା ଲାଗି ମାର୍ଗଦର୍ଶନ କରିବ ଯାହାଦ୍ୱାରା ଭବିଷ୍ୟତର ଆହ୍ୱାନର ମୁକାବିଲା କରାଯାଇପାରିବ । କାରଣ ଦେଶ ଏବେ ନୂଆ ଭବିଷ୍ୟତ ସନ୍ଧାନ କରିବା ଏବଂ ଆଗକୁ ବଢ଼ିବା ଲାଗି ଆତୁର ।
    
    ଶ୍ରୀ ନାଇଡ଼ୁ ଶସ୍ତା ଆବାସ ଯୋଜନାକୁ ପ୍ରୋତ୍ସାହନ ଦେବାରେ ଯୋଗଦାନ ନିମନ୍ତେ ଅବସର ନେଉଥିବା ଡକ୍ଟର ନନ୍ଦିତା ଦାସ ଚାଟର୍ଜୀଙ୍କୁ, ପରିବର୍ତ୍ତନକାରୀ ସହରୀ ସୁଧାରକୁ ଆଗକୁ ନେବା ଲାଗି ଗୃହ ସଚିବ ରୂପେ କାର୍ଯ୍ୟଭାର ସମ୍ଭାଳିଥିବା ଶ୍ରୀ ରାଜୀବ ଗାବାଙ୍କୁ ତଥା ସୂଚନା ଏବଂ ପ୍ରସାରଣ ମନ୍ତ୍ରଣାଳୟରେ ଉତ୍ତମ କାର୍ଯ୍ୟ ପାଇଁ ସଚିବ (କାର୍ମିକ) ଶ୍ରୀ ଅଜୟ ମିତ୍ତଲଙ୍କ କାର୍ଯ୍ୟର ପ୍ରଶଂସା କରିଥିଲେ । ସେ ନୂଆ ସୂଚନା ଏବଂ ପ୍ରସାରଣ ସଚିବ ଶ୍ରୀ ଏନକେ ସିହ୍ନା ଏବଂ ନୂଆ ସଚିବ(ୟୁଡି) ଶ୍ରୀ ଡିଏସ୍ ମିଶ୍ରଙ୍କୁ ମଧ୍ୟ ସ୍ୱାଗତ କରିଥିଲେ ।
    
    ଏହି ଅବସରରେ ଯୋଜନା ରାଷ୍ଟ୍ରମନ୍ତ୍ରୀ (ସ୍ୱାଧୀନ ଦାୟିତ୍ୱ), ସହରୀ ବିକାଶ ଏବଂ ସହରୀ ଦାରିଦ୍ର୍ୟ ଦୂରୀକରଣ ରାଷ୍ଟ୍ରମନ୍ତ୍ରୀ, ରାଓ ଇନ୍ଦ୍ରଜୀତ ସିଂ, ସୂଚନା ଏବଂ ପ୍ରସାରଣ ରାଷ୍ଟ୍ରମନ୍ତ୍ରୀ କର୍ଣ୍ଣଲ ରାଜ୍ୟବର୍ଦ୍ଧନ ସିଂ ରାଠୋର ତଥା ପ୍ରସାର ଭାରତୀର ଅଧ୍ୟକ୍ଷ ଶ୍ରୀ ଏ ସୂର୍ଯ୍ୟ ପ୍ରକାଶ ମଧ୍ୟ ଉପସ୍ଥିତ ଥିଲେ ।
    
    ************

    
    
    (Release ID: 1494335) Visitor Counter : 2