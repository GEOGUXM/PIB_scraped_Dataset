      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଅସ୍ତାନାରେ ସାଙ୍ଘାଇ ସହଯୋଗ ସଂଗଠନର ଶିଖର ସମ୍ମିଳନୀ ଅବସରରେ ପ୍ରଧାନମନ୍ତ୍ରୀଙ୍କ ଦ୍ୱିପାକ୍ଷିକ ବୈଠକ
      Posted On: 09 JUN 2017 7:53PM by PIB Bhubaneshwar


    ଅସ୍ତାନାରେ ଚାଲିଥିବା ସାଙ୍ଘାଇ ସହଯୋଗ ସଂଗଠନ (ଏସସିଓ) ଶିଖର ବୈଠକ ଅବସରରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ କାଜାଖସ୍ତାନ , ଚୀନ ଏବଂ ଉଜବେକିସ୍ତାନ ରାଷ୍ଟ୍ରନେତାମାନଙ୍କ ସହ ଦ୍ୱିପାକ୍ଷିକ ବୈଠକରେ ଆଲୋଚନା କରିଛନ୍ତି ।


    ଗୁରୁବାର ଦିନ ପ୍ରଧାନମନ୍ତ୍ରୀ କାଜାଖସ୍ତାନ ରାଷ୍ଟ୍ରପତି ନୁରସୁଲତାନ ନାଜାରବାୟେଭଙ୍କୁ ଭେଟିଥିଲେ । 2017-18 ବର୍ଷରେ ମିଳିତ ଜାତିସଂଘ ସୁରକ୍ଷା ପରିଷଦର ସଦସ୍ୟତା ହାସଲ କରିଥିବାରୁ ପ୍ରଧାନମନ୍ତ୍ରୀ ଶ୍ରୀ ମୋଦୀ ତାଙ୍କୁ ଶୁଭେଚ୍ଛା ଜଣାଇଥିଲେ । ରାଷ୍ଟ୍ରପତି ନାଜାରବାୟେଭ ପ୍ରଧାନମନ୍ତ୍ରୀ ଶ୍ରୀ ମୋଦୀଙ୍କୁ ସାଦର ସ୍ୱାଗତ ଜଣାଇବା ସହ 2015ରେ ତାଙ୍କର ପୂର୍ବ କାଜାଖସ୍ତାନ ଗସ୍ତ କଥା ମନେ ପକାଇଥିଲେ । ଉଭୟ ନେତା ପୂର୍ବ ଗସ୍ତ ବେଳେ ନିଆଯାଇଥିବା ବିଭିନ୍ନ ନିଷ୍ପତ୍ତି ଏବଂ ଚୁକ୍ତିର ଅଗ୍ରଗତି ନେଇ ଆଲୋଚନା କରିଥିଲେ । କାଜଖସ୍ତାନ ବର୍ତ୍ତମାନ ଭାରତକୁ ସର୍ବାଧିକ ୟୁରାନିୟମ ରପ୍ତାନି କରୁଛି । ଉଭୟ ପକ୍ଷ ଆଗକୁ ମଧ୍ୟ ସହଭାଗିତା ଜାରି ରଖିବା ଲାଗି ସହମତ ହୋଇଛନ୍ତି । ହାଇଡ୍ରୋକାର୍ବନ୍ କ୍ଷେତ୍ରରେ ପାରସ୍ପରିକ ସହଯୋଗ ପାଇଁ ଉଭୟ ନେତା ଆଲୋଚନା କରିଥିଲେ । କାଜାଖସ୍ତାନକୁ ଆନ୍ତର୍ଜାତୀୟ ସୌର ମେଣ୍ଟର ସଦସ୍ୟ ହେବା ଲାଗି ପ୍ରଧାନମନ୍ତ୍ରୀ ଶ୍ରୀ ମୋଦୀ ଆମନ୍ତ୍ରଣ ଜଣାଇଥିଲେ । ଏହି ପରିପ୍ରେକ୍ଷୀରେ ଇରାନର ଚାବାହର ବନ୍ଦରକୁ ଯୋଗାଯୋଗ ନେଇ ମଧ୍ୟ ଆଲୋଚନା କରାଯାଇଥିଲା । ଦିଲ୍ଲୀରୁ ଅସ୍ତାନାକୁ ଦୁଇଟି ବିମାନ ଚଳାଚଳ ମଧ୍ୟ ଖୁବଶୀଘ୍ର ଆରମ୍ଭ କରାଯିବ ବୋଲି ସହମତି ହୋଇଥିଲା ।


    ପ୍ରଧାନମନ୍ତ୍ରୀ ଶ୍ରୀ ମୋଦୀ ଚୀନ ରାଷ୍ଟ୍ରପତି ଜି ଜିନଫିଙ୍ଗଙ୍କ ସହିତ ମଧ୍ୟ ଏକ ସୌହାର୍ଦ୍ଦ୍ୟପୂର୍ଣ୍ଣ ବୈଠକରେ କଥାବାର୍ତ୍ତା କରିଛନ୍ତି । ଏସସିଓରେ ଭାରତକୁ ସଦସ୍ୟ ଭାବେ ଗ୍ରହଣ କରାଯାଇଥିବାରୁ ପ୍ରଧାନମନ୍ତ୍ରୀ ଶ୍ରୀ ମୋଦୀ ତାଙ୍କୁ ଧନ୍ୟବାଦ ଜଣାଇଥିଲେ । ଉଭୟ ନେତା ଉଲ୍ଲେଖ କରିଥିଲେ ଯେ ବହୁ-ଧ୍ରୁବୀୟ ବିଶ୍ୱରେ ଭାରତ-ଚୀନ ଦ୍ଵିପାକ୍ଷିକ ସମ୍ପର୍କରେ ସ୍ଥିରତା ରହିଆସିଛି ଏବଂ ଉଭୟ ଦେଶ ମିଳିତ ଭାବେ କାର୍ଯ୍ୟ କରିବା ଗୁରୁତ୍ୱପୂର୍ଣ୍ଣ । ବାଣିଜ୍ୟ , ନିବେଶ , ଯୋଗାଯୋଗ , ଯୁବ ଏବଂ ସାଂସ୍କୃତିକ ବିନିମୟ ଆଦି ପ୍ରସଙ୍ଗରେ ଆଲୋଚନା କରାଯାଇଥିଲା ।


    ପ୍ରଧାନମନ୍ତ୍ରୀ ଶ୍ରୀ ମୋଦୀ ଉଜବେକିସ୍ତାନ ରାଷ୍ଟ୍ରପତି ଶାଭକତ ମିର୍ଜିୟୋଏଭଙ୍କ ସହିତ ମଧ୍ୟ ସୌହାର୍ଦ୍ଦ୍ୟପୂର୍ଣ୍ଣ ଆଲୋଚନା କରିଥିଲେ । ଅର୍ଥନୀତି , ବାଣିଜ୍ୟ ଏବଂ ସ୍ୱାସ୍ଥ୍ୟ ପ୍ରସଙ୍ଗରେ ପାରସ୍ପରିକ ସହଯୋଗ ବୃଦ୍ଧି ଲାଗି ଉଭୟ ନେତା କଥାବାର୍ତ୍ତା ହୋଇଥିଲେ ।


    **********

    
    
    (Release ID: 1492466) Visitor Counter : 2