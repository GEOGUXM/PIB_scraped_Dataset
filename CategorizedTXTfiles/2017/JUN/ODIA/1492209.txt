      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ବିଗତ ତିନି ବର୍ଷରେ କେନ୍ଦ୍ର ସ୍ୱରାଷ୍ଟ ମନ୍ତ୍ରାଳୟର କୃତିତ୍ୱ ଏବଂ ପଦକ୍ଷେପ ସମ୍ପର୍କରେ ରାଜନାଥ ସିଂହଙ୍କ ସୂଚନା
      • ଉତ୍ତର-ପୂର୍ବରେ ବିଗତ 20 ବର୍ଷ ମଧ୍ୟରେ ପ୍ରଥମ ଥର ପାଇଁ ସବୁଠାରୁ କମ୍ ହିଂସା ଘଟିଛି
      • ବିଗତ ତିନି ବର୍ଷ ମଧ୍ୟରେ ବାମପନ୍ଥୀ ଉଗ୍ରବାଦୀଙ୍କ ଆତ୍ମସମର୍ପଣରେ 185% ବୃଦ୍ଧି ଘଟିଛି
      Posted On: 03 JUN 2017 2:01PM by PIB Bhubaneshwar


    ବିଗତ ତିନି ବର୍ଷ ମଧ୍ୟରେ ସ୍ୱରାଷ୍ଟ୍ର ମନ୍ତ୍ରାଳୟର କୃତିତ୍ୱ ଏବଂ ବିଭାଗ ପକ୍ଷରୁ ନିଆଯାଇଥିବା ପଦକ୍ଷେପ ସମ୍ପର୍କରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ଗଣମାଧ୍ୟମକୁ ସୂଚନା ଦେଇଛନ୍ତି ।


    ଏହି ଅବସରରେ ମନ୍ତ୍ରାଳୟର ସଫଳତା ଏବଂ ପଦକ୍ଷେପ ନେଇ ଏକ କ୍ଷୁଦ୍ର ବହି ମଧ୍ୟ ରାଜନାଥ ସିଂହ ଉନ୍ମୋଚିତ କରିଥିଲେ ।


    ଏହି ଅବସରରେ ରାଜନାଥ ସିଂହ କହିଲେ ଯେ , ବାମପନ୍ଥୀ ଉଗ୍ରବାଦୀଙ୍କ ଆତଙ୍କ ରୋକିବା ପାଇଁ , ଜମ୍ମୁ - କାଶ୍ମୀର ଏବଂ ଉତ୍ତର - ପୂର୍ବର ସମସ୍ୟା ଦୂର କରିବାକୁ ସରକାର ଅନେକ ପଦକ୍ଷେପ ନେଇଛନ୍ତି । ନିରାପତ୍ତା ଏବଂ ବିକାଶକୁ ସରକାର ଯଥାସମ୍ଭବ ଗୁରୁତ୍ୱ ଦେଇ ଆସିଛନ୍ତି ।


    ମନ୍ତ୍ରୀ କହିଲେ ଯେ , ଦେଶର ଉତ୍ତର - ପୂର୍ବାଞ୍ଚଳରେ ଶାନ୍ତି ଏବଂ ସ୍ଥିରତା ଆଣିବାକୁ ସରକାର ଅନେକ ଗୁଡ଼ିଏ ଫଳପ୍ରଦ ପଦକ୍ଷେପ ନେଇଛନ୍ତି । ଉତ୍ତର - ପୂର୍ବ ଅଞ୍ଚଳରେ ଦଶନ୍ଧିର ଆତଙ୍କବାଦ ପରେ ଆବଶ୍ୟକ ସୁରକ୍ଷା ବ୍ୟବସ୍ଥା ଗ୍ରହଣ କରାଯିବାରୁ ଶାନ୍ତି ଏବଂ ସ୍ଥିରତା ଆସିପାରିଛି । ବିଗତ 20 ବର୍ଷ ମଧ୍ୟରେ 2016 ମସିହାରେ ସବୁଠାରୁ କମ୍ ଆତଙ୍କବାଦ ଘଟଣା ଦେଖିବାକୁ ମିଳିଛି । 2014 ମସିହାରେ 824 ଟି ଘଟଣା ଘଟିଥିବା ବେଳେ 2016 ମସିହାରେ ଏହା 484 କୁ ହ୍ରାସ ପାଇଛି । 2015 ମସିହାରେ ଏହି ସଂଖ୍ୟା 574 ଥିଲା , ଯାହାକି 1997 ମସିହା ପରେ ସବୁଠାରୁ କମ୍ ଥିଲା । 2016 ମସିହାରେ ଏହା ଆହୁରି ହ୍ରାସ ପାଇଛି । ସାଧାରଣ ନାଗରିକଙ୍କ ହତାହତ ସଂଖ୍ୟା ମଧ୍ୟ ବିଗତ ତିନି ବର୍ଷ ମଧ୍ୟରେ ବହୁତ ହ୍ରାସ ପାଇଛି ।


    ବାମପନ୍ଥୀ ଉଗ୍ରବାଦୀଙ୍କୁ ନିୟନ୍ତ୍ରଣ ନେଇ ରାଜନାଥ ସିଂହ କହିଲେ ଯେ , 2015 ମସିହା ଜାନୁଆରୀ ମାସରେ ସରକାର ସ୍ଥାନୀୟ ସମ୍ପ୍ରଦାୟର ନିରାପତ୍ତା , ବିକାଶ ଏବଂ ଅଧିକାରକୁ ନେଇ ଏକ ଜାତୀୟ ନୀତି ଏବଂ କାର୍ଯ୍ୟାନ୍ୱୟନ ଯୋଜନା ଘୋଷଣା କରିଛନ୍ତି । ତେଣୁ ବାମପନ୍ଥୀ ଉଗ୍ରବାଦୀ ହିଂସାକାଣ୍ଡରେ 25% ହ୍ରାସ ପାଇଛି । 2011 ମେ - 2014 ଏପ୍ରିଲ ତୁଳନାରେ 2014 ମେ - 2017 ଏପ୍ରିଲ ମଧ୍ୟରେ ନିରାପତ୍ତା ବାହିନୀଙ୍କ ହତାହତ ସଂଖ୍ୟା ମଧ୍ୟ 42% ହ୍ରାସ ପାଇଛି । ବାମପନ୍ଥୀ କ୍ୟାଡରଙ୍କ ଏନକାଉଣ୍ଟରରେ 65% ବୃଦ୍ଧି ଘଟିଥିବା ବେଳେ ଆତ୍ମସମର୍ପଣ ସଂଖ୍ୟାରେ ମଧ୍ୟ 185% ବୃଦ୍ଧି ଘଟିଛି । 2017 ମେ 8 ତାରିଖରେ ବାମପନ୍ଥୀ ଉଗ୍ରବାଦ ପ୍ରଭାବିତ ରାଜ୍ୟମାନଙ୍କର ଏକ ବୈଠକରେ ଅଧ୍ୟକ୍ଷତା କରି ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ଉଗ୍ରବାଦୀଙ୍କ ସହ ଲଢ଼େଇ ପାଇଁ ‘ ସମାଧାନ ’ ନାମକ ଏକ ନୀତିର କାର୍ଯ୍ୟକାରିତା ନେଇ ଘୋଷଣା କରିଥିଲେ । ଏହି ରଣକୌଶଳର ନୀତିଗୁଡ଼ିକ ହେଲା ; ଏସ୍ - ଦୃଢ଼ ନୀତି ଏବଂ ନେତୃତ୍ୱ , ଏ - ଆକ୍ରମଣାତ୍ମକ ରଣକୌଶଳ , ଏମ୍ - ଅଭିସନ୍ଧି ଏବଂ ପ୍ରଶିକ୍ଷଣ , ଏ - ସଫଳ ଗୋଇନ୍ଦା ବ୍ୟବସ୍ଥା , ଡି - ସଫଳତା ମିଳୁଥିବା ଅଞ୍ଚଳର ଏବଂ ଦକ୍ଷତା ଭିତ୍ତିକ ସ୍ଥିତିସୂଚକ , ଏଚ୍ - ନିୟନ୍ତ୍ରିତ ପ୍ରଯୁକ୍ତିବିଦ୍ୟା , ଏ - ପ୍ରତି ଅଞ୍ଚଳ ପାଇଁ ଆକ୍ସନ ପ୍ଲାନ୍ , ଏନ୍ - ବିନା ବାଧାରେ ଆର୍ଥିକ ବ୍ୟବସ୍ଥା ।


    ମନ୍ତ୍ରୀ କହିଲେ ଯେ , 2016 ସେପ୍ଟେମ୍ବର ସର୍ଜିକାଲ ଷ୍ଟ୍ରାଇକ ପରେ ଜମ୍ମୁ - କାଶ୍ମୀରରେ ଅନୁପ୍ରବେଶ ଘଟଣାରେ 45% ହ୍ରାସ ଘଟିଛି । 80 ,068 କୋଟି ଟଙ୍କାର ପ୍ରଧାନମନ୍ତ୍ରୀ ବିକାଶ ଯୋଜନା ( ପିଏମଡିପି 2015 ) ରେ 63 ଟି ବୃହତ ବିକାଶ ପ୍ରକଳ୍ପ ପାଇଁ 61 ,112 କୋଟି ଟଙ୍କା ମଞ୍ଜୁର କରାଯାଇଛି ଏବଂ 19 ,961 କୋଟି ଟଙ୍କା ଅନୁଦାନ ଦିଆସରିଛି । ସ୍ପେଶାଲ ପୁଲିସ ଅଫିସର ( ଏସପିଓ ) ମାନଙ୍କ ଭତ୍ତା 3 ହଜାର ଟଙ୍କାରୁ 6 ହଜାର ଟଙ୍କାକୁ ବୃଦ୍ଧି କରାଯାଇଛି । ବର୍ତ୍ତମାନ 25 ,474 ଏସପିଓ ଥିବା ବେଳେ ଆଉ 10 ହଜାର ଅତିରିକ୍ତ ଏସପିଓଙ୍କ ନିଯୁକ୍ତି ପାଇଁ ଅନୁମତି ଦିଆଯାଇଛି । ପାକ୍ ଅଧିକୃତ ଜମ୍ମୁ - କାଶ୍ମୀରର ପରିବାରମାନଙ୍କ ପାଇଁ ଅନେକ ବିକାଶମୂଳକ ଯୋଜନା , କାଶ୍ମୀର ବିସ୍ଥାପିତମାନଙ୍କ ପାଇଁ ଆଶ୍ରୟ ସ୍ଥଳ , କାଶ୍ମୀରୀ ବିସ୍ଥାପିତମାନଙ୍କ ପାଇଁ ଜଣ ପ୍ରତି 2500 ଟଙ୍କା ମାସିକ ସହାୟତା ଏବଂ ପରିବାର ପ୍ରତି ସର୍ବାଧିକ 10 ହଜାର ଟଙ୍କାର ସହାୟତା ପ୍ରଦାନ କରାଯାଉଛି । ପ୍ରଥମ ଥର ପାଇଁ ଜମ୍ମୁର ବିସ୍ଥାପିତମାନଙ୍କ ପାଇଁ ମଧ୍ୟ ସମାନ ପରିମାଣର ସହାୟତା ପ୍ରଦାନ କରାଯାଉଛି । ପାଞ୍ଚଟି ନୂତନ ଇଣ୍ଡିଆ ରିଜର୍ଭ ବାଟାଲିଅନ ମଞ୍ଜୁର କରାଯାଇଛି । ଏଥିରେ ମହିଳାଙ୍କୁ 33% ସଂରକ୍ଷଣ ସୁବିଧା ଦେବାକୁ ରାଜ୍ୟ ସରକାରଙ୍କୁ କୁହାଯାଇଛି । ଜମ୍ମୁ - କାଶ୍ମୀରର ଛାତ୍ରଛାତ୍ରୀଙ୍କୁ ପାଠପଢ଼ାରେ ସହାୟତା ଦେବାକୁ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରାଳୟ ଏବଂ ରାଜ୍ୟରେ ନୋଡାଲ ଅଫିସରଙ୍କୁ ନିଯୁକ୍ତି ଦିଆଯାଇଛି ।


    ରାଜନାଥ ସିଂହ କହିଲେ ଯେ 2016 ଜୁଲାଇ 16 ରେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ 11 ତମ ଅନ୍ତଃରାଜ୍ୟ ପରିଷଦ ବୈଠକରେ ଅଧ୍ୟକ୍ଷତା କରିଥିଲେ , ଯାହାକି 10 ବର୍ଷର ବ୍ୟବଧାନରେ ଅନୁଷ୍ଠିତ ହୋଇଥିଲା । ସରକାର ମଧ୍ୟ ଆଞ୍ଚଳିକ ପରିଷଦ ଗୁଡ଼ିକର ପୁନର୍ଗଠନ କରିଛନ୍ତି । ରାଜନାଥ ସିଂହ ଆଞ୍ଚଳିକ ପରିଷଦର 8 ଟି ବୈଠକରେ ଅଧ୍ୟକ୍ଷତା କରିଛନ୍ତି ଏବଂ 199 ଟି ପ୍ରସଙ୍ଗ ମଧ୍ୟରୁ 87 ଟି ପ୍ରସଙ୍ଗର ସମାଧାନ ହୋଇପାରିଛି ।


    ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ 2015 ମସିହାର ବାର୍ଷିକ ଡିଜିପି ଅଧିବେଶନରେ ଆଲୋଚନା ହୋଇଥିବା ସ୍ମାର୍ଟ ପୋଲିସିଙ୍ଗ ସମ୍ପର୍କରେ ରାଜନାଥ ସିଂହ କହିଲେ ଯେ , କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରାଳୟ ବିଭିନ୍ନ ସମୟରେ ରାଜ୍ୟଗୁଡ଼ିକ ସହ ଅନଲାଇନରେ 28 ,000 ସ୍ୱତନ୍ତ୍ର ବ୍ୟବସ୍ଥାର ପ୍ରଚଳନ ସମ୍ପର୍କରେ ଆଲୋଚନା କରିଛନ୍ତି । ଏ ପର୍ଯ୍ୟନ୍ତ 33 ଟି ରାଜ୍ୟ କ୍ରାଇମ ଆଣ୍ଡ କ୍ରିମିନାଲ ଟ୍ରାକିଂ ନେଟୱର୍କିଂ ସିଷ୍ଟମ ( ସିସିଟିଏନଏସ୍ ) କୁ ଆଦରିଥିବା ବେଳେ ଏହାର ପ୍ରକ୍ରିୟା ଶେଷ ହେବା ଉପରେ । ଯେତେବେଳେ କି 2014 ମାର୍ଚ୍ଚ ମାସ ସୁଦ୍ଧା କୌଣସି ରାଜ୍ୟ ଏହାକୁ ଆଦରି ନଥିଲେ । 2014 ମାର୍ଚ୍ଚରେ ଦେଢ଼ ଲକ୍ଷରୁ କମ୍ ଏଫ୍ଆଇଆର ସିସିଟିଏନଏସ ଜରିଆରେ ପଞ୍ଜିକୃତ ହୋଇଥିବା ବେଳେ ଏହା ଏବେ ପ୍ରାୟ ଶହେ ଗୁଣ ଅଧିକ ଅର୍ଥାତ୍ 1.25 କୋଟିରେ ପହଞ୍ଚିପାରିଛି ।


    ସୀମାରେ ଆନୁଷଙ୍ଗିକ ବ୍ୟବସ୍ଥା ଏବଂ ବିକାଶମୂଳକ କାର୍ଯ୍ୟ ସମ୍ପର୍କରେ ମନ୍ତ୍ରୀ କହିଲେ ଯେ , ଭାରତ - ବାଂଲାଦେଶ ଏବଂ ଭାରତ - ପାକିସ୍ତାନ ସୀମା ପ୍ରକଳ୍ପ ପାଇଁ ସରକାର ବିଗତ 3 ବର୍ଷ ମଧ୍ୟରେ 5 ,188 କୋଟି ଟଙ୍କାର ପ୍ରକଳ୍ପ ମଂଜୁର କରିଛନ୍ତି , ସେଥିରୁ 2 ,138 କୋଟି ଟଙ୍କା ଅନୁଦାନ ଦିଆସରିଛି । ବିକାଶମୂଳକ କାର୍ଯ୍ୟରେ ରହିଛି , ସୀମାରେ 200 କିଲୋମିଟରର ତାରବାଡ଼ , 430 କିଲୋମିଟରର ରାସ୍ତା , 647 କିଲୋମିଟର ରାସ୍ତାରେ ପ୍ଲଡ ଲାଇଟ ବ୍ୟବସ୍ଥା ଏବଂ 110 ଟି ସୀମା ଆଉଟ ପୋଷ୍ଟ । ଭାରତ - ଚୀନ୍ ସୀମାରେ 2008 ରେ 27 ଟି ସୀମା ରାସ୍ତା ପାଇଁ ଅନୁମତି ଦିଆଯାଇଥିଲା , ସେଥିରୁ 8 ଟି 2014-16 ମଧ୍ୟରେ ସମ୍ପୂର୍ଣ୍ଣ ହୋଇଥିଲା ଏବଂ 9 ଟି ରାସ୍ତା ଚଳିତ ବର୍ଷ ଶେଷ ସୁଦ୍ଧା ସମ୍ପୂର୍ଣ୍ଣ ହେବ ।


    ରାଜନାଥ ସିଂହ କହିଲେ ଯେ , ସୀମା ଅଞ୍ଚଳରେ ଆଦର୍ଶ ଗ୍ରାମ ପ୍ରତିଷ୍ଠା ପାଇଁ ନୂତନ ପଦକ୍ଷେପ ନିଆଯାଇଛି । ଜମ୍ମୁ - କାଶ୍ମୀରର 24 ଟି ସମେତ 7 ଟି ରାଜ୍ୟରେ ମୋଟ 41 ଟି ଆଦର୍ଶ ଗ୍ରାମ ପ୍ରତିଷ୍ଠା ସକାଶେ 92 କୋଟି ଟଙ୍କା ମଞ୍ଜୁର କରାଯାଇଛି । ସୀମାରେ ଫାଟକ ଥିବା ଅଞ୍ଚଳରେ ସୀମା ବାଣିଜ୍ୟ ଏବଂ ଲୋକଙ୍କ ଚଳପ୍ରଚଳ ପାଇଁ ସମନ୍ୱିତ ଚେକ୍ ପୋଷ୍ଠ ପ୍ରତିଷ୍ଠା ସକାଶେ ସରକାର ପଦକ୍ଷେପ ନେଇଛନ୍ତି । 2016 ଜୁନରେ ରାକ୍ସୁଆଲରେ ଚେକପୋଷ୍ଟ ପ୍ରତିଷ୍ଠା ହୋଇଥିବା ବେଳେ 2016 ନଭେମ୍ବରରେ ଜୋଗବଣିରେ ଚେକପୋଷ୍ଟ ହୋଇଛି । ଗତବର୍ଷ ଜୁଲାଇରେ ପେଟ୍ରୋପୋଲ ଠାରେ ଭାରତ ଓ ବାଂଲାଦେଶ ପ୍ରଧାନମନ୍ତ୍ରୀଙ୍କ ଦ୍ୱାରା କାର୍ଗୋ ଟର୍ମିନାଲ ଉଦଘାଟିତ ହୋଇଛି । 2017 ଜାନୁଆରୀରେ ମେଘାଳୟର ଦାୱକିଠାରେ ଚେକପୋଷ୍ଟ ପାଇଁ ଭିତ୍ତି ପ୍ରସ୍ତର ପକାଯାଇଛି ।


    ଆଇନତଃ ବିଦେଶୀ ପର୍ଯ୍ୟଟକଙ୍କ ସୁବିଧା ପାଇଁ ରାଜନାଥ ସିଂହ କହିଲେ ଯେ , ବିଗତ ତିନି ବର୍ଷରେ ଭିସା ପ୍ରକ୍ରିୟା ସରଳ , ଉଦାର ଏବଂ ଯୁକ୍ତିଯୁକ୍ତ କରାଯାଇଛି । ଇ - ଭିସା ବ୍ୟବସ୍ଥାକୁ 162 ଦେଶର ଲୋକଙ୍କ ପାଇଁ ସମ୍ପ୍ରସାରିତ କରାଯାଇଛି । ଇ - ଭିସାର ଅବଧି 30 ରୁ 60 ଦିନକୁ ବୃଦ୍ଧି କରାଯାଇଛି । 2016 ମାର୍ଚ୍ଚ ମାସରୁ ଜାପାନର ନାଗରିକମାନଙ୍କ ପାଇଁ ଭିସା ଅନ୍ ଆରାଇଭାଲ ବ୍ୟବସ୍ଥା ଲାଗୁ ହୋଇଛି । ବାଂଲାଦେଶର ବରିଷ୍ଠ ନାଗରିକମାନଙ୍କ ପାଇଁ ବହୁବିଧ ପର୍ଯ୍ୟଟକ ପ୍ରବେଶ ଭିସାର ଅବଧି 1 ବର୍ଷରୁ 5 ବର୍ଷକୁ ବୃଦ୍ଧି କରାଯାଇଛି ।


    ମନ୍ତ୍ରୀ କହିଲେ ଯେ ଦକ୍ଷିଣ ଏସିଆ ଅଞ୍ଚଳରେ ବିପର୍ଯ୍ୟୟ ପରିଚାଳନା କ୍ଷେତ୍ରରେ ଭାରତ ଗୁରୁତ୍ୱପୂର୍ଣ୍ଣ ଭୂମିକା ନେଇଛି । 2016 ଜୁନରେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ଜାତୀୟ ବିପର୍ଯ୍ୟୟ ପରିଚାଳନା ନୀତିର ଘୋଷଣା କରିଛନ୍ତି , ଯାହାକି ସେଣ୍ଡାଇ କାର୍ଯ୍ୟସୂଚୀର ଚାରୋଟି ଗୁରୁତ୍ୱପୂର୍ଣ୍ଣ କ୍ଷେତ୍ରକୁ ସମ୍ବିତ କରିବାରେ ବିଶ୍ୱରେ ପ୍ରଥମ । ଦିଲ୍ଲୀରେ ଭାରତ ପକ୍ଷରୁ ଦକ୍ଷିଣ ଏସିଆ ବିପର୍ଯ୍ୟୟ ପରିଚାଳନା ଅଭ୍ୟାସ ଆୟୋଜିତ ହୋଇଯାଇଛି । ଯେତେବେଳେ କି 2016 ନଭେମ୍ବରରେ ଦିଲ୍ଲୀରେ ବିପର୍ଯ୍ୟୟ ବିପଦ ହ୍ରାସ ନେଇ ସପ୍ତମ ଏସୀୟ ମନ୍ତ୍ରୀସ୍ତରୀୟ ଅଧିବେଶନ ଅନୁଷ୍ଠିତ ହୋଇଥିଲା । ବିପର୍ଯ୍ୟୟ ବିପଦ ହ୍ରାସ ନେଇ ପ୍ରଧାନମନ୍ତ୍ରୀ ଏଠାରେ 10 ସୂତ୍ରୀ କାର୍ଯ୍ୟସୂଚୀ ଘୋଷଣା କରିଥିଲେ । ଉତ୍ତର ପ୍ରଦେଶ ଏବଂ ଅରୁଣାଚଳ ପ୍ରଦେଶରେ ବିପଦ ବେଳେ ସହାୟତା ପାଇଁ ସରକାର 2015 ରେ ଏନଡିଆରଏଫର ଦୁଇଟି ଅତିରିକ୍ତ ବାଟାଲିଅନ ସୃଷ୍ଟି କରିଛନ୍ତି ।


    ରାଜନାଥ ସିଂହ କହିଲେ ଯେ ମହିଳା ସଶକ୍ତୀକରଣ ଏବଂ ମହିଳାଙ୍କ ନିରାପତ୍ତା ସରକାରଙ୍କ ପାଇଁ ସବୁବେଳେ ପ୍ରାଥମିକତା ହୋଇ ରହିଛି । କନେଷ୍ଠବଲ ସ୍ତରରେ 33% ପଦବି ମହିଳାଙ୍କ ଦ୍ୱାରା ପୂରଣ ପାଇଁ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରାଳୟ ମଂଜୁର କରିଛନ୍ତି । ସିଆରପିଏଫ୍ , ସିଆଇଏସଏଫରେ ମହିଳାଙ୍କ ପାଇଁ 33% ସଂରକ୍ଷଣ ଏବଂ ସୀମା ସୁରକ୍ଷାରେ ନିୟୋଜିତ ବିଏସଏଫ , ଏସଏସବି ଏବଂ ଆଇଟିବିପିରେ 14-15% ପଦବି ମହିଳାଙ୍କ ପାଇଁ ସଂରକ୍ଷଣ ସକାଶେ ନିର୍ଦ୍ଦେଶ ଦିଆଯାଇଛି । ସରକାର ମଧ୍ୟ ନ୍ୟାସନାଲ ଏମର୍ଜେନ୍ସି ରେସପନ୍ସ ସିଷ୍ଟମ ୱେବସାଇଟ ଏବଂ ମୋବାଇଲ ଆପ୍ ଆସନ୍ତା ଅକ୍ଟୋବର ମାସରେ ଉଦଘାଟନ ଯୋଜନା କରୁଛନ୍ତି ।


    ରାଜନାଥ ସିଂହ କହିଲେ ଯେ , 2017 ଏପ୍ରିଲ 9 ତାରିଖ ସିଆରପିଏଫର ବୀରତ୍ୱ ଦିବସ ଅବସରରେ ‘ ଭାରତ କୀ ବୀର ’ ନାମ ୱେବସାଇଟ ଏବଂ ମୋବାଇଲ ଆପ ଉଦଘାଟିତ ହୋଇଛି । ଏହା ସୂଚନା ଓ ପ୍ରଯୁକ୍ତିବିଦ୍ୟା ଭିତ୍ତିକ ଏକ ୱେବସାଇଟ , ଯେଉଁଥିରେ କି କର୍ତ୍ତବ୍ୟ ନିର୍ବାହ ସମୟରେ ଦେଶ ପାଇଁ ବଳିଦାନ ଦେଉଥିବା ବୀର ଯବାନଙ୍କ ପରିବାରମାନଙ୍କ ସକାଶେ ସହାୟତା ଦେବାକୁ ଚାହୁଁଥିବା ଲୋକମାନେ ଆର୍ଥିକ ସହାୟତା କରିପାରିବେ । ଏହି ପୋର୍ଟାଲରେ ଜନସାଧାରଣଙ୍କ ଠାରୁ ଭଲ ସହାୟତା ମିଳୁଛି । 2017 ମେ 11 ତାରିଖରେ ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ସ୍ୱରାଷ୍ଟ୍ର ମନ୍ତ୍ରାଳୟର ଏକ ମୋବାଇଲ ଆପ୍ଲିକେସନ ଉଦଘାଟନ କରିଥିଲେ , ଯେଉଁଥିରେ କି କେନ୍ଦ୍ରୀୟ ସୁରକ୍ଷା ବଳର ଯବାନମାନେ ସେମାନଙ୍କ ଅଭିଯୋଗକୁ ସ୍ଥାନିତ କରିପାରିବେ । ମିଳୁଥିବା ଅଭିଯୋଗ ଗୁଡ଼ିକର ତୁରନ୍ତ ସମାଧାନ ସହ ନିଆଯାଉଥିବା ଆବଶ୍ୟକ ପଦକ୍ଷେପ ଉପରେ ସ୍ୱରାଷ୍ଟ୍ର ମନ୍ତ୍ରାଳୟ ଦ୍ୱାରା ନଜର ରଖିବା ସହ ଏହାର ନିୟମିତ ସମୀକ୍ଷା ପାଇଁ ମୋବାଇଲ ଆପ୍ଲିକେସନରେ ସ୍ୱତନ୍ତ୍ର ବ୍ୟବସ୍ଥା ମଧ୍ୟ ରହିଛି ।


    ସାମ୍ବାଦିକ ସମ୍ମିଳନୀରେ ସ୍ୱରାଷ୍ଟ୍ର ମନ୍ତ୍ରାଳୟ ରାଷ୍ଟ୍ରମନ୍ତ୍ରୀ ହଂସରାଜ ଗଙ୍ଗାରାମ ଅହିର ଓ କିରେନ ରିଜିଜୁ , କେନ୍ଦ୍ର ସ୍ୱରାଷ୍ଟ୍ର ସଚିବ ରାଜୀବ ମେହରିଷି , ସ୍ୱରାଷ୍ଟ୍ର ମନ୍ତ୍ରାଳୟର ଅନ୍ୟାନ୍ୟ ବରିଷ୍ଠ ଅଧିକାରୀମାନେ , ବିଭିନ୍ନ କେନ୍ଦ୍ରୀୟ ସୁରକ୍ଷା ବଳର ମୁଖ୍ୟମାନେ ଏବଂ ଦିଲ୍ଲୀ ପୁଲିସ କମିଶନର ଉପସ୍ଥିତ ଥିଲେ ।


    **********

    
    
    (Release ID: 1492209) Visitor Counter : 3