      ପାନୀୟ ଜଳ ଓ ପରିମଳ ମନ୍ତ୍ରଣାଳୟ

      ଦୁଇ ଗଙ୍ଗାତଟ ଗ୍ରାମକୁ ପୋଷ୍ୟଗ୍ରାମ କଲା ପାନୀୟ ଜଳ ଏବଂ ପରିମଳ ମନ୍ତ୍ରଣାଳୟ
      Posted On: 03 JUN 2017 8:08PM by PIB Bhubaneshwar


    ଆଜି ଉତ୍ତରାଖଣ୍ଡର ବୀରପୁର ଖୁର୍ଦ୍ଦ ଗ୍ରାମ ନିକଟବର୍ତ୍ତୀ ଗଙ୍ଗା ନଦୀ ତଟରେ କେନ୍ଦ୍ର ମନ୍ତ୍ରୀ ଶ୍ରୀ ନରେନ୍ଦ୍ର ସିଂ ତୋମାର ଦୁଇଟି ଗଙ୍ଗା ଗ୍ରାମକୁ ପୋଷ୍ୟ ଗ୍ରାମ ରୂପେ ଗ୍ରହଣ କରିଛନ୍ତି । ଏହି ଅବସରରେ ବିଶ୍ୱ ଆନ୍ତଃବିଶ୍ୱାସ ୱାଶ୍ ମହାସଂଘ (ଜିୱା)ର ସ୍ୱାମୀ ଚିଦାନନ୍ଦ ସରସ୍ୱତୀଙ୍କ ନେତୃତ୍ୱରେ ବହୁ ସାଧୁସନ୍ଥ ଉପସ୍ଥିତ ଥିଲେ । ଗଙ୍ଗା ନଦୀ କୂଳରେ ଥିବା ଡେରାଡୁନର ବୀରପୁର ଖୁର୍ଦ୍ଦ ଏବଂ ପୌରୀ ଗଡ଼ୱାଲର ମାଲା ଗ୍ରାମକୁ ଜିୱାର ସହଯୋଗରେ ପାନୀୟ ଜଳ ଏବଂ ପରିମଳ ମନ୍ତ୍ରଣାଳୟ ପକ୍ଷରୁ ପୋଷ୍ୟ ଗ୍ରାମ ଭାବେ ଗ୍ରହଣ କରାଯାଇଥିଲା ।


    ମନ୍ତ୍ରଣାଳୟ ରାଜ୍ୟ ସରକାରଙ୍କ ସହାୟତାରେ ଗଙ୍ଗା ନଦୀ ତଟରେ ଥିବା ଗ୍ରାମଗୁଡ଼ିକୁ ଖୋଲା ମଳମୁକ୍ତ କରିବା ଲାଗି ଲକ୍ଷ୍ୟ ଧାର୍ଯ୍ୟ କରିଛି । ଏବେସୁଦ୍ଧା ଗଙ୍ଗା ତଟରେ ଥିବା 4515ଟି ଗ୍ରାମ ମଧ୍ୟରୁ 4270ଟି ଗ୍ରାମ ଖୋଲା ମଳମୁକ୍ତ ଘୋଷଣା ହୋଇସାରିଲାଣି ।


    ଏବେ ବିଭିନ୍ନ ଅଂଶଧାରୀଙ୍କ ସହ ଉପରୋକ୍ତ ଦୁଇଟି ଗ୍ରାମରେ କଠିନ ଏବଂ ତରଳ ବର୍ଜ୍ୟବସ୍ତୁ ପରିଚାଳନା ବ୍ୟବସ୍ଥା , ଡ୍ରେନେଜ୍ ବ୍ୟବସ୍ଥା , ଭୂତଳ ଜଳ ସଂରକ୍ଷଣ , ଅତ୍ୟାଧୁନିକ ଶ୍ମଶାନ ଆଦି ବିଭିନ୍ନ ମନ୍ତ୍ରଣାଳୟ ସହାୟତାରେ ନିର୍ମାଣ କରାଯିବ । ଏହି ଦୁଇଟି ଗ୍ରାମରେ ଔଷଧିୟ ବୃକ୍ଷରୋପଣ ଲାଗି ମଧ୍ୟ ପ୍ରୟାସ କରାଯିବ ।


    ଏହି ଅବସରରେ ଉଦ୍ବୋଧନ ଦେଇ ଶ୍ରୀ ତୋମାର କହିଥିଲେ ଯେ ସ୍ୱଚ୍ଛ ପାଣି ଜୀବନ ପାଇଁ ଗୁରୁତ୍ୱପୂର୍ଣ୍ଣ ଏବଂ ଲୋକମାନଙ୍କ ସ୍ୱାସ୍ଥ୍ୟ ପାଇଁ ସ୍ୱଚ୍ଛତା ଗୁରୁତ୍ୱପୂର୍ଣ୍ଣ । ଖୋଲା ମଳମୁକ୍ତ ଗ୍ରାମ ମାନ୍ୟତା ପାଇବାରେ ମହିଳାମାନଙ୍କ ଭୂମିକାକୁ ସେ ପ୍ରଶଂସା କରିଥିଲେ । ସେ ମଧ୍ୟ ଏହି ଉଦ୍ଦେଶ୍ୟ ସାଧନ ପାଇଁ କେନ୍ଦ୍ର ସରକାରଙ୍କ ସହଯୋଗ ପାଇଁ ପ୍ରତିଶ୍ରୁତି ଦେଇଥିଲେ ।


    ଶ୍ରୀ ତୋମାର ଇତି ମଧ୍ୟରେ ଗାଁରେ ଜୈବ ପାଇଖାନା ଉଦ୍ଘାଟନ କରିଥିଲେ । ପରେ ଜିୱା ପକ୍ଷରୁ ଆୟୋଜିତ ସ୍ୱଚ୍ଛ ଭାରତ ଏବଂ ସ୍ୱଚ୍ଛ ଉତ୍ତରାଖଣ୍ଡ ସମ୍ମିଳନୀରେ ଉଦ୍ବୋଧନ ଦେଇ ସେ ସ୍ୱଚ୍ଛ ଭାରତ ଅଭିଯାନକୁ ଏକ ସାମାଜିକ ଆନ୍ଦୋଳନ ଭାବେ ଆଗେଇ ନେବାରେ ସାଧୁ ସନ୍ଥଙ୍କ ଭୂମିକାକୁ ପ୍ରଶଂସା କରିଥିଲେ ।


    ***********

    
    
    (Release ID: 1491693) Visitor Counter : 2