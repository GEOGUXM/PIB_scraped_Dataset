      ସୂଚନା ଓ ପ୍ରସାରଣ ମନ୍ତ୍ରଣାଳୟ

      ସ୍ୱାଧୀନତା ସଂଗ୍ରାମରେ ଜନଭାଗିଦାରୀତାର ସର୍ବଶ୍ରେଷ୍ଠ ଉଦାହରଣ ହେଉଛି ଗାନ୍ଧୀଜୀଙ୍କ ଲବଣ ସତ୍ୟାଗ୍ରହ : ଲୋକସଭା ବାଚସ୍ପତି ଶ୍ରୀମତୀ ସୁମିତ୍ରା ମହାଜନ
      • ଗାନ୍ଧୀଜୀଙ୍କ ବିଚାର ଏବଂ ରଚନାକୁ ସଂରକ୍ଷିତ ରଖିବା ଏବଂ ତାହାକୁ ପରବର୍ତ୍ତୀ ପିଢ଼ି ନିକଟରେ ପହଂଚାଇବା ଆମର ଦାୟିତ୍ୱ : ଭେଙ୍କେୟା ନାଇଡୁ
      • ମହାତ୍ମା ଗାନ୍ଧୀଙ୍କ 100 ଭଲ୍ୟୁମ ବିଶିଷ୍ଟ ସମ୍ମିଳିତ କୃତୀ ଲୋକସଭା ବାଚସ୍ପତି ଶ୍ରୀମତୀ ସୁମିତ୍ରା ମହାଜନଙ୍କୁ ଅର୍ପଣ କଲେ ସୂଚନା ଓ ପ୍ରସାରଣ ମନ୍ତ୍ରୀ ଶ୍ରୀ ଭେଙ୍କେୟା ନାଇଡ଼ୁ
      Posted On: 13 JUN 2017 6:02PM by PIB Bhubaneshwar


    ସଂସଦ ପାଠାଗାର ପାଇଁ ମହାତ୍ମା ଗାନ୍ଧୀଙ୍କ 100 ଭଲ୍ୟୁମବିଶିଷ୍ଟ ସମ୍ମିଳିତ କୃତୀ ଲୋକସଭା ବାଚସ୍ପତି ଶ୍ରୀମତୀ ସୁମିତ୍ରା ମହାଜନଙ୍କୁ ପ୍ରଦାନ କରିଛନ୍ତି ସୂଚନା ଏବଂ ପ୍ରସାରଣ ମନ୍ତ୍ରୀ ଶ୍ରୀ ଏମ୍ ଭେଙ୍କେୟା ନାଇଡ଼ୁ ।


    ଏହି ଅବସରରେ ଉଦ୍ବୋଧନ ଦେଇ ବାଚସ୍ପତି ଶ୍ରୀମତୀ ମହାଜନ କହିଥିଲେ ଯେ ସ୍ୱାଧୀନତା ଆନେ୍ଦାଳନ ସମୟରେ ଲୋକମାନଙ୍କ ମଧ୍ୟରେ ପାରସ୍ପରିକ ଭାଗିଦାରୀତା ବଢ଼ାଇବା ଏବଂ ଦେଶବାସୀଙ୍କ ଭିତରେ ଏକତା ଭାବ ଜଗାଇବା ଗାନ୍ଧୀଜୀଙ୍କର ମୁଖ୍ୟ ଉଦ୍ଦେଶ୍ୟ ଥିଲା । ସ୍ୱାଧୀନତା ସଂଗ୍ରାମରେ ଜନଭାଗିଦାରୀତାର ସର୍ବଶ୍ରେଷ୍ଠ ଉଦାହରଣ ଥିଲା ଲବଣ ସତ୍ୟାଗ୍ରହ । ରାଷ୍ଟ୍ରସେବା କ୍ଷେତ୍ରରେ ତାଙ୍କର ଆଦର୍ଶ ବିଶ୍ୱ ସମୁଦାୟକୁ ମଧ୍ୟ ପ୍ରଭାବିତ କରିଥିଲା । 100 ଭଲ୍ୟୁମ୍ ବିଶିଷ୍ଟ ଗାନ୍ଧୀଜୀଙ୍କ ସମ୍ମିଳିତ କୃତୀ ଗ୍ରହଣ କରି ବାଚସ୍ପତି କହିଲେ ଯେ ଏହା ସଂସଦ ପାଠାଗାରରେ ରଖାଯିବ ଏବଂ ସାଂସଦମାନେ ଏହି ଐତିହ୍ୟରୁ ଜ୍ଞାନ ଆହରଣ କରିବାର ସୁଯୋଗ ପାଇପାରିବେ । ଏ ଦିଗରେ ସୂଚନା ଏବଂ ପ୍ରସାରଣ ମନ୍ତ୍ରଣାଳୟର ଉଦ୍ୟମକୁ ବାଚସ୍ପତି ପ୍ରଶଂସା କରିବା ସହ ଏପରି ଏକ ପଦକ୍ଷେପ ପାଇଁ ଉଦ୍ୟମ କରିବା ଏବଂ ସରକାରଙ୍କ ବିକାଶ ଆଭିମୁଖ୍ୟକୁ ଆଗେଇ ନେଇଥିବାରୁ ସୂଚନା ଏବଂ ପ୍ରସାରଣ ମନ୍ତ୍ରୀଙ୍କୁ ଧନ୍ୟବାଦ ଜଣାଇଥିଲେ ।


    ଏହି ଅବସରରେ ଉଦ୍ବୋଧନ ଦେଇ ଶ୍ରୀ ଭେଙ୍କେୟା ନାଇଡ଼ୁ କହିଲେ ଯେ ସତ୍ୟ ଏବଂ ଅହିଂସାର ନୀତିଆଦର୍ଶ ବଳରେ ସ୍ୱାଧୀନତା ସଂଗ୍ରାମକୁ ସଫଳ କରିବାରେ ମହାତ୍ମା ଗାନ୍ଧୀଙ୍କ ରଚନାଗୁଡ଼ିକ ପ୍ରମୁଖ ଭୂମିକା ଗ୍ରହଣ କରିଥିଲେ । ମହାତ୍ମା ଗାନ୍ଧୀଙ୍କ ଏକ ଉକ୍ତି “ ଆମ ଜୀବନ ଏକ ଖୋଲା ବହି ଭଳି ହେବା ଉଚିତ୍ ” କୁ ଉଦ୍ଧାର କରି ସେ କହିଥିଲେ ଯେ ମହାତ୍ମାଗାନ୍ଧୀଙ୍କ ସମ୍ମିଳିତ ରଚନାବଳୀ ରାଷ୍ଟ୍ରପିତାଙ୍କ ଜୀବନାଦର୍ଶରୁ ଶିକ୍ଷା ଲାଭ କରିବା ଲାଗି ଆମକୁ ବହୁମୂଲ୍ୟ ସୁଯୋଗ ଆଣିଦେବ । ଭବିଷ୍ୟତ ପିଢ଼ି ପାଇଁ ତାଙ୍କର ବିଚାର/ରଚନାଗୁଡ଼ିକୁ ସଂରକ୍ଷିତ କରି ରଖିବା ଆମର ଗୁରୁଦାୟିତ୍ୱ ବୋଲି ସେ କହିଥିଲେ ।


    ଏ ସମ୍ପର୍କରେ ଆହୁରି ବିସ୍ତୃତ ଭାବେ ଶ୍ରୀ ନାଇଡ଼ୁ କହିଥିଲେ ଯେ ମହାତ୍ମା ଗାନ୍ଧୀଙ୍କ ସମ୍ମିଳିତ କୃତୀ ଏକ ସ୍ମାରକୀ ତଥ୍ୟ । 1884 ମସିହାରେ ମହାତ୍ମା ଗାନ୍ଧୀ 15 ବର୍ଷର ବାଳକ ହୋଇଥିବା ସମୟ ଠାରୁ 1948 ଜାନୁଆରୀ 30 ତାରିଖରେ ତାଙ୍କ ହତ୍ୟା ପର୍ଯ୍ୟନ୍ତ ସେ କହିଥିବା ଏବଂ ଲେଖିଥିବା ବିଚାରଗୁଡ଼ିକ ଏଥିରେ ସ୍ଥାନ ପାଇଛି । ଗାନ୍ଧୀଜୀଙ୍କ ବିଚାର ଏବଂ ରଚନା ସାରା ବିଶ୍ୱରେ ବିସ୍ତାର ଲାଭ କରିଥିଲା । ସେଗୁଡ଼ିକୁ ଏଥିରେ କଠୋର ଶିକ୍ଷଣୀୟ ଅନୁଶାସନ ଏବଂ ନିଷ୍ଠାର ସହ ଗହନ ଅର୍ଥପୂର୍ଣ୍ଣ ଭାବେ ସଂକଳିତ କରାଯାଇଛି । ସେ ଆହୁରି କହିଥିଲେ ଯେ ମହାତ୍ମାଗାନ୍ଧୀ ଯେଉଁ ନୀତିଆଦର୍ଶକୁ ନେଇ ବଂଚିଥିଲେ ଏବଂ ଆମ ପାଇଁ ମହାନ ପ୍ରେରଣା ସାଜିଛନ୍ତି ସେସବୁ ଏହି ପୁସ୍ତକରେ ରହିଛି । ଏହି ଭଲ୍ୟୁମର ପ୍ରତ୍ୟେକଟି ସିରିଜ୍ ଏକ ଐତିହ୍ୟ ପୁସ୍ତକ । ବ୍ୟକ୍ତିଗତ , ସାମାଜିକ ଏବଂ ରାଜନୈତିକ ଜୀବନରେ ଗାନ୍ଧୀଜୀଙ୍କ ବକ୍ତବ୍ୟ , ଚିଠିପତ୍ର ଓ ଅନ୍ୟ ରଚନାଗୁଡ଼ିକୁ ସାବଧାନତା ପୂର୍ବକ ଏଥିରେ ସ୍ଥାନ ଦିଆଯାଇଛି ।


    ମହାତ୍ମା ଗାନ୍ଧୀଙ୍କ 100 ଭଲ୍ୟୁମ ବିଶିଷ୍ଟ ସମ୍ମିଳିତ କୃତୀର ମୌଳିକ କେଏସ୍ ସଂସ୍କରଣ ପ୍ରଫେସର କେ ସ୍ୱାମୀନାଥନଙ୍କ ନାମ ଅନୁସାରେ ନାମକରଣ କରାଯାଇଥିଲା । ସେ ମୂଳ ସିରିଜର ସଂକଳନ କରିଥିଲେ । ଏଥିପାଇଁ 1956 ରୁ 1994 ମସିହା ପର୍ଯ୍ୟନ୍ତ 38 ବର୍ଷ ଲାଗିଥିଲା । ମୂଳ ସଂସ୍କରଣଟି 100 ଭଲ୍ୟୁମ ଏବଂ 55 ହଜାର ପୃଷ୍ଠା ବିଶିଷ୍ଟ ଥିଲା । ଏହାର ଡିଜିଟାଲ୍ ମାଷ୍ଟର କପି ପ୍ରସ୍ତୁତ କରିବା ଲାଗି ଏକ ସ୍ୱତନ୍ତ୍ର ସେଲ୍ , ଏକ ବିଶେଷଜ୍ଞ କମିଟି ଗଠନ କରାଯାଇଥିଲା । ଏଥିରେ ଗାନ୍ଧୀବାଦୀ ବୁଦ୍ଧିଜୀବୀମାନେ ରହିଥିଲେ । ଏଥିପାଇଁ ଭାରତ ସରକାରଙ୍କ ପ୍ରକାଶନ ଡିଭିଜନ୍ ଏବଂ ମହାତ୍ମା ଗାନ୍ଧୀ ନିଜେ ପ୍ରତିଷ୍ଠା କରିଥିବା ଅହମ୍ମଦାବାଦର ଗୁଜରାଟ ବିଦ୍ୟାପୀଠ ମଧ୍ୟରେ ଏକ ଏମଓୟୁ ସ୍ୱାକ୍ଷରିତ ହୋଇଥିଲା ।


    ଅହମ୍ମଦାବାଦର ସାବରମତୀ ଆଶ୍ରମ ସଂରକ୍ଷଣ ଏବଂ ସ୍ମାରକୀ ଟ୍ରଷ୍ଟ ଦ୍ୱାରା ପରିଚାଳିତ ଗାନ୍ଧୀ ଐତିହ୍ୟ ପୋର୍ଟାଲରେ ମଧ୍ୟ ଏହି ଡିଜିଟାଲ୍ ମାଷ୍ଟର କପି ସଂଗୃହିତ କରି ରଖାଯାଇଛି । ବର୍ତ୍ତମାନ ସମ୍ପୂର୍ଣ୍ଣ ଭଲ୍ୟୁମ ବିକ୍ରି ପାଇଁ ଇଂଟରନେଟରେ ଉପଲବ୍ଧ ରହିଛି । ପ୍ରତ୍ୟେକ ଭଲ୍ୟୁମର ମୂଲ୍ୟ 100 ଟଙ୍କା ରଖାଯାଇଥିବା ବେଳେ ସମ୍ପୂର୍ଣ୍ଣ ସେଟ୍ ଉପରେ 25 ପ୍ରତିଶତ ରିହାତି ଦିଆଯାଇ 100 ଭଲ୍ୟୁମର ମୂଲ୍ୟ 7500 ଟଙ୍କା ରଖାଯାଇଛି ।


    **********

    
    
    (Release ID: 1492929) Visitor Counter : 2