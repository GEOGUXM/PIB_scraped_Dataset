      ସଂସଦୀୟ ବ୍ୟାପାର ମନ୍ତ୍ରଣାଳୟ

      ରାଷ୍ଟ୍ରପତି ନିର୍ବାଚନ ପାଇଁ ନିର୍ବାଚନ କମିସନଙ୍କ ଦ୍ୱାରା ବିଜ୍ଞପ୍ତି ଜାରି
      Posted On: 14 JUN 2017 5:01PM by PIB Bhubaneshwar


    ରାଷ୍ଟ୍ରପତି ନିର୍ବାଚନ ପାଇଁ ନିର୍ବାଚନ କମିସନ ଆଜି ବିଜ୍ଞପ୍ତି ଜାରି କରିଛନ୍ତି । ରାଷ୍ଟ୍ରପତି , ଉପରାଷ୍ଟ୍ରପତି ନିର୍ବାଚନ ଆଇନ – 1952 ର ଧାରା ( 4 ) ଅନ୍ତର୍ଗତ ଉପଧାରା ( 1 ) ଅନୁଯାୟୀ ଆଜି ନିର୍ବାଚନ କମିସନଙ୍କ ଦ୍ୱାରା ବିଜ୍ଞପ୍ତି ଜାରି ହୋଇଛି ।


    ନୋଟିସ୍ ଅନୁଯାୟୀ ରାଷ୍ଟ୍ରପତି ନିର୍ବାଚନ ପାଇଁ ପ୍ରାର୍ଥିପତ୍ର ଦାଖଲର ଶେଷ ଦିବସ 2017 ଜୁନ 28 ତାରିଖ । ଇଚ୍ଛୁକ ବ୍ୟକ୍ତିମାନେ କିମ୍ବା ସେମାନଙ୍କ ପ୍ରସ୍ତାବକମାନେ ଛୁଟିଦିନ ବ୍ୟତୀତ ଅନ୍ୟ ଦିନ ମାନଙ୍କରେ ପୂର୍ବାହ୍ନ 11ଟାରୁ ଅପରାହ୍ଣ 3ଟା ମଧ୍ୟରେ ନୂଆଦିଲ୍ଲୀ , ସଂସଦ ଭବନ ଗ୍ରାଉଣ୍ଡ ଫ୍ଲୋରର 18 ନଂ ରୁମରେ ପ୍ରାର୍ଥିପତ୍ର ଦାଖଲ କରିପାରିବେ । ଅତିରିକ୍ତ ରିଟର୍ଣ୍ଣିଂ ଅଫିସର ରବୀନ୍ଦ୍ର ଗାରିମେଲା କିମ୍ବା ଲୋକସଭା ସଚିବାଳୟର ନିର୍ଦ୍ଦେଶକ ବିନୟ କୁମାର ମୋହନଙ୍କ ନିକଟରେ ମଧ୍ୟ ପ୍ରାର୍ଥିପତ୍ର ଦାଖଲ ହୋଇପାରିବ ।


    ପ୍ରାର୍ଥିପତ୍ର ଦାଖଲ ସମୟରେ ପ୍ରାର୍ଥୀ କେଉଁ ସଂସଦୀୟ ନିର୍ବାଚନମଣ୍ଡଳୀର ଭୋଟର ତାହାର ପ୍ରମାଣପତ୍ର ମଧ୍ୟ ଦାଖଲ କରିବାକୁ ପଡ଼ିବ । ପ୍ରାର୍ଥୀ 15 ହଜାର ଟଙ୍କାର ଅମାନତ ରାଶି ନଗଦ ଆକାରରେ ଦେବେ କିମ୍ବା ରିଜର୍ଭ ବ୍ୟାଙ୍କ ଅଫ୍ ଇଣ୍ଡିଆ ଅଥବା କୌଣସି ସରକାରୀ ଟ୍ରେଜେରୀରେ ଦାଖଲ ହୋଇଥିବାର ରସିଦ ପ୍ରଦାନ କରିବେ ।


    ଜୁନ୍ 29 ତାରିଖରେ ପ୍ରାର୍ଥିପତ୍ର ଯାଞ୍ଚ କରାଯିବ । 2017 ଜୁଲାଇ 1 ତାରିଖ ଅପରାହ୍ଣ 3ଟା ପୂର୍ବରୁ ପ୍ରାର୍ଥୀ ନିଜେ କିମ୍ବା ସେମାନଙ୍କର କୌଣସି ଅଧିକୃତ ପ୍ରତିନିଧିଙ୍କ ଦ୍ୱାରା ପ୍ରାର୍ଥିପତ୍ର ପ୍ରତ୍ୟାହାର କରିପାରିବେ ।


    ଏହା ପରେ ଯଦି ନିର୍ବାଚନର ଆବଶ୍ୟକତା ପଡ଼ିବ ତେବେ ଜୁଲାଇ 17 ତାରିଖ ପୂର୍ବାହ୍ନ 10 ଟାରୁ ଅପରାହ୍ଣ 5ଟା ପର୍ଯ୍ୟନ୍ତ ନିର୍ବାଚନ ନିୟମାନୁଯାୟୀ ଘୋଷିତ ସ୍ଥାନମାନଙ୍କରେ ଭୋଟ ଗ୍ରହଣ କରାଯିବ ।


    ******

    
    
    (Release ID: 1492789) Visitor Counter : 4