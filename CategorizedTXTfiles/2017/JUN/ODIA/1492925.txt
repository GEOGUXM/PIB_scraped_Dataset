      ଅର୍ଥ ମନ୍ତ୍ରଣାଳୟ

      ଜୁଲାଇ ପହିଲାରୁ ଲାଗୁ ହେଉଥିବା ଜିଏସଟି ପାଇଁ ସହଯୋଗ ଏବଂ ଯୋଗଦାନ ଦେଇଥିବାରୁ ସବୁ ରାଜନୈତିକ ଦଳଗୁଡ଼ିକୁ ଧନ୍ୟବାଦ ଦେଲେ ଅର୍ଥ, ପ୍ରତିରକ୍ଷା ଏବଂ କର୍ପୋରେଟ୍ ବ୍ୟାପାର ମନ୍ତ୍ରୀ ଶ୍ରୀ ଅରୁଣ ଜେଟଲୀ
      ଲୋକମାନଙ୍କୁ ସଚେତନ କରିବା ଲାଗି ବିଭିନ୍ନ ରାଜନୈତିକ ଦଳର ସାଂସଦ ଏବଂ ବିଧାୟକଙ୍କୁ ଏକକ ଟିକସ ବ୍ୟବସ୍ଥା ଜିଏସଟିର ପ୍ରମୁଖ ବିଷୟଗୁଡ଼ିକ ଜାଣିବା ପାଇଁ ପରାମର୍ଶ

      Posted On: 08 JUN 2017 5:56PM by PIB Bhubaneshwar

    ବସ୍ତୁ ଓ ସେବା କର ( ଜିଏସଟି ) ଆଇନ ଆଣିବା ଏବଂ ଜୁଲାଇ ପହିଲା 2017 ଠାରୁ ଏହାକୁ କାର୍ଯ୍ୟକାରୀ କରାଯିବା ନିମନ୍ତେ ବିଭିନ୍ନ ରାଜନୈତିକ ଦଳର ସହଯୋଗ ଏବଂ ଯୋଗଦାନ ପାଇଁ କେନ୍ଦ୍ର ଅର୍ଥ , ପ୍ରତିରକ୍ଷା ଏବଂ କର୍ପୋରେଟ୍ ବ୍ୟାପାର ମନ୍ତ୍ରୀ ଶ୍ରୀ ଅରୁଣ ଜେଟଲୀ ସମସ୍ତଙ୍କୁ ଧନ୍ୟବାଦ ଜଣାଇଛନ୍ତି । ବିଭିନ୍ନ ରାଜନୈତିକ ଦଳର ସଭାପତିଙ୍କୁ ପତ୍ର ଲେଖି ଅର୍ଥମନ୍ତ୍ରୀ ଶ୍ରୀ ଜେଟଲୀ ଦର୍ଶାଇଛନ୍ତି ଯେ ବିଭିନ୍ନ ରାଜନୈତିକ ଦଳର ସହଯୋଗ ଯୋଗୁ ବସ୍ତୁ ଓ ସେବା କର ( ଜିଏସଟି ) 101 ତମ ସମ୍ବିଧାନ ସଂଶୋଧନ ଅଧିନିୟମ ମାଧ୍ୟମରେ 8 ଡିସେମ୍ବର 2016 ରେ ସଂସଦରେ ପାରିତ ହୋଇ ବିଜ୍ଞପ୍ତି ପ୍ରକାଶ ପାଇଛି । ଅର୍ଥମନ୍ତ୍ରୀ ଆହୁରି ଦର୍ଶାଇଛନ୍ତି ଯେ ତିନୋଟି ଅଧିନିୟମ ଜିଏସଟି , ଆଇଜିଏସଟି ଏବଂ ୟୁଟିଜିଏସଟି ମଧ୍ୟ କେନ୍ଦ୍ର ସଂସଦ ଦ୍ୱାରା ପାରିତ ହୋଇସାରିଛି , ଯେତେବେଳେ କି ଏସଜିଏସଟି ଅଧିନିୟମ 25 ଟି ରାଜ୍ୟ ବିଧାନସଭାରେ ପାରିତ ହୋଇଛି ।


    କେନ୍ଦ୍ର ଅର୍ଥମନ୍ତ୍ରୀ ଶ୍ରୀ ଜେଟଲୀ ଆହୁରି ଉଲ୍ଲେଖ କରିଛନ୍ତି ଯେ ବିଭିନ୍ନ ରାଜ୍ୟ / କେନ୍ଦ୍ର ଶାସିତ ସରକାରଙ୍କ ପ୍ରତିନିଧିତ୍ୱରେ ଗତ 8 ମାସ ମଧ୍ୟରେ 15 ଥର ଜିଏସଟି ପରିଷଦର ବୈଠକ ବସିଛି । ଏହି ବୈଠକରେ ଡ୍ରାଫ୍ଟ ଅଧିନିୟମ ଏବଂ ନିୟମାବଳୀ ଓ ବିଭିନ୍ନ ସରଞ୍ଜାମ ପାଇଁ ଜିଏସଟି ଦର ଧାର୍ଯ୍ୟ ହୋଇଛି ।


    କେନ୍ଦ୍ର ଅର୍ଥମନ୍ତ୍ରୀ ଶ୍ରୀ ଜେଟଲୀ ଆହୁରି କହିଛନ୍ତି ଯେ ସ୍ୱାଧୀନତା ପରେ ଜିଏସଟି ହେଉଛି ସବୁଠୁ ଗୁରୁତ୍ୱପୂର୍ଣ୍ଣ ଟିକସ ସଂସ୍କାର । ଏହା ଦେଶରେ ନୂଆ ନିବେଶକୁ ପ୍ରୋତ୍ସାହନ ଦେବ ଏବଂ ଜିଡିପି ଅଭିବୃଦ୍ଧିରେ ଯୋଗଦାନ କରିବ । ଶ୍ରୀ ଜେଟଲୀ ପୁଣି କହିଛନ୍ତି ଯେ ଜିଏସଟି ମଧ୍ୟ ଟିକସର ନକାରାତ୍ମକ ପ୍ରଭାବକୁ ହ୍ରାସ କରିବ ଏବଂ ଜରୁରୀକାଳୀନ ସାମଗ୍ରୀର ଦର ହ୍ରାସ କରି ସାଧାରଣ ଲୋକଙ୍କୁ ଆଶ୍ୱସ୍ତି ଦେବ । ସେ ଆହୁରି କହିଛନ୍ତି ଯେ ସମସ୍ତ ଉପଭୋଗୀ ରାଜ୍ୟ ଜିଏସଟି ଦ୍ୱାରା ରାଜସ୍ୱ ଅଭିବୃଦ୍ଧି କ୍ଷେତ୍ରରେ ଲାଭବାନ ହେବେ ।


    ଟିକସ ଆଇନ ସମ୍ପର୍କରେ ଗଣସଚେତନତା ସୃଷ୍ଟି କ୍ଷେତ୍ରରେ ସାଂସଦ ଏବଂ ବିଧାୟକଙ୍କ ଭୂମିକା ସମ୍ପର୍କରେ ଉଲ୍ଲେଖ କରି ଅର୍ଥମନ୍ତ୍ରୀ କହିଲେ ଯେ ଦେଶବାସୀଙ୍କୁ ଏହି ନୂଆ ଟିକସ ବ୍ୟବସ୍ଥା ସମ୍ପର୍କରେ ପରିଚିତ କରାଇବା ଲାଗି ସେମାନେ ଜିଏସଟିର ଶ୍ରେଷ୍ଠ ବୈଶଷ୍ଟ୍ୟଗୁଡ଼ିକ ସମ୍ପର୍କରେ ଜାଣିବା ଉଚିତ୍ । କାର୍ଯ୍ୟକାରୀ କରାଯିବା ସମୟରେ ଯଦି ବାଣିଜ୍ୟ ଏବଂ ଶିଳ୍ପ ଜଗତ କୌଣସି ସମସ୍ୟାର ସମ୍ମୁଖୀନ ହୁଅନ୍ତି ତେବେ ଉପଯୁକ୍ତ ତାଲିମ୍ ପାଇଥିବା ଜନପ୍ରତିନିଧିମାନେ ସ୍ଥିତି ନିୟନ୍ତ୍ରଣ କରିବାରେ ସଫଳ ହେବେ । ସାଂସଦ ଏବଂ ବିଧାୟକଙ୍କ ପାଇଁ ଜିଏସଟି ସମ୍ପର୍କରେ ସଚେତନତା କର୍ମଶାଳା ଆୟୋଜନ କଲେ କେନ୍ଦ୍ର ସରକାର ଆନନ୍ଦର ସହକାରେ ବିଶେଷଜ୍ଞଙ୍କ ସହାୟତା ଯୋଗାଇଦେବେ ବୋଲି ବିଭିନ୍ନ ରାଜନୈତିକ ଦଳର ସଭାପତିମାନଙ୍କୁ ଅର୍ଥମନ୍ତ୍ରୀ ଶ୍ରୀ ଜେଟଲୀ ଲେଖିଥିବା ପତ୍ରରେ ଉଲ୍ଲେଖ କରିଛନ୍ତି । ଏଥିପାଇଁ ଅର୍ଥମନ୍ତ୍ରଣାଳୟର ରାଜସ୍ୱ ବିଭାଗ ସଚିବଙ୍କ କାର୍ଯ୍ୟାଳୟରେ ଯୋଗାଯୋଗ କରିବା ଲାଗି ସେ ଅନୁରୋଧ କରିଛନ୍ତି ।


    **************

    
    
    (Release ID: 1492925) Visitor Counter : 2