      ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି

      ଉତ୍ତରପ୍ରଦେଶର ଚକେରୀ-ଆହ୍ଲାବାଦ ମଧ୍ୟରେ ଜାତୀୟ ରାଜପଥ-2କୁ 6-ଲେନ କରିବା ପ୍ରସ୍ତାବକୁ କ୍ୟାବିନେଟ ମଞ୍ଜୁରି
      Posted On: 28 JUN 2017 5:52PM by PIB Bhubaneshwar


    ଉତ୍ତର ପ୍ରଦେଶର ଚକେରୀରୁ ଆହ୍ଲାବାଦ ପର୍ଯ୍ୟନ୍ତ ଜାତୀୟ ରାଜପଥ-2 (ଏନ୍ଏଚ୍-2)କୁ 6 ଲେନ୍ ରାସ୍ତାରେ ବିକଶିତ କରିବା ପ୍ରସ୍ତାବକୁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ ଅର୍ଥନୈତିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି ବୈଠକରେ ଅନୁମୋଦନ କରାଯାଇଛି ।


    ଭୂମି ଅଧିଗ୍ରହଣ , ପୁନର୍ବସତି ଏବଂ ଥଇଥାନ ସମେତ ଅନ୍ୟ ପ୍ରାକ୍ ନିର୍ମାଣ କାର୍ଯ୍ୟକ୍ରମକୁ ମିଶାଇ ଏହି ରାଜପଥ ପ୍ରକଳ୍ପ ଲାଗି 3691.09 କୋଟି ଟଙ୍କାର ବ୍ୟୟ ଅଟକଳ କରାଯାଇଛି । ମୋଟ୍ 145 କିମି ଲମ୍ବ ରାଜପଥର ବିକଶିତ କରାଯିବ ।


    ହାଇବ୍ରିଡ୍ ଆନୁଇଟି ମୋଡରେ ଜାତୀୟ ରାଜପଥ ବିକାଶ ପ୍ରକଳ୍ପ (ଏନ୍ଏଚଡିପି) ଅନ୍ତର୍ଗତ ଏହି କାର୍ଯ୍ୟ କରାଯିବ ।


    ଏହି ପ୍ରକଳ୍ପ ଉତ୍ତର ପ୍ରଦେଶରେ ଭିତ୍ତିଭୂମି ବିକାଶକୁ ତ୍ୱରାନ୍ୱିତ କରିବାରେ ସହାୟକ ହେବ । ଏଥିସହିତ ଚକେରୀ-ଆହ୍ଲାବାଦ ମଧ୍ୟରେ ସଂଖ୍ୟାଧିକ ଗାଡ଼ି ଚଳାଚଳ ଯୋଗୁ ସୃଷ୍ଟି ହେଉଥିବା ଟ୍ରାଫିକ୍ ସମସ୍ୟା ଦୂର ହୋଇ ଯାତାୟତ ସମୟ ହ୍ରାସ ପାଇବ । ଏହି ରାଜପଥର ବିକାଶ ଫଳରେ ରାଜ୍ୟର ଏହି ପ୍ରାନ୍ତରେ ସାମାଜିକ-ଆର୍ଥିକ ସ୍ଥିତିରେ ମଧ୍ୟ ପରିବର୍ତ୍ତନ ଆସିପାରିବ ।


    ଦିଲ୍ଲୀ ଏବଂ କୋଲକାତା ମଧ୍ୟରେ ସ୍ୱର୍ଣ୍ଣ ଚତୁର୍ଭୂଜ ରାଜପଥ ଯୋଜନା ଅଧୀନରେ ଏନ୍ଏଚ୍-2ର ଏହି ପ୍ରକଳ୍ପ ଆସୁଛି । ଏହି ରାଜପଥ ପ୍ରକଳ୍ପ ଦ୍ୱାରା ଉତ୍ତରପ୍ରଦେଶର ଦକ୍ଷିଣ-ପଶ୍ଚିମ ଅଂଚଳ ଉପରେ ସିଧାସଳଖ ପ୍ରଭାବ ପଡ଼ିବ । ଏହି ରାଜପଥ କାନପୁର , ଫତେପୁର ଏବଂ କୌଶାମ୍ବୀ ଭଳି ଗୁରୁତ୍ୱପୂର୍ଣ୍ଣ ସହର ଦେଇ ଗତି କରିବ । କାନପୁର ଉତ୍ତର ଭାରତର ପୁରୁଣା ଏବଂ ପ୍ରସିଦ୍ଧ ଶିଳ୍ପ ସହର ମଧ୍ୟରୁ ଅନ୍ୟତମ । ଏହା ମଧ୍ୟ ଜାତୀୟ ରାଜଧାନୀ ଅଂଚଳ ସହ ଉତ୍ତମ ରୂପେ ସଂଯୁକ୍ତ । ଆହ୍ଲାବାଦ ଏକ ପ୍ରସିଦ୍ଧ ପର୍ଯ୍ୟଟନସ୍ଥଳୀ , ଯେଉଁଠି ଐତିହାସିକ ସ୍ମାରକୀ ଏବଂ ଅଟ୍ଟାଳିକା ସହିତ ସଂଖ୍ୟାଧିକ ଶିକ୍ଷାନୁଷ୍ଠାନ ରହିଛି ।


    ଏହି ପ୍ରକଳ୍ପ ଅଧୀନରେ 11ଟି ଟ୍ରକ୍ ଲେ-ବାଇର ବ୍ୟବସ୍ଥା କରାଯିବ ଯେଉଁଠି ଟ୍ରକଗୁଡ଼ିକ କେବଳ ମାଲ୍ ବୋଝେଇ ଏବଂ ଖଲାସ କରିବା ଲାଗି ରହିବେ । 18ଟି ସ୍ଥାନରେ ବସ୍ ଲେ-ବାଇ ବ୍ୟବସ୍ଥା ମଧ୍ୟ କରାଯିବ । 9ଟି ଫ୍ଲାଇ ଓଭର , 14ଟି ଅଣ୍ଡର ପାସ୍ ଏବଂ 25ଟି ପାଦଚଲା ଅଣ୍ଡର ପାସ୍ ବ୍ୟବସ୍ଥା କରାଯିବାର ପ୍ରସ୍ତାବ ରହିଛି ।


    ଏହି ପ୍ରକଳ୍ପ ଦ୍ୱାରା ସ୍ଥାନୀୟ ଶ୍ରମିକମାନେ ମଧ୍ୟ ପ୍ରକଳ୍ପ କାର୍ଯ୍ୟରେ ନିୟୋଜିତ ହେବାର ସୁଯୋଗ ପାଇବେ ଯାହା ନିଯୁକ୍ତି ସୁଯୋଗ ବଢ଼ାଇବ । ଗୋଟିଏ କିଲୋମିଟର ରାଜପଥ ନିର୍ମାଣ ଲାଗି ମୋଟ୍ 4076 ଟି କାର୍ଯ୍ୟଦିବସ ସୃଷ୍ଟି ହେବ ବୋଲି ଅନୁମାନ କରାଯାଇଛି । ଫଳରେ ଏହି ରାଜପଥ ପ୍ରଶସ୍ତିକରଣ ପାଇଁ ମୋଟ୍ 5 , 91 , 000 (ଆନୁମାନିକ) କାର୍ଯ୍ୟ ଦିବସ ସୃଷ୍ଟି ହୋଇପାରିବ ।


    **********

    
    
    (Release ID: 1494111) Visitor Counter : 2