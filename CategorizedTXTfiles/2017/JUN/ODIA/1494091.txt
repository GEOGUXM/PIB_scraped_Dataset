      ଜାହାଜ ଚଳାଚଳ ମନ୍ତ୍ରଣାଳୟ

      କ୍ରୁଜ୍ ପର୍ଯ୍ୟଟନ ଭାରତୀୟ ଅର୍ଥନୀତିର ଅଭିବୃଦ୍ଧିରେ ଗୁରୁତ୍ୱପୂର୍ଣ୍ଣ ଭୂମିକା ନେବ: ନୀତୀନ ଗଡକରୀ
      ଭାରତରେ କ୍ରୁଜ୍ ପର୍ଯ୍ୟଟନର ବିକାଶ ପାଇଁ ଯୋଜନା

      Posted On: 27 JUN 2017 4:46PM by PIB Bhubaneshwar

    କେନ୍ଦ୍ର ଜାହାଜ , ସଡ଼କ ପରିବହନ ଏବଂ ରାଜପଥ ମନ୍ତ୍ରୀ ନୀତୀନ ଗଡକରୀ କହିଛନ୍ତି ଯେ , ଅବସର ସମୟ ପାଇଁ କ୍ରୁଜ ( ସମୁଦ୍ରରେ ଜାହାଜରେ ବୁଲିବା ) ପର୍ଯ୍ୟଟନରେ ଦ୍ରୁତ ଅଭିବୃଦ୍ଧି ହୋଇ ଚାଲିଛି , ଯାହାକି ଭାରତର ଅର୍ଥନୀତିର ଅଭିବୃଦ୍ଧିରେ ମଧ୍ୟ ଗୁରୁତ୍ୱପୂର୍ଣ୍ଣ ଭୂମିକା ନେଇପାରିବ ଏବଂ ନିଯୁକ୍ତି ସୁଯୋଗ ସୃଷ୍ଟି କରିପାରିବ । ନୂଆଦିଲ୍ଲୀରେ ‘ ଆକ୍ସନ ପ୍ଲାନ ଫର ଡେଭଲପମେଣ୍ଟ ଅଫ କ୍ରୁଜ ଟୁରିଜମ ଇନ ଇଣ୍ଡିଆ ’ ଶୀର୍ଷକ ଜାତୀୟ କର୍ମଶାଳାରେ ଯୋଗ ଦେଇ ଶ୍ରୀ ଗଡକରୀ କହିଛନ୍ତି ଯେ , କ୍ରୁଜ ସିପରେ ପ୍ରତି 3-4 ଜଣ ପର୍ଯ୍ୟଟକଙ୍କ ପାଇଁ ଜଣଙ୍କର ନିଯୁକ୍ତିର ଆବଶ୍ୟକତା ଅଛି । ଭାରତରେ ଏବେ 158 ଟି କ୍ରୁଜ ସିପ ଥିବା ବେଳେ ଏହି ସଂଖ୍ୟା 700 କୁ ବୃଦ୍ଧି କରିବାର ସୁବିଧା ରହିଛି । ଏହାଦ୍ୱାରା 10 ଲକ୍ଷ ପର୍ଯ୍ୟଟକଙ୍କ ପାଇଁ ଅଢ଼େଇ ଲକ୍ଷରୁ ଅଧିକ ନିଯୁକ୍ତି ଦିଆଯାଇପାରିବ , ଯାହାକି ଭାରତୀୟ ଅର୍ଥନୀତି ପାଇଁ ସହାୟକ ହେବ । ପାଞ୍ଚଟି ବୃହତ ବନ୍ଦର ମୁମ୍ବାଇ , ଗୋଆ , କୋଚିନ , ମାଙ୍ଗାଲୋର ଏବଂ ଚେନ୍ନାଇରେ କ୍ରୁଜ ଟର୍ମିନାଲର ଉନ୍ନତି କରାଯାଉଛି । ଏଥିସହ 111ଟି ଆନ୍ତଃ ଜଳପଥରେ ପରିବହନକୁ ମଧ୍ୟ ଦୃଷ୍ଟିରେ ରଖାଯାଇଛି । ଚଳିତ ବର୍ଷ ଶେଷ ବେଳକୁ 10ଟି ଜଳପଥର ବିକାଶ କାର୍ଯ୍ୟ ଆରମ୍ଭ ହୋଇଯିବ । ଗଙ୍ଗା ଏବଂ ବ୍ରହ୍ମପୁତ୍ର ନଦୀରେ ଏହାର କାର୍ଯ୍ୟ ଆରମ୍ଭ ହୋଇ ସାରିଛି ବୋଲି ଶ୍ରୀ ଗଡକରୀ କହିଥିଲେ ।


    ଅଧିକରୁ ଅଧିକ ପର୍ଯ୍ୟଟକଙ୍କୁ ଆକୃଷ୍ଟ କରିବା ପାଇଁ କ୍ରୁଜ୍ ପର୍ଯ୍ୟଟନର ବିକାଶ ଏବଂ ମାର୍କେଟିଂ କରିବା ସହ ପ୍ରୋତ୍ସାହନ ଦେବା ଦିଗରେ ଗୁରୁତ୍ୱପୂର୍ଣ୍ଣ ଭୂମିକା ନେବାକୁ ରାଜ୍ୟମାନଙ୍କୁ ଶ୍ରୀ ଗଡକରୀ ଆହ୍ୱାନ ଦେଇଛନ୍ତି ।


    ଦେଶରେ କ୍ରୁଜ ପର୍ଯ୍ୟଟନର ବିକାଶ ପାଇଁ ବିଭିନ୍ନ ମନ୍ତ୍ରାଳୟ ଏବଂ ସରକାରୀ ସଂସ୍ଥା ସହ ମିଳିତ ଭାବେ ଜାହାଜ ଓ ସଡ଼କ ପରିବହନ ମନ୍ତ୍ରାଳୟ କାର୍ଯ୍ୟକରୁଛି । ଏଥିପାଇଁ ବିଭାଗୀୟ ସଚିବଙ୍କ ଅଧ୍ୟକ୍ଷତାରେ ଏକ ଟାସ୍କ ଫୋର୍ସ ଗଠନ କରାଯାଇଛି । ଏକ କାର୍ଯ୍ୟାନ୍ୱୟନ ଯୋଜନା ପ୍ରସ୍ତୁତ କରିବାକୁ ବିଶ୍ୱସ୍ତରୀୟ କନସଲଟାଣ୍ଟ ମଧ୍ୟ ନିଯୁକ୍ତ କରାଯାଇଛି । ଆୟୋଜିତ କର୍ମଶାଳାରେ ଏହି ଯୋଜନା ସମ୍ପର୍କରେ ହିଁ ଆଲୋଚନା କରାଯାଇଛି ।


    କେନ୍ଦ୍ର ସଂସ୍କୃତି ଓ ପର୍ଯ୍ୟଟନ ମନ୍ତ୍ରୀ ( ସ୍ୱାଧୀନ ଦାୟିତ୍ୱ ) ମହେଶ ଶର୍ମା କର୍ମଶାଳାରେ ଯୋଗ ଦେଇ କହିଥିଲେ ଯେ ଭାରତ ପର୍ଯ୍ୟଟକଙ୍କ ଆକର୍ଷଣର କେନ୍ଦ୍ର । କ୍ରୁଜ୍ ପର୍ଯ୍ୟଟନ ପାଇଁ ଥିବା ସୁଯୋଗକୁ ଅନୁଭବ କରି ସମସ୍ତ ପକ୍ଷ ଏହାର ବିକାଶ ଦିଗରେ ମିଳିମଶି କାମ କରିବାର ଆବଶ୍ୟକତା ରହିଛି ।


    କ୍ରୁଜ୍ ପର୍ଯ୍ୟଟନ ପାଇଁ ଜାହାଜ ମନ୍ତ୍ରାଳୟର ଉଦ୍ୟମ ସମ୍ପର୍କରେ ସୂଚନା ଦେଇ ସ୍ୱତନ୍ତ୍ର ସଚିବ ( ଜାହାଜ ) ଡକ୍ଟର ଆଲୋକ ଶ୍ରୀବାସ୍ତବ କହିଥିଲେ ଯେ , ଇ - ଭିସା , ଇ - ଲ୍ୟାଣ୍ଡିଂ ଏବଂ କ୍ରୁଜ୍ ସମ୍ପର୍କିତ ସମସ୍ତ ସେବାରେ ସର୍ବନିମ୍ନ 30% ରିହାତି ସହ ଉପକୂଳରେ କ୍ରୁଜ ଆତଯାତରେ 25% ରିହାତି ବ୍ୟବସ୍ଥା ଲାଗୁ ହୋଇ ସାରିଛି । ଏଥିପାଇଁ ଏକ ଯୁଗ୍ମ ଟାସ୍କ ଫୋର୍ସ ଗଠନ କରାଯାଇଛି ଏବଂ କାର୍ଯ୍ୟାନ୍ୱୟନ ଯୋଜନା ସକାଶେ ଷ୍ଟାଣ୍ଡାର୍ଡ ଅପରେଟିଂ ପ୍ରୋସିଜିୟୋର ସ୍ଥିର ହୋଇଛି । ବିଭିନ୍ନ ପକ୍ଷଙ୍କ ସହ ଆଲୋଚନା ପରେ ଏହାକୁ ଏକ ନିର୍ଦ୍ଦିଷ୍ଟ ସମୟ ଭିତ୍ତିରେ କାର୍ଯ୍ୟକାରୀ କରାଯିବ ବୋଲି ସେ କହିଥିଲେ ।


    ପର୍ଯ୍ୟଟନ ସଚିବ ରଶ୍ମି ବର୍ମା କହିଥିଲେ ଯେ ଦେଶରେ କ୍ରୁଜ୍ ପର୍ଯ୍ୟଟନର ବିକାଶ ପାଇଁ ଜାହାଜ ଏବଂ ପର୍ଯ୍ୟଟନ ମନ୍ତ୍ରାଳୟ ଏକାଠି ହୋଇ କାମ କରିବା ଦ୍ୱାରା ଏହି କ୍ଷେତ୍ରକୁ ସର୍ବାଧିକ ଫାଇଦା ମିଳିପାରିବ ।


    କର୍ମଶାଳାରେ ଏଥିସହ କ୍ରୁଜ୍ ପର୍ଯ୍ୟଟନର ନିରାପତ୍ତା , ଇମିଗ୍ରେସନ , କଷ୍ଟମସ ଏବଂ ବନ୍ଦର ଆଦି ପ୍ରସଙ୍ଗ ଉପରେ ଆଲୋଚନା କରାଯାଇଥିଲା ।


    *********

    
    
    (Release ID: 1494091) Visitor Counter : 3