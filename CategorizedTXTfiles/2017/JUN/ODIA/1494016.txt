      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ସ୍ୱାସ୍ଥ୍ୟ ସାରଥି ଅଭିଯାନ ଓ ଇନ୍ଧନ ସଂରକ୍ଷଣ କର୍ମଶାଳାକୁ ମିଳିତ ଭାବେ ଶୁଭାରମ୍ଭ କଲେ କେନ୍ଦ୍ର ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ ଓ ଧର୍ମେନ୍ଦ୍ର ପ୍ରଧାନ
      • ରାଜଧାନୀରେ ଡ଼୍ରାଇଭରମାନଙ୍କୁ ସ୍ୱାସ୍ଥ୍ୟ ବୀମା ସୁବିଧା ଯୋଗାଇଦେବ ଆଇଜିଏଲ - ଧର୍ମେନ୍ଦ୍ର ପ୍ରଧାନ
      • ସିଏନଜିକୁ ଇନ୍ଧନ ଭାବେ ବ୍ୟବହାର କରିବାର ନୂଆ ଟାର୍ଗେଟ : ବର୍ଷକୁ 3 ହଜାରରୁ 30 ହଜାର କୋଟିକୁ ବଢ଼ାଇବାକୁ ଟାର୍ଗେଟ୍ ଦେଲେ ଧର୍ମେନ୍ଦ୍ର ପ୍ରଧାନ
      • ଡ଼୍ରାଇଭରମାନଙ୍କୁ ମୌଳିକ ସ୍ୱାସ୍ଥ୍ୟ ପରୀକ୍ଷା ସୁବିଧା ଯୋଗାଇବା ନିମନ୍ତେ ଆୟୋଜନ ହେବ ମେଗା ସ୍ୱାସ୍ଥ୍ୟ ଶିବିର
      • ଏହି ମାଗଣା ସ୍ୱାସ୍ଥ୍ୟ ଶିବିର ରାଜଧାନୀର ସବୁ ଆଇଜିଏ ଷ୍ଟେସନରେ ଆଗାମୀ ଦୁଇମାସ ପର୍ଯ୍ୟନ୍ତ ଚାଲିବ
      • ସକ୍ଷମ-2017ର ଅଂଶବିଶେଷ ସ୍ୱରୂପ ତୃତୀୟ ଇନ୍ଧନ ସଂରକ୍ଷଣ କର୍ମଶାଳା ଦିଲ୍ଲୀଠାରେ ଆୟୋଜିତ ହେବ
      Posted On: 28 JUN 2017 8:55PM by PIB Bhubaneshwar


    ନୂଆଦିଲ୍ଲୀଠାରେ କେନ୍ଦ୍ର ବିଜ୍ଞାନ ଓ ପ୍ରଯୁକ୍ତି ତଥା ଭୂବିଜ୍ଞାନ ଓ ପରିବେଶ , ଜଙ୍ଗଲ ଓ ଜଳବାୟୁ ପରିବର୍ତନ ମନ୍ତ୍ରୀ ଡ଼କ୍ଟର ହର୍ଷବର୍ଦ୍ଧନ ଏବଂ ପେଟ୍ରୋଲିୟମ୍ ଓ ପ୍ରାକୃତିକ ବାଷ୍ପ ମନ୍ତ୍ରୀ ଧର୍ମେନ୍ଦ୍ର ପ୍ରଧାନ ମିଳିତ ଭାବେ ଆଜି ଶିରିଫୋର୍ଟ ପ୍ରେକ୍ଷାଳୟଠାରେ ସ୍ୱାସ୍ଥ୍ୟ ସାଥି ଅଭିଯାନ (ଏସଏସଏ)ର ଶୁଭାରମ୍ଭ କରିଛନ୍ତି । ସ୍ୱାସ୍ଥ୍ୟ ସାଥି ଅଭିଯାନ ଏକ ଦୁଇମାସିଆ ମେଗା ଅଭିଯାନ କାର୍ଯ୍ୟକ୍ରମ ଯାହା ମାଧ୍ୟମରେ ଏହି କ୍ଷେତ୍ରର ଅଟୋ , ଟ୍ୟାକ୍ସି ଏବଂ ବସ୍ ଡ଼୍ରାଇଭରମାନଙ୍କୁ ମାଗଣାରେ ପ୍ରତିଷେଧାତ୍ମକ ସ୍ୱାସ୍ଥ୍ୟସେବା ଯୋଗାଇ ଦିଆଯିବାର ବ୍ୟବସ୍ଥା କରାଯାଇଛି । ଏହା ଇନ୍ଦ୍ରପ୍ରସ୍ଥ ଗ୍ୟାସ୍ ଲିମିଟେଡ଼ର ଏକ ଅଭିଯାନ । ଆଜି ଏହି କାର୍ଯ୍ୟକ୍ରମର ଶୁଭାରମ୍ଭ ବେଳେ ବହୁ ସାଂସଦ , ଦିଲ୍ଲୀ ପୁଲିସର ବହୁ ବରିଷ୍ଠ ଅଧିକାରୀ ଏବଂ ସଂପୃକ୍ତ ମନ୍ତ୍ରଣାଳୟର ବରିଷ୍ଠ କର୍ମକର୍ତ୍ତାଗଣ ଉପସ୍ଥିତ ଥିଲେ । ଦିଲ୍ଲୀ କ୍ଷେତ୍ରର ଯାନବାହନ ବାହକ ଡ଼୍ରାଇଭରମାନେ ସମ୍ମୁଖୀନ ହେଉଥିବା ସ୍ୱାସ୍ଥ୍ୟ ସମସ୍ୟାକୁ ଏହି ଅଭିଯାନ ମାଧ୍ୟମରେ ସମାଧାନ କରାଯିବାର ବ୍ୟବସ୍ଥା କରାଯାଇଛି । ଏହିସବୁ ଡ଼୍ରାଇଭରମାନଙ୍କ ମଧ୍ୟରୁ ଅଧିକାଂଶ ସିଏନଜି ବ୍ୟବହାରକାରୀ ।


    କାର୍ଯ୍ୟକ୍ରମରେ ଉଦ୍ବୋଧନ ଦେଇ ପେଟ୍ରୋଲିୟମ ଓ ପ୍ରାକୃତିକ ବାଷ୍ପମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ କହିଲେ ଯେ ଯାନବାହନରେ ଗ୍ୟାସ ବ୍ୟବହାର କରିବାରେ ରାଜଧାନୀ ଦିଲ୍ଲୀ କ୍ଷେତ୍ରର ଡ଼୍ରାଇଭରମାନେ ହେଉଛନ୍ତି ସବୁଠାରୁ ବଡ଼ ଅଂଶୀଦାର । ସିଏନଜିକୁ ଏବେ ପରିବହନ ଯାନବାହନ , ଘରୋଇ ବ୍ୟବହାର ଏବଂ ଅଟୋମାନଙ୍କରେ ବ୍ୟବହାର କରାଯାଉଛି । ସିଏନଜି ବ୍ୟବହାର କରୁଥିବା ପ୍ରାୟ 4.5 ଲକ୍ଷ ଯାନବାହନ ମାଧ୍ୟମରେ ଆଇଜିଏଲର ପ୍ରାୟ 3000 କୋଟି ଟଙ୍କାର ବ୍ୟବସାୟ କରାଯାଉଛି । ତେବେ ଏହାକୁ 30 , 000 କୋଟି ଟଙ୍କାକୁ ବଢ଼ାଯିବାକୁ ନୂତନ ଲକ୍ଷ୍ୟ ଧାର୍ଯ୍ୟ କରାଯାଇଛି ବୋଲି ଶ୍ରୀ ପ୍ରଧାନ ସୂଚନା ଦେଇଛନ୍ତି ।


    ମନ୍ତ୍ରୀ ଶ୍ରୀ ପ୍ରଧାନ ଆହୁରି କହିଲେ ଯେ ସ୍ୱାସ୍ଥ୍ୟ ସାରଥି ଅଭିଯାନ ମାଧ୍ୟମରେ ଡ଼୍ରାଇଭରମାନଙ୍କୁ ମୌଳିକ ସ୍ୱାସ୍ଥ୍ୟ ଯାଂଚ ସୁବିଧା ଯୋଗାଇ ଦିଆଯିବ । ରାଜଧାନୀ କ୍ଷେତ୍ରର ସମସ୍ତ ଆଇଜିଏଲ ଷ୍ଟେସନରେ ଆଗାମୀ ଦୁଇ ମାସ ପର୍ଯ୍ୟନ୍ତ ଏହି ସୁବିଧା ଉପଲବ୍ଧ ହେବ ଏବଂ ଏଥିରୁ ଡ଼୍ରାଇଭରମାନେ ଫାଇଦା ହାସଲ କରିବା ଉଚିତ । ଏହି ସ୍ୱାସ୍ଥ୍ୟ ପରୀକ୍ଷା ମଧ୍ୟରେ ରକ୍ତ ପରୀକ୍ଷା , ସୁଗାର ପରୀକ୍ଷା , ଚକ୍ଷୁ ପରୀକ୍ଷା କରାଯିବ ଏବଂ ସେଣ୍ଟ ଷ୍ଟିଫେନ୍ସ ହସପିଟାଲର ଡ଼ାକ୍ତରମାନଙ୍କୁ ଏହି କାର୍ଯ୍ୟରେ ନିୟୋଜିତ କରାଯାଇଛି । ଯେଉଁ କ୍ଷେତ୍ରରେ ଡ଼୍ରାଇଭରମାନଙ୍କ ଆଖିରେ ମୋତିଆବିନ୍ଦୁ ଅସ୍ତ୍ରୋପଚାରର ଆବଶ୍ୟକତା ପଡ଼ିବ ସେମାନଙ୍କୁ ସେ ପ୍ରକାର ସୁବିଧା ମଧ୍ୟ ଯୋଗାଇ ଦିଆଯିବ । ଆଇଜିଏ ମଧ୍ୟ ଡ଼୍ରାଇଭରମାନଙ୍କୁ ସ୍ୱାସ୍ଥ୍ୟବୀମା ଯୋଗାଇଦେବା କଥା ଚିନ୍ତା କରୁଛି ଯାହାଦ୍ୱାରା ରାଜଧାନୀ କ୍ଷେତ୍ରରେ ଡ଼୍ରାଇଭରମାନଙ୍କ ମୃତ୍ୟୁ ହେଲେ ସେମାନଙ୍କୁ ବୀମା ସୁବିଧା ମିଳିପାରିବ ।


    ଏହି ଅବସରରେ ମନ୍ତ୍ରୀ ଶ୍ରୀ ପ୍ରଧାନ ଏକ ସ୍ୱାସ୍ଥ୍ୟ ସାଥି ୱେବ୍ ଆପ୍ଲିକେଶନର ଶୁଭାରମ୍ଭ କରିଥିଲେ । ଏହାଦ୍ୱାରା ସ୍ୱାସ୍ଥ୍ୟ ଶିବିରରେ ଯେଉଁ ଡ଼୍ରାଇଭରମାନେ ସେମାନଙ୍କ ସ୍ୱାସ୍ଥ୍ୟ ପରୀକ୍ଷା କରାଉଛନ୍ତି ସେମାନେ ଆବଶ୍ୟକସ୍ଥଳେ ଯେକୌଣସି ସ୍ଥାନରେ ରହି ସେମାନଙ୍କ ସ୍ୱାସ୍ଥ୍ୟ ରେକର୍ଡ଼କୁ ଅନଲାଇନ୍ ମାଧ୍ୟମରେ ପାଇପାରିବେ ।


    ସେହିଭଳି ଇନ୍ଧନ ସଂରକ୍ଷଣ କର୍ମଶାଳାରେ ଯୋଗଦେଇ ମନ୍ତ୍ରୀ ଶ୍ରୀ ପ୍ରଧାନ ଡ଼୍ରାଇଭରମାନଙ୍କ ଇନ୍ଧନ ସଂରକ୍ଷଣ ପାଇଁ ଆହ୍ୱାନ ଜଣାଇଥିଲେ । ଇନ୍ଧନକୁ କିଭଳି ଭାବେ ସଂରକ୍ଷଣ କରାଯାଇପାରିବ ତାହା ଏହି କର୍ମଶାଳା ମାଧ୍ୟମରେ ସେମାନଙ୍କୁ ଅବଗତ କରାଯାଉଛି ଏବଂ ସେମାନେ ଏହାର ସୁଯୋଗ ନେବାକୁ ସେ ପରାମର୍ଶ ଦେଇଥିଲେ ।


    ମନ୍ତ୍ରଣାଳୟ ପକ୍ଷରୁ ଏଭଳି ଫଳପ୍ରସୂ ଉଦ୍ୟମ କରାଯାଉଥିବାରୁ ମନ୍ତ୍ରୀ ଡ଼କ୍ଟର ହର୍ଷବର୍ଦ୍ଧନ ସମସ୍ତଙ୍କୁ ସାଧୁବାଦ ଜଣାଇଥିଲେ । ଏହି ଅବସରରେ ଉଦ୍ବୋଧନ ଦେଇ ସେ କହିଲେ ଯେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ସବ୍କା ସାଥ୍ ସବ୍କା ବିକାଶ ସ୍ଲୋଗାନକୁ ସାକାର କରିବାର ଏହା ଏକ ପ୍ରକୃଷ୍ଟ ଉପାୟ । ଦେଶର ସବୁ ନାଗରିକଙ୍କ ବିକାଶ ବିନା ଦେଶର ବିକାଶ ସମ୍ଭବପର ନୁହେଁ ବୋଲି ସେ ମତ ପୋଷଣ କରିଥିଲେ । ଏହି ଇନ୍ଧନ ସଂରକ୍ଷଣ କର୍ମଶାଳା ପେଟ୍ରୋଲିୟମ୍ ଗବେଷଣା ସଂଗଠନ ପକ୍ଷରୁ ଆୟୋଜନ କରାଯାଇଥିଲା । ଏହା ସକ୍ଷମ୍-2017ର ଅଂଶବିଶେଷ । ଦିଲ୍ଲୀ ପୁଲିସ ପକ୍ଷରୁ ଏଥିପାଇଁ ସବୁପ୍ରକାର ସହଯୋଗ ଯୋଗାଇ ଦିଆଯିବା ସହ ସଡ଼କ ନିରାପତ୍ତା ଏବଂ ଡ଼୍ରାଇଭରମାନଙ୍କ ଦାୟିତ୍ୱବାନ ଆଚରଣ ସଂପର୍କରେ ପ୍ରଚାର ପ୍ରସାର କରାଯାଉଛି ।


    ମେଗା ସ୍ୱାସ୍ଥ୍ୟ ଶିବିର ମାଧ୍ୟମରେ ଡ଼୍ରାଇଭରମାନଙ୍କ ଓଜନ , ଉଚ୍ଚତା , ବିଏମଆଇ ଏବଂ ରକ୍ତଚାପ , ଦୃଷ୍ଟିଶକ୍ତି ଓ ଚକ୍ଷୁ ପରୀକ୍ଷା ବ୍ଲଡ଼ଗ୍ରୁପ୍ ନିର୍ଣ୍ଣୟ , ପରାମର୍ଶ , ସ୍ୱାସ୍ଥ୍ୟ ଶିକ୍ଷା ଓ ପ୍ରାଥମିକ ଉପଚାର ଟିପ୍ସ ଆଦି ଯୋଗାଇ ଦିଆଯାଉଛି । 2017 ଅଗଷ୍ଟ 31 ତାରିଖ ପର୍ଯ୍ୟନ୍ତ ଏହି ସ୍ୱାସ୍ଥ୍ୟ ଶିବିର ଆଇଜିଏଲର ବିଭିନ୍ନ ସିଏନଜି ଷ୍ଟେସନମାନଙ୍କରେ ଯୋଗାଇ ଦିଆଯାଉଛି । ଏହି ଶିବିରରେ ଡ଼୍ରାଇଭରମାନଙ୍କୁ ଉତ୍ତମ ଡ଼୍ରାଇଭିଂ ଅଭ୍ୟାସ ସଂପର୍କରେ ମଧ୍ୟ ଟିପ୍ସ ଯୋଗାଇ ଦିଆଯାଇଥିଲା । ପୂର୍ବରୁ ଏଭଳି କର୍ମଶାଳା ମୁମ୍ବାଇ ଏବଂ ବିଶାଖାପାଟଣାଠାରେ ଆୟୋଜନ କରାଯାଇସାରିଛି । ଦିଲ୍ଲୀର କର୍ମଶାଳାରେ ସୁଶ୍ରୀ ବବିତା ଫୋଗାଟ ଉପସ୍ଥିତ ରହି ଡ଼୍ରାଇଭରମାନଙ୍କୁ ଦାୟିତ୍ୱବାନ ଭାବେ ଯାନବାହନ ଚାଳନା ପାଇଁ ପରାମର୍ଶ ଦେଇଥିଲେ । ଦିଲ୍ଲୀ ପୁଲିସର ସଡ଼କ ନିରାପତା ସେଲ୍ ଏବଂ ମହିଳା ନିରାପତ୍ତା ସେଲ୍ ପକ୍ଷରୁ ଏହି ଅବସରରେ ସ୍କିଟ୍ ଓ ପଥପ୍ରାନ୍ତ ନାଟକର ଆୟୋଜନ କରାଯାଇଥିଲା । ଏହା ମାଧ୍ୟମରେ ଗର୍ଭବତୀ ମହିଳା ଏବଂ ବୟସ୍କ ନାଗରିକଙ୍କ ଭଳି ପାସେଞ୍ଜରମାନଙ୍କ ପ୍ରତି ଡ଼୍ରାଇଭରମାନେ କିଭଳି ସହାନୁଭୂତିଶୀଳ ମନୋଭାବ ପୋଷଣ କରିବା ଆବଶ୍ୟକ ସେ ସଂପର୍କରେ ବାର୍ତ୍ତାମାନ ପହଂଚାଯିବାର ବ୍ୟବସ୍ଥା କରାଯାଇଥିଲା ।


    **********

    
    
    (Release ID: 1494016) Visitor Counter : 5