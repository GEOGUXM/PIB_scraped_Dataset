      କ୍ୟାବିନେଟ

      ଜଳସମ୍ପଦ ପରିଚାଳନା କ୍ଷେତ୍ରରେ ଭାରତ-ନେଦରଲାଣ୍ଡ ବୁଝାମଣାକୁ କ୍ୟାବିନେଟ ମଞ୍ଜୁରି
      Posted On: 22 JUN 2017 6:06PM by PIB Bhubaneshwar


    ଜଳ ସମ୍ପଦର ପରିଚାଳନା କ୍ଷେତ୍ରରେ ଦ୍ୱିପାକ୍ଷିକ ସହଯୋଗ ନିମନ୍ତେ ଭାରତର ଜଳ ସମ୍ପଦ , ନଦୀ ବିକାଶ ଏବଂ ଗଙ୍ଗା ସଂରକ୍ଷଣ ମନ୍ତ୍ରଣାଳୟ ଏବଂ ନେଦରଲାଣ୍ଡର ଆନୁଷଙ୍ଗିକ କ୍ଷେତ୍ର ଏବଂ ପରିବେଶ ମନ୍ତ୍ରଣାଳୟ ମଧ୍ୟରେ ହୋଇଥିବା ବୁଝାମଣାକୁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ କ୍ୟାବିନେଟ ମଞ୍ଜୁରି ଦେଇଛନ୍ତି ।


    ଜାତୀୟ , ଆଞ୍ଚଳିକ ଏବଂ ଆନ୍ତର୍ଜାତିକ କ୍ଷେତ୍ରରେ ଜଳ ସମ୍ପଦର ପରିଚାଳନା ଏବଂ ବିକାଶ ଦିଗରେ ଉଭୟ ରାଷ୍ଟ୍ର ପାରସ୍ପରିକ ସହଯୋଗ କରିବା ବୁଝାମଣାର ଉଦ୍ଦେଶ୍ୟ । ବିଶେଷ କରି ଜଳସମ୍ପଦର ଉପଯୁକ୍ତ ବିନିଯୋଗ , ନଦୀ ଅବବାହିକା ପରିଚାଳନା , ନିଷ୍ପତ୍ତି ସହାୟକ ପଦ୍ଧତି , ଉପତ୍ୟକା ପରିଚାଳନା , ଜଳର ମାନ ସମସ୍ୟା , ବର୍ଜ୍ୟ ଜଳ ପ୍ରକ୍ରିୟାକରଣ ଏବଂ ପୁନଃବ୍ୟବହାର ଆଦି କ୍ଷେତ୍ରରେ ଦୁଇ ଦେଶ ଅଭିଜ୍ଞତା ଏବଂ ଦକ୍ଷତାର ଆଦାନପ୍ରଦାନ କରିବେ । ଜ୍ଞାନଭିତ୍ତିକ ପରିଦର୍ଶନ , ବିଶେଷଜ୍ଞଙ୍କ ଆଲୋଚନାଚକ୍ର , ଅଧିବେଶନ , ଦକ୍ଷତା ବୃଦ୍ଧି ଭିତ୍ତିକ ଗବେଷଣା ଓ କାର୍ଯ୍ୟକ୍ରମ , ବିଭିନ୍ନ ପ୍ରକଳ୍ପରେ ପାରସ୍ପରିକ ସହଯୋଗ , ଜନସାଧାରଣ-ସରକାର ସହଯୋଗକୁ ପ୍ରୋତ୍ସାହନ , ଶିକ୍ଷାନୁଷ୍ଠାନ ଭିତ୍ତିକ ପ୍ରଶିକ୍ଷଣ ଏବଂ ଜ୍ଞାନର ଆଦାନପ୍ରଦାନକୁ ବୁଝାମଣାରେ ଗୁରୁତ୍ୱ ଦିଆଯାଇଛି ।


    ବୁଝାମଣା ପତ୍ରର ଲକ୍ଷ୍ୟ ସାଧନ ନିମନ୍ତେ ବିଭିନ୍ନ କାର୍ଯ୍ୟକ୍ରମକୁ ଅନୁଧ୍ୟାନ ନିମନ୍ତେ ଏକ ଯୁଗ୍ମ କାର୍ଯ୍ୟକାରିଣୀ ଗଠନ କରାଯିବ ।


    ଜଳସମ୍ପଦ ପରିଚାଳନା ଏବଂ ଏ ସମ୍ପର୍କିତ ଅନ୍ୟାନ୍ୟ କ୍ଷେତ୍ରରେ କେନ୍ଦ୍ର ଓ ରାଜ୍ୟର ବିଭିନ୍ନ ସଂସ୍ଥାର ଦକ୍ଷତା ବୃଦ୍ଧି ନିମନ୍ତେ ଏହି ଦ୍ୱିପାକ୍ଷିକ ବୁଝାମଣା ସହଯୋଗ କରିବ ।


    **********

    
    
    (Release ID: 1493753) Visitor Counter : 2