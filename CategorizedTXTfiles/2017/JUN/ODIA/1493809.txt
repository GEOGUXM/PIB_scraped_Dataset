      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ୱାଂଶିଟନ ଡିସିଠାରେ ଭାରତୀୟ ସମୁଦାୟଙ୍କ ସହ ପ୍ରଧାନମନ୍ତ୍ରୀଙ୍କ ମତବିନିମୟ
      Posted On: 25 JUN 2017 9:25PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ୱାଂଶିଟନ ଡିସିଠାରେ ଭାରତୀୟ ସମୁଦାୟର ଲୋକଙ୍କ ସହ ମତବିନିମୟ କରିଛନ୍ତି । ଏହି ଅବସରରେ ଉଦବୋଧନ ଦେଇ ପ୍ରଧାନମନ୍ତ୍ରୀ କହିଲେ ଯେ ଭାରତର କୌଣସି ଏକ ସୁଖବର ଓ ସଫଳତାରେ ଦରିଆପାରି ଭାରତୀୟ ବଂଶୋଦ୍ଭବମାନେ ଖୁସିରେ ଉତଫୁଲ୍ଲିତ ହୋଇଥାନ୍ତି । ଭାରତ ସଫଳତାର ସିଢ଼ିରେ ଆଗକୁ ବଢ଼ିବା ଲାଗି ସେମାନେ ସଦାସର୍ବଦା କାମନା କରିଥାନ୍ତି । ଆମେରିକୀୟ ଅର୍ଥନୀତିକୁ ସମୃଦ୍ଧି କରିବା ଦିଗରେ ସେମାନଙ୍କ ଭୂମିକାକୁ ଶ୍ରୀ ମୋଦୀ ଭୂୟସୀ ପ୍ରଶଂସା କରିଥିଲେ । ଏବେ ଭାରତୀୟ ଲୋକମାନଙ୍କୁ ଉପଯୁକ୍ତ ସୁଯୋଗ ଓ ଅବସର ମିଳୁଛି । ତେଣୁ ଯଥାଶୀଘ୍ର ସେମାନେ ଭାରତର ସ୍ୱରୂପକୁ ବଦଳାଇବା ଦିଗରେ ସକ୍ଷମ ହେବେ ।

    
    ଗତ ତିନିବର୍ଷ ମଧ୍ୟରେ ସରକାରଙ୍କ ବିରୋଧରେ କୌଣସି ଗୋଟିଏ ହେଲେ ଦୁର୍ନୀତିର ଅଭିଯୋଗ ହୋଇନାହିଁ ବୋଲି ପ୍ରଧାନମନ୍ତ୍ରୀ ଦୃଢ଼ୋକ୍ତି ପ୍ରକାଶ କରିଥିଲେ ।
    
    ଶ୍ରୀ ମୋଦୀ ଏହି ଅବସରରେ କହିଲେ ଯେ ଦୁର୍ନୀତି ହ୍ରାସ କରିବା ଦିଗରେ ପ୍ରଯୁକ୍ତି ଏକ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିଛି । ପ୍ରତ୍ୟକ୍ଷ ସୁବିଧା ହସ୍ତାନ୍ତରଣ (DBT)ର ଉପକାରିତା ସମ୍ପର୍କରେ ଉଲ୍ଲେଖ କରି ସେ କହିଲେ ଯେ ସବସିଡିକୁ ଲକ୍ଷ୍ୟସ୍ଥଳରେ ପହଂଚାଇବା ଓ ଏଥିରେ ହେଉଥିବା ବ୍ୟାପକ ବାଟମାରଣାକୁ ଏବେ ରୋକାଯାଇପାରିଛି । ଯେଉଁ ପରିବାରମାନେ ଏଲପିଜି ସବସିଡି ଫେରସ୍ତ କରିଛନ୍ତି ସେମାନଙ୍କୁ ପ୍ରଧାନମନ୍ତ୍ରୀ ପ୍ରଶଂସା କରିଥିଲେ । ତେଣୁ ସରକାର ଏବେ 5 କୋଟି ଗରିବ ପରିବାରଙ୍କୁ ଏଲପିଜି ହସ୍ତାନ୍ତରଣର ଲକ୍ଷ୍ୟ ଧାର୍ଯ୍ୟ କରିଛନ୍ତି । ପ୍ରଧାନମନ୍ତ୍ରୀଙ୍କ ଭାଷାରେ “ମୁଁ ଯେତେବେଳେ ବିକଶିତ ଭାରତ କଥା ଚିନ୍ତାକରେ, ମୁଁ ସୁସ୍ଥ ଭାରତ କଥା ଚିନ୍ତା କରେ, ବିଶେଷ କରି ଆମ ଦେଶର ମହିଳା ଓ ଶିଶୁମାନଙ୍କ ଉତ୍ତମ ସ୍ୱାସ୍ଥ୍ୟ କଥା ମୋ ମନକୁ ଆସେ ।”
    
    ପ୍ରଯୁକ୍ତି ଭିତ୍ତିକ ଶାସନ ବ୍ୟବସ୍ଥା ମାଧ୍ୟମରେ ଏକ ଆଧୁନିକ ଭାରତ ହେବାକୁ ଯାଉଛି । ଯେତେବେଳେ ଉଚିତ ନୀତି ଓ ଶାସନ ବ୍ୟବସ୍ଥା ଲାଗୁ ହେବ, ଦେଶର ସାଧାରଣ ଜନତାଙ୍କ ଆଶାଆକାଂକ୍ଷା ପୂରଣ ହୋଇପାରିବ ବୋଲି ପ୍ରଧାନମନ୍ତ୍ରୀ କହିଛନ୍ତି ।
    
    ଆତଙ୍କବାଦ ପ୍ରସଙ୍ଗ ଉଲ୍ଲେଖ କରି ପ୍ରଧାନମନ୍ତ୍ରୀ କହିଲେ ଯେ ଏଭଳି ଅପଶକ୍ତିର ବିପଦ ସମ୍ପର୍କରେ ବିଶ୍ୱ ଏବେ ବୁଝିପାରିଛି । ନିକଟ ଅତୀତରେ ଆତଙ୍କବାଦୀ ଶିବିର ଉପରେ ଭାରତୀୟ ସେନାର ସର୍ଜିକାଲ ଷ୍ଟ୍ରାଇକ ପ୍ରସଙ୍ଗରେ ସେ ସୂଚାଇଥିଲେ ।
    
    ସେହିଭଳି ବୈଦେଶିକ ବ୍ୟାପାର ମନ୍ତ୍ରଣାଳୟର ଭୂମିକାକୁ ପ୍ରଶଂସା କରି ପ୍ରଧାନମନ୍ତ୍ରୀ କହିଲେ ଯେ ବିଶେଷ କରି ବୈଦେଶିକ ବ୍ୟାପାର ମନ୍ତ୍ରୀ ଶ୍ରୀମତୀ ସୁଷମା ସ୍ୱରାଜଙ୍କ ଉଦ୍ୟମ ଫଳରେ ବିଶ୍ୱବ୍ୟାପୀ ଦୁର୍ଗତ ଭାରତୀୟମାନଙ୍କୁ ସାହାଯ୍ୟ ଓ ସହଯୋଗ ଯୋଗାଇ ଦିଆଯାଇପାରିଛି ।

    
    
    (Release ID: 1493809) Visitor Counter : 2