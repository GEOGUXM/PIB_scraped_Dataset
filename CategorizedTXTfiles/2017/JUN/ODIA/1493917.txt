      ବେସାମରିକ ବିମାନ ଚଳାଚଳ ମନ୍ତ୍ରଣାଳୟ

      ଗ୍ରେଟର ନୋଇଡ଼ାର ଜେୱାରଠାରେ ବିମାନବନ୍ଦର ପାଇଁ କେନ୍ଦ୍ରର ଅନୁମତି
      ଦିଲ୍ଲୀ-ଏନସିଆରକୁ ମିଳିବ ଦ୍ୱିତୀୟ ବିମାନବନ୍ଦର

      Posted On: 24 JUN 2017 3:12PM by PIB Bhubaneshwar

    ଗ୍ରେଟର ନୋଇଡ଼ାର ଜେୱାରଠାରେ ଏକ ଗ୍ରୀନଫିଲ୍ଡ ବିମାନବନ୍ଦର ପ୍ରତିଷ୍ଠା ସକାଶେ କେନ୍ଦ୍ର ସରକାର ନୀତିଗତ ଅନୁମତି ପ୍ରଦାନ କରିଛନ୍ତି । ଏ ସମ୍ପର୍କରେ ଏକ ସାମ୍ବାଦିକ ସମ୍ମିଳନୀରେ କେନ୍ଦ୍ର ବେସାମରିକ ବିମାନ ଚଳାଚଳ ମନ୍ତ୍ରୀ ପି . ଅଶୋକ ଗଜପତି ରାଜୁ କହିଛନ୍ତି ଯେ ଏନସିଆର ଅଞ୍ଚଳରେ ବିମାନ ଉଡ଼ାଣ ବୃଦ୍ଧି ପାଇବାରେ ଲାଗିଛି । ଏବେ ବାର୍ଷିକ ଏହି ଅଞ୍ଚଳକୁ 62 ନିୟୁତ ଯାତ୍ରୀ ବିମାନ ଯୋଗେ ଆସୁଥିବା ବେଳେ 2020 ବେଳକୁ ଏହା 91 ନିୟୁତ ଏବଂ 2024 ମସିହା ବେଳକୁ 109 ନିୟୁତରେ ପହଞ୍ଚି ସାରିଥିବ । ଯାହାକି ଦିଲ୍ଲୀର ଇନ୍ଦିରା ଗାନ୍ଧୀ ଆନ୍ତର୍ଜାତିକ ବିମାନବନ୍ଦର ପାଇଁ ସଂତୃପ୍ତ ସ୍ଥିତି । ତେଣୁ ଆସନ୍ତା 7/10 ବର୍ଷ ମଧ୍ୟରେ ଦିଲ୍ଲୀ ପାଇଁ ଦ୍ୱିତୀୟ ବିମାନବନ୍ଦରର ଜରୁରି ପଡ଼ିବ । ଉତ୍ତରପ୍ରଦେଶ ସରକାର ଗ୍ରେଟର ନୋଇଡ଼ାର ଜେୱାରଠାରେ ଏକ ଆନ୍ତର୍ଜାତିକ ଗ୍ରୀନଫିଲ୍ଡ ବିମାନବନ୍ଦର ପ୍ରତିଷ୍ଠା ସକାଶେ କେନ୍ଦ୍ରକୁ ପ୍ରସ୍ତାବ ଦେଇଥିଲେ । ବେସାମରିକ ବିମାନ ଚଳାଚଳ ମନ୍ତ୍ରାଳୟର ସଚିବଙ୍କ ଅଧ୍ୟକ୍ଷତାରେ ଥିବା ଗ୍ରୀନଫିଲ୍ଡ ଏୟାରପୋର୍ଟ୍ସ ଷ୍ଟିୟରିଂ କମିଟିର ସୁପାରିସକୁ ଭିତ୍ତି କରି ଏହି ବିମାନ ବନ୍ଦର ସକାଶେ ମନ୍ତ୍ରାଳୟ ନୀତିଗତ ଅନୁମତି ପ୍ରଦାନ କରିଛି ବୋଲି ଶ୍ରୀ ରାଜୁ କହିଛନ୍ତି ।


    ପ୍ରସ୍ତାବିତ ନୋଇଡା ଆନ୍ତର୍ଜାତିକ ବିମାନବନ୍ଦର ଇନ୍ଦିରା ଗାନ୍ଧୀ ଆନ୍ତର୍ଜାତିକ ବିମାନବନ୍ଦରଠାରୁ 72 କିଲୋମିଟର ଏବଂ ଗାଜିଆବାଦର ହିଣ୍ଡନ ବାୟୁସେନା ଘାଟି ଠାରୁ 62 କିଲୋମିଟର ଦୂରରେ ରହିବ । ପ୍ରକଳ୍ପ କାର୍ଯ୍ୟ ଯମୁନା ଏକ୍ସପ୍ରେସ ୱେ ଇଣ୍ଡଷ୍ଟ୍ରିଆଲ ଡେଭଲପମେଣ୍ଟ ଅଥରିଟି ହାତରେ ରହିବ । ବିମାନବନ୍ଦର ପାଇଁ ଚିହ୍ନଟ ହୋଇଥିବା 3 ହଜାର ଏକର ଜମିର ବିକାଶ ପର୍ଯ୍ୟାୟ କ୍ରମେ ହେବ । 10 ହଜାର କୋଟି ଟଙ୍କା ନିବେଶରେ ଏକ ହଜାର ଏକର ଜମିର ବିକାଶ ପ୍ରଥମ ପର୍ଯ୍ୟାୟରେ କରାଯିବ । ପ୍ରଥମେ ଗୋଟିଏ ରନୱେ ହେବ । ପରେ 3 ଟି ରନୱେର ପ୍ରସ୍ତାବ ରହିଛି । ବିମାନବନ୍ଦର ପାଇଁ ମୋଠ 15-20 ହଜାର କୋଟି ଟଙ୍କା ଖର୍ଚ୍ଚ ହେବ ବୋଲି ଆକଳନ କରାଯାଇଛି । ଆସନ୍ତା 10/15 ବର୍ଷ ମଧ୍ୟରେ ଏହି ବିମାନବନ୍ଦର ବାର୍ଷିକ 30-35 ନିୟୁତ ଯାତ୍ରୀଙ୍କୁ ସେବା ପ୍ରଦାନ କରିପାରିବ ବୋଲି ଲକ୍ଷ୍ୟ ରହିଛି । ଜମି ଅଧିଗ୍ରହଣର ଖର୍ଚ୍ଚ ଉତ୍ତରପ୍ରଦେଶ ସରକାର ଏବଂ ଅଥରିଟି ବହନ କରିବ ।


    ଏହି ବିମାନବନ୍ଦର କେବଳ ଏନସିଆର ଅଞ୍ଚଳ ନୁହେଁ ବରଂ ସମଗ୍ର ପଶ୍ଚିମ ଉତ୍ତରପ୍ରଦେଶ ପାଇଁ ଗୁରୁତ୍ୱପୂର୍ଣ୍ଣ ହେବ ବୋଲି କେନ୍ଦ୍ର ବେସାମରିକ ବିମାନ ଚଳାଚଳ ମନ୍ତ୍ରୀ ଜୟନ୍ତ ସିହ୍ନା କହିଥିଲେ । ବିଭାଗର ସଚିବ ଆର ଏନ ଚୋବେ କହିଥିଲେ ଯେ , ଜେୱାରକୁ ମେଟ୍ରୋ ଲାଇନ ସମ୍ପ୍ରସାରିତ ହେବ । ତେଣୁ ବିମାନବନ୍ଦରକୁ ଉଭୟ ସଡ଼କ ଏବଂ ରେଳପଥରେ ଯାତାୟାତର ସୁବିଧା ରହିବ । ଆସନ୍ତା 4/5 ବର୍ଷ ମଧ୍ୟରେ ବିମାନବନ୍ଦର କାର୍ଯ୍ୟକ୍ଷମ ହେବ ବୋଲି ସେ କହିଥିଲେ ।


    **********


    

    
    (Release ID: 1493917) Visitor Counter : 3