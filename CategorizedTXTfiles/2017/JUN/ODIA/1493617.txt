      ଅର୍ଥ ମନ୍ତ୍ରଣାଳୟ

      ଜୁଲାଇ 1, 2017ରୁ ଜିଏସଟି ବ୍ୟବସ୍ଥା ଲାଗୁ ନେଇ ପ୍ରସ୍ତୁତି ସମୀକ୍ଷା କଲେ କ୍ୟାବିନେଟ ସଚିବ
      Posted On: 20 JUN 2017 9:10PM by PIB Bhubaneshwar


    ଆଜି କ୍ୟାବିନେଟ ସଚିବ ଶ୍ରୀ ପିକେ ସିହ୍ନା 1 ଜୁଲାଇ , 2017 ଠାରୁ ବସ୍ତୁ ଏବଂ ସେବା କର ( ଜିଏସଟି ) ସଫଳ ଭାବେ ଲାଗୁ କରିବା ନେଇ ଚାଲିଥିବା ପ୍ରସ୍ତୁତିର ସମୀକ୍ଷା କରିଥିଲେ । ଏହି ସମୀକ୍ଷା ବୈଠକରେ ଜିଏସଟି ସହିତ ଜଡ଼ିତ କେନ୍ଦ୍ର ସରକାରଙ୍କ 30ଟି ମନ୍ତ୍ରଣାଳୟ/ବିଭାଗର ସଚିବ ଏବଂ ଭିଡିଓ କନଫରେନ୍ସିଂ ଜରିଆରେ 167ଟି କେନ୍ଦ୍ରୀୟ ରାଷ୍ଟ୍ରାୟତ୍ତ ଉଦ୍ୟୋଗର ସିଏମଡି/ସିଇଓମାନେ ଯୋଗ ଦେଇଥିଲେ । କ୍ୟାବିନେଟ ସଚିବ ସମସ୍ତଙ୍କୁ ସେମାନଙ୍କ ଭାଗିଦାରମାନଙ୍କ ପୂର୍ଣ୍ଣ ଉତ୍ତରଦାୟିତ୍ୱ ନେବା ଓ ଜିଏସଟିର ସଫଳ କାର୍ଯ୍ୟକାରୀତାକୁ ସୁନିଶ୍ଚିତ କରିବା ଲାଗି ନିର୍ଦ୍ଦେଶ ଦେଇଥିଲେ ।


    ଜୁଲାଇ ପହିଲା , 2017 ଠାରୁ ଲାଗୁ ହେଉଥିବା ଜିଏସଟି ପାଇଁ ବିଭିନ୍ନ ମନ୍ତ୍ରଣାଳୟ ଏବଂ କେନ୍ଦ୍ରୀୟ ରାଷ୍ଟ୍ରାୟତ୍ତ ଉଦ୍ୟୋଗ ପକ୍ଷରୁ କରାଯାଇଥିବା ପ୍ରସ୍ତୁତି ନେଇ କ୍ୟାବିନେଟ୍ ସଚିବ ସନ୍ତୋଷବ୍ୟକ୍ତ କରିଥିଲେ । ତେବେ ସମସ୍ତ ଅଂଶଧାରୀଙ୍କୁ ସଚେତନ କରାଇବା ଏବଂ ସମ୍ପୃକ୍ତ କରାଇବା ମାଧ୍ୟମରେ ଜିଏସଟିର ପ୍ରଭାବୀ ଓ ସୁଗମ କାର୍ଯ୍ୟକାରୀତା ସୁନିଶ୍ଚିତ କରିବା ଦିଗରେ ସାମାନ୍ୟ ତ୍ରୁଟିବିଚ୍ୟୁତି ଯେପରି ନ ରୁହେ ସେଥିପ୍ରତି ସଜାଗ ରହିବା ଲାଗି କ୍ୟାବିନେଟ୍ ସଚିବ ସତର୍କ କରାଇଦେଇଥିଲେ ।


    ବିଭିନ୍ନ ମନ୍ତ୍ରଣାଳୟ ଜିଏସଟି ପାଇଁ ପ୍ରସ୍ତୁତ ରହିବା ଏବଂ ଜିଏସଟି ନେଟୱାର୍କ ସିଷ୍ଟମ୍ ସହିତ ସେମାନଙ୍କ ଆଇଟି ବ୍ୟବସ୍ଥା ପ୍ରସ୍ତୁତ ସ୍ଥିତି ବିଷୟରେ ମୁଖ୍ୟତଃ ଏହି ବୈଠକରେ ସମୀକ୍ଷା କରାଯାଇଥିଲା । ଅନ୍ୟ ପ୍ରସଙ୍ଗ ମଧ୍ୟରେ ବିଭିନ୍ନ ବିଭାଗ ପକ୍ଷରୁ ନିଜ ନିଜ ଉପଭୋକ୍ତାଙ୍କ ମାର୍ଗଦର୍ଶନ ଲାଗି ଜିଏସଟି ସୁବିଧା କେନ୍ଦ୍ର ଏବଂ କଲ ସେଣ୍ଟର ବ୍ୟବସ୍ଥା ବିଷୟରେ ମଧ୍ୟ ସମୀକ୍ଷା କରାଯାଇଥିଲା ।


    ଜିଏସଟିର ଢାଞ୍ଚା ଏବଂ ପ୍ରକ୍ରିୟା ସମ୍ପର୍କରେ ସୂଚନା ଦେବା ଏବଂ ବିଭାଗୀୟ ଅଧିକାରୀ ଏବଂ ଅଂଶଧାରୀଙ୍କ କୌଶଳ ବିକାଶ ଲାଗି ତାଲିମ୍ କାର୍ଯ୍ୟକ୍ରମ ଏବଂ କର୍ମଶାଳା ଆୟୋଜନ କରିବା ଲାଗି କ୍ୟାବିନେଟ୍ ସଚିବ ସମସ୍ତ ସଚିବମାନଙ୍କୁ ନିର୍ଦ୍ଦେଶ ଦେଇଥିଲେ । ସେ କହିଥିଲେ ଯେ ରାଜସ୍ୱ ବିଭାଗ , ଭାରତ ସରକାରଙ୍କ ନିକଟରେ ଏ ଦିଗରେ ସହାୟତା ପାଇଁ ସଂଖ୍ୟାଧିକ ବିଶେଷଜ୍ଞ ଏବଂ ସମ୍ବଳ ବ୍ୟକ୍ତିତ୍ୱ ରହିଛନ୍ତି । ଶ୍ରୀ ସିହ୍ନା ବିଭିନ୍ନ ବିଭାଗ / ମନ୍ତ୍ରଣାଳୟର ସଚିବ ଏବଂ କେନ୍ଦ୍ରୀୟ ରାଷ୍ଟ୍ରାୟତ୍ତ ଉଦ୍ୟୋଗଗୁଡ଼ିକର ସିଏମଡିମାନଙ୍କୁ ପରାମର୍ଶ ଦେଇ କହିଥିଲେ ଯେ ନୂଆ ଜିଏସଟିର ଆଇନ ଏବଂ ନିୟମ ସମ୍ପର୍କରେ ନିଜର ଅଂଶଧାରୀମାନଙ୍କୁ ଅବଗତ କରାଇବା ଏବଂ ଜିଏସଟି ବିଷୟରେ ସେମାନଙ୍କୁ ସଚେତନ କରାଇବା ଏବଂ ଲଞ୍ଚ ପ୍ରଚାର ଅଭିଯାନ କରିବା ଆବଶ୍ୟକ ।


    ***********

    
    
    (Release ID: 1493617) Visitor Counter : 2