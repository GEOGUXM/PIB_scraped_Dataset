      ਪ੍ਰਧਾਨ ਮੰਤਰੀ ਦਫਤਰ

      ਪੀ ਐੱਨ ਪਨਿਕਰ ਵਾਚਨ ਦਿਵਸ – ਵਾਚਨ ਮਹੀਨਾ ਸਮਾਰੋਹ ਦੀ ਸ਼ੁਰੂਆਤ ਸਮੇਂ ਪ੍ਰਧਾਨ ਮੰਤਰੀ ਵੱਲੋਂ ਸੰਬੋਧਨ
      Posted On: 17 JUN 2017 11:31AM by PIB Chandigarh


    PM’s Address at the launch of PN Panicker Reading Day – Reading Month Celebration


    ਪੀ ਐੱਨ ਪਨਿਕਰ ਵਾਚਨ ਦਿਵਸ – ਵਾਚਨ ਮਹੀਨਾ ਸਮਾਰੋਹ ਦੀ ਸ਼ੁਰੂਆਤ ਸਮੇਂ ਪ੍ਰਧਾਨ ਮੰਤਰੀ ਵੱਲੋਂ ਸੰਬੋਧਨ


    ਵਾਚਨ ਮਹੀਨਾ ਸਮਾਰੋਹ ਦੇ ਉਦਘਾਟਨ ਮੌਕੇ ਇੱਥੇ ਪਹੁੰਚ ਕੇ ਮੈਨੂੰ ਬਹੁਤ ਖੁਸ਼ੀ ਹੋਈ ਹੈ । ਇਸ ਆਯੋਜਨ ਲਈ ਮੈਂ ਪੀ.ਐੱਨ ਪਨਿਕਰ ਫਾਊਂਡੇਸ਼ਨ ਦਾ ਧੰਨਵਾਦ ਕਰਦਾ ਹਾਂ ਅਤੇ ਵਧਾਈ ਦੇਂਦਾ ਹਾਂ । ਵਾਚਨ ਤੋਂ ਵੱਡਾ ਕੋਈ ਅਨੰਦ ਨਹੀਂ ਹੋ ਸਕਦਾ ਅਤੇ ਗਿਆਨ ਤੋਂ ਵੱਡੀ ਕੋਈ ਤਾਕਤ ਨਹੀਂ ਹੋ ਸਕਦੀ ।


    ਦੋਸਤੋ !


    ਕੇਰਲ ਪੜ੍ਹਾਈ ਦੇ ਖੇਤਰ ਵਿੱਚ ਸਮੁੱਚੇ ਰਾਸ਼ਟਰ ਦਾ ਮੋਹਰੀ ਅਤੇ ਪ੍ਰੇਰਨਾ ਬਣਿਆ ਰਹਿਆ ਹੈ । ਪਹਿਲਾ 100 ਪ੍ਰਤੀਸ਼ਤ ਪੜ੍ਹਿਆ ਲਿਖਿਆ ਸ਼ਹਿਰ ਅਤੇ ਪਹਿਲਾ 100 ਪ੍ਰਤੀਸ਼ਤ ਸਿਖਿਅਤ ਜ਼ਿਲ੍ਹਾ ਕੇਰਲ ਤੋਂ ਹੀ ਹੈ । 100 ਪ੍ਰਤੀਸ਼ਤ ਪ੍ਰਾਇਮਰੀ ਵਿਦਿਆ ਹਾਸਲ ਕਰਨ ਵਾਲਾ ਪਹਿਲਾ ਪ੍ਰਾਂਤ ਵੀ ਕੇਰਲ ਹੀ ਸੀ । ਮੁਲਕ ਦੇ ਕੁਝ ਸਭ ਤੋਂ ਪੁਰਾਣੇ ਕਾਲਜ , ਸਕੂਲ ਅਤੇ ਲਾਇਬ੍ਰੇਰੀਆਂ ਵੀ ਕੇਰਲ ਵਿੱਚ ਹੀ ਸਥਿਤ ਹਨ ।


    ਇਹ ਸਭ ਇਕੱਲੀ ਸਰਕਾਰ ਦੁਆਰਾ ਪ੍ਰਾਪਤ ਨਹੀਂ ਕੀਤਾ ਜਾ ਸਕਦਾ ਸੀ । ਨਾਗਰਿਕਾਂ ਅਤੇ ਸਮਾਜਕ ਜਥੇਬੰਦੀਆਂ ਨੇ ਇਸ ਸ਼ਾਨਦਾਰ ਪ੍ਰਾਪਤੀ ਲਈ ਮਹੱਤਵਪੂਰਨ ਰੋਲ ਅਦਾ ਕੀਤਾ ਹੈ । ਇਸ ਸਬੰਧ ਵਿੱਚ ਲੋਕਾਂ ਦੀ ਸ਼ਮੂਲੀਅਤ ਨੂੰ ਲੈ ਕੇ ਕੇਰਲ ਨੇ ਇੱਕ ਮਿਸਾਲ ਕਾਇਮ ਕੀਤੀ ਹੈ । ਮੈਂ ਸਵਰਗਵਾਸੀ ਸ਼੍ਰੀ ਪੀ.ਐੱਨ.ਪਨਿਕਰ ਜਿਹੇ ਲੋਕਾਂ ਅਤੇ ਉਸ ਦੀ ਫਾਊਂਡੇਸ਼ਨ ਦੀ ਪ੍ਰਸ਼ੰਸਾ ਕਰਦਾ ਹਾਂ । ਸ਼੍ਰੀ ਪੀ.ਐੱਨ ਪਨਿਕਰ ਕੇਰਲ ਵਿੱਚਲੇ ਲਾਇਬ੍ਰੇਰੀ ਨੈੱਟਵਰਕ ਪਿੱਛੇ ਮੁੱਖ ਸ਼ਕਤੀ ਸਨ । ਇਹ ਸਭ ਉਹਨਾਂ ਨੇ 1945 ਵਿੱਚ 47 ਦਿਹਾਤੀ ਲਾਇਬ੍ਰੇਰੀਆਂ ਨਾਲ ਕੇਰਲ ਗ੍ਰੰਧਾਸ਼ਾਲਾ ਸੰਘਮ ( Kerala Grandhasala Sangham) ਦੀ ਸਥਾਪਨਾ ਰਾਹੀਂ ਕੀਤਾ ।


    ਮੇਰਾ ਵਿਸ਼ਵਾਸ ਹੈ ਕਿ ਵਾਚਨ ਅਤੇ ਗਿਆਨ , ਕੰਮ ਨਾਲ ਸਬੰਧਤ ਪੱਖਾਂ ਤੱਕ ਹੀ ਸੀਮਤ ਨਹੀਂ ਹੋਣੇ ਚਾਹੀਦੇ । ਇਸ ਨੂੰ ਸਮਾਜਕ ਜ਼ਿੰਮੇਵਾਰੀਆਂ ਦੀ ਆਦਤ ਵਿਕਸਤ ਕਰਨ , ਰਾਸ਼ਟਰ ਸੇਵਾ ਅਤੇ ਮਨੁੱਖਤਾ ਦੀ ਸੇਵਾ ਵਿੱਚ ਸਹਾਇੱਕ ਹੋਣਾ ਚਾਹੀਦਾ ਹੈ । ਇਸ ਨੂੰ ਰਾਸ਼ਟਰ ਅਤੇ ਸਮਾਜ ਵਿੱਚਲੀਆਂ ਬੁਰਾਈਆਂ ਨੂੰ ਦੂਰ ਕਰਨਾ ਚਾਹੀਦਾ ਹੈ । ਇਸ ਨੂੰ ਰਾਸ਼ਟਰ ਦੀ ਏਕਤਾ ਅਤੇ ਅਖੰਡਤਾ ਦੇ ਨਾਲ - ਨਾਲ ਸ਼ਾਂਤੀ ਦਾ ਪ੍ਰਚਾਰ ਕਰਨਾ ਚਾਹੀਦਾ ਹੈ ।


    ਕਿਹਾ ਜਾਂਦਾ ਹੈ ਕਿ ਇੱਕ ਸਿਖਿਅਤ ਔਰਤ ਦੋ ਪਰਿਵਾਰਾਂ ਨੂੰ ਪੜ੍ਹਾ ਸਕਦੀ ਹੈ । ਕੇਰਲ ਨੇ ਇਸ ਦਾ ਅਨੁਸਰਨ ਕਰਦੇ ਹੋਏ ਮਿਸਾਲ ਕਾਇਮ ਕੀਤੀ ਹੈ ।


    ਮੈਨੂੰ ਪਤਾ ਲੱਗਾ ਹੈ ਕਿ ਪੀ.ਐੱਨ ਪਨਿਕਰ ਫਾਊਂਡੇਸ਼ਨ ਕਈ ਸਰਕਾਰੀ ਏਜੰਸੀਆਂ , ਪ੍ਰਾਈਵੇਟ ਸੈਕਟਰ ਸੰਸਥਾਵਾਂ ਅਤੇ ਸਿਵਲ ਸੋਸਾਇਟੀ ਜਥੇਬੰਦੀਆਂ ਨਾਲ ਮਿਲ ਕੇ ਵਾਚਨ ਸਬੰਧੀ ਪਹਿਲਕਦਮੀ ਦੀ ਅਗਵਾਈ ਕਰ ਰਹੀ ਹੈ ।


    2022 ਤੱਕ 300 ਮਿਲਿੀਅਨ ਗ਼ਰੀਬ ਲੋਕਾਂ ਤੱਕ ਪਹੁੰਚ ਕਰਨਾ ਉਸਦਾ ਟੀਚਾ ਹੈ । ਇਸ ਮਿਸ਼ਨ ਦਾ ਮੁੱਖ ਮੰਤਵ ਵਿਕਾਸ ਅਤੇ ਖੁਸ਼ਹਾਲੀ ਲਈ ਵਾਚਨ ਨੂੰ ਇੱਕ ਸਾਧਨ ਦੇ ਤੌਰ ` ਤੇ ਉਤਸ਼ਾਹਤ ਕਰਨਾ ਹੈ ।


    ਵਾਚਨ ਮਨੁੱਖ ਦੀ ਸੋਚ ਨੂੰ ਵਿਸ਼ਾਲ ਕਰਨ ਵਿੱਚ ਸਹਾਈ ਹੋ ਸਕਦਾ ਹੈ । ਚੰਗੀ ਪੜ੍ਹੀ ਲਿਖੀ ਜਨਸੰਖਿਆ ਭਾਰਤ ਨੂੰ ਵਿਸ਼ਵ ਪੱਧਰ ਤੇ ਅਗਾਂਹ ਲੈ ਜਾਣ ਵਿੱਚ ਸਹਾਈ ਹੋਵੇਗੀ । ਜਦ ਮੈਂ ਪ੍ਰਾਂਤ ਦਾ ਮੁੱਖ ਮੰਤਰੀ ਸੀ , ਮੈਂ ਇਸੇ ਭਾਵਨਾ ਨਾਲ VANCHE GUJARAT ਨਾਮ ਦਾ ਐਸਾ ਹੀ ਅੰਦੋਲਨ ਸ਼ੁਰੂ ਕੀਤਾ ਸੀ । ਇਸ ਦਾ ਮਤਲਬ ਹੈ “ ਗੁਜਰਾਤ ਪੜ੍ਹਦਾ ਹੈ ” । ਲੋਕਾਂ ਨੂੰ ਪੜ੍ਹਨ ਲਈ ਉਤਸ਼ਾਹਤ ਕਰਨ ਵਾਸਤੇ ਮੈਂ ਜਨਤਕ ਲਾਇਬ੍ਰੇਰੀ ਜਾਂਦਾ ਸੀ । ਇਸ ਅੰਦੋਲਨ ਦਾ ਨਿਸ਼ਾਨਾ ਵਿਸ਼ੇਸ਼ ਕਰਕੇ ਨੌਜਵਾਨ ਪੀੜ੍ਹੀ ਸੀ । ਮੈਂ ਲੋਕਾਂ ਨੂੰ ਬੇਨਤੀ ਕੀਤੀ ਸੀ ਕਿ ਉਹ ਆਪਣੇ ਪਿੰਡ ਵਿੱਚ ਕਿਤਾਬਾਂ ਦਾ ਮੰਦਰ – ਗ੍ਰੰਥ-ਮੰਦਰ ਬਣਾਉਣ ਬਾਰੇ ਵਿਚਾਰ ਕਰਨ । ਇਹ 50 ਜਾਂ 100 ਕਿਤਾਬਾਂ ਨਾਲ ਸ਼ੁਰੂ ਕੀਤਾ ਜਾ ਸਕਦਾ ਸੀ ।


    ਮੈਂ ਲੋਕਾਂ ਨੂੰ ਅਪੀਲ ਕੀਤੀ ਕਿ ਉਹ ਸੁਆਗਤ ਵਜੋਂ ਗੁਲਦਸਤੇ ਦੀ ਜਗ੍ਹਾ ਕਿਤਾਬ ਭੇਂਟ ਕਰਨ । ਅਜਿਹਾ ਚਲਣ ਬੜਾ ਫਰਕ ਪਾ ਸਕਦਾ ਹੈ ।


    ਦੋਸਤੋ !


    ਉਪਨਿਸ਼ਦਾਂ ਦੇ ਸਮੇਂ ਤੋਂ ਹੀ ਗਿਆਨਵਾਨ ਲੋਕਾਂ ਨੂੰ ਸਦੀਆਂ ਤੱਕ ਇਜ਼ਤ ਮਿਲਦੀ ਰਹੀ ਹੈ । ਹੁਣ ਅਸੀਂ ਸੂਚਨਾ ਯੁਗ ਵਿੱਚ ਹਾਂ । ਇੱਥੋਂ ਤੱਕ ਕਿ ਅੱਜ ਵੀ ਗਿਆਨ ਸਭ ਤੋਂ ਅੱਛਾ ਮਾਰਗਦਰਸ਼ਕ ਹੈ ।


    ਮੈਨੂੰ ਦੱਸਿਆ ਗਿਆ ਹੈ ਕਿ ਡਿਜੀਟਲ ਲਾਇਬ੍ਰੇਰੀਆਂ ਦੇ ਪ੍ਰਯੋਗਕ ਪ੍ਰੋਜੈਕਟ ਵਜੋਂ ਪਨਿਕਰ ਫਾਊਂਡੇਸ਼ਨ ਇੰਡੀਅਨ ਪਬਲਿਕ ਲਾਇਬ੍ਰੇਰੀ ਮੂਵਮੈਂਟ , ਨਵੀਂ ਦਿੱਲੀ ਦੇ ਸਹਿਯੋਗ ਨਾਲ ਪ੍ਰਾਂਤ ਦੀਆਂ 18 ਲਾਇਬ੍ਰੇਰੀਆਂ ਨਾਲ ਕੰਮ ਕਰ ਰਹੀ ਹੈ ।


    ਮੈਂ ਇਹੋ ਜਿਹਾ ਵਾਚਨ ਅਤੇ ਇਹੋ ਜਿਹਾ ਲਾਇਬ੍ਰੇਰੀ ਅੰਦੋਲਨ ਸਾਰੇ ਦੇਸ਼ ਵਿੱਚ ਵੇਖਣਾ ਚਾਹਾਂਗਾ । ਅੰਦੋਲਨ ਲੋਕਾਂ ਨੂੰ ਸਾਖਰ ਬਣਾਉਣ ਤੱਕ ਹੀ ਸੀਮਤ ਨਹੀਂ ਰਹਿਣਾ ਚਾਹੀਦਾ । ਇਸ ਨੂੰ ਸਮਾਜਕ ਅਤੇ ਆਰਥਕ ਤਬਦੀਲੀ ਦਾ ਅਸਲੀ ਮਕਸਦ ਹਾਸਲ ਕਰਨ ਵਾਸਤੇ ਕੋਸ਼ਿਸ਼ ਕਰਨੀ ਚਾਹੀਦੀ ਹੈ । ਚੰਗੇ ਗਿਆਨ ਦੀ ਬੁਨਿਆਦ ਉੱਪਰ ਇੱਕ ਬਿਹਤਰ ਸਮਾਜ ਦੀ ਰਚਨਾ ਹੋਣੀ ਚਾਹੀਦੀ ਹੈ ।


    ਮੈਨੂੰ ਖੁਸ਼ੀ ਹੈ ਕਿ ਰਾਜ ਸਰਕਾਰ ਨੇ 19 ਜੂਨ ਨੂੰ ਵਾਚਨ ਦਿਵਸ ਘੋਸ਼ਤ ਕੀਤਾ ਹੈ । ਜ਼ਾਹਿਰ ਹੈ ਕਿ ਇਸ ਨੂੰ ਇੱਕ ਹਰਮਨਪਿਆਰੀ ਸਰਗਰਮੀ ਬਣਾਉਣ ਵਾਸਤੇ ਬਹੁਤ ਪ੍ਰਯਤਨ ਕੀਤੇ ਜਾਣਗੇ ।


    ਭਾਰਤ ਸਰਕਾਰ ਨੇ ਵੀ ਫਾਊਂਡੇਸ਼ਨ ਦੀਆਂ ਸਰਗਰਮੀਆਂ ਲਈ ਹਮਾਇਤ ਪ੍ਰਦਾਨ ਕੀਤੀ ਹੈ । ਮੈਨੂੰ ਦੱਸਿਆ ਗਿਆ ਹੈ ਕਿ ਪਿਛਲੇ ਦੋ ਸਾਲਾਂ ਵਿੱਚ ਫਾਊਂਡੇਸ਼ਨ ਨੂੰ 1.20 ਕਰੋੜ ਰੁਪਏ ਦਿੱਤੇ ਗਏ ਹਨ ।


    ਮੈਂ ਇਹ ਦੇਖ ਕੇ ਵੀ ਖੁਸ਼ ਹਾਂ ਕਿ ਫਾਊਂਡੇਸ਼ਨ ਹੁਣ ਡਿਜੀਟਲ ਸਾਖਰਤਾ ਵੱਲ ਧਿਆਨ ਦੇ ਰਹੀ ਹੈ । ਇਹ ਸਮੇਂ ਦੀ ਮੰਗ ਹੈ ।


    ਦੋਸਤੋ !


    ਮੈਂ ਲੋਕ ਸ਼ਕਤੀ ਵਿੱਚ ਵਿਸ਼ਵਾਸ ਰੱਖਦਾ ਹਾਂ । ਇਸ ਵਿੱਚ ਇੱਕ ਬਿਹਤਰ ਸਮਾਜ ਅਤੇ ਰਾਸ਼ਟਰ ਬਣਾਉਣ ਦੀ ਸਮਰੱਥਾ ਹੈ ।


    ਮੈਂ ਸਰੋਤਿਆਂ ਵਿੱਚ ਬੈਠੇ ਹਰ ਨੌਜਵਾਨ ਨੂੰ ਤਾਕੀਦ ਕਰਦਾ ਹਾਂ ਕਿ ਉਹ ਵਾਚਨ ਕਰਨ ਦੀ ਸਹੁੰ ਚੁੱਕੇ ਅਤੇ ਹਰ ਕਿਸੇ ਨੂੰ ਅਜਿਹਾ ਕਰਨ ਦੇ ਯੋਗ ਬਣਾਏ । ਇਕੱਠੇ ਹੋ ਕੇ ਅਸੀਂ ਇੱਕ ਵਾਰ ਫਿਰ ਭਾਰਤ ਨੂੰ ਬੁੱਧੀ ਅਤੇ ਗਿਆਨ ਦੀ ਭੂਮੀ ਬਣਾ ਸਕਦੇ ਹਾਂ । ਤੁਹਾਡਾ ਧੰਨਵਾਦ ।


    ***


    

    
    (Release ID: 1493288) Visitor Counter : 2