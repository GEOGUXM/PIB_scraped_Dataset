      ਪ੍ਰਧਾਨ ਮੰਤਰੀ ਦਫਤਰ

      ਪੁਰਤਗਾਲ, ਸੰਯੁਕਤ ਰਾਜ ਅਮਰੀਕਾ ਅਤੇ ਨੀਦਰਲੈਂਡ ਦੇ ਦੌਰੇ ਤੋਂ ਪਹਿਲਾਂ ਪ੍ਰਧਾਨ ਮੰਤਰੀ ਦਾ ਬਿਆਨ
      Posted On: 23 JUN 2017 5:14PM by PIB Chandigarh


    PMs statement before his upcoming visit to Portugal, USA and Netherlands


    ਪੁਰਤਗਾਲ , ਸੰਯੁਕਤ ਰਾਜ ਅਮਰੀਕਾ ਅਤੇ ਨੀਦਰਲੈਂਡ ਦੇ ਦੌਰੇ ਤੋਂ ਪਹਿਲਾਂ ਪ੍ਰਧਾਨ ਮੰਤਰੀ ਦਾ ਬਿਆਨ


    
    ਪ੍ਰਧਾਨ ਮੰਤਰੀ ਸ਼੍ਰੀ ਨਰੇਂਦਰ ਮੋਦੀ ਕੱਲ੍ਹ ਆਪਣੇ ਪੁਰਤਗਾਲ , ਸੰਯੁਕਤ ਰਾਜ ਅਮਰੀਕਾ ਅਤੇ ਨੀਦਰਲੈਂਡ ਦੇ ਦੌਰੇ ਲਈ ਚਲ ਪੈਣਗੇ । ਪ੍ਰਧਾਨ ਮੰਤਰੀ ਨੇ ਕਿਹਾ ਕਿ ਇਸ ਦੌਰੇ ਦਾ ਉਦੇਸ਼ ਅਲੱਗ -ਅਲੱਗ ਖੇਤਰਾਂ ਵਿੱਚ ਬਹੁਪੱਖੀ ਰੁਝਾਨਾਂ ਨੂੰ ਵਧਾਉਣਾ ਹੈ ।


    ਪ੍ਰਧਾਨ ਮੰਤਰੀ ਨੇ ਕਿਹਾ , “24 ਜੂਨ , 2017 ਨੂੰ ਮੈਂ ਸਰਕਾਰੀ ਕੰਮ ਦੇ ਸਿਲਸਿਲੇ ਵਿੱਚ ਪੁਰਤਗਾਲ ਜਾਵਾਂਗਾ । ਮਹਾਮਹਿਮ ਪ੍ਰਧਾਨ ਮੰਤਰੀ ਐਨਟੋਨੀਓ ਕੋਸਟਾ ( Antonio Costa ) ਦੇ ਜਨਵਰੀ , 2017 ਵਿੱਚ ਭਾਰਤੀ ਦੌਰੇ ਤੋਂ ਬਾਅਦ ਸਾਡੇ ਨਜ਼ਦੀਕੀ , ਇਤਿਹਾਸਕ ਅਤੇ ਦੋਸਤਾਨਾ ਰਿਸ਼ਤਿਆਂ ਨੂੰ ਬਲ ਮਿਲਿਆ ਹੈ ।


    ਮੈਨੂੰ ਪ੍ਰਧਾਨ ਮੰਤਰੀ ਕੋਸਟਾ ਨਾਲ ਮੀਟਿੰਗ ਦਾ ਇੰਤਜ਼ਾਰ ਹੈ । ਕੁਝ ਸਮਾਂ ਪਹਿਲਾਂ ਹੋਈਆਂ ਗੋਸ਼ਟੀਆਂ ਦੇ ਅਧਾਰ `ਤੇ ਅਸੀਂ ਅਲੱਗ-ਅਲੱਗ ਸਾਂਝੀਆਂ ਪਹਿਲਕਦਮੀਆਂ ਅਤੇ ਫੈਸਲਿਆਂ ਦੀ ਪ੍ਰਗਤੀ ਦਾ ਲੇਖਾ - ਜੋਖਾ ਕਰਾਂਗੇ । ਅਸੀਂ ਬਹੁਪੱਖੀ ਰੁਝਾਨਾਂ , ਖਾਸ ਕਰਕੇ ਆਰਥਕ ਸਹਿਯੋਗ , ਵਿਗਿਆਨ ਤੇ ਟੈਕਨੋਲੋਜੀ , ਪੁਲਾੜ ਸਹਿਯੋਗ ਅਤੇ ਲੋਕਾਂ ਨਾਲ ਸਬੰਧ ਆਦਿ ਖੇਤਰਾਂ ਵਿੱਚ ਹੋਰ ਵਾਧਾ ਕਰਨ ਦੇ ਰਸਤਿਆਂ `ਤੇ ਵਿਚਾਰ-ਵਿਮਰਸ਼ ਕਰਾਂਗੇ । ਅਸੀਂ ਆਤੰਕਵਾਦ ਦੇ ਵਿਰੋਧ ਅਤੇ ਹੋਰ ਸਾਂਝੇ ਹਿਤ ਨਾਲ ਸਬੰਧਤ ਅੰਤਰਰਾਸ਼ਟਰੀ ਮੁੱਦਿਆਂ ਵਿੱਚ ਸਾਡੇ ਸਹਿਯੋਗ ਨੂੰ ਗਹਿਰਾ ਕਰਨ ਵਾਲੇ ਸਾਧਨਾਂ `ਤੇ ਵਿਚਾਰ-ਵਟਾਂਦਰਾ ਕਰਾਂਗੇ । ਮੈਨੂੰ ਬਹੁਪੱਖੀ ਵਪਾਰ ਅਤੇ ਨਿਵੇਸ਼ ਸਬੰਧਾਂ ਵਿੱਚ ਗਹਿਰਾਈ ਦੀ ਵੀ ਜ਼ਬਰਦਸਤ ਸੰਭਾਵਨਾ ਨਜ਼ਰ ਆਉਂਦੀ ਹੈ ।


    
    ਮੈਂ ਇਸ ਯਾਤਰਾ ਦੌਰਾਨ ਪੁਰਤਗਾਲ ਵਿੱਚ ਭਾਰਤੀ ਸਮੁਦਾਇ ਨਾਲ ਗੱਲਬਾਤ ਕਰਨ ਲਈ ਵੀ ਉਤਸੁਕ ਹਾਂ। ”


    24 ਤੋਂ 26 ਜੂਨ ਨੂੰ ਪ੍ਰਧਾਨ ਮੰਤਰੀ ਡੀ . ਸੀ . ਵਾਸ਼ਿੰਗਟਨ ਦਾ ਦੌਰਾ ਕਰਨਗੇ ।


    ਪ੍ਰਧਾਨ ਮੰਤਰੀ ਨੇ ਕਿਹਾ , “ ਰਾਸ਼ਟਰਪਤੀ ਡੋਨਾਲਡ ਜੇ . ਟਰੰਪ ਦੇ ਸੱਦੇ `ਤੇ ਮੈਂ ਡੀ . ਸੀ ਵਾਸ਼ਿੰਗਟਨ ਦਾ ਦੌਰਾ ਕਰਾਂਗਾ । ਇਸ ਤੋਂ ਪਹਿਲਾਂ ਰਾਸ਼ਟਰਪਤੀ ਟਰੰਪ ਅਤੇ ਮੇਰੀ ਟੈਲੀਫੋਨ `ਤੇ ਗੱਲ ਹੋ ਚੁੱਕੀ ਹੈ । ਸਾਡੀ ਗੱਲਬਾਤ , ਸਾਡੇ ਲੋਕਾਂ ਦੇ ਸਾਂਝੇ ਫਾਇਦੇ ਲਈ , ਲਾਹੇਵੰਦ ਅਤੇ ਸਰਬਪੱਖੀ ਰੁਝਾਨ ਨੂੰ ਅੱਗੇ ਲੈ ਜਾਣ ਵਾਲੀ ਸਾਂਝੀ ਨੀਤੀ ਤੱਕ ਪਹੁੰਚ ਚੁੱਕੀ ਹੈ । ਮੈਨੂੰ ਇਸ ਮੌਕੇ ਦਾ ਇੰਤਜ਼ਾਰ ਹੈ ਜਦੋਂ ਭਾਰਤ ਅਤੇ ਸੰਯੁਕਤ ਰਾਜ ਅਮਰੀਕਾ ਵਿਚਕਾਰ ਮਜ਼ਬੂਤ ਅਤੇ ਵਿਸ਼ਾਲ ਦਾਇਰੇ ਵਾਲੀ ਭਾਈਵਾਲਤਾ ਨੂੰ ਹੋਰ ਅੱਗੇ ਵਧਾਉਣ ਤੇ ਗਹਿਰਾਈ ਨਾਲ ਵਿਚਾਰ -ਵਟਾਂਦਰਾ ਕੀਤਾ ਜਾਏਗਾ ।


    
    ਸੰਯੁਕਤ ਰਾਜ ਅਮਰੀਕਾ ਨਾਲ ਭਾਰਤ ਦੀ ਭਾਈਵਾਲੀ ਵੰਨ-ਸੁਵੰਨੀ ਅਤੇ ਬਹੁ - ਪਰਤੀ ਹੈ ਜਿਸ ਨੂੰ ਕੇਵਲ ਸਰਕਾਰਾਂ ਹੀ ਨਹੀਂ ਸਗੋਂ ਦੋਹਾਂ ਪਾਸਿਆਂ ਦੇ ਸਾਰੇ ਹਿੱਸੇਦਾਰਾਂ ਦਾ ਵੀ ਸਹਿਯੋਗ ਪ੍ਰਾਪਤ ਹੈ । ਮੈਨੂੰ ਰਾਸ਼ਟਰਪਤੀ ਟਰੰਪ ਦੀ ਅਗਵਾਈ ਹੇਠ ਸੰਯੁਕਤ ਰਾਜ ਅਮਰੀਕਾ ਵਿਚਲੇ ਨਵੇਂ ਪ੍ਰਸ਼ਾਸਨ ਨਾਲ ਸਾਡੀ ਭਾਈਵਾਲੀ ਲਈ ਇੱਕ ਅਗਾਂਹ - ਵਧੂ ਵਿਜ਼ਨ ਬਣਾਏ ਜਾਣ ਦੀ ਉਮੀਦ ਹੈ । ਰਾਸ਼ਟਰਪਤੀ ਟਰੰਪ ਅਤੇ ਉਸ ਦੇ ਮੰਤਰੀ ਮੰਡਲ ਵਿਚਲੇ ਸਹਿਯੋਗੀਆਂ ਨਾਲ ਦਫਤਰੀ ਮੀਟਿੰਗਾਂ ਦੇ ਇਲਾਵਾ ਮੈਂ ਕੁਝ ਉੱਘੇ ਅਮਰੀਕਨ ਮੁੱਖ ਕਾਰਜਕਾਰੀ ਅਧਿਕਾਰੀਆਂ ਨੂੰ ਵੀ ਮਿਲਾਂਗਾ । ਪਹਿਲਾਂ ਦੀ ਤਰ੍ਹਾਂ ਹੀ ਸੰਯੁਕਤ ਰਾਜ ਅਮਰੀਕਾ ਵਿੱਚ ਰਹਿ ਰਹੇ ਪ੍ਰਵਾਸੀ ਭਾਰਤੀਆਂ ਨਾਲ ਮਿਲਣ ਲਈ ਵੀ ਮੈਂ ਉਤਸੁਕ ਹਾਂ ” ।


    ਪ੍ਰਧਾਨ ਮੰਤਰੀ 27 ਜੂਨ , 2017 ਨੂੰ ਨੀਦਰਲੈਂਡ ਦਾ ਦੌਰਾ ਕਰਨਗੇ ।


    ਪ੍ਰਧਾਨ ਮੰਤਰੀ ਨੇ ਕਿਹਾ , “ ਮੈਂ 27 ਜੂਨ , 2017 ਨੂੰ ਨੀਦਰਲੈਂਡ ਜਾਵਾਂਗਾ । ਇਸ ਸਾਲ ਅਸੀਂ ਇੰਡੋ - ਡੱਚ ਡਿਪਲੋਮੈਟਿਕ ਰਿਲੇਸ਼ਨਜ਼ ਦੀ ਸਥਾਪਨਾ ਦੇ 70 ਸਾਲ ਪੂਰੇ ਹੋਣ `ਤੇ ਜਸ਼ਨ ਮਨਾ ਰਹੇ ਹਾਂ । ਇਸ ਦੌਰੇ ਦੌਰਾਨ ਮੈਂ ਡੱਚ ਪ੍ਰਧਾਨ ਮੰਤਰੀ ਮਹਾਮਹਿਮ ਸ਼੍ਰੀ ਮਾਰਕ ਰੁੱਤੇ ( Mr. Mark Rutte) ਨਾਲ ਸਰਕਾਰੀ ਮੀਟਿੰਗ ਕਰਾਂਗਾ । ਮੈਂ ਨੀਦਰਲੈਂਡ ਦੇ ਬਾਦਸ਼ਾਹ ਵਿਲੈਮ - ਐਲੇਗਜ਼ੈਂਡਰ ਅਤੇ ਰਾਣੀ ਮੈਕਸਿਮਾ ਨੂੰ ਵੀ ਮਿਲਣ ਜਾਵਾਂਗਾ ।


    ਮੈਂ ਪ੍ਰਧਾਨ ਮੰਤਰੀ ਰੁੱਤੇ ਨਾਲ ਮਿਲਣ ਅਤੇ ਸਾਡੇ ਬਹੁਪੱਖੀ ਸਬੰਧਾਂ `ਤੇ ਵਿਚਾਰ-ਚਰਚਾ ਕਰਨ ਲਈ ਉਤਸੁਕ ਹਾਂ । ਮੈਂ ਪ੍ਰਧਾਨ ਮੰਤਰੀ ਰੁੱਤੇ ਨਾਲ ਆਤੰਕਵਾਦ ਵਿਰੋਧਤਾ ਅਤੇ ਵਾਤਾਵਰਣ ਪਰਿਵਰਤਨ ਆਦਿ ਮਹੱਤਵਪੂਰਨ ਅੰਤਰਰਾਸ਼ਟਰੀ ਮੁੱਦਿਆਂ `ਤੇ ਵਿਚਾਰ-ਵਟਾਂਦਰਾ ਕਰਾਂਗਾ ।


    ਆਰਥਕ ਸਬੰਧ ਸਾਡੇ ਬਹੁਪੱਖੀ ਸਬੰਧਾਂ ਦੇ ਧੁਰੇ ਦੀ ਸਿਰਜਣਾ ਕਰਦੇ ਹਨ । ਨੀਦਰਲੈਂਡ ਯੂਰਪੀਅਨ ਸੰਘ ਵਿੱਚ ਸਾਡਾ ਛੇਵਾਂ ਸਭ ਤੋਂ ਵੱਡਾ ਤਜਾਰਤੀ ਭਾਈਵਾਲ ਹੈ ਅਤੇ ਵਿਸ਼ਵ ਪੱਧਰ `ਤੇ ਪੰਜਵਾਂ ਸਭ ਤੋਂ ਵੱਡਾ ਨਿਵੇਸ਼ ਭਾਈਵਾਲ ਹੈ । ਪਾਣੀ ਅਤੇ ਕੂੜਾ ਪ੍ਰਬੰਧਨ , ਖੇਤੀਬਾੜੀ ਅਤੇ ਫੂਡ ਪ੍ਰੋਸੈੱਸਿੰਗ , ਅਖੁੱਟ ਊਰਜਾ ਅਤੇ ਬੰਦਰਗਾਹਾਂ , ਜਹਾਜ਼ਰਾਨੀ ਆਦਿ ਖੇਤਰਾਂ ਵਿੱਚ ਡੱਚ ਨਿਪੁੰਨਤਾ ਸਾਡੀਆਂ ਵਿਕਾਸ ਜ਼ਰੂਰਤਾਂ ਨਾਲ ਮੇਲ ਖਾਂਦੀ ਹੈ । ਇੰਡੋ - ਡੱਚ ਆਰਥਕ ਰੁਝਾਨ ਦੋਹਾਂ ਧਿਰਾਂ ਲਈ ਫਾਇਦੇ ਵਾਲੀ ਤਜਵੀਜ਼ ਹੈ । ਮੈਂ ਪ੍ਰਧਾਨ ਮੰਤਰੀ ਰੁੱਤੇ ਨਾਲ ਇਸ ਗੱਲ `ਤੇ ਵੀ ਚਰਚਾ ਕਰਾਂਗਾ ਕਿ ਕਿਵੇਂ ਆਪਸੀ ਤਾਲ - ਮੇਲ ਨੂੰ ਹੋਰ ਪਕੇਰਾ ਕਰਨ ਵਾਸਤੇ ਦੋਹਾਂ ਧਿਰਾਂ ਨੂੰ ਕੰਮ ਕਰਨਾ ਚਾਹੀਦਾ ਹੈ । ਮੈਂ ਵੱਡੀਆਂ ਡੱਚ ਕੰਪਨੀਆਂ ਦੇ ਮੁੱਖ ਕਾਰਜਕਾਰੀ ਅਧਿਕਾਰੀਆਂ ਨਾਲ ਵੀ ਮੁਲਾਕਾਤ ਕਰਾਂਗਾ ਅਤੇ ਭਾਰਤੀ ਵਿਕਾਸ ਕਹਾਣੀ ਨਾਲ ਜੁੜਨ ਲਈ ਉਨ੍ਹਾਂ ਨੂੰ ਉਤਸ਼ਾਹਤ ਕਰਾਂਗਾ ।


    ਨੀਦਰਲੈਂਡ ਵਿੱਚ ਪ੍ਰਵਾਸੀ ਭਾਰਤੀਆਂ ਦੀ ਗਿਣਤੀ ਯੂਰਪ ਭਰ ਵਿੱਚੋਂ ਦੂਜੇ ਨੰਬਰ `ਤੇ ਹੋਣ ਨਾਲ ਦੋਹਾਂ ਦੇਸ਼ਾਂ ਦੇ ਲੋਕਾਂ ਦੇ ਆਪਸੀ ਸਬੰਧ ਬਹੁਤ ਮਜ਼ਬੂਤ ਹਨ । ਨੀਦਰਲੈਂਡ ਵਿੱਚ ਭਾਰਤੀ ਸਮੁਦਾਇ ਨਾਲ ਰੁਝੇਵਿਆਂ ਦਾ ਮੈਨੂੰ ਇਤਜ਼ਾਰ ਹੈ । “


    
    ***


    

    
    (Release ID: 1493949) Visitor Counter : 2