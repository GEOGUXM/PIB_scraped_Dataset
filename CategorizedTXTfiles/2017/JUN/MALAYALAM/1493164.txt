      PIB Headquarters

      വന്‍കിട പദ്ധതികളും പരിഷ്‌കാരങ്ങളും നടപ്പിലാക്കാന്‍ എന്‍.ഡി.എക്കേ കഴിയൂ- സുരേഷ് ഗോപി എം.പി
      Posted On: 07 JUN 2017 1:32PM by PIB Thiruvananthpuram


    വിഴിഞ്ഞം പോലുള്ള വന്‍കിട പദ്ധതികളും ചരക്ക് സേവനനികുതിപോലുള്ള വിപ്ലവകരമായ പരിഷ്‌കരണങ്ങളും നടപ്പിലാക്കാന്‍ എന്‍.ഡി.എ ഗവണ്‍മെന്റിന് മാത്രമേ കഴിയൂ എന്ന് കഴിഞ്ഞ മൂന്ന് വര്‍ഷം കൊണ്ട് തെളിഞ്ഞതായി രാജ്യസഭാ എം.പി ശ്രീ.സുരേഷ് ഗോപി പറഞ്ഞു. കേന്ദ്ര ഗവണ്‍മെന്റിന്റെ മൂന്നാം വാര്‍ഷികത്തോടനുബന്ധിച്ച് ഡിഎവിപി സംഘടിപ്പിച്ച പ്രദര്‍ശനവും ബോധവല്‍ക്കരണ പരിപാടികളും തിരുവനന്തപുരം തൈക്കാട് ഗാന്ധി സ്മാരക നിധി ഹാളില്‍ ഉദ്ഘാടനം ചെയ്യുകയായിരുന്നു ശ്രീ.സുരേഷ് ഗോപി. കേന്ദ്ര ക്ഷേമ പദ്ധതികള്‍ നടപ്പിലാക്കുന്നതില്‍ സംസ്ഥാന ഗവണ്‍മെന്റ് അലംഭാവം കാണിക്കുന്നതായും അദ്ദേഹം കുറ്റപ്പെടുത്തി.

    
    കള്ള പ്രചരണങ്ങളിലൂടെ കേന്ദ്ര ഗവണ്‍മെന്റിന്റെ നേട്ടങ്ങളുടെ തിളക്കം കെടുത്താന്‍ ഉള്ള ശ്രമങ്ങളാണ് കേരളത്തില്‍ നടക്കുന്നതെന്ന് ചടങ്ങില്‍ അധ്യക്ഷത വഹിച്ച ശ്രീ. ഒ. രാജഗോപാല്‍ എംഎല്‍എ അഭിപ്രായപ്പെട്ടു. മൂന്നു വര്‍ഷം കേന്ദ്ര ഗവണ്‍മെന്റ് എന്താണ് ചെയ്തതെന്ന് പൊതുജനങ്ങളെ ബോധ്യപ്പെടുത്തുന്നതിനുള്ള അവസരമാണ് പ്രദര്‍ശനമെന്ന് അദ്ദേഹം വ്യക്തമാക്കി.


    കേന്ദ്ര ഗവണ്‍മെന്റ് നടപ്പിലാക്കിയതും പ്രഖ്യാപിച്ചതുമായ വിവിധ ക്ഷേമ പദ്ധതികളുടെ വിവരങ്ങള്‍ അടങ്ങിയ 75ഓളം പാനലുകള്‍ ആണ് പ്രദര്‍ശത്തില്‍ ഒരുക്കിയിരിക്കുന്നത്.


    തിരുവനന്തപുരം കോര്‍പറേഷന്‍ കൗണ്‍സിലര്‍ ശ്രീ. ഗിരികുമാര്‍, പ്രസ്സ് ഇന്‍ഫര്‍മേഷന്‍ ബ്യൂറോ അഡീഷണല്‍ ഡയറക്ടര്‍ ജനറല്‍ ശ്രീ. ഇ. മാരിയപ്പന്‍, ഫീല്‍ഡ് പബ്ലിസിറ്റി കേരള- ലക്ഷദ്വീപ് റീജിണല്‍ ഡയറക്ടര്‍ ശ്രീ. എസ്. സുബ്രഹ്മണ്യന്‍, ഡിഎവിപി ഫീല്‍ഡ് എക്‌സിബിഷന്‍ ഓഫീസര്‍ ശ്രീ. എല്‍.സി. പൊന്നുമോന്‍, ശ്രീ. ഉദയകുമാര്‍, ഫീല്‍ഡ് പബ്ലിസിറ്റി, ഡിഎവിപി എക്‌സിബിഷന്‍ അസിസ്റ്റന്റ് ശ്രീ. പ്രജിത്ത് കുമാര്‍ തുടങ്ങിയവര്‍ ചടങ്ങില്‍ സംസാരിച്ചു.


    5 ദിവസം നീണ്ടു നില്‍ക്കുന്ന പ്രദര്‍ശനത്തോടനുബന്ധിച്ച് നാളെ (8/6/17) കുട്ടികളിലെ ആഹാരശീലവും ശുചിത്വവും എന്ന വിഷയത്തില്‍ ദേശീയ ആരോഗ്യ ദൗത്യം നോഡല്‍ ഓഫീസര്‍ ശ്രീ. അമര്‍ ഫെറ്റില്‍ ക്ലാസ് എടുക്കും. തുടര്‍ന്ന് സംഗീത നാടക വിഭാഗം അവതരിപ്പിക്കുന്ന കലാപരിപാടിയും നടക്കും. വെള്ളിയാഴ്ച (9/6/17) സാമൂഹ്യ സുരക്ഷാ പദ്ധതികള്‍, മൂദ്രാ ബാങ്ക്, ഡിജിറ്റല്‍ പണമിടപാട് എന്നീ വിഷയങ്ങളില്‍ ബോധവല്‍ക്കരണ ക്ലാസും നടക്കുന്നതാണ്. തുടര്‍ന്ന് ആകാശവാണി തിരുവനന്തപുരം നിലയം അവതരിപ്പിക്കുന്ന കലാപരിപാടികളും അരങ്ങേറും. 11ാം തീയതി പ്രദര്‍ശനം സമാപിക്കും.

    
    
    (Release ID: 1493164) Visitor Counter : 2