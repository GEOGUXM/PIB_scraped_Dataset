      ധനകാര്യ മന്ത്രാലയം

      ചരക്ക് സേവന നികുതി - പരോക്ഷ നികുതി രംഗത്തെ സമ്പൂര്‍ണ്ണ പരിവര്‍ത്തനം
      Posted On: 30 JUN 2017 5:56PM by PIB Thiruvananthpuram


    ചരിത്രത്തിലിടംപിടിക്കുന്ന ചരക്ക് സേവന നികുതി (ജി.എസ്.റ്റി) ജൂലൈ 1 മുതല്‍ രാജ്യത്ത് നിലവില്‍ വരും. കേന്ദ്ര സംസ്ഥാന നികുതികളുള്‍പ്പെടെ പരോക്ഷ നികുതി രംഗത്തെ പൂര്‍ണ്ണമായും പരിവര്‍ത്തനം ചെയ്യുന്ന ഒന്നായിരിക്കും ജി.എസ്.റ്റി. പതിവ് രീതിയില്‍ നിന്ന് വ്യത്യസ്ഥമായി കേന്ദ്രവും സംസ്ഥാനങ്ങളും ഒരുമിച്ചായിരിക്കും ജി.എസ്.റ്റി.യുടെ മേല്‍ നോട്ടം വഹിക്കുക.


    സ്വാതന്ത്രലബ്ധിക്ക് ശേഷമുള്ള ഏറ്റവും വലിയ നികുതി പരിഷ്‌ക്കാരമായ ജി.എസ്.റ്റി. ഒരു രാഷ്ട്രം, ഒരു നികുതി, ഒരു വിപണി എന്ന ലക്ഷ്യത്തിലേയ്ക്ക് വഴിയൊരുക്കും. അത് ചരക്കുകളുടെയും സേവനങ്ങളുടെയും വിലകുറച്ച് കൊണ്ട് സമ്പദ്ഘടനയ്ക്ക് ആക്കം നല്‍കുകയും മേക്ക് ഇന്‍ ഇന്ത്യ സംരംഭത്തിന് പിന്‍തുണയേകി കൊണ്ട് ചരക്കുകളെയും സേവനങ്ങളെയും ആഗോള തലത്തില്‍ മത്സരക്ഷമമാക്കുകയും ചെയ്യും. ജി.എസ്.റ്റി. ഇന്ത്യയെ പൊതുവായ നികുതി നിരക്കുകളും നടപടിക്രമങ്ങളോടും കൂടിയ ഒരു പൊതു വിപണിയാക്കി മാറ്റിക്കൊണ്ട് സാമ്പത്തിക തടസ്സങ്ങള്‍ ഇല്ലാതാക്കും. പ്രധാനമായും സാങ്കേതിക വിദ്യയില്‍ അധിഷ്ഠിതമായതിനാല്‍ ജി.എസ്.റ്റി.യില്‍ മനുഷ്യ കൈകടത്തല്‍ വളരെ കുറവായിരിക്കും.


    ഒട്ടുമിക്ക ചരക്കുകള്‍ക്കും സേവനങ്ങള്‍ക്കും ജി.എസ്.റ്റി. അംഗീകരിച്ച നിരക്ക് നിലവിലുള്ള സംയോജിത പരോക്ഷ നികുതി നിരക്കുകളെക്കാള്‍ വളരെ കുറവാണ്.


    2016 സെപ്റ്റംബര്‍ 8 ന് രാഷ്ട്രപതി അംഗീകാരം നല്‍കിയതോടെ 101-ാം ഭരണഘടനാ ഭേദഗതി നിയമം നിലവില്‍ വന്നു. ഇതിന്റെ അടിസ്ഥാനത്തില്‍ സെപ്റ്റംബര്‍ 15 നാണ് ജി.എസ്.റ്റി. കൗണ്‍സില്‍ രൂപീകരിച്ചത്. നാളിതുവരെ ജി.എസ്.റ്റി. കൗണ്‍സില്‍ 18 പ്രാവശ്യം യോഗം ചേര്‍ന്നു. എല്ലാ സംസ്ഥാന ധനമന്ത്രിമാരും, അല്ലെങ്കില്‍ അവരുടെ പ്രതിനിധികളും, കേന്ദ്ര സംസ്ഥാന ഉദ്യോഗസ്ഥരും സുദീര്‍ഘമായ ചര്‍ച്ചകള്‍ നടത്തിയാണ് ഈ ചരിത്രപരമായ നിയമങ്ങള്‍ക്കും നടപടിക്രമങ്ങള്‍ക്കും രൂപം നല്‍കിയത്. 27,000 ലധികം മനുഷ്യപ്രയത്‌ന മണിക്കൂറുകളുടെ തീവ്രമായ ജോലിയായിരുന്നു അത്. ജി.എസ്.റ്റി. യുടെ നടപ്പിലാക്കല്‍ വേഗത്തിലാക്കാന്‍ രാജ്യത്തിന്റെ വിവിധ ഭാഗങ്ങളിലായി 200 ല്‍ അധികം യോഗങ്ങള്‍ ചേര്‍ന്നു.


    ജി.എസ്.റ്റി. നിയമങ്ങള്‍ക്കും, ചട്ടങ്ങള്‍ക്കും രൂപം നല്‍കിയപ്പോള്‍ നികുതി ദായകര്‍ക്ക് 'അനായാസമായ ബിസിനസ്സ് ചെയ്യല്‍' വര്‍ദ്ധിപ്പിക്കുക എന്നതിനായിരുന്നു മുഖ്യ പരിഗണന. ഇതിനനുസൃതമായിട്ടാണ് കേന്ദ്ര സംസ്ഥാന ഗവണ്‍മെന്റുകളുടെ പങ്കാളിത്തവും, ചുമതലയും നിര്‍വ്വചിക്കപ്പെട്ടത്. ചുരുങ്ങിയ ഒരു സമയത്തിനുള്ളിലാണ്. ജി.എസ്.റ്റി. കൗണ്‍സില്‍, ജി.എസ്.റ്റി. നിയമങ്ങള്‍, ജി.എസ്.റ്റി. ചട്ടങ്ങള്‍, നഷ്ട പരിഹാര സെസ്സ് ഉള്‍പ്പെടെയുള്ള നികുതി നിരക്ക് ഘടന, വിവിധ നികുതി സ്ലാബുകളിലേയ്ക്ക് ചരക്കുകളെയും, വസ്തുക്കളെയും തരംതിരിക്കല്‍, ഇളവുകള്‍, പരിധികള്‍, നികുതി ഭരണത്തിന്റെ ഘടന തുടങ്ങിയവയ്ക്ക് അന്തിമ രൂപം നല്‍കിയത്. നിയമങ്ങള്‍ക്കും ചട്ടങ്ങള്‍ക്കും രൂപം നല്‍കിയപ്പോള്‍ വ്യാപാര വ്യവസായ മേഖലയിലെ ബന്ധപ്പെട്ടവരുമായി വ്യാപക ചര്‍ച്ച നടത്തിയിരുന്നു. കരട് നിയമങ്ങളുടെയും ചട്ടങ്ങളുടെയും മേല്‍ പൊതുജനങ്ങളില്‍ നിന്നും നിര്‍ദ്ദേശങ്ങള്‍ ക്ഷണിച്ചിരുന്നു.


    ജി.എസ്.റ്റി. യുമായി ബന്ധപ്പെട്ട നാല് ബില്ലുകള്‍ കേന്ദ്ര ധനമന്ത്രി ശ്രീ. അരുണ്‍ ജയ്റ്റ്‌ലി 2017 മാര്‍ച്ച് 29 ന് ലോക്‌സഭയില്‍ അവതരിപ്പിച്ചു. 2017 മാര്‍ച്ച് 29 ന് ലോക്‌സഭയും, ഏപ്രില്‍ 6 ന് രാജ്യസഭയും ഇവ പാസ്സാക്കി.


    താഴെപ്പറയും പ്രകാരമാണ് ജി.എസ്.റ്റി. യുടെ അന്തിമ ഘടനയ്ക്ക് രൂപം നല്‍കിയത്:
    · ജി.എസ്.റ്റി. ചുമത്തുന്നതില്‍ നിന്ന് ഒഴിവാക്കുന്നതിനുള്ള പരിധി സംസ്ഥാനങ്ങള്‍ക്ക് 20 ലക്ഷം രൂപയാണ്. സ്‌പെഷ്യല്‍ കാറ്റഗറി സംസ്ഥാനങ്ങള്‍ക്ക് ഇത് 10 ലക്ഷം രൂപയാണ്.
    · ജി.എസ്.റ്റി. ക്കായി നാല് തരത്തില്‍പ്പെട്ട നികുതി ഘടനയാണ് അംഗീകരിച്ചിട്ടുള്ളത്, 5%, 12%, 18%, 28%.
    · ആഡംബര കാറുകള്‍, വായുകലര്‍ത്തിയ പാനീയങ്ങള്‍, പാന്‍മസാല, പുകയില ഉല്‍പ്പന്നങ്ങള്‍ എന്നിവയ്ക്ക് ജി.എസ്.റ്റി. 28% ത്തിന് പുറമേ സംസ്ഥാനങ്ങള്‍ക്ക് നഷ്ടപരിഹാരം നല്‍കുന്നതിനുള്ള ഒരു സെസ്സ് കൂടി ചുമത്തും.
    · ജി.എസ്.റ്റി.യിലെ എല്ലാ ഇടപാടുകളും നടപടിക്രമങ്ങളും ഇലക്‌ട്രോണിക് രൂപത്തിലായിരിക്കും. നികുതി ഉദ്യോഗസ്ഥരുമായി നികുതിദായകര്‍ക്ക് നേരിട്ടുള്ള ഇടപെടല്‍ ഇത് പരമാവധി കുറയ്ക്കും.
    · നികുതി ദായകര്‍ക്ക് 60 ദിവസത്തിനുള്ളില്‍ റീഫണ്ടിനും, കയറ്റുമതിക്കാര്‍ക്ക് 7 ദിവസത്തിനുള്ളിലും റീഫണ്ടിന് വ്യവസ്ഥയുണ്ട്. റീഫണ്ട് യഥാസമയം ലഭിച്ചില്ലെങ്കില്‍ പലിശയും കിട്ടും. റീഫണ്ട് ബാങ്ക് അക്കൗണ്ടില്‍ നേരിട്ട് ലഭ്യമാക്കും.
    · പുതിയ നികുതി പരിഷ്‌ക്കരണത്തിലേയ്ക്കുള്ള മാറ്റം സുഗമമാക്കുന്നതിന് നിലവിലുള്ള സ്റ്റോക്കുകള്‍ക്ക് ക്രെഡിറ്റ് സൗകര്യമുള്‍പ്പെടെ വിവിധ നടപടികള്‍ കൈക്കൊണ്ടിട്ടുണ്ട്.
    · ജി.എസ്.റ്റി. പാലിക്കുന്നതില്‍ റേറ്റിംഗ് സംവിധാനം
    · ഉപഭോക്താക്കളുടെ അവകാശങ്ങള്‍ സംരക്ഷിക്കുന്നതിനും, കൊള്ളലാഭം എടുക്കുന്നത് തടയാനും ജി.എസ്.റ്റി. നിയമത്തില്‍ വകുപ്പുണ്ട്.


    ജി.എസ്.റ്റി. നെറ്റ് വര്‍ക്കിന്റെ പങ്ക്


    ഗവണ്‍മെന്റിന്റെ തന്ത്രപരമായ നിയന്ത്രണത്തിന്‍ കീഴില്‍ 25 സ്വകാര്യ കമ്പനികളെ ഉള്‍പ്പെടുത്തിക്കൊണ്ട് രൂപം നല്‍കിയതാണ് ജി.എസ്.റ്റി. നികുതി ദായകര്‍ക്കുള്ള പോര്‍ട്ടലായ ജി.എസ്.റ്റി. ശൃംഖല. ഈ പോര്‍ട്ടലിലൂടെ നികുതി ദായകര്‍ക്ക് തങ്ങളുടെ രജിസ്‌ട്രേഷന്‍ അപേക്ഷകള്‍, റിട്ടേണുകള്‍ സമര്‍പ്പിക്കല്‍, നികുതി ഒടുക്കല്‍, റീഫണ്ട് നേടല്‍ തുടങ്ങിയവ സാധ്യമാകും. 80 ലക്ഷം നികുതി ദായകരുമായും ആയിരക്കണക്കിന് നികുതി ഉദ്യോഗസ്ഥരുമായും ഇതിലൂടെ ബന്ധപ്പെടാനാകും. കഴിഞ്ഞ ഫെബ്രുവരി മുതല്‍ ജൂണ്‍ വരെ 64,000 ഉദ്യോഗസ്ഥര്‍ക്ക് ജി.എസ്.റ്റി. പോര്‍ട്ടലില്‍ പരിശീലനം നല്‍കിയിട്ടുണ്ട്. 2016 നവംബര്‍ 8 മുതലാണ് കേന്ദ്ര, സംസ്ഥാന നികുതി ദായകരെ ജി.എസ്.റ്റി. സംവിധാനത്തിലേയ്ക്ക് പേര് ചേര്‍ത്ത് തുടങ്ങിയത്. ഇപ്പോള്‍ 64 ലക്ഷത്തിലധികം നികുതി ദായകര്‍ ജി.എസ്.റ്റി. പോര്‍ട്ടലില്‍ അക്കൗണ്ട് തുടങ്ങിയിട്ടുണ്ട്. ജി.എസ്.റ്റി. കോമണ്‍ പോര്‍ട്ടലുമായി 25 ബാങ്കുകളെ ഇതിനകം ബന്ധപ്പെടുത്തിയിട്ടുണ്ട്. ജി.എസ്.റ്റി. യെ കുറിച്ച് അവബോധം നല്‍കുന്നതിന് രാജ്യത്തൊട്ടാകെ 4,700 ശില്‍പ്പശാലകള്‍ സംഘടിപ്പിച്ചു.


    ജി.എസ്.റ്റി. യുടെ വരവ് കേന്ദ്ര എക്‌സൈസ്, കസ്റ്റംസ് ബോര്‍ഡിന്റെ പുനസംഘടനയ്ക്ക് വഴിയൊരുക്കി. ഇത് പ്രകാരം 21 സി.ജി.എസ്.റ്റി. സോണുകളും, 107 സി.ജി.എസ്.റ്റി. കമ്മിഷണറേറ്റുകളും, 12 സബ് കമ്മിഷണറേറ്റുകളും, 708 സി.ജി.എസ്.റ്റി. ഡിവിഷനുകളും, 3969 സി.ജി.എസ്.റ്റി. റേഞ്ചുകളും, 48 ഓഡിറ്റ് കമ്മിഷണറേറ്റുകളും, 49 അപ്പീല്‍ കമ്മിഷണറേറ്റുകളും ഉണ്ടായിരിക്കും.


    പരിശീലനം


    ജി.എസ്.റ്റി. യുടെ സുഗമമായ നടത്തിപ്പ് ഉറപ്പാക്കാന്‍ കസ്റ്റംസ് പരോക്ഷ നികുതി, നാര്‍ക്കോട്ടിക്‌സ് ദേശീയ അക്കാദമി (എന്‍.എ. സി.ഐ.എന്‍.) രാജ്യവ്യാപകമായി വിപുലമായ പരിശീലന പരിപാടികള്‍ സംഘടിപ്പിച്ചു. ഇക്കൊല്ലം ജൂണ്‍ 23 വരെ 17,213 ഉദ്യോഗസ്ഥര്‍ക്ക് പരിശീലനം നല്‍കിയിരുന്നു. ഇതിന് പുറമെ ജി.എസ്.റ്റി. യെ കുറിച്ച് ഉയരാന്‍ ഇടയുള്ള 500 ചോദ്യങ്ങളും അവയ്ക്കുള്ള ഉത്തരങ്ങളും ഇംഗ്ലീഷിലും, ഹിന്ദിയിലും, 10 പ്രാദേശിക ഭാഷകളും പുറത്തിറക്കിയിട്ടുണ്ട്. ഇതിന് പുറമെ വ്യാപാര വ്യവസായ മേഖലകള്‍ക്കായി പഠന വീഡിയോകളും മറ്റ് പരിശീലന സാമഗ്രികളും ലഭ്യമാക്കിയിട്ടുണ്ട്.


    സോഷ്യല്‍ മീഡിയ വഴിയുള്ള സേവനം


    ജി.എസ്.റ്റി. യുമായി ബന്ധപ്പെട്ട് നികുതി ദായകര്‍ക്ക് സംശയ നിവാരണത്തിനായി കേന്ദ്ര ഗവണ്‍മെന്റ് ട്വിറ്റര്‍ സേവനം തുടങ്ങിയിട്ടുണ്ട്. askGST_GOI എന്ന ട്വിറ്റര്‍ ഹാന്റിലില്‍ ദിവസേന ആയിരക്കണക്കിന് നികുതിദായകരാണ് സംശയനിവാരണം നടത്തി വരുന്നത്.

    
    
    (Release ID: 1495608) Visitor Counter : 9