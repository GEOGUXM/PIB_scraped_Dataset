      PIB Headquarters

      റബ്ബര്‍ടാപ്പര്‍ നൈപുണ്യവികസനപരിപാടി ഗുണകരമെന്ന് സര്‍വ്വേ
      Posted On: 02 JUN 2017 4:01PM by PIB Thiruvananthpuram


    'പ്രധാന്‍മന്ത്രി കൗശല്‍ വികാസ് യോജന'യുടെ ഭാഗമായി കേരളത്തിലെ റബ്ബര്‍മേഖലകളില്‍ നടപ്പാക്കിയ നൈപുണ്യവികസന പരിശീലനപരിപാടി മേഖലയ്ക്ക് ഗുണകരമായെന്ന് റബ്ബര്‍ബോര്‍ഡ് നടത്തിയ സര്‍വ്വേ സൂചിപ്പിക്കുന്നു. പരിശീലനപരിപാടിയിലൂടെ ടാപ്പര്‍മാരുടെ തൊഴില്‍വൈദഗ്ദ്ധ്യത്തിലുണ്ടായ വ്യത്യാസവും അത് റബ്ബറുത്പാദനമേഖലയിലുണ്ടാക്കിയ വളര്‍ച്ചയുമായിരുന്നു സര്‍വ്വേയിലെ പ്രധാന പഠനവിഷയം. കേരളത്തിലുടനീളം റീജിയണല്‍ഓഫീസുകള്‍ മുഖേനയാണ് സര്‍വ്വേ നടത്തിയത്.


    കേരളത്തിലെ വിവിധ കേന്ദ്രങ്ങളിലായി ടാപ്പര്‍മാര്‍ക്കും സംസ്‌കരണമേഖലയില്‍ പ്രവര്‍ത്തിക്കുന്നവര്‍ക്കുമായി നടത്തിയ നൈപുണ്യവികസപരിശീലനപപരിപാടിയുടെ ആദ്യഘട്ടത്തില്‍ 10,000 പേരാണ് വിജയകരമായി പരിശീലനം പൂര്‍ത്തിയാക്കിയത്. പരിശീലനപരിപാടിയില്‍ പങ്കെടുത്ത ടാപ്പിങ്‌തൊഴിലാളികളുടെ തൊഴില്‍നൈപുണ്യത്തില്‍ 33 ശതമാനം വര്‍ദ്ധന ഉണ്ടായതായാണ് സര്‍വ്വേഫലങ്ങള്‍ കാണിക്കുന്നത്. പദ്ധതിപ്രകാരം പരിശീലനം ലഭിച്ച തൊഴിലാളികള്‍ ടാപ്പു ചെയ്യുന്ന തോട്ടങ്ങളിലെ ഉത്പാദനം, മറ്റു തോട്ടങ്ങളെ അപേക്ഷിച്ച് 16 ശതമാനം വര്‍ദ്ധിച്ചതായി കാണപ്പെട്ടു. ഒരു മാസത്തെ ഉത്പാദനമാണ് കണക്കാക്കിയത്. ടാപ്പിങ് കുറ്റമറ്റതാക്കിയാല്‍ ഉത്പാദനം 30 ശതമാനത്തിലധികം വര്‍ദ്ധിപ്പിക്കാന്‍ കഴിയുമെന്ന് റബ്ബര്‍ബോര്‍ഡിന്റെ പഠനങ്ങള്‍ വ്യക്തമാക്കുന്നുണ്ട്.


    നൈപുണ്യവികസപരിശീലനപപരിപാടിയുടെ രണ്ടാംഘട്ടത്തിന് തുടക്കമായി. രണ്ടാംഘട്ടത്തില്‍ കേരളം, കര്‍ണാടകം, തമിഴ്‌നാട്, ത്രിപുര, അസം എന്നീ സംസ്ഥാനങ്ങളിലായി 22,000 പേര്‍ക്ക് പരിശീലനം നല്‍കാനാണ് കേന്ദ്രസര്‍ക്കാര്‍ അനുമതി നല്‍കിയിട്ടുള്ളത്. രണ്ടാംഘട്ടത്തില്‍ കേരളം, കര്‍ണാടകം, തമിഴ്‌നാട് എന്നിവിടങ്ങളില്‍ മാത്രമായി 17,000 പേര്‍ക്ക് റബ്ബര്‍ടാപ്പര്‍, പ്രോസസിങ് ടെക്‌നീഷ്യന്‍, തോട്ടം തൊഴിലാളി, റബ്ബര്‍നഴ്‌സറി തൊഴിലാളി എന്നീ തൊഴില്‍മേഖലകളിലായി പരിശീലനം നല്‍കും. പരമ്പരാഗത കൃഷി മേഖലയിലുള്ള റബ്ബര്‍തോട്ടങ്ങളിലെ ഉത്പാദനക്ഷമത കുറഞ്ഞുകൊണ്ടണ്‍ിരിക്കുന്നതിന്റെ പ്രധാനകാരണം ടാപ്പിങ്ങിലെ അപാകങ്ങളാണന്ന് പറയാം. ടാപ്പിങ്ങില്‍ ശരിയായ വൈദഗ്ധ്യം ഇല്ലെങ്കില്‍ ഉത്പാദനത്തിലും റബ്ബര്‍മരങ്ങളുടെ ആയുസ്സിലും കുറവുണ്‍ണ്ടാകും. ടാപ്പര്‍മാരുടെ നൈപുണ്യവികസനം വഴി ഉത്പാദനവും അതുവഴി കര്‍ഷകന്റെ ആദായവും വര്‍ദ്ധിപ്പിക്കുക എന്നതാണ് പദ്ധതിയിലൂടെ ബോര്‍ഡ് ലക്ഷ്യമിടുന്നത്.


    തൊഴില്‍പരിചയത്തിനുള്ള അംഗീകാരവും (Recognition of prior learning) സര്‍ട്ടിഫിക്കറ്റും നല്‍കുന്നതോടൊപ്പം ടാപ്പര്‍മാര്‍ക്ക് നൂതന സാങ്കേതികവിദ്യകള്‍ പകര്‍ന്നു നല്‍കുക എന്നതും പദ്ധതിയുടെ ലക്ഷ്യമാണ്. പദ്ധതിയിലൂടെ 2020-നകം ഭൂരിഭാഗം ടാപ്പിങ് തൊഴിലാളികള്‍ക്കും പുനര്‍പരിശീലനം നല്‍കാനാണ് റബ്ബര്‍ബോര്‍ഡ് ഉദ്ദേശിക്കുന്നത്.
    
    മൂന്നുദിവസം വീതം നീണ്ടുനില്‍ക്കുന്നതാണ് പരിശീലനപരിപാടി. 18 വയസ്സിന് മുകളില്‍ പ്രായമുള്ള ടാപ്പിങ്‌തൊഴിലാളികള്‍ക്കും സ്വന്തമായി ടാപ്പു ചെയ്യുന്ന കര്‍ഷകര്‍ക്കുമാണ് പങ്കെടുക്കാവുന്നത്. ഈ പദ്ധതിപ്രകാരം പരിശീലനം നേടിയ തൊഴിലാളികളെ റബ്ബര്‍ബോര്‍ഡിന്റെ തോട്ടംതൊളിലാളികള്‍ക്കായുള്ള പദ്ധതികളില്‍ ഉള്‍പ്പെടുത്താനും ടാപ്പര്‍ബാങ്കുകളില്‍ അംഗങ്ങളാക്കാനും കഴിയും.


    കേന്ദ്ര നൈപുണ്യവികസന-സംരഭകത്വ മന്ത്രാലയത്തിന്റെ കീഴിലുള്ള നാഷണല്‍ സ്‌കില്‍ ഡെവലപ്‌മെന്റ് കോര്‍പ്പറേഷനാണ് (എന്‍.എസ്.ഡി.സി.) 'പ്രധാന്‍മന്ത്രി കൗശല്‍ വികാസ് യോജന' നടപ്പാക്കുന്ന ചുമതല. വിവിധ തൊഴില്‍മേഖലകളില്‍ നിലവിലുള്ള തൊഴിലാളികളുടെ നൈപുണ്യവികസനത്തിനും യുവജനങ്ങള്‍ക്ക് ആവശ്യമായ തൊഴില്‍പരിശീലനം നല്‍കി കൂടുതല്‍ തൊഴില്‍ അവസരങ്ങള്‍ ഒരുക്കുന്നതിനുമാണ് ദേശീയനൈപുണ്യവികസന കോര്‍പ്പറേഷന്‍ രൂപവത്കരിച്ചിട്ടുള്ളത്. 'നൈപുണ്യസമ്പന്നമായ ഇന്ത്യ' എന്ന വീക്ഷണത്തോടെയുള്ള ഈ പദ്ധതി 2016-2020 കാലയളവിലാണ് വിവിധ തൊഴില്‍മേഖലകളിലായി നടപ്പാക്കുന്നത്.

    
    
    (Release ID: 1492544) Visitor Counter : 2