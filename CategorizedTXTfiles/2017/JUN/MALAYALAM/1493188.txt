      PIB Headquarters

      കേന്ദ്ര ഗവണ്‍മെന്റിന്റെ സബ്കാ സാത് സമ്മേളനങ്ങള്‍ക്ക് തൊടുപുഴയില്‍ തുടക്കമായി; വിവിധ വികസന പദ്ധതികള്‍ കേന്ദ്ര സഹമന്ത്രി പൊന്‍ രാധാകൃഷ്ണന്‍ ഉദ്ഘാടനം ചെയ്തു
      Posted On: 13 JUN 2017 2:45PM by PIB Thiruvananthpuram


    രാജ്യത്തെ ജനങ്ങള്‍ കഴിഞ്ഞ മൂന്നു വര്‍ഷവും സാക്ഷ്യം വഹിച്ചത് സര്‍വ്വതോമുഖവുമായ വികസനം ഉറപ്പുവരുത്തിയ സദ് ഭരണത്തിനാണെന്ന് കേന്ദ്ര റോഡ് ഗതാഗത-ദേശീയപാതാ-ഷിപ്പിംഗ് സഹമന്ത്രി ശ്രീ. പൊന്‍ രാധാകൃഷ്ണന്‍ പറഞ്ഞു. ജാതീയതയ്ക്കും സ്വജനപക്ഷപാതത്തിനും, പ്രീണനങ്ങള്‍ക്കും സ്ഥാനമില്ലെന്നും അദ്ദേഹം ചൂണ്ടിക്കാട്ടി. കേന്ദ്ര ഗവണ്‍മെന്റിന്റെ മൂന്നാം വാര്‍ഷികത്തോടനുബന്ധിച്ചുള്ള സബ്കാ സാഥ് സബ്കാ വികാസ് സമ്മേളനങ്ങളുടെ കേരളത്തിലെ ആദ്യപരിപാടി തൊടുപുഴയില്‍ ഉദ്ഘാടനം ചെയ്യുകയായിരുന്നു കേന്ദ്ര സഹമന്ത്രി.


    പാവപ്പെട്ടവര്‍ക്ക് ആശ്വാസമേകുന്നതും വികസനകേന്ദ്രീകൃതവുമായ പ്രധാനമന്ത്രി ശ്രീ നരേന്ദ്ര മോദിയുടെ നയങ്ങള്‍ ഭൂരിപക്ഷം വരുന്ന ഇന്ത്യന്‍ ജനതയ്ക്ക് ആത്മവിശ്വാസമുണ്ടാാക്കുന്നതില്‍ വിജയിച്ചതായി ശ്രീ. പൊന്‍ രാധാകൃഷ്ണന്‍ പറഞ്ഞു. കേന്ദ്രഗവണ്‍മെന്റ് കഴിഞ്ഞ മൂന്നുവര്‍ഷത്തിനുള്ളില്‍ 111 ഉള്‍നാടന്‍ ജലഗതാഗത പാതകളെ ദേശീയ ജലപാതകളായി പ്രഖ്യാപിച്ചതായും അദ്ദേഹം ചൂണ്ടിക്കാട്ടി.


    ശ്രീ. ജോയ്‌സ് ജോര്‍ജ് എം പി ചടങ്ങില്‍ അധ്യക്ഷത വഹിച്ചു. കോഴിമല രാജാവ് വിശിഷ്ടാഥിതിയായിരുന്നു.


    ഇതോടനുബന്ധിച്ച് കൊച്ചിന്‍ ഷിപ്പ്‌യാര്‍ഡ് ലിമിറ്റഡിന്റെ രണ്ട് സാമൂഹ്യ പ്രതിബദ്ധതാ പദ്ധതികളായ തൊടുപുഴ കുടയത്തൂരിലെ സരസ്വതി വിദ്യാ നികേതനിലെ ഗോത്രവിഭാഗത്തില്‍പ്പെട്ട പെണ്‍കുട്ടികള്‍ക്കുള്ള ഹോസ്റ്റലിന്റെ ഉദ്ഘാടനവും , തൊടുപുഴ കോലാനി ദീന ദയാ സേവ ട്രസ്റ്റിനുള്ള സ്‌പെഷ്യല്‍ സ്‌കൂള്‍ ബസിന്റെ താക്കോല്‍ ദാനവും കേന്ദ്ര സഹമന്ത്രി ശ്രീ. പൊന്‍ രാധാകൃഷ്ണന്‍ നിര്‍വ്വഹിച്ചു. ലക്ഷദ്വീപിനുള്ള 1.28 ലക്ഷം രൂപയുടെ വെളിയിട വിസര്‍ജ്ജന വിമുക്ത പദ്ധതികളും പാവപ്പെട്ട 25 രോഗികള്‍ക്ക് സന്ധി മാറ്റിവയ്ക്കല്‍ ശസ്ത്രക്രിയയ്ക്കുള്ള ധനസഹായവും കേന്ദ്ര സഹമന്ത്രി ചടങ്ങില്‍ പ്രഖ്യാപിച്ചു.
    തൊടുപുഴ നഗരസഭാ ചെയര്‍പേഴ്‌സണ്‍ ശ്രീമതി സഫിയ ജബ്ബാര്‍, കൊച്ചിന്‍ ഷിപ് യാര്‍ഡ് ലിമിറ്റഡ്, ഡയറക്ടടര്‍ബോര്‍ഡ് അംഗം ശ്രീ. രാധാകൃഷ്ണമേനോന്‍, ബിജെപി സംസ്ഥാന വൈസ് പ്രസിഡന്റ് ശ്രീ. പി എം വേലായുധന്‍, എന്നിവര്‍ ചടങ്ങില്‍ സംസാരിച്ചു. കൊച്ചിന്‍ ഷിപ് യാര്‍ഡ് ലിമിറ്റഡ് ചെയര്‍മാനും മാനേജിംഗ് ഡയറക്ടറുമായ ശ്രീ. മധു എസ് നായര്‍ സ്വാഗതവും, ജനറല്‍ മാനേജര്‍ ശ്രീ. എം.ഡി വര്‍ഗീസ് നന്ദിയും പറഞ്ഞു.
    പെരുവനം കുട്ടന്‍ മാരാരും സംഘവും അവതരിപ്പിച്ച ചെണ്ടമേളവും ചടങ്ങിന് മാറ്റുകൂട്ടി.
    ഇടുക്കിയിലെ ലീഡ് ബാങ്കായ യൂണിയന്‍ ബാങ്ക് ഓഫ് ഇന്ത്യ, ഹഡ്‌കോയും സ്‌പൈസസ് ബോര്‍ഡ് എന്നിവയുടെ സ്റ്റാളുകളും സമ്മേളനത്തിന്റെ ഭാഗമായി ഒരുക്കിയിരുന്നു.

    
    
    (Release ID: 1493188) Visitor Counter : 2