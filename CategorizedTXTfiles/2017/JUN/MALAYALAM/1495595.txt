      നഗരവികസന മന്ത്രാലയം

      30 സ്മാര്‍ട്ട് സിറ്റികള്‍ കൂടി കേന്ദ്ര ഗവണ്‍മെന്റ് പ്രഖ്യാപിച്ചു പട്ടികയില്‍ തിരുവനന്തപുരം ഒന്നാമത്
      Posted On: 23 JUN 2017 5:39PM by PIB Thiruvananthpuram


    രാജ്യത്തെ നഗരങ്ങളെ ആഗോള നിലവാരത്തിലെത്തിക്കുക എന്ന ലക്ഷ്യത്തോടെ സ്മാര്‍ട്ട് സിറ്റികളാക്കുക എന്ന ലക്ഷ്യത്തോടെ കേന്ദ്ര ഗവണ്‍മെന്റ് പ്രഖ്യാപിച്ച മൂന്നാം ഘട്ട സ്മാര്‍ട്ട് സിറ്റി പട്ടികയില്‍ തിരുവനന്തപുരം ഒന്നാമതെത്തി. മുപ്പത് നഗരങ്ങളടങ്ങുന്ന പട്ടികയില്‍ ഛത്തീസ്ഘട്ടിലെ നയാ റായിപ്പൂര്‍ ആണ് രണ്ടാം സ്ഥാനത്ത്. കേന്ദ്ര നഗര വികസന മന്ത്രി ശ്രീ. വെങ്കയ്യ നായിഡു ന്യൂ ഡല്‍ഹിയില്‍ അറിയിച്ചതാണിത്. 42 നഗരങ്ങള്‍ മത്സരിച്ചുവെങ്കിലും 30 എണ്ണത്തിന് മാത്രമാണ് ജനങ്ങളുടെ അഭിലാഷങ്ങള്‍ക്കൊത്ത് ഉയരാനായതെന്ന് അദ്ദേഹം പറഞ്ഞു.


    മെച്ചപ്പെട്ട ജീവിത സൗകര്യങ്ങള്‍ ഒരുക്കുന്നതിനും അടിസ്ഥാന സൗകര്യ വികസനത്തിനുമായി കേന്ദ്ര ഗവണ്‍മെന്റ് നല്‍കുന്ന 500 കോടി രൂപ ഉള്‍പ്പെടെ 1538 കോടി രൂപയുടെ പദ്ധതിയാണ് സ്മാര്‍ട്ട് സിറ്റി പദവി കിട്ടിയതോടെ തിരുവനന്തപുരത്തിന് ലഭിക്കുക. ഇതില്‍ 450 കോടി രൂപ സംസ്ഥാന ഗവണ്‍മെന്റ് നല്‍കണം. 50 കോടി രൂപ തിരുവനന്തപുരം നഗരസഭയാണ് നല്‍കേണ്ടത്. അവശേഷിക്കുന്ന തുക സ്വകാര്യ നിക്ഷേപമായി കണ്ടെത്താം.


    30 നഗരങ്ങള്‍ക്കായി മൊത്തം 57,393 കോടി രൂപയാണ് സ്മാര്‍ട്ട് സിറ്റി പദ്ധതിയിലൂടെ ലഭിക്കുക. ഇതില്‍ 46,879 കോടി രൂപ അടിസ്ഥാന സൗകര്യ വികസനത്തിനും 10,514 കോടി രൂപ സാങ്കേതിക വിദ്യയുടെ അടിസ്ഥാനത്തിലുള്ള ഭരണ നിര്‍വ്വഹണം, സേവനങ്ങള്‍ നല്‍കല്‍ മുതലായവയ്ക്കാണ്.


    ആന്ധ്രാ പ്രദേശിലെ അമരാവതി ബീഹാറിലെ പട്‌ന, കരിംനഗര്‍, മുസഫര്‍പൂര്‍, മദ്ധ്യപ്രദേശിലെ സാഗര്‍, കര്‍ണ്ണാടകത്തിലെ ബംഗലൂരു, പുതുച്ചേരി, തമിഴ്‌നാട്ടിലെ തിരുപ്പൂര്‍, തിരുനെല്‍വേലി, തൂത്തുക്കുടി, തിരുച്ചിറപ്പള്ളി തുടങ്ങിയ നഗരങ്ങളും മൂന്നാം ഘട്ട പട്ടികയില്‍ ഇടം പിടിച്ചിട്ടുണ്ട്.

    
    
    (Release ID: 1495595) Visitor Counter : 3