      ഊര്‍ജ്ജ മന്ത്രാലയം

      2022 ഓടെ രാജ്യത്തെ എല്ലാ വീടുകളിലും വൈദ്യുതി എത്തിക്കും: കേന്ദ്ര ഊര്‍ജ്ജ സഹമന്ത്രി പീയുഷ് ഗോയല്‍
      Posted On: 12 JUN 2017 4:11PM by PIB Thiruvananthpuram


    

    രാജ്യത്തെ എല്ലാവര്‍ക്കും മുഴുവന്‍ സമയവും താങ്ങാവുന്ന, ശുദ്ധോര്‍ജ്ജം ലഭ്യമാക്കുന്നതും ദേശീയ വികസനത്തിന്
    പ്രകൃതി വിഭവങ്ങള്‍ ഏറ്റവും ഫലപ്രദമായ രീതിയില്‍ ഉപയോഗിക്കുന്നതും ഉജ്ജ്വല്‍ ഭാരത് പദ്ധതി
    നടപ്പിലാക്കുന്നതില്‍ നിര്‍ണ്ണായ ഘടകങ്ങളാണെന്ന് കേന്ദ്ര ഊര്‍ജ്ജ, കല്‍ക്കരി, പുനരുല്‍പ്പാദന ഊര്‍ജ്ജ, ഖനി വകുപ്പ്
    സഹമന്ത്രി (സ്വതന്ത്ര ചുമതല) ശ്രീ.പീയുഷ് ഗോയല്‍ വ്യക്തമാക്കി. തന്റെ കീഴിലുള്ള വകുപ്പുകളുടെ കഴിഞ്ഞ മൂന്നു
    വര്‍ഷത്തെ പ്രവര്‍ത്തനങ്ങളും നേട്ടങ്ങളും ന്യൂഡല്‍ഹിയില്‍ മാധ്യമങ്ങളുമായി പങ്കുവെക്കുകയായിരുന്നു അദ്ദേഹം.


    ആറ് അടിസ്ഥാനപ്രമാണങ്ങളിലൂന്നിയുള്ള പ്രവര്‍ത്തനങ്ങളാണ് എല്ലാവര്‍ക്കും വൈദ്യുതി നല്‍കാനുള്ള ഉജ്ജ്വല്‍
    ഭാരത് പദ്ധതിക്കായി ഗവണ്‍മെന്റ് നടപ്പിലാക്കുന്നതെന്ന് ശ്രീ പീയുഷ് ഗോയല്‍ പറഞ്ഞു. ഊര്‍ജ്ജ പ്രാപ്യത, കുറഞ്ഞ
    വിലയ്ക്ക് ഊര്‍ജ്ജം, ശുദ്ധോര്‍ജ്ജം, ആസൂത്രണം ചെയ്ത അടിസ്ഥാന സൗകര്യങ്ങള്‍, എല്ലാവര്‍ക്കും ഊര്‍ജ്ജം ഉറപ്പു
    നല്‍കല്‍, സുതാര്യമായ ഭരണത്തിലൂടെ രാജ്യത്തെ ഓരോ പൗരനേയും ശാക്തീകരിക്കുക എന്നിവയാണ് ഉജ്ജ്വല്‍
    ഭാരത് എന്ന ദൗത്യം പൂര്‍ത്തീകരിക്കാന്‍ ഗവണ്‍മെന്റ് സ്വീകരിച്ചിട്ടുള്ള 6 അടിസ്ഥാന പ്രമാണങ്ങളെന്ന് അദ്ദേഹം
    പറഞ്ഞു.
    ജനങ്ങള്‍ക്ക് മെച്ചപ്പെട്ട സേവനം ഉറപ്പുവരുത്തുന്നതിന് കേന്ദ്ര ഗവണ്‍മെന്റ്, സംസ്ഥാന ഗവണ്‍മെന്റുകള്‍, ഊര്‍ജ്ജ
    മേഖലയിലെ പൊതു, സ്വകാര്യ പങ്കാളികള്‍, ഖനനമേഖലയിലെ നിക്ഷേപകര്‍, ഉപഭോക്താക്കള്‍ എന്നിവര്‍ ചേര്‍ന്നുള്ള
    പ്രവര്‍ത്തനം ആവശ്യമാണെന്ന് ശ്രീ.ഗോയല്‍ വ്യക്തമാക്കി.
    2019-20 ല്‍ 100 കോടി ടണ്‍ കല്‍ക്കരി ആഭ്യന്തരമായി ഉല്‍പ്പാദിപ്പിക്കാനാണ് ഗവണ്‍മെന്റ് ലക്ഷ്യമിടുന്നതെന്ന് കേന്ദ്ര
    സഹമന്ത്രി വ്യക്തമാക്കി. 2014 മുതലുള്ള മൂന്നു വര്‍ഷങ്ങളില്‍ കല്‍ക്കരിയുടെ ഉല്‍പ്പാദനത്തില്‍ 9.2 കോടി ടണ്ണിന്റെ
    വര്‍ദ്ധനയുണ്ടായി. കല്‍ക്കരിയുടെ ഇറക്കുമതി കുറക്കുക വഴി 25,900 കോടി രൂപ ലാഭിക്കാനായി. കുറഞ്ഞ
    കല്‍ക്കരിയില്‍ നിന്ന് കൂടുതല്‍ ഊര്‍ജ്ജം എന്ന നയത്തിലൂടെ 2013-14 ല്‍ ഒരു കിലോവാട്ട് വൈദ്യുതി
    ഉല്‍പ്പാദിപ്പിക്കുന്നതിന് 0.69 കിലോഗ്രാം കല്‍ക്കരി ആവശ്യമായിരുന്നത് 2016-17 ല്‍ .63 കിലോഗ്രാമായി കുറക്കാന്‍
    സാധിച്ചു.


    കല്‍ക്കരി പാടങ്ങള്‍ ലേലം ചെയ്യുന്നതിനും അനുവദിക്കുന്നതില്‍ സുതാര്യത ഉറപ്പുവരുത്താനും ശക്തി എന്ന പദ്ധതി
    നടപ്പിലാക്കി. മെഗാ പവര്‍ നയം നടപ്പിലാക്കിയത് ഭാവിയിലെ ഊര്‍ജ്ജ വാങ്ങല്‍ കരാറുകള്‍ക്ക് മത്സരാധിഷ്ഠിത ലേലം
    വിളിയും പദ്ധതികളുടെ ദീര്‍ഘകാല നടത്തിപ്പും പ്രോത്സാഹിപ്പിക്കും.


    പാരമ്പര്യ ഊര്‍ജ്ജ മേഖലയില്‍ 60 ജിഗാവാട്ടിന്റെ വര്‍ദ്ധനയുണ്ടായി. പ്രസരണശേഷിയില്‍ 40 ശതമാനത്തിന്റെ
    വര്‍ദ്ധനയുണ്ടായി. 2014 ഏപ്രില്‍ മുതല്‍ 2017 മാര്‍ച്ച് വരെയുള്ള കാലയളവില്‍ പ്രസരണ ലൈനുകളുടെ എണ്ണം
    നാലിലൊന്ന് വര്‍ദ്ധിച്ചു. ഒരു രാഷ്ട്രം, ഒരു ഗ്രിഡ്, ഒരു വില എന്ന ഗവണ്‍മെന്റ് നയം അധികമായി വരുന്ന വൈദ്യുതി
    സംസ്ഥാനങ്ങള്‍ക്ക് താങ്ങാവുന്ന വിലയ്ക്ക് വാങ്ങാവുന്ന സാഹചര്യമൊരുക്കി. 2016-17ല്‍ ഇന്ത്യ ആദ്യമായി
    വൈദ്യുതി കയറ്റുമതി ചെയ്യുന്നതിനും ഈ നയം സഹായിച്ചുവെന്ന് ശ്രീ.പീയുഷ് ഗോയല്‍ വ്യക്തമാക്കി.


    പ്രസരണ മേഖലയെ സമഗ്രമായി പരിഷ്‌കരിക്കുന്നതിനുള്ള ഉദയ് പദ്ധതിയില്‍ ഗണ്യമായ പുരോഗതി രേഖപ്പെടുത്തി.
    2.32 ലക്ഷം കോടി രൂപയുടെ ഉദയ് ബോണ്ടുകള്‍ അനുവദിക്കുക വഴി ഉജ്വല്‍ ഡിസ്‌കോം അഷുറന്‍സ് യോജനയില്‍
    12,000 കോടി രൂപ ലാഭിക്കാനായി. ഈ പരിഷ്‌കരണങ്ങളുടെ ഫലമായി ലോക ബാങ്ക് പുറത്തിറക്കുന്ന വൈദ്യുതി
    ലഭ്യമാവുന്നതിലെ എളുപ്പം ആസ്പദമാക്കിയുള്ള പട്ടികയില്‍ 2017 ല്‍ ഇന്ത്യ 26 ാം സ്ഥാനത്തേക്കുയര്‍ന്നു. 2015 ല്‍ ഇത്
    99ാം സ്ഥാനമായിരുന്നു.


    2015 ഏപ്രില്‍ വരെയുള്ള കണക്കനുസരിച്ച് ഇന്ത്യയിലെ വൈദ്യുതീകരിക്കാത്ത ഗ്രാമങ്ങളുടെ എണ്ണം 18452
    ആയിരുന്നു. ഇതില്‍ 4000 ത്തില്‍ കുറവ് ഗ്രാമങ്ങളിലേ ഇനി വൈദ്യുതി എത്താനുള്ളൂ. ദീനദയാല്‍ ഉപാധ്യായ ഗ്രാമ
    ജ്യോതി യോജനക്കു കീഴില്‍ 2018 മെയ് മാസത്തിനകം എല്ലാ ഗ്രാമങ്ങളും വൈദ്യുതീകരിക്കും. ഊര്‍ജ്ജ ക്ഷമത
    വര്‍ദ്ധിപ്പിക്കാന്‍ ഉജാല പദ്ധതിക്കു കീഴില്‍ 23 കോടി എല്‍.ഇ.ഡി ബള്‍ബുകള്‍ വിതരണം ചെയ്തിട്ടുണ്ടെന്ന് ശ്രീ.പീയുഷ്
    ഗോയല്‍ അറിയിച്ചു.


    പുനരുല്‍പ്പാദന ഈര്‍ജ്ജ മേഖലകളില്‍ ഗവണ്‍മെന്റ് മത്സരാധിഷ്ഠിത ലേലം കൊണ്ടുവരിക വഴി ഉപഭോക്താക്കള്‍ക്ക്
    താങ്ങാവുന്ന നിരക്ക് ഉറപ്പു വരുത്തി. 2016-17 ല്‍ ആദ്യമായി സൗരോര്‍ജ്ജ മേഖലയിലെ ശേഷി വര്‍ദ്ധനവ് പാരമ്പര്യ
    മേഖലയില്‍നിന്നുള്ളതിനെ മറികടന്നു.
    24 ധാതു ബ്ലോക്കുകള്‍ സുതാര്യമായി ലേലം ചെയ്തതു വഴി നിര്‍ദ്ദിഷ്ട കാലയളവില്‍ സംസ്ഥാനങ്ങള്‍ക്ക് 1 ലക്ഷം
    കോടിയിലേറെ രൂപ വരുമാനം ലഭിക്കുമെന്ന് ശ്രീ. പീയുഷ് ഗോയല്‍ ചൂണ്ടിക്കാട്ടി.


    ഖനനം നടക്കുന്ന പ്രദേശങ്ങളിലെ ജനങ്ങളുടെ ക്ഷേമത്തിനായി പ്രധാനമന്ത്രി ഖനിജ് ക്ഷേത്ര കല്യാണ്‍ യോജന എന്ന
    പദ്ധതി ഗവണ്‍മെന്റ് നടപ്പിലാക്കുന്നുണ്ട്. പദ്ധതിക്കു കീഴില്‍ ജില്ലാ മിനറല്‍ ഫൗണ്ടേഷനുകള്‍ ഇതുവരം 7150 കോടി
    രൂപ സ്വരൂപിച്ചിട്ടുണ്ട്.


    നഗരമേഖലകളിലെ ഊര്‍ജ്ജ ലഭ്യതയും സംയോജിത ഈര്‍ജ്ജ വികസന പദ്ധതിയുടെ പുരോഗതിയും അറിയാന്‍
    ഊര്‍ജ്ജ എന്ന മൊബൈല്‍ ആപ്പും , പ്രസരണ പദ്ധതികളുടെ പുരോഗതി അറിയാന്‍ തരംഗ് എന്ന ആപ്പും പവര്‍കട്ട്
    വിവരങ്ങള്‍ അറിയാന്‍ ഊര്‍ജ്ജ മിത്ര എന്ന ആപ്പും മന്ത്രാലയം പൂറത്തിറക്കിയിട്ടുണ്ടെന്ന് ശ്രീ. പീയുഷ് ഗോയല്‍
    ചൂണ്ടിക്കാണിച്ചു.18002003004 എന്ന നമ്പറില്‍ മിസ്ഡ് കോള്‍ നല്‍കി എല്ലാ ആപ്പുകളും ഡൗണ്‍ലോഡ് ചെയ്യാം.


    അഹ്മദാബാദ്, ബംഗളൂരു, ജയ്പൂര്‍, കൊല്‍ക്കത്ത, ലക്‌നോ, പട്‌ന എന്നിവിടങ്ങളിലെ മാധ്യമപ്രവര്‍ത്തകര്‍ വീഡിയോ
    കോണ്‍ഫറന്‍സിംഗ് വഴി വാര്‍ത്താസമ്മേളനത്തില്‍ പങ്കെടുത്തു.


    ഊര്‍ജ്ജ വകുപ്പ് സെക്രട്ടറി ശ്രീ.പി.കെ പൂജാരി, കല്‍ക്കരി വകുപ്പ് സെക്രട്ടറി ശ്രീ.സുശീല്‍ കുമാര്‍, ഖനി വകുപ്പ്
    സെക്രട്ടറി ശ്രീ. അരുണ്‍ കുമാര്‍ എന്നിവരും വാര്‍ത്താ സമ്മേളനത്തില്‍ പങ്കെടുത്തു.

    
    
    (Release ID: 1495013) Visitor Counter : 3