      PIB Headquarters

      കേന്ദ്ര ഗവണ്‍മെന്റിന്റെ മൂന്നാം വാര്‍ഷികത്തോടനുബന്ധിച്ച് വയനാട്ടിലും മലപ്പുറത്തും പത്തനംതിട്ടയിലും ബഹുജന സമ്പര്‍ക്ക പരിപാടികള്‍
      Posted On: 02 JUN 2017 3:56PM by PIB Thiruvananthpuram


    കേന്ദ്രത്തിലെ എന്‍.ഡി.എ ഗവണ്‍മെന്റ് മൂന്നു വര്‍ഷം പൂര്‍ത്തിയാക്കിയതിനോടനുബന്ധിച്ച് ഗവണ്‍മെന്റിന്റെ സുപ്രധാന പദ്ധതികളും നേട്ടങ്ങളും ജനങ്ങളിലെത്തിക്കുന്നതിന്റെ ഭാഗമായി 'സബ്കാ സാത് സബ്കാ വികാസ് സമ്മേളനം' എന്ന പേരില്‍ രാജ്യത്തുടനീളം വിപുലമായ ബഹുജന സമ്പര്‍ക്ക പരിപാടികള്‍ സംഘടിപ്പിക്കും. രാജ്യത്തൊട്ടാകെ 583 കേന്ദ്രങ്ങളിലാണ് സമ്മേളനം സംഘടിപ്പിക്കുക.
    ഗവണ്‍മെന്റിന്റെ മൂന്നു വര്‍ഷത്തെ പ്രവര്‍ത്തനങ്ങള്‍ വിശദീകരിക്കുന്ന പ്രദര്‍ശനങ്ങള്‍, ദൃശ്യ ശ്രാവ്യ അവതരണങ്ങള്‍, സാംസ്‌കാരിക പരിപാടികള്‍, വിവിധ പദ്ധതികളുടെ വിശദാംശങ്ങള്‍ വിവരിക്കുന്ന ക്ലാസുകള്‍, വിവിധ ക്ഷേമ പദ്ധതികളുടെ വിവരങ്ങള്‍ ലഭ്യമാക്കുന്ന സ്റ്റോളുകള്‍ എന്നിവയുണ്ടാകും. വ്യത്യസ്ഥ ക്ഷേമ പദ്ധതികളുടെ ഗുണഭോക്താക്കള്‍ പങ്കെടുക്കുന്ന യോഗങ്ങളും സംഘടിപ്പിച്ചിട്ടുണ്ട്.
    കേരളത്തില്‍ ഈ മാസം 13 മുതല്‍ 16 വരെ ഇടുക്കി, മലപ്പുറം, പത്തനംതിട്ട, വയനാട് എന്നിവിടങ്ങളിലായി സബ്കാ സാത് സബ്കാ വികാസ് സമ്മേളനങ്ങള്‍ നടക്കും. ജൂണ്‍ 13 ന് തൊടുപുഴയിലെ ഉത്രം റീജന്‍സിയിലും ജൂണ്‍ 14 ന് മലപ്പുറത്തെ എം.എസ്.പി ഗ്രൗണ്ടിലും ജൂണ്‍ 15 ന് പത്തനംതിട്ടയിലും ജൂണ്‍ 16 ന് വയനാട് കല്‍പ്പറ്റയിലെ ചന്ദ്രഗിരി ഓഡിറ്റോറിയത്തിലും സബ്കാ സാത് സബ്കാ വികാസ് സമ്മേളനങ്ങള്‍ നടക്കും. കേന്ദ്ര മന്ത്രിമാരും മുതിര്‍ന്ന പാര്‍ട്ടി നേതാക്കളും ഈ സമ്മേളനങ്ങളില്‍ പങ്കെടുക്കും.

    
    
    (Release ID: 1492540) Visitor Counter : 2
    
    
      Read this release in: English