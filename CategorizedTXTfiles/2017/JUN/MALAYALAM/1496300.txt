      PIB Headquarters

      മെഗാ ജോബ് ഫെയര്‍ 2017
      Posted On: 28 JUN 2017 5:59PM by PIB Thiruvananthpuram


    

    കേന്ദ്ര തൊഴില്‍ ഉദ്യോഗ മന്ത്രാലയത്തിനു കീഴില്‍ പ്രവര്‍ത്തിക്കുന്ന ദേശീയ തൊഴില്‍ സേവന കേന്ദ്രവും കൊച്ചിയിലെ സൊസൈറ്റി ഫോര്‍ ഇന്റഗ്രേറ്റഡ് ഗ്രോത്ത് ഓഫ് ദി നേഷണ്‍ (എസ്.ഐ.ജി.എന്‍), കേരള ചേമ്പര്‍ ഓഫ് കോമേഴ്‌സ് & ഇന്‍ഡസ്ട്രീസ് (കെ.സി.സി.ഐ) എന്നിവരുമായി ചേര്‍ന്ന് തൊഴില്‍രഹിതര്‍ക്ക് സ്വകാര്യ മേഖലയില്‍ തൊഴില്‍ ലഭിക്കുന്നതിന് തൊഴില്‍ മേള സംഘടിപ്പിക്കും. തിരുവനന്തപുരത്ത് കരമനയിലുള്ള മന്നം മെമ്മോറിയല്‍ റസിഡന്‍ഷ്യല്‍ ഹയര്‍ സെക്കണ്ടറി സ്‌കൂളില്‍ 2017 ജൂലൈ 2 -ാം തീയതി (ഞായറാഴ്ച) രാവിലെ 9 മണിക്ക് തൊഴില്‍മേള ആരംഭിക്കും
    ബഹുരാഷ്ട്ര കമ്പനികള്‍ മുതല്‍ ചെറുതും വലുതുമായ അമ്പതില്‍പരം സ്വകാര്യ സ്ഥാപനങ്ങളില്‍ കൂടി അഞ്ചാം ക്ലാസ് മുതല്‍ ബിരുദവും ബിരുദാനന്തരബിരുദവുമുള്ള എല്ലാ വിഭാഗത്തില്‍പെട്ടവര്‍ക്കും വേണ്ടി മൂവായിരത്തോളം തൊഴില്‍ സാധ്യതകളാണ് ഈ മേളയില്‍ ഒരുക്കിയിരിക്കുന്നത്. ഓരോ സ്വകാര്യ സ്ഥാപനത്തിലേക്കും ഒഴിവുകള്‍ക്ക് വേണ്ട യോഗ്യത, പ്രായപരിധി എന്നിവ തൊഴില്‍ മേളയില്‍ പങ്കെടുക്കുന്ന സ്വകാര്യ സ്ഥാപനങ്ങളില്‍ നിന്നും ലഭ്യമാണ്.


    കേന്ദ്ര സംസ്ഥാന ഗവണ്‍മെന്റുകളുടെ വിവിധ സ്ഥാപനങ്ങള്‍ ജനങ്ങള്‍ക്ക് വേണ്ടി ചെയ്യുന്ന പദ്ധതികളെക്കുറിച്ച് അതത് സ്ഥാപനങ്ങളിലെ ഉദ്യോഗസ്ഥര്‍ മേളയില്‍ വിശദീകരിക്കുന്നതാണ്. കേന്ദ്ര ഗവണ്‍മെന്റിന്റെ മൂന്നുവര്‍ഷത്തെ പ്രവര്‍ത്തനങ്ങളെ കുറിച്ച് പൊതുജനങ്ങള്‍ക്ക് അറിവ് പകരുന്നതിനുവേണ്ടി കേന്ദ്ര വാര്‍ത്താ വിതരണ പ്രക്ഷേപണ മന്ത്രാലയത്തിന് കീഴിലുള്ള ഡയറക്ടറേറ്റ് ഓഫ് അഡൈ്വര്‍ട്ടൈസിംഗ് & വിഷ്വല്‍ പബ്ലിസിറ്റിയുടെ പ്രദര്‍ശനവും ഈ മേളയില്‍ ഒരുക്കിയിട്ടുണ്ട്.
    മേളയില്‍ പങ്കെടുക്കുന്ന തൊഴില്‍ അന്വേഷകര്‍ക്കോ, തൊഴില്‍ദായകര്‍ക്കോ യാതൊരു രജിസ്‌ട്രേഷന്‍ ഫീസും ഉണ്ടായിരിക്കുന്നതല്ല.
    പങ്കെടുക്കാന്‍ ആഗ്രഹിക്കുന്ന ഉദ്യോഗാര്‍ത്ഥികള്‍ അവരുടെ വയസ്സ്, യോഗ്യത, തൊഴില്‍ പരിചയം എന്നിവ തെളിയിക്കുന്ന സര്‍ട്ടിഫിക്കറ്റുകളുമായി 2017 ജൂലൈ 2 -ാം തീയതി (ഞായറാഴ്ച) രാവിലെ 9.00 മണിക്ക് മേള നടക്കുന്ന കേന്ദ്രത്തിലെത്തി പേര് രജിസ്റ്റര്‍ ചെയ്യേണ്ടതാണ്. തുടര്‍ന്ന് കമ്പനികളുടെ കൗണ്ടറിലെത്തി ഇന്റര്‍വ്യൂവിന് ഹാജരാകേണ്ടതാണ്. പിന്നീട് വരുന്ന ഒഴിവുകളിലേക്ക് പരിഗണിക്കുവാന്‍ www.ncs.gov.in. എന്ന വെബ് സൈറ്റില്‍ Job seeker ആയി രജിസ്റ്റര്‍ ചെയ്യാവുന്നതാണ്. കൂടുതല്‍ വിവരങ്ങള്‍ക്ക് 0471 2332113 / 8304009409 എന്ന ഫോണ്‍ നമ്പറില്‍ ബന്ധപ്പെടണം.

    
    
    (Release ID: 1496300) Visitor Counter : 2