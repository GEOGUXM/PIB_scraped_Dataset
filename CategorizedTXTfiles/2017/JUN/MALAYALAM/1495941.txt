      PIB Headquarters

      റബ്ബറിന്റെ വളപ്രയോഗശുപാര്‍ശയ്ക്ക് മൊബൈല്‍ ആപ്പ് - ആഗോളറബ്ബര്‍കൃഷിരംഗത്ത് ആദ്യം; ഇന്ത്യന്‍ റബ്ബര്‍ഗവേഷണകേന്ദ്രത്തിന്റെ ശ്രദ്ധേയമായ നേട്ടം
      Posted On: 19 JUN 2017 5:24PM by PIB Thiruvananthpuram


    റബ്ബറിന് വളമിടുന്നതിന് മണ്ണിന്റെ ഫലപുഷ്ടി അറിയാന്‍ മേല്‍മണ്ണിന്റെയും കീഴ്മണ്ണിന്റെയും സാമ്പിളുകള്‍ ശേഖരിച്ച് മണ്ണുപരിശോധനാശാലകളില്‍ നല്‍കുന്ന രീതി ഇനി മാറുകയാണ്. ഇന്ത്യന്റബ്ബര്‍ഗവേഷണകേന്ദ്രം വികസിപ്പിച്ച മൊബൈല്‍ ആപ്പിന്റെ വരവോടെ ഇത്തരം ബുദ്ധിമുട്ടുകള്‍ ഇല്ലാതാകും. ഉപഗ്രഹത്തിന്റെ സഹായത്തോടെയുള്ള ഈ ഓണ്‍ലൈന്‍ വളപ്രയോഗ ശുപാര്‍ശാസംവിധാനം ഇന്ത്യയില്‍ ഏതൊരു വിളയുടെയും കാര്യത്തിലും ആദ്യത്തേതാണ്; റബ്ബര്‍കൃഷിയില്‍ ലോകത്തുതന്നെ ആദ്യത്തേതും. ഈ ആപ്പ് വഴി കര്‍ഷകര്‍ക്ക് മണ്ണിന്റെ നിലവിലെ ഫലപുഷ്ടിയും, തുടര്‍ന്ന് ഇടേണ്ട വളത്തിന്റെ അളവും അറിയാന്‍ കഴിയും. ഓണ്‍ലൈനായി വളപ്രയോഗശുപാര്‍ശ നല്‍കുന്ന റബ്ബര്‍ സോയില്‍ ഇന്‍ഫര്‍മേഷന്‍ സിസ്റ്റം (റബ്‌സിസ്) കേന്ദ്ര വാണിജ്യ വ്യവസായ വകുപ്പുമന്ത്രി നിര്‍മ്മല സീതാരാമന്‍ ന്യൂഡല്‍ഹിയില്‍ ഉദ്ഘാടനം ചെയ്തിരുന്നു. മന്ത്രിയുടെ നിര്‍ദ്ദേശപ്രകാരമാണ് സ്മാര്‍ട്ട് ഫോണുകളില്‍ ഉപയോഗിക്കത്തക്ക വിധമുള്ള ആന്‍ഡ്‌റോയ്ഡ് ആപ്പുകൂടി ഇപ്പോള്‍ വികസിപ്പിച്ചെടുത്തിരിക്കുന്നത്.


    ഇന്ത്യന്‍ റബ്ബര്‍ഗവേഷണകേന്ദ്രം, നാഷണല്‍ ബ്യൂറോ ഓഫ് സോയില്‍ സര്‍വ്വേ ആന്റ് ലാന്‍ഡ് യൂസ് പ്ലാനിങ്, ഇന്ത്യന്‍ കൗണ്‍സില്‍ ഓഫ് അഗ്രിക്കള്‍ച്ചറല്‍ റിസര്‍ച്ച്, ഐ.എസ്.ആര്‍.ഒ., ഇന്ത്യന്‍ ഇന്‍സ്റ്റിറ്റ്യൂട്ട് ഓഫ് ഇന്‍ഫര്‍മേഷന്‍ ടെക്‌നോളജി ആന്റ് മാനേജ്‌മെന്റ് കേരള എന്നീ സ്ഥാപനങ്ങള്‍ സഹകരിച്ചാണ് 'റബ്‌സിസ്'വികസിപ്പിച്ചെടുത്തിരിക്കുന്നത്. ഈ സംവിധാനത്തിന്റെ സഹായത്തോടെ തോട്ടങ്ങളില്‍ വേണ്ട വളത്തിന്റെ അളവ് കര്‍ഷകര്‍ക്കുതന്നെ സ്മാര്‍ട്ട് ഫോണുകള്‍ ഉപയോഗിച്ച് മനസ്സിലാക്കാന്‍ കഴിയും. ഇതിനായി ഉപഗ്രഹം വഴിയുള്ള റിമോട്ട് സെന്‍സിങ്, ജിയോഗ്രാഫിക് ഇന്‍ഫര്‍മേഷന്‍ സിസ്റ്റം, റബ്ബറുള്ള സ്ഥലങ്ങളിലെ ഫെര്‍ട്ടിലിറ്റി മാപ്പിങ് എന്നീ സംവിധാനങ്ങള്‍ ഇന്ത്യന്‍ റബ്ബര്‍ഗവേഷണകേന്ദ്രം വിജയകരമായി ഉപയോഗപ്പെടുത്തിയിരിക്കുന്നു. കൂടാതെ ജിയോ സ്‌പേഷ്യല്‍


    ടെക്‌നോളജി സോയില്‍ സയന്‍സ്, അഗ്രോണമി, ഐസിടി (ഇന്‍ഫര്‍മേഷന്‍ ആന്റ് കമ്മ്യൂണിക്കേഷന്‍ ടെക്‌നോളജീസ്) ടൂള്‍ എന്നിവയും റബ്‌സിസ് സംയോജിപ്പിച്ചിട്ടുണ്ട്. റബ്ബര്‍തോട്ടങ്ങളിലെ 13 ഫെര്‍ട്ടിലിറ്റി മാനദണ്ഡങ്ങള്‍ മുതല്‍ ചെലവില്ലാതെ റബ്‌സിസ് ഉപയോഗിച്ച് അറിയാന്‍ കഴിയും. മരങ്ങളുടെ പ്രായത്തിനും തോട്ടങ്ങളുടെ വിസ്തൃതിക്കും അനുസരിച്ച് രാസവളപ്രയോഗം നിര്‍ണ്ണയിക്കാനും കഴിയും.


    റബ്ബറിന്റെ വില കുറഞ്ഞുനില്‍ക്കുന്ന ഇക്കാലത്ത് ഉത്പാദനച്ചെലവ് പരമാവധി കുറയ്‌ക്കേണ്ടതുണ്ട്. എന്നാല്‍, ഉത്പാദനക്ഷമത നിലനിര്‍ത്തുകയും വേണം. വിലകൂടിയ രാസവളങ്ങളുടെ ഉപയോഗം കുറയ്ക്കാന്‍ റബ്‌സിസ് മുഖേനയുള്ള ശാസ്ത്രീയവളപ്രയോഗം സഹായിക്കും. നിയന്ത്രിതമായ വളപ്രയോഗത്തിലൂടെ ചെലവ് കുറയ്ക്കാമെന്നു മാത്രമല്ല, അന്തരീക്ഷ മലിനീകരണം, ജലമലിനീകരണം, മണ്ണിന്റെ ശോഷണം എന്നിവ തടയാനും കഴിയും.


    റബ്ബര്‍കര്‍ഷകര്‍ക്ക് മൊബൈല്‍ ആപ്പ്
    ഇ-ഗവേണന്‍സിന്റെ ഭാഗമായി മറ്റൊരു മൊബൈല്‍ ആപ്പ് റബ്ബര്‍ബോര്‍ഡ് വികസിപ്പിച്ചെടുത്തിട്ടുണ്ട്. നാഷണല്‍ ഇന്‍ഫോര്‍മാറ്റിക് സെന്റര്‍-കേരള വികസിപ്പിച്ച ഈ ആപ്പ് ഗൂഗിള്‍ പ്ലേ സ്റ്റോറില്‍ ഉടന്‍ ലഭ്യമാകും. ഇത് കര്‍ഷകര്‍ക്കും ബോര്‍ഡിനുമിടയിലുള്ള ഒരു ഡിജിറ്റല്‍ ലിങ്ക് ആയിരിക്കും.


    ഈ ആപ്പിലെ അലേര്‍ട്‌സ് (Alerts) എന്ന ഭാഗത്തുനിന്ന് പുതിയ പദ്ധതികളെക്കുറിച്ചുള്ള അറിയിപ്പുകള്‍, തൊഴിലാളിക്ഷേമപദ്ധതികള്‍, ബോര്‍ഡിന്റെ പരിശീലനങ്ങള്‍, രോഗനിര്‍ണ്ണയത്തെക്കുറിച്ചുള്ള വിവരങ്ങള്‍ എന്നിവയെ ക്കുറിച്ചെല്ലാം അറിയാന്‍ കഴിയും. മാര്‍ക്കറ്റ് പ്രൈസ് (Market Price) എന്ന അലേര്‍ട്ടില്‍നിന്ന് ഇന്ത്യയിലെയും വിദേശവിപണികളിലെയും റബ്ബര്‍വില അറിയാം. കള്‍ച്ചറല്‍ അഡൈ്വസറീസ് (Cultural Advisories) എന്ന ഭാഗത്തുനിന്ന് വിവിധ രാജ്യങ്ങളിലെ ഓരോ മാസവും നടത്തേണ്ട കൃഷിപ്പണികളെകുറിച്ചും മനസ്സിലാക്കാവുന്നതാണ്. കോണ്‍ടാക്ട് ഡീറ്റെയില്‍സ് (Contact details) രാജ്യത്തെ വിവിധ ഓഫീസുകളെക്കുറിച്ചും വിവരങ്ങള്‍ നല്‍കുന്നു.


    ഡിജിറ്റല്‍ ഇന്ത്യയുടെ ഭാഗമായി വിജ്ഞാനവ്യാപന പ്രവര്‍ത്തനങ്ങള്‍ ഡിജിറ്റല്‍ രൂപത്തില്‍ വികസിപ്പിക്കുന്നതിനുള്ള ശ്രമങ്ങളാണ് റബ്ബര്‍ബോര്‍ഡ് നടത്തുന്നത്. ബോര്‍ഡിന്റെ കോള്‍സെന്റര്‍, ഓണ്‍ലൈന്‍ റബ്ബര്‍ ക്ലിനിക്, വാട്‌സ്ആപ്പ്, യു ട്യൂബ് എന്നിവയെല്ലാം ഇത്തരത്തിലുള്ള ശ്രമങ്ങളുടെ ഭാഗമാണ്.


    റബ്‌സിസിന്റെ സവിശേഷതകള്‍:
    * ആവശ്യത്തിനുമാത്രം വളം ഇടുന്നതിന് റബ്‌സിസ് സഹായിക്കും. അതുവഴി ഉത്പാദനച്ചെലവ് കുറയ്ക്കാനും കഴിയും. മണ്ണിന്റെ ശോഷണം തടയാനും മലിനീകരണം കുറയ്ക്കാനും ഇത് സഹായകമാണ്.
    * ജിയോ സ്‌പേഷ്യല്‍ ടെക്‌നോളജി, സോയില്‍ സയന്‍സ്, അഗ്രോണമി, ഐസിടി എന്നിവ സംയോജിപ്പിച്ചും, നാഷണല്‍ ബ്യൂറോ ഓഫ് സോയില്‍ സര്‍വ്വേ ആന്റ് ലാന്‍ഡ് യൂസ് പ്ലാനിങ്, ഇന്ത്യന്‍ കൗണ്‍സില്‍ ഓഫ് അഗ്രിക്കള്‍ച്ചറല്‍ റിസര്‍ച്ച്, ഐ.എസ്.ആര്‍.ഒ., ഇന്ത്യന്‍ ഇന്‍സ്റ്റിറ്റ്യൂട്ട് ഓഫ് ഇന്‍ഫര്‍മേഷന്‍ ടെക്‌നോളജി ആന്റ് മാനേജ്‌മെന്റ്- കേരള എന്നീ സ്ഥാപനങ്ങളുമായി സഹകരിച്ചുമാണ് റബ്‌സിസ് വികസിപ്പിച്ചെടുത്തിരിക്കുന്നത്. ഇത്തരത്തില്‍ ഇതരസ്ഥാപനങ്ങളുടെ വൈദഗ്ധ്യം ഫലപ്രദമായി എങ്ങനെ പ്രയോജനപ്പെടുത്താമെന്നതിന് ഉത്തമോദാഹരണമാണ് റബ്‌സിസ്.
    * തെക്കേ ഇന്ത്യയിലെ കന്യാകുമാരി മുതല്‍ മഹാരാഷ്ട്ര വരെയുള്ള റബ്ബര്‍മേഖലകളില്‍ റബ്‌സിസ് വഴിയുള്ള സേവനം ഇപ്പോള്‍ ലഭ്യമാണ്. വടക്കുകിഴക്കന്‍സംസ്ഥാനങ്ങളിലേക്കുള്ള സേവനം 2018-ല്‍ ലഭ്യമാകും.

    
    
    (Release ID: 1495941) Visitor Counter : 2