      PIB Headquarters

      റബ്ബറുത്പാദനം കൂടുന്നു
      Posted On: 27 JUN 2017 5:58PM by PIB Thiruvananthpuram


    രാജ്യത്തെ റബ്ബറുത്പാദനം 2017 മെയ് മാസത്തില്‍ 2016 മെയ് മാസത്തെ അപേക്ഷിച്ച് 8.7 ശതമാനം വര്‍ദ്ധിച്ചതായി റബ്ബര്‍ബോര്‍ഡ് അറിയിച്ചു. 2017 മെയ് മാസത്തെ ഉത്പാദനം 50,000 ടണ്ണാണ്. 2016 മെയ് മാസത്തില്‍ ഇത് 46,000 ടണ്‍ ആയിരുന്നു. 2017 ഏപ്രില്‍ - മെയ് കാലയളവിലെ മൊത്തം ഉത്പാദനം 98,000 ടണ്‍ ആയിരുന്നു. മുന്‍വര്‍ഷം ഇതേ കാലയളവില്‍ ഉത്പാദിപ്പിച്ച 85,000 ടണ്ണിനേക്കാള്‍ 15.3 ശതമാനം കൂടുതലാണിത്. ഈ വര്‍ഷത്തെ ഉത്പാദനലക്ഷ്യം എട്ടുലക്ഷം ടണ്‍ ആണ്.


    റബ്ബറിന്റെ ഉത്പാദനവും ഉത്പാദനക്ഷമതയും വര്‍ദ്ധിപ്പിക്കുകയും കൃഷിച്ചെലവുകള്‍ കുറയ്ക്കുകയും ചെയ്യുകവഴി കൂടുതല്‍ ആദായം നേടാന്‍ കര്‍ഷകരെ പ്രാപ്തരാക്കുന്നതിനുള്ള വിവിധപരിപാടികള്‍ റബ്ബര്‍ബോര്‍ഡ് തുടര്‍ന്നു വരികയാണ്. തോട്ടങ്ങളുടെ സമഗ്രമായ മികവ് ലക്ഷ്യമാക്കി, ഉത്പാദക സംഘങ്ങളുടെ സഹകരണത്തോടെ വാര്‍ഷിക തീവ്രപ്രചാരണപരിപാടിയുടെ ഭാഗമായി ബോര്‍ഡ് വിവിധസ്ഥലങ്ങളില്‍ സംഘടിപ്പിച്ച 800 മീറ്റിങ്ങുകളില്‍ 50,000ത്തോളം പേര്‍ പങ്കെടുത്തു. ആഴ്ചയിലൊരിക്കല്‍ ടാപ്പിങ്, നിയന്ത്രിതകമിഴ്ത്തിവെട്ട്, മണ്ണുജലസംരക്ഷണം, ഓണ്‍ലൈന്‍ വളപ്രയോഗ ശുപാര്‍ശ (റബ്‌സിസ്), ഇടവിളക്കൃഷി, നൈപുണ്യവികസനപരിപാടികള്‍, ആഴ്ചയിലൊരു ടാപ്പിങ്, റെയിന്‍ഗാര്‍ഡിങ്, തുടങ്ങിയ വിഷയങ്ങളും പ്രാദേശികമായി പ്രാധാന്യമുള്ള മറ്റു വിഷയങ്ങളും ഈ കര്‍ഷകസമ്പര്‍ക്കപരിപാടികളില്‍ ചര്‍ച്ചചെയ്തു.


    'പ്രധാന്‍മന്ത്രി കൗശല്‍ വികാസ് യോജന' (പി.എം.കെ.വി.വൈ.) പദ്ധതിപ്രകാരം റബ്ബര്‍ ടാപ്പര്‍മാര്‍ക്കായി നടപ്പാക്കിവരുന്ന നൈപുണ്യ വികസന പദ്ധതിയുടെ രണ്ടാംഘട്ടം ആരംഭിച്ചു. രണ്ടാംഘട്ടത്തില്‍ കേരളം, ത്രിപുര, അസം, തമിഴ്‌നാട്, കര്‍ണ്ണാടക എന്നീ സംസ്ഥാനങ്ങളിലായി 22,000 പേര്‍ക്കാണ് പരിശീലനം നല്‍കുന്നത്. പദ്ധതിയുടെ ആദ്യഘട്ടത്തില്‍ പരിശീലനം നേടിയ 10,000 പേരില്‍ ഭുരിഭാഗം പേര്‍ക്കും അര്‍ഹമായ സ്റ്റൈപ്പെന്റ് ഇതിനകം നല്‍കിക്കഴിഞ്ഞു. നൈപുണ്യവികസനപരിശീലനത്തിലൂടെ റബ്ബര്‍ടാപ്പിങ്ങില്‍ ഗുണപരമായ മാറ്റങ്ങള്‍ ഉണ്ടായെന്ന് ബോര്‍ഡ് നടത്തിയ പഠനം തെളിയിച്ചു.
    
    റബ്ബര്‍ കൃഷി ധനസഹായ പദ്ധതി പ്രകാരം കര്‍ഷകര്‍ക്ക് കൊടുത്തു തീര്‍ക്കാനുണ്ടായിരുന്നതില്‍ 60 ലക്ഷം രൂപ കര്‍ഷകരുടെ അക്കൗണ്ടിലേക്ക് ഇതിനകം നിക്ഷേപിച്ചു. 40 ലക്ഷം രൂപകൂടി ഉടന്‍ നിക്ഷേപിക്കുന്നതാണ്.


    ഡിജിറ്റല്‍ ഇന്ത്യയുടെ ഭാഗമായി വിജ്ഞാനവ്യാപനപ്രവര്‍ത്തനങ്ങള്‍ ഡിജിറ്റല്‍ രൂപത്തില്‍ വികസിപ്പിക്കുന്നതിനുള്ള ശ്രമങ്ങളാണ് റബ്ബര്‍ബോര്‍ഡ് നടത്തുന്നത്. ബോര്‍ഡിന്റെ കോള്‍സെന്റര്‍, ഓണ്‍ലൈന്‍ റബ്ബര്‍ ക്ലിനിക്, വാട്‌സ്ആപ്പ്, യൂട്യൂബ്, മൊബൈല്‍ ആപ്പ് എന്നിവയെല്ലാം ഇത്തരത്തിലുള്ള ശ്രമങ്ങളുടെ ഭാഗമാണ്.

    
    
    (Release ID: 1496299) Visitor Counter : 2