      PIB Headquarters

      പുതുവൈപ്പിന്‍ ടെര്‍മിനല്‍ കേരളത്തില്‍ പാചകവാതക ലഭ്യതയിലെ കാലതാമസം കുറയ്ക്കും; റോഡ് വഴിയുള്ള പാചകവാതക നീക്കം ഒഴിവാകും : ഐ ഒ സി
      Posted On: 20 JUN 2017 1:01PM by PIB Thiruvananthpuram


    

    കൊച്ചിയിലെ പുതുവൈപ്പിനില്‍ ഇന്ത്യന്‍ ഓയില്‍ കോര്‍പ്പറേഷന്‍ നിര്‍മ്മിക്കുന്ന എല്‍പിജി ടെര്‍മിനല്‍ കേരളത്തില്‍
    പാചകവാതകം ലഭിക്കുന്നതില്‍ നിലവിലുള്ള കാലതാമസം ഗണ്യമായി കുറയ്ക്കുമെന്ന് ഐഒസി അറിയിച്ചു.
    ഇപ്പോള്‍ 15 ദിവസത്തെ കാലതാമസമാണുള്ളത്.
    പ്ലാന്റ് നിലവില്‍ വന്നാല്‍ സംസ്ഥാനത്തെ ഹൈവേകളില്‍ക്കൂടിയുള്ള എല്‍പിജി ടാങ്കറുകളുടെ നീക്കത്തിനും
    കാര്യമായ കുറവുണ്ടാകും. ഇപ്പോള്‍ മംഗലാപുരത്ത് നിന്ന് വടക്കന്‍ കേരളത്തില്‍ വിവിധ എല്‍പിജി ബോട്ടിലിംഗ്
    പ്ലാന്റുകളിലേക്ക് ദിവസേന ഏകദേശം 100 ബുള്ളറ്റ് ട്രക്കുകളിലാണ് വീതികുറഞ്ഞ പാതകളിലൂടെ പാചകവാതകം
    കൊണ്ടുപോയിക്കൊണ്ടിരിക്കുന്നത്.
    കൊച്ചി റീഫൈനറിയില്‍നിന്ന് നിര്‍ദ്ദിഷ്ട എല്‍ പി ജി ടെര്‍മിനലിലേക്കും ഉദയംപേരൂര്‍, പാലക്കാട്, കോയമ്പത്തൂര്‍,
    ഈറോഡ്, സേലം എന്നിവിടങ്ങളിലേക്കും പൈപ്പുവഴി ബന്ധിപ്പിച്ചാല്‍ സംസ്ഥാന പാതകളില്‍ക്കൂടെയുള്ള
    ടാങ്കറുകളുടെ നീക്കം വന്‍തോതില്‍ കുറക്കാനാകും.
    പുതുവൈപ്പിനില്‍ നിര്‍മ്മാണ പ്രവര്‍ത്തനങ്ങള്‍ തുടരുന്നതിന് ദേശീയ ഹരിത ട്രൈബ്യൂണല്‍ 2016 ഓഗസ്റ്റില്‍
    അനുമതി നല്‍കിയിരുന്നു. എന്നാല്‍ ഇക്കൊല്ലം ഫെബ്രുവരി 16 മുതല്‍ ചെറിയൊരു വിഭാഗം ജനങ്ങള്‍ അവിടെ പണി
    തടസ്സപ്പെടുത്തിവരികയാണ്. നിര്‍മ്മാണപ്രവര്‍ത്തനങ്ങള്‍ 24 മണിക്കൂറും തുടരുന്നതിന് കേരള ഹൈക്കോടതിയും
    കഴിഞ്ഞവര്‍ഷം അനുമതി നല്‍കിയിരുന്നു. പണി തടസ്സപ്പെടുത്തുന്നതുമൂലം ഐ ഒ സിക്ക് പ്രതിദിനം ഏകദേശം
    ഒരുകോടി രൂപയ്ക്കടുത്ത് നഷ്ടമുണ്ടാകുന്നുണ്ട്.
    ഈ പദ്ധതിക്ക് എല്ലാ അനുമതികളും ലഭിച്ചിട്ടുണ്ടെന്ന് മാത്രമല്ല ആഗോള നിലവാരത്തിലുള്ള സുരക്ഷാ മുന്‍കരുതല്‍
    കൈകൊണ്ടിട്ടുമുണ്ട്. 2006ല്‍ കേന്ദ ഗവണ്‍മെന്റ് വിജ്ഞാപനം ചെയ്ത പ്രത്യേക സാമ്പത്തികമേഖലയിലാണ് പ്ലാന്റ്
    നിര്‍മ്മിച്ചുവരുന്നത്.
    തീരദേശത്ത് നിന്ന് 690 മീറ്റര്‍ മാത്രം ദൂരത്തായതിനാല്‍ പദ്ധതി ഒരു തരത്തിലുള്ള മത്സ്യബന്ധനപ്രവര്‍ത്തനങ്ങളെയും
    ബാധിക്കില്ലെന്നും ഐഒസി വ്യക്തമാക്കി.

    
    
    (Release ID: 1495237) Visitor Counter : 2