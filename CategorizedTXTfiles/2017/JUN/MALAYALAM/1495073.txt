      വാര്‍ത്താവിതരണ പ്രക്ഷേപണ മന്ത്രാലയം

      മഹാത്മാ ഗാന്ധിജിയുടെ സന്ദേശങ്ങള്‍ ദേശീയ പ്രസ്ഥാനത്തില്‍ ജനകീയ പങ്കാളിത്തവും ഐക്യവും സൃഷ്ടിച്ചു: ലോക്‌സഭാ സ്പീക്കര്‍ മഹാത്മാഗാന്ധിജിയുടെ സമാഹരിച്ച കൃതികളുടെ നൂറ് ലക്കങ്ങള്‍ പുറത്തിറക്കി
      Posted On: 13 JUN 2017 5:54PM by PIB Thiruvananthpuram


    

    സാധാരണക്കാര്‍ക്കുവേണ്ടി ദേശീയ പ്രസ്ഥാനകാലത്ത് മഹാത്മാ ഗാന്ധിജി നല്‍കിയ ലളിതമായ സന്ദേശങ്ങള്‍ ജനകീയ പങ്കാളിത്തം, എല്ലാവരും ഒന്നാണെന്ന തോന്നല്‍, രാജ്യത്തിനായി ഐക്യം എന്നിവ സൃഷ്ടിച്ചതായി ലോക്‌സഭാ സ്പീക്കര്‍ ശ്രീമതി. സുമിത്രാ മഹാജന്‍ അഭിപ്രായപ്പെട്ടു. കേന്ദ്ര വാര്‍ത്താവിതരണ പ്രക്ഷേപണ മന്ത്രാലയത്തിനുകീഴിലുള്ള പ്രസിദ്ധീകരണ വിഭാഗം തയാറാക്കിയ മഹാതാമാഗാന്ധിജിയുടെ സമാഹരിച്ച കൃതികളുടെ നൂറ് വാല്യങ്ങള്‍ ന്യൂഡല്‍ഹിയില്‍ നടന്ന ചടങ്ങില്‍ കേന്ദ്ര വാര്‍ത്താ വിതരണ പ്രക്ഷേപണ മന്ത്രിയില്‍നിന്ന് ഏറ്റുവാങ്ങുകയായിരുന്നു ലോക്‌സഭാ സ്പീക്കര്‍.
    സ്വാതന്ത്ര്യസമരത്തില്‍ പങ്കാളിയാവാനുള്ള ജനങ്ങളുടെ അഭിവാഞ്ജയുടെ ഉത്തമ ഉദാഹരണമായിരുന്നു ഉപ്പ് സത്യാഗ്രഹം. രാജ്യത്തിനായി സേവനമനുഷ്ടിക്കുന്നതില്‍ ആഗോള സമൂഹത്തെയും ഗാന്ധിജിയുടെ ആദര്‍ശം സ്വാധീനിച്ചുവെന്ന്- ശ്രീമതി സുമിത്രാ മഹാജന്‍ ചൂണ്ടിക്കാട്ടി. അംഗങ്ങള്‍ക്ക് പ്രയോജനപ്പെടുന്നവിധം പാര്‍ലമെന്റില്‍ ഈ പുസ്തകങ്ങള്‍ ലഭ്യമാക്കുമെന്ന് സ്പീക്കര്‍ അറിയിച്ചു. ഗവണ്‍മെന്റിന്റിന്റെ വികസന അജണ്ട മുന്നോട്ട്‌കൊണ്ടുപോവുന്നതിനും ഇത്തരമൊരു സംരംഭത്തിനുപിന്നില്‍ പ്രവര്‍ത്തിക്കുകയും ചെയത വാര്‍ത്താ വിതരണ പ്രക്ഷേപണ മന്ത്രാലയത്തെയും കേന്ദ്ര വാര്‍ത്താ വിതരണ പ്രക്ഷേപണ മന്ത്രിയെയും ലോക്‌സഭാ സ്പീക്കര്‍ അഭിനന്ദിച്ചു.


    സത്യത്തിന്റെയും അഹിംസയുടെയും അധ്യാപനങ്ങളിലൂടെ സ്വാതന്ത്ര്യ സമര പോരാട്ടത്തെ ഒരുമിപ്പിച്ച് നിര്‍ത്തുന്നതില്‍ മഹാതാമാ ഗാന്ധിജിയുടെ എഴുത്തുകള്‍ നിസ്തുലമായ പങ്കു വഹിച്ചതായി കേന്ദ്ര വാര്‍ത്താ വിതരണ പ്രക്ഷേപണ മന്ത്രി ശ്രീ.വെങ്കയ്യ നായിഡു പറഞ്ഞു. രാഷ്ട്ര പിതാവിന്റെ ജീവിതാധ്യപനങ്ങളില്‍ നിന്ന് പഠിക്കാനുള്ള അസുലഭമായ അവസരമാണ് സമാഹരിച്ച കൃതികള്‍ ഒരുക്കുന്നതെന്ന് അദ്ദേഹം ചൂണ്ടിക്കാട്ടി.


    1884 ല്‍ ഒരു പതിനഞ്ചു വയസ്സുകാരന്‍ ആയിരുന്നതുമുല്‍ 1948 ജനുവരി 30 ന് കൊല്ലപ്പെടുന്നതുവരെയുള്ള രചനകളാണ് സമാഹരിച്ച കൃതിയില്‍ ഉള്‍പ്പെടുത്തിയിരിക്കുന്നത്. ലോകത്തിന്റെ വിവിധ ഭാഗങ്ങളിലായി പരന്നു കിടക്കുന്ന ഗാന്ധിജിയുടെ രചനകള്‍ തികഞ്ഞ അക്കാദമിക് അച്ചടക്കത്തോടെയും സമര്‍പ്പണത്തോടെയുമാണ് ശേഖരിച്ചിട്ടുള്ളതെന്ന് ശ്രീ.വെങ്കയ്യ നായിഡു വ്യക്തമാക്കി. ഗാന്ധിജിയുടെ വ്യക്തിപരം, സാമൂഹികം, രാഷ്ട്രീയം എന്നീ മാനങ്ങളുള്‍ക്കൊള്ളുന്ന പ്രസംഗങ്ങള്‍, കത്തുകള്‍, കുറിപ്പുകള്‍ എന്നിവ ഉള്‍പ്പെടുന്ന ഈ പരമ്പരയിലെ ഓരോ വാല്യങ്ങളും തന്നെ ഒരു പൈതൃക പുസ്തകമാണെന്ന് അദ്ദേഹം അഭിപ്രായപ്പെട്ടു.


    ഈ സമ്പൂര്‍ണ്ണ കൃതികളുടെ ഡിജിറ്റല്‍ മാസ്റ്റര്‍ കോപ്പി ഗാന്ധി ഹെറിറ്റേജ് പോര്‍ട്ടലില്‍ ലഭ്യമാണ്. മുഴുവന്‍ ലക്കങ്ങളും ഇപ്പോള്‍ ഓണ്‍ലെനായി വാങ്ങാനുള്ള സൗകര്യം ഏര്‍പ്പെടുത്തിയിട്ടുണ്ട്. ഒരു ലക്കത്തിന് 100 രൂപ മാത്രമേ ഈടാക്കൂ. മുഴുവന്‍ ലക്കങ്ങളും ഒരുമിച്ച് വാങ്ങുന്നവര്‍ക്ക് 25% ഡിസ്‌കൗണ്ട് നല്‍കും.

    
    
    (Release ID: 1495073) Visitor Counter : 4