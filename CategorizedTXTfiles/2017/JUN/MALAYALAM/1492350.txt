      PIB Headquarters

      റബ്ബര്‍കര്‍ഷകരുടെ ആശങ്കകള്‍ മാറ്റാന്‍ ബോര്‍ഡ് യോഗം സംഘടിപ്പിച്ചു
      Posted On: 09 JUN 2017 2:18PM by PIB Thiruvananthpuram


    

    റബ്ബര്‍ബോര്‍ഡിന്റെ മേഖലാഓഫീസുകളുടെ ഭരണപരമായ പുനസംഘടനയെ സംബന്ധിച്ച് മാധ്യമങ്ങളിലും മറ്റും വന്നു കൊണ്ടിരിക്കുന്ന വാര്‍ത്തകളുടെ നിജസ്ഥിതി കര്‍ഷകരെ അറിയിക്കുന്നതിനും ഇതുസംബന്ധമായ ആശങ്കകള്‍ ദൂരീകരിക്കുന്നതിനുമായി റബ്ബര്‍ബോര്‍ഡ് കര്‍ഷകപ്രതിനിധികളുടെ യോഗം സംഘടിപ്പിച്ചു. ഭരണപരമായ ചെലവുകള്‍ കുറയ്ക്കുകവഴി വികസനപ്രവര്‍ത്തനങ്ങള്‍ക്ക് കൂടുതല്‍ ഫണ്ട് കണ്ടെത്തുന്നതിനു വേണ്ടിയാണ് ഓഫീസുകളുടെ ലയനം ഉള്‍പ്പെടെയുള്ള നടപടികള്‍ കൈക്കൊള്ളുന്നതെന്ന് എക്‌സിക്യൂട്ടീവ് ഡയറക്ടര്‍ യോഗത്തെ അറിയിച്ചു. എന്നാല്‍ കര്‍ഷകര്‍ക്കു നല്‍കിവരുന്ന സേവനത്തെ ഒരുതരത്തിലും ബാധിക്കാത്ത വിധത്തിലാണ് ഇത്തരം നടപടികള്‍ ബോര്‍ഡ് കൈക്കൊണ്ടിട്ടുള്ളത്. ഡയറക്റ്റ് ബെനിഫിറ്റ് ട്രാന്‍സ്ഫര്‍, നൂതനസാങ്കേതികവിദ്യകളുടെ ഉപയോഗം, ഭരണതലത്തിലുള്ള പുനര്‍വിന്യാസം എന്നിവയിലൂടെ കര്‍ഷകര്‍ക്കുള്ള സേവനങ്ങള്‍ കൃത്യമായും വേഗത്തിലും എത്തിക്കുന്നതിനു കഴിയും. മാത്രമല്ല, ഇത്തരം നടപടികള്‍ ബോര്‍ഡിന്റെ ഭരണപരമായ ചെലവുകള്‍ കുറയ്ക്കുന്നതിനും പുനഃക്രമീകരണത്തിലൂടെ ലഭിക്കുന്ന അധികമനുഷ്യവിഭവശേഷിയെ ഫീല്‍ഡുതലത്തില്‍ ഫലപ്രദമായി വിനിയോഗിക്കുന്നതിനും സഹായകമാകും

    റബ്ബര്‍ബോര്‍ഡ് കേന്ദ്ര ഓഫീസ് കോട്ടയത്ത് നിന്ന് മാറ്റുന്നു എന്ന വാര്‍ത്ത തീര്‍ത്തും അടിസ്ഥാനരഹിതമാണ്. ഇത് സംബന്ധമായ ഒരു ആലോചനയും റബ്ബര്‍ബോര്‍ഡിന്റെയോ കേന്ദ്രസര്‍ക്കാറിന്റെയോ പരിഗണനയിലില്ല. ഫീല്‍ഡ് ഓഫീസുകളൊന്നും പൂട്ടുകയില്ലെന്നും പകരം അവയുടെ പ്രവര്‍ത്തനങ്ങള്‍ കൂടുതല്‍ ശക്തിപ്പെടുത്തുകയാണ് ചെയ്യുകയെന്നും എക്‌സിക്യൂട്ടീവ് ഡയറക്ടര്‍ പറഞ്ഞു. ഫീല്‍ഡ് ഓഫീസുകളുടെ വാടക ചിലയിടങ്ങളില്‍ റബ്ബറുത്പാദകസംഘങ്ങള്‍ വഹിക്കുന്നത് ഇനിമുതല്‍ ബോര്‍ഡ് നല്‍കുന്നതാണെന്നും അദ്ദേഹം യോഗത്തെ അറിയിച്ചു.
    റബ്ബര്‍ബോര്‍ഡിന്റെ ചില റീജിയണല്‍ ഓഫീസുകള്‍ മറ്റു ചില റീജിയണല്‍ ഓഫീസുകളുമായി യോജിച്ചു പ്രവര്‍ത്തിപ്പിക്കാന്‍ തീരുമാനമെടുത്തിട്ടുണ്ട്. എന്നാല്‍, ഇത് കര്‍ഷകരെ ഒരുതരത്തിലും ബാധിക്കുന്നതല്ല. കേരളത്തില്‍ 26 റീജിയണല്‍ ഓഫീസുകളാണ് ഉണ്ടായിരുന്നത്. പഴയ കാലത്ത് കംപ്യൂട്ടര്‍വത്കരണം ഇല്ലാതിരുന്നപ്പോള്‍ കര്‍ഷകര്‍ക്കായുള്ള സാമ്പത്തികസഹായങ്ങളെല്ലാം ചെക്ക് മുഖേന റീജിയണല്‍ ഓഫീസുകള്‍ വഴിയാണ് നല്‍കിയിരുന്നത്. എന്നാല്‍ ഇന്ന് എല്ലാവിധ സാമ്പത്തികസഹായങ്ങളും ഡയറക്ട് ബെനിഫിറ്റ് ട്രാന്‍സ്ഫറായാണ് നല്‍കുന്നത്. ഈ സാഹചര്യത്തിലാണ് റീജിയണല്‍ ഓഫീസുകള്‍ കുറയ്ക്കാനുള്ള തീരുമാനമെടുത്തിട്ടുള്ളത്. ഭരണപരമായ കാര്യങ്ങള്‍ക്ക് മാത്രമാണ് റീജിയണല്‍ ഓഫീസുകളുടെ മാറ്റം കൊണ്ട് വ്യത്യാസം ഉണ്ടാകുക. കര്‍ഷകര്‍ നേരിട്ടു ബന്ധപ്പെടേണ്ട ഫീല്‍ഡ് സ്‌റ്റേഷനുകള്‍ക്കൊന്നും മാറ്റമുണ്ടാകുന്നതല്ല. മാറ്റമുണ്ടാകുന്ന സ്ഥലത്തെല്ലാം പുതുതായി ഡെവലപ്പ്‌മെന്റ് ഓഫീസുകള്‍ പ്രവര്‍ത്തനമാരംഭിക്കുന്നതാണ്.
    മേഖലാ ഓഫീസുകളുടെ ലയനം കേരളസര്‍ക്കാര്‍ നടപ്പാക്കുന്ന റബ്ബര്‍ ഉത്തേജകപാക്കേജിനെ ഒരു തരത്തിലും ബാധിക്കുകയില്ല. ആനുകൂല്യം ലഭിക്കാനായി ബില്‍ അപ് ലോഡ് ചെയ്യുന്നതടക്കമുള്ള ആവശ്യങ്ങള്‍ക്ക് അതത് സ്ഥലത്തെ ഫീല്‍ഡ് സ്‌റ്റേഷനുകളുമായോ പുതുതായി പ്രവര്‍ത്തനമാരംഭിക്കുന്ന ഡെവലപ്‌മെന്റ് ഓഫീസുകളുമായോ ബന്ധപ്പെട്ടാല്‍ മതിയാകും. ആവശ്യമെങ്കില്‍ അധികം ജീവനക്കാരെ ഇതിനായി നിയോഗിക്കും. മൊബൈല്‍ സ്‌ക്വാഡുകളുടെ സേവനവും ഇതിനായി ബോര്‍ഡ് ലഭ്യമാക്കും.
    റബ്ബര്‍ബോര്‍ഡിലെ പുനസംഘടന പ്രക്രിയകകള്‍ 2015-ല്‍ ആരംഭിച്ചതാണ്. ഉദ്യോഗസ്ഥരുടെ എണ്ണം കുറയ്ക്കുവാനായി വിരമിക്കുന്ന തസ്തികകളില്‍ പുനര്‍നിയമനം നടത്തുന്നില്ല. ചില പ്രമോഷന്‍ തസ്തികകളും നിര്‍ത്തലാക്കിയിട്ടുണ്ട്. ഈ നടപടികളിലൂടെ റബ്ബര്‍ബോര്‍ഡിന് 36 കോടി രൂപ മിച്ചം വെക്കുവാന്‍ കഴിഞ്ഞു.
    ആവര്‍ത്തനക്കൃഷിക്കും പുതുക്കൃഷിക്കുമുള്ള ധനസഹായം തുടരേണ്ടതിന്റെ ആവശ്യകത കര്‍ഷകപ്രതിനിധികള്‍ പ്രത്യേകം ഉന്നയിച്ചു. 2017-18 മുതല്‍ 2019-20 വരേയ്ക്കുള്ള പദ്ധതി പ്ലാനില്‍ പെടുത്തി ഇതിനുള്ള ശുപാര്‍ശകള്‍ കേന്ദ്രഗവണ്മെന്റിന് നല്‍കിയിട്ടുള്ളതായി എക്‌സിക്യൂട്ടീവ് ഡയറക്ടര്‍ അറിയിച്ചു. കര്‍ഷകപ്രതിനിധികള്‍ ഉന്നയിച്ച വിവിധ സംശയങ്ങള്‍ വിശദമായി ചര്‍ച്ച ചെയ്യുന്നതിന് ജൂലൈ മാസത്തില്‍ ഒരു വര്‍ക്‌ഷോപ്പ് നടത്തുന്നതാണെന്നും അദ്ദേഹം യോഗത്തെ അറിയിച്ചു.
    എന്‍. എഫ്. ആര്‍.പി. എസ്. (നാഷണല്‍ ഫെഡറേഷന്‍ ഓഫ് റബ്ബര്‍ പ്രൊഡ്യൂസേഴ്‌സ് സൊസൈറ്റീസ്), ഐ.ആര്‍.ജി.എ. (ഇന്‍ഡ്യന്‍ റബ്ബര്‍ഗ്രോവേഴ്‌സ് അസോസ്സിയേഷന്‍), എ.പി. കെ (അസോസ്സിയേഷന്‍ ഓഫ് പ്ലാന്റേഷന്‍സ് ഓഫ് കേരള) എന്നിവയുടെ പ്രതിനിധികള്‍, ഉത്പാദകസംഘം ഭാരവാഹികള്‍, കര്‍ഷകസംഘടനാ പ്രതിനിധികള്‍ എന്നിവര്‍ യോഗത്തില്‍ പങ്കെടുത്തു.

    
    
    (Release ID: 1492350) Visitor Counter : 2