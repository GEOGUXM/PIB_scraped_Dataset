      പ്രധാനമന്ത്രിയുടെ ഓഫീസ്‌

      ഗോസംരക്ഷണത്തിന്റെ പേരില്‍ മനുഷ്യരെ കൊല്ലുന്നത് അംഗീകരിക്കാനാവില്ലെന്ന് പ്രധാനമന്ത്രി; നിയമം കൈയിലെടുക്കാന്‍ ഒരു വ്യക്തിക്കും അവകാശമില്ലെന്നും ശ്രീ. നരേന്ദ്ര മോദി
      Posted On: 29 JUN 2017 5:50PM by PIB Thiruvananthpuram


    പശുക്കളെ സംരക്ഷിക്കുന്നതിന്റെ പേരില്‍ രാജ്യത്ത് ജനങ്ങളെ ആക്രമിച്ച് കൊല്ലുന്നതിനെതിരെ ശക്തമായ താക്കീതുമായി പ്രധാനമന്ത്രി ശ്രീ. നരേന്ദ്ര മോദി. ഗോഭക്തിയുടെ പേരില്‍ മനുഷ്യനെ കൊല്ലുന്നത് അംഗീകരിക്കാനാവില്ലെന്ന് അദ്ദേഹം തറപ്പിച്ച് പറഞ്ഞു. ഇത് മഹാത്മാഗാന്ധി അംഗീകരിക്കുന്നതല്ലെന്നും പ്രധാനമന്ത്രി ചൂണ്ടിക്കാട്ടി. ഒരു സമൂഹം എന്ന നിലയില്‍ ഇവിടെ അക്രമങ്ങള്‍ക്ക് സ്ഥാനമില്ല, രാജ്യത്തെ ഒരു വ്യക്തിക്കും നിയമം കൈയിലെടുക്കാനുളള അവകാശമില്ലെന്നും പ്രധാനമന്ത്രി മുന്നറിയിപ്പ് നല്‍കി.


    ഗുജറാത്തിലെ സബര്‍മതി ആശ്രമത്തിന്റെ നൂറാം വാര്‍ഷികാഘോഷത്തോടനുബന്ധിച്ച് രാഷ്ട്രപിതാവ് മഹാത്മാഗാന്ധിയുടെ ഗുരുവായിരുന്ന ശ്രീമദ് രാജ്ചന്ദ്രയുടെ 150-ാം ജന്മവാര്‍ഷികാഘോഷങ്ങള്‍ ഉദ്ഘാടനം ചെയ്യുകയായിരുന്നു ശ്രീ. നരേന്ദ്ര മോദി. മഹാത്മാഗാന്ധിയുടെ ചിന്തകള്‍ക്ക് ലോകം ഇന്ന് അഭിമുഖീകരിക്കുന്ന വെല്ലുവിളികള്‍ക്ക് പരിഹാരം കാണാനുള്ള ശക്തിയുണ്ടെന്ന് പ്രധാനമന്ത്രി പറഞ്ഞു. അക്രമങ്ങള്‍ നടക്കുന്നത് കര്‍ശനമായി തടഞ്ഞ മഹാത്മാഗാന്ധിയുടെ നാടാണിത്. ഒരു സമൂഹം എന്ന നിലയില്‍ നമ്മുടെ ചരിത്രവുമായി ബന്ധപ്പെട്ട് നില്‍ക്കേണ്ടത് അനിവാര്യമാണെന്ന് അദ്ദേഹം ഓര്‍മ്മിപ്പിച്ചു.


    ശ്രീമദ് രാജ് ചന്ദ്രാജിയുടെ 150-ാം ജന്മവാര്‍ഷികദിനത്തില്‍ അദ്ദേഹത്തിന്റെ സംഭാവനകളെക്കുറിച്ച് ഓര്‍മ്മിപ്പിച്ച പ്രധാനമന്ത്രി, അദ്ദേഹത്തിന്റെ ജീവിതത്തെയും ചിന്തകളെയുംകുറിച്ച് അക്കാദമികതലത്തില്‍ കൂടുതല്‍ ഗവേഷണങ്ങള്‍ ആവശ്യമാണെന്നും ചൂണ്ടിക്കാട്ടി.


    ശുചിത്വത്തെക്കുറിച്ച് സംസാരിക്കവെ അത് ഓരോരുത്തരുടെയും സ്വഭാവത്തിന്റെ ഭാഗമാകണമെന്നും പ്രധാനമന്ത്രി നിര്‍ദ്ദേശിച്ചു. 2019ല്‍ മഹാത്മാഗാന്ധിജിയുടെ 150-ാം ജന്മവാര്‍ഷികത്തില്‍ നമുക്ക് നല്‍കാന്‍ കഴിയുന്ന ഏറ്റവും വലിയ ശ്രദ്ധാജ്ഞലിയായിരിക്കുമതെന്ന് അദ്ദേഹം അഭിപ്രായപ്പെട്ടു.


    ലോകത്തിന്റെ എല്ലാ ഭാഗത്തുള്ളവരോടും സബര്‍മതി ആശ്രമം സന്ദര്‍ശിക്കാന്‍ പ്രധാനമന്ത്രി ആഹ്വാനം ചെയ്തു.


    മഹാത്മാഗാന്ധിയുടെ സ്വപ്‌നത്തിലുള്ള ഇന്ത്യ സൃഷ്ടിക്കാനായി എല്ലാവരും ഒന്നിച്ച് പ്രവര്‍ത്തിക്കണമെന്ന് പ്രധാനമന്ത്രി ആഹ്വാനം ചെയ്തു. നമ്മുടെ സ്വാതന്ത്ര്യസമരസേനാനികള്‍ക്ക് അത് അഭിമാനം നല്‍കുമെന്നും അദ്ദേഹം ചൂണ്ടിക്കാട്ടി.

    
    
    (Release ID: 1495603) Visitor Counter : 3