      പഴ്‌സണല്‍, പബ്ലിക് ഗ്രീവന്‍സസ് ആന്റ് പെന്‍ഷന്‍സ് മന്ത്രാലയം

      വകുപ്പുതല നടപടിക്രമങ്ങള്‍ക്കുള്ള ഓണ്‍ലൈന്‍ സോഫ്റ്റ്‌വെയര്‍ കേന്ദ്രമന്ത്രി ഡോ. ജിതേന്ദ്ര സിംഗ് ഉദ്ഘാടനം ചെയ്തു
      Posted On: 22 JUN 2017 5:12PM by PIB Thiruvananthpuram


    വകുപ്പുതല നടപടിക്രമങ്ങള്‍ സുതാര്യവും വേഗത്തിലുമാക്കുന്നതിനുള്ള ഓണ്‍ലൈന്‍ സോഫ്റ്റ്‌വെയര്‍ കേന്ദ്ര പൊതുപരാതി-പെന്‍ഷന്‍സ്, വകുപ്പുസഹമന്ത്രി ഡോ. ജിതേന്ദ്ര സിംഗ് ഉദ്ഘാടനം ചെയ്തു.


    ക്ലൗഡ് സാങ്കേതികവിദ്യ അടിസ്ഥാനമാക്കിയാണ് ഓണ്‍ലൈന്‍ സംവിധാനം രൂപകല്‍പ്പന ചെയ്തിട്ടുള്ളത്. ഉദ്യോഗസ്ഥനെതിരെ നടപടിക്ക് തുടക്കമിടുന്ന മന്ത്രാലയം, കേഡര്‍ നിയന്ത്രണ അധികാരി, ആരോപണ വിധേയനായ ഉദ്യോഗസ്ഥന്‍ തുടങ്ങിയവരെ എല്ലാം തമ്മില്‍ ബന്ധപ്പെടുത്തുന്നതാണ് ഈ സംവിധാനം. അന്വേഷണവുമായി ബന്ധപ്പെട്ട എല്ലാ രേഖകളും ഓണ്‍ലൈനായി സൂക്ഷിക്കുകയും ഡിജിറ്റല്‍ ഒപ്പ് / ഇ-ഒപ്പ് മുഖേന സാക്ഷ്യപ്പെടുത്തുകയും ചെയ്യും. ബന്ധപ്പെട്ടവര്‍ തമ്മിലുള്ള ആശയവിനിമയം ഇ-മെയിലോ എസ്.എം.എസ്. വഴിയോ ആയിരിക്കും. ഓരോ പരാതിയുടെയും തല്‍സ്ഥിതിയും കൈക്കൊള്ളുന്ന നടപടികളുടെ വിശദാംശങ്ങളും അപ്പപ്പോള്‍ തന്നെ ഈ സംവിധാനത്തിലൂടെ അറിയാന്‍ കഴിയും. വകുപ്പുതല അന്വേഷണങ്ങളും തുടര്‍ നടപടിക്രമങ്ങളും നിരീക്ഷിക്കാനും കാലതാമസം ഒഴിവാക്കാനും, അന്വേഷണത്തില്‍ സമയക്രമം പാലിക്കാനും ഓണ്‍ലൈന്‍ സംവിധാനം സഹായിക്കും.


    ഓണ്‍ലൈന്‍ സംവിധാനം വികസിപ്പിച്ചതില്‍ പേഴ്‌സണല്‍ ആന്റ് ട്രെയിനിംങ് വകുപ്പിലുള്‍പ്പെടെയുള്ളവരുടെ ഈ ദിശയിലുള്ള കൂട്ടായ പരിശ്രമത്തെ ഡോ. ജിതേന്ദ്ര സിംഗ് അഭിനന്ദിച്ചു.


    പ്രധാനമന്ത്രി ശ്രീ. നരേന്ദ്ര മോദിയുടെ നേതൃത്വത്തിനുകീഴില്‍ പരമാവധി ഭരണം, കുറഞ്ഞ ഗവണ്‍മെന്റ്, സുതാര്യത, പൗരകേന്ദ്രീകൃതം, അഴിമതിക്കെതിരെ വിട്ടുവീഴ്ച തുടങ്ങിയ തത്വങ്ങളില്‍ അധിഷ്ടിതമായാണ് ഗവണ്‍മെന്റ് പ്രവര്‍ത്തിക്കുന്നതെന്ന് അദ്ദേഹം പറഞ്ഞു.


    അഖിലേന്ത്യ സര്‍വ്വീസിലെ ഉദ്യോഗസ്ഥര്‍ക്കെതിരെയുളള വകുപ്പുതല നടപടികളുമായി ബന്ധപ്പെട്ട 1969 ലെ ഓള്‍ ഇന്ത്യാ സര്‍വ്വീസ് (എഐഎസ്) (ഡി&എ) ചട്ടത്തിന്റെ വ്യവസ്ഥ പ്രകാരമാണ് ഓണ്‍ലൈന്‍ സോഫ്റ്റ് വെയര്‍ പോര്‍ട്ടല്‍ തയ്യാറാക്കിയത്. ഗവണ്‍മെന്റ് ജീവനക്കാര്‍ക്കെതിരായ വകുപ്പുതല നടപടികള്‍ സ്വീകരിക്കുന്നതില്‍ കാലതാമസം നേരിടുന്നതായുള്ള ഗുരുതരമായ പരാതികളുടെ പശ്ചാത്തലത്തിലാണ് ഇത്തരമൊരു സോഫ്റ്റ് വെയറിന് രൂപം കൊടുത്തത്.

    
    
    (Release ID: 1495582) Visitor Counter : 3