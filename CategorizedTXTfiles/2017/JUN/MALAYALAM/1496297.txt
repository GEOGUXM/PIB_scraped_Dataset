      PIB Headquarters

      ദേശീയ പട്ടികജാതി കമ്മീഷന്‍ ഉപാദ്ധ്യക്ഷന്‍ പാലക്കാട് ജില്ലയിലെ ഗോവിന്ദാപുരം സന്ദര്‍ശിക്കും
      Posted On: 23 JUN 2017 5:56PM by PIB Thiruvananthpuram


    

    ദേശീയ പട്ടികജാതി കമ്മീഷന്‍ ഉപാദ്ധ്യക്ഷന്‍ ശ്രീ. എല്‍. മുരുകന്‍ നാല് ദിവസത്തെ സന്ദര്‍ശനത്തിനായി നാളെ (28 ജൂണ്‍ 2017) സംസ്ഥാനത്തെത്തും. കോയമ്പത്തൂരില്‍ നിന്നും നാളെ രാവിലെ 10.30 ഓടെ പാലക്കാട് ജില്ലയിലെ ഗോവിന്ദാപുരത്തെത്തുന്ന അദ്ദേഹം ജില്ലയില്‍ പട്ടികജാതിക്കാര്‍ക്കെതിരായ അതിക്രമങ്ങളുമായി ബന്ധപ്പെട്ട കേസുകളുടെ തല്‍സ്ഥിതി സംബന്ധിച്ച് ഗ്രാമവാസികള്‍, പട്ടികജാതി സംഘടനകള്‍, സന്നദ്ധ സംഘടനകള്‍, ജില്ലാ ഭരണകൂടം, പോലീസ് സൂപ്രണ്ട്, വെല്‍ഫയര്‍ ഓഫീസര്‍മാര്‍ തുടങ്ങിയവരുമായി ചര്‍ച്ച നടത്തും. ജില്ലയില്‍ ദീര്‍ഘകാലമായി തീരുമാനം കാത്ത് കിടക്കുന്ന പട്ടികജാതി ക്ഷേമപദ്ധികളും ചര്‍ച്ചയില്‍ ഉള്‍പ്പെടും.


    പിറ്റേന്ന് (ജൂണ്‍ 30 വെള്ളിയാഴ്ച) കൊച്ചിയിലെത്തുന്ന ദേശീയ പട്ടികജാതി ഉപാദ്ധ്യക്ഷന്‍ ശ്രീ. എല്‍. മുരുകന്‍ എറണാകുളം ജില്ലയിലെ പട്ടികജാതി ക്ഷേമ സംഘടനകള്‍, ജില്ലാ ഭരണകൂടം, പോലീസ് സൂപ്രണ്ട്, വെല്‍ഫയര്‍ ഓഫീസര്‍മാര്‍, സന്നദ്ധ സംഘടനകള്‍, ഗ്രാമവാസികള്‍ മുതലായവരുമായി ആശയവിനിമയം നടത്തും.


    ശനിയാഴ്ച ദേശീയ പട്ടികജാതി കമ്മീഷന്റെ തിരുവനന്തപുരത്തെ ഓഫീസില്‍ വച്ച് ഡയറക്ടറുമായി കമ്മീഷന്‍ ഉപാദ്ധ്യക്ഷന്‍ ചര്‍ച്ച നടത്തും. തുടര്‍ന്ന് കൊല്ലത്തേയ്ക്ക് പോകുന്ന ശ്രീ. എല്‍. മുരുകന്‍ അവിടെ കെയര്‍ ഹോമില്‍ അടുത്തിടെ മരണമടഞ്ഞ നിലയില്‍ കണ്ടെത്തിയ രണ്ട് പെണ്‍കുട്ടികളുടെ കുടുംബാംഗങ്ങളെ സന്ദര്‍ശിക്കും. ജില്ലാ കലക്ടര്‍, പോലീസ് സൂപ്രണ്ട് എന്നിവരുമായും അദ്ദേഹം ചര്‍ച്ച നടത്തും.


    ഞായറാഴ്ച ശ്രീ. എല്‍. മുരുകന്‍ കൊച്ചിയില്‍ നിന്ന് ഡല്‍ഹിക്ക് പോകും.

    
    
    (Release ID: 1496297) Visitor Counter : 2