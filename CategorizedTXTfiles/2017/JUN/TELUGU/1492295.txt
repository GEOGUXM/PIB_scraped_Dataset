      PIB Headquarters

      గిరాకి – సరఫరా లకు తగ్గట్లు సుగంధ ద్రవ్యాల ఉత్పత్తి ఉంటే బాగుంటుంది: తెలంగాణ రాష్ట్ర మంత్రి శ్రీ టి. హరీశ్ రావు
      సేంద్రియ వ్యవసాయాన్ని ప్రోత్సహించాలి
      5 శాతం జిఎస్ టి కోసం కేంద్రానికి విజ్ఞప్తి చేస్తాం
      మద్దతు ధరల విదానంపై కేంద్రం సరైన నిర్ణయం తీసుకోవాలి
      వచ్చే బడ్జెట్ లో రైతుల సంక్షేమానికి రూ. 500 కోట్లతో ఒక రివాల్వింగ్ ఫండ్: తెలంగాణ రాష్ట్ర వ్యవసాయ మంత్రి శ్రీ పోచారం శ్రీనివాస్ రెడ్డి
      హైదారబాద్ లో స్పైసెస్ బోర్డు ఆధ్వర్యంలో కొనుగోలుదారులు, అమ్మకందారుల సమావేశం
      Posted On: 08 JUN 2017 7:21PM by PIB Hyderabad


    మసాలా దినుసుల ఉత్పత్తి గిరాకి-సరఫరా సూత్రానికి అనుగుణంగా ఉంటే బాగుంటుంది. మద్దతు ధరల విధానం కేంద్ర ప్రభుత్వం చేతుల్లో ఉంది. కాబట్టి, కందులకు మరికొన్ని పంటలకు ఇప్పుడు అమలవుతున్న కనీస మద్దతు ధర (ఎమ్ఎస్ పి)ల మాదిరిగానే స్పైసెస్ కు కూడా ఎమ్ఎస్ పి ఉంటే బాగుంటుంది. ఎమ్ఎస్ పి విషయంలో కేంద్రం ఆలోచించి సరైన నిర్ణయాలు తీసుకోవాలని తెలంగాణ రాష్ట్ర సేద్యపు నీటిపారుదల, మార్కెటింగ్, శాసనసభ వ్యవహారాల శాఖ మంత్రి శ్రీ టి. హరీశ్ రావు అన్నారు. స్పైసెస్ బోర్డు, వరంగల్ ఆధ్వర్యంలో ఈ రోజు హైదరాబాద్ లో ఏర్పాటైన “కొనుగోలుదారులు, అమ్మకందారుల సమావేశాన్ని’’ మంత్రి జ్యోతి వెలిగించి ప్రారంభించారు. ఈ సందర్భంగా సభను ఉద్దేశించి శ్రీ హరీశ్ రావు మట్లాడుతూ, సుగంధ ద్రవ్యాల (స్పైసెస్) నుంచి రూపొందించే ఉప ఉత్పత్తులకు కూడా సింగిల్ విండో పద్ధతిని ప్రవేశపెట్టి గిట్టుబాటు ధరలు లభించేటట్లు కృషి చేస్తామని తెలిపారు. సేంద్రియ సాగు పద్ధతిని పెద్ద ఎత్తున ప్రోత్సహించాలని మంత్రి అభిప్రాయపడ్డారు. పంటకు హాని కారకమయ్యే, దిగుబడిని తగ్గించే కొన్ని రకాల పురుగు మందులను మార్కట్ లోకి రాకుండా చూడాల్సిన అవసరం ఉందని ఆయన అన్నారు. స్పైసెస్ కు 18 శాతం జిఎస్ టి రేటును ప్రకటించారని, అయితే, ఇది 5 శాతం ఉండేలా కేంద్రానికి విజ్ఞప్తి చేస్తామని మంత్రి చెప్పారు. తెలంగాణా లో పసుపు, మిర్చి, అల్లం ప్రధాన పంటలని, తెలంగాణా ప్రభుత్వం అనుసరిస్తున్న పారిశ్రామిక విధానం బాగుందని మంత్రి ఈ సందర్భంగా వివరించారు. తెలంగాణ రాష్ట్ర ప్రభుత్వం అమలుచేస్తున్న ఎరువులు, విద్యుత్ సంబంధిత విధానాల ఫలితంగా ఉత్పత్తి పెరిగినట్లు మంత్రి తెలిపారు.


    తెలంగాణ రాష్ట్ర వ్యవసాయ, తోట పంటల శాఖ మంత్రి శ్రీ పోచారం శ్రీనివాసరెడ్డి ఈ కార్యక్రమంలో అధ్యక్ష ఉపన్యాసం చేస్తూ, వచ్చే బడ్జెట్ లో రైతుల సంక్షేమం కోసం 500 కోట్ల రూపాయలతో ఒక రివాల్వింగ్ ఫండ్ ను ఏర్పాటు చేస్తామని వెల్లడించారు. ప్రస్తుతం స్పైసెస్ ఎగుమతులు 10 శాతం మాత్రమే ఉన్నాయని, దీనిని పెంచాలని ఆయన అన్నారు. తెలంగాణాలో రైతులకు మొత్తం 17 వేల కోట్ల రూపాయల మేరకు రుణ మాఫీ జరగగా, 35 లక్షల మంది రైతులు ప్రయోజనం పొందినట్లు ఆయన వివరించారు. రాష్ట్రంలో ఒక కోటి 8 లక్షల ఎకరాల సాగుకు అనువైన భూమి ఉంటే, అందులో 17 లక్షల ఎకరాలలో స్పైసెస్ పండిస్తున్నారని శ్రీ పోచారం వివరించారు. ఉత్పత్తిని పెంచడం, రైతులకు పెట్టుబడి భారాన్ని తగ్గించడం చేస్తే, వారి ఆదాయం వృద్ధి చెందుతుందని అభిప్రాయపడ్డారు.


    కరీంనగర్ పార్లమెంటు సభ్యుడు శ్రీ బి. వినోద్ కుమార్ సభలో ప్రసంగిస్తూ, నిజామాబాద్ లో పసుపు, కరీంనగర్ లో మిరప పంటలు ఎక్కువగా వేస్తారని, పార్లమెంటులో రైతుల సమస్యలు తరచుగా ప్రస్తావనకు వస్తున్నాయని చెప్పారు. పంట నాణ్యతను పాటిస్తే మంచి ధర పలుకుతుందని సూచించారు. మార్కెట్ లో ఏ రకం స్పైసెస్ కి గిరాకీ ఉందో తెలుసుకుని, అదే పంట పండిస్తే బాగుంటుందని ఆయన రైతులకు సూచన చేశారు. స్పైసెస్ బోర్డు, వరంగల్ డిప్యూటీ డైరెక్టర్ డాక్టర్ జి. లింగప్ప మాట్లాడుతూ, ప్రస్తుతం వరంగల్, ఖమ్మం, నిజామాబాద్ లలో స్పైసెస్ బోర్డు కార్యాలయాలు ఉన్నాయని, త్వరలోనే కరీంనగర్, మహబూబ్ నగర్ లలో కూడా ఇటువంటి కార్యాలయాలను ఏర్పాటుచేసే అవకాశం ఉందని తెలిపారు. రైతుల సంక్షేమం దిశగా తమ సంస్థ పలు చర్యలు చేపడుతోందని ఆయన అన్నారు. ఈ సమావేశానికి కొనుగోలుదారులు, అమ్మకందారులు పెద్ద సంఖ్యలో తరలివచ్చారు. తమ తమ అభిప్రాయాలను ఈ సందర్భంగా వారు వెల్లడించారు. ఎఫ్ టిఎపి సి సిఐ ప్రెసిడెంట్ శ్రీ రవీంద్ర మోదీ తో పాటు అనేక మంది ఉన్నతాధికారులు కూడా ఈ కార్యక్రమంలో పాల్గొన్నారు.


    స్పైసెస్ బోర్డు కేంద్ర ప్రభుత్వం సంస్థ. వాణిజ్యం, పరిశ్రమల మంత్రిత్వ శాఖలో భాగంగా ఇది పని చేస్తోంది. దీని ప్రధాన కార్యాలయం కేరళ లోని కోచి లో ఉంది. భారతదేశం నుంచి సుంగంధ ద్రవ్యాల ఎగుమతులను ప్రోత్సహించడం ఈ సంస్థ లక్ష్యం. ఇందుకోసం రైతులకు, ఎగుమతిదారులకు అవగాహన కల్పించేందుకు శిక్షణ కార్యక్రమాలను బోర్డు నిర్వహిస్తోంది. అంతేకాకుండా, రైతులకు, ఎగుమతిదారులకు సబ్సిడీతో కూడిన పథకాలను కూడా అందిస్తోంది. రైతులు తమకు కావలసిన ధరలను వారే సూచించేందుకు వీలుగా “ఇ-స్పైస్ బజార్’’ పేరుతో ఒక నూతన వేదికను కూడా ఏర్పాటు చేశారు.


    ***

    
    
    (Release ID: 1492295) Visitor Counter : 2
    
    
      Read this release in: English