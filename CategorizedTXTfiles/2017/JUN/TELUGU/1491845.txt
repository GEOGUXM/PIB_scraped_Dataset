      PIB Headquarters

      ఏటా జూన్ 5- 9 తేదీల మధ్య రిజర్వు బ్యాంకు ఆర్థిక అక్షరాస్యత వ్యాప్తి వారం -హైదరాబాద్ లోని ఆర్ బి ఐ ప్రాంతీయ కార్యాలయంలో ఈ కార్యక్రమం ప్రారంభం; ఒక ప్రత్యేక ప్రదర్శన నిర్వహణ
      Posted On: 05 JUN 2017 7:38PM by PIB Hyderabad


    ప్రతి సంవత్సరం ఒక వారం రోజుల పాటు ‘ ఆర్థిక సంబంధమైన అక్షరాస్యత వ్యాప్తి సప్తాహం ’ గా పాటించాలని భారతీయ రిజర్వు బ్యాంకు (ఆర్ బిఐ) నిర్ణయించింది. సాధారణ ప్రజానీకానికి చేరువయ్యేందుకు అందుబాటులో ఉన్న అన్ని మార్గాలను ఉపయోగించుకొంటూ , కొన్ని కీలకమైన సందేశాల ప్రచారం పైన దృష్టిని కేంద్రీకరించాలనేది ఈ కార్యక్రమంలో ప్రధానోద్దేశంగా ఉంది. “ ఫైనాన్షియల్ లిటరిసీ వీక్ ’’ కార్యక్రమాన్ని 2016లో మొదలుపెట్టారు. వివిధ ఆర్థిక సంస్థల సహాయంతో ఆర్థిక సంబంధ అక్షరాస్యతను ప్రోత్సహించే దిశగా అనేక కార్యక్రమాలను ఆర్ బిఐ అమలుచేస్తూ వస్తోంది. ఈ కార్యక్రమంలో భాగంగా ప్రతి రాష్ట్రంలోనూ వేరు వేరు వారాలలో ప్రాంతీయ ఆర్ బిఐ కార్యాలయాలు ఆర్థిక అక్షరాస్యత వ్యాప్తికి సంబంధించిన కార్యక్రమాలను చేపట్టాయి.


    ఈ సంవత్సరం దేశవ్యాప్తంగా 2017 జూన్ 5వ తేదీ మొదలుకొని , జూన్ 9వ తేదీ వరకు “ ఫైనాన్షియల్ లిటరసీ వీక్ ’’ ను పాటిస్తున్నారు. ఈ సందర్భంగా హైదరాబాద్ లో ఏర్పాటైన కార్యక్రమాన్ని ఆర్ బిఐ ప్రాంతీయ సంచాలకులు శ్రీ ఆర్. సుబ్రమణియన్ ఈ రోజు ప్రారంభించారు. హైదరాబాద్ లోని ఆర్ బిఐ కార్యాలయంలో ఏర్పాటు చేసిన ఒక కార్యక్రమంలో ఆయన పాల్గొని సభను ఉద్దేశించి ప్రసంగించారు. వివిధ జాతీయ బ్యాంకులకు చెందిన సీనియర్ మేనేజర్ లు ఈ కార్యక్రమానికి హాజరయ్యారు. ఇదే కార్యక్రమంలో భాగంగా , కార్యాలయంలో ఏర్పాటు చేసిన ఒక ప్రదర్శనను హైదరాబాద్ పత్రికా సమాచార కార్యాలయం అడిషనల్ డైరెక్టర్ జనరల్ డాక్టర్ పి.జె. సుధాకర్ ప్రారంభించారు.


    ఫైనాన్షియల్ లిటరసీ వీక్ సందర్భంగా , ఈసారి ‘ నో యువర్ కస్టమర్ ’ ( కెవైసి)తో పాటు , రుణాల మంజూరులో క్రమశిక్షణకు ప్రాధాన్యం ఇవ్వడం , ఫిర్యాదుల పరిష్కారం మరియు డిజిటలీకరణకు ప్రాధాన్యం వంటి అంశాలపై ప్రత్యేక శ్రద్ధ తీసుకోవాలని ఆర్ బిఐ నిర్దేశించింది. సగటు మనిషిని దృష్టిలో పెట్టుకొని , ప్రజల ఆర్థిక సంబంధమైన నడవడికను మరింత మెరుగుపరచాలనే విశాల ప్రయోజనంతో కూడిన అంశాలను ఎంపికచేశారు. అంతిమంగా , సమాజంలోని అన్ని వర్గాల వారికి బ్యాంకింగ్ సేవలు లభ్యమయ్యేటట్లుగా ప్రజలలో చైతన్యాన్ని పెంపొందించడమే ఈ “ ఫైనాన్షియల్ లిటరసీ వీక్ ’’ కార్యక్రమాల ధ్యేయం. అంతేకాకుండా , వ్యవసాయదారులు , చిన్న ఔత్సాహిక పారిశ్రామికవేత్తలు , బడి పిల్లలు , స్వయం సహాయక బృందాల సభ్యులు మరియు సీనియర్ సిటిజన్లలో ఆర్థిక లావాదేవీలకు సంబంధించిన జాగృతిని కలిగించే విధంగా కొన్ని కార్యక్రమాలను కూడా ఆర్ బిఐ అమలుపరచనుంది.


    ***

    
    
    (Release ID: 1491845) Visitor Counter : 3
    
    
      Read this release in: English