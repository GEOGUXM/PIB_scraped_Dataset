      కార్మిక, ఉపాధికల్పన మంత్రిత్వ శాఖ

      హైదరాబాద్ లోని సనత్ నగర్ లో ఉన్న ఇఎస్ఐ వైద్య కళాశాలలో 2వ సంవత్సరం ఎం బిబిఎస్ ప్రవేశాలకు ఎమ్ సిఐ అనుమతి
      -జెనీవాలో ఐఎల్ఒ సమావేశానికి హాజరు కానున్న శ్రీ దత్తాత్రేయ
      -గో వధ పై హైకోర్టు తీర్పును హర్షించిన కేంద్ర మంత్రి

      Posted On: 10 JUN 2017 5:22PM by PIB Hyderabad

    హైదరాబాద్ లోని సనత్ నగర్ లో ఉన్న ఇఎస్ఐ వైద్య కళాశాలలో 2 వ సంవత్సరం ఎం బిబిఎస్ ప్రవేశాలకు , కర్ణాటక రాష్ట్రంలోని గుల్బర్గా లో దంత వైద్య కళాశాలను ప్రారంభించడానికి మెడికల్ కౌన్సిల్ ఆఫ్ ఇండియా (ఎమ్ సిఐ) అనుమతిని ఇచ్చినట్లు కేంద్ర కార్మిక , ఉపాధికల్పన శాఖ సహాయ మంత్రి (స్వతంత్ర హోదా) శ్రీ బండారు దత్తాత్రేయ తెలిపారు. ఆయన ఈ రోజు హైదరాబాద్ లో విలేకరులతో మాట్లాడుతూ , దేశంలో కార్మిక బీమా రాజ్య సంస్థ (ఇఎస్ఐసి) 6 వైద్య కళాశాలలను , 2 దంత వైద్య కళాశాలలను నడుపుతోందన్నారు. వైద్య కళాశాలలు హైదరాబాద్ , బెంగుళూరు , జోకా , ఫరీదాబాద్ , చెన్నై , గుల్బర్గా లలో ఉండగా , దంత వైద్య కళాశాలలు చెన్నై , గుల్బర్గా లలో ఉన్నాయని చెప్పారు. ఆంధ్ర ప్రదేశ్ లోని విశాఖపట్నంలో 450 పడకల ఆసుపత్రిని , అమరావతి లో 300 పడకల ఆసుపత్రిని , విజయవాడ , గుంటూరు , పెనుగొండలలో వందేసి పడకల ఆసుపత్రులను నిర్మించాలని ఇఎస్ఐసి ప్రతిపాదించిందన్నారు. ఈ ఆసుపత్రుల నిర్మాణానికి అవసరమైన భూమిని కేటాయించవలసిందని, ఇతర అనుమతులను మంజూరు చేయవలసిందని ఆంధ్ర ప్రదేశ్ ప్రభుత్వాన్ని శ్రీ దత్తాత్రేయ అభ్యర్థించారు. తిరుపతిలోని ఆసుపత్రిని రూ. 117 కోట్ల వ్యయంతో ఆధునికీకరించనున్నట్లు వెల్లడించారు.


    తెలంగాణ రాష్ట్రంలో 14 నూతన డిస్పెన్సరీ లను ప్రారంభించాలని ప్రతిపాదించినట్లు , మరో 23 డిస్పెన్సరీ లను 6 పడకల ఆసుపత్రుల స్థాయికి పెంచనున్నట్లు కేంద్ర మంత్రి శ్రీ బండారు దత్తాత్రేయ వివరించారు. హైదరాబాద్ లోని కవాడిగూడ లో నిర్మించనున్న 30 పడకల ఆసుపత్రికి ఇది అదనమని ఆయన పేర్కొన్నారు. హైదరాబాద్ లో 3 జన సురక్ష సంచార వాహనాలకు సంబంధించి వర్కర్స్ హెల్త్ కార్డులను ఇఎస్ఐసి ప్రవేశపెట్టిందని శ్రీ దత్తాత్రేయ చెప్పారు. ఇంతవరకు సంచార వాహనాలు హైదరాబాద్ లో 672 మందికి ఆరోగ్య సేవలను అందజేశాయని తెలిపారు. సంచార వాహనాలు తెలంగాణ రాష్ట్రంలోనూ ఆరోగ్య సేవలను అందజేస్తున్నాయని ఆయన అన్నారు.


    జెనీవాలో జూన్ 12 నుంచి 16 వ తేదీ వరకు జరిగే అంతర్జాతీయ కార్మిక సంస్థ (ఐఎల్ ఒ) సమావేశాలకు తాను హాజరు కానున్నట్లు శ్రీ దత్తాత్రేయ చెప్పారు. జూన్ 12 న ప్రపంచ బాల కార్మిక దినం సందర్భంగా ఆ రోజున తాను తన ప్రసంగాన్ని ఇవ్వబోతున్నట్లు ఆయన వివరించారు. ఆ తరువాతి రోజున అలీనోద్యమ (ఎన్ఎఎమ్) దేశాలను ఉద్దేశించి , ఇంకా ఇండియన్ ఈవెంట్ ఆన్ చైల్డ్ లేబర్ మరియు ఎస్ పిఎజి సమావేశంలోను తాను ప్రసంగించనున్నట్లు చెప్పారు. జూన్ 14 వ తేదీన ఐఎల్ఒ కాన్ఫరెన్స్ ను , అలాగే జి- 20 దేశాలను ఉద్దేశించి శ్రీ దత్తాత్రేయ ప్రసంగించనున్నారు. జూన్ 16 న ఐఎల్ఒ సర్వసభ్య సదస్సును ఉద్దేశించి కూడా ఆయన ప్రసంగిస్తారు.


    శ్రీ బండారు దత్తాత్రేయ 8 దేశాల కార్మిక మంత్రులతో ద్వైపాక్షిక చర్చలు జరుపుతారు. ఐఎల్ఒ సమావేశం సందర్బంగా భారతదేశం బాల కార్మికులకు సంబంధించిన ఒక కార్యక్రమానికి ఆతిథ్యమివ్వనుంది. భారతదేశం బాల కార్మికులచేత పనిచేయించుకోవడాన్ని నిషేధించిందని మంత్రి గుర్తు చేశారు. దీని ప్రకారం.. 14 ఏళ్ల వయస్సు లోపు పిల్లలను ఏ పని ప్రదేశంలోనూ అనుమతించబోరు. అలాగే , ఐఎల్ఒ 138 మరియు 182 ఒప్పందాల లో భాగంగా 18 ఏళ్ల లోపు వయస్సు వారిని అపాయకరమైన పరిశ్రమలలో పనిచేయనివ్వరు. గత మూడు సంవత్సరాలలోనూ కార్మిక , ఉపాధి కల్పన మంత్రిత్వ శాఖలో సాంకేతికత అనుసంధానమైన పరిపాలనను అమలులోకి తీసుకువచ్చినట్లు , అనేక సంస్కరణ చర్యలను , కార్మిక సేవా ప్రధానమైన పథకాలను ప్రవేశపెట్టినట్లు మంత్రి చెప్పారు.


    గోవధపై హైకోర్టు ఇచ్చిన తీర్పును శ్రీ దత్తాత్రేయ హర్షించారు. హైకోర్టు తీర్పును అమలుచేయవలసిందిగాను , తదనుగుణంగా యానివల్స్ యాక్టు , 1960 లో అవసరమైన సవరణలు చేయవలసిందిగాను తెలంగాణ , ఆంధ్ర ప్రదేశ్ రాష్ట్రాల ప్రభుత్వాలను ఆయన అభ్యర్థించారు. దీనికి రాజకీయ రంగు పులమవద్దని రాజకీయ పక్షాలకు ఆయన విజ్ఞ‌ప్తి చేశారు. దీనికి ఒక మతపరమైనటువంటి అంశంగా కూడా చేయవద్దని శ్రీ దత్తాత్రేయ అన్నారు.


    ***

    
    
    (Release ID: 1492478) Visitor Counter : 3
    
    
      Read this release in: English