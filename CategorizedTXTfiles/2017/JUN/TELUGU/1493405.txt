      కార్మిక, ఉపాధికల్పన మంత్రిత్వ శాఖ

      రైతు రుణాల పంపిణీని వేగవంతం చేయండి బ్యాంకర్ల సంఘం సమీక్షా సమావేశంలో కేంద్ర కార్మిక, ఉపాధికల్పన శాఖ సహాయ మంత్రి (స్వతంత్ర హోదా) శ్రీ బండారు దత్తాత్రేయ
      Posted On: 20 JUN 2017 8:26PM by PIB Hyderabad


    రైతులకు రుణాల పంపిణీని వేగవంతం చేయవలసిందిగా బ్యాంకర్లకు కేంద్ర కార్మిక, ఉపాధికల్పన శాఖ సహాయ మంత్రి (స్వతంత్ర హోదా) శ్రీ బండారు దత్తాత్రేయ విజ్ఞప్తి చేశారు. హైదరాబాద్ లో ఈ రోజు జరిగిన రాష్ట్ర స్థాయి బ్యాంకర్ల సంఘం (ఎస్ఎల్ బిసి) సమీక్షా సమావేశంలో పాల్గొన్న అనంతరం శ్రీ బండారు దత్తాత్రేయ, ప్రసార సాధనాల ప్రతినిధులను ఉద్దేశించి మాట్లాడారు. కేంద్ర ప్రభుత్వం వ్యవసాయదారుల ప్రయోజనాలను దృష్టిలో పెట్టుకొని 2017-18 సంవత్సరానికిగాను తీసుకున్న చర్యలను గురించి బ్యాంకులు విరివిగా ప్రచారం చేయాలని ఆయన అన్నారు. కేంద్రం రూ.3 లక్షల లోపు పంట రుణాలను సకాలంలో తీర్చడానికి ముందుకు వచ్చే రైతులకు తక్కువ వడ్డీ తో (ఇంటరెస్ట్ సబ్ వెన్ షన్) తో రుణాల మంజూరును ప్రకటిస్తూ, అందుకోసం రూ.20,339 కోట్ల నిధులను ఇటీవల కేటాయించింది. అలాగే ప్రకృతి వైపరీత్యాల బారిన పడిన రైతులకు కూడా స్వల్ప కాలిక పంట రుణాలపై వడ్డీ లో రాయితీని ఇవ్వడానికి కేంద్రం సిద్ధమైంది. 2016 -17 సంవత్సరంలో వ్యవసాయ పరపతికిగాను రూ.9 లక్షల కోట్లు లక్ష్యంగా నిర్దేశించుకోగా, 2017 -18 లో రూ.10 లక్షల కోట్లకు పెంచారు. ఖరీఫ్ సీజనుకు రైతుల కార్యకలాపాలు పూర్తి స్థాయిలో మొదలైనందున రుణాల మంజూరులో వారు ఎటువంటి సమస్యలను ఎదుర్కోకుండా చూడాలని శ్రీ దత్తాత్రేయ అన్నారు. ఇప్పటికే రూ.23,852 కోట్ల విలువైన పంట రుణాలను ఇవ్వాలని లక్ష్యంగా పెట్టుకోగా, రూ.2,573 కోట్ల రుణాలు పంపిణీ పూర్తి అయినట్లు వివరించారు. రానున్న రెండు నెలల్లో భారతీయ రిజర్వు బ్యాంకు (ఆర్ బిఐ) మిగిలిన మొత్తాన్ని బ్యాంకులకు విడుదల చేయనుందని కేంద్ర మంత్రి చెప్పారు. ముఖ్యంగా జిల్లా సహకార బ్యాంకులు వ్యవసాయదారులకు అండదండలను అందించాలని ఆయన సూచించారు. జిల్లా సహకార బ్యాంకులకు ఇంతవరకు రూ.287 కోట్లను పంపిణీ చేయగా, మరో రూ.400 కోట్లను కూడా త్వరలోనే పంపిణీ చేయనున్నట్లు బ్యాంకులు వెల్లడించాయని పేర్కొన్నారు. ‘ప్రధాన మంత్రి ఫసల్ బీమా యోజన’ లో భాగంగా మ్యాచింగ్ ఫండ్స్ ను విడుదల చేయాలని శ్రీ దత్తాత్రేయ తెలంగాణ రాష్ట్ర ప్రభుత్వాన్ని అభ్యర్థించారు. వేప పూత తో కూడిన యూరియా, భూమి స్వస్థత కార్డుల అందజేతలోనూ తెలంగాణ రాష్ట్ర ప్రభుత్వం చొరవ తీసుకోవాలని శ్రీ దత్తాత్రేయ అన్నారు. ఎస్ ఎల్ బిసి సమీక్షా సమావేశంలో శాసనసభ్యులు శ్రీ జి. కిషన్ రెడ్డి, శ్రీ చింతల రామచంద్రా రెడ్డి, స్టేట్ బ్యాంకు అధికారులు శ్రీ యు.ఎన్. మయ్యా, శ్రీ మణికందన్, ఇంకా ఆర్ బిఐ అధికారులు పాల్గొన్నారు.


    ***

    
    
    (Release ID: 1493405) Visitor Counter : 4
    
    
      Read this release in: English