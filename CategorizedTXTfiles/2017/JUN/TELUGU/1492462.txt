      PIB Headquarters

      సుపరిపాలనే కేంద్ర ప్రభుత్వ అజెండా: హర్యాణా ముఖ్యమంత్రి శ్రీ మనోహర్ లాల్ ఖట్టర్
      హైదరాబాద్ లో ఈ రోజు మోదీ ఫెస్ట్ ను ప్రారంభించిన హర్యాణా ముఖ్యమంత్రి

      Posted On: 09 JUN 2017 7:42PM by PIB Hyderabad

    పేద ప్రజలకు మెరుగైన, పారదర్శకమైన పద్ధతిలో సేవ చేయడం కోసం సుపరిపాలనను అనుసరించడమే కేంద్ర ప్రభుత్వ అజెండాగా ఉందని హర్యాణా ముఖ్యమంత్రి శ్రీ మనోహర్ లాల్ ఖట్టర్ అన్నారు.­­ ఆయన ఈ రోజు హైదరాబాద్ లో మోదీ ఫెస్ట్ ను ప్రారంభించారు. ఈ కార్యక్రమం 3 రోజులపాటు కొనసాగనుంది. కేంద్రంలోని ఎన్ డిఎ ప్రభుత్వం ప్రజల అవసరాలను తీరుస్తూ వారి ఆకాంక్షలను నెరవేర్చడంలో విజయవంతంగా 3 సంవత్సరాలు పూర్తి చేసుకొందని శ్రీ ఖట్టర్ అన్నారు. అధికారంలోకి వచ్చినప్పటి నుంచి ప్రజలకు సేవ చేయడమే మా కర్తవ్యంగా ఉందని ఆయన చెప్పారు. షెడ్యూల్డు కులాలు, షెడ్యూల్డు తెగలు, రైతులు, మహిళలు, సమాజంలోని అణగారిన వర్గాల ప్రజల మేలు కోసం అనేక సంక్షేమ, అభివృద్ధి పథకాలను ప్రభుత్వం అమలుచేస్తూ వస్తోందని ఆయన తెలిపారు. ప్రధాన మంత్రి శ్రీ నరేంద్ర మోదీ ఆశిస్తున్న విధంగా 2022 కల్లా అందరికీ గృహ వసతి కల్పనను సాధిస్తామని చెప్పారు. ప్రభుత్వ విజయాలను గురించి ప్రస్తావిస్తూ, ప్రజలకు సాధికారత కల్పించడం కోసం దేశవ్యాప్తంగా అన్ని జిల్లాలలో మోదీ ఫెస్ట్ కార్యక్రమాన్ని నిర్వహిస్తున్నట్లు వివరించారు. ప్రధాన మంత్రి శ్రీ నరేంద్ర మోదీ “స్టాండప్ ఇండియా’’, “స్టార్ట్ అప్ ఇండియా’’, “గరీబ్ కల్యాణ్ యోజన’’, “ఫసల్ బీమా యోజన’’, “అటల్ పెన్షన్ యోజన’’, “సుకన్య సమృద్ధి యోజన’’, “స్వచ్ఛ భారత్’’, “బేటి బచావో – బేటి పడావా’’ తదితర అనేక పథకాలను తీసుకువచ్చారని హర్యాణా ముఖ్యమంత్రి అన్నారు. గత 3 సంవత్సరాలలోను విద్యుత్ సౌకర్యం లేని 15 వేల గ్రామాలకు ప్రభుత్వం విద్యుత్ సౌకర్యాన్ని సమకూర్చినట్లు తెలిపారు. 2017 జూన్ 23 కల్లా హర్యాణా రాష్ట్రాన్ని బహిరంగ ప్రదేశాలలో మల మూత్రాదుల విసర్జనకు తావు లేని (ఒడిఎఫ్) ప్రాంతాలుగా ప్రకటించడం జరుగుతుందన్నారు. ఈ సంవత్సరం ఏప్రిల్ నుంచి హర్యాణాలో 3,500 గ్రామాలను కిరోసిన్ వినియోగించని గ్రామాలుగా ప్రకటించినట్లు ఆయన తెలిపారు. పార్లమెంటుకు, అసెంబ్లీలకు ఒకేసారి ఎన్నికలు నిర్వహించాలని, అదే జరిగితే ప్రభుత్వాలు సంక్షేమ, అభివృద్ధి పథకాలను అమలుపరచడంలో వెసులుబాటు కలుగుతుందన్నారు. విద్యార్థుల రాకపోకలకు సంబంధించి తెలంగాణ, హరియాణా రాష్ట్రాల మధ్య ఒక అవగాహన పూర్వక ఒప్పందంపై సంతకాలు జరుగనున్నట్లు వెల్లడించారు. హరియాణాకు తెలంగాణ రాష్ట్రం ఒక భాగస్వామ్య రాష్ట్రమని శ్రీ ఖట్టర్ అభివర్ణించారు.


    కేంద్ర కార్మిక, ఉపాధి కల్పన శాఖ సహాయ మంత్రి (స్వతంత్ర హోదా) శ్రీ బండారు దత్తాత్రేయ మాట్లాడుతూ, సంఘటిత, అసంఘటిత రంగాల కార్మికుల హితం కోసం కార్మిక, ఉపాధి కల్పన మంత్రిత్వ శాఖ అనేక సంక్షేమ పథకాలను అమలుచేస్తోందని తెలిపారు. తెలంగాణ రాష్ట్రం అభివృద్ధికిగాను కేంద్రం తగినన్ని నిధులను మంజూరు చేసిందని ఆయన చెప్పారు. ప్రభుత్వం “టీమ్ ఇండియా’’ స్ఫూర్తితో పని చేస్తోందని శ్రీ దత్తాత్రేయ అన్నారు. శాసన సభ్యులు డాక్టర్ కె. లక్ష్మణ్, శ్రీ జి. కిషన్ రెడ్డి, శ్రీ చింతల రామచంద్రారెడ్డి, ఎన్.వి.వి.ఎస్. ప్రభాకర్, ఎమ్ఎల్ సి శ్రీ ఎన్. రామచంద్రరావు, భారతీయ స్టేట్ బ్యాంక్ (ఎస్ బిఐ) సహాయక జనరల్ మేనేజర్ శ్రీమతి రత్నకుమారి, ఎస్ బిఐ డిప్యూటీ జనరల్ మేనేజర్ శ్రీమతి నిర్మలతో పాటు పలువురు కేంద్ర ప్రభుత్వ, రాష్ట్ర ప్రభుత్వ అధికారులు కూడా ఈ కార్యక్రమంలో పాల్గొన్నారు.


    ***

    
    
    (Release ID: 1492462) Visitor Counter : 8
    
    
      Read this release in: English