      তথ্যওসম্প্রচারমন্ত্রক

      উপ-রাষ্ট্রপতি সাংবাদিকতায় উৎকর্ষের জন্য জাতীয় পুরস্কার প্রদান করেছেন প্রেস কাউন্সিল জাতীয় গণমাধ্যম দিবস উদযাপন করেছে
      Posted On: 17 NOV 2017 11:10AM by PIB Kolkata


    ভারতের উপ-রাষ্ট্রপতি শ্রী এম ভেঙ্কাইয়া নাইডু আজ জাতীয় গণমাধ্যম দিবস উপলক্ষে ভারতের প্রেস কাউন্সিল কর্তৃক আয়োজিত এক অনুষ্ঠানে অংশগ্রহণ করেন। ভারতের প্রেস কাউন্সিলের সুবর্ণ জয়ন্তী সমারোহের সমাপ্তি উপলক্ষে এই অনুষ্ঠানের আয়োজন করা হয়েছিল।
    
    অনুষ্ঠানে তাঁর ভাষণে মাননীয় উপ-রাষ্ট্রপতি বলেন, যদিও আমাদের দেশে বিগত বছরগুলিতে সাংবাদিকতার ধরণ-ধারণ বদলে গেছে, তবুও জনমত গঠনে এবং সরকারের সিদ্ধান্ত গ্রহণের প্রক্রিয়ায় এখনও গণমাধ্যমের বিরাট প্রভাব রয়েছে।
    
    মাননীয় উপ-রাষ্ট্রপতি মুদ্রণ এবং বৈদ্যুতিন গণমাধ্যমের কাজের জায়গায় যেভাবে কিছু বিপজ্জনক প্রবণতা লক্ষ্য করা যাচ্ছে সে বিষয়ে উদ্বেগ প্রকাশ করেন। গণমাধ্যম আগে যে ভূমিকা পালন করত, সেই পরিবেশ ফিরিয়ে আনার জন্য এইসব প্রবণতা নিয়ন্ত্রণ করাউচিৎ বলে তিনি অভিমত প্রকাশ করেন।
    
    এর আগে, অনুষ্ঠানে ভাষণ দিয়ে কেন্দ্রীয় তথ্য ও সম্প্রচার এবং বস্ত্রবয়ন দপ্তরের মন্ত্রী শ্রীমতী স্মৃতি ইরানি বলেন, গণমাধ্যমের কন্ঠ রোধ করা উচিৎ নয় এবং গণমাধ্যম যাতে অবাধে তাদের বক্তব্য প্রকাশ করতে পারে, সংবিধান তা নিশ্চিত করার দায়িত্ব আমাদের দিয়েছে। তিনি আরও বলেন, আজকের দিনে আমাদের নাগরিকরা সামাজিক মাধ্যমের নেটওয়ার্কের মধ্য দিয়ে সাংবাদিকতায় আসছেন এবং তাঁরা গণমাধ্যমকে গণতন্ত্রের চতুর্থ স্তম্ভ হিসাবে তাদের দায়িত্ব পালনের কথা স্মরণ করিয়ে দেওয়ার গুরুত্বপূর্ণ কাজ করছেন।
    
    বিশিষ্ট সাংবাদিক শ্রী স্যাম রাজাপ্পা এবং শ্রী শরৎ মিশ্রকে, যৌথভাবে সাংবাদিকতার ক্ষেত্রে তাঁদের অসাধারণ অবদানের স্বীকৃতিতে ‘রাজা রামমোহন রায় পুরস্কার’ প্রদান করা হয়। ‘দ্য ইন্ডিয়ান এক্সপ্রেস’ সংবাদপত্রের সাংবাদিক শ্রীমতী শালিনী নায়ারকে ‘গ্রামীণ সাংবাদিকতা এবং উন্নয়নমূলক প্রতিবেদন’-এর জন্য বিশেষ পুরস্কার দেওয়া হয়। তদন্তমূলক সাংবাদিকতার জন্য ‘মঙ্গলম দৈনিক’ সংবাদপত্রের সাংবাদিক শ্রী কে সুজিত এবং ওড়িশার ফ্রিল্যান্স সাংবাদিক শ্রীমতী চিত্রাঙ্গদা চৌধুরি পুরস্কার পেয়েছেন। চিত্র সাংবাদিকতার ক্ষেত্রে ‘দৈনিক চন্দ্রিকা’র শ্রী সিকে থানসির, ‘প্রেস ট্রাস্ট অফ ইন্ডিয়া’র শ্রী বিজয় ভার্মা, ‘মালায়ালা মনোরমা’র শ্রী জে সুরেশ এবং ‘টাইম্‌স অফ ইন্ডিয়া’র শ্রী গিরিশ কুমার শ্রেষ্ঠ সংবাদপত্র কলা বিভাগে পুরস্কার পেয়েছেন।

    
    
    (Release ID: 1509940) Visitor Counter : 3