      প্রধানমন্ত্রীরদপ্তর

      কর্মসংস্থানের সুযোগ সৃষ্টি, সামাজিক উন্নয়ন এবং পরিকাঠামোর প্রসারের ওপর বিশেষ গুরুত্ব প্রধানমন্ত্রীর অর্থনৈতিক উপদেষ্টা পরিষদের দ্বিতীয় বৈঠকে
      Posted On: 10 NOV 2017 4:00PM by PIB Kolkata


    আজ এখানে অনুষ্ঠিত প্রধানমন্ত্রীর অর্থনৈতিক উপদেষ্টা পরিষদের দ্বিতীয় বৈঠকে দক্ষতা বিকাশ, কর্মসংস্থানের সুযোগ সৃষ্টি, আরও বেশি মাত্রায় সহায়সম্পদ বিনিয়োগ সহ বিভিন্ন বিষয়ের ওপর একটি সুস্পষ্ট কার্যপদ্ধতিস্থির করা হয়। স্বাস্থ্য, শিক্ষা ও পরিকাঠামো সহ বিভিন্ন সামাজিক ক্ষেত্রগুলিতে আরও বেশি মাত্রায় সহায়সম্পদ বিনিয়োগের ওপরও বিশেষ জোর দেওয়া হয়েছে গৃহীত কার্য পদ্ধতিতে। পঞ্চদশ অর্থ কমিশনের কাঠামোগত প্রসারে নিশ্চিতভাবেই সুদূরপ্রসারী প্রভাব ফেলবে এ ধরনের বেশ কিছু প্রস্তাব ও পরামর্শও এদিন গৃহীত হয় পরিষদের বৈঠকে। স্বাস্থ্য, শিক্ষা এবং সামাজিক অন্তর্ভূক্তি ক্ষেত্রে রাজ্যগুলির কাছে প্রয়োজনীয় সুযোগ-সুবিধা পৌঁছে দেওয়ার লক্ষ্যেই এই প্রস্তাব ও পরামর্শগুলি নিয়ে বৈঠকে আলাপ-আলোচনা করা হয়।


    বৈঠকের অন্যান্য আলোচ্য বিষয়ের মধ্যে ছিল সুসংহত বিকাশের লক্ষ্যে রপ্তানি এবং কর্মসংস্থানের সম্ভাবনার বিষয়গুলিকে অগ্রাধিকারদান, ভারতের স্বর্ণ বিপণন ব্যবস্থায় পরিবর্তন, উন্নয়নের চালিকাশক্তি ইত্যাদি।


    পরিকাঠামো প্রসারে বিনিয়োগের মতো একটি মূল বিষয়কে উপস্থাপনার মাধ্যমে তুলে ধরেন উপদেষ্টা পরিষদের চেয়ারম্যান ডঃ বিবেক দেবরায়। পরিকাঠামো খাতে বিনিয়োগের বিষয়টিকে বিশেষ অগ্রাধিকার দেওয়ার সপক্ষে মত প্রকাশ করেন তিনি। প্রয়োজনে, ঝুঁকি সামাল দেওয়ার জন্য উপযুক্ত সুরক্ষা ব্যবস্থা স্থির করার অনুকূলেও বক্তব্য রাখেন তিনি। নিতি আয়োগের সদস্য ডঃ বিনোদ কে পাল আগামী ২০২২ সালের মধ্যে ‘স্বাস্থ্য ভারত’-এর লক্ষ্য পূরণে প্রকৌশলগত পন্থা-পদ্ধতি অবলম্বনের ওপর বিশেষ জোর দেন।


    আজকের বৈঠকে বিভিন্ন গুরুত্বপূর্ণ বিষয়, প্রকৌশলসূত্র এবং সংশ্লিষ্ট প্রয়োজন ও চাহিদাগুলিকে চিহ্নিত করে উপদেষ্টা পরিষদ।


    প্রসঙ্গত উল্লেখ্য, প্রধানমন্ত্রীর অর্থনৈতিক উপদেষ্টা পরিষদের একটি উল্লেখযোগ্য বৈশিষ্ট্য হল সামাজিক প্রেক্ষাপটের সঙ্গে অর্থনৈতিক অগ্রগতি তথা সমৃদ্ধির মেলবন্ধন ঘটানোর জন্য মতামত ও পরামর্শদান। দেশের শেষ প্রান্ত পর্যন্ত যাতে প্রয়োজনীয় সুযোগ-সুবিধা পৌঁছে দেওয়া যায়, সেই লক্ষ্যেই গৃহীত নীতিগুলির বাস্তবায়নের ওপর গুরুত্বদান হল উপদেষ্টা পরিষদের একটি মূল চিন্তাভাবনার বিষয়।

    
    
    (Release ID: 1508954) Visitor Counter : 3