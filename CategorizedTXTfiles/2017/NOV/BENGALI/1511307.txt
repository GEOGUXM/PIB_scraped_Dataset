      শিল্পওবাণিজ্যমন্ত্রক

      কেন্দ্রীয় সরকারের কল্যাণমূলক কর্মসূচি রূপায়ণের ফলে স্বনির্ভর কর্মসংস্থানের সুযোগ পৌঁছে গেছে সাড়ে নয় কোটিরও বেশি নাগরিকের কাছে– বললেন কেন্দ্রীয় অর্থ প্রতিমন্ত্রী
      Posted On: 30 NOV 2017 1:33PM by PIB Kolkata


    কলকাতা, ২৯ নভেম্বর, ২০১৭


    প্রধানমন্ত্রী শ্রী নরেন্দ্র মোদীর নেতৃত্বে রূপায়িত ‘মেক ইন ইন্ডিয়া’, ‘স্টার্ট আপ ইন্ডিয়া’, ‘স্ট্যান্ড আপ ইন্ডিয়া’ এবং ‘মুদ্রা’ যোজনার মতো বিভিন্ন কল্যাণমূলক কর্মসূচির আওতায় স্বনির্ভর কর্মসংস্থানের সুযোগ লাভ করেছেন প্রায় ৯ কোটি ৫৬ লক্ষ সাধারণ মানুষ।


    আজ কলকাতায় মার্চেন্টস চেম্বার অফ কমার্স অ্যান্ড ইন্ডাস্ট্রি (এমসিসিআই)-এর ১১৬তম বার্ষিক সভায় এই তথ্যের উল্লেখ করেন কেন্দ্রীয় অর্থ প্রতিমন্ত্রী শ্রী শিব প্রতাপ শুক্লা। পণ্য ও পরিষেবা কর অর্থাৎ, জিএসটি-কে একটি খুবই ভালো অথচ সরল কর ব্যবস্থা বলে বর্ণনা করেন তিনি। শ্রী শুক্লা বলেন, জিএসটি চালু হওয়ার ফলে সাধারণ ব্যবসায়ী এবং ক্ষুদ্র শিল্পোদ্যোগীদের হয়রানি অনেকাংশেই বন্ধ করা গেছে। শুধু তাই নয়, এর সূচনার সঙ্গে সঙ্গে একটিই বাজার এবং অভিন্ন কর ব্যবস্থার প্রসার ঘটেছে ভারতে। খুব স্বল্পকালের মধ্যেই ভারতীয় অর্থনীতিতে এর ইতিবাচক প্রভাবও লক্ষ্য করা গেছে বলে উল্লেখ করেন কেন্দ্রীয় প্রতিমন্ত্রী। তাঁর মতে, এই সমস্ত কর্মসূচি ভারতীয় অর্থনীতিকে ব্যবহারিক করে তোলার ক্ষেত্রে যথেষ্ট সাহায্য করবে। তাছাড়াও, এর পরিপ্রেক্ষিতে কর পরিধির যেমন প্রসার ঘটবে, তেমনই ব্যয়সাশ্রয়ের ক্ষেত্রেও উন্নতির ভাব লক্ষ্য করা যাবে। আগামী কয়েক বছরে সরকারি কর্মসূচিগুলিকে আরও বাস্তবানুগ করে তোলার মাধ্যমে ভারতীয় অর্থনীতির সার্বিক চিত্রটি এর ফলে বদলে দেওয়া সম্ভব বলে মনে করেন তিনি।


    এমসিসিআই-এর প্রেসিডেন্ট শ্রী হেমন্ত বাঙ্গুর এবং সংস্থার সিনিয়র ভাইস প্রেসিডেন্ট শ্রী রমেশ আগরওয়ালও উপস্থিত ছিলেন এই বৈঠকে।


    PG/SKD/DM/….29 th November, 2017

    
    
    (Release ID: 1511307) Visitor Counter : 3