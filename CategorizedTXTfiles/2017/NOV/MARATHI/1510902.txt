      माहिती आणि प्रसारण मंत्रालय

      इफ्फिमध्ये प्रदर्शित करण्यात आलेल्या चित्रपटांविषयी आंतरराष्ट्रीय ज्युरींनी मांडले आपले मत
      Posted On: 25 NOV 2017 7:43PM by PIB Mumbai


    नवी दिल्ली/पणजी, 25 नोव्हेंबर 201 7


    आशय , आकारमान , दर्जा , आणि सहभाग या सर्वच आघाड्या यंदाच्या इफ्फित उंचावल्या असल्याचे मत व्यक्त करून , इफ्फिचे ज्युरी अध्यक्ष , राष्ट्रीय पारितोषिक विजेते भारतीय चित्रपट निर्माते आणि इफ्फिशी गेली अनेक वर्षे जोडले गेलेले मुझफ्फर अली यांनी पत्रकार परिषदेची सुरवात केली. जागतिक चित्रपटाची मेजवानी सादर करणाऱ्या या महोत्सवाने मोठी झेप घ्यावी अशी आमची इच्छा आहे. नामांकित ज्युरी सदस्यांसमवेत काम करणे हा मोठा अनुभव आहे असे त्यांनी सांगितले. ज्युरी म्हणून आपला सुंदर प्रवास झाला आहे. महोत्सवातले चित्रपट सशक्त आणि आशयघन होते. स्पर्धेत प्रादेशिक चित्रपटही आहेत हे पाहून आनंद झाल्याची भावना एकमेव महिला ज्युरी सदस्य मॅक्सिन विल्ल्यम्सन यांनी व्यक्त केली. जोरकस स्पर्धा असल्यामुळे निर्णय घेणे कठीण होत असल्याचेही त्यांनी स्पष्ट केले.


    आपण अनेक महोत्सवांना हजेरी लावत असतो. विशेषत: नव्या चित्रपट निर्मात्याला आपले चित्रपट प्रदर्शित करणे कठीण असल्याचे सांगून महोत्सव ही एकमेव जागा त्यासाठी राहिल्याचे मत अकादमी पुरस्कार प्राप्त प्रोडक्शन डिझायनर रॉजर चॅरिस्टियन यांनी मांडले. महोत्सवात चित्रपट प्रदर्शित झाल्यावर एको अर्थात प्रतिध्वनीप्रमाणे त्याचा बोलबाला होतो आणि चित्रपटाला चालना मिळून तो जोर पकडतो असा मुद्दाही त्यांनी मांडला.


    आपल्याला निमंत्रित केल्याबद्दल धन्यवाद. आपले इंग्लिश फारसे चांगले नाही मात्र सिनेमॅटोग्राफरच्या भाषेने आपण संवाद साधत आहोत. ही केवळ भाव-भावनांची भाषा आहे असे सांगत रशियन सिनेमॅटोग्राफर व्लादिस्लाव ओपेलायन्ट्स यांनी भारताचे आभार मानले. या महोत्सवात निमंत्रित केल्याबद्दलही त्यांनी आभार व्यक्त केले.


    या महोत्सवाद्वारे वेगवेगळ्या संस्कृतींचा परिचय होत असल्याचे इस्रायली अभिनेते आणि दिग्दर्शक ग्रॅड यांनी सांगितले वेगवेगळ्या संस्कृतीमधल्या चित्रपटाचे परीक्षण करण्याबाबत बोलताना ते म्हणाले की सर्व प्रथम एक चित्रपट म्हणून त्याकडे पाहतो , त्याचा परिणाम कसा जाणवतो ते पाहतो असे सांगून अनेक चित्रपटात विविध कल्पना होत्या असे ते म्हणाले.


    इफ्फि 2017 चे ज्युरी सदस्य मुझफ्फर अली , रॉजर चॅरिस्टियन , ताझी ग्रॅड , मॅक्सिन विल्यम्सन आणि व्लादिस्लाव ओपेलायन्ट्स पत्रकार परिषदेत


    N.Sapre/N.Chitale/D.Rane

    
    
    (Release ID: 1510902) Visitor Counter : 4