      अर्थ मंत्रालय

      नवीन आणि नवीकरणीय ऊर्जेला चालना देण्यासाठी भारत कटिबद्ध-वित्तमंत्री अरुण जेटली
      Posted On: 02 NOV 2017 5:48PM by PIB Mumbai


    नवी दिल्ली 2 नोव्हेंबर 201 7


    आंतरराष्ट्रीय सौर संघटना अर्थात आयएसए आणि युरोपीयन पुनर्बांधणी आणि विकास बँक अर्थात ईबीआरडी यांच्यात आज नवी दिल्लीत केंद्रीय वित्त मंत्री अरुण जेटली यांच्या उपस्थितीत नवीकरणीय ऊर्जेला समर्थन देण्यासंदर्भात तसंच सहकार्य वृद्धींगत करण्याबाबत संयुक्त आर्थिक सहकार्य घोषणा पत्रावर स्वाक्षऱ्या करण्यात आल्या.


    सौरऊर्जेला चालना देण्यासाठी आयएसए आणि ईबीआरडी एकत्रित कार्य करत आहेत. 42 राष्ट्रांच्या आंतरराष्ट्रीय सौरयुतीत भारत महत्त्वाचा देश असल्याचे अरुण जेटली यांनी सांगितले. पॅरिस इथल्या वातावरण बदल परिषदेनंतर पंतप्रधान नरेंद्र मोदी यांच्या नेतृत्वाखाली भारताने नवीन आणि नवीकरणीय ऊर्जेला प्राधान्य देण्याची नि:संदिग्ध कटिबद्धता दर्शवली आहे, असे जेटली म्हणाले. सौर ऊर्जा क्षेत्रात दोन्ही संघटनांनी पुढाकार घ्यावा तसंच आंतरराष्ट्रीय सौर युतीतल्या 121 देशांमध्ये मोठ्या प्रमाणावर आणि परवडणाऱ्या किंमतीतील सौर ऊर्जेला चालना देण्यासाठी अधिकाधिक विकास बँकांनी पुढाकार घ्यावा, असं आवाहन जेटली यांनी केले.


    पंतप्रधान नरेंद्र मोदी आणि फ्रान्सच्या राष्ट्राध्यक्षांनी 30 नोव्हेंबर 2015 रोजी पॅरिस येथे संयुक्तरित्या आंतरराष्ट्रीय सौर युतीचा अर्थात आयएसएचा प्रारंभ केला होता. सौर ऊर्जेसाठी लागणारा खर्च तसेच तंत्रज्ञानावरील खर्च कमी करणे हे आयएसएचे मुख्य उद्दिष्ट आहे.


    B.Gokhale /J.Patankar/P.Kor

    
    
    (Release ID: 1508068) Visitor Counter : 16