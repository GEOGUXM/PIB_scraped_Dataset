      माहिती आणि प्रसारण मंत्रालय

      इफ्फीमध्ये नेत्रहीनांसाठीच्या ‘ॲसेसिबल फिल्म्स’ विभागाचे ‘सिक्रेट सुपरस्टार’ आणि ‘हिंदी मिडियम’ या चित्रपटांनी उद्‌घाटन
      Posted On: 23 NOV 2017 5:55PM by PIB Mumbai


    नवी दिल्ली/पणजी, 23 नोव्हेंबर 201 7


    गोव्यातल्या 48व्या इफ्फीमध्ये ॲसेसिबल इंडिया विभागात ‘सिक्रेट सुपरस्टार’ आणि ‘हिंदी मिडियम’ हे चित्रपट दाखविण्यात आले. नेत्रहीन आणि श्रवणबाधितांनाही या चित्रपटांचा आनंद घेता यावा यासाठी दिल्लीस्थित सक्षम या संस्थेने या चित्रपटांतल्या दृष्यांचे आवाजाद्वारे वर्णन आणि त्याच भाषेतल्या सबटायटलची सुविधा दिली होती.


    सक्षमच्या चमूने आज पत्रकार परिषद घेऊन प्रसारमाध्यमांशी संवाद साधला. सक्षमच्या व्यवस्थापकीय संस्थापक विश्वस्त रुम्मी सेठ, सक्षमचे संस्थापक विश्वस्त दीपेंद्र मनोचा, ध्वनी निवेदन आणि लेखक नरेंद्र जोशी, गोव्यातल्या संजय सेंटर फॉर स्पेशल एज्युकेशनचे सचिव सदस्य तहा हाझिक या पत्रकार परिषदेला उपस्थित होते.


    हा प्रकल्प 2005 मधे सुरु झाला. गेल्यावर्षी ‘भाग मिल्खा भाग’ चित्रपटाच्यावेळी ज्या भागासाठी संवाद नव्हते, त्यावेळी नेत्रहीन व्यक्तीला पडद्यावर काय चालले आहे, हे समजण्यात अडचण येऊ शकत होती, त्यावेळी त्याला निवेदनाची जोड देण्यात आल्याचे रुम्मी यांनी सांगितले.


    नेत्रहीन आणि दृष्टीबाधितांनाही इतरांप्रमाणेच चित्रपटांचा आनंद घेता यावा यादृष्टीने टाकलेले हे पाऊल आहे, असे दीपेंद्र मनोचा म्हणाले. या व्यक्तींना चित्रपटाचा ओघ तुटू न देता आनंद घेता यावा यासाठी चित्रपटातल्या संवादाच्या मधल्या केवळ दृष्यात्मक भागासाठी भावनायुक्त निवेदन हे आव्हान असल्याचे नरेंद्र जोशी यांनी सांगितले.


    ध्वनींच्या माध्यमातून वर्णन या पद्धतीद्वारे पडद्यावर सुरु असलेल्या दृष्यांचे ध्वनीच्या माध्यमातून वर्णन केले जाते. ज्या ठिकाणी केवळ दृष्याद्वारे कथा पुढे सरकत असते, अशा ठिकाणी हे वर्णन केले जाते, ज्यामुळे दृष्टीहीन अथवा दृष्टीबाधितांनाही संपूर्ण चित्रपटांचा आनंद घेता येतो.


    48वा इफ्फी गोव्यात येत्या 28 तारखेपर्यंत सुरु राहणार आहे.


    Gopal /N.Chitale/ D.Rane

    
    
    (Release ID: 1510642) Visitor Counter : 6