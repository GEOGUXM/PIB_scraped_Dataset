      वाणिज्य आणि उदयोग मंत्रालय

      शांघाय सहकार्य संघटनेची बैठक आणि रशियाचे नेते व उद्योजक यांच्याबरोबर द्विपक्षीय चर्चेत सहभागी होण्यासाठी वाणिज्य आणि उद्योग मंत्री रशियात
      Posted On: 17 NOV 2017 1:15PM by PIB Mumbai


    नवी दिल्ली 17 नोव्हेंबर 201 7


    शांघाय सहकार्य संघटनेच्या बैठकीत सहभागी होण्यासाठी वाणिज्य आणि उद्योग मंत्री सुरेश प्रभू 15-17 नोव्हेंबर दरम्यान रशिया दौऱ्यावर आहेत. या दौऱ्यात ते द्विपक्षीय बैठकाही घेतील. जून 2017 मध्ये भारत सदस्य बनल्यानंतर शांघाय सहकार्य संघटनेने आयोजित केलेली ही पहिलीच मंत्रीस्तरीय परिषद आहे. वाणिज्य आणि उद्योग मंत्री म्हणूनही प्रभू यांचा हा पहिलाच रशिया दौरा आहे.


    या दौऱ्यात वाणिज्य आणि उद्योग मंत्र्यांनी 15 नोव्हेंबर रोजी युरेशियन आर्थिक आयोगाच्या व्यापार विभागाचे सदस्य वेरोनिका निकिशिना यांची भेट घेतली आणि उभय पक्षांदरम्यान मुक्त व्यापार कराराच्या वाटाघाटींबाबत चर्चा केली. 16 नोव्हेंबर रोजी प्रभू यांनी रशियाच्या 30 उद्योजकांबरोबर गोलमेज बैठकीत भाग घेतला. यावेळी प्रभू यांनी सरकारच्या नवीन उपक्रमांची माहिती दिली. भारतात 24-26 फेब्रुवारी 2018 दरम्यान विशाखापट्टणम येथे होणाऱ्या भागीदारी शिखर परिषदेत सहभागी होण्याचे निमंत्रण त्यांनी उद्योजकांना दिले.


    16 नोव्हेंबर रोजी प्रभू यांनी रशियाच्या आर्थिक विकास मंत्र्यांची भेट घेतली आणि उभय देशांमधील द्विपक्षीय व्यापाराच्या सद्यस्थितीबाबत चर्चा केली.


    ते आज डेलोवाया येथे रशियाचे लघु आणि मध्यम उद्योग आणि निवडक गुंतवणुकदारांबरोबर स्वतंत्रपणे चर्चा करतील. तसेच रशियाचे व्यापार आणि उद्योग मंत्री डेनिस मंटूरोव यांची भेट घेऊन भारत-रशिया गुंतवणूक मजबूत करण्याबाबत चर्चा करतील.


    N.Sapre /S.Kane/P.Malandkar


    

    
    (Release ID: 1509975) Visitor Counter : 9