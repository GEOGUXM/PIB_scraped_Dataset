      अर्थ मंत्रालय

      भारतातल्या पहिल्या माहिती सुविधेचा मुंबईत शुभारंभ
      Posted On: 14 NOV 2017 3:27PM by PIB Mumbai


    मुंबई, 14 नोव्हेंबर 201 7


    नॅशनल ई-गव्हर्नन्स सर्व्हिस लिमिटेड या केंद्र सरकारच्या कंपनीची भारतातील पहिली माहिती सुविधा म्हणून नोंदणी झाली आहे. दिवाळखोरी आणि नादारी संहिता 2016 अंतर्गत माहिती सुविधा पुरवण्यासाठी काल मुंबईत या सुविधेच्या शुभारंभासाठी एका कार्यक्रमाचे आयोजन करण्यात आले.


    यावेळी आयबीबीआयचे अध्यक्ष एम.एस.साहू म्हणाले की आघाडीच्या बँका आणि सरकारी संस्थांनी नॅशनल ई-गव्हर्नन्स सर्व्हिस लिमिटेडची स्थापना केली आहे. कोणत्याही कर्जाबाबत धनकोने दिलेल्या माहितीची त्रयस्थामार्फत पडताळणी करुन कायदेशीर पुराव्यांची विश्वस्त संस्था अशी या कंपनीची भूमिका असेल. पडताळणी केलेली माहिती निर्धारित वेळेत पुरवणे हे एनईएसएलचे काम आहे.


    दिवाळखोरी आणि नादारी संहिता 2016 चे उद्दिष्ट स्पष्ट करताना ते म्हणाले की, ऋणकोने दिलेली खरी आर्थिक माहिती स्वीकारण्याची, साठवून ठेवण्याची आणि सहजपणे उपलब्ध करुन देण्याची गरज आहे, जेणेकरुन दिवाळखोरी संहितेअंतर्गत दावे निकाली काढता येतील. साहू म्हणाले की, दिवाळखोरीची समस्या आणि व्यवसाय सुलभता सुधारण्यासाठी आयबीसी उद्दिष्टे निश्चित करते.


    सेबीचे अध्यक्ष अजय त्यागी, एचडीएफसीचे अध्यक्ष दीपक पारेख आणि आघाडीच्या बँका आणि वित्त संस्थांचे वरिष्ठ अधिकारी यावेळी उपस्थित होते.


    माहिती सुविधेच्या गरजेबाबत एचडीएफसीचे अध्यक्ष दीपक पारेख म्हणाले की, खरी आर्थिक माहिती पुरवताना तिची गोपनीयता राखण्याचे आव्हान एनईएसएल पुढे आहे.


    सेबीचे अध्यक्ष अजय त्यागी म्हणाले की, आर्थिक माहितीची गोपनीयता राखणे हे कठीण काम आहे. केवळ 14 दिवसांत कायदेशीर समस्या सोडवण्यासाठी भारतातील पहिल्या माहिती सुविधेची स्थापना हे चांगले लक्षण आहे.


    B.Gokhale /S.Kane/D.Rane

    
    
    (Release ID: 1509426) Visitor Counter : 19