      माहिती आणि प्रसारण मंत्रालय

      इफ्फी 2017 मध्ये ॲटम इगोयान यांचा मास्टर क्लास
      Posted On: 27 NOV 2017 10:29PM by PIB Mumbai


    नवी दिल्ली , 27 नोंव्हेबर 201 7


    48 व्या भारतीय आंतरराष्ट्रीय चित्रपट महोत्सवाच्या आठव्या दिवशी कॅनडाचे नाटय आणि चित्रपट दिग्दर्शक, लेखक आणि निर्माता ॲटम इगोयान यांनी एक विशेष अभ्यासवर्ग भरवला. ॲटम इगोयान हे कॅनडामध्ये सुप्रसिध्द दिग्दर्शक असून त्यांच्या अनेक चित्रपटांनी आंतरराष्ट्रीय स्तरावर नावलौकिक मिळवला आहे. “ एक्झॉटिका ” या त्यांच्या चित्रपटाने 1994 साली कानमध्ये FIPRESCI पुरस्कार पटकावला होता तर “ स्वीट हिअर आफ्टर ” या समिक्षकांनी गौरवलेल्या चित्रपटाला अकादमी पुरस्कारांसाठी दोन गटांमध्ये नामांकने प्राप्त झाली होती.


    इफ्फी 2017 मध्ये ॲटम इगोयान यांनी भरवलेला मास्टर क्लास होतकरु चित्रपट निर्मात्यांसाठी परवणी ठरला. चित्रपट दिग्दर्शनाची शैली आणि दिग्दर्शनाच्या इतर पैलूंबाबत या विशेष वर्गात त्यांनी प्रामुख्याने चर्चा केली. “ कोणत्याही चित्रपटासाठी काम करतांना दिग्दर्शकाने प्रेक्षकाच्या नजरेतून कल्पना केली पाहिजे, असे केले तरच तुम्हाला अभिप्रेत असलेली कलाकृती सादर करता येईल. माझ्या चित्रपटांमधून, त्यांच्या बांधणीमधून, कथाकथनांमधून आणि परिस्थितीमधून प्रदर्शित केलेले सर्व काही सत्य आणि नैसर्गिक भासले पाहिजे ” , असे मत इगोयान यांनी या वर्गात संवाद साधतांना व्यक्त केले.


    इगोयान यांनी इफ्फी 2017 मध्ये सहभागी होण्याची तयारी दर्शविल्यामुळे अतिशय आनंद झाल्याचे सुनित टंडन यांनी सांगितले. त्यांचे चित्रपट इफ्फीमध्ये नेहमीच प्रदर्शित केले जातात. त्यांनी व्यक्तिश: येथे उपस्थित राहणे हा आनंददायी अनुभव असल्याचेही ते म्हणाले.


    गोव्यामध्ये 20 ते 28 नोव्हेंबर 2017 या अवधीत 48 व्या भारतीय आंतरराष्ट्रीय चित्रपट महोत्सवाचे आयोजन करण्यात आले आहे.


    G.Chippalkatti /M.Pange/Anagha

    
    
    (Release ID: 1511115) Visitor Counter : 8