      પ્રધાનમંત્રીનું કાર્યાલય

      જીસીસીએસ 2017માં પ્રધાનમંત્રીનાં સંબોધનનો મૂળપાઠ
      Posted On: 23 NOV 2017 11:35AM by PIB Ahmedabad


    શ્રીલંકાના પ્રધાનમંત્રી મહામહિમ શ્રી રાનિલ વિક્રમસિંઘે ,


    ભારત અને વિદેશના મંત્રીઓ


    આઈટીયુના સેક્રેટરી જનરલ ,


    અન્ય માનનીય મહાનુભાવો


    120 દેશોમાંથી આવેલા પ્રતિનિધિઓ


    વિદ્યાર્થીઓ ,


    સન્નારીઓ અને સજ્જનો ,


    સાયબર સ્પેસ અંગેની વૈશ્વિક પરિષદ માટે હું આપ સહુનું નવી દિલ્હીમાં સ્વાગત છું . વિશ્વભરમાં ઈન્ટરનેટનાં માધ્યમથી આ કાર્યક્રમમાં ભાગ લઈ રહેલા તમામ લોકોનું પણ હું સ્વાગત કરું છું .


    મિત્રો ,


    આપણે સહુ જાણીએ છીએ કે છેલ્લા કેટલાક દાયકાઓમાં સાયબર સ્પેસને કારણે દુનિયામાં કેવું પરિવર્તન આવ્યું છે . અહીં ઉપસ્થિત લોકોમાં વરિષ્ઠ પેઢીને 70 અને 80 ના દાયકાની મસમોટી મેઇનફ્રેમ કોમ્પ્યુટર સિસ્ટમ્સ યાદ હશે . એ પછી અત્યાર સુધીમાં ઘણું બધું બદલાયું . ઈમેઇલ અને પર્સનલ કોમ્પ્યુટર્સને કારણે નેવુંના દાયકામાં નવી ક્રાંતિ આવી . એને પગલે સોશિયલ મીડિયાનું આગમન થયું અને મોબાઈલ ફોન , ડેટા સ્ટોરેજ તેમજ કોમ્યુનિકેશન માટેનાં મહત્ત્વનાં સાધનો બન્યાં . ઈન્ટરનેટ ઑફ થિન્ગ્સ અને આર્ટિફિશિયલ ઈન્ટેલિજન્સ જેવી અભિવ્યક્તિઓ હવે સામાન્ય બની ગઈ છે . આ સૂચવે છે કે, પરિવર્તન ચાલુ છે , હવે કદાચ વધુ ઝડપે ચાલુ છે .


    ડિજિટલ ક્ષેત્રે આ વેગવંતા વિકાસને ભારતમાં થયેલા ધરખમ ફેરફારોમાં પ્રતિબિંબિત થયેલો જોઈ શકાય છે . ભારતના આઈટી ટેલેન્ટને વિશ્વભરમાં સન્માન મળ્યું . ભારતીય આઈટી કંપનીઓએ વૈશ્વિક સ્તરે નામના મેળવી .


    આજે ડિજિટલ ટેકનોલોજી મહા શક્તિશાળી બનીને ઊભરી આવી છે . તેના પગલે વધુ કાર્યક્ષમ રીતે સેવાઓ આપવાનો તેમજ સુશાસનનો માર્ગ મોકળો બન્યો છે . તેના કારણે શિક્ષણથી માંડીને સ્વાસ્થ્ય સુધીનાં ક્ષેત્રોમાં વધારે પ્રગતિ જોવા મળી રહી છે . અને તે વ્યાપાર અને અર્થતંત્રનાં ભાવિ ઘડતરમાં પણ મદદગાર બની રહી છે . આ પ્રત્યેક માર્ગો દ્વારા તે સમાજનાં વંચિત વર્ગને વધુ તકો આપે છે . વધુ બારીકાઈથી જોઈએ તો , ડિજિટલ ટેકનોલોજીએ સમાન વિશ્વ , જ્યાં ભારત જેવા વિકસતા દેશો વિકસિત દેશો સાથે સમાન કક્ષાએ સ્પર્ધા કરી શકે , તેવા વિશ્વના સર્જન માટે યોગદાન આપ્યું છે .


    મિત્રો ,


    ટેકનોલોજી અવરોધો દૂર કરે છે . અમે માનીએ છીએ કે તે " વસુધૈવ કુટુંબકમ " - સમગ્ર વિશ્વ એક પરિવારનાં ભારતીય દર્શનને સમર્થન આપે છે . આ અભિવ્યક્તિ અમારી પ્રાચીન , વ્યાપક પરંપરાઓ પ્રતિબિંબિત કરે છે . ટેકનોલોજી દ્વારા અમે આ અભિવ્યક્તિને અને ખરેખર તો શ્રેષ્ઠ લોકશાહી મૂલ્યોને સાર્થક કરી શકીએ છીએ .


    અમે , ભારતમાં ટેકનોલોજીનાં માનવીય ચહેરાને પ્રાધાન્ય આપીએ છીએ અને સુધારા માટે તેને માટે ઉપયોગમાં લઈએ છીએ . હું એને “ ઈઝ ઑફ લિવિંગ ” કહીશ , ભારત સરકાર ડિજિટલ પહોંચ દ્વારા સશક્તીકરણનું ધ્યેય ધરાવે છે અને તેના માટે સવિશેષ પ્રતિબદ્ધ છે . ડિજિટલ ઈન્ડિયા વિશ્વનો સૌથી મોટો ટેકનોલોજી આધારિત પરિવર્તનકારી કાર્યક્રમ છે , જે અમારા નાગરિકો માટે ડિજિટલ સેવાઓ ઉપલબ્ધ બનાવવાનો માર્ગ ખોલે છે . અમે મોબાઈલ પાવર એટલે કે એમ - પાવરનો ઉપયોગ નાગરિકોને એમ્પાવર ( સશક્ત ) બનાવવા માટે કરીએ છીએ .


    મને ખાતરી છે કે, તમારામાંના મોટા ભાગના લોકો વ્યક્તિની વિશિષ્ટ બાયોમેટ્રિક ઓળખ - આધાર વિશે જાણતા હશે . અમે આ ઓળખનો ઉપયોગ અમારા લોકોને લાંબી કતારો અને જટિલ પ્રક્રિયાઓમાંથી મુક્ત કરવા માટે કર્યો છે . પહેલું , અમારા જન - ધન બેન્ક ખાતા દ્વારા નાણાંકીય સમાવેશીકરણ , બીજું , આધારનું પ્લેટફોર્મ , અને ત્રીજું , મોબાઈલ ફોન - આ ત્રણ પરિબળોએ ભ્રષ્ટાચાર ઘટાડવામાં ઘણી મદદ કરી છે . અમે એને જામ - જેએએમ અથવા તો જામ ટ્રિનિટી કહીએ છીએ . સબસીડીઓ શ્રેષ્ઠ આયોજન મારફતે તેના લક્ષ્ય સુધી પહોંચે તે માટે જામ ટ્રિનિટીએ અત્યાર સુધીમાં આશરે 10 અબજ ડોલરની ઉચાપતો અટકાવી છે .


    “ ઈઝ ઑફ લિવિંગ ” માટે ડિજિટલ ટેકનોલોજી કેવી રીતે શ્રેષ્ઠ મદદગાર બને એ માટે હું કેટલાંક ઉદાહરણો આપું છું .


    આજે ખેડૂત માટીની ચકાસણીના પરિણામો - નિષ્ણાતની સલાહ અને પોતાના પાક માટે શ્રેષ્ઠ ભાવ જેવી વિવિધ સેવાઓ માત્ર એક બટન દબાવીને મળેવી શકે છે . એક નાનો ઉદ્યોગસાહસિક પણ સરકારની ઈ - માર્કેટપ્લેસ પર રજિસ્ટ્રેશન કરીને સરકારને ચીજવસ્તુઓ સપ્લાય કરવા માટે સ્પર્ધાત્મક બિડ ભરી શકે છે . એને જેમ વધુ બિઝનેસ મળે , તેમ તે સરકારનો ઉપલબ્ધિ ખર્ચ ઘટાડી પણ શકે . આને પગલે કાર્યક્ષમતા વધે અને લોકોનાં નાણાંનું વધુ મૂલ્ય મળે .


    પેન્શનરોએ હવે પોતે જીવિત છે એનો પુરાવો આપવા માટે બેન્ક અધિકારી સમક્ષ જાતે ઉપસ્થિત થવાની જરૂર નથી રહી . આજે , પેન્શનર પોતાના આધાર - બાયોમેટ્રિક પ્લેટફોર્મનો લાભ લઈને ઓછામાં ઓછા શારીરિક પ્રયત્ન દ્વારા આ પુરાવો આપી શકે છે .


    આઈટી ક્ષેત્રે નોકરીઓમાં મહિલાઓ નોંધપાત્ર હિસ્સો ધરાવે છે . ડિજિટલ ટેકનોલોજીને કારણે મહિલાઓનું નેતૃત્ત્વ ધરાવતા કેટલાંક નવાં સાહસો શરૂ થયાં છે . આ રીતે , આઈટી ક્ષેત્રે જાતિ સશક્તિકરણમાં પણ યોગદાન આપ્યું છે .


    ભારતના નાગરિકો વધુને વધુ માત્રામાં કેશલેસ ટ્રાન્ઝેક્શન્સ અપનાવી રહ્યા છે . આ માટે અમે ભારત ઈન્ટરફેસ ફોર મની - ભીમ નામની એપ્લિકેશન વિકસાવી છે . આ એપ ઓછી રોકડ અને ભ્રષ્ટાચાર મુક્ત સમાજની ચળવળમાં મદદગાર બની રહી છે .


    આ ઉદાહરણો શાસનનાં સુધારામાં ટેકનોલોજીની તાકાત દર્શાવે છે .


    મિત્રો ,


    અમે સહભાગિતા કે જન ભાગીદારી ધરાવતા શાસન માટે ડિજિટલ ક્ષેત્રનો ઉપયોગ કરી રહ્યા છીએ . જ્યારે અમે મે , 2014 માં સત્તા સંભાળી , ત્યારે ઘણા લોકો , ખાસ કરીને યુવાનોએ દેશ માટે પોતાના વિચારો અને કાર્યો જણાવવાની પ્રબળ ઈચ્છા વ્યક્ત કરી હતી . અમારૂ દ્રઢપણે માનવું છે કે એવા લાખો ભારતીયો છે , જેમના પરિવર્તનકારી વિચારો , ભારતને નવી ઊંચાઈઓ પર લઈ જવા માટે મહત્ત્વપૂર્ણ બની શકે છે .


    એટલે અમે નાગરિકો સાથેનાં સંબંધો સ્થાપવા માટે MyGov પોર્ટલ શરૂ કર્યું . આ પ્લેટફોર્મ પર નાગરિકો , મહત્ત્વના મુદ્દાઓ અંગે પોતાના વિચારો અને મંતવ્યો રજૂ કરી શકે છે . અમને અનેક મહત્ત્વપૂર્ણ નીતિવિષયક બાબતોમાં હજારો મૂલ્યવાન સૂચનો મળે છે . આજે સરકારનાં જુદા જુદા અભિયાનો માટે અનેક લોગો અને પ્રતિકની ડિઝાઈનો મળે છે , તે MyGov પર લોકો દ્વારા મળતા પ્રતિસાદ અને યોજાતી સ્પર્ધાઓનું પરિણામ છે . અલબત્ત , પ્રધાનમંત્રીનાં કાર્યાલય માટે જે એક સત્તાવાર એપ છે , એ સુદ્ધાં MyGov પર યોજાયેલી સ્પર્ધાનું જ પરિણામ છે . આ એપને યુવાનોનો જબરદસ્ત પ્રતિસાદ મળ્યો છે . ટેકનોલોજી , લોકશાહીને કેવી રીતે વધુ મજબૂત બનાવી શકે એનું ઉત્કૃષ્ટ ઉદાહરણ MYGOV વી છે . હું તમને બીજું ઉદાહરણ આપું . મેં જ્યારે કાર્યભાર સંભાળ્યો , ત્યારે મને લાગ્યું કે સરકારની કામગીરીમાં બિનજરૂરી જટિલતાઓને કારણે તેમજ ચોક્કસ લક્ષ્ય ધરાવતા નિર્ણયોના અભાવે સરકારના ઘણી અગત્યની યોજનાઓ અને અભિયાનો ઘણીવાર ઠેબે ચઢે છે . એટલે અમે પ્રોએક્ટિવ ગવર્નન્સ ફોર ટાઈમ્લી ઈમ્પલીમેન્ટેશન - પ્રગતિ નામે સાયબરસ્પેસ આધારિત પ્લેટફોર્મ શરૂ કર્યું . હિન્દીમાં પ્રગતિ એટલે વિકાસ .


    દરેક મહિનાના છેલ્લા બુધવારે હું પ્રગતિ સેશન માટે ટોચના કેન્દ્રિય તેમજ રાજ્ય સરકારના અધિકારીઓને મળું છું . ટેકનોલોજીએ જડ માનસિકતાનાં અવરોધો દૂર કર્યા . અમે અમારી પોત - પોતાની ઓફિસોમાં બેઠા બેઠા , સાયબર દુનિયાની મદદથી શાસનનાં મહત્ત્વનાં મુદ્દાઓ વિશે ચર્ચા કરીએ છીએ અને ઉકેલ લાવીએ છીએ . મને તમને જણાવતા આનંદ થાય છે કે, પ્રગતિનાં માધ્યમથી યોજાતી સમીક્ષાઓને પગલે સહમતિ સાધીને દેશના વ્યાપક હિતમાં નિર્ણય લેવાની પ્રક્રિયા ઝડપી બની છે . પ્રગતિને કારણે અબજો ડોલરના તુમારશાહીમાં અટવાઈ પડેલી નિર્માણકારી યોજનાઓ ફરી શરૂ કરી શકાઇ છે .


    નરેન્દ્ર મોદી મોબાઈલ એપ દ્વારા મેં મારી જાતે પણ કેટલાક પ્રયત્નો કર્યા . આ એપને કારણે નાગરિકો સાથેના મારા સંપર્કો વધુ ગાઢ બન્યા છે . એપ દ્વારા મને ઘણાં ઉપયોગી સૂચનો મળે છે .


    આજે , અમે ઉમંગ નામની મોબાઈલ એપ શરૂ કરી છે , જે સો કરતાં પણ વધુ નાગરિક કેન્દ્રી સેવાઓ આપશે . કેન્દ્ર અને રાજ્ય સરકારોનાં અનેક જુદા જુદા વિભાગો દ્વારા આ સેવાઓ પૂરી પાડવામાં આવશે . આ સંકલિત અભિગમને કારણે આ વિભાગોનાં કામકાજમાં " પિયર પર્ફોર્મન્સ પ્રેશર " નું સ્તર આપોઆપ ઉમેરાશે .


    મિત્રો ,


    વિશ્વ સમુદાય સમક્ષ અમને અમારા અનુભવો અને સફળતાની કથાઓ જણાવતાં આનંદ થાય છે . બીજી તરફ , ભારત ડિજિટલ ટેકનોલોજીનાં ઉપયોગથી શિક્ષણ અને સ્વાસ્થ્ય માટે માપી શકાય તેવાં મોડેલ્સ અને નવીન ઉકેલો શોધવા આતુર છે . અમે સાયબરસ્પેસને વિકલાંગોની તાકાત પણ બનાવવા ઈચ્છીએ છીએ . તાજેતરમાં , 36 કલાકની હેકેથોન દરમિયાન કોલેજના વિદ્યાર્થીઓએ સૂચવેલી દીર્ઘકાલીન સમસ્યાઓનાં ઉકેલો મંત્રાલયોએ હાથ પર લીધાં છે . અમે વૈશ્વિક અનુભવોમાંથી શીખવા માંગીએ છીએ અને શ્રેષ્ઠ પદ્ધતિઓ અપનાવવા માંગીએ છીએ . અમે માનીએ છીએ કે જો આપણે સહુ સાથે વિકાસ સાધીએ તો જ વિકાસ શક્ય બને છે .


    નવિનીકરણ માટે સાયબરસ્પેસ મહત્ત્વપૂર્ણ ક્ષેત્ર રહ્યું છે . આજે અમારા સ્ટાર્ટઅપ્સ રોજિંદી સમસ્યાઓના ઉકેલો આપવા અને લોકોનું જીવનધોરણ સુધારવા માટે કાર્યરત છે . મને વિશ્વાસ છે કે વૈશ્વિક રોકાણકાર સમુદાય , ભારતના સ્ટાર્ટઅપ ક્ષેત્રમાં રહેલી પારાવાર સંભાવનાઓને ઓળખશે . એમાં રોકાણ કરવા માટે અને ભારતીય સ્ટાર્ટઅપ્સની પ્રારંભિક કથાનો હિસ્સો બનવા હું આપને આમંત્રણ આપું છું .


    મિત્રો ,


    ઈન્ટરનેટની પ્રકૃતિ જ સમાવેશકતાની છે , અનોખા વિશિષ્ટપણાની નહીં . તે પહોંચની ન્યાયસંગતતા અને તકની સમાનતા આપે છે . આજનો વાર્તાલાપ ફેસબૂક , ટ્વીટર અને ઈન્સ્ટાગ્રામનાં વપરાશકર્તાઓ વચ્ચે આકાર લઈ રહ્યો છે . સોશિયલ મીડિયાનાં પ્લેટફોર્મ્સ પર સૌ કોઈ સાયબરસ્પેસનાં માધ્યમથી ભાગ લઈ રહ્યાં છે . સ્ટુડિયોમાંથી નિષ્ણાતો જે સમાચારો કહે છે , તે હવે સોશિયલ મીડિયા પર ચર્ચાતા અનુભવોનો પડઘો હોય છે . આ સંક્રાંતિ , જેમાં કુશળતા અને અનુભવનું મિશ્રણ છે , તે સાયબર વિશ્વની દેન છે . યુવાનો દ્વારા પોતાની સર્જનાત્મકતા , કાબેલિયત અને ક્ષમતા દર્શાવવા માટે ઈન્ટરનેટ આદર્શ પ્લેટફોર્મ બન્યું છે , પછી તે આંતરસૂઝ ધરાવતા બ્લોગ હોય , સુંદર મ્યુઝિકલ પ્રસ્તુતિ હોય , આર્ટવર્ક હોય કે અભિનય .. બધુ અમાપ છે .


    મિત્રો ,


    અધિવેશનનું વિષય - વસ્તુ - " સાતત્યપૂર્ણ વિકાસ માટે સલામત અને સમાવેશક સાયબરસ્પેસ ", પણ માનવજાત માટે આ અગત્યની સંપત્તિ સુરક્ષિત કરવાના મહત્ત્વ પર ભાર મૂકે છે . વૈશ્વિક સમુદાયે સાયબર - સલામતિની સમસ્યાનો ઉકેલ નિશ્ચયપૂર્વક તેમજ આત્મવિશ્વાસ સાથે ઉકેલવાની જરૂર છે . સાયબરસ્પેસ ટેકનોલોજી આપણા લોકો માટે શક્તિસ્વરૂપ બની રહેવી જોઈએ .


    ઓપન અને એક્સેસિબલ ( મુક્ત અને સરળ પહોંચ ધરાવતા ) ઈન્ટરનેટની શોધ ઘણીવાર નબળાઈ બની જાય છે . વેબસાઈટ હેક થવાની અને ડિફેસ થઈ જવાના સમાચારો મસમોટાં જોખમોનાં એંધાણમાત્ર છે . એ સૂચવે છે કે સાયબર હુમલાઓ , ખાસ કરીને લોકશાહી દેશો માટે ઘણો મોટો પડકાર છે . આપણે એ બાબતની ખાતરી મેળવવી જોઈએ કે આપણા સમાજના નબળા વર્ગો , સાયબર ગુનેગારોના છળકપટમાં ન ફસાય . સાયબર સલામતિનાં જોખમો પ્રત્યે સજગતા રોજિંદા જીવનનો હિસ્સો બનવી જોઈએ .


    જે ક્ષેત્રો પ્રત્યે વધુ ધ્યાન આપવાનું છે , તેમાંનું એક સાયબર ક્ષેત્રના પડકારોને પહોંચી વળવા સુસજ્જ અને સક્ષમ વ્યવસાયિકોને તાલીમ આપવાનું છે . સાયબર - યોદ્ધાઓ , જે સાયબર - હુમલાઓ સામે સતત સજાગ રહે . હેકિંગ જેવો શબ્દ ભલે નકારાત્મક ભાવના જન્માવતો લાગે , પરંતુ તે રોમાંચક બની શકે છે . સાયબર સંરક્ષણ , યુવાનો માટે કારકિર્દીનો એક આકર્ષક અને કાર્યક્ષમ વિકલ્પ બની શકે તે આપણે સુનિશ્ચિત કરવું જરૂરી છે .


    આ સંબંધે , ડિજિટલ સ્પેસ , આતંકવાદ અને ત્રાસવાદની અંધારી આલમ માટે રમતનું મેદાન ન બની જાય તે સુનિશ્ચિત કરવાની જવાબદારી રાષ્ટ્રોની છે . સિક્યોરિટી એજન્સીઝ વચ્ચે માહિતીનું આદાનપ્રદાન અને સંકલન , આ સતત બદલાતા જતા પડકારનો સામનો કરવા અત્યંત જરૂરી છે .


    આપણે નિશ્ચિત રૂપે , એક તરફ ગુપ્તતા અને મુક્તપણા તેમજ બીજી તરફ રાષ્ટ્રની સુરક્ષા વચ્ચે સંતુલન રાખીને ચાલી શકીએ એમ છીએ . સાથે મળીને આપણે વિશ્વ તેમજ મુક્ત પ્રણાલિઓ વચ્ચેના તફાવતો દૂર કરી શકીએ તેમ છીએ અને બીજી તરફ રાષ્ટ્ર માટે મહત્વની કાયદાકીય જરૂરિયાતો પણ પૂર્ણ કરી શકીએ તેમ છીએ .


    મિત્રો ,


    વિકસી રહેલી ડિજિટલ ટેકનોલોજી આપણા ભવિષ્યને એવી રીતે અસર કરી શકે છે , જેનું આપણે અત્યારે અનુમાન પણ કરી શકતા નથી . પારદર્શિતા , ગુપ્તતા , વિશ્વાસ અને સુરક્ષાના મહત્ત્વના પ્રશ્નો તરફ ધ્યાન આપવું જરૂરી છે . ડિજિટલ ટેકનોલોજી માનવજાતને સશક્ત બનાવે છે . આપણે એ સુનિશ્ચિત કરવું જોઈએ કે તેની આ જ ભૂમિકા ચાલુ રહે .


    આ પ્રસંગે વિશાળ સંખ્યામાં બહુવિધ હિસ્સેદારો ઉપસ્થિત છે , જે આ મંચને મળેલા વૈશ્વિક સમર્થનનો પુરાવો છે . રાષ્ટ્ર , રાજ્યો , ઉદ્યોગ , શિક્ષણ જગત અને નાગરિક સમાજ , સહુ ઔપચારિક સહયોગી માળખા માટે કાર્યરત બને તે જરૂરી છે . આને કારણે સલામત સાયબરસ્પેસ ઉપલબ્ધ થશે , જે જીવનની ગુણવત્તા સુધારશે .


    મિત્રો ,


    સંખ્યાની દ્રષ્ટિએ કદાચ આ , આ પ્રકારની સૌથી મોટી પરિષદ હોઈ શકે . મને કહેવાયું હતું કે તમામ પશ્ચાદ્ભૂમિકા અને લોજિસ્ટિક્સ ડિજિટલ પદ્ધતિ દ્વારા સંચાલિત કરવામાં આવશે . મને આશા છે કે સમગ્ર વિશ્વમાંથી પધારેલા પ્રતિનિધિઓને પરિષદમાં સુગમ અને અમર્યાદ અનુભવ મળે . તમને સહુને આ પરિષદમાં ફળદાયી અને ઉપયોગી વિચારો અને પરિણામો મળે તેવી શુભેચ્છાઓ સાથે વિરમું છું . ફરી એકવાર , હું આપ સહુનું સ્વાગત કરું છું અને પરિષદને તમામ સફળતાઓ સાંપડે તેવી શુભેચ્છાઓ પાઠવું છું .


    આભાર .


    NP/J.Khunt/GP/RP

    
    
    (Release ID: 1510702) Visitor Counter : 77
    
    
      Read this release in: English , Tamil , Kannada