      માહિતી અને પ્રસારણ મંત્રાલય

      ગોવામાં આજે ઇન્ટરનેશનલ ફિલ્મ ફેસ્ટિવલ ઓફ ઇન્ડિયા (આઇએફએફઆઈ)નું ઉદ્ઘાટન થશે
      Posted On: 20 NOV 2017 12:37PM by PIB Ahmedabad


    ભારત સરકારનાં માહિતી અને પ્રસારણ મંત્રાલયનું પ્રેસ ઇન્ફોર્મેશન બ્યૂરો જૂની જીએમસી બિલ્ડિંગ ખાતે અત્યાધુનિક સુવિધાઓ સાથે સંપૂર્ણપણે કાર્યરત મીડિયા સેન્ટર ધરાવે છે , જે ઇફ્ફી 2017ની દરરોજની પ્રવૃત્તિ અને કાર્યક્રમોની વિગતો આપશે. ઇન્ટરનેશનલ ફિલ્મ ફેસ્ટિવલ ઓફ ઇન્ડિયા (આઇએફએફઆઈ) વિશેની માહિતી અધિકૃત મીડિયા પ્રતિનિધિઓને એસએમએસ , ઇ-મેલ , પ્રેસ અને ફોટો રિલીઝ દ્વારા ( pib.nic.in પર) મળશે. @PIB_India @PIBHindi @MIB_India @MIB_Hindi @PIB_Panaji @IFFIGoa @airnewsalerts @DDNewsLive @DDNational @prasarbharati સહિતનાં વિવિધ સોશિયલ મીડિયાનાં હેન્ડલ પર પણ આ માહિતી ઉપલબ્ધ રહેશે અને ઇન્ટરનેશનલ ફિલ્મ ફેસ્ટિવલ ઓફ ઇન્ડિયા – 2017ની માહિતી અને ફોટો રિયલ ટાઇમમાં આપશે. IFFI Goa , Ministry of I&B , PIB New Delhi અને PIB Goa નાં ફેસબુક પેજ પર તાજેતરની માહિતી પણ ઉપલબ્ધ થશે. ઉપરાંત મુખ્ય કાર્યક્રમોનું લાઇવ સ્ટ્રીમિંગ YouTube Channel of Press Information Bureau પર ઉપલબ્ધ થશે. #IFFI 2017નો ઉપયોગ સોશિયલ મીડિયા પર ફેસ્ટિવલને પ્રમોટ કરવા માટે થાય છે. ઇફ્ફી - 2017નાં ઉદ્ઘાટન અને સમાપન સમારંભોનું જીવંત પ્રસારણ યુટ્યુબ , ફેસબુક અને મુખ્ય સોશિયલ મીડિયા પ્લેટફોર્મ અને પેરિસ્કોપ પર થાય છે.


    પત્રકાર પરિષદોની શરૂઆત 21મી નવેમ્બર , 2017થી થશે. શરૂઆતની પત્રકાર પરિષદ પ્રસિદ્ધ ફિલ્મમેકર માજિદ માજિદીની ફિલ્મ “ બેયન્ડ ધ ક્લાઉડ ” વિશે યોજાશે. આ પત્રકાર પરિષદને વિશાલ ભારદ્વાજ (સંવાદ લેખક) , ઇશાન ખટ્ટર (કલાકાર) , માલવિકા મોહનાન (કલાકાર) , રેઝા (ઇપી) , માજિદ માજિદી (નિર્દેશક) , એ. આર. રેહમાન (સંગીતકાર) , શરિન મંત્રી (નિર્માતા , નમહ પિક્ચર્સ) , સુજય કુટ્ટી (નિર્માતા , ઝી સ્ટુડિયો) , કિશોર અરોરા (નિર્માતા , નમહ પિક્ચર્સ) સંબોધિત કરશે. બીજી પત્રકાર પરિષદ “ કન્ટ્રી ફોકસ – કેનેડા ” પર કેન્દ્રિત હશે.


    ઇફ્ફી 2017એ સારી એવી ચર્ચા જગાવી છે , કે આ વર્ષે ઘણી બધી નવીનતાઓ જોવા મળશે. ઇન્ટરનેશનલ ફેડરેશન ઓફ પ્રોડ્યુસર્સ એસોસિએશન (એફઆઇએપીએફ) દ્વારા ગ્રેડ “ એ ” નો દરજ્જો ધરાવતા આ ફેસ્ટિવલમાં 82 દેશોની 195 ફિલ્મો પ્રદર્શિત થશે , જેમાં 10 ફિલ્મોનાં વર્લ્ડ પ્રીમિયર્સ યોજાશે , 10 એશિયન અને આંતરરાષ્ટ્રીય ફિલ્મોનાં પ્રીમિયર યોજાશે તથા સત્તાવાર કાર્યક્રમનાં ભાગરૂપે ભારતની 64 ફિલ્મોનાં પ્રીમિયર યોજાશે.


    ફેસ્ટિવલની શરૂઆત ચર્ચાસ્પદ નવી ફિચર ફિલ્મ “ બેયન્ડ ધ ક્લાઉડ ” થી થશે , જે પ્રસિદ્ધ ફિલ્મમેકર માજિદ માજિદીની ફિલ્મ છે તથા નમહ પિક્ચર્સ અને ઝી સ્ટુડિયો દ્વારા પ્રસ્તુત કરવામાં આવી છે. ફેસ્ટિવલનું સમાપન પાબ્લો સીઝર નિર્દેશિત ઇન્ડો આર્જેન્ટિયન કો-પ્રોડક્શન “ થિંકિંગ ઓફ ફિલ્મ ” નાં વર્લ્ડ પ્રીમિયર સાથે થશે. જ્યારે પ્રસિદ્ધ અભિનેતા શાહરૂખ ખાન ફેસ્ટિવલનાં ઉદ્ઘાટન સમારંભમાં વિશેષ અતિથિ તરીકે ઉપસ્થિત રહેશે , તેમજ સમાપન સમારંભમાં પ્રસિદ્ધ અભિનેતા સલમાન ખાન હાજર રહેશે. આ ઉપરાંત મનોરંજન ઉદ્યોગનાં અનેક વ્યાવસાયિકો , આંતરરાષ્ટ્રીય મહેમાનો , મહાનુભાવો અને ફિલ્મ સેલિબ્રિટીઓ ઉપસ્થિત રહેશે.


    પ્રેસ અને પ્રતિનિધિઓ માટે સ્ક્રીનિંગ 21મી નવેમ્બરથી શરૂ થશે , જેમાં ઇન્ડિયન પેનોરમા સેક્શનનું ઉદ્ઘાટન પણ થશે. આ સેક્શનનું ઉદ્ઘાટન પ્રસિદ્ધ અભિનેત્રી શ્રીદેવી કરશે. આ જ દિવસે ઇફ્ફી 2017 કન્ટ્રી ફોકસ ઓન કેનેડાની ભવ્ય રેડ કાર્પેટ સાથે ઉજવણી થશે , જેમાં કેનેડાનાં પ્રસિદ્ધ કલાકારો અને સેલિબ્રિટીઓ સામેલ થશે. કન્ટ્રી ફોકસ કેનેડાનું આયોજન કેનેડાની સરકાર સાથે ટેલીફિલ્મ કેનેડાનાં સહયોગથી કર્યું છે , જેનો વિચાર ટોરોન્ટો ઇન્ટરનેશનલ ફિલ્મ ફેસ્ટિવલમાંથી જન્મ્યો હતો.


    ઇફ્ફી 2017નાં આંતરરાષ્ટ્રીય સ્પર્ધા વિભાગમાં રૂ. 1 કરોડનું કુલ રોકડ ઇનામ છે , જેમાં ચાલુ વર્ષે ગોલ્ડન અને સિલ્વર પીકોક એવોર્ડ માટે સ્પર્ધા માટે શ્રેષ્ઠ 15 ફિલ્મો દર્શાવવામાં આવશે. આંતરરાષ્ટ્રીય સ્પર્ધાનાં નિર્ણાયકમંડળનું નેતૃત્વ પ્રસિદ્ધ ફિલ્મનિર્માતા મુઝફ્ફર અલી કરશે , જેઓની સાથે નિર્ણાયક મંડળનાં સભ્યોમાં ફેસ્ટિવલ ડિરેક્ટર ઓસ્ટ્રેલિયાનાં મેક્સાઇન વિલિયમ્સન , ઇઝરાયેલનાં એક્ટર-ડિરેક્ટર ત્ઝાહી ગ્રાડ , રશિયન સિનેમાટોગ્રાફર વ્લાદિસ્લાવ ઓપેલીન્ટ્સ , બ્રિટનનાં ડિરેક્ટર અને પ્રોડક્શન ડિઝાઇનર રોજર ક્રિશ્ચિયન સામેલ છે.


    ફેસ્ટિવલની આ એડિશન માટે સમગ્ર વિશ્વમાંથી ક્લાસિક ફિલ્મોને ફરી એક વાર તૈયાર કરવામાં આવી છે , જેમાં તાજેતરમાં પૂર્ણ થયેલ ફ્રિત્ઝ લાંગનાં મેટ્રોપોલિસ અને તાર્કોવ્સ્કીસ સેક્રિફાઇસ જેવી કેટલીક પ્રસિદ્ધ ફિલ્મોનું પુનઃનિર્માણ પૂરૂ થયું છે. વળી આ એડિશનમાં મોટી સંખ્યામાં મહિલા ફિલ્મમેકર્સ (30થી વધારે)ની ફિલ્મો પણ પ્રસ્તુત થશે.


    આ વર્ષનાં ફેસ્ટિવલમાં અનેક નવી બાબતો રજૂ થશે. જેમાં ઇફ્ફી 2017માં જેમ્સ બોન્ડ શ્રૃંખલાની પ્રસિદ્ધ ફિલ્મો ખાસ દર્શાવવામાં આવશે. આ સેક્શનમાં જેમ્સ બોન્ડનું આઇકોનિક પાત્ર ભજવનાર વિવિધ અભિનેતાઓને ચમકાવતી કુલ 9 ફિલ્મો દર્શાવવામાં આવશે. ઉપરાંત ફેસ્ટિવલમાં વેનિસ ઇન્ટરનેશનલ ફિલ્મ ફેસ્ટિવલ સાથે પ્રથમ પ્રકારનાં જોડાણ સ્વરૂપે બાયનલ કોલેજનાં યુવાન ફિલ્મમેકર્સની 4 ફિલ્મો પ્રસ્તુત થશે. આ વિશે વેનિસ ઇન્ટરનેશનલ ફિલ્મ ફેસ્ટિવલનાં ડિરેક્ટર આલ્બર્ટો બાર્બરાએ કહ્યું હતું કે , “ હું સહયોગ માટે ખાસ કરીને ઇફ્ફીનો આભારી છું , જેણે વેનિસ ફિલ્મ ફેસ્ટિવલને બાયનેલ કોલેજ સિનેમાની ફ્રેમમાં નિર્મિત ચાર ફિલ્મો પ્રદર્શિત કરવાની તક આપી છે. આ યોજના પર અમને ગર્વ છે , કેમ કે અમને દુનિયાભરનાં તમામ યુવાન ફિલ્મમેકર્સને સહયોગ મેળવવા સારૂ પરિણામ મળ્યું છે. મને ખાતરી છે કે પ્રતિષ્ઠિત ઇફ્ફીનાં દર્શકો આ નાનાં બજેટની ફિલ્મોની ગુણવત્તાની પ્રશંસા કરશે તથા અમારી બંને સંસ્થાઓનાં સહિયારા પ્રયાસની સરાહના કરશે. હું ઇચ્છું છું કે અમે આ સહયોગ જાળવી રાખીશું , જે સારાં સિનેમા માટેનાં પ્રેમ અને યુવાન પ્રતિભાશાળી ફિલ્મ મેકર્સનાં ઉત્સાહન પર આધારિત છે. ”


    ફેસ્ટિવલની 2017ની એડિશનમાં વર્ચ્યુલ રિયાલિટી અને ઓગમેન્ટેડ રિયાલિટી એક્ટિવિટીઝની મિક્સ્ડ રિયાલિટી સાઇડબારનું આયોજન પણ થશે તેમજ મનોરંજન ઉદ્યોગનાં દિગ્ગજો દ્વારા શ્રેણીબદ્ધ માસ્ટર ક્લાસ અને પેનલ ડિસ્કશન યોજાશે , જેમાં પ્રસિદ્ધ ફિલ્મનિર્માતાઓ એટોમ ઇગોયાન , શેખર કપૂર , નિતેશ તિવારી અને ફરાહ ખાન તેમજ ઓસ્કાર વિજેતા સાઉન્ડ ડિઝાઇનર ક્રેગ માન સામેલ થશે.


    ઇફ્ફી 2017માં પ્રતિષ્ઠિત ઇન્ડિયન ફિલ્મ પર્સનાલિટી ઓફ ધ યર એવોર્ડ સુપ્રસિદ્ધ અને મહાન અભિનેતા અમિતાભ બચ્ચને તથા લાઇફટાઇમ એચિવમેન્ટ એવોર્ડ પ્રસિદ્ધ કેનેડિયન ડિરેક્ટર એટોમ ઇગોયાનને એનાયત થશે.


    NP/ GP

    
    
    (Release ID: 1510589) Visitor Counter : 90
    
    
      Read this release in: English