      पर्यावरण, वन एवं जलवायु परिवर्तन मंत्रालय

      एनसीआर क्षेत्र की सभी राज्‍य सरकारें वायुप्रदूषण से निपटने के लिए प्रभावी कदम उठाएं: डॉ. हर्षवर्धन
      
      वायु प्रदूषण के प्रबंधन के लिए लंबी अवधि तक सतत कार्रवाई की आवश्‍यकता-पर्यावरण मंत्री;

      Posted On: 07 NOV 2017 8:44PM by PIB Delhi

    केंद्रीय पर्यावरण वन और जलवायु परिवर्तन मंत्री डॉ.हर्षवर्धन ने राष्‍ट्रीय राजधानी क्षेत्र वाली सभी राज्‍य सरकारों से वायु प्रदूषण से निपटने के लिए प्रभावी कदम उठाने की अपील की है। डॉ. हर्षवर्धन अभी जर्मनी के बॉन में संयुक्‍त राष्‍ट्र फ्रेमवर्क के सदस्‍य देशों के जलवायु परिवर्तन पर 23वें सम्‍मेलन में भाग लेने गए हुए हैं। डॉ. हर्षवर्धन ने सभी राज्‍य सरकारों से प्रदूषण के स्‍तर को स्‍वीकार्य स्‍तर तक लाने का आग्रह किया है। उन्‍होंने वायु प्रदूषण की स्थिति सुधारने के लिए राज्य सरकारों के साथ केंद्र सरकार द्वारा आयोजित विभिन्न बैठकों में सुझाई गई श्रेणीबद्ध प्रतिक्रिया कार्य योजना को लागू करने की भी अपील की है।
    
    डॉ. हर्षवर्धन ने कहा कि उन्होंने दिल्ली सहित सभी राज्य सरकारों के साथ वायु प्रदूषण के मुद्दे से प्रभावी ढंग से निपटने के लिए आवश्यक उपायों पर चर्चा के लिए कई बैठकें की थीं। जिनमें वायु प्रदूषण के उच्चतम स्तर की नियमित रूप से समीक्षा पर सहमति बनी थी। उन्होंने इस साल स्वच्छ वायु अभियान के माध्यम से वायु प्रदूषण के प्रबंधन में लोगों को शामिल करने के लिए उठाए गए कदमों का भी उल्लेख किया। उन्होंने कहा मौजूदा स्थिति से निपटने के लिए जमीनी स्तर पर कार्रवाई करने की जरूरत है।
    
    डॉ. हर्षवर्धन ने पंजाब, हरियाणा और उत्‍तर प्रदेश की राज्‍य सरकारों से पराली जलाने पर लगे प्रतिबंध को लागू करने की भी अपील की। उन्‍होंने लोगों को भरोसा दिलाते हुए कहा है कि केंद्र सरकार दिल्‍ली और राष्‍ट्रीय राजधानी क्षेत्र में वायु की गुणवत्‍ता में सुधार के लिए हर संभव मदद करेगी।

    *****


    वीके/बीपी/एनआर-5360

    
    
    (Release ID: 1508573) Visitor Counter : 20