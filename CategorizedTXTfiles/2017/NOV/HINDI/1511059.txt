      गृह मंत्रालय

      श्री राजनाथ सिंह एवं रूस के गृह राज्य मंत्री ने नशीली दवाओं द्वारा उत्पन्न खतरे का मुकाबला करने के लिए मास्को संयुक्त कार्ययोजना सहयोग पर समझौते पर हस्ताक्षर किया
      Posted On: 27 NOV 2017 8:04PM by PIB Delhi


    केंद्रीय गृहमंत्री श्री राजनाथ सिंह कल तीन दिवसीय (27 – 29 नवंबर) यात्रा के दौरान मास्को, रूस पहुंचे। नुकोवो अंतर्राष्ट्रीय हवाई अड्डे, मास्को में उनका स्वागत स्टेट सेक्रेट्री एवं रूसी संघ के आंतरिक मामलों के उपमंत्री श्री आगोर जुबोव ने किया।
    
    श्री राजनाथ सिंह ने आज रूसी संघ के आंतरिक मामलों के मंत्री श्री ब्लादीमीर क्लोबोकोत्सेव से मुलाकात की जिस दौरान दोनों मंत्रियों ने भारत और रूस के बीच संबंधों की मजबूती पर जोर दिया जो पिछले 70 वर्षों के दौरान सभी क्षेत्रों में लगातार मजबूत होता गया है। मंत्री महोदय ने रेखांकित किया कि सुरक्षा के क्षेत्र में सहयोग इस द्विपक्षीय संबंध का एक महत्वपूर्ण पहलू है जो आतंकवाद, उग्रवाद एवं चरमवाद का मुकाबला करने के लिए आपसी सहयोग को और मजबूत बनाएगा।
    
    उन्होंने नई चुनौतियों का सामना करने, सूचना के आदान-प्रदान में बढ़ोतरी करने, डाटाबेस के निर्माण में सहयोग करने एवं पुलिस तथा खोजी एजेंसियों के प्रशिक्षण में सहयोग बढ़ाने पर भी सहमति जताई। दोनों पक्षों ने सहमति जताई कि 2018 में भारत और रूस के बीच आतंकवाद का मुकाबला करने के लिए अगले संयुक्त कार्य समूह की बैठक का आयोजन किया जाए।
    
    दोनों मंत्रियों द्वारा भारत के गृह मामले मंत्रालय तथा रूसी संघ के इंटीरियर मंत्रालय के बीच सुरक्षा पर सहयोग पर एक अद्यतन एवं अधिक व्यापक समझौते पर हस्ताक्षर किया गया। यह समझौता सूचना प्रौद्योगिकी अपराधों, नकली करेंसी, नशीली दवाओं तथा मादक पदार्थों की अवैध तस्करी, मानवों की तस्करी, आर्थिक अपराध, बौधिक संपदा से संबंधित अपराध, सांस्कृतिक संपदा अपराध समेत सुरक्षा संबंधी मुद्दों में सहयोग के लिए एक व्यापक दृष्टिकोण सुलभ कराता है।
    
    इस अवसर पर भारत के गृह मंत्रालय के मादक पदार्थ नियंत्रण ब्यूरो एवं रूसी संघ के इंटीरियर मंत्रालय के बीच 2018-20 की अवधि के लिए एक संयुक्त कार्य योजना पर भी रूसी संघ में भारत के राजदूत श्री पंकज सरन एवं स्टेट सेक्रेट्री एवं रूसी संघ के आंतरिक मामलों के उपमंत्री श्री आगोर जुबोव द्वारा हस्ताक्षर किया गया।
    
    अपनी यात्रा के दौरान श्री राजनाथ सिंह रूसी संघ के सुरक्षा परिषद के सचिव श्री निकालाई पत्रुसेव, रूसी संघ के नागरिक रक्षा, आपातकालीन स्थिति तथा आपदा राहत मंत्री श्री ब्लादीमीर पुचकोव एवं रूस की फेडरल सिक्यूरिटी सर्विस के निदेशक श्री एलेक्जेंडर बोर्तनीकोव के साथ भी मुलाकात करेंगे। वह रूस के सिचुऐशंस मंत्रालय के तहत राष्ट्रीय संकट प्रबंधन केंद्र (ईएमईआरसीओएम) की यात्रा भी करेंगे।

    *****


    
    
    वीके/एसकेजे/सीएस-5617

    
    
    (Release ID: 1511059) Visitor Counter : 15