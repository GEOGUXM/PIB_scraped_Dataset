      विद्युत मंत्रालय

      सौभाग्‍य योजना मणिपुर में आरंभ
      
      
      
      
      मणिपुर के 1.75 लाख परिवारों को इस योजना के तहत लाने का प्रस्‍ताव

      Posted On: 28 NOV 2017 6:58PM by PIB Delhi

    प्रधानमंत्री सहज बिजली हर घर योजना (सौभाग्‍य) आज मणिपुर में केन्‍द्रीय बिजली एवं नवीन तथा नवीकरणीय ऊर्जा राज्‍य मंत्री (स्‍वतंत्र प्रभार) श्री आर के सिंह एवं मणिपुर के मुख्‍यमंत्री श्री एन बीरेन सिंह द्वारा आरंभ किया गया। मणिपुर के लगभग 1.75 लाख परिवारों (1.62 लाख ग्रामीण परिवारों एवं 0.13 लाख शहरी परिवारों) को इस योजना के तहत शामिल किए जाने का प्रस्‍ताव है।
    
    समारोह के दौरान मीडिया को संबोधित करते हुए श्री आर के सिंह ने कहा कि मणिपुर देश में बिजली क्षेत्र में सबसे तेज सुधार वाला राज्‍य है और मणिपुर सरकार राज्‍य में बिजली क्षेत्र के लिहाज से बहुत अच्‍छा प्रदर्शन कर रही है।
    
    श्री आर के सिंह ने यह भी कहा कि प्रधानमंत्री श्री नरेन्‍द्र मोदी का विजन देश के हर एक परिवार को बिजली उपलब्‍ध कराना है। अब सरकार प्रत्‍येक परिवार को बिजली कनेक्‍शन उपलब्‍ध कराने के लिए लोगों के दरवाजे तक जायगी। यह एक ऐसी योजना है जिसमें निर्धनों में से भी सबसे निर्धन अपने घरों में बिजली की सुविधा का लाभ उठा सकते हैं। मंत्री महोदय ने वादा किया कि लोग मार्च 2019 तक 24x7 बिजली आपूर्ति पा सकेंगे। उन्‍होंने कहा कि इस लक्ष्‍य को अर्जित करने के लिए सरकार ने पहले ही प्रत्‍येक परिवार को 24x7 बिजली आपूर्ति करने के लिए निजी कंपनियों को दायित्‍व दे रखा है।
    
    केन्‍द्रीय मंत्री ने यह भी आश्‍वासन दिया कि भारत सरकार मणिपुर में बिजली क्षेत्र के बुनियादी ढांचे को सुदृढ़ बनाने तथा उसमें बेहतरी लाने के लिए आवश्‍यक वित्तीय सहायता उपलब्‍ध कराएगी। उन्‍होंने कहा कि राज्‍य में बिजली क्षेत्र को मजबूत बनाने के लिए ट्रांसफॉर्मरों, मीटरों आदि की खरीद के लिए पहले ही आर्थिक सहायता दी जा चुकी है।
    
    इस अवसर पर श्री एन बीरेन सिंह ने कहा कि प्रधानमंत्री श्री नरेन्‍द्र मोदी के गतिशील नेतृत्‍व के तहत, सौभाग्‍य योजना देश के प्रत्‍येक परिवार को बिजली उपलब्‍ध कराने के द्वारा विशेष रूप से निर्धनों में सबसे निर्धन के जीवन में बदलाव ला देगी।
    
    उल्‍लेखनीय है कि भारत सरकार की महत्‍वाकांक्षी सौभाग्‍य योजना देश के सभी हिस्‍सों में सार्वभौमिक पारिवारिक विद्युतीकरण अर्जित करने के लिए 16,320 करोड़ रुपये की लागत से, जिसमें भारत सरकार से 12,320 करोड़ रुपये की सकल बजटीय सहायता (जीबीएस) शामिल है, आरंभ की गई है।

    ******


    
    
    वीके/एसकेजे/वीके-5636

    
    
    (Release ID: 1511153) Visitor Counter : 38