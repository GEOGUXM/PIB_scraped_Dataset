      युवा कार्यक्रम एवं खेल मंत्रालय

      कर्नल राज्यवर्धन राठौर ने भारत युवा विकास सूचकांक एवं रिपोर्ट 2017 जारी की
      Posted On: 13 NOV 2017 5:10PM by PIB Delhi


    केन्द्रीय युवा मामले एवं खेल राज्य मंत्री (स्वतंत्र प्रभार) कर्नल राज्यवर्धन राठौर ने आज यहां भारत युवा विकास सूचकांक एवं रिपोर्ट 2017 जारी की। भारत युवा विकास सूचकांक 2017 तैयार करने का उद्देश्य राज्यों में युवाओं के विकास की स्थिति पर करीबी नज़र रखना है। इस सूचकांक के जरिये लचर और बेहतर प्रदर्शन करने वाले राज्यों की पहचान आसानी से हो सकेगी। राज्यों में युवाओं के विकास को प्रभावित करने वाले पहलुओं को चिन्हित किया जाएगा और नीति निर्माताओं को जिन क्षेत्रों में ज्यादा ध्यान देने की जरूरत है उसके बारे में जानकारी दी जाएगी।
    
    तमिलनाडु के श्रीपेरुम्बुदूर में स्थित राष्ट्रीय महत्व के संस्थान का दर्जा प्राप्त राजीव गांधी राष्ट्रीय युवा विकास संस्थान ने युवा विकास सूचकांक एवं रिपोर्ट 2017 जारी की है। संस्थान ने 2010 में इस पहल की शुरुआत की थी जो कि 2017 में भारत युवा विकास सूचकांक के तौर पर सामने आयी है।
    
    सूचकांक को तैयार करते समय राष्ट्रीय युवा नीति 2014 (भारत) के अनुसार युवा की परिभाषा और कॉमनवेल्थ की विश्व युवा विकास रिपोर्ट (15-29 वर्ष) के साथ-साथ वैश्विक तुलना के लिए कॉमनवेल्थ सूचकांकों का प्रयोग किया गया।
    
    राजीव गांधी राष्ट्रीय युवा विकास संस्थान के निदेशक ने युवा मामले एवं खेल राज्यमंत्री (स्वतंत्र प्रभार) कर्नल राज्यवर्धन राठौर के समक्ष प्रस्तुतिकरण दिया। इस अवसर पर युवा मामले सचिव डॉ. ए के दुबे भी उपस्थित थे।
    
    वीके/बीपी/ललित-5410

    
    
    (Release ID: 1509294) Visitor Counter : 35