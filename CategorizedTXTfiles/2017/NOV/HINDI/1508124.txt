      उप राष्ट्रपति सचिवालय

      भारत विश्‍व में तीसरा सबसे बड़ा विमानन बाजार बनने को तैयार: उपराष्‍ट्रपति
      दूसरे एयरो एक्‍सपो इंडिया 2017 का उदघाटन

      Posted On: 02 NOV 2017 4:01PM by PIB Delhi

    उप राष्‍ट्रपति श्री एम वेंकैया नायडु ने कहा कि देश का विमानन क्षेत्र प्रगति की ओर अग्रसर है और 2026 तक यात्रियों के मामले में भारत विश्‍व में तीसरा सबसे बड़ा विमानन बाजार बनने को तैयार है। वे आज यहां दूसरे एयर एक्‍सपो इंडिया 2017 का उद्घाटन करने के बाद संबोधित कर रहे थे। इस अवसर पर केंद्रीय नागर विमानन मंत्री श्री अशोक गजपति राजू पुसापति, नागर विमानन राज्‍य मंत्री श्री जयंत सिन्‍हा और अन्‍य गणमान्‍य भी उपस्थित थे।


    उप राष्‍ट्रपति ने कहा कि विमानन क्षेत्र न केवल संपर्क बढ़ाने और रोजगार पैदा करने में महत्‍वपूर्ण भूमिका निभाता है बल्कि अर्थव्‍यवस्‍था की प्र‍गति के लिए भी महत्‍वपूर्ण है। उन्‍होंने कहा कि विमानन वैश्विक परिवहन व्‍यवस्था की रीढ़ है। उन्‍होंने कहा कि व्‍यापार को आपस में जोड़ने, लोगों को एक दूसरे के संपर्क में लाने तथा विश्‍वभर में पर्यटन को बढ़ावा देने के लिए यह सबसे महत्‍वपूर्ण क्षेत्र के रूप में आवश्‍यक है।


    उप राष्‍ट्रप‍ति ने कहा कि आईएटीए के अनुसार भारत जनवरी 2017 में साल दर साल 26.6 प्रतिशत की वृद्धि दर्ज कर 22वीं बार घरेलू यात्रा बाजार में विश्‍व का सबसे अधिक प्रगति करने वाला देश बन गया है। उन्‍होंने कहा कि हालांकि दुर्घटनाओं में कमी आई है, लेकिन इससे आत्‍म संतुष्टि नहीं होनी चाहिए और विमानन प्राधिकारियों तथा विशेषज्ञों की सर्वोच्‍च प्राथमिकता सुरक्षा होनी चाहिए।


    उपराष्‍ट्रपति ने उड़ान योजना पर प्रसन्‍नता व्‍यक्‍त की जिसके जरिए गैर सेवित और अपर्याप्‍त सेवित हवाई अड्डों के द्वारा क्षेत्रीय संपर्क को बढ़ावा दिया जाता है। उन्‍होंने कहा कि पर्यटन और व्‍यवसायिक यात्राओं को बढ़ावा देने के लिए टायर-II शहरों, धार्मिक कस्‍बों, ऐतिहासिक स्‍थलों को व्‍यापक हवाई मार्ग से जोड़ना महत्‍वपूर्ण है।


    ***


    वीके/एमके/एसके – 5296

    
    
    (Release ID: 1508124) Visitor Counter : 18