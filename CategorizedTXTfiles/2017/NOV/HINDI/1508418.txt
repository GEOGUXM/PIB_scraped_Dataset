      श्रम और रोजगार मंत्रालय

      असंगठित क्षेत्रों के कामगारों को बीच चिकित्सा सुविधाएं मुहैया कराने की आवश्यकता- संतोष गंगवार
      Posted On: 06 NOV 2017 8:01PM by PIB Delhi


    केंद्रीय श्रम एवं रोज़गार राज्य मंत्री (स्वतंत्र प्रभार) श्री संतोष कुमार गंगवार दिल्ली में रोहिणी स्थित ईएसआईसी डेंटल कॉलेज एवं हॉस्पिटल के दूसरे स्नातक समारोह में मुख्य अतिथि के तौर पर शामिल हुए।


    समारोह को संबोधित करते हुए श्री संतोष गंगवार ने स्नातक की उपाधि लेने वाले सभी छात्रों को उज्ज्वल भविष्य के लिए शुभकामनाएं दी और उनकी इस उपलब्धि के लिए बधाई दी। उन्होंने सभी छात्रों से अपील की कि उन्हें पूरी व्यवसायिक दक्षता के साथ समाज कल्याण को ध्यान में रखते हुए देश हित में अपने कर्तव्यों का निर्वहन करना चाहिए। उन्होंने कॉलेज के संकाय सदस्यों और अभिभावकों का छात्रों के सहयोग के लिए आभार प्रकट किया। श्री गंगवार ने जोर देते हुए कहा कि असंगठित क्षेत्रों के कामगारों और समाज के निम्न तबकों तक चिकित्सा सुविधाएं मुहैया कराने की जरूरत है।


    कर्मचारी राज्य बीमा निगम सामाजिक सुरक्षा के लाभ देने वाला प्रमुख संगठन है। यह संगठन नौकरी के दौरान चोट, बीमारी और मृत्यु के समय कम खर्च में चिकित्सा सेवाएं और आर्थिक मदद प्रदान करता है। कर्मचारी राज्य बीमा अधिनियम ऐसे सभी संस्थानों पर लागू होता है जहां 10 या इससे अधिक कर्मचारी कार्यरत होते हैं। इस कानून के तहत 21 हजार तक मासिक वेतन प्राप्त करने वाले कर्मचारियों को स्वास्थ्य बीमा और अन्य लाभ प्राप्त होते हैं। देशभर में इस कानून से 3 करोड़ 18 लाख लोगों को लाभ हो रहा है।


    इस अवसर पर श्रम और रोजगार और मंत्रालय की सचिव श्रीमती एस. सत्यवती कर्मचारी राज्य बीमा निगम के महानिदेशक श्री राज कुमार और अन्य वरिष्ठ अधिकारी उपस्थित थे।


    ****


    वीके/बीपी/सीएस–5239

    
    
    (Release ID: 1508418) Visitor Counter : 20