      सूचना और प्रसारण मंत्रालय

      सुप्रसिद्ध कलाकार श्रीदेवी ने 48वें भारतीय अंतर्राष्‍ट्रीय फिल्‍म समारोह के भारतीय पैनोरामा वर्ग का उद्घाटन किया
      Posted On: 21 NOV 2017 7:58PM by PIB Delhi


    भारतीय फिल्‍म उद्योग में इस वर्ष 50 वर्ष पूरे कर रही सुप्रसिद्ध कलाकार श्रीदेवी ने 48वें भारतीय अंतर्राष्‍ट्रीय फिल्‍म समारोह के भारतीय पैनोरामा वर्ग का आज उद्घाटन किया।


    उद्घाटन के दौरान भारतीय पैनोरामा 2017 श्रेणी के अंतर्गत आईएफएफआई की 26 फीचर और 16 गैर-फीचर फिल्‍मों के अधिकारिक चयन से दर्शकों को परिचित कराया गया।


    श्रीदेवी ने समारोह में भारतीय पैनोरामा 2017 में भाग लेने वालों जाने माने और उभरते फिल्‍म निर्माताओं का अभिनंदन किया और उन्‍हें प्रमाण पत्र प्रदान किए।


    समारोह के बारे में श्रीदेवी ने कहा, ‘‘भारतीय पैनोरामा के उद्घाटन समारोह में आप सभी के साथ शामिल होना मेरे लिए सम्‍मान की बात है। यह भारतीय अंतर्राष्‍ट्रीय फिल्‍म समारोह का एक रोमांचक खंड है। भारतीय पैनोरामा 2017 में विभिन्‍न क्षेत्रों की फीचर और गैर-फीचर बहुभाषी फिल्‍मों का विशेष चयन किया गया है। भारतीय पैनोरामा की फिल्‍मों का चयन प्रतिष्ठित ज्‍यूरी द्वारा किया जाता है। पिछले 50 वर्षों में विभिन्‍न उद्योगों में काम करने पर, यह खंड एक ऐसा खंड है जिसे लेकर मैं वास्‍तव में रोमांचित हूं। मुझे भारतीय पैनोरामा 2017 के अधिकारिक उद्घाटन की घोषणा करके बेहद खुशी मिली है।


    आईएफएफआई समारोह के निदेशक सुनीत टंडन ने कहा कि भारतीय पैनोरामा के समारोह में आना खुशी का अवसर है। यह आईएफएफआई का अभिन्‍न हिस्‍सा है। इसका उद्देश्‍य भारत और विदेश में चलचित्र संबंधी और कलात्‍मक उत्‍कृष्‍टता वाली फीचर और गैर-फीचर फिल्‍मों का चयन करके उनका प्रसार करना तथा द्विपक्षीय सांस्कृतिक आदान-प्रदान कार्यक्रम और अन्‍य को बढ़ावा देना है। पिछले अनेक वर्षों में भारतीय पैनोरामा को सर्वश्रेष्‍ठ फिल्‍मों के साथ जुड़ने का गौरव हासिल हुआ है और हमें यह कहते हुए गर्व का अनुभव हो रहा है कि यह वर्ष भी कोई अपवाद नहीं होगा।


    48वां भारतीय अंतर्राष्‍ट्रीय फिल्‍म समारोह गोवा में 20 नवम्‍बर को शुरू हुआ और यह 28 नवम्‍बर, 2017 तक चलेगा।


    *****


    वीके/केपी/वीके – 5532

    
    
    (Release ID: 1510376) Visitor Counter : 26