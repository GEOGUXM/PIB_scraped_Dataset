      सूचना और प्रसारण मंत्रालय

      एटम इगोयान को लाइफटाईम अचीवमेंट पुरस्कार
      Posted On: 28 NOV 2017 8:25PM by PIB Delhi


    गोवा में आयोजित 9 दिवसीय भारतीय अंतर्राष्ट्रीय फिल्म समारोह (आईएफएफआई) 2017 आज एक रंगारंग समापन समारोह के साथ संपन्न हो गया। इस वर्ष के आईएफएफआई की थीम ‘कहानियों के जरिए विश्व से जुड़ाव’ थी। सितारों से सुसज्जित समारोह के दौरान स्वर्ण मयूर, रजत मयूर, लाइफटाईम अचीवमेंट पुरस्कार एवं वर्ष के सर्वश्रेष्ठ पुरस्कार समेत विभिन्न सम्मानजनक पुरस्कार प्रदान किए गए।


    केन्द्रीय सूचना एवं प्रसारण तथा कपड़ा मंत्री श्रीमती स्मृति जुबिन इरानी एवं श्री अक्षय कुमार, श्री अमिताभ बच्चन को वर्ष के सर्वश्रेष्ठ भारतीय फिल्म व्यक्तित्व का पुरस्कार प्रदान करते हुए।


    केन्द्रीय सूचना एवं प्रसारण तथा कपड़ा मंत्री श्रीमती स्मृति जुबिन इरानी, कनाडा के फिल्मकार एटम इगोयान को लाइफटाईम अचीवमेंट पुरस्कार प्रदान करती हुई।


    रोबिन केम्पिलो द्वारा निर्देशित फ्रांस की फिल्म ‘120 बिट्स पर मिनट’ ने आईएफएफआई 2017 में सर्वश्रेष्ठ फिल्म का पुरस्कार हासिल किया। इस पुरस्कार में स्वर्ण मयूर ट्रॉफी, प्रमाण पत्र एवं 40,00,000 रुपये का नकद पुरस्कार, जिसे निर्देशक एवं निर्माता में समान रूप से विभाजित किया गया, शामिल हैं। नहुएल पेरेज बिक्सायार्ट को ‘120 बिट्स पर मिनट’ के लिए सर्वश्रेष्ठ अभिनेता का पुरस्कार मिला और उन्हें रजत मयूर प्रदान किया गया। ‘120 बिट्स पर मिनट’ 1990 के दशक में पेरिस में कार्यकर्ताओं के एक समूह की कहानी है, जो एचआईवी/एड्स मरीजों के पक्ष में संघर्ष करने के दौरान सरकारी एजेंसियों एवं फॉर्मास्यूटिकल क्षेत्र की बड़ी कंपनियों का मुकाबला करते हैं।


    सर्वश्रेष्ठ निर्देशक का पुरस्कार फिल्म ‘एंजेल्स वियर व्हाइट’, के लिए विवियन क्यू को प्रदान किया गया, जिन्हें स्वर्ण मयूर ट्रॉफी एवं 15,00,000 रुपये के नकद पुरस्कार से सम्मानित किया गया। पार्वती थिरुवथू कोट्टूवता को मलयाली फिल्म ‘टेक ऑफ’ के लिए सर्वश्रेष्ठ अभिनेत्री के पुरस्कार से सम्मानित किया गया, जबकि नहुएल पेरेज बिक्सायार्ट को ‘120 बिट्स पर मिनट’ के लिए सर्वश्रेष्ठ अभिनेता का पुरस्कार मिला। दोनों को रजत मयूर ट्रॉफी एवं 10,00,000-10,00,000 रुपये का नकद पुरस्कार प्रदान किया गया। विशेष ज्यूरी पुरस्कार, जिसमें रजत मयूर पुरस्कार एवं 15,00,000 रुपये का नकद पुरस्कार शामिल हैं, महेश नारायणन को उनकी मलयाली फिल्म ‘टेक ऑफ’ के लिए प्रदान किया गया। कीरो रोशो को उनकी स्पैनिश फिल्म ‘डार्क स्कल’ के लिए ‘किसी निर्देशक की पहली सर्वश्रेष्ठ फीचर फिल्म’ का पुरस्कार मिला।


    विख्यात अभिनेता श्री अमिताभ बच्चन को भारतीय सिनेमा में उनके योगदान के लिए वर्ष के सर्वश्रेष्ठ भारतीय फिल्म व्यक्तित्व का पुरस्कार प्रदान किया गया। कनाडा के विख्यात फिल्मकार एटम इगोयान को भारतीय अंतर्राष्ट्रीय फिल्म समारोह (आईएफएफआई) 2017 के समापन समारोह के दौरान लाइफटाईम अचीवमेंट पुरस्कार प्रदान किया गया। लाइफटाईम अचीवमेंट पुरस्कार में 10,00,000 रुपये का नकद पुरस्कार शामिल हैं जो सिनेमा में असाधारण योगदान के लिए किसी उत्कृष्ट फिल्मकार को प्रदान किया जाता है।


    मराठी फिल्म ‘क्षितिज-ए होराईजन’ को आईसीएफटी-यूनेस्को गांधी मेडल मिला, जिसका निर्देशन फिल्मकार मनौज कदम्ह ने किया है। इस पुरस्कार का गठन अंतर्राष्ट्रीय फिल्म एवं टेलीविजन परिषद, पेरिस एवं यूनेस्को द्वारा किया गया है तथा यह वैसी फिल्म को दिया जाता है जो शांति एवं सद्भाव के गांधीवादी मूल्यों को प्रदर्शित करता है।


    आईएफएफआई 2017 के समापन समारोह की एंकरिंग करण जौहर, सोनाली बेंद्रे एवं जायरा वसीम द्वारा की गई तथा समापन समारोह में सलमान खान, अक्षय कुमार, कैटरीना कैफ, भूमि पेडनेकर, सुशांत सिंह राजपूत, सिद्धार्थ मल्होत्रा एवं हुमा कुरैशी जैसी विख्यात भारतीय फिल्म शख्सियतों ने भाग लिया।


    *****


    वीके/एसकेजे/डीके-5642

    
    
    (Release ID: 1511168) Visitor Counter : 17