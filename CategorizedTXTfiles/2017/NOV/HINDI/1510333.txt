      जल संसाधन, नदी विकास एवं गंगा संरक्षण मंत्रालय

      स्‍कूली बच्‍चों के लिए राष्‍ट्रीय स्‍तर की जल क्विज प्रतियोगिता |
      Posted On: 21 NOV 2017 4:36PM by PIB Delhi


    जल संसाधन, नदी विकास और गंगा संरक्षण मंत्रालय के अधीनस्‍थ केन्द्रीय जल आयोग (सीडब्ल्यूसी) अगले साल जनवरी में नई दिल्‍ली में स्‍कूली बच्चों के लिए राष्‍ट्रीय स्‍तर की जल क्विज प्रतियोगिता आयोजित करेगा। भारत में किसी भी मान्‍यता प्राप्‍त बोर्ड के किसी भी नियमित स्‍कूल की कक्षा 6 से लेकर 8 तक में पढ़ने वाले विद्यार्थियों में से दो छात्रों वाली टीम इसमें भाग ले सकती है।


    इसमें भागीदारी के लिए कोई शुल्‍क नहीं लगेगा। प्रारंभिक दौर की क्विज प्रतियोगिता (या तो लिखित या प्रश्नोत्तरी या दोनों, जो भाग लेने वाले स्कूलों/टीम से प्राप्त प्रतिक्रिया के आधार पर तय किया जाएगा) सीडब्ल्यूसी के बेंगलुरु, भोपाल, भुवनेश्वर, चंडीगढ़, कोयम्बटूर, दिल्ली, गांधीनगर, हैदराबाद, लखनऊ, नागपुर, पटना, शिलांग, सिलीगुड़ी स्थित 14 क्षेत्रीय केंद्रों में आयोजित की जाएगी, जिसमें पुणे स्थित एनडब्‍ल्‍यूए भी शामिल है। प्रारंभिक दौर की प्रतियोगिता के लिए प्रतिभागियों को अपनी यात्रा/बोर्डिंग/लॉजिंग की व्यवस्था स्‍वयं करनी पड़ेगी।


    इसके बाद प्रत्येक क्षेत्र की दो चयनित टीमों (विजेता एवं उपविजेता) को नई दिल्ली में आयोजित की जाने वाली "अखिल भारतीय प्रतियोगिता" के लिए आमंत्रित किया जाएगा, जिसके लिए तिथि बाद में सूचित की जाएगी। नई दिल्ली में अखिल भारतीय आयोजन के लिए आमंत्रित किए जाने वाले प्रतिभागियों को एसी-3 (3 टीयर) में यात्रा के लिए वापसी किराया दिया जाएगा और दिल्ली में बोर्डिंग/लॉजिंग के लिए भाग लेने वाले छात्रों और एक अनुरक्षक के लिए व्यवस्था की जाएगी। विजेताओं को आकर्षक नकद पुरस्‍कार दिये जाएंगे।


    इच्छुक मान्यता प्राप्त स्कूल कक्षा 6 से लेकर 8 तक के दो छात्रों वाली एक टीम के लिए नीचे दिए गए फॉर्म भर सकते हैं, जो सर्वप्रथम क्षेत्रीय आयोजन में भाग लेंगे और यदि चयनित हो गए, तो उन्‍हें नई दिल्ली में आयोजित होने वाली अखिल भारतीय क्विज प्रतियोगिता में शामिल होने का अवसर मिल सकता है। इच्‍छुक विद्यालय निर्धारित फॉर्म पर ऑनलाइन (cwc.gov.in) आवेदन कर सकते हैं अथवा हार्ड कॉपी के जरिए डाक से इसे आयोजक को 4 दिसंबर 2017 तक भेज सकते हैं।


    प्रत्येक स्कूल के दो विद्यार्थियों वाली केवल एक टीम को ही इसमें भाग लेने की अनुमति है। किसी स्‍कूल द्वारा एक से अधिक प्रविष्टियां प्रस्‍तुत करने की स्थिति में स्टाम्प की हुई पहली प्रविष्टि को ही स्‍वीकार किया जाएगाI यदि प्रत्‍येक क्षेत्रीय केंद्र की ओर से पंजीकरण स्‍वीकार्य सीमा से अधिक होते हैं, तो वैसी स्थिति में आयोजकों को पिछले तीन वर्षों के दौरान प्रस्‍तावित टीमों के शैक्षणिक प्रदर्शन पर आधारित प्रविष्टियों पर गौर करने का अधिकार होगा।


    ऑनलाइन पंजीकरण फॉर्म केन्‍द्रीय जल आयोग की वेबसाइट www.cwc.gov.in पर उपलब्‍ध हैं, जिसके लिए निम्‍नलिखित यूआरएल है :


    https://docs.google.com/forms/d/e/1FAIpQLScLgHYdpow8P_2huI5REWHGM1QH0WKt_zR4Onm3yKbTfgYV_A/viewform


    ***


    वीके/आरआरएस/वाईबी – 5525

    
    
    (Release ID: 1510333) Visitor Counter : 8