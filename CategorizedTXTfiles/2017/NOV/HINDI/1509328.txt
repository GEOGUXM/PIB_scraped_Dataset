      स्‍वास्‍थ्‍य एवं परिवार कल्‍याण मंत्रालय

      श्री जेपी नड्डा ने सड़क सुरक्षा पर ‘परिवहन मंत्रियों के फोरम’ का उद्घाटन किया
      
      सभी क्षेत्र दुर्घटनाओं की रोकथाम के लिए अपने उत्तरदायित्वों का जिम्मेदारी पूर्वक निर्वहन करें: जे पी नड्डा
      Posted On: 13 NOV 2017 7:50PM by PIB Delhi

केन्द्रीय स्वास्थय एवं परिवार कल्याण मंत्री श्री जे पी नड्डा ने कहा है कि दुर्घटनाओं की रोकथाम के लिए स्वास्थ्य सहित सभी क्षेत्रों को अपने उत्तरदायित्वों का जिम्मेदारी पूर्वक निर्वहन करना होगा। उन्होंने आज यहां सड़क सुरक्षा पर परिवहन मंत्रियों के फोरम (मंच) के उद्घाटन अवसर पर यह बात कही। इस कार्यक्रम का आयोजन अंतर्राष्ट्रीय सड़क महासंघ ने किया। श्री नड्डा ने कहा कि सड़क दुर्घटनाओं में तेजी से कमी लाने के लिए सभी स्तरों पर योजना बनाने, क्षमता निर्माण और सभी क्षेत्रों के बीच आपसी तालमेल तथा सटीक जानकारी की आवश्यकता है। इसके लिए राजनीतिक इच्छा शक्ति का होना भी बेहद जरूरी है।
                                                                                                                                                                                                                                                                                                                                                                                                                                                                                                                                                                                                  
8 देशों के परिवहन मंत्री, सड़क परिवहन एवं राजमार्ग मंत्रालय में सचिव श्री यदुवीर सिंह मलिक, सड़क सुरक्षा पर संयुक्त राष्ट्र महासचिव के विशेष दूत श्री जीन टोड्त अंतर्राष्ट्रीय सड़क महासंघ जिनेवा के अध्यक्ष श्री किरन के कपिला भी इस अवसर पर उपस्थित थे।                                                                                                                                                                                                                                                                                                                                         
                                                                                                                                                                                                                                                                                                                                                                                                                                                                                                                                                                                                  
सड़क दुर्घटनाओं में घायल होने वालों के लिए राष्ट्रीय ट्रॉमा केयर नीति की आवश्यकता पर जोर देते हुए श्री नड्डा ने कहा कि तत्काल मदद के लिए एयर ऐम्बुलेंस और दूर दराज के क्षेत्रों में सभी जरूरी उपकरण वाले मोबाइल क्लीनिकों जैसे उपायों पर अमल होना चाहिए। उन्होंने कहा कि सड़क सुरक्षा के बारे में जागरूकता फैलाये जाने की जरूरत है। विशेषकर ढाबे वालों और ट्रक ड्राइवरों को दुर्घटना के समय जरूरी कार्रवाई में शामिल होने के बारे में जानकारी दी जानी चाहिए क्योंकि अधिकांश दुर्घटनाओं के समय यही लोग सबसे पहले मौके पर होते हैं।                                                                 
                                                                                                                                                                                                                                                                                                                                                                                                                                                                                                                                                                                                  
इस अवसर पर मंत्रालय के वरिष्ठ अधिकारी कई अन्य देशों के प्रतिनिधि एवं अन्य साझेदारों के प्रतिनिधि उपस्थित थे।                                                                                                                                                                                                                                                                                                                                                                                                                                                                                      
                                                                                                                                                                                                                                                                                                                                                                                                                                                                                                                                                                                                  
वीके/बीपी/ललित-5410                                                                                                                                                                                                                                                                                                                                                                                                                                                                                                                                                                               
    
    
    (Release ID: 1509328) Visitor Counter : 11