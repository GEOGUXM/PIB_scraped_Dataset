      गृह मंत्रालय

      केन्द्रीय गृह मंत्री श्री राजनाथ सिंह कल रूस की यात्रा पर रवाना होंगे
      Posted On: 25 NOV 2017 2:08PM by PIB Delhi


    केन्द्रीय गृहमंत्री श्री राजनाथ सिंह 27 से 29 नवंबर 2017 तक तीन-दिन की रूस यात्रा पर कल रवाना होंगे।


    इस यात्रा के दौरान, केन्द्रीय गृहमंत्री रूस के आंतरिक मामलों के मंत्री श्री ब्लादिमीर कोलोकोल्तेसेव तथा रूस के अन्य प्रमुख नेताओं से वार्ता करेंगे। इस चर्चा में पारस्परिक हित के द्विपक्षीय, क्षेत्रीय और अंतर्राष्ट्रीय मामले भी शामिल रहेंगे।


    केन्द्रीय गृहमंत्री श्री राजनाथ सिंह के द्वारा गृह मंत्रालय और रूस के आंतरिक मामलों के मंत्रालय के बीच सहयोग के एक समझौते पर भी हस्ताक्षर करने की संभावना है। वह नारकोटिक्स कंट्रोल ब्यूरो, गृह मंत्रालय और रूस के आंतरिक मामलों के मंत्रालय के बीच एक संयुक्त कार्य योजना पर भी हस्ताक्षर करेंगे। रूस के आंतरिक मामलों के मंत्रालय के साथ आतंकवाद और संगठित अपराध से मुकाबला करने में सहयोग के लिए एक व्यापक सुरक्षा समझौते पर भी हस्ताक्षर करेंगे। इससे भारत और रूस के बीच सूचनाओं के आदान-प्रदान, एक-दूसरे की विशेषज्ञता का उपयोग, सर्वोत्तम कार्यशैलियों के साझाकरण से आतंकवाद को रोकने में मदद मिलेगा और इस क्षेत्र की सुरक्षा को भी सुदृढ़ता मिलेगी तथा दोनों देशों के संबंधों में भी नया आयाम स्थापित होगा।


    श्री राजनाथ सिंह रूस के सुरक्षा परिषद के सचिव मि. निकोलाई पत्रूशेव, नागरिक सुरक्षा, आपातकालीन स्थिति तथा आपदा राहत मंत्री मि. ब्लादिमीर पुचकोव और फेडरल सुरक्षा सेवा के निदेशक मि. एलेक्जेन्डर से भी मुलाकात करेंगे। वे रूस के राष्ट्रीय संकट प्रबंधन केंद्र (ईएमईआरसीओएम) का दौरा करेंगे।
    
    दोनों देशों के बीच सुरक्षा के मामलों पर नजदीकी सहयोग का लंबा इतिहास रहा है, गृहमंत्री की इस यात्रा से दोनों देशों के बीच पारस्परिक रूप से लाभकारी द्विपक्षीय संबंधों को और भी मजबूती मिलेगी।


    ***


    वीके/एसएस/

    
    
    (Release ID: 1510892) Visitor Counter : 4