      सूचना और प्रसारण मंत्रालय

      ‘भारत में बाल फिल्में’- भारत अंतर्राष्ट्रीय फिल्म महोत्सव, 2017 में पेनल चर्चा
      Posted On: 22 NOV 2017 5:40PM by PIB Delhi


    भारत अंतर्राष्ट्रीय फिल्म महोत्सव 2017 के दूसरे दिन ‘भारत में बाल फिल्में’ पर चर्चा का आयोजन हुआ। चर्चा में केन्द्रीय फिल्म प्रमाणन बोर्ड के कार्यकारी अधिकारी श्री प्रसून जोशी, फिल्म निर्माता एवं निदेशक श्री नितेश तिवारी, ग्रीन गोल्ड एनिमेशन के संस्थापक एवं प्रबंध निदेशक श्री राजीव चिल्का और डिज्ने कार्यक्रमों की कार्यकारी निदेशक सुश्री देविका प्रभु ने हिस्सा लिया। इस विशेष पैनल के विशेषज्ञों ने बच्चों और युवाओं के लिए फिल्म बनाने के महत्व को रेखांकित किया। उल्लेखनीय है कि इस पैनल चर्चा को भारत अंतर्राष्ट्रीय फिल्म महोत्सव 2017 की समन्वय समिति की सदस्य सुश्री वाणी त्रिपाठी और निदेशक श्री सुनित टंडन ने तैयार किया था।


    श्री प्रसून जोशी ने श्री नितेश तिवारी, राजीव चिल्का और देविका प्रभु के साथ पैनल चर्चा का संचालन किया। उन्होंने शुरूआत में एक महत्वपूर्ण मुद्दा उठाते हुए कहा कि बच्चों के बारे में और बच्चों के लिए फिल्म में अंतर होता है। क्या बच्चों की फिल्म बच्चों के लिए होती है या बच्चों के बारे में होती है? इस पर श्री नितेश तिवारी ने उत्तर दिया कि यह विषयवस्तु, सामग्री और विचार पर निर्भर होता है, जिसके आधार पर फिल्म बनाई जाती है। श्री तिवारी ने ‘तारे जमीन पर’ का उदाहरण देते हुए कहा कि यह फिल्म शिक्षा पर केन्द्रित है, जिसे मनोरंजक और हल्के-फुल्के तरीके से बनाया गया है।


    खासतौर से बच्चों के लिए फिल्म बनाने का उल्लेख करते हुए श्री नितेश तिवारी ने कहा कि उनके द्वारा बनाई गई फिल्म ‘चिल्लर पार्टी’ से उम्मीद थी कि उसे केवल बच्चे ही पसंद करेंगे, लेकिन बच्चों के साथ-साथ बड़ों ने भी उसे पसंद किया।


    हैदराबाद के ग्रीन गोल्ड एनिमेशन के संस्थापक एवं प्रबंध निदेशक तथा ‘कृष्णा कार्टून धारावाहिक’ और ‘छोटा भीम’ कार्टून कार्यक्रमों के रचनाकार श्री राजीव चिल्का ने कहा कि बच्चों की दुनिया एक अदभुत दुनिया है। उन्होंने बच्चों के सिनेमा के बारे में आयोजित सत्र में भारी जनसमूह को उपस्थित देखकर प्रसन्नता व्यक्त की। उन्होंने कहा कि टेलीविजन देखने वाले दर्शकों में से 50 प्रतिशत से अधिक दर्शक 14 वर्ष से कम आयु के हैं। इसलिए बच्चों से संबंधित फिल्मों का बाजार बहुत बड़ा है।


    48वां भारत अंतर्राष्ट्रीय फिल्म महोत्सव 28 नवंबर 2017 तक चलेगा। इसका आयोजन गोवा में हो रहा है। यह भारत का सबसे बड़ा और एशिया का सबसे पुराना फिल्म महोत्सव है तथा पूरी दुनिया में इसकी बहुत प्रतिष्ठा है।


    ***


    वीके/एकेपी/एमएम- 5549

    
    
    (Release ID: 1510494) Visitor Counter : 8