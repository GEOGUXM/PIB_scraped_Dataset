      रक्षा मंत्रालय

      भारत-बांग्लादेश संयुक्त युद्धाभ्यास सम्प्रीति 2017 का समापन
      Posted On: 17 NOV 2017 4:49PM by PIB Delhi

                                                                                                                                                                                                                                                                                                                                                                                                                                                                                                                                                                    
                                                                                                                                                                                                                                                                                                                                                                                                                                                                                                                                                                    
सातवें भारत-बांग्लादेश संयुक्त युद्धाभ्यास सम्प्रीति का समापन आज मिजोरम में काउंटर इनसरजेंसी एण्ड जंगल वारफेयर स्कूल , वेरेंगटे में हो गया। सम्प्रीति भारत और बांग्लादेश के बीच एक महत्वपूर्ण द्विपक्षीय रक्षा सहयोग अभ्यास है। समारोह की अध्यक्षता बांग्लादेश सेना के मेजर जनरल मोहम्मद मोशफिक्र रहमान और भारतीय सेना के मेजर जनरल एम एस घूरा ने की।                                                                                                                                                                                                               
                                                                                                                                                                                                                                                                                                                                                                                                                                                                                                                                                                    
                                                                                                                                                                                                                                                                                                                                                                                                                                                                                                                                                                    
इस युद्धाभ्यास का उद्देश्य भारत और बांग्लादेश की सेनाओं के बीच पारस्परिक सहयोग के पहलुओं को मजबूत बनाना और उनका विस्तार करना है, साथ ही संयुक्त राष्ट्र के अधिदेश के अंतर्गत विद्रोही और आंतकवादी गतिविधियों से निपटने के लिए मिलकर कार्य करना है। इस युद्धाभ्यास को गजराज कोर की रेड हॉर्न्स डिवीजन के तत्वाधान में किया गया और इसमें कमांड पोस्ट अभ्यास (सीपीएक्स) और फील्ड ट्रेनिंग अभ्यास (एफटीएक्स) शामिल था।                                                                                                                                                  
                                                                                                                                                                                                                                                                                                                                                                                                                                                                                                                                                                    
                                                                                                                                                                                                                                                                                                                                                                                                                                                                                                                                                                    
युद्धाभ्यास के दौरान बांग्लादेश सेना की 38 ईस्ट बंगाली रेजीमेंट और भारतीय सेना की महार रेजीमेंट के जवानों ने अपनी-अपनी सेनाओं का प्रतिनिधित्व किया। 6 नवंबर से 11 नवंबर, 2017 तक मेघालय में संयुक्त प्रशिक्षण नोड, उमरोई में सीपीएक्स जबकि 6 नवंबर से वेरेंगटे में एफटीएक्स अभ्यास किया गया।                                                                                                                                                                                                                                                                        
                                                                                                                                                                                                                                                                                                                                                                                                                                                                                                                                                                    
                                                                                                                                                                                                                                                                                                                                                                                                                                                                                                                                                                    
दोनों टुकड़ियों ने इस युद्धाभ्यास और संयुक्त ड्रिल में बेहद उत्साह और पेशेवर तरीके से भाग लिया। सैनिकों ने न केवल एक-दूसरे के संगठनों के बारे में जानकारी प्राप्त की, बल्कि सर्वश्रेष्ठ तरीकों को समझा। युद्धाभ्यास काफी सफल रहा और दोनों देशों के सैनिकों ने बहुमूल्य जानकारी हासिल की। दुनिया भर की सेनाओं के बीच संयुक्त युद्धाभ्यास द्विपक्षीय संबंधों का तेजी से एक महत्वपूर्ण पहलू बन रहा है। भारत और बांग्लादेश की सेनाओं के बीच युद्धाभ्यास सम्प्रीति से दोनों देशों की सेनाओँ के बीच न केवल संबंध मजबूत हुए हैं, बल्कि दोनों सेनाओं के बीच विश्वास बढ़ा है।
                                                                                                                                                                                                                                                                                                                                                                                                                                                                                                                                                                    
                                                                                                                                                                                                                                                                                                                                                                                                                                                                                                                                                                    
                                                                                                                                                                                                                                                                                                                                                                                                                                                                                                                                                                    
                                                                                                                                                                                                                                                                                                                                                                                                                                                                                                                                                                    

      *****


      वीके/केपी /डीएस-5490

    
    
    (Release ID: 1510026) Visitor Counter : 13