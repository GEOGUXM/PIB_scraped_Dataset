      पोत परिवहन मंत्रालय

      लातविया के प्रधानमंत्री के नेतृत्व वाले प्रतिनिधिमंडल ने जवाहर लाल नेहरू पोर्ट ट्रस्ट का दौरा किया
      Posted On: 06 NOV 2017 8:26PM by PIB Delhi


    
    लातविया के प्रधानमंत्री श्री मारिस कुसिन्किस के नेतृत्व वाले एक प्रतिनिधिमंडल ने 4 नवंबर 2017 को मुंबई स्थित जवाहर लाल नेहरू पोर्ट ट्रस्ट का दौरा किया। यह प्रतिनिधिमंडल 5 दिवसीय भारत दौरे पर 2 नवंबर 2017 को भारत दौरे पर पहुंचा। इस दौरान लातविया के प्रधानमंत्री ने प्रधानमंत्री श्री नरेंद्र मोदी से भी मुलाकात की।
    
    प्रतिनिधिमंडल को पोर्ट के भ्रमण के साथ-साथ कार्यप्रणाली के विभिन्न पक्षों और व्यापार करने में सुगमता से जुड़ीं पहलों को लागू करने के बारे में भी विस्तार से जानकारी दी गई। जेएनपीटी के उपाध्यक्ष श्री नीरज बंसल ने भी प्रतिनिधिमंडल को सरकार के महत्वपूर्ण सागरमाला कार्यक्रम और विकास में पोर्ट की भूमिका और अवसरों के बारे में जानकारी दी।
    
    लातविया के प्रधानमंत्री श्री मारिस कुसिन्किस ने कहा कि यह दौरा दोनों देशों के बीच आपसी रिश्तों को मज़बूत करने की दिशा में मील का पत्थर साबित होगा। उन्होंने कहा कि लातविया ने भारत के साथ मिलकर खाद्य प्रसंस्करण इकाई शुरू की है। श्री मारिस कुसिन्किस ने बताया कि उनका देश परिवहन और परिचालन तंत्र के क्षेत्र में विशेष ध्यान दे रहा है। उन्होंने पोर्ट के ज़रिए दोनों देशों के बीच सीधा संपर्क स्थापित करने के महत्व पर भी प्रकाश डाला।

    ******


    
    
    वीके/बीपी/सीएस–5332

    
    
    (Release ID: 1508421) Visitor Counter : 8