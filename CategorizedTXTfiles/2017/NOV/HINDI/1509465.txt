      वाणिज्‍य एवं उद्योग मंत्रालय

      व्यापार एवं निवेश पर चौथे मंत्रिस्तरीय भारत-कनाडा वार्षिक संवाद का नई दिल्ली में आयोजन
      Posted On: 13 NOV 2017 5:15PM by PIB Delhi


    व्यापार एवं निवेश पर चौथा वार्षिक मंत्रिस्तरीय भारत-कनाडा संवाद का आज नई दिल्ली में आयोजन हुआ। भारतीय प्रतिनिधिमंडल का नेतृत्व वाणिज्य और उद्योग मंत्री श्री सुरेश प्रभु ने किया। कनाडा के शिष्टमंडल की अगुआई वहां के अंतर्राष्ट्रीय व्यापार मंत्री श्री फ्रांकोइस-फिलिप शैंपेन ने की। दोनों ही पक्षों के बीच व्‍यापार और निवेश सहित कई मुद्दों पर बेहद सकारात्‍मक माहौल में बातचीत हुई। दोनों ही पक्ष इस बात पर सहमत हुए कि विश्व की दो विशाल अर्थव्यवस्था होने के बावजूद भी द्विपक्षीय व्यापार क्षमता से बेहद कम हो रहा है। दोनों ही देशों के बीच व्यापार और निवेश की व्यापक संभावनाएं हैं, लेकिन इनका दोहन होना बाकी है।
    
    दोनों ही पक्षों ने अगस्‍त, 2017 में हुए व्यापक आर्थिक साझेदारी समझौते (सीईपीए) के 10वें चरण के दौरान हुई प्रगति की समीक्षा की और त्‍वरित निष्‍कर्ष के लिए आवश्‍यक कदम उठाने की प्रतिबद्धता व्‍यक्‍त की। भारत ने सीईपीए के तहत सेवाओं के खंड के महत्‍व पर प्रकाश डाला। दोनों ही पक्षों ने सेवाओं से जुड़ी इच्‍छा सूची के आदान-प्रदान पर भी ध्‍यान दिया। भारत ने जोर देते हुए कहा कि सीईपीए के तहत सेवाओं का ढांचा सबसे ज्‍यादा ध्‍यान देने वाला क्षेत्र है। इस विषय के सकारात्‍मक पहलुओं पर कनाडा की ओर से उत्‍तर मिलने से दोनों ही पक्षों को लाभ होगा। कनाडा ने इस विषय पर ध्‍यान देने का आश्‍वासन देते हुए कहा कि वह लोगों की आवाजाही सहित सीईपीए में जरूरी प्रावधानों को शामिल करने के बारे में विचार करेगा। दोनों ही देशों के मंत्रियों ने मुख्य वार्ताकारों को समझौते के त्वरित निष्कर्ष के लिए चर्चा करने और रास्ते तलाशने का निर्देश दिया। दोनों ही पक्षों ने विदेशी निवेश संवर्द्धन एवं संरक्षण समझौते (एफआईपीए) के तहत अब तक हुई प्रगति पर भी चर्चा की और जल्द ही किसी निष्कर्ष पर पहुंचने की आशा व्यक्त की।
    
    दोनों ही पक्षों ने व्‍यापारिक हितों से संबद्ध विभिन्‍न एजेंसियों के बीच तालमेल बढ़ाने की इच्‍छा व्‍यक्‍त की। द्विपक्षीय व्‍यापार को बढ़ावा देने में प्रत्‍यक्ष और अप्रत्‍यक्ष रूप से योगदान देने वाली एजेंसियों को तलाशने के प्रति भी सहमति जताई गई। ऋण बीमा के क्षेत्र में भारत के निर्यात ऋण गारंटी निगम लिमिटेड (ईसीजीसी लिमिटेड) और कनाडा के निर्यात विकास कनाडा (ईडीसी) के जरिये आपसी सहयोग को बढ़ाने पर भी सहमति बनी। ईसीजीसी लिमिटेड और ईडीसी बर्न यूनियन (बीयू) के सदस्य हैं, जोकि अंतर्राष्ट्रीय निर्यात ऋण और निवेश बीमा उद्योग का प्रतिनिधित्व करने वाला एक अंतरराष्ट्रीय संघ है। कनाडा ने अपने कनाडाई वाणिज्यिक निगम (सीसीसी) के साथ संभावित सहयोग का भी प्रस्ताव दिया।
    
    वीके/बीपी/जीआरएस-5417

    
    
    (Release ID: 1509465) Visitor Counter : 10