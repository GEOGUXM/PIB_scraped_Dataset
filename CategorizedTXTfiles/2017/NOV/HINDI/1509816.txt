      रक्षा मंत्रालय

      भारत-बांग्लादेश संयुक्त अभ्यास सम्प्रीति 2017 समाप्त
      Posted On: 16 NOV 2017 5:18PM by PIB Delhi


    मिजोरम में काउंटर इनसरजेंसी एण्ड जंगल वारफेयर स्कूल, वेरेंगटे में चल रहा भारत-बांग्लादेश संयुक्त प्रशिक्षण अभ्यास सम्प्रीति 2017 आज वेलीडेशन अभ्यास के साथ समाप्त हो गया।
    
    सम्प्रीति श्रृंखला में यह 7 वां अभ्यास था। इस अभ्यास का उद्देश्य भारत और बांग्लादेश की सेनाओं के बीच पारस्परिक सहयोग के पहलुओं को मजबूत बनाना और उनका विस्तार करना है। 13 दिन तक चला यह प्रशिक्षण अभ्यास 06 नवम्बर 2017 को शुरू हुआ और 15-16 नवम्बर को वेलीडेशन अभ्यास के साथ समाप्त हुआ। यह अभ्यास प्रगतिशील तरीके से चला जहां सभी भागीदार पहले एक दूसरे के संगठनात्मक ढांचे और सामरिक अभ्यास से परिचित हुए। इसके बाद दोनों सेनाओं ने विभिन्न संयुक्त सामरिक अभ्यासों में प्रशिक्षण लिया।
    
    वेलीडेशन अभ्यास के लिए गांव में छिपे आतंकवादियों के दृश्य का चित्रण किया गया। इसकी शुरूआत दोनों सेनाओं के कंपनी कमांडरों की संयुक्त ब्रीफिंग से हुई। इसके आधार पर सैनिकों ने गांव की घेराबंदी की। वेलीडेशन अभ्यास आतंकवादियों को बेअसर करने के लिए जंगल में छापेमारी के साथ समाप्त हुआ। भारतीय और बांग्लादेशी सैनिकों ने संयुक्त रूप से शानदार रूम इंटरवेंशन ड्रिल का प्रदर्शन किया।
    
    अंतिम अभ्यास की समीक्षा बांग्लादेश सेना के मेजर जर्नल मोहम्मद मोशफिक्र रहमान और भारतीय सेना के मेजर जर्नल एम एस घूरा ने की। संयुक्त अभ्यास अभूतपूर्व तरीके से सफल रहा। दोनों सेनाओँ के बीच आपसी समझ को बढ़ावा देने के अलावा इससे द्विपक्षीय संबंधों को मजबूत बनाने में मदद मिली है।

    ***


    
    
    वीके/केपी/ललित-5466

    
    
    (Release ID: 1509816) Visitor Counter : 14