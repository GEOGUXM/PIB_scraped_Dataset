      کارپوریٹ امور کی وزارتت

      ادائے قرض سے معذوری اور دیوالیہ پن سے متعلق
      ضابطہ۔ 2016 میں ترمیم کے لئے آرڈیننس کا اعلان
      
      آرڈیننس کا مقصد بے ایمان اور ناپسندیدہ افراد کو ضابطےکے قوانین کا غلط استعمال کرنے یا انہیں بگاڑنے سے روکنا ہے

      Posted On: 23 NOV 2017 5:36PM by PIB Delhi

    نئی دہلی۔23؍نومبر۔حکومت ہند نے آج ادائے قرض سے معذوری اور دیوالیہ پن سے متعلق ضابطہ، 2016(ضابطہ) میں ترمیم کے لئے آرڈیننس کا اعلان کیا ہے۔ اس سے قبل صدرجمہوریہ ہند نے ضابطے میں ترمیم کے واسطے آرڈیننس کے لئے منظوری دے دی تھی۔


    اس آرڈیننس کامقصد بے ایمان اور ناپسندیدہ لوگوں کے ذریعہ اس ضابطہ کے قوانین کے غلط استعمال کو روکنا ہے۔ اس ترمیم کا مقصد ایسے افراد کو الگ کرناہے جو جان بوجھ کر ادائیگی میں چوک کرتے ہیں، جو نان پرفارمنگ اثاثوں سے تعلق رکھتے ہوں یا جو عادتاً قانون کی خلاف ورزی کرتے ہوں اور جن کی وجہ سے کسی کمپنی کی ادائے قرض سے معذوری کے مسئلے کا کامیابی کے ساتھ حل خطرے میں پڑسکتا ہے یہ ترمیم نہ صرف کمپنی کی تحلیل یا خاتمے کے عمل میں شرکت سے ایسے لوگوں کو روکتی ہے بلکہ اس جانچ کا بھی اہتمام کرتی ہے کہ قرض خواہوں کی کمیٹی کمپنی کی تحلیل کے منصوبے کو منظور کرنے سے قبل اس کے قابل عمل ہونے کو یقینی بنائے۔ انسالوینسی اینڈ بینک رپٹسی بورڈ آف انڈیا(آئی بی بی آئی) کو بھی مزید اختیار دیئے گئے ہیں۔


    یہاں پر یہ یاد دلانا مناسب ہوگا کہ حال ہی میں آئی بی بی آئی نے یہ یقینی بنانے کے لئے اپنے ضابطے میں ترمیم کی ہے کہ رعایتی ، کم قیمت لگا کر یا دھوکا دہی والے لین دین کے بارے میں اطلاعات کے ساتھ کمپنی کی تحلیل کا منصوبہ جمع کرانے والے درخواست کنندہ کے سابقہ رویے کے بارے میں معلومات قرض خواہوں کی کمیٹی کے سامنے رکھی جائے تاکہ اس سلسلے میں مناسب فیصلہ کیاجاسکے۔


    قانون پر عمل کئے جانے، چوک کرنے والی کمپنی کے خلاف کارروائی کرنے، فنڈ کی خرد برد کے لئے کارپوریٹ ڈھانچے کے غلط استعمال کو روکنے، بینکنگ کے شعبے کی اصلاح کے لئے کمپنی کی تحلیل کے عمل سے بے ایمان عناصر کو باہر نکالنا حکومت کے ذریعہ کی جانے والی اصلاحات کا ایک حصہ ہے۔ اس سے باضابطہ معیشت کو مستحکم کرنے میں مدد ملے گی اور ایک بھروسے مند، قابل اعتبار، قانونی ماحول میں کام کرنے کے لئے ایماندار اور ہونہار صنعت کاروں کی حوصلہ افزائی ہوگی۔


    آرڈیننس کے ذریعہ مذکورہ کوڈ کی دفعہ 35,30,25,5,2 اور 240 میں ترمیم کی گئی ہے اور اس میں نئی دفعات 29 اے اور 235 اے شامل کی گئی ہیں۔


    ************


    م ن۔ ا گ۔ رض


    U-5899

    
    
    (Release ID: 1510638) Visitor Counter : 3