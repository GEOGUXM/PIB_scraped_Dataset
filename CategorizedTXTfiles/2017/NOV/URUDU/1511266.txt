      وزارات ثقافت

      ہند-افغان سہ روزہ ثقافتی میلے کا دہلی میں آج افتتاح
      Posted On: 29 NOV 2017 6:54PM by PIB Delhi


    نئی دہلی ، 29 ؍ نومبر،تہذیب و ثقافت کے وزیر مملکت (آزادانہ چارج) ڈاکٹر مہیش شرما اور اسلامی جمہوریہ افغانستان کے وزیرتہذیب و ثقافت اور اطلاعات عزت مآب پروفیسر محمد رسول بواری نے آج نئی دلی میں ہند-افغان ثقافتی میلے کا افتتاح کیا۔ اس میلے کا انعقاد حکومت افغانستان اور وہا ں کے سفارت خانہ اور حکومت ہند نیز آئی سی سی آر نے مشترکہ طور پر کیا ہے۔


    اس موقع پر ڈاکٹر مہیش شرمانے اپنی تقریر میں کہا کہ ہندوستان اور افغانستان کے درمیان صدیوں پرانے ثقافتی اور تہذیبی رشتے ہیں، جن کی گہری جڑیں موسیقی، فنون لطیفہ، تعمیرات، زبان اور مختلف اقسام کے کھانوں میں پیوست ہیں، جو دونوں ملکوں کے عوام کے درمیان دوستی میں اہم ہیں۔


    ڈاکٹر شرما نے کہا کہ افغانستان کی کلاسیکی موسیقی کے ماہرین جیسے استاد سراہنگ کو پٹیالہ گھرانے میں تربیت دی گئی تھی، وہیں ہندوستان کے بالی ووڈ کے مقبول ترین موسیقار کا تعلق افغانستان سے ہے۔ انہوں نے مزید کہا کہ افغانستان کا وسطی صوبہ بامیان ہماری مشترکہ بودھ وراثت کی نمایاں مثال ہے۔ ڈاکٹر شرما نے کہا کہ گرو دیو رابندر ناتھ ٹیگور کی کہانی ‘کابلی والا’ نے ہندوستانیوں کو ایماندار اور وسیع القلب افغان کے ساتھ جوڑا ہے۔


    دونوں ملکوں کی مشترکہ قدروں پر روشنی ڈالتے ہوئے تہذیب و ثقافت کے وزیر ڈاکٹر شرما نے کہا کہ کابل میں چار گرودوارے اور دو مندر وں کی موجودگی اپنے آپ میں افغانستان کے روادار اور متنوع سماج کی زندہ مثال ہے۔ افغانستان کے عوام کیلئے ہندوستان کے ذریعہ پیش کی گئی ترقیاتی شراکت کا ذکر کرتے ہوئے ڈاکٹر شرما نے کہا کہ افغانستان کی ثقافتی وراثت کی بحالی اور وہاں کے ثقافتی اداروں کا استحکام ، افغانستان کی تعمیر نو میں ہماری مدد کا اہم حصہ رہا ہے۔ کابل میں تباہ شدہ محل کی بحالی اور اور افغان نیشنل انسٹی ٹیوٹ آف میوزک کیلئے ہماری مدد ، یہ کچھ مثالیں ہیں۔


    ڈاکٹر مہیش شرما نے کہا کہ ہندوستان-افغان میلہ کا انعقاد ایک انوکھا واقعہ ہے، جو فنون لطیفہ، دستکاری، رقص و موسیقی اور دوسرے ذرائع سے دونوں ملکوں کے درمیان مزید یکسانیت پیدا کرے گا۔


    سہ روزہ میلے میں افغانستان اور ہندوستان کی ثقافتی کارکردگی، دستکاری، نمائش، مختلف اقسام کی خوردنی اشیا اور تہذیبی نمائش شامل ہیں۔


    ************


    
    
    ( 29.11.2017 )


    ) م ن ۔ ش س ۔ ک ا (


    U- 6005

    
    
    (Release ID: 1511266) Visitor Counter : 5