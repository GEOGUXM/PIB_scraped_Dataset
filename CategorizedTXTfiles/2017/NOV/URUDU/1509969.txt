      نائب صدر جمہوریہ ہند کا سکریٹریٹ

      شمولیت پرمبنی ترقی کے مقصد کے حصول کے لئے قبائلی ترقی ضروری ہے ۔ نائب صدرجمہوریہ ہند
      Posted On: 17 NOV 2017 12:55PM by PIB Delhi


    اہم قومی قبائلی میلے ، ‘‘آدی مہوتسو’’کا افتتاح


    نئی دہلی، 17 ؍نومبر : نائب صدرجمہوریہ ہند، جناب ایم وینکیانائیڈونے کہاہے کہ شمولیت پرمبنی ترقی (سب کا وکاس ) کے مقصد کے حصول کے لئے قبائلی ترقی ایک اہم عنصرہے ۔ موصوف ‘‘آدی مہوتسو’’کاافتتاح کرنے کے بعد حاضرین سے خطاب کررہے تھے ۔آدی مہوتسوکا اہتمام 15روز تک چلنے والے قبائلی میلے کے طورپرکیاگیاہے ،جس کا عنوان ‘قبائلی ثقافت کے جذبے کی تقریب ، کھانوں اور تجارت کا جشن ’۔قبائلی امورکے وزیرجناب جوال اورام ، قبائلی امورکے وزیرمملکت جناب سدرشن بھگت ، قبائلی امورکی وزارت کی سکریٹری محترمہ لینانائک ، ٹرایفیڈ کے مینیجنگ ڈائرکٹرجناب پراویرکرشنا اور دیگرعمائدین اس موقع پرموجودتھے ۔


    نائب صدرجمہوریہ ہند نے کہاکہ یہ میلہ پورے بھارت اورپوری دنیا میں اپنی نوعیت کے لحاظ سے منفرد ثقافتی ورثے کو متعارف کرانے کے معاملے میں ازحد مفید ثابت ہوگا۔ انھوں نے کہاکہ اس میلے کا ایک دوسرا فائدہ یہ ہے کہ قبائلی افراد کے ذریعہ تیارکردہ مصنوعات کو فروخت ہونے کاموقع حاصل ہوگا ،جس سے انھیں مالی فوائد حاصل ہوں گے ۔ ان کی اثرانگیزی اوران کی مہارت اقتصادی خوشحالی لے کر آئے گی ۔


    نائب صدرجمہوریہ ہند نے کہاکہ ہمارے آئین میں حکومت پریہ ذمہ داری عائد کی گئی ہے کہ وہ قبائل کی خصوصی ضروریات کا لحاظ رکھے ، انھوں نے کہاکہ قبائل کو قومی دھارے تک لایاجاناضروری ہے ، تاہم اس کے ساتھ ہی ساتھ یہ امربھی یقینی بنایاجاناچاہئے کہ ان کی ثقافتی شناخت کسی طرح سے بھی متاثرنہ ہواوراپنی جگہ برقراررہے ۔ آدی واسی حضرات اصل باشندے ہیں اوران کا اندازحیات بنیادی حقائق ، لافانی اقدار اور فطری سادگی پرمبنی ہے ۔


    نائب صدرجمہوریہ ہند نے کہاکہ حکومت قبائلی صناعوں اورقومی دھارےمیں شامل ڈیزائنروں کے مابین ربط وضبط کو فروغ دینا چاہتی ہے۔ انھوں نے مزید کہاکہ آدی مہوتسوجیسی تقریبات اس سلسلے میں ازحد اہم ثابت ہوسکتی ہیں ۔ حکومت نے اس مقصد کے حصول کے لئے قبائلی امدادباہمی مارکیٹنگ ترقیات فیڈریشن آف انڈیا (ٹرایئفیڈ ) تشکیل دیاہے ۔


    نائب صدرجمہوریہ ہند نے قبائلی امورکی وزارت اور ٹرائیفیڈآرگنائزروں کو آدی مہوتسوکے اہتمام کے لئے مبارکباد پیش کی ۔ انھوں نے قبائلی صناعوں کو تلقین کی کہ وہ اس موقع کا بہترین استعمال دیگرصناعوں اور منڈی میں سرگرم عمل عناصر سے اپنے ربط وضبط بڑھانے کے لئے کریں ۔


    U-5773


    

    
    (Release ID: 1509969) Visitor Counter : 3