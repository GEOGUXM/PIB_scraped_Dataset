      صدر جمہوریہ کا سکریٹریٹ

      صدر جمہوریہ آسام کے دورے پر
      Posted On: 20 NOV 2017 7:44PM by PIB Delhi


    نمامی براک فیسٹول کی اختتامی تقریب میں شرکت


    نئی دہلی، 20 /نومبر۔ صدر جمہوریہ ہند جناب رام ناتھ کووند نے آج سلچر، آسام میں نمامی براک فیسٹول کی اختتامی تقریب میں شرکت کی اور اس سے خطاب کیا۔


    اس موقع پر خطاب کرتے ہوئے صدر جمہوریہ نے کہا کہ وادیٔ براک کی جغرافیائی حیثیت کی وجہ سے اس کے بین ریاستی اور بین الاقوامی تجارت کے لئے ایک مرکز بن جانے کے امکانات ہیں۔ اس امکان کو عملی شکل دینے کے لئے کنیکٹیوٹی سے متعلق کئی اقدامات کئے گئے ہیں۔ ’ایسٹ ویسٹ کوریڈور‘ کا شمال مشرقی حصہ جو آسام کے کچھار سے گجرات کے کچھ تک گیا ہے، سلچر سے ہی شروع ہوتا ہے۔ اگرتلا کو دہلی سے جوڑنے والی ایک براڈگیج ریلوے لائن بھی وادیٔ براک سے گزرتی ہے۔ ان سب چیزوں سے کاروبار اور سیاحت کو بہت فائدہ ہوگا۔


    سرحد پار سے کاروبار کے اقدام کے بارے میں صدر جمہوریہ نے کہا کہ کریم گنج میں واقع بارڈر ٹریڈ سینٹر کے ذریعے بنگلہ دیش کے ساتھ تجارت کو فروغ دیا جارہا ہے۔ آسام سمیت شمال مشرقی خطے کی جغرافیائی حیثیت کا فائدہ اٹھاتے ہوئے ایکٹ ایسٹ پالیسی کے تحت ہندوستان کو جنوب مشرقی ایشیا سے جوڑا جارہا ہے۔ انھوں نے اس بات پر زور دیا کہ ہندوستان کے جنوب مشرقی خطے اور جنوب مشرقی ایشیا کے درمیان کاروباری اور تجارتی رابطوں کو فروغ دینے کے لئے بہت زیادہ امکانات موجود ہیں۔ انھوں نے یہ اعتماد ظاہر کیا کہ مرکز اور ریاستی حکومتوں کے ذریعے بنیادی ڈھانچے کی ترقی کئے جانے سے یہ خطہ بین الاقوامی تجارت اور کاروبار کا روح رواں بن جائے گا۔


    بعد میں گوہاٹی میں گوہاٹی یونیورسٹی کے ذریعے صدر جمہوریہ کو شہری استقبالیہ پیش کیا گیا۔ اس موقع پر حاضرین سے خطاب کرتے ہوئے صدر جمہوریہ نے کہا کہ آسام ہندوستان کے شمال مشرقی خطے کا دروازہ ہے۔ انھوں نے اس ریاست کے بہترین جغرافیائی، سماجی اور ثقافتی تنوع کی ستائش کی۔ آسام میں تیل اور قدرتی گیس، چائے اور سلک جیسی صنعتوں کو فروغ حاصل ہوا ہے۔ جدید بنیادی ڈھانچے کی تعمیر کے ذریعے آسام اور پورے شمال مشرق کے لئے ترقی کے اور بھی بہت سے ا مکانات ہیں۔


    صدر جمہوریہ جناب رام ناتھ کووند نے کہا کہ آسام میں سیاحت کی صنعت کے بہت زیادہ امکانات ہیں۔ قاضی رنگا اور مانس نیشنل پارکوں کی وجہ سے سیاحتی مقامات کے نقشے میں پہلے ہی اس ریاست کو اہمیت حاصل ہے۔ انھوں نے اعتماد ظاہر کیا کہ سیاحت کے لئے مناسب ایکو سسٹم کی سہولت فراہم کراتے ہوئے حکومت آسام سیاحت کی صنعت کے اقتصادی اور سماجی فائدوں میں کئی گنا اضافہ کرسکتی ہے۔


    U-5829

    
    
    (Release ID: 1510278) Visitor Counter : 3