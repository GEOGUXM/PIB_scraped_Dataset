      سٹرک ٹرانسپورٹ اور شاہراہوں کی وزارت

      قومی شاہراہ نمبر-24 پروجیکٹ کا پہلا مرحلہ اس سال کے آخری تک مکمل ہوجائے گا
      یہ پروجیکٹ 14 مہینوں کے ریکارڈ وقت میں مکمل ہوگا
      
      جناب گڈکری کا کہنا ہے کہ ترقی اور ماحول کا تحفظ دونوں ساتھ ساتھ چلنے چاہئیں

      Posted On: 14 NOV 2017 5:25PM by PIB Delhi

    نئی دہلی، 14 نومبر 2017/ سڑک ،ٹرانسپورٹ اور شاہراہوں ،جہاز رانی اور آبی وسائل، دریاؤں کی ترقی اور گنگا کی صفائی کے وزیر جناب نتن گڈکری نے دہلی این سی آر میں شاہراہ پروجیکٹوں کے تیز رفتاری سے مکمل کرنے کے حکومت کے عہد کو دوہرایا ہے تاکہ علاقہ میں بھیڑ بھاڑ کو کم کیا جاسکے اور موٹر گاڑیوں سے پیدا ہونے والی آلودگی کو تقریباً 50 فی صد کم کیا جاسکے۔ جناب گڈکری نے یہ بات آج قومی شاہراہ نمبر -24 کے اسی طرح کے ایک پروجیکٹ کا برسرموقع معائنہ کرنے کے بعد کہی۔ انہوں نے اکشر دھام مندر کے قریب میڈیا کے افراد سے بات چیت بھی کی۔


    اس موقع پر اظہار خیال کرتےہوئے انہوں نے کہا کہ قومی شاہراہ -24 پروجیکٹ کا پہلا پیکج جو اکشر دھام مندر سے دہلی -یوپی سرحد تک پھیلا ہوا ہے، اس سال دسمبر تک تیار ہوجائے گا۔ 14 لینوں والے اس 9 کلو میٹر طویل پروجیکٹ کو 14 مہینے کی ریکارڈ مدت میں مکمل کیا جارہا ہے جبکہ اس سے پہلے اس کی تعمیر مکمل ہونےمیں 30 ماہ کا وقت لگنے کا اندازہ لگایا گیا تھا۔ یہ ملک میں پہلی قومی شاہراہ ہے جو 14 لین والی ہے اور اس کی بہت سی خصوصیات ہیں جس سے کثافت میں کمی لانے میں مدد ملے گی۔ ان خصوصیات میں شاہراہ کے دونوں طرف ڈھائی میٹر چوڑا سائیکلوں کا راستہ ،جمنا کے پل پر ایک عمودی گارڈن ، شمسی توانائی کے ذریعہ بجلی کا نظام اور ڈرپ آبپاشی کے ذریعہ پودوں کو پانی دینے جیسی خصوصیات شامل ہیں۔ جناب گڈکر ی نے کہا کہ اس شاہراہ کو لکھنؤ تک ترقی دی جائے گی اور یہ اتراکھنڈ اور اترپردیش کے لوگوں کے لئے ایک لائف لائن کے طور پر کام کرے گی۔ اس شاہراہ سے دہلی –میرٹھ راستے پر موٹر گاڑیوں کی بھیڑ بھاڑ بھی کم ہوجائے گی جس کے نتیجے میں علاقے میں آلودگی کی سطح میں کمی واقع ہوگی۔


    جناب گڈکری نے مزید بتایا کہ دہلی کے اطراف مشرقی اور مغربی پیریفیرل ایکسپریس راستوں پر کام کا سلسلہ پوری رفتار سے جاری ہے اور امید ہےکہ یہ کام اگلے سال 26 جنوری سے پہلے پورا ہوجائے گا۔ قومی شاہراہ -24 اور دو پیریفیرل ایکسپریس راستے تیار ہوجانے کے بعد قریبی ریاستوں کو جانے والی موٹر گاڑیاں دہلی میں داخل ہوئے بغیر گذر جائیں گی اور اس سے آلودگی میں 50 فی صد کی کمی آجائے گی۔


    وزیر موصوف نے کہا کہ دہلی میں بھیڑ بھاڑ کو کم کرنے کے لئے 40 ہزار کروڑ روپے کے پروجیکٹوں پر عمل کیا جارہا ہے۔ ان میں دہلی کے لئے دھولا کنواں کا راستہ، دوارکا ایکسپریس وے اور رنگ روڈ کے منصوبے شامل ہیں ،جس کا خرچ مرکزی حکومت اور دہلی حکومت مشترکہ طور پر برداشت کریں گی۔


    شاہراہوں کی تیز رفتاری سے تعمیر کے علاوہ وزارت ، شاہراہوں کے سیکٹر سے پیدا ہونے والی کثافت کی روک تھام کے لئے بھی بہت سے اقدامات کررہی ہے۔ اس میں بائیو ایندھن سے چلنے والی موٹر گاڑیوں اور بجلی سے چلنے والی موٹر گاڑیوں کو فروغ دینا ، شاہراہوں پر پیڑ پودے لگانا، تعمیراتی مقامات کو ڈھکنا تاکہ گرد نہ اڑے اور شاہراہوں کے استعمال کو فروغ دینا شامل ہے۔ انہوں نے مزید کہا کہ جمنا ندی کی کیچڑ کو صاف کرنے کے لئے اور آبی راستوں کے ذریعہ دہلی اور آگرہ کو ملانے کے لئے ٹینڈر جاری کردیئے گئے ہیں۔


    اس بات پر زور دیتے ہوئے کہ ماحولیات ، معاشیات اور ترقی کو ساتھ ساتھ چلنا چاہئے۔ جناب گڈکری نے کہا کہ ان پروجیکٹوں سے ترقی، روزگار کے مواقع پیدا ہونے ، صاف ستھرے ماحول اور لوگوں کو دقتوں سے آزاد سفر کو یقینی بنانے کی راہ ہموار ہوگی۔


    ۔۔۔۔۔۔۔۔۔۔۔


    م ن۔ ج ۔ ج۔


    U- 5701


    

    
    (Release ID: 1509470) Visitor Counter : 3