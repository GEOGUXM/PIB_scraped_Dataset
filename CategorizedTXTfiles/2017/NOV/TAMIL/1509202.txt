      மத்திய அமைச்சரவை

      உயர்கல்விக்கான நுழைவுத் தேர்வுகளை நடத்த தேசிய சோதனை முகமையை (NTA)
      உருவாக்க மத்திய அமைச்சரவைக் கூட்டத்தில் ஒப்புதல்
      
      Posted On: 10 NOV 2017 5:57PM by PIB Chennai


    பிரதமர் திரு. நரேந்திர மோடி தலைமையில் நடைபெற்ற மத்திய அமைச்சரவைக் கூட்டத்தில், தேசிய சோதனை முகமை ( NTA ) உருவாக்குவதற்கான ஒப்புதல் அளிக்கப்பட்டது. இந்த முகமை இந்திய சங்கங்கள் பதிவுச் சட்டத்தின் (1860) கீழ் அமைக்கப்படும் தன்னாட்சி கொண்ட அமைப்பாக இயங்கும். இந்த முகமை உயர்கல்வி நிறுவனங்களின் படிப்புகளுக்கான நுழைவுத் தேர்வுகளை நடத்துவதற்காக தன்னிறைவு பெற்றதாக செயல்படும்.


    முக்கிய அம்சங்கள்:

      * தற்போது மத்திய இடைநிலைக் கல்வி வாரியம் ( CBSE ) நடத்தி வரும் நுழைவுத் தேர்வுகளை நடத்தும் பணியை தொடக்கத்தில் இந்த முகமை மேற்கொள்ளும்.
      * தேசிய சோதனை முகமை முழு அளவில் செயல்படும்போது, படிப்படியாக இதர தேர்வுகளும் நடத்தப்படும்.
      * நுழைவுத் தேர்வுகள் குறைந்தபட்சம் இரு ஆண்டுகளுக்கு இணையம் (ஆன்லைன்) மூலம் நடத்தப்படும். இதன் மூலம் தாங்கள் சிறந்ததாகக் கருதும் படிப்புகளைத் தேர்ந்தெடுக்க மாணவர்களுக்குப் போதிய அளவு அவகாசம் கிடைக்கும்.
      * கிராமப்புற மாணவர்களுக்கு உதவும் வகையில், தேர்வு மையங்கள் மாவட்ட மற்றும் துணை மாவட்ட அளவில் அமைக்கப்படும். மேலும், மாணவர்களுக்கு இயன்றவரை நேரடிப் பயிற்சி தருவதற்கும் ஏற்பாடு செய்யப்படும்.

    அமைப்பு:


      * தேசிய சோதனை முகமைக்கு மத்திய மனித ஆற்றல் மேம்பாட்டு அமைச்சகம் நியமிக்கும் சிறந்த கல்வியாளரின் தலைமை வகிப்பார்.

      * மத்திய அரசு நியமிக்கும் தலைமைச் செயல் அலுவலராக தலைமை இயக்குநர் ஒருவர் நியமிக்கப்படுவார்.
      * இந்த முகமையின் சேவையைப் பயன்படுத்திக் கொள்ளும் கல்வி நிறுவனங்களைச் சேர்ந்தவர்கள் உள்ளிட்டோரை நிர்வாகிகளாகக் கொண்ட வாரியம் அமைக்கப்படும்.
      * தலைமை இயக்குநருக்கு கல்வியாளர்கள், கல்வி வல்லுநர்கள் 9 பேர் துணைபுரிவர்.

    நிதிகள்:


    தேசிய சோதனை முகமை பணியைத் தொடங்கி ஓராண்டுக்கு ஒரு முறை ரூ. 25 கோடியை இந்திய அரசு மானியமாக அளிக்கும். அதன் பின்னர், தேவையான நிதியை முகமையே திரட்டிக் கொள்ளும்.


    விளைவு:


    தேசிய சோதனை முகமை நிறுவுவதன் மூலம் நாடு முழுவதும் பல்வேறு நுழைவுத் தேர்வுகளை எழுதும் 40 லட்சம் மாணவர்கள் பலனடைவர். மத்திய இடைநிலைக் கல்வி வாரியம் ( CBSE ), அகில இந்திய தொழில்நுட்பக் கல்வி கவுன்சில் ( AICTE ) உள்ளிட்ட பல்வேறு கல்வி அமைப்புகள் நுழைவுத் தேர்வுகளை நடத்தும் சுமையைக் குறைக்கும். மாணவர்களின் திறன், புத்திசாலித்தனம், சிக்கலைத் தீர்க்கும் நுட்பம் ஆகியவற்றை மதிப்பிடுவதற்கு உயர் நம்பிகத்தன்மை, நிலைப்படுத்தப்பட்ட கடின அளவு முறை கொண்டுவரப்படும்.


    பின்னணி :


    பெரும்பாலான வளர்ந்த நாடுகளில் இருப்பதைப் போல், தேவை சார்ந்த தனியான அமைப்பு தேவை என்பதைக் கருத்தில் கொண்டு, நிதி அமைச்சர் தனது 2017-18ஆம் ஆண்டுக்கான நிதிநிலை அறிக்கையில் “உயர்கல்விப் படிப்புகளில் சேருவதற்கான நுழைவுத் தேர்வுகளை நடத்துவதற்காக தன்னாட்சியும் தன்னிறைவும் கொண்ட அமைப்பு உருவாக்கப்படும்” என்று அறிவித்திருந்தார்.


    ********

    
    
    (Release ID: 1509202) Visitor Counter : 58
    
    
      Read this release in: English
    
    
    

*