      குடியரசுத் தலைவர் செயலகம்

      ஜார்கண்டில் இந்தியக் குடியரசுத்தலைவர் ; ஜார்கண்ட் மாநிலத்தின் நிறுவன நாள் கொண்டாட்டத்தில் உரையாற்றினார்
      Posted On: 15 NOV 2017 5:44PM by PIB Chennai


    குடியரசுத்தலைவர் திரு . ராம் நாத் கோவிந்த் , ராஞ்சியில் நடைபெற்ற ஜார்கண்ட் மாநில நிறுவன நாள் ஆண்டுவிழா கொண்டாட்டத்தில் இன்று ( நவம்பர் 15, 2017 ) பங்கேற்றுச் சிறப்பித்து , உரையாற்றினார் . இந்த நிகழ்வின்போது , குடியரசுத்தலைவர் பல்வேறு நலத்திட்டங்களையும் , வளர்ச்சித் திட்டங்களையும் துவக்கிவைக்கவும் , அடிக்கல் நாட்டவும் செய்தார் .


    திரளாகக் கூடியிருந்த மக்களிடையே குடியரசுத்தலைவர் உரையாற்றுகையில் , ஜார்கண்ட் மாநிலம் உருவாக்கப்பட்ட நாளின் 17 – வது ஆண்டுவிழாவுக்காக ஜார்கண்ட் மாநில மக்களுக்குத் தமது பாராட்டுதல்களைத் தெரிவித்துக் கொண்டார் . இந்தக் கொண்டாட்டத்தில் கலந்துகொண்டவர்களின் உற்சாகத்தைக் கண்டு உணர்ந்தவராய்க் குடியரசுத்தலைவர் , ஜார்கண்ட் மாநிலத்தை நிறுவ முடிவு செய்த முன்னாள் பிரதமர் திரு . அடல் பிகாரி வாஜ்பாயின் தொலைநோக்கு உண்மையிலேயே பாராட்டுக்குரியது என்று குறிப்பிட்டார் .


    இந்த நிகழ்வுடன் இணந்து இன்று பிறந்தநாள் ஆண்டுவிழா காணும் சுதந்திரப் போராட்ட வீரர் பிர்ஸா முண்டா மற்றும் சிடோ – கானு , சந்த் – பைரவ் , தில்கா மஞ்சி , நிலாம்பர் – பீதாம்பர் , 1928 ஆம் ஆண்டின் ஒலிம்பிக் ஹாக்கி கேப்டனும் நாடாளுமன்ற முன்னாள் உறுப்பினருமான ஜெயபால் சிங் முண்டா உள்ளிட்ட ஜார்கண்டின் ஒப்பற்ற வரலாற்று நாயகர்களுக்குக் குடியரசுத்தலைவர் அஞ்சலி செலுத்தினார் . சமத்துவத்தையும் நீதியையும் அடிப்படையாகக் கொண்ட ஒரு சமுதாயத்தை உருவாக்குவதற்காக , அவர்கள் தங்கள் இன்னுயிரை ஈந்தனர் என்று குடியரசுத்தலைவர் புகழாரம் சூட்டினார் . பிர்ஸா முண்டாவின் கனவுக்கிணங்க ஒவ்வொருவரும் சமத்துவத்தையும் செல்வச் செழுமையையும் துய்த்துவாழும் ஜார்கண்ட் மாநிலத்தையும் இந்திய தேசத்தையும் கட்டியெழுப்ப நாம் அனைவரும் உறுதி பூண வேண்டும் என்றும் குடியரசுத்தலைவர் கேட்டுக் கொண்டார் .


    குடியரசுத்தலைவர் மேலும் பேசுகையில் , இயற்கையின் அருளால் நமது தேசத்தின் கனிமவளங்களில் ஜார்கண்ட் 40 சதவிகிதத்தைக் கொண்டிருக்கிறது என்றும் இது தொழில்வளர்ச்சிக்கான மகத்தான வாய்ப்பை அளிக்கிறது என்றும் குறிப்பிட்டார் . ஜார்கண்ட் மாநிலம் சிறப்பாகச் செயல்பட்டு வருகிறது என்று கூறி தமது மகிழ்ச்சியை வெளிப்படுத்திய அவர் , நமது நாட்டின் மாநிலங்களுக்கிடையே ஜார்கண்ட் இரண்டாவது உயர்ந்த வளர்ச்சி விகிதத்தைக் கொண்டுள்ளது என்றும் குறிப்பிட்டார் . தொழிலாளர்நலச் சீர்திருத்தத்தைப் பொறுத்தமட்டில் , இம்மாநிலம் கடந்த இரண்டு ஆண்டுகளாக முதலிடத்தில் உள்ளது . 2014 இல் ‘ வியாபாரத்தை எளிய முறையில் செய்வது ‘ என்று சாதாரண நிலையில் செயல்பட்ட ஜார்கண்ட் , தற்போது சிறந்த மாநிலங்களின் பட்டியலில் இடம்பிடித்திருக்கிறது .


    முன்னதாக , ராஞ்சியில் ‘ மண்ணின் தந்தை ‘ பிர்ஸா முண்டா சிலைக்கு மரியாதை செலுத்திக் குடியரசுத்தலைவர் தமது நிகழ்ச்சிகளைத் துவக்கினார் .


    மாலையில் , ராஞ்சியில் ‘ இறைவன் அர்ஜுனனுக்கு அருளியது – பகவத் கீதை ‘ என்னும் பரமஹம்ஸ யோகானந்தரின் இந்தி மொழிபெயர்ப்பு நூலின் முதற்படியைக் குடியரசுத்தலைவர் பெற்றுக்கொண்டார் . ஜார்கண்ட் மாநில ஆளுநர் திருமதி திரவுபதி முர்மு அந்நூலை வெளியிட , அவரிடமிருந்து குடியரசுத்தலைவர் பெற்றுக் கொண்டார் .


    இந்தப் புத்தக வெளியீட்டு நிகழ்ச்சியில் குடியரசுத்தலைவர் பங்கேற்றுப் பேசுகையில் , உலகெங்கும் ‘ யோகா ’ வின் நற்செய்தியைப் பரப்பிவரும் பாராட்டத்தக்கப் பங்களிப்புக்காக ’ யொகோடா ’ சத்சங்க சொசைட்டியையும் அதனுடன் இணைந்துசெயல்படுபவர்களையும் பாராட்டினார் . சமூகநலச் செயல்பாடுகளில் இந்தச் சங்கத்தின் ஆஸ்ரமங்களும் தியான மையங்களும் ஆற்றிவரும் சேவையையும் குடியரசுத்தலைவர் பாராட்டினார் .

    
    
    (Release ID: 1510810) Visitor Counter : 58
    
    
      Read this release in: English