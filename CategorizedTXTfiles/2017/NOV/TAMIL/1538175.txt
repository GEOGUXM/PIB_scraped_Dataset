      பிரதமர் அலுவலகம்

      இந்துஸ்தான் டைம்ஸ் தலைமைத்துவ உச்சி மாநாடு – 2017-ல் பிரதமர் ஆற்றிய உரையின் தமிழாக்கம்
      Posted On: 26 NOV 2017 8:48PM by PIB Chennai


    ஷோபனா பார்தியா அவர்களே ,


    இங்கு வந்திருக்கும் அனைத்து பிரமுகர்களே ,


    சகோதர , சகோதரிகளே ,


    மீண்டும் ஒரு முறை உங்களைச் சந்திக்கும் வாய்ப்பை நான் பெற்றிருக்கிறேன் . இங்கு பல அறிமுகமான முகங்களை என்னால் காண முடிகிறது . என்னை மீண்டும் அழைத்ததற்காக இந்துஸ்தான் டைம்ஸ் குழுமத்திற்கும் , அதன் வாசகர்களுக்கும் எனது நன்றியை தெரிவித்துக் கொள்கிறேன் .


    நண்பர்களே , இரண்டு ஆண்டுகளுக்கு முன்பு , உச்சி மாநாட்டில் நான் கலந்து கொண்ட போது “ பிரகாசமான இந்தியாவை நோக்கி ” என்ற தலைப்பில் நாம் உரையாற்றினோம் . அடுத்த இரண்டே ஆண்டுகளில் இன்று “ இந்தியாவின் மாற்ற முடியாத எழுச்சி ” என்பது பற்றி பேசிக் கொண்டிருக்கிறோம் . தலைப்பில் மட்டும் மாற்றம் ஏற்படவில்லை , நாட்டின் எண்ண ஓட்டத்தில் ஏற்பட்டுள்ள மாற்றத்தின் பிரதிபலிப்பாக இது காணப்படுகிறது . நாட்டின் நம்பிக்கையிலும் இது மாற்றத்தைக் கொண்டு வந்துள்ளது .


    நாடு முழுவதையும் நாம் பார்த்தோமானால் , ஒரு ஆக்கப்பூர்வமான அணுகுமுறை நாட்டில் ஏற்பட்டுள்ளதைக் காண முடியும் . இது இதற்கு முன் எப்போதும் இல்லாத ஒன்றாகும் . ஏழை , எளிய மக்கள் , இளைஞர்கள் , பெண்கள் , விவசாயிகள் , நலிவடைந்த பிரிவினர் ஆகியோருக்கு தங்களது திறமை , வளங்கள் , கனவுகள் குறித்து இத்தகைய நம்பிக்கை எப்போதாவது இருந்ததா என்பதை என்னால் நினைவுகூர இயலவில்லை .


    125 கோடி இந்தியர்களாகிய நாம் , இடையறாது , இரவு , பகலாக உழைத்ததால்தான் இந்த நம்பிக்கையை ஏற்படுத்த நம் அனைவராலும் முடிந்துள்ளது . நாட்டு மக்கள் தங்கள் மீதும் , நாட்டின் மீதும் கொண்டுள்ள நம்பிக்கையே நாட்டின் எழுச்சிக்கான சூத்திரமாகும் .


    இன்று கீதை தினம் , கீதையில் மிக தெளிவாகக் கூறப்பட்டுள்ளது . உங்களது தகுதியை உயர்த்துங்கள் , எதிர்மறையான எண்ணங்களைத் தவிருங்கள் .


    உங்களுக்கு நீங்களே நண்பர் , நீங்களே பகைவர் ,


    அதனால்தான் புத்தபகவான் “ அப்பா தீபோ பவோ ” என்று கூறியுள்ளார் . இதன் பொருள் , உனக்கு நீயே சொந்த விளக்காக வேண்டும் .


    125 கோடி மக்களிடையே கிளர்ந்துள்ள நம்பிக்கை நாட்டின் வளர்ச்சிக்கான வலுவான அடித்தளமாக மாறிக் கொண்டிருக்கிறது .


    இந்த விடுதிக்கு வெளியே ஆட்டோ ஓட்டுபவராக இருந்தாலும் , ரிக்ஷா இழுப்பவராக இருந்தாலும் , பழுதடைந்த வயலின் வரப்புகளை செம்மைப்படுத்துபவராக இருந்தாலும் , கடும் பனியில் , இரவுப்பணியை முடித்து விட்டு கூடாரத்தில் உறங்கும் காவலாளியாக இருந்தாலும் , இந்த அரங்கில் நிறைந்துள்ள ஒவ்வொருவரும் , கடின உழைப்பை மேற்கொள்பவர்கள்தான் . அதனால்தான் “ பிரகாசமான இந்தியாவை நோக்கி ” என்ற தலைப்புக்கு அப்பால் “ இந்தியாவின் மாற்ற முடியாத எழுச்சி ” என்ற தலைப்பாக மாறி இருக்கிறது .


    நண்பர்களே , 2014- ஆம் ஆண்டு மக்கள் ஆட்சி மாற்றத்திற்காக மட்டும் வாக்களிக்கவில்லை . நாட்டில் மாற்றத்தைக் கொண்டுவருவதற்கும் , அவர்கள் தங்கள் வாக்குகளைச் செலுத்தினர் . நிர்வாக நடைமுறை நிலைத்ததாகவும் , நிரந்தரமானதாகவும் , மாற்ற முடியாததாகவும் , இருப்பதற்கான மாற்றங்களைக் கொண்டுவர , அந்த வாக்கு பயன்பட்டது . நாடு சுதந்தரமடைந்து பல ஆண்டுகள் ஆகியும் , நமது நிர்வாக நடைமுறையின் பலவீனமானது , நாட்டின் வெற்றிப்பாதையில் தடைக்கல்லாக இருந்து வந்தது .


    நாட்டின் ஆற்றலைக் கொண்டு நீதி வழங்க இயலாத ஒரு நடைமுறை இருந்து வந்தது . எல்லா இடத்திலும் , யாராவது சிலர் இந்த நடைமுறைக்கு எதிராக போராடிக் கொண்டிருந்தனர் . எனது முயற்சியால் மட்டும் அல்லாமல் , எனது உறுதிப்பாடு காரணமாக , மக்களுக்கும் , நடைமுறைக்கும் , இடையிலான போராட்டம் முடிவுக்கு வந்துள்ளது . அவர்களது வாழ்க்கையில் சிறப்பான மாற்றத்தையும் , தடங்கல் இல்லாத வாழ்க்கை முறையையும் , நாம் கொண்டு வந்திருக்கிறோம் .


    அதானல்தான் , ரயில் மற்றும் பேருந்து கட்டணங்கள் , சமையல் எரிவாயு மற்றும் மின்சார இணைப்புகள் , மருத்துவ மனையில் சேருவது , பாஸ்போர்ட் பெறுவது , வருமானவரியைத் திரும்பப் பெறுவது போன்ற சிறிய விஷயங்களை மக்கள் எளிதாக அடைய முடிகிறது.


    நண்பர்களே , இந்த அரசின் மிகப்பெரிய முன்னுரிமை , ஊழலற்ற , மக்கள் நலன் சார்ந்த , வளர்ச்சியுடன் கூடிய சுற்றுச்சூழல் முறையைக் கொண்டு வருவதாகும் . கொள்கைகள் , தொழில்நுட்பம் , வெளிப்படைத்தன்மை , ஆகியவற்றின் அடிப்படையில் , இத்தகைய சுற்றுச்சூழல் முறை இருக்க வேண்டும் . இதில் கசிவுகள் , முறைகேடுகளுக்கான வாய்ப்புகள் குறைக்கப்பட்டுள்ளன .


    ஜன்தன் திட்டத்தைப் பார்த்தோமானால் , அது ஏழைமக்களின் வாழ்க்கையில் மிகப்பெரிய மாற்றத்தைக் கொண்டு வந்திருக்கிறது . முன்னர் யாரும் இதுபற்றி நினைத்துக் கூடப் பார்க்கவில்லை . ஏழை மக்கள் முன்பெல்லாம் , வங்கிகளின் வாயிலில் நிற்பதற்குக் கூட இயலாத நிலையில் அவமதிக்கப்பட்டனர் . ஆனால் இன்று , அவர்கள் தங்கள் சொந்த வங்கிக் கணக்குகளை வைத்துள்ளனர் . ஜன்தன் கணக்கு வைத்திருப்பவர்களுக்கு ரூபே அட்டைகள் வழங்கப்பட்டுள்ளன . நமது நாட்டின் மொத்த மக்கள் தொகையான 125 கோடியில் 30 கோடி மேற்பட்டவர்களுக்கு இந்தக் கணக்குகள் உள்ளன .


    வங்கிக் கணக்கில் தங்கள் பணத்தை சேமிப்புக்காக செலுத்தும் போதும் , ரூபே அட்டைகளைப் பயன்படுத்தும்போதும் , ஏழை மக்களிடம் ஏற்பட்டுள்ள தன்னம்பிக்கையைப் பற்றி நாம் எண்ணிப்பார்க்க வேண்டும் . இந்தத் தன்னம்பிக்கையும் , தைரியமும் , இப்போது நிரந்தரமாகி விட்டன . அவற்றை யாரும் மாற்ற முடியாது .


    உஜ்வாலா திட்டமும் , இந்த வகையைச் சேர்ந்ததே . இது , கிராமப்புறங்களைச் சேர்ந்த 3 கோடிக்கும் மேற்பட்ட பெண்களின் வாழக்கையை நிரந்தரமாக மாற்றி அமைத்துள்ளது . அவர்களுக்கு இலவச எரிவாயு இணைப்பு கிடைத்ததால் மட்டும் இந்த மாற்றம் ஏற்பட்டுவிடவில்லை . அவர்களுக்கு பாதுகாப்பும் , குடும்பத்திற்காக செலவிட நேரமும் கிடைத்திருப்பதே இதற்குக் காரணமாகும் .


    தூய்மை இந்தியா இயக்கத்தின் பலனாக , லட்சோபலட்சக் கணக்கான இத்தகையப் பெண்களின் வாழக்கையில் , கொண்டுவரப்பட்டுள்ள மாற்றம் குறித்து , தயவு செய்து எண்ணிப் பாருங்கள் . அரசு கழிவறைகளைக் கட்டுவதால் மட்டும் இது நிகழ்ந்து விடவில்லை . லட்சக்கணக்கான பெண்களும் , அவர்களது பெண் குழந்தைகளும் , மாலை வருவதற்காக காத்திருக்க வேண்டிய அவல நிலையால் ஏற்பட்ட துயரத்திலிருந்து தற்போது மீண்டுள்ளனர் .


    சிலர் எங்கோ நடக்கும் சில தவறுகளை புகைப்படங்களாக எடுத்துப் போட்டு , இழிவானவற்றை எழுதிவருவதை வழக்கமாகக் கொண்டுள்ளனர் . தொலைக்காட்சியில் அதை விவாதித்தும் வருகின்றனர் . ஆனால் , இந்த இயக்கம் எந்த வகையிலான மாற்றத்தைக் கொண்டுவந்துள்ளது என்பதைக் களத்தில் உள்ள மக்கள் நன்றாக அறிவார்கள் .


    சகோதர , சகோதரிகளே , இந்த அரங்கில் அமர்ந்துள்ள எத்தனை பேர் , இங்கிருந்து போகும்போது , பார்க்கிங் உதவியாளருக்கு சிறு வெகுமதி வழங்குவீர்கள் என்று எனக்கு தெரியாது . ஆனால் , அந்தத் தொகையைவிடக் குறைவான தொகைக்கு இன்று ஏழை மக்களின் வாழ்க்கை காப்பீடு செய்யப்படுகிறது .


    மாதத்திற்கு ஒரு ரூபாய்க்கு குறைவாக விபத்து காப்பீடும் , நாளொன்றுக்கு 90 பைசா வீதம் ஆயுள் காப்பீட்டுக்கான பிரீமியமும் வழங்கப்படுவதைப் பற்றி எண்ணிப் பார்க்க வேண்டும் . தற்போது , 15 கோடிக்கும் அதிகமாக ஏழைமக்கள் அரசின் இந்தத் திட்டங்களில் சேர்ந்துள்ளனர் . இந்தத் திட்டங்களின் கீழ் , ஏழை மக்களுக்கு உரிமைக் கோரிக்கைக்காக சுமார் ரூ .1,800 கோடி தொகை ஒதுக்கப்பட்டுள்ளது . இதற்கு முன்பு எந்த அரசாவது , இத்தகைய நிதியை வழங்கி இருந்தால் அது மீட்பராக கருதப்பட்டு இருக்கும் .


    ஏழை மக்களுக்காக இத்தகைய மிக முக்கியமான நடவடிக்கை செயல்படுத்தப்பட்டு உள்ளது . ஆனால் , எவராவது இதில் கவனம் செலுத்தினார்களா என , நான் கவலைப்படவில்லை . இதுதான் நிதர்சனம் . இதை ஏற்றுக்கொண்டு நாம் முன்னேறிச் செல்ல வேண்டும் . மற்றொரு எடுத்துக்காட்டு , எல் . இ . டி விளக்கு . முந்தைய ஆட்சியின்போது இதன் விலை ரூ .300 முதல் ரூ .350- ஆக இருந்தது . இப்போது அது நடுத்தர பிரிவு குடும்பத்திற்கு சுமார் ரூ .50 விலையில் கிடைக்கிறது . உஜாலா திட்டம் தொடங்கப்பட்டப் பின்னர் , சுமார் 28 கோடி எல் . இ . டி விளக்குகள் நாட்டில் விற்பனை செய்யப்பட்டுள்ளன . இதன் மூலம் மக்களின் பணம் ரூ .14,000 கோடிக்கும் அதிகமாக சேமிக்கப்பட்டுள்ளது .


    மின்சாரக் கட்டணச் செலவைக் குறைத்து , பணத்தைச் சேமிக்கும் நடவடிக்கைக்கு இத்துடன் முற்றுப்புள்ளி வைக்கப்படும் என கருதத் தேவையில்லை . இந்த சேமிப்பு ஒரு தொடர்ச்சியான நடைமுறை . தற்போது இது நிரந்தரமாகி உள்ளது .


    சகோதர , சகோதரிகளே , இத்தகைய செயல்களைச் செய்வதிலிருந்து முந்தைய அரசுகளை யாரவது தடுத்தார்களா என , எனக்கு தெரியவில்லை . இருப்பினும் , நாட்டின் நலனுக்காகவும் நடைமுறைகளில் நிரந்தரமான மாற்றங்களை ஏற்படுத்தவும் இத்தகைய முடிவுகளை எடுப்பதிலிருந்து யாரும் எங்களை தடுக்க முடியாது என்று எனக்கு தெரியும் .


    இந்த நாட்டில் மந்திரக்கோல் மூலம் உடனடியாக மாற்றத்தை கொண்டுவர முடியாது என்று சிலர் கருதுகின்றனர் . அவர்கள் அவநம்பிக்கையும் , விரக்தியும் கொண்டிருப்பதால் இவ்வாறு கூறுகிறார்கள் . இத்தகைய அணுகுமுறை நாம் புதிதாகவும் , புதுமையாகவும் எதையும் செய்வதைத் தடுத்து விடும் .


    இந்த அணுகுமுறை நாம் முடிவுகள் எடுப்பதைத் தடுக்கக் கூடியதாகும் . எனவே இந்த அரசின் அணுகுமுறை முற்றிலும் வேறுபட்டதாக இருக்கிறது . உதாரணமாக வேம்பு கலக்கும் யூரியா பற்றி பார்ப்போம் . முந்தைய ஆட்சியின்போது , வெறும் 35 சதவீத யூரியாவை மட்டுமே வேம்பு கலந்த , யூரியாவாக மாற்றும் அணுகுமுறை இருந்தது. வெறும் 35 சதவீத யூரியாவில் வேம்பு கலப்பதால் , எந்தப் பயனும் இல்லை என்பது , அனைவருக்கும் தெரிந்தே இருந்தது . யூரியாவின் மாற்றுப் பயன்பாட்டை நாம் தடுக்க வேண்டுமானால் , தொழிற்சாலைகளுக்கு அது மடைமாற்றப்படுவதை தடுக்க நாம் விரும்பினால் , 100 சதவீத யூரியாவில் வேம்பு கலக்கப்பட வேண்டும் . ஆனால் யூரியாவில் 100 சதவீத வேம்பு கலக்கும் இந்த முடிவு முன்பு எடுக்கப்படவில்லை .


    சகோதர , சகோதரிகளே , இந்த முடிவின் மூலம் , யூரியா வேறு வழிகளில் பயன்படுத்தப்படுவதைத் தடுத்து நிறுத்தியதுடன் , அதன் திறனையும் அதிகப்படுத்தி உள்ளது . தற்போது விவசாயிகள் , தங்களது நிலப்பரப்புக்கு குறைந்த அளவு யூரியா பயன்படுத்தினாலே போதும் . அத்துடன் நின்றுவிடாமல் , குறைந்த அளவு யூரியாவைப் பயன்படுத்தி அதிக அளவு உற்பத்தியும் காணமுடிகிறது .


    அதுபோல , எந்த கிராமத்தைச் சேர்ந்த விவசாயியும் , தனது உற்பத்திப் பொருளை , விற்பனை செய்யும் வகையில் , நாட்டில் டிஜிட்டல் தளம் போன்ற ஒன்றை நாம் உருவாக்கி உள்ளோம் . இது , நாட்டின் மிகப்பெரிய நடைமுறை மாற்றத்தை , கொண்டுவரப் போகிறது . இ - நாம் என்னும் மின்னணு தேசிய விவசாயச் சந்தை , என்னும் இந்த தளத்தின் மூலம் , 450 க்கும் மேற்பட்ட சந்தைகள் இணைக்கப்பட்டுள்ளன . எதிர்காலத்தில் , விவசாயிகளின் உற்பத்திப் பொருட்களுக்கு லாபகரமான விலையை , இந்தத் தளத்தின் வாயிலாக பெறுவதற்கு வழி ஏற்படும் .


    அண்மையில் , நாட்டில் விவசாயப் பொருள் விநியோகம் மற்றும் இருப்பு வைப்பதற்காக கிஸான் சம்பாத திட்டத்தை அரசு தொடங்கியுள்ளது . அழுகும் விவசாயப் பொருட்கள் மற்றும் தோட்டக்கலைப் பொருட்கள் சந்தைக்கு வருவதற்கு முன்பே அழுகிப் போவதைத் தடுப்பதே இந்தத் திட்டத்தின் நோக்கமாகும் . இத்திட்டத்தின்கீழ் அரசு உணவுப் பதப்படுத்துதல் துறையை வலுப்படுத்தி வருகிறது . இதன் மூலம் விவசாயியின் விளைநிலம் ஒரு தொழிற்சாலையைப் போல செயல்படமுடியும் .


    விவசாயப் பொருட்கள் பதப்படுத்தும் துறைக்கு முழுமையான கட்டமைப்பு வசதிகளை உருவாக்குவதற்கும் , நவீன தொழில்நுட்பத்துடன் உணவுப்பதப்படுத்தும் உணவுப்பூங்காக்களை உருவாக்குவதற்கும் , அரசு ரூ .6,000 கோடிக்கும் மேல் செலவழிக்கவுள்ளது .


    சகோதர , சகோதரிகளே , இயற்கை விவசாயமும், அதன் மூலம் உற்பத்திச் செய்யப்படும் பொருட்களின் தேவையும் தற்போது தொடர்ந்து அதிகரித்த வண்ணம் உள்ளது . சிக்கிம் மாநிலத்தைத் தொடர்ந்து , இதர பல்வேறு மாநிலங்களும் , 100 சதவீத இயற்கை விவசாயத்தை மேற்கொள்ள தகுதி வாய்ந்தவையாக உள்ளன . குறிப்பாக , நமது இமயமலை மாநிலங்களில் இதனை ஊக்குவிக்க முடியும் . இந்த நோக்கத்துக்காக , 10,000 தொகுப்புகளை உருவாக்கி , இயற்கை விவசாயத்தை ஊக்குவிக்கும் வகையிலான திட்டத்தை அரசு வகுத்து வருகிறது .


    அண்மையில் , மிக முக்கியமான முடிவு ஒன்றை நாங்கள் எடுத்தோம் . சகோதர , சகோதரிகளே , அண்மைக்காலம் வரை உள்ளுர் சட்டத்தின்படி மூங்கில் ஒரு மரமாக கருதப்பட்டது . இதன் காரணமாக , மூங்கிலை அறுவடை செய்வதில் விவசாயிகளுக்கு பெரும் சிக்கல் இருந்து வந்தது . தற்போது மரங்கள் பட்டியலில் இருந்து அரசு மூங்கிலை நீக்கி விட்டது .


    இது , தொலைதூரப் பகுதிகளில் வசிக்கும் விவசாயிகளுக்கு பலனை அளிக்கும் . குறிப்பாக , மூங்கில் வீட்டு உபயோகப் பொருட்களையும் , கைவினைப் பொருட்களையும் செய்வதில் ஈடுபட்டுள்ள , வடகிழக்கு மாநிலங்களின் விவசாயிகளுக்கு பெருமளவு இது உதவும் . முந்தைய அரசு , நிறைவேற்றிய ஒரு சட்டத்தில் மூங்கில் மரமாக கருதப்படமாட்டாது என்று இருப்பதை அறிந்தால் நீங்கள் வியப்படைவீர்கள் .


    இந்தக் குழப்பம் , 10 – 12 ஆண்டு இடைவெளிக்குப் பின்னர் தற்போது நீக்கப்பட்டுள்ளது .


    நண்பர்களே , நாட்டின் தேவையை உணர்ந்து எங்கள் அரசின் முடிவுகள் முழுமையான அணுகுமுறையுடன் எடுக்கப்படுகின்றன . இதுபோன்ற முடிவுகள் இதற்கு முன்பு எடுக்கப்படவில்லை . அதனால்தான் நாட்டின் ஒவ்வொரு குடிமகனும் முன்பு கவலை அடைந்திருந்தனர் . நாட்டை பீடித்திருந்த பிரச்சினைகளில் இருந்து விடுபட வேண்டும் என்று அவர்கள் விரும்பினார்கள் . மேலும் புதிய நடைமுறைகளை உருவாக்க வேண்டும் என்பதும் அவர்களுடைய விருப்பமாக இருந்தது .


    சகோதர , சகோதரிகளே , நாட்டில் முன்பிருந்த நிர்வாக நடைமுறை ஊழலை ஏற்றுக்கொள்ளத்தக்க வகையில் அமைந்திருந்தது . கருப்புப் பணம் நாட்டின் ஒவ்வொரு பெரிய துறையையும் கட்டுப்படுத்தி வந்தது . 2014- ஆம் ஆண்டு இந்த முறையை மாற்றுவதற்காக 125 கோடி இந்தியர்கள் வாக்களித்தனர் . நாட்டுக்கு ஊறுவிளைவிக்கும் இத்தகைய விஷயங்களுக்கு நிரந்தர தீர்வு காணுவதற்காக அவர்கள் வாக்களித்தனர் . புதிய இந்தியாவை உருவாக்குவதற்காக , அவர்கள் தங்கள் வாக்கைச் செலுத்தினர் .


    பணமதிப்பு நீக்க நடவடிக்கையைத் தொடர்ந்து நாட்டின் அணுகுமுறையில் ஒருவகையான மாற்றம் கொண்டுவரப்பட்டதை நீங்கள் உணர்ந்திருப்பீர்கள் . நாடு சுதந்திரம் அடைந்ததில் இருந்து முதன்முறையாக , கருப்புப் பணப் பரிவர்த்தனை மேற்கொண்டு வந்த ஊழல்வாதிகள் அஞ்சத் தொடங்கினர் . எங்கே நாம் கைது செய்யப்படுவோமோ என அவர்கள் அச்சத்துடன் காணப்பட்டனர் . முன்பு இணைப் பொருளாதார அடிப்படையில் இருந்து வந்த கருப்புப் பணம் , பணமதிப்பு நீக்கத்தைத் தொடர்ந்து , இயல்பான பொருளாதாரத்திற்கு கொண்டுவரப்பட்டது .


    வங்கிகளுக்கு வந்து சேர்ந்த இந்தப் பணத்துடன் அதற்கான ஆதாரங்களும் , கொண்டுவரப்பட்டதுதான் இதில் முக்கியமான விஷயமாகும் . பெறப்பட்ட தகவல்கள் , பொக்கிஷத்திற்கு சமமானவையாகும் . இந்தத் தகவல்களின் அடிப்படையில் ஆய்வு செய்தபோது , நமது நாட்டில் 400 – 500 நிறுவனங்கள் ஒரே முகவரியில் , ஒரே நிறுவனமாக இயங்கி வந்ததும் , அவற்றுக்கு 2,000 வங்கிக் கணக்குகள் இருந்ததும் கண்டுபிடிக்கப்பட்டது . இது ஆச்சரியமான முரண்பாடு இல்லையா ? ஒரு பக்கம் ஏழை மக்கள் வங்கி கணக்கு திறக்க முடியாமல் , பிரச்சினையைச் சந்தித்து வந்தனர் . மறுபுறம் , நிறுவனங்கள் சுலபமாக ஆயிரம் கணக்குகளைத் திறக்க முடிந்திருக்கிறது .


    இந்த வங்கிக் கணக்குகளில் மேற்கொள்ளப்பட்ட முறைகேடுகள் எதுவாக இருந்தாலும் , பணமதிப்பிழப்பு நடவடிக்கையின்போது கண்டுபிடிக்கப்பட்டன . இதுவரை சுமார் 2.25 லட்சம் நிறுவனங்கள் கண்டுபிடிக்கப்பட்டு , அவற்றின் பதிவு ரத்து செய்யப்பட்டுள்ளன . இந்த நிறுவனங்கள் தொடர்பான பொறுப்பை , அதன் இயக்குநர்களுக்கு நாங்கள் நிர்ணயித்தோம் . இதனால் அவர்கள் வேறு எந்த நிறுவனத்திலும் இயக்குநர்களாக முடியாதவாறு தடுக்கப்பட்டுள்ளனர் .


    நண்பர்களே , இந்த நடவடிக்கை நம் நாட்டின் ஆரோக்கியமான , வெளிப்படையான , தொழில் நிறுவன , கலாச்சாரத்தை வலுப்படுத்த உதவும் . நாட்டின் பொருளாதாரத்தைத் தூய்மைப்படுத்த , ஜி . எஸ் . டி . முறை அமலாக்கமும் ஒரு முக்கிய நடவடிக்கையாகும் . 70 ஆண்டுகளுக்கு முன்பு உருவாக்கப்பட்ட நடைமுறை , பலவீனமானதாக இருந்தது . வர்த்தகம் புரிவதில் கடின நிலை நிலவியது . இப்போது அவற்றை புறந்தள்ளி நாடு முன்னேறி செல்கிறது .


    ஜி . எஸ் . டி . அமலாக்கத்தின் மூலம் , நாட்டில் வெளிப்படையான புதிய அத்தியாயம் தொடங்கி உள்ளது . இந்த நேர்மையான நடைமுறையில் வணிகர்கள் மேலும் , மேலும் சேர்ந்து கொண்டிருக்கின்றனர் . நண்பர்களே , மற்றொரு மாற்ற முடியாத நடவடிக்கை ஆதார் எண் மூலம் வலுப்படுத்தப்பட்டுள்ளது . ஏழை மக்களுக்கு உரிய உரிமைகளை அவர்களுக்கு அளிப்பதை உறுதி செய்ய அரசு விரும்பியது . அதற்கு ஆதார் ஒரு வலுவான சாதனமாக இருக்கிறது .


    மானிய விலை ரேஷன் பொருட்கள் விநியோகம் , உதவித் தொகைகள் , மருத்துவச் செலவு , ஓய்வூதியம் , அரசிடமிருந்து கிடைக்கும் மானியம் ஆகியவற்றை உறுதிப்படுத்துவதில் ஆதார் மிக முக்கிய பங்கு வகிக்கிறது . சில ஆண்டுகளுக்கு முன்னர் செல்பேசி , ஜன்தன் வங்கி கணக்குகளுடன் ஆதார் எண்ணை இணைப்பது நடக்கவே இயலாத காரியம் என்று கூறப்பட்ட விஷயம் தற்போது நிகழ்ந்திருக்கிறது .


    கடந்த 3 ஆண்டுகளில் ஆதாரின் உதவியுடன் லட்சோப லட்சம் போலி பெயர்கள் நடைமுறையிலிருந்து நீக்கப்பட்டுள்ளன . தற்போது , பினாமி சொத்துக்கு எதிராக இது ஆற்றல் மிக்க ஆயுதமாக மாற உள்ளது .


    சகோதர , சகோதரிகளே , இந்த அரசு பழைய பொது கொள்முதல் முறையை முற்றிலுமாக மாற்றி உள்ளது . அரசு மின்னணு சந்தை மூலம் புதிய முறையை நாங்கள் உருவாக்கி உள்ளோம் .


    இந்த முறையின் மூலமாக தற்போது அரசு ஒப்பந்த புள்ளிகளையும் , பொது கொள்முதலையும் வழங்கி வருகிறது . இந்த சந்தை மூலமாக , குடிசைத் தொழில் அதிபர்கள் , சிறிய கைவினைப் பொருள் உற்பத்தியாளர்கள் , வீட்டிலிருந்தபடியே பொருட்களை உற்பத்தி செய்பவர்கள் , தங்களது உற்பத்திப் பொருட்களை விற்பனை செய்து கொள்ள முடியும் .


    சகோதர , சகோதரிகளே , நடைமுறை பலவீனத்தால் , கருப்புப் பணம் உருவாவதற்கான வாய்ப்புள்ள நடைமுறையை முற்றிலுமாக நீக்கப்படவுள்ளது . இந்த இலக்கை நோக்கி நாங்கள் முன்னேறி வருகிறோம் .


    நாட்டில் வாங்குவதும் , விற்பதும் , பெருமளவிலான பரிவர்த்தனைகள் தொழில்நுட்ப அடிப்படையில் டிஜிட்டல் முறைக்கு மாறும் போது ஒழுங்கமைக்கப்பட்ட ஊழல் கணிசமான அளவில் கட்டுப்படுத்தப்படும் . இதற்கான அரசியல் விலையை நான் கொடுக்க வேண்டியதிருக்கும் என்று எனக்கு தெரியும் . ஆனால் , நான் அதற்கு தயாராகவே இருக்கிறேன் .


    நண்பர்களே , திட்டங்களின் செயல் வேகம் அதிகரித்தால் மட்டுமே நாடு வளர்ச்சி அடையும் . அரசின் ஏராளமான திட்டங்கள் விரைவாக நடப்பதற்கு காரணங்கள் இருக்க வேண்டும் . ஏற்கெனவே இருந்த அதே கருவிகள் , அதே ஆதார வளங்கள் ஆனால் , பணிமுறை வேகபட்டுள்ளது . அதிகார வர்க்கத்தில் புதிய பணிக்கலாச்சாரத்தை அரசு உருவாக்கியதால் இது சாத்தியமானது . அதிகார வர்க்கத்திற்கு கூடுதல் பொறுப்பை இது அளித்துள்ளது .

      * தற்போது நாள் ஒன்றுக்கு 22 கிலோ மீட்டர் தூர தேசிய நெடுஞ்சாலை அமைக்கப்படுகிறது . முந்தைய அரசில் இது நாள் ஒன்றுக்கு 11 கிலோ மீட்டராக இருந்தது .
      * முந்தைய ஆட்சியின் கடைசி மூன்றாண்டு காலத்தில் 80,000 கிலோ மீட்டர் ஊரகச் சாலைகள் அமைக்கப்பட்டன . எமது அரசில் கடந்த மூன்றாண்டுகளில் 1,20,000 கிலோ மீட்டர் தூரத்திற்கு ஊரகச் சாலைகள் அமைக்கப்பட்டுள்ளன .
      * முந்தைய ஆட்சியின் கடைசி மூன்றாண்டு காலத்தில் 1,100 கிலோ மீட்டர் தூரத்திற்கு புதிய ரயில் பாதைகள் அமைக்கப்பட்டன . தற்போதைய அரசின் மூன்றாண்டுகளில் 2,100 கிலோ மீட்டர் தூரத்திற்கும் அதிகமாக இது உள்ளது .
      * முந்தைய ஆட்சியின் கடைசி மூன்றாண்டு காலத்தில் 2,500 கிலோ மீட்டர் தூர ரயில்பாதை மின்மயமாக்கப்பட்டது . தற்போதைய அரசின் மூன்றாண்டு கால ஆட்சியில் 4,300 கிலோ மீட்டர் தூரத்திற்கும் அதிகமாக மின்மயமாக்கப்பட்டுள்ளது .
      * முந்தைய ஆட்சியின் கடைசி மூன்றாண்டு காலத்தில் மூலதனச் செலவு சுமார் 1.49 லட்சம் கோடியாக இருந்தது . தற்போதைய அரசின் மூன்றாண்டு காலத்தில் சுமார் 2.64 லட்சம் கோடி மூலதனச் செலவு செய்யப்பட்டுள்ளது .
      * முந்தைய ஆட்சியின் கடைசி மூன்றாண்டு காலத்தில் மொத்தம் 12,000 மெகாவாட் அளவிற்கு புதிதாக புதுப்பிக்கவல்ல மின்சக்தித் திறன் சேர்க்கப்பட்டது . தற்போதைய அரசின் மூன்றாண்டு காலத்தில் மொத்தம் 22,000 மொகா வாட் புதிய புதுப்பிக்கவல்ல மின்சக்தித் திறன் தொகுப்பில் சேர்க்கப்பட்டது .
      * கப்பல் தொழில்துறையை நாம் ஒப்பிட்டு பார்த்தால் , முந்தைய ஆட்சிக்காலத்தில் இதன் வளர்ச்சி எதிர்மறையாக இருந்த நிலையில் , தற்போதைய அரசின் மூன்றாண்டுகளில் கப்பல் தொழில்துறை வளர்ச்சி 11 சதவீதத்திற்கும் அதிகமாக பதிவாகி உள்ளது .

    நண்பர்களே , கீழ்நிலையில் உள்ள குறைகளை நாம் சரி செய்யாமல் போனால் இத்தகைய வளர்ச்சி வேகத்தை எட்டுவது சாத்தியமாகுமா ?


    இந்த முடிவுகளை அரசால் எடுக்க முடியுமா ? முடியாது . மிகப்பெரிய நீடித்து நிற்கும் மாற்றங்களைக் கொண்டு வருவது எளிதானது அல்ல . அதற்கு ஒட்டுமொத்த அமைப்பையும் சரி செய்வது தேவையாகிறது . இந்த மாற்றங்கள் நடைமுறைக்கு வந்ததால் மட்டுமே வர்த்தகம் செய்வதில் எளிதான நாடுகளின் தரவரிசைப் பட்டியலில் 142- ஆவது இடத்தில் இருந்து 100- ஆவது இடத்திற்கு நம் நாடு சென்றுள்ளது .


    சகோதர , சகோதரிகளே , 2014- ஆம் ஆண்டில் நாங்கள் ஆட்சி பொறுப்பை ஏற்றபோது , எங்களிடம் எவ்வாறு அது ஒப்படைக்கப்பட்டது என்பதை நீங்கள் அனைவரும் அறிவீர்கள் . பொருளாதாரம் மற்றும் நிர்வாக நிலை , நிதி நிலை , வங்கி நடைமுறை என எல்லாமும் மோசமான நிலையில் இருந்தன . இது பற்றி நீங்கள் எழுதுவதற்கு ஒரு சில வார்த்தைகள் தேவைப்பட்டன . பிறகு இது பற்றி ‘ கொள்கை , முடக்குவாதம் ’ என்று தலையங்கம் எழுத வேண்டிய தேவை ஏற்பட்டது .


    நமது நாடு வலுவற்ற ஐந்து நாடுகளில் ஒன்றாக எண்ணப்பட்டதை நீங்கள் கற்பனைச் செய்து பாருங்கள் . உலகில் உள்ள பெரும்பாலான நாடுகள் தங்களின் பொருளாதார நெருக்கடியை சமாளிக்க முடியும் என்ற கருத்தினைக் கொண்டிருந்தன . ஆனால் , வலுவற்ற இந்த ஐந்து நாடுகள் மூழ்குவது மட்டுமின்றி , மேலும் கூடுதல் ஆழத்திற்கு இழுத்துச் செல்லப்பட்டு விடும் என்று கருதினர் .


    உலக அளவில் இந்தியா இன்று எங்கே உள்ளது . அதன் நிலை என்ன , உங்களுக்கு இதுபற்றி மிக நன்றாகவே தெரியும் . சிறிய நாடாக இருந்தாலும் , பெரிய நாடாக இருந்தாலும் , உலகில் பெரும்பாலான நாடுகள் இந்தியாவுடன் , தோளோடு தோள் சேர்ந்து நடக்கவே விரும்புகின்றன . சர்வதேச அளவில் இந்தியாவின் செல்வாக்கு தொடர்ந்து அதிகரித்து வருகிறது . இப்போது எந்தச் சூழ்நிலையிலும் நாம் நிற்கப்போவதில்லை , தொடர்ந்து நாம் முன்னேறி வருகிறோம் .


    நண்பர்களே , தன்னம்பிக்கையோடு ஒரு நாடு எழுந்து நிற்குமானால் , மாற்றக்கூடியது அல்லது மாற்ற முடியாதது என்பதெல்லாம் ஒரு பொருட்டே அல்ல . தன்னம்பிக்கையோடு ஒரு நாடு முன்னேறி செல்லும்போது , தன்னம்பிக்கையோடு அது முடிவுகளை மேற்கொள்கிறது . இதனால் கடந்த 70 ஆண்டுகளில் நடக்காதது இப்போது சாத்தியமாகிறது .


    சர்வதேச நீதிமன்ற நீதிபதி தேர்வில் இந்தியா வெற்றி பெற்றிருப்பது ஒட்டுமொத்த உலகின் சிந்தனையில் ஏற்பட்டுள்ள மாற்றத்தின் பிரதிபலிப்பாகும் . சகோதர , சகோதரிகளே , ஐ . நா . சபையில் யோகா ஒருமனதாக அங்கீகாரம் பெற்றிருப்பது இந்தியாவின் அசைக்க முடியாத எழுச்சியைப் பிரதிபலிப்பதாகும் .


    இந்தியாவின் முன் முயற்சியோடு சர்வதேச சூரிய மின்சக்தி கூட்டமைப்பு உருவாக்கப்பட்டிருப்பதும் அதன் அசைக்க முடியாத எழுச்சியைப் பிரதிபலிக்கிறது .


    நண்பர்களே , எமது அரசு அரசியல் செயல் திறத்தை மனிதாபிமானத்தோடும் , மனித உணர்வுகளோடும் இணைத்துள்ளது . நேபாளத்தில் நிலநடுக்கம் ஏற்பட்டபோது நிவாரணம் வழங்குவதிலும் , மீட்புப்பணியிலும் முதல் நாடாக இருந்தது இந்தியாவாகும் . இலங்கையில் வெள்ளம் ஏற்பட்டபோது , அவர்களுக்கு உதவி செய்ய முதலாவதாக சென்றடைந்தது இந்திய கடற்படையாகும் . மாலத்தீவுகளில் குடிநீர் தட்டுப்பாடு ஏற்பட்டபோது இந்தியா பல கப்பல்களில் தண்ணீரை அனுப்பி வைத்தது . ஏமனில் நெருக்கடி ஏற்பட்டபோது 4,000- த்திற்கும் அதிகமான அந்நாட்டு குடிமக்களை இந்தியா பாதுகாத்தது மட்டுமின்றி , 48 இதர நாடுகளின் 2,000 மக்களையும் அங்கிருந்து பாதுகாப்பாக மீட்டு வந்தது . இந்தியாவின் வளர்ந்து வளரும் செல்வாக்கின் விளைவு இதுவாகும் . வெளிநாடுகளில் வாழும் ஒவ்வொரு இந்தியரும் இன்று அவருக்கு முன்னால் நிற்பவர்களிடம் உறுதியோடும் , பெருமிதத்தோடும் , பேச முடியும் என்று நான் நம்புகிறேன் .


    ‘ இந்த முறை கேமரூன் அரசு ’, ‘ இந்த முறை டிரம்ப் அரசு ’, என்பது போன்ற முழக்கங்கள் எழுப்பப்படுவது அங்குள்ள இந்திய வம்சாவழியினரின் பலத்துக்கான அங்கீகாரமாகும் . சகோதர , சகோதரிகளே , ஒவ்வொரு நிறுவனமும் , ஒவ்வொரு சமூகமும் , தனிநபர் ஒவ்வொருவரும் தங்களின் சக்தியை உணர்ந்து மாற்றங்களைக் கொண்டு வர தொடங்கினால் , புதிய இந்தியா என்ற கனவு நனவாகும் . இன்று நாட்டின் முன்னுள்ள தேவைகளையும் , சவால்களையும் மனதில் கொண்டு , நாட்டின் வளர்ச்சியில் ஒவ்வொரு நிறுவனமும் தங்களை ஈடுபடுத்திக்கொள்ள உறுதியேற்பது காலத்தின் தேவையாகும் .


    நமது நாட்டின் 75- ஆவது ஆண்டு சுதந்திரத் தினத்தை கொண்டாடும் 2022- க்குள் இந்த உறுதிமொழிகளை நாம் நிறைவேற்ற வேண்டும் . உங்களைப் போன்றோருக்கு நான் அறிவுரை கூற இயலாது . இருப்பினும் நமது அன்பிற்குரிய முன்னாள் குடியரசுத் தலைவர் டாக்டர் . அப்துல்கலாம் கூறியதை உங்களுக்கு நான் நினைவுபடுத்த விரும்புகிறேன் . அவர் கூறினார் :


    “ நமது நாட்டின் ஊடகங்கள் ஏன் இவ்வளவு எதிர்மறையாக இருக்கின்றன ? நமது சொந்தத் திறமைகள் , சாதனைகள் பற்றி கூறுவதற்கு சங்கடப்படும் நிலை ஏன் இருக்கிறது ? வெற்றிகள் குறித்த வியத்தகு கதைகள் ஏராளமாக உள்ள மகத்தான நாடாக நமது நாடு உள்ளபோதும் அவற்றை நாம் அங்கீகரிக்க மறுப்பது ஏன் ? ஏன் இப்படி ?”


    இதனைப் பல ஆண்டுகளுக்கு முன்னால் அவர் கூறியிருந்தார் . அறிவு ஜீவிகளான நீங்கள் இது பொருத்தமானது என்று எண்ணினால் இது பற்றி உங்களின் செய்தி அறைகளுக்குள்ளும் , அறிவார்ந்த குழுக்களோடும் விவாதியுங்கள் . உங்களைப் போன்றவர்கள் கொண்டுவரும் மாற்றங்கள் மாற்ற முடியாதவையாக இருக்கும் என்று நான் நம்புகிறேன் .


    இந்த மேடையிலிருந்து ஒட்டுமொத்த ஊடக தொழில்துறைக்கும் நான் வலியுறுத்த விரும்புவது என்னவென்றால் , உங்களுக்கு நீங்களே உறுதி எடுத்துக்கொள்ளுங்கள் . அதேபோல் , மற்றவர்களையும் அதற்கு ஆட்படுத்துங்கள் . தூய்மை இந்தியா திட்டத்தை உங்களுடையதாகக் கருதி , அதனை இயக்கமாக மாற்றியதில் உங்களின் ஊக்கமிக்கப் பங்கினைப் போல் உறுதியேற்பதன் மூலம் வெற்றிகளை நனவாக்கும் பயணத்திற்கு தயவு செய்து முன்வருமாறு கேட்டுக் கொள்கிறேன் .


    இந்த வார்த்தைகளுடன் எனது உரையை நான் நிறைவு செய்கிறேன் . இந்த நிகழ்வுக்காக ஹிந்துஸ்தான் டைம்ஸ் குழுமத்திற்கு மீண்டும் வாழ்த்துக்கள் .


    மிக்க நன்றி .


    ஜெய்ஹிந்த் .

    *******

    
    
    (Release ID: 1538175) Visitor Counter : 275
    
    
      Read this release in: English
    
    
    

*