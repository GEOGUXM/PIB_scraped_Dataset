      நிதி அமைச்சகம்

      புதுப்பிக்கத்தக்க எரிசக்தியை மேம்படுத்த இந்தியா உறுதி பூண்டுள்ளது-நிதி அமைச்சர்
      Posted On: 02 NOV 2017 2:51PM by PIB Chennai


    புதுப்பிக்கத்தக்க எரிசக்தியை மேம்படுத்தும் நோக்கத்துடன் சர்வதேச சூரியசக்தி கூட்டமைப்பு மற்றும் வளர்ச்சி மற்றும் மறுகட்டமைப்புக்கான ஐரோப்பிய வங்கி ஆகியவை கூட்டு நிதி பங்கீட்டு உடன்படிக்கையில் கையெழுத்திட்டுள்ளன . மத்திய நிதி அமைச்சர் திரு . அருண் ஜேட்லி முன்னிலையில் இந்த ஒப்பந்தம் கையெழுத்தானது .


    சூரிய எரிசக்தியை மேம்படுத்த இந்த இரண்டு நிறுவனங்களும் கூட்டாக கைகோர்த்துள்ளன . சர்வதேச சூரியசக்தி கூட்டமைப்பின் சார்பில் , அதன் இடைக்கால தலைமை இயக்குநர் திரு . உபேந்திரா திரிபாதியும் , ஈ . பி . ஆர் . டி சார்பில் அதன் நிர்வாக இயக்குநர் திருமதி . நந்திதா பர்ஷாத் ஆகியோர் கையெழுத்திட்டனர் . இந்த நிகழ்ச்சியில் மத்திய புதிய மற்றும் புதுப்பிக்கத்தக்க எரிசக்தி துறை அமைச்சக செயலர் திரு . அனந்த் குமார் , இந்தியாவுக்கான பிரான்ஸ் தூதர் திரு . அலெக்சாண்டர் ஸிக்லெர் , ஈ . பி . ஆர் . டி தலைவர் திரு . சுமா சக்ரபர்த்தி ஆகியோர் உடனிருந்தனர் .


    இந்த நிகழ்ச்சியில் பேசிய மத்திய நிதியமைச்சர் திரு . அருண் ஜேட்லி , 42 நாடுகளைக் கொண்ட சர்வதேச சூரிய சக்தி கூட்டமைப்பில் இந்தியா முன்னிலையில் உள்ளது என்றார் . பாரிசில் நடந்த பருவநிலை மாற்ற மாநாட்டுக்கு பின்னர் , புதுப்பிக்கத்தக்க எரிசக்தியை மேம்படுத்துவதில் பிரதமர் திரு . நரேந்திர மோடி தலைமையிலான இந்திய அரசு உறுதி பூண்டுள்ளதாக அவர் கூறினார் . நமது எரிசக்தி தேவை மிகவும் அதிகமாகும் . அதனால் புதுப்பிக்கத்தக்க எரிசக்தி வளத்தை கூடுமானவரை பயன்படுத்த வேண்டியது அவசியமாகும் . புதுப்பிக்கத்தக்க எரிசக்தியை மேம்படுத்துவதில் கைகோர்த்துள்ள ஐ . எஸ் . ஏ மற்றும் ஈ . பி . ஆர் . டி நிறுவனங்களை திரு . அருண் ஜேட்லி பாராட்டினார் . சூரிய சக்தி உற்பத்தியில் முதலீடு செய்வதில் சர்வதேச ஆதரவைத் திரட்டுவதில் ஐ . எஸ் . ஏ முக்கிய பங்கு வகிப்பதாக அவர் கூறினார் . இந்தத் துறையில் மேலும் முதலீடுகளை ஈர்க்கும் வகையில் சிறப்பான தொழில்நுட்பம் , குறைந்த செலவில் சூரியசக்தியைப் பயன்படுத்தும் வழிமுறைகள் ஆகியவற்றை கண்டறிய வேண்டும் என்று திரு . ஜேட்லி கேட்டுக்கொண்டார் . உடன்படிக்கையில் கையெழுத்திட்ட இரண்டு தரப்பும் , புதுப்பிக்கத்தக்க எரிசக்தி துறையில் நவீன தொழில்நுட்பங்களை பயன்படுத்த வேண்டும் என்று அவர் வலியுறுத்தினார் . ஐ . எஸ் . ஏ . வுடன் உலக வங்கி மேற்கொண்ட முதல் கூட்டு முயற்சியை சுட்டிக்காட்டிய திரு . ஜேட்லி , பல்வேறு வளர்ச்சி வங்கிகள் இத்தகைய முயற்சியில் ஐ . எஸ் . ஏ . வுடன் கைகோர்க்க வேண்டும் என்று கேட்டுக்கொண்டார் . இதன் மூலம் ஐ . எஸ் . ஏ . வின் 121 உறுப்பு நாடுகள் பலன் பெற வழி ஏற்படும் என்று அவர் தெரிவித்தார் .


    முன்னதாக , ஐ . எஸ் . ஏ . வின் இடைக்கால தலைமை இயக்குநர் திரு . உபேந்திரா திரிபாதி பேசுகையில் , பசுமை எரிசக்திக்கான நிதி ஆதார இலக்குகளை எட்டுவதில் , ஐ . எஸ் . ஏ மற்றும் ஈ . பி . ஆர் . டி ஒத்துழைப்பை மேம்படுத்த ஒப்புக்கொண்டுள்ளதாக கூறினார் . இந்தக்கூட்டு முயற்சி குறைந்த அளவு வளர்ச்சி அடைந்த ஆப்பிரிக்க நாடுகளிலும் சூரிய சக்தியைப் பயன்படுத்த வழியை ஏற்படுத்தும் என்று அவர் கூறினார் . ஆப்பிரிக்க நாடுகளிலும் , இதர நாடுகளிலும் சூரிய சக்திக்கான நிதி உதவி கிடைக்கவும் உதவும் . மேலும் நிதி ஆதாரங்களைப் பெருக்க அடுத்தடுத்து கூட்டு முயற்சி ஒப்பந்தங்களில் ஐ . எஸ் .. ஏ கையெழுத்திடும் என்று அவர் தெரிவித்தார் .


    நிகழ்ச்சியில் பேசிய ஈ . பி . ஆர் . டி தலைவர் திரு . சுமா சக்ரபர்த்தி , தங்கள் நிறுவனத்துக்கு இது முக்கியமான உடன்படிக்கை என்று குறிப்பிட்டார் . இதன் மூலம் , தனது நிபுணத்துவத்தை புதிய கூட்டு நிறுவனங்களுடன் பகிர்ந்து கொள்ள ஈ . பி . ஆர் . டி ஆர்வத்துடன் உள்ளது என்று அவர் கூறினார் . ஐ . எஸ் . ஏ . வுடன் சேர்ந்து பசுமை எரிசக்தி வளர்ச்சிக்கு தேவையானவற்றை பகிர்ந்து கொள்வதுடன் , உலகப் பொருளாதாரத்துக்கும் உதவ முடியும் என்று அவர் தெரிவித்தார் .


    1000 ஜிகாவாட்டுக்கும் அதிகமாக சூரிய சக்தி உற்பத்தி செய்ய ஐ . எஸ் . ஏ திட்டமிட்டு வருகிறது . 2030- ம் ஆண்டுக்குள் சூரிய சக்திக்காக ஒரு லட்சம் அமெரிக்க டாலர் நிதி திரட்டவும் உத்தேசிக்கப்பட்டுள்ளது . அதைப்போல , ஈ . பி . ஆர் . டி தனது ஆண்டு வர்த்தகத்தில் 40 சதவீதத்தை பசுமை சக்திக்கு நிதியாக வழங்குவதில் ஆர்வம் காட்டி வருகிறது . இதற்காக 2015- ம் ஆண்டே பொருளாதார மாற்று திட்டத்தை தொடங்கி உள்ளது . இதுவரை புதுப்பிக்கத்தக்க எரிசக்தி திட்டங்களுக்காக ஈ . பி . ஆர் . டி நேரடியாக 400 கோடி யூரோவுக்கும் அதிகமாக முதலீடு செய்துள்ளது . 20- க்கும் மேற்பட்ட நாடுகளில் 6.5 ஜிகாவாட் மின்சாரம் தயாரிக்க இது பயன்படுகிறது .


    2015- ம் ஆண்டு நவம்பர் 30- ம் தேதி , பாரிசில் நடந்த பருவநிலை மாற்றம் தொடர்பான ஐ . நா . மாநாட்டின் போது பிரதமர் திரு . நரேந்திர மோடி , பிரான்ஸ் அதிபர் ஆகியோர் ஐ . நா . தலைமை செயலர் முன்னிலையில் சர்வதேச சோலார் அலையன்ஸ் முயற்சி கூட்டாக தொடங்கப்பட்டது . ஐ . எஸ் . ஏ .- வின் முக்கிய நோக்கம் கூட்டு முயற்சிகள் மூலம் புதுப்பிக்கத்தக்க எரிசக்தி உற்பத்திக்கான செலவு , தொழில் நுட்பம் ஆகியவற்றை கட்டுபடியான குறைந்த செலவில் ஏற்படுத்துவதாகும் . இதற்காக 2030- ம் ஆண்டுக்குள் ஒரு லட்சம் கோடி அமெரிக்க டாலர் முதலீட்டை திரட்ட திட்டமிடப்பட்டுள்ளது . இதன் மூலம் 121 நாடுகளில் எதிர்கால தொழில்நுட்பங்களை பயன்படுத்தி புதுப்பிக்கத்தக்க எரிசக்தியை தயாரிப்பதும் இதன் நோக்கமாகும் . இதுவரை , ஐ . எஸ் . ஏ . வுடன் 43 நாடுகள் ஒப்பந்தம் செய்து கொண்டுள்ளன . அதில் 14 நாடுகள் தேவையான அனுமதிகளை வழங்கி உள்ளன . ஐ . எஸ் . ஏ இந்தியாவில் தனது தலைமையகத்தை கொண்ட முதலாவது சர்வதேச நிறுவனம் என்பது குறிப்பிடத்தக்கது .


    *****
    

    
    (Release ID: 1510720) Visitor Counter : 84
    
    
      Read this release in: English