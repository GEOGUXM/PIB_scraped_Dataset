      குடியரசுத் தலைவர் செயலகம்

      குடியரசுத் தலைவருடன் பூட்டான் மன்னர் சந்திப்பு
      Posted On: 01 NOV 2017 1:38PM by PIB Chennai


    பூட்டான் மன்னர் ஜிக்மே கேசார் நம்ஜெல் வாங்சுக் , தமது ராணி மற்றும் பட்டத்து இளவரசருடன் நவம்பர் முதல் தேதியன்று ராஷ்டிரபதி பவனில் குடியரசுத் தலைவர் திரு . ராம் நாத் கோவிந்தை சந்தித்தார் .


    மன்னரையும் , ராணியையும் வரவேற்ற குடியரசுத் தலைவர் , மன்னர் பட்டத்துக்கு வந்த தினத்தில் அவரை வரவேற்பது பெரு மகிழ்ச்சி அளிப்பதாகக் குறிப்பிட்டார் . பட்டத்து இளவரசரையும் அவர்கள் இந்தியாவுக்கு முதல் முறையாக அழைத்து வந்ததற்கு அவர் நன்றி தெரிவித்தார் .


    அரசாட்சியில் வெற்றிகரமாக 10 ஆண்டுகளை நிறைவு செய்ததைப் பாரட்டிய குடியரசுத் தலைவர் , நிலையான , மகிழ்ச்சியான , முன்னேற்றமான பூட்டான் என்னும் அவரது தொலைநோக்குப் பார்வையும் புகழ்ந்துரைத்தார் . பாரம்பரியத்தைப் பராமரித்து , இணக்கமான சூழலை உருவாக்கியதுடன் , பூட்டான் அபரித வளர்ச்சியைப் பெற்றுள்ளது கண்டு இந்தியா புளகாங்கிதம் அடைவதாக அவர் குறிப்பிட்டார் . பூட்டானுடன் இந்தியா தனது ஞானம் , அனுபவம் , வளங்கள் ஆகியவற்றைப் பகிர்ந்து கொள்வதில் மகிழ்வதாக குடியரசுத் தலைவர் கூறினார் . மேம்பாட்டுக்கான ஒத்துழைப்பு , பூட்டான் அரசு மற்றும் மக்களின் முன்னுரிமையைப் பெற்றுள்ளதாக அவர் கூறினார் .


    இந்தியாவும் , பூட்டானும் சிறப்பான இருதரப்பு உறவுகளைப் பகிர்ந்து கொள்வதாக குடியசுத் தலைவர் குறிப்பிட்டார் . நமது உறவுகள் சிறப்பான இடத்தை வகிப்பதாகக் கூறிய அவர் , இருதரப்பு உறவுகள் மிகச்சிறந்த நம்பிக்கை மற்றும் புரிந்துணர்வின் அடிப்படையில் ஆனவை என்று தெரிவித்தார் . நமது உறவுகளை எடுத்துக்காட்டாக குறிப்பிடும் வகையில் அவற்றை முன்னெடுத்து செல்லவேண்டும் என்று அவர் வலியுறுத்தினார் .


    இந்தியா மற்றும் பூட்டானின் பாதுகாப்பு விசயங்கள் பரஸ்பரம் பிரிக்க முடியாதவை என்று குடியரசுத் தலைவர் திரு . கோவிந்த் கூறினார் . டோக்லாம் பகுதி விவகாரத்தில் பூட்டான் அளித்த ஆதரவுக்கும் , அதில் பூட்டான் மன்னரின் தனிப்பட்ட தலையீட்டுக்கும் அவர் பாராட்டு தெரிவித்தார் . இந்த விஷயத்தில் இந்தியாவும் பூட்டானும் சேர்ந்து உறுதியான நிலைப்பாட்டை மேற்கொண்டது இருநாடுகளின் உறவுக்கு தெளிவான சான்றாகும் என்று திரு . ராம் நாத் கோவிந்த் கூறினார் .


    *****


    

    

    
    (Release ID: 1508609) Visitor Counter : 34
    
    
      Read this release in: English