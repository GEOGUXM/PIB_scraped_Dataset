      குடியரசுத் தலைவர் செயலகம்

      மிசோரம் சட்டமன்றத்தின் சிறப்புக் கூட்டத்தில் இந்திய குடியரசுத் தலைவர் உரையாற்றினார்; இந்தியா தனது செறிவான மனிதத் தொடர்புகளை அடிப்படைக், கட்டமைப்புத் தொடர்புகளுக்கு இணையாக உருவாக்க வேண்டும் என்றார் அவர்
      Posted On: 30 NOV 2017 2:07PM by PIB Chennai


    இந்திய குடியரசுத் தலைவர் திரு. ராம் நாத் கோவிந்த் அய்ஸ்வாலில் உள்ள மிசோரம் சட்டமன்றத்தின் சிறப்புக் கூட்டத்தில் இன்று (நவம்பர் 30, 2017) உரையாற்றினார்.


    இக்கூட்டத்தில் உரையாற்றுகையில் மிகவும் முதிர்ச்சியடைந்த, நாகரீகமான அரசியல் கலாச்சாரத்தின் வடிவமாக மிசோரம் திகழ்கிறது எனக் குடியரசுத் தலைவர் குறிப்பிட்டார். மிசோராம் மாநில சட்டமன்றம் மிசோரம் மாநிலத்தின் அரசியல் கலாச்சாரம் மற்றும் மாநில மக்களின் விருப்பங்களையும் எதிர்பார்ப்புகளையும் உண்மையில் பிரதிபலிப்பதாக அமைந்துள்ளது. தனது 45 ஆண்டு கால வரலாற்றில் மிசோரம் சட்டமன்றம் தனது நடவடிக்கைகளை மிகவும் சிறப்பான வகையில் நடத்துவதில் புகழ்பெற்றதாக விளங்குகிறது என்பதை அவர் சுட்டிக் காட்டிப் பாராட்டினார். சட்டமன்ற உறுப்பினர்களின் நடத்தையும் பங்கேற்பும் மிக உயர்ந்த தரமுடையதாக உள்ளது என்றும் அவர் குறிப்பிட்டார். இந்த சட்டமன்றம் நமது ஜனநாயகமும், ஒரு சட்டமன்றமும் எவ்வாறு செயல்பட வேண்டும் என்பதற்கு முன்னுதாரணமாகத் திகழ்கிறது.


    மிசோரம்- ன் பொதுவாழ்க்கையில் காணப்படும் பெருமித உணர்வு, பெருந்தன்மை ஆகியவை மிகவும் மகிழ்ச்சியூட்டுவதாக உள்ளது எனவும் குடியரசுத் தலைவர் பாராட்டினார். இந்த மாநிலத்தின் வளமான சமூகத்தினை பிரதிபலிப்பதாகவும் இது அமைகிறது. 1986ஆம் ஆண்டில் மிசோ ஒப்பந்தம் கையெழுத்திடப்பட்டதும், அதன் அமலாக்கமும், அதை முழுமையாகக் கடைப்பிடிப்பதும் இன்றும் உலகம் முழுவதிலும் மிகச் சிறப்பான உதாரணமாகத் திகழ்கிறது. மிசோ சமூகத்தையும் நமது நாட்டையும் பிளவுபடுத்திய ஒரு மோதல் மற்றும் கலகம் நிரம்பிய சூழலுக்கு அது முடிவு கட்டியவிதம் உண்மையிலேயே மிகவும் அபூர்வமான ஒன்றே ஆகும்.


    மிசோரத்தில் அமைதி, வளர்ச்சிக்கான சூழ்நிலையை உருவாக்க கிறித்துவ தேவாலயங்கள், தேவாலயம் தொடர்பான குழுக்கள், பெண்களின் குழுக்கள் மற்றும் இதர அரசுசாரா அமைப்புகள் உள்ளிட்ட அரசியல் ரீதியாக இதில் சம்பந்தப்பட்ட அனைவரும், மக்கள் சமூகமும் ஒன்றுதிரண்டதையும் குடியரசுத் தலைவர் சுட்டிக் காட்டினார். இந்த ஒப்பந்தமும் அதன் பாரம்பரியமும் இந்தியாவின் நீண்ட வரலாற்றின் மகத்தான வெற்றிகளில் ஒன்றைப் பிரதிபலிப்பதாகும். இத்தருணத்தில் பு லால்டெஙாவின் தெளிவு நிரம்பிய, தொலைநோக்கு நிறைந்த தலைமையோடு கூடவே இன்று முதலமைச்சராகவும் உள்ள பு லால்தன்வாலா அவர்களின் முயற்சிகளையும் பெருந்தன்மையையும் நாம் நினைவு கூர வேண்டியது அவசியமாகும். அதே நேரத்தில் மிசோரம் மாநிலத்தின் மற்றொரு தலைவரான மதிப்பிற்குரிய ப்ரிகேடியர் டி. சைலோவையும் குறிப்பிட விரும்புவதாகவும் குடியரசுத் தலைவர் மேலும் குறிப்பிட்டார். தேசத்தை உருவாக்கிய இத்தலைவர்களுக்கு மிசோரமும் இந்தியாவும் பெரிதும் கடன் பட்டுள்ளது.


    மிகுந்த வியப்பூட்டக் கூடிய பன்முகத்தன்மை கொண்ட நாடாக இந்தியா விளங்குகிறது என்றும் குடியரசுத் தலைவர் குறிப்பிட்டார். நமது நாட்டில், இன்னும் குறிப்பாகச் சொல்லவேண்டுமெனில் நமது நாட்டின் மாநிலங்களுக்குள்ளேயே, இன, மத ரீதியான சின்னங்கள், ஏராளமான மொழிகள், கலாச்சாரங்கள், பழக்க வழக்கங்கள், உடையணியும் முறைகள், உணவுப் பழக்கங்கள், உணவு வகைகள் என எண்ணற்ற வகைகளை நம்மால் காண முடிகிறது. இந்த மாறுபட்ட தன்மையே நமது பலமாகும். அது நம் ஒவ்வொருவரையும் வளப்படுத்துவதோடு இந்தியாவின் ஒற்றுமை, அதன் அதிசயத் தன்மை ஆகியவற்றுக்கும் பங்களிப்பு செய்கிறது. இந்த மாறுபட்ட தன்மையைப் பாதுகாப்பதும் போற்றுவதும் மிகவும் முக்கியமானதாகும்.


    பொருளாதார ரீதியான ஒருங்கிணைப்பு, நாட்டின் ஒரு பகுதியிலிருந்து மற்றொரு பகுதிக்கு வேலைக்காக அல்லது கல்விக்காக மக்கள் இடம் பெயர்வது ஆகியவை, நம் அனைவரையும் ஒருவரையொருவர் நன்கு புரிந்து கொள்ள உதவுகிறது என்றும் குடியரசுத் தலைவர் குறிப்பிட்டார். உதாரணமாக, மிசோரம் மாநிலத்தைச் சேர்ந்த இளைஞர்களும், இளம் பெண்களும் கேரளாவில் விருந்தோம்பல் துறையில் வேலை செய்வதையோ அல்லது புனேயில் தகவல் தொழில்நுட்பத் துறையில் வேலை செய்வதையோ நம்மால் காண முடியும். இதன் மூலம் அவர்கள் பங்களிக்கிறார்கள்; ஊதியம் ஈட்டுகின்றனர்; தங்களது தொழிலில் தனித்தன்மை கொண்டவர்களாகத் திகழ்வதோடு, பகிர்ந்து கொள்ளும் வகையிலான நமது சமூகத்தின் கலாச்சார வளத்திற்கும் அவர்கள் பங்களிக்கிறார்கள். இத்தகைய மனிதத் தொடர்புதான் நமது நாட்டை தனித்வம் மிக்கதாகச் செய்கிறது. இதனோடு கூடவே மிசோரம், வடகிழக்குப் பகுதியின் மற்ற பகுதிகளிலும் உள்ள உயிரோட்டமான, கட்டமைப்பு தொடர்புகளையும் இணையாக மேம்படுத்துவது மிகவும் முக்கியம் எனவும் குடியரசுத் தலைவர் குறிப்பிட்டார்.


    கடந்த பல நூற்றாண்டுகளாகவே தெற்காசியாவும், தென்கிழக்கு ஆசியாவும் ஒன்றிணைந்த வர்த்தகப் பகுதியாகவே கருதப்பட்டு வந்துள்ளது என்பதோடு, கலாச்சார ரீதியாகவும் ஒத்த தன்மையுடையதாகவும் இருந்து வந்துள்ளது என்றும் குடியரசுத் தலைவர் குறிப்பிட்டார். இந்தச் செயல்முறையில், இந்தப் பகுதியின் மையமாக மிசோரம் விளங்குகிறது. மிசோரம் மாநிலத்தின் பூகோள அமைப்பே அதன் மிகப்பெரிய சொத்தாக அமைகிறது; அதை உறுதிப்படுத்தவே மத்திய அரசு முயற்சித்து வருகிறது என்றும் குடியரசுத் தலைவர் குறிப்பிட்டார்.


    இன்று பிற்பகுதியில் நாகாலாந்து மாநிலத்திற்குப் புறப்பட்டுச் செல்லவிருக்கும் குடியரசுத் தலைவர் நாளை (டிசம்பர் 1, 2017) அங்கு ஹார்ன்பில் திருவிழாவையும், நாகாலாந்து மாநிலமாக உருவான நாள் கொண்டாட்டங்களையும் தொடங்கி வைப்பார்.

    
    
    (Release ID: 1511669) Visitor Counter : 127
    
    
      Read this release in: English