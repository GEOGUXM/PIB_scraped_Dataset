      நிதி அமைச்சகம்

      மத்திய நிதி மற்றும் பெருநிறுவன விவகாரங்கள் துறை அமைச்சர் திரு.அருண் ஜெட்லி சிங்கப்பூர் பிரதமரைச் சந்தித்தார். சிங்கப்பூருக்கு இரண்டு நாள் அரசுப்பயணமாகச் சென்றிருந்த அமைச்சர், இரண்டாம் நாளான இன்று சிங்கப்பூர் பிரதமர் திரு. லீ ஹிசியானைச் சந்தித்துப் பேசினார். இரு நாடுகளுக்கும் இடையில் வலுவாக வேரூன்றியிருக்கும் வணிகம், கலாச்சாரம் மற்றும் இருநாட்டு மக்களுக்கிடையிலான உறவுகளை இரு தலைவர்களும் நினைவுகூர்ந்து அந்த வரலாற்றைப் பகிர்ந்துகொண்டனர். மோர்கன் ஸ்டான்லியின் 16 – வது வருடாந்திர ஆசிய பசிஃபிக் உச்சிமாநாட்டில் பங்கேற்று நிதிஅமைச்சர் “ இந்தியா : கட்டமைப்புச் சீர்திருத்தங்கள் மற்றும் வளர்ச்சிப்பாதையில் முன்னேறுதல் “ என்ற தலைப்பில் உரை நிகழ்த்தினார்.
      உள்கட்டமைப்பு மீதான பொதுச்செலவினத்தை உயர்த்துவது மற்றும் வேலைவாய்ப்பை அதிகரிப்பதற்காக உள்கட்டமைப்பில் தனியார் பங்கேற்கும் சூழலை உருவாக்கி, ஒட்டுமொத்த பொருளாதார வளர்ச்சிக்கு ஊக்கத்தை அளிப்பது என்னும் இரு நிலைகளில் தமது அரசின் உறுதிப்பாட்டை நிதிஅமைச்சர் வலியுறுத்தினார்.

      Posted On: 16 NOV 2017 6:21PM by PIB Chennai

    திரு. ஜெட்லியும் திரு. லீயும் இரு நாடுகளுக்கும் இடையில் வலுவாக வேரூன்றியிருக்கும் வணிகம் , கலாச்சாரம் மற்றும் இருநாட்டு மக்களுக்கிடையிலான உறவுகளை நினைவுகூர்ந்து அந்த வரலாற்றைப் பகிர்ந்துகொண்டனர் . இருவரும் இந்திய , சிங்கப்பூர் பிரதமர்களுக்கிடையிலான சந்திப்பு குறித்துக் கலந்துரையாடினர் . இந்தியாவுக்கும் சிங்கப்பூருக்கும் இடையிலான பங்களிப்பை உத்திபூர்வமான மட்டத்திற்கு உயர்த்துவது மற்றும் அவர்களின் தொலைநோக்கை நனவாக்கும் வகையில் நடவடிக்கைகளை மேற்கொள்வது ஆகியவை குறித்தும் இருவரும் விவாதித்தனர் . சரக்கு மற்றும் சேவை வரி ( ஜிஎஸ்டி ), இருதரப்பு வணிகம் மற்றும் முதலீடு போன்ற இரு நாடுகளுக்கும் பொதுவான பிரச்சினைகள் குறித்து விவாதித்ததுடன் , இந்தத் துறைகளில் மேற்கொள்ளப்பட வேண்டிய நடவடிக்கைகள் குறித்தும் கலந்துரையாடினர் . இந்தியாவுக்கும் சிங்கப்பூருக்கும் இடையிலான பொருளாதர , வர்த்தகத் தொடர்புகளை அதிகரிப்பதற்கான வாய்ப்புகள் பற்றியும் இருவரும் விவாதித்தனர் .


    முன்னதாக , சிஙகப்பூரில் நடைபெற்ற மோர்கன் ஸ்டான்லியின் 16 – வது வருடாந்திர ஆசிய பசிஃபிக் உச்சிமாநாட்டில் பங்கேற்று “ இந்தியா : கட்டமைப்புச் சீர்திருத்தங்கள் மற்றும் வளர்ச்சிப்பாதையில் முன்னேறுதல் “ என்ற தலைப்பில் மத்திய நிதிஅமைச்சர் ஆற்றிய தலைமைஉரையில் , ஈர்ப்பு மிக்க உலகளாவிய முதலீட்டு மையமாக இந்தியாவை ஆக்கும் நோக்கத்துடன் தற்போதைய அரசு நடைமுறைப்படுத்திவரும் முக்கியச் சீர்திருத்தங்களைக் கோடிட்டுக் காட்டி , இந்தியப் பொருளாதாரத்தின் தற்போதைய நிலைமையைத் தெளிவுபடுத்தினார் . முக்கியமான வரிச் சீர்திருத்தம் , சரக்கு மற்றும் சேவை வரி ( ஜிஎஸ்டி ), வங்கியின் மறுமுதலீ டு தொகுப்பு , இந்தியாவில் இடரில்லாமல் எளிதாக வியாபாரம் செய்வதற்கான வாய்ப்பு , கறுப்புப் பணத்திற்கு எதிரான கடும் நடவடிக்கை , பணமதிப்பு நீக்கம் மற்றும் அதன் விளைவான நடவடிக்கைகள் , அன்னிய நேரடி முதலீட்டுக் கொள்கையில் சீர்திருத்தங்கள் ஆகியவை பற்றி விரிவாகக் குறிப்பிட்டார் . உள்கட்டமைப்பு மீதான பொதுச்செலவினத்தை உயர்த்துவது மற்றும் வேலைவாய்ப்பை அதிகரிப்பதற்காக உள்கட்டமைப்பில் தனியார் பங்கேற்கும் சூழலை உருவாக்கி , ஒட்டுமொத்த பொருளாதார வளர்ச்சிக்கு ஊக்கத்தை அளிப்பது என்னும் இரு நிலைகளில் தமது அரசின் உறுதிப்பாட்டையும் நிதிஅமைச்சர் திரு . அருண் ஜெட்லி வலியுறுத்திப் பேசினார் .


    நிதிஅமைச்சர் திரு . ஜெட்லி , மூத்த நிதி நிர்வாகிகள் மற்றும் முக்கிய நிதி நிறுவன முதலீட்டாளர்களிடையே பேசுகையில் , சரக்கு மற்றும் சேவை வரி ( ஜிஎஸ்டி ) உள்ளிட்ட பல்வேறு வரிப் பிரச்சினைகள் , நிதிக் கொள்கை , வங்கிகளின் செயல்படாத சொத்துக்கள் ( என்பிஏ ) மீதான வங்கி மறு முதலீட்டாக்கத் தொகுப்பின் விளைவு , நொடித்துப்போதல் ( திவால் ) மற்றும் திவால் நிலை குறியீடு ( ஐபிசி ) போன்றவை தொடர்பான அவர்களின் கேள்விகளுக்கும் பதிலளித்தார் . அவர் மோர்கன் ஸ்டான்லியின் மூத்த நிர்வாகத்தினரையும் சந்தித்தார் .


    நிதிஅமைச்சர் திரு . அருண் ஜெட்லி , ஆசியாவின் மிகப் பெரிய முதலீட்டு நிறுவனங்களுள் ஒன்றான சிங்கப்பூர் , ’ டெமாசெக் ‘ – ன் தலைவர் மற்றும் இயக்குனர் குழுவினரையும் சந்தித்துப் பேசினார் . தேசிய முதலீடு மற்றும் உள்கட்டமைப்பு நிதியத்தில் ( என்ஐஐஎஃப் ) உள்ள அவர்களின் முதலீடு உட்பட இந்தியாவில் பல்வேறு துறைகளிலுள்ள முதலீட்டு வாய்ப்புகள் குறித்தும் அமைச்சர் விவாதித்தார் . சிங்கப்பூரில் இரண்டு நாள் அரசுமுறைப் பயணத்தை வெற்றிகரமாக முடித்துக்கொண்டு , நிதிஅமைச்சர் திரு . அருண்ஜெட்லி இன்று மாலை புதுடெல்லி திரும்பவுள்ளார் .

    
    
    (Release ID: 1512828) Visitor Counter : 87
    
    
      Read this release in: English