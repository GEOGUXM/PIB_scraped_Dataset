      ସଡକ ପରିବହନ ଓ ରାଜପଥ ମନ୍ତ୍ରଣାଳୟ

      ସହରାଂଚଳ ପରିବହନ କ୍ଷେତ୍ରରେ ଭାରତ-ବ୍ରିଟେନ ମଧ୍ୟରେ ହେବ ବୁଝାମଣା
      ଲଣ୍ଡନରେ ବ୍ରିଟେନର ପରିବହନ ବିଭାଗ ସଚିବଙ୍କୁ ଭେଟିଲେ ନୀତିନ ଗଡକରୀ

      Posted On: 28 NOV 2017 9:06PM by PIB Bhubaneshwar

    ସହରାଂଚଳ ପରିବହନ କ୍ଷେତ୍ରରେ ନୀତି ନିର୍ଦ୍ଧାରଣ , ପ୍ରଯୁକ୍ତି ବିଦ୍ୟା ହସ୍ତାନ୍ତର ଏବଂ ସଂସ୍ଥାଗତ ସାଙ୍ଗଠନିକତା ପାଇଁ ଭାରତ ଓ ବ୍ରିଟେନ ମଧ୍ୟରେ ଶୀଘ୍ର ଏକ ବୁଝାମଣାପତ୍ର ସ୍ୱାକ୍ଷର ହେବ । ଗତକାଲି ଲଣ୍ଡନରେ କେନ୍ଦ୍ର ସଡ଼କ ପରିବହନ , ରାଜମାର୍ଗ , ଜାହାଜ ଚଳାଚଳ ଏବଂ ଜଳ ସମ୍ବଳ , ନଦୀ ବିକାଶ ଏବଂ ଗଙ୍ଗା ସଂରକ୍ଷଣ ମନ୍ତ୍ରୀ ନୀତିନ ଗଡକରୀ ବ୍ରିଟେନ ସରକାରଙ୍କ ପରିବହନ ସଚିବ ହନ୍ କ୍ରୀସ୍ ଗେଲିଂଙ୍କୁ ଭେଟି ବୁଝାମଣାପତ୍ରର ଚିଠା ପ୍ରସ୍ତାବ ସମ୍ପର୍କରେ ଆଲୋଚନା କରିଛନ୍ତି ।


    ଚିଠା ପ୍ରସ୍ତାବ ଅନୁଯାୟୀ ପରିବହନ କ୍ଷେତ୍ରରେ ବିଭିନ୍ନ ସମସ୍ୟାର ସମାଧାନ ପାଇଁ ପ୍ରଯୁକ୍ତିବିଦ୍ୟା ଏବଂ ବିଶେଷଜ୍ଞଙ୍କ ଆଦାନପ୍ରଦାନ ହେବ । ଯାତ୍ରୀଙ୍କୁ ଉତ୍ତମ ସେବା ପ୍ରଦାନ , ତଥ୍ୟ ସମୀକ୍ଷା ଏବଂ ଅତ୍ୟାଧୁନିକ ପ୍ରଯୁକ୍ତିବିଦ୍ୟାର ଉପଯୋଗ ପାଇଁ ପରିବହନ ନୀତିର ସଂସ୍କାରକୁ ମଧ୍ୟ ଗୁରୁତ୍ୱ ଦିଆଯିବ । ଭାରତରେ ଉଚ୍ଚ କ୍ଷମତା ସମ୍ପନ୍ନ ଡିଜେଲ / ଇଲେକ୍ଟ୍ରିକ୍ ଯାନର ବ୍ୟବହାର ସହ ଡିଜିଟାଲ ନେଣଦେଣକୁ ମଧ୍ୟ ପ୍ରୋତ୍ସାହିତ କରାଯିବ । କେଉଁ ପ୍ରକ୍ରିୟାରେ ଏହି ସହାୟତା କରାଯିବ ତାହା ମଧ୍ୟ ବୁଝାମଣାପତ୍ରରେ ସ୍ଥିର ହେବ ।


    ଏପରିକ ଏକ ବୁଝାମଣାପତ୍ର ସ୍ୱାକ୍ଷର ପାଇଁ ଗତ ମେ ମାସରେ ଗଡକରୀଙ୍କ ଲଣ୍ଡନ ଗସ୍ତ ଅବସରରେ ନିଷ୍ପତି ହୋଇଥିଲା । ଟ୍ରାନ୍ସପୋର୍ଟ ଫର ଲଣ୍ଡନ ( ଟିଏଫ୍ଏଲ ) ଏବଂ ଭାରତର ସଡ଼କ ପରିବହନ ଓ ରାଜମାର୍ଗ ମନ୍ତ୍ରଣାଳୟ ମଧ୍ୟରେ ବୁଝାମଣା ପାଇଁ ସ୍ଥିର ହୋଇଥିଲା ।


    ଲଣ୍ଡନ ଗସ୍ତ ଅବସରରେ ଶ୍ରୀ ଗଡକରୀ ଆନ୍ତର୍ଜାତିକ ସାମୁଦ୍ରିକ ସଂସ୍ଥାର ଏକ ଅଧିବେଶନରେ ଉଦବୋଧନ ଦେବାର କାର୍ଯ୍ୟକ୍ରମ ମଧ୍ୟ ରହିଛି । ଭାରତ ସରକାରଙ୍କ ନମାମୀ ଗଙ୍ଗେ ପ୍ରକଳ୍ପ ପାଇଁ ସହାୟତାର ହାତ ବଢ଼ାଇବାକୁ ଶ୍ରୀ ଗଡକରୀ ବ୍ରିଟେନରେ ଥିବା ପ୍ରବାସୀ ଭାରତୀୟ ବ୍ୟବସାୟୀମାନଙ୍କୁ ଏକ ସଭାରେ ଅନୁରୋଧ କରିଛନ୍ତି ।


    **********

    
    
    (Release ID: 1511179) Visitor Counter : 3