      ସଂଖ୍ୟାଲଘୁ ବ୍ୟାପାର ମନ୍ତ୍ରଣାଳୟ

      ନଭେମ୍ବର 15ରେ ଚତୁର୍ଥ ‘ହୁନର ହାଟ’କୁ ଉଦଘାଟନ କରିବେ ସଂଖ୍ୟାଲଘୁ ବ୍ୟାପାର ମନ୍ତ୍ରୀ ମୁକ୍ତାର ଅବାସ ନକ୍ଭୀ
      • ଆଇଆଇଟିଏଫ୍-2017ରେ ସ୍ଥାନ ପାଇବ ହୁନର ହାଟ
      • ପ୍ରଥମ ଥର ପାଇଁ ସ୍ଥାନ ପାଇବ ତିହାର ଜେଲ କଏଦୀଙ୍କ ଦ୍ୱାରା ନିର୍ମିତ ସାମଗ୍ରୀ
      Posted On: 14 NOV 2017 7:01PM by PIB Bhubaneshwar


    ନୂଆଦିଲ୍ଲୀର ପ୍ରଗତି ମୈଦାନରେ ନଭେମ୍ବର 14 ତାରିଖରୁ 27 ତାରିଖ ପର୍ଯ୍ୟନ୍ତ ଅନୁଷ୍ଠିତ ହେଉଛି ଇଣ୍ଡିଆ ଇଣ୍ଟରନେସନାଲ ଟ୍ରେଡ୍ ଫେୟାର ( ଆଇଆଇଟିଏଫ୍ ) । କେନ୍ଦ୍ର ସଂଖ୍ୟାଲଘୁ ବ୍ୟାପାର ମନ୍ତ୍ରଣାଳୟ ପକ୍ଷରୁ ଏହି ଅବସରରେ ଆୟୋଜନ କରାଯାଉଛି ‘ ହୁନର ହାଟ ’ ପ୍ରଦର୍ଶନୀ । ଏ ସମ୍ପର୍କରେ ସୂଚନା ଦେଇ କେନ୍ଦ୍ର ସଂଖ୍ୟାଲଘୁ ବ୍ୟାପାର ମନ୍ତ୍ରୀ ଶ୍ରୀ ମୁକ୍ତାର ଅବାସ ନକ୍ଭୀ କହିଛନ୍ତି ଯେ , ସଂଖ୍ୟାଲଘୁ ସମ୍ପ୍ରଦାୟର ଶିଳ୍ପୀ , କଳାକାର , ଚିତ୍ରକରମାନଙ୍କୁ ନିଯୁକ୍ତି ପ୍ରଦାନ ତଥା ସେମାନଙ୍କ ପାଇଁ ଆୟର ପନ୍ଥା ସୃଷ୍ଟି କରିବା ପାଇଁ ‘ ହୁନର ହାଟ ’ ହୋଇଛି ଉପଯୁକ୍ତ ପ୍ଲାଟଫର୍ମ ।


    ମନ୍ତ୍ରଣାଳୟର ‘ ଉସ୍ତାଦ ’ ଯୋଜନାରେ ହୁନର ହାଟ ପ୍ରଦର୍ଶନୀ ଅନୁଷ୍ଠିତ ହେଉଛି । ବିଭିନ୍ନ କାରଣରୁ ଅନେକ ପାରମ୍ପରିକ କଳା ଲୋପ ପାଇବାକୁ ବସିଛି । ସେଗୁଡ଼ିକର ସଂରକ୍ଷଣ ନିମନ୍ତେ ଏହି ହୁନର ହାଟ ଆୟୋଜନ କରାଯାଇଥିବା ମନ୍ତ୍ରୀ କହିଛନ୍ତି । ହୁନର ହାଟରେ ଶିଳ୍ପୀମାନେ ସେମାନଙ୍କ କୃତୀକୁ ପ୍ରଦର୍ଶନ କରିବାର ସୁଯୋଗ ପାଉଥିବା ବେଳେ ଏଠାକୁ ଜାତୀୟ ଓ ଆନ୍ତର୍ଜାତିକ ବଜାର ମଧ୍ୟ ଆସୁଛନ୍ତି । 20ଟି ରାଜ୍ୟ ଓ କେନ୍ଦ୍ରଶାସିତ ଅଂଚଳର 120 ଜଣ ଶିଳ୍ପୀ ଏହି ପ୍ରଦର୍ଶନୀରେ ଅଂଶ ଗ୍ରହଣ କରୁଛନ୍ତି , ସେମାନଙ୍କ ମଧ୍ୟରେ ଅଛନ୍ତି 30 ମହିଳା ।


    ଚଳିତ ଥର ପ୍ରଦର୍ଶନୀରେ ପ୍ରଥମ ଥର ତିହାର ଜେଲର କଏଦୀମାନଙ୍କ ଦ୍ୱାରା ନିର୍ମିତ ସାମଗ୍ରୀ ସ୍ଥାନ ପାଇବ ବୋଲି ମନ୍ତ୍ରୀ କହିଥିଲେ । ପ୍ରଥମ ଦୁଇଟି ହୁନର ହାଟ ଦିଲ୍ଲୀରେ ଏବଂ ତୃତୀୟଟି ପୁଡୁଚେରୀରେ ଅନୁଷ୍ଠିତ ହୋଇଥିଲା । ଏହି ତିନିଟି ପ୍ରଦର୍ଶନୀକୁ 40 ଲକ୍ଷରୁ ଅଧିକ ଲୋକ ବୁଲି ଦେଖିଥିଲେ । ଆଗାମୀ ଦିନରେ ବର୍ଷକୁ 10 ରୁ 12ଟି ହୁନର ହାଟ ଆୟୋଜନ ପାଇଁ ଚିନ୍ତା କରାଯାଉଥିବା ଶ୍ରୀ ନକ୍ଭୀ କହିଥିଲେ ।


    **********


    

    
    (Release ID: 1509512) Visitor Counter : 3