      ରାଷ୍ଟ୍ରପତିଙ୍କ ସଚିବାଳୟ

      ମଣିପୁରରେ ଆୟୋଜିତ ସଂଗାଇ ମହୋତ୍ସବକୁ ଉଦଘାଟନ କଲେ ରାଷ୍ଟ୍ରପତି
      Posted On: 21 NOV 2017 7:32PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମନାଥ କୋବିନ୍ଦ ମଣିପୁରର ଇମ୍ଫାଲଠାରେ ଆୟୋଜିତ ମଣିପୁର ସଂଗାଇ ମହୋତ୍ସବକୁ ଆନୁଷ୍ଠାନିକ ଭାବେ ଉଦ୍ ‌ ଘାଟନ କରିଛନ୍ତି । ଏହି ଅବସରରେ ଉଦ୍ ‌ ବୋଧନ ଦେଇ ରାଷ୍ଟ୍ରପତି କହିଲେ ଯେ ଏହି ସାଂସ୍କୃତିକ ମହୋତ୍ସବକୁ ଉଦଘାଟନ କରିବାର ଅବସର ଲାଭ କରି ସେ ନିଜକୁ ଗୌରବାନ୍ୱିତ ମନେକରୁଛନ୍ତି । 2010 ମସିହାଠାରୁ ପ୍ରତିବର୍ଷ ନଭେମ୍ବର ମାସରେ ଏହି ଲୋକ ମହୋତ୍ସବ 10 ଦିନ ପାଇଁ ଆୟୋଜିତ ହୋଇଆସୁଛି । ଏହି ମହୋତ୍ସବରେ ମଣିପୁରର ସାଂସ୍କୃତିକ ବୈଭବ ତଥା ବିବିଧତା ପ୍ରତର୍ଶିତ ହୋଇଥାଏ । ଖାଦ୍ୟ ଠାରୁ ଆରମ୍ଭ କରି ସଂସ୍କୃତି , ଦୁଃସାହସିକ କ୍ରୀଡା , ହସ୍ତଶିଳ୍ପ , ହସ୍ତତନ୍ତ ନିର୍ମିତ ପୋଷାକ ଏବଂ ବିଶ୍ୱପ୍ରସିଦ୍ଧ ମଣିପୁରୀ ନୃତ୍ୟ ଓ ସଂଗୀତ ଏହି ମହୋତ୍ସବର ମୁଖ୍ୟ ଆକର୍ଷଣ ରହିଆସିଛି ।


    ରାଷ୍ଟ୍ରପତି କହିଲେ ଯେ ସମଗ୍ର ବିଶ୍ୱ ଭ୍ରମଣ କରିଆସିଲେ ସୁଦ୍ଧା ମଣିପୁର ଭଳି ସଂସ୍କୃତିରେ ଭରପୂର ସ୍ଥାନ ପାଇବା କଷ୍ଟକର । ଲୋକଟାକ ହ୍ରଦର ସୌନ୍ଦର୍ଯ୍ୟଠାରୁ ଆରମ୍ଭ କରି ଭାସମାନ ଜାତୀୟ ପାର୍କ ପର୍ଯ୍ୟନ୍ତ ଏଠାରେ ଅନେକ ବିଚିତ୍ର ଦୃଶ୍ୟ ଏବଂ ପ୍ରାକୃତିକ ସଂପଦ ଭରପୂର ରହିଛି । ସେଥିପାଇଁ ମଣିପୁରର ପର୍ଯ୍ୟଟନ ପ୍ରାଚୁର୍ଯ୍ୟକୁ ଲକ୍ଷ୍ୟକରି ସରକାର ଏଠାରେ ପର୍ଯ୍ୟଟନର ଅଭିବୃଦ୍ଧି ସକାଶେ ବିଶେଷ ଧ୍ୟାନ ଦେଉଛନ୍ତି ।


    ସେହିଭଳି ମଣିପୁରର ସାଂସ୍କୃତିକ ବୈଭବ ତଥା ଏହାର ସାମାଜିକ , ଧର୍ମୀୟ ଏବଂ ଜାତିଗତ ବିବିଧତା ଓ ଇତିହାସ ଦେଶବାସୀଙ୍କୁ ଆକୃଷ୍ଟ କରିଆସିଛି । 1891 ମସିହାର ଯୁଦ୍ଧରେ ମଣିପୁରର ସାହସକୁ ଦେଶବାସୀ ଦେଖିଛନ୍ତି । ଉପନିବେଶବାଦୀ ଶକ୍ତି ବିରୋଧରେ ମଣିପୁରବାସୀଙ୍କ ପ୍ରତିବାଦ ଓ ସଂଗ୍ରାମର ପଟ୍ଟାନ୍ତର ନାହିଁ । ପୁଣି ଏହାର ପ୍ରାୟ ଅର୍ଦ୍ଧଶତାବ୍ଦୀ ପରେ ମଣିପୁରବାସୀ ଦ୍ୱିତୀୟ ମହାଯୁଦ୍ଧର ଘମାଘୋଟ ଲଢ଼େଇକୁ ସାମ୍ନା କରିଥିଲେ ଓ ସ୍ୱଚକ୍ଷୁରେ ଦେଖିଥିଲେ । ଏଠାରେ ନିର୍ମିତ ଯୁଦ୍ଧ ସ୍ମାରକୀ ସେଇ ମହାନ ଯୋଦ୍ଧାମାନଙ୍କ ବଳିଦାନକୁ ସ୍ମରଣ କରାଇଦିଏ ଯେଉଁମାନେ ମାନବିକତା ଓ ଗଣତନ୍ତ୍ରର ସୁରକ୍ଷା ନିମନ୍ତେ ନିଜର ପ୍ରାଣବଳି ଦେଇଯାଇଛନ୍ତି । ସେମାନଙ୍କ ବଳିଦାନକୁ ଦେଶ କଦାପି ଭୁଲିଯିବନାହିଁ ବୋଲି ରାଷ୍ଟ୍ରପତି କହିଥିଲେ ।


    ଏକ୍ଟ ଇଷ୍ଟ ନୀତି ପ୍ରଣୟନ କରି ସରକାର ଏବେ ଏହି କ୍ଷେତ୍ର ଦେଇ ପୂର୍ବ ଏସୀୟ ରାଷ୍ଟୟମାନଙ୍କ ସହ ସଂପର୍କ ବୃଦ୍ଧି ଦିଗରେ ପ୍ରୟାସ ଜାରି ରଖିଛନ୍ତି । ଭାରତ - ଆସିଆନ୍ ‌ ସଂପର୍କର ସଫଳତା ଏହି କ୍ଷେତ୍ର ଉପରେ ନିର୍ଭରଶୀଳ । କ୍ରୀଡ଼ାଠାରୁ ଆରମ୍ଭ କରି ସଂସ୍କୃତି ପର୍ଯ୍ୟନ୍ତ ସବୁ କ୍ଷେତ୍ରରେ ପୂର୍ବୋତ୍ତର କ୍ଷେତ୍ରର ବିଶେଷତାକୁ ରାଷ୍ଟ୍ରପତି ଭୂୟସୀ ପ୍ରଶଂସା କରିଥିଲେ । ମେରୀ କମଙ୍କ ଠାରୁ ଆରମ୍ଭ କରି ଫୁଟବଲ ପର୍ଯ୍ୟନ୍ତ ସବୁ କ୍ଷେତ୍ରରେ ମଣିପୁରର କ୍ରୀଡ଼ାବିତ୍ ‌ ମାନେ ଦେଶ ପାଇଁ ଅଶେଷ ଗୌରବ ଅର୍ଜନ କରିଛନ୍ତି ବୋଲି ସେ ଉଲ୍ଲେଖ କରିଥିଲେ । ତେଣୁ ମଣିପୁର ଭାରତର କ୍ରୀଡ଼ା ରାଜଧାନୀ ବୋଲି ସେ ମତ ପୋଷଣ କରିଥିଲେ । ପାରମ୍ପରିକ କ୍ରୀଡ଼ା ସାଗୋଲ କାଙ୍ଗଜେଇ ଆଧୁନିକ ପୋଲୋକୁ ପ୍ରେରଣା ଦେଇଛି ବୋଲି ସେ କହିଥିଲେ । ସେହିଭଳି ହୁୟେନ୍ ‌ ଲାଙ୍ଗଲୋନ ଆଉ ଏକ ସାମରିକ କ୍ରୀଡ଼ା ଯାହାର ଅଧିକ ପ୍ରସାର ହେବା ଉଚିତ ବୋଲି ରାଷ୍ଟ୍ରପତି କହିଥିଲେ । ଶେଷରେ ମଣିପୁର ସଂଗାଇ ମହୋତ୍ସବର ସେ ସଫଳତା କାମନା କରିଥିଲେ ।


    *************

    
    
    (Release ID: 1510819) Visitor Counter : 3