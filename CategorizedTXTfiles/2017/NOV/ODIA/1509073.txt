      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ବ୍ୟାଙ୍କକଠାରେ ଅନୁଷ୍ଠିତ ସପ୍ତମ ଏସୀୟ ଶକ୍ତିମନ୍ତ୍ରୀସ୍ତରୀୟ ରାଉଣ୍ଡଟେବୁଲ ସମ୍ମିଳନୀରେ ପେଟ୍ରୋଲିୟମ ମନ୍ତ୍ରୀ ଧର୍ମେନ୍ଦ୍ର ପ୍ରଧାନଙ୍କ ଅଭିଭାଷଣ
      ନଭେମ୍ବର 2, 2017 ଦିନ ଥାଇଲାଣ୍ଡର ବ୍ୟାଙ୍କକଠାରେ ଆୟୋଜିତ ସପ୍ତମ ଏସୀୟ ଶକ୍ତିମନ୍ତ୍ରୀସ୍ତରୀୟ ରାଉଣ୍ଡଟେବୁଲ ସମ୍ମିଳନୀ ପୂର୍ଣ୍ଣାଙ୍ଗ ଅଧିବେଶନରେ ପେଟ୍ରୋଲିୟମ ଓ ପ୍ରାକୃତିକ ବାଷ୍ପମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ “ପ୍ରାକୃତିକ ବାଷ୍ପ: ବାଷ୍ପର ସୁବର୍ଣ୍ଣ ଯୁଗରେ ବଜାର ଓ ନୀତି ପ୍ରତିବନ୍ଧକର ଦୂରୀକରଣ” ଶୀର୍ଷକ ଉପରେ ଦେଇଥିବା ଅଭିଭାଷଣ

      Posted On: 02 NOV 2017 6:07PM by PIB Bhubaneshwar

    ପ୍ରାକୃତିକ ବାଷ୍ପ ସମ୍ପର୍କରେ ଏହି ଆଲୋଚନାଚକ୍ରକୁ ମୁଁ ସମସ୍ତ ଅଂଶଗ୍ରହଣକାରୀଙ୍କୁ ସ୍ୱାଗତ କରୁଛି । ଆଜିକୁ ପାଂଚବର୍ଷ ତଳେ 2012 ମସିହାରେ , ଅନ୍ତର୍ଜାତୀୟ ଶକ୍ତି ସଂସ୍ଥା ( IEA ) ପୂର୍ବାନୁମାନ କରିଥିଲା ଯେ ପ୍ରାକୃତିକ ବାଷ୍ପ ତାର ସୁବର୍ଣ୍ଣ ଯୁଗରେ ପ୍ରବେଶ କରିବାକୁ ଯାଉଛି । ମୋର ବିଶ୍ୱାସ ଯେ ପ୍ରାକୃତିକ ବାଷ୍ପ , ସ୍ୱଚ୍ଛ ଓ ସବୁଜ ଇନ୍ଧନର ଏକ ପ୍ରମୁଖ ସାମର୍ଥ୍ୟ ବହନ କରିଥିବା ସତ୍ତ୍ୱେ , ବିଶ୍ୱଶକ୍ତି ବଜାରରେ ତାର ଉଚିତ ସ୍ଥାନ ଏଯାବତ ହାସଲ କରିପାରିନାହିଁ । ଏ ଦିଗରେ ଥିବା ପ୍ରମୁଖ ପ୍ରତିବନ୍ଧକ ମଧ୍ୟରେ , ଉପଯୁକ୍ତ ଭିତ୍ତିଭୂମିର ଅଭାବ , ବଜାରର ଅସନ୍ତୁଳନ ଏବଂ ଅଣ ପ୍ରତିଦ୍ୱନ୍ଦ୍ୱିତା ମୂଳକ ବ୍ୟବସ୍ଥା , ବିଶ୍ୱ ଜନ ସମୁଦାୟକୁ ପ୍ରାକୃତିକ ବାଷ୍ପର ସମ୍ପୂର୍ଣ୍ଣ ସାମର୍ଥ୍ୟ ହାସଲ କରିବାରୁ ବଂଚିତ କରେ ।


    ଭାରତ ପରିପ୍ରେକ୍ଷୀରେ ଦେଶର ପ୍ରାଥମିକତା ଶକ୍ତି ବାସ୍କେଟର 6.5 ପ୍ରତିଶତ ବାଷ୍ପ ଉପଯୋଗ ହୋଇପାରୁଛି ଯେତେବେଳେ ବିଶ୍ୱର ହାରାହାରି ଉପଯୋଗ ମାତ୍ରା ହେଉଛି 24% । ତେଣୁ 2030 ମସିହା ସୁଦ୍ଧା ଦେଶର ଶକ୍ତି ମିଶ୍ରଣ ମାତ୍ରାକୁ 15 ପ୍ରତିଶତକୁ ବୃଦ୍ଧି କରିବାର ଲକ୍ଷ୍ୟ ରଖାଯାଇଛି । ସେଥିପାଇଁ ଭାରତ ସରକାର ଆବଶ୍ୟକ କାର୍ଯ୍ୟଧାରା ପ୍ରସ୍ତୁତ କରିଛନ୍ତି ।


    ଭାରତ ଏବେ ଏଲଏନଜି ଆମଦାନି କ୍ଷେତ୍ରରେ ବିଶ୍ୱର ଚତୁର୍ଥ ବୃହତ୍ତମ ରାଷ୍ଟ୍ରରେ ପରିଣତ ହୋଇଛି । ଏହା ଆଗକୁ ଜାପାନ , ଦକ୍ଷିଣ କୋରିଆ ଓ ଚୀନ ରହିଛନ୍ତି । ଗତବର୍ଷ ଭାରତ ପ୍ରାୟ 19 ନିୟୁତ ମେଟ୍ରିକ ଟନ ଏଲଏନଜି ଆମଦାନି କରିଥିଲା । ଯାହାକି ପୂର୍ବ ବର୍ଷର ଆମଦାନି ତୁଳନାରେ 15 ପ୍ରତିଶତ ଅଧିକ । ପୁଣି ସମପରିମାଣର ଘରୋଇ ଉତ୍ପାଦନ ରହିଛି । ସାର କାରଖାନା , ଶକ୍ତି ଉତ୍ପାଦନ କେନ୍ଦ୍ର ଓ ସହରାଂଚଳ ବାଷ୍ପ ବିତରଣ ବ୍ୟବସ୍ଥା ହେଉଛି , ବାଷ୍ପ ଉପଯୋଗର ତିନୋଟି ପ୍ରମୁଖ ମାର୍ଗ ଯାହା ଉପରେ ଭାରତର ବାଷ୍ପ ଚାହିଦା ନିର୍ଭରଶୀଳ । ଆଗାମୀ ବର୍ଷ ମାନଙ୍କରେ ଶିଳ୍ପ କ୍ଷେତ୍ର ଯଥା , ରିଫାଇନାରୀ ଓ ପେଟ୍ରୋକେମିକାଲ୍ସ , ସେରାମିକ୍ସ ଓ କାଚ , ସିମେଣ୍ଟ , ଇସ୍ପାତ ଓ ସ୍ପଞ୍ଜ ଆଇରନ , ପେଂଟ ଓ ଡାଇ , କେମିକାଲ୍ସ ଓ ଅଟୋ ଉତ୍ପାଦନ ଶିଳ୍ପ ଦେଶରେ ପ୍ରାକୃତିକ ବାଷ୍ପ ଉପଯୋଗ ଓ ଚାହିଦାକୁ ଯଥେଷ୍ଟ ବୃଦ୍ଧି କରିବାର ଆଶା କରାଯାଏ ।


    ବନ୍ଧୁଗଣ , ଆମେ ଭାରତରେ ଘରୋଇ ବାଷ୍ପ ଉତ୍ପାଦନ ବୃଦ୍ଧି ଦିଗରେ ଅନେକ ଗୁଡିଏ ପଦକ୍ଷେପ ଗ୍ରହଣ କରିଛୁ ଏବଂ ବାଷ୍ପ ବ୍ୟବହାରକୁ ପ୍ରୋତ୍ସାହିତ କରିବା ଦିଗରେ କାର୍ଯ୍ୟକ୍ରମମାନ ଆରମ୍ଭ କରିଛୁ । ସେହିଭଳି ଭବିଷ୍ୟତର ଅନୁସନ୍ଧାନ ଜନିତ ନିଲାମୀ ରାଉଣ୍ଡବେଳେ ଗ୍ୟାସ ଉତ୍ପାଦନକାରୀଙ୍କ ନିମନ୍ତେ ମୂଲ୍ୟ ନିର୍ଦ୍ଧାରଣ ଏବଂ ବଜାର ସ୍ୱାୟତତା ବ୍ୟବସ୍ଥା କରିଛୁ । ଏକ ପ୍ରାକୃତିକ ବାଷ୍ପ ବିତରଣ ଏକ୍ସଚେଞ୍ଜ କାର୍ଯ୍ୟକ୍ରମର ବିକଳ୍ପ ଘଟାଇଛୁ । ଯେଉଁଠାରେ ଉଭୟ ବିଦେଶରୁ ଆମଦାନି କରାଯାଇଥିବା ଏଲଏନଜି ଏବଂ ଘରୋଇ ଭାବେ ଉତ୍ପାଦିତ ବାଷ୍ପର କାରବାର କରାଯାଇପାରିବ । ନୀତିଗତ ବ୍ୟବସ୍ଥା ଗ୍ରହଣ ମାଧ୍ୟମରେ ଆମେ ପ୍ରାକୃତିକ ବାଷ୍ପ ବ୍ୟବହାର ବୃଦ୍ଧି ଦିଗରେ କାର୍ଯ୍ୟପନ୍ଥା ଗ୍ରହଣ କରୁଛୁ ।


    ଭାରତର ଉଭୟ ପୂର୍ବ ଓ ପଶ୍ଚିମ ତଟରେ ଏଲଏନଜି ପୁନଃ ବାଷ୍ପୀକରଣ କ୍ଷମତାର ଆମେ ସଂପ୍ରସାରଣ ଘଟାଇଛୁ । ଅତିରିକ୍ତ ଛଅଟି ପୁନଃ ବାଷ୍ପୀକରଣ ଟର୍ମିନାଲ ସହ ଆମେ ଆମର ଏଲଏନଜି ପୁନଃ ବାଷ୍ପୀକରଣ କ୍ଷମତାକୁ 2022 ସୁଦ୍ଧା 50 MMTPA କୁ ବୃଦ୍ଧି କରିବାକୁ ଲକ୍ଷ୍ୟ ରଖିଛୁ । ଆମେ 15 , 000 କିଲୋମିଟର ଅତିରିକ୍ତ ଗ୍ୟାସ ପାଇପ ଲାଇନ ବିଛାଇ ଜାତୀୟ ଗ୍ୟାସ ଗ୍ରୀଡର କ୍ଷମତା ବୃଦ୍ଧି ପାଇଁ ପ୍ରୟାସ କରୁଛୁ । ଏବେ ଭାରତ ତାର ସହରାଂଚଳ ବାଷ୍ପ ବିତରଣ ବ୍ୟବସ୍ଥାକୁ ବ୍ୟାପକ ଭାବେ ବୃଦ୍ଧି ଲାଗି ପଦକ୍ଷେପ ଗ୍ରହଣ କରୁଛି । ସେହିଭଳି ବିଦେଶରୁ ଆମଦାନି ହୋଇଥିବା ଏଲଏନଜି ବ୍ୟବହାର ସକାଶେ ଆମେ ଏକ ରୋଡମ୍ୟାପ ପ୍ରସ୍ତୁତ କରିଛୁ ଯାହାକି ରେଳବାଇ ପାଇଁ ଇନ୍ଧନ , ତଟୀୟ ଜାହାଜ ଚଳାଚଳ , ଆଭ୍ୟନ୍ତରୀଣ ଜାହାଜ ଚଳାଚଳ ଏବଂ ଦୀର୍ଘପଥଗାମୀ ସଡକ ପରିବହନ କ୍ଷେତ୍ରରେ ଉପଯୋଗ କରାଯାଇପାରିବ ।


    ଆଜି ପୂର୍ବାହ୍ନରେ ଏଠାରେ ଏକତ୍ରିତ ହୋଇଥିବା ଏସୀୟ ରାଷ୍ଟ୍ର ଶକ୍ତିମନ୍ତ୍ରୀଙ୍କ ବୈଠକରେ ମୁଁ ଉଲ୍ଲେଖ କରିବାକୁ ଚାହେଁ ଯେ , ଭାରତ ଏକ କ୍ଷେତ୍ରୀୟ ଆର୍ଥିକ ପେଣ୍ଠସ୍ଥଳୀ ଭାବେ ଏକ ଦକ୍ଷିଣ ଏସିଆ ଗ୍ୟାସ ଗ୍ରୀଡର ବିକାଶ ଘଟାଇବାକୁ ଚାହେଁ ଯେଉଁଥିରେ ଏହାର ଗୁରୁତ୍ୱପୂର୍ଣ୍ଣ ପ୍ରତିବେଶୀ ରାଷ୍ଟ୍ର ଯଥା ମିଆଁମାର , ବାଂଲାଦେଶ , ନେପାଳ , ଭୁଟାନ , ଶ୍ରୀଲଙ୍କା ଆଦି ରାଷ୍ଟ୍ର ଏକତ୍ର ସଂଯୁକ୍ତ ହୋଇପାରିବ । ଭାରତୀୟ କମ୍ପାନୀମାନେ ମଧ୍ୟ କ୍ଷୁଦ୍ର ଏଲଏନଜି ଯାହାକି ଶ୍ରୀଲଙ୍କା ଓ ବାଂଲାଦେଶ ଭଳି ରାଷ୍ଟ୍ରଙ୍କ ଗ୍ୟାସ ଆବଶ୍ୟକତାକୁ ପୂରଣ କରିପାରିବ , ସେଭଳି ଅଭିନବ ପ୍ରୟାସ ଜାରି ରଖିଛନ୍ତି ।


    ବିଶ୍ୱର ବିଭିନ୍ନ ବାଷ୍ପ ଯୋଗାଣକାରୀ ରାଷ୍ଟ୍ରଙ୍କ ସହ ଭାରତୀୟ କମ୍ପାନୀମାନେ ବିଭିନ୍ନ ସୂତ୍ରରୁ 22 ଏମଏମଟିପିଏ ବାଷ୍ପ ଆମଦାନି କରିବା ସକାଶେ ଦୀର୍ଘସୂତ୍ରୀ ରାଜିନାମା ସ୍ୱାକ୍ଷର କରିଛନ୍ତି । ଏହିସବୁ ବାଷ୍ପ ଯୋଗାଣକାରୀ ରାଷ୍ଟ୍ରମାନଙ୍କ ମଧ୍ୟରେ କାତାର , ଅଷ୍ଟ୍ରେଲିଆ , ରୁଷିଆ , ଆମେରିକା ଆଦି ରାଷ୍ଟ୍ର ଅଛନ୍ତି । ପୁଣି ବିଭିନ୍ନ ସୂଚକାଙ୍କ ଭିତ୍ତିରେ ସଂଯୁକ୍ତ ଏହିସବୁ ରାଜିନାମା ସ୍ୱାକ୍ଷରିତ ହୋଇଛି । ସେଥିରେ ହେନେରୀ ହବ , ଅଶୋଧିତ ତୈଳ ଇଣ୍ଡେକ୍ସ ଆଦି ସାମିଲ । ଭାରତୀୟ ବଜାରକୁ ଏଲଏନଜି ଯୋଗାଣର ମୂଲ୍ୟ ହ୍ରାସ ଘଟାଇବାକୁ ଭାରତୀୟ ଆମଦାନିକାରୀମାନେ ଅଭିନବ ଉପାୟ ଆପଣାଇଛନ୍ତି । ସେଥିରେ ପରିମାଣର ଅବଧି ଉଚ୍ଛେଦ , ଲକ୍ଷ୍ୟସ୍ଥଳୀ ଉଚ୍ଛେଦ ଏବଂ ବୋର୍ଡ ଭିତ୍ତିରେ ମୂଲ୍ୟ ରାଜିନାମାର ଉଚ୍ଛେଦ ସାମିଲ ।


    ବିଶ୍ୱ ପ୍ରାକୃତିକ ବାଷ୍ପ ବଜାର ଏବେ ଏକ ବ୍ୟାପକ ପରିବର୍ତ୍ତନ ମଧ୍ୟ ଦେଇ ଗତି କରୁଛି । ଏବେ ଆମେରିକା , ଅଷ୍ଟ୍ରେଲିଆ ଏବଂ କାତାର ଭଳି ରାଷ୍ଟ୍ରଙ୍କ ଠାରୁ ନୂଆ ନୂଆ ଉତ୍ସରୁ ବାଷ୍ପ ଯୋଗାଣ ହେଉଛି । ସେମାନେ ବାଷ୍ପ ଉତ୍ପାଦନ ବୃଦ୍ଧି କରି ଚାଲିଥିବା ବେଳେ ନୂଆ ନୂଆ ଯୋଗାଣକାରୀ ରାଷ୍ଟ୍ର ଯଥା – ମୋଜାମ୍ବିକ , ତାଞ୍ଜାନିଆ , ଇଜିପ୍ଟ , ଇସ୍ରାଏଲ , କାନାଡା ଓ ସାଇପ୍ରସ ଏଲଏନଜି ବଜାରରେ ଆଗାମୀ ବର୍ଷମାନଙ୍କରେ ପ୍ରବେଶ କରିବାର ଆଶା କରାଯାଉଛି । 2017 ଠାରୁ 2020 ମଧ୍ୟରେ 100 MMTPA ନୂତନ ତରଳୀକୃତ କ୍ଷମତା ଯୁକ୍ତ ବାଷ୍ପ ବଜାରରେ ଉପଲବ୍ଧ ହେବାର ଆଶା ରହିଛି । ବିଶେଷ କରି ଆମେରିକା ଓ ଅଷ୍ଟ୍ରେଲିଆ ଭଳି ରାଷ୍ଟ୍ରଙ୍କ ଠାରୁ ଅଧିକ ବାଷ୍ପ ଯୋଗାଣର ସମ୍ଭାବନା ରହିଛି । ଏହା ହେଲେ ଏହି ଶିଳ୍ପ କ୍ଷେତ୍ରରେ ଥିବା ସବୁ ରାଷ୍ଟ୍ରଙ୍କୁ ସେମାନଙ୍କ କାର୍ଯ୍ୟକ୍ଷମତା ମଡେଲରେ ଆବଶ୍ୟକ ସମୀକରଣ ସଂଶୋଧନ ଘଟାଇବା ଜରୁରି ହୋଇପଡିବ । ସେମାନଙ୍କୁ ମୂଲ୍ୟ କୋହଳ କରିବା , ଅଧିକ ସ୍ୱଳ୍ପକାଳୀନ ବାଣିଜ୍ୟ କାରବାର କରିବାର ଓ ଚୁକ୍ତିନାମାରେ ଅଧିକ ନମନୀୟତା ଆଣିବା ଆବଶ୍ୟକ ହେବ ।


    ଏବେ ଏସୀୟ ବଜାର ପ୍ରସଙ୍ଗରେ ଉଲ୍ଲେଖ କରି ମୁଁ ସୂଚାଇବାକୁ ଚାହେଁ ଯେ ଏହି ସମ୍ମିଳନୀ ବିଶେଷ ମହତ୍ୱ ବହନ କରେ । ଯଦିଚ ଏସିଆ ପ୍ରାକୃତିକ ବାଷ୍ପ ଉପଭୁକ୍ତି ଦୃଷ୍ଟିରୁ ସର୍ବବୃହତ କ୍ଷେତ୍ର ଯାହାକି ବିଶ୍ୱ ଏଲଏନଜି ଆମଦାନିର 70 ପ୍ରତିଶତ ଆହରଣ କରିଥାଏ । ଏହି କ୍ଷେତ୍ରରେ ଏବେ ସୁଦ୍ଧା ଏକ ସ୍ୱଳ୍ପ ଏଲଏନଜି ମୂଲ୍ୟାୟନ ବେଂଚମାର୍କ ନାହିଁ । ଏସୀୟ ଏଲଏନଜି ଉପଭୋକ୍ତାମାନେ ଐତିହାସିକ ଭାବେ ଦୀର୍ଘକାଳୀନ ଚୁକ୍ତିନାମାରେ ଆବଦ୍ଧ ଯାହା ସେମାନଙ୍କୁ ଏଲଏନଜି ଯୋଗାଣ ପାଇଁ ନିରାପତ୍ତା ପ୍ରଦାନ କରୁଛି । କାରଣ ସେମାନଙ୍କ ନିକଟରେ ନିଜସ୍ୱ ପ୍ରାକୃତିକ ବାଷ୍ପ ସଂପଦ ନାହିଁ ଅଥବା ପାଇପ ଲାଇନ ବାଣିଜ୍ୟ କାରବାର ଦୃଷ୍ଟିରୁ ସେମାନଙ୍କର ସୀମିତ ପ୍ରବେଶ ରହିଛି ।


    ଆମେ ବିଶ୍ୱବ୍ୟାପୀ ପରିବର୍ତ୍ତନର ହାୱା ପ୍ରବାହିତ ହେଉଥିବା ଲକ୍ଷ୍ୟ କରୁଛୁ । ଲକ୍ଷ୍ୟସ୍ଥଳୀ ପର୍ଯ୍ୟନ୍ତ ସୀମିତ , ତୈଳ ସୂଚକାଙ୍କ ଭିତ୍ତିକ ଦୀର୍ଘକାଳୀନ ଚୁକ୍ତିନାମା ଭଳି ପାରମ୍ପରିକ ବ୍ୟବସାୟିକ ଧାରାର ଦିନ ଧୀରେ ଧୀରେ ସରିଆସୁଛି । ଏବେ ଆମେ ଅଧିକ ନମନୀୟତା ଓ ଆନ୍ତଃ ସଂଯୋଗୀକୃତ , ଅଧିକ ସରଳ ଓ ତରଳ ପ୍ରତିଯୋଗିତାମୂଳକ ଓ ସୁସ୍ଥ ବଜାର ବ୍ୟବସ୍ଥା ପାଇଁ ପ୍ରୟାସ କରୁଛୁ । ଆମ ମତରେ ଆଜିର ଉଦବୃତ ଯୋଗାଣକାରୀ ବଜାର ବ୍ୟବସ୍ଥା ଓ ଅଧିକରୁ ଅଧିକ ସଂଖ୍ୟକ ଏଲଏନଜି ଯୋଗାଣକାରୀ ରାଷ୍ଟ୍ରଙ୍କ ଉପସ୍ଥିତି ଯୋଗୁ ଉତ୍ପାଦନକାରୀ ରାଷ୍ଟ୍ରମାନଙ୍କୁ ଉପଭୋକ୍ତାମାନଙ୍କ ଦୃଷ୍ଟିରୁ ବିଚାର କରିବାକୁ ପଡିବ । ପୁଣି ଚାହିଦା କ୍ଷେତ୍ର ଏବଂ ସେଥିରେ ଘଟୁଥିବା ପରିବର୍ତ୍ତନ ପ୍ରତି ସଚେତନ ରହିବାକୁ ପଡିବ । ପୁଣି ଅନେକ କ୍ରେତା ସେମାନଙ୍କ ବିକ୍ରେତାଙ୍କ ଠାରୁ ଲକ୍ଷ୍ୟସ୍ଥଳୀ ନମନୀୟତା ଦାବି କରୁଛନ୍ତି ତଦ୍ୱାର ଏଲଏନଜିକୁ ବିଭିନ୍ନ ଟର୍ମିନାଲଠାରେ ପହଂଚାଯାଇପାରିବ ।


    ଦୁଇ ସପ୍ତାହ ତଳେ , ମୁଁ ଟୋକିଓଠାରେ ଆୟୋଜିତ ଉତ୍ପାଦକ - ଉପଭୋକ୍ତା ସମ୍ମିଳନୀରେ ଯୋଗ ଦେଇଥିଲି । ସେଠାରେ ଜାପାନ ଘୋଷଣା କରିଥିଲା ଯେ ଏସିଆରେ ଏଲଏନଜି ବଜାରର ସଂପ୍ରସାରଣ ଲାଗି ଜାପାନ 10 ବିଲିୟନ ଡଲାର ନିବେଶ କରିବ । ଆଗାମୀ ପାଂଚବର୍ଷ ଭିତରେ ସେଥିପାଇଁ 500 କୁଶଳୀ ମାନବ ସମ୍ବଳର ବିକାଶ ପାଇଁ ସୁଯୋଗ ପ୍ରଦାନ କରିବ । ଏହା ଏସିଆ ଏଲଏନଜି ଚାହିଦା କେତେ ବିଶାଳ ସେ ସମ୍ପର୍କରେ ସୂଚନା ପ୍ରଦାନ କରେ । ପୁଣି ବିଶ୍ୱ ପ୍ରାକୃତିକ ବାଷ୍ପ ଚାହିଦା ଅନୁରୂପେ ବୃଦ୍ଧି ପାଇ ଚାଲିଛି ।


    ପ୍ରାକୃତିକ ବାଷ୍ପ ପ୍ରସଙ୍ଗରୁ ସାମାନ୍ୟ ବିଚ୍ୟୁତି ହୋଇ ମୁଁ ଭାରତରେ ଶକ୍ତି ନ୍ୟାୟ ସମ୍ପର୍କରେ ଏକ ଉଦାହରଣ ଏଠାରେ ପ୍ରଦାନ କରିବାକୁ ଚାହେଁ । ପ୍ରଧାନମନ୍ତ୍ରୀ ଉଜ୍ଜଳା ଯୋଜନା ନାମକ ଏକ କାର୍ଯ୍ୟକ୍ରମ ମାଧ୍ୟମରେ ସରକାରୀ ସବସିଡି ସହିତ ଆମେ ଦେଶର ଗରିବ ପରିବାରକୁ 30 ନିୟୁତ ଏଲପିଜି ରୋଷେଇ ଗ୍ୟାସ ସଂଯୋଗ ଯୋଗାଇ ଦେଇଛୁ । ବହୁରାଷ୍ଟ୍ରୀୟ ସଂଗଠନ ଯଥା , ମିଳିତ ଜାତିସଂଘ , ବିଶ୍ୱ ବ୍ୟାଙ୍କ ଓ ଅନ୍ୟ ସଂଗଠନ ମାନେ ଆମର ଏଲଏନଜି ଯୋଜନା ପ୍ରତି ବିଶେଷ ଆଗ୍ରହ ପ୍ରକଟ କରିଛନ୍ତି । ଆମର ଏଭଳି କାର୍ଯ୍ୟକ୍ରମର ସଫଳତା ଅନୁଭୂତି ସମ୍ପର୍କରେ ଜାଣିବା ସକାଶେ ଅନେକ ରାଷ୍ଟ୍ରରୁ ପ୍ରତିନିଧିମଣ୍ଡଳୀ ଭାରତ ଗସ୍ତରେ ଆସିଛନ୍ତି । ବ୍ୟକ୍ତିଗତ ଭାବେ ମୋର ବିଶ୍ୱାସ ଯେ ଏହା ଅନ୍ୟାନ୍ୟ ଏସୀୟ ଓ ଆଫ୍ରିକୀୟ ରାଷ୍ଟ୍ରରେ ପ୍ରବର୍ତ୍ତିତ ହେବାଭଳି ଏକ ମଡେଲ ।


    ଆମକୁ ମଧ୍ୟ ପ୍ରାକୃତିକ ବାଷ୍ପ ସମ୍ପର୍କରେ ପୂର୍ବରୁ ଥିବା ସାମୂହିକ ସଚେତନତା ଓ ଜନ ଆଭିମୁଖ୍ୟରେ ପରିବର୍ତ୍ତନ ଘଟାଇବାକୁ ହେବ । ଏହି ଦିଗରେ ଆମେ Gas4India ନାମକ ଏକ ପ୍ରାୟାସ ଆରମ୍ଭ କରୁଛୁ । ସେଥିରେ ବିଭିନ୍ନ ଶିଳ୍ପ ସଂସ୍ଥାମାନଙ୍କୁ ସହଯୋଗୀ ଭାବେ ଗ୍ରହଣ କରିଛୁ । ସବୁଜ ଅର୍ଥନୀତି ସକାଶେ ପ୍ରାକୃତିକ ବାଷ୍ପ ହେଉଛି ପ୍ରଥମ ପସନ୍ଦ । ସେହି ଦୃଷ୍ଟିରୁ ଆମର 175 ଗିଗାୱାଟ ସୌର , ବାୟୁ ଏବଂ ଅନ୍ୟ ଅକ୍ଷୟ ଶକ୍ତି ଉତ୍ପାଦନ କାର୍ଯ୍ୟକ୍ରମକୁ ଆମେ ଶ୍ରେୟ ଦେବାକୁ ଚାହୁଁ ।


    ଶେଷରେ ମୁଁ କହିବାକୁ ଚାହେଁ ଯେ ପ୍ରାକୃତିକ ବାଷ୍ପର ସୁବର୍ଣ୍ଣ ଯୁଗର ଅୟମାରମ୍ଭ ଓ ସଂପ୍ରସାରଣ ଆମ ସମସ୍ତଙ୍କ ସକାଶେ ହିତକର । ସେଥିପାଇଁ ଉଭୟ ଉତ୍ପାଦକ ଓ ଉପଭୋକ୍ତାଙ୍କୁ ପରସ୍ପର ସହ ହାତ ମିଳାଇବାକୁ ପଡିବ । ପ୍ରାକୃତିକ ବାଷ୍ପ ପାଇଁ ଏକ ସରଳ , ନମନୀୟ ତଥା ସ୍ୱଚ୍ଛ ବିଶ୍ୱ ବଜାର ସୃଷ୍ଟି କରାଯିବା ଆବଶ୍ୟକ । ପୁଣି ଏଥିପାଇଁ ଉପଯୁକ୍ତ ଭିତ୍ତିଭୂମିର ବିକାଶ ଘଟାଯିବା ଏକାନ୍ତ ଜରୁରି । ଏହା କେବଳ ଆମମାନଙ୍କ ଅର୍ଥନୀତିକୁ ନୁହେଁ , ଆମ ଲୋକମାନଙ୍କ ଜୀବନଧାରଣର ଗୁଣାତ୍ମକ ମାନ ବୃଦ୍ଧିରେ ମଧ୍ୟ ସହାୟକ ହେବ ।


    ଏହି ସମ୍ମିଳନୀ ଅବସରରେ ମୁଁ ଆପଣମାନଙ୍କୁ ସମସ୍ତଙ୍କୁ ଏପ୍ରିଲ 10-12 , 2017ରେ ନୂଆଦିଲ୍ଲୀଠାରେ ଅନୁଷ୍ଠିତ ହେବାକୁ ଥିବା ଆଇଇଏଫ ମନ୍ତ୍ରିସ୍ତରୀୟ ବୈଠକକୁ ସ୍ୱାଗତ ଜଣାଉଛି । ଏହି ସମ୍ମିଳନୀର ଆୟୋଜନ କରିବା ଭାରତ ପାଇଁ ଗର୍ବ ଓ ଗୌରବର କଥା । ଏହି ସମ୍ମିଳନୀ ଅବସରରେ ଶକ୍ତି ଏବଂ ବିଶେଷ କରି ପ୍ରାକୃତିକ ବାଷ୍ପ ସମ୍ପର୍କରେ ବିଶେଷ ଭାବେ ଆଲୋଚନା କରିବାର ପର୍ଯ୍ୟାପ୍ତ ଅବସର ମିଳିବ ।


    ***************


    

    
    (Release ID: 1509073) Visitor Counter : 3