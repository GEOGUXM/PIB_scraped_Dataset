      ରାଷ୍ଟ୍ରପତିଙ୍କ ସଚିବାଳୟ

      21ତମ ବିଶ୍ୱ ମାନସିକ ସ୍ୱାସ୍ଥ୍ୟ କଂଗ୍ରେସ ଅଧିବେଶନରେ ରାଷ୍ଟ୍ରପତିଙ୍କ ଅଭିଭାଷଣ
      Posted On: 02 NOV 2017 6:12PM by PIB Bhubaneshwar


    କେନ୍ଦ୍ର ପ୍ରଯୁକ୍ତି ତଥା ଭୂବିଜ୍ଞାନ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ


    କେନ୍ଦ୍ର ସ୍ୱାସ୍ଥ୍ୟ ଓ ପରିବାର କଲ୍ୟାଣ ସଚିବ ସୁଶ୍ରୀ ପ୍ରୀତି ସୁଦନ


    ବିଶ୍ୱ ମାନସିକ ସ୍ୱାସ୍ଥ୍ୟ ମହାସଂଘ , ଅଧ୍ୟକ୍ଷ , ଡକ୍ଟର ଗା ବ୍ରି ଏଲ ଇଭବିଜାରୋ


    ବିଶ୍ୱ କଂଗ୍ରେସର ଅଧ୍ୟକ୍ଷ ଡକ୍ଟର ସୁନୀଲ ମି ତ୍ତ ଲ ଏବଂ ଡକ୍ଟର ଏନ କେ ଭୋରା


    ମାନ୍ୟଗଣ୍ୟ ଅତିଥିବୃନ୍ଦ


    ଭଦ୍ର ମଣ୍ଡଳୀ ,


    ଆଜି ବିଶ୍ୱ ମାନସିକ ସ୍ୱାସ୍ଥ୍ୟ କଂଗ୍ରେସ ସମ୍ମିଳନୀ ଉଦଘାଟନ କାର୍ଯ୍ୟକ୍ରମରେ ଯୋଗ ଦେଇ ଖୁବ ଆନନ୍ଦ ଅନୁଭବ କରୁଛି । ବିଶ୍ୱ ମାନସିକ ସ୍ୱାସ୍ଥ୍ୟ ମହାସଂଘ , କେୟାରିଂ ଫାଉଣ୍ଡେସନ ଏବଂ ଅନ୍ୟ କେତେକ ଅନୁଷ୍ଠାନ ପକ୍ଷରୁ ଏହି ସମ୍ମିଳନୀ ମିଳିତ ଭାବେ ଆୟୋଜନ କରାଯାଇଛି । ଏହି ସମ୍ମିଳନୀରେ ଅଂଶଗ୍ରହଣ କରୁଥିବା ପ୍ରାୟ ଏକ ହଜାର ପ୍ରତିନିଧି ମୋ ସମ୍ମୁଖରେ ଉପସ୍ଥିତ ଅଛନ୍ତି । ମୁଁ ବିଶେଷ ଭାବେ ବିଦେଶାଗତ 300 ରୁ ଊର୍ଦ୍ଧ୍ଵ ପ୍ରତିନିଧିଙ୍କୁ ସ୍ୱାଗତ କରୁଛି । ସେମାନେ ପ୍ରାୟ 50 ରାଷ୍ଟ୍ରକୁ ଏଠାରେ ପ୍ରତିନିଧିତ୍ୱ କରୁଛନ୍ତି ।


    ମୁଁ ଜାଣିଛି ଯେ ଏଭଳି ବିଶ୍ୱ କଂଗ୍ରେସ ସମ୍ମିଳନୀ ପ୍ରଥମ ଥର ସକାଶେ ଭାରତରେ ଓ ଦକ୍ଷିଣ ଏସିଆରେ ଆୟୋଜନ କରାଯାଇଛି । ଆମ ସମସ୍ତଙ୍କ ପାଇଁ ଏହା ଗର୍ବ ଓ ଗୌରବର କଥା । ସତ କହିବାକୁ ଗଲେ ଉପଯୁକ୍ତ ସମୟରେ ଏହା ଏଠାକୁ ଆସିଛି । ଆମ ଦେଶରେ ଏବେ ମାନସିକ ସ୍ୱାସ୍ଥ୍ୟ ପ୍ରସଙ୍ଗ ଗୁରୁତର ଆକାର ଧାରଣ କରିଥିବା ପ୍ରତୀୟମାନ ହୁଏ ।


    ବିଶ୍ୱ ସ୍ୱାସ୍ଥ୍ୟ ସଂଗଠନ ରିପୋର୍ଟ ଅନୁସାରେ ସମଗ୍ର ବିଶ୍ୱରେ ଯେଉଁସବୁ ରାଷ୍ଟ୍ରରେ ମାନସିକ ବ୍ୟାଧି ଉଦବେଗଜନକ ମାତ୍ରାରେ ବ୍ୟାପୁଛି ସେଥି ମଧ୍ୟରୁ ଭାରତ ଅନ୍ୟତମ । ଆମ ଜାତୀୟ ମାନସିକ ସ୍ୱାସ୍ଥ୍ୟ ସର୍ଭେ - 2016 ସୂଚାଏ ଯେ ଦେଶର ମୋଟ ଜନସଂଖ୍ୟାର ପ୍ରାୟ 14 ପ୍ରତିଶତ ଲୋକଙ୍କର ମାନସିକ ଉପଚାରର ଆବଶ୍ୟକତା ରହିଛି । ପ୍ରାୟ ଦୁଇ ପ୍ରତିଶତ ଲୋକଙ୍କଠାରେ ଗୁରୁତର ମାନସିକ ଅସନ୍ତୁଳନତା ଅଛି । ପ୍ରତିବର୍ଷ ଦେଶରେ ପ୍ରାୟ 200 , 000 ଲୋକ ଆତ୍ମହତ୍ୟା କରୁଛନ୍ତି । ଯଦି ସେଥିରେ ଆତ୍ମହତ୍ୟା ଉଦ୍ୟମ କରୁଥିବା ଲୋକଙ୍କୁ ସାମିଲ କରାଯାଏ , ତେବେ ଏହି ସଂଖ୍ୟା ଢ଼େର ଅଧିକ ହେବ ।


    ଏଭଳି ପରିସଂଖ୍ୟାନ ଚିନ୍ତା ଉଦ୍ରେକକାରୀ । ଏହା ମଧ୍ୟ ଏକ ବାସ୍ତବତା ଯେ ମେଟ୍ରୋପଲିଟାନ ନଗରୀମାନଙ୍କରେ ଯେଉଁମାନେ ବସବାସ କରୁଛନ୍ତି ଓ ଯେଉଁମାନେ ଯୁବବର୍ଗର ସେମାନେ ଉତ୍ପାଦନକ୍ଷମ ବୟସ ବର୍ଗର ହୋଇଥାନ୍ତୁ କି ଶିଶୁ ଅଥବା କିଶୋର ବୟସର ସେମାନେ ମାନସିକ ରୋଗ ପ୍ରତି ଅଧିକପ୍ରବଣ । ଭାରତରେ ଏହି ଦୁଇଟି କାରଣ ବିଶେଷ ଚିନ୍ତାର ବିଷୟ ପାଲଟିଛି । ଭାରତ ଏକ ଯୁବ ରାଷ୍ଟ୍ର ଏହାର 65 ପ୍ରତିଶତ ନାଗରିକଙ୍କ ବୟସ 35 ବର୍ଷରୁ କମ ଏବଂ ଆମ ସମାଜ ଦ୍ରୁତଗତିରେ ସହରୀକୃତ ହୋଇଚାଲିଛି । ତେଣୁ ଏହା ଆମକୁ ସତେ ଯେପରି ଏକ ମାନସିକ ମହାମାରୀ ଆଖି ତରାଟି ଚାହିଁ ରହିଥିଲା ଭଳି ଉପସ୍ଥିତି ସୃଷ୍ଟି କରିଛି ।


    ବନ୍ଧୁଗଣ ,


    ମୁଁ ଏହି ଯେଉଁ ସଦ୍ୟ ପରିସଂଖ୍ୟାନ ପ୍ରଦାନ କଲି , ସେଥିରୁ ଗୋଟିଏ କଥା ସ୍ପଷ୍ଟ ସୂଚୀତ ହୁଏ ତାହା ହେଲା ଭାରତରେ ମାନସିକ ସ୍ୱାସ୍ଥ୍ୟସେବା ପ୍ରତ୍ୟାଶୀ 90 ପ୍ରତିଶତ ଲୋକ ଏହି ଚିକିତ୍ସା ସୁବିଧା ପାଇବାରୁ ବଂଚିତ । ଏହାର ଅନେକ କାରଣ ରହିଛି ଏବଂ ମୋର ବିଶ୍ୱାସ ଯେ ଏହି ସମ୍ମିଳନୀରୁ ତାର ସମାଧାନ ଉପାୟ ବାହାରିପାରିବ ।


    ମାନସିକ ରୋଗୀଙ୍କ ଚିକିତ୍ସା କ୍ଷେତ୍ରରେ ସବୁଠାରୁ ବଡ ପ୍ରତିବନ୍ଧକଟି ହେଲା ଯେ , ସେମାନଙ୍କ ପ୍ରତି ଲୋକମାନଙ୍କ ମନରେ ଥିବା ଚିନ୍ତାଧାରା ଓ ପ୍ରତ୍ୟାଖ୍ୟାନ ମନୋଭାବ । ସେମାନଙ୍କୁ ଅନ୍ୟମାନେ ଅଣ ଦେଖା କରନ୍ତି ଅଥବା ସେମାନଙ୍କ ବିଷୟରେ ଆଦୌ କିଛି ଆଲୋଚନା କରାଯାଏନାହିଁ । ଅନେକ କ୍ଷେତ୍ରରେ ଏହା ଆତ୍ମ ଉପଚାର ଯାହାକି ଆଦୌ ଉପଯୁକ୍ତ ନୁହେଁ ଅଥବା ପରିସ୍ଥିତିକୁ ଅଧିକ ଜଟିଳ କରିପକାଇଥାଏ , ଏହା ରୋଗୀଙ୍କୁ ଅନ୍ୟ ଚରମ ପଦକ୍ଷେପ ଆଡକୁ ନେଇଯାଇଥାଏ । ଏଭଳି ମାନସିକତାକୁ ଆମେ ସାମାଜିକ ସ୍ତରରେ ପ୍ରତିରୋଧ କରିବା ଦିଗରେ ପ୍ରୟାସୀ ହେବା ବାଂଛନୀୟ । ଆମେ ମାନସିକ ସ୍ୱାସ୍ଥ୍ୟ ସମ୍ପର୍କରେ ଆଲୋଚନା କରିବା ଏଭଳି ସମସ୍ୟାର ଉପଚାର କରିବା ଉଚିତ । ଅବସାଦ , କ୍ଲାନ୍ତି ଭଳି ସମସ୍ୟା ଏହା ଦ୍ୱାରା ଆରୋଗ୍ୟ ହୋଇପାରିବ । ଏହାକୁ ଏକ ଗ୍ଳାନି ବୋଲି ଭାବି ଲୁଚାଇ ରଖାଯିବା ଉଚିତ ନୁହେଁ ।


    ଏହି ପରିପ୍ରେକ୍ଷୀରେ ମୁଁ ଏ କଥା ଜାଣି ଖୁସି ଯେ ଭାରତ ସରକାରଙ୍କ ଜାତୀୟ ସ୍ୱାସ୍ଥ୍ୟ ମିଶନ କାର୍ଯ୍ୟକ୍ରମରେ ପରାମର୍ଶ ଓ ସଚେତନତାକୁ ଏକ ଗୁରୁତ୍ୱପୂର୍ଣ୍ଣ ପ୍ରସଙ୍ଗ ରୂପେ ଗ୍ରହଣ କରାଯାଇଛି । ମାନସିକ ସ୍ୱାସ୍ଥ୍ୟ କ୍ଷେତ୍ରରେ ଏହି କାର୍ଯ୍ୟକ୍ରମ ଦେଶରେ 22 ଉତ୍କର୍ଷ କେନ୍ଦ୍ରର ବିକାଶ ଘଟାଉଛି । ସମାନ୍ତରାଳ ଭାବେ , ଜିଲ୍ଲା ମାନସିକ ସ୍ୱାସ୍ଥ୍ୟ କାର୍ଯ୍ୟକ୍ରମ ଦେଶର 650 ଜିଲ୍ଲା ମଧ୍ୟରୁ ପ୍ରାୟ 517 ଟି ଜିଲ୍ଲାରେ ପ୍ରବର୍ତ୍ତିତ ହୋଇସାରିଛି । ଏହା ମାନସିକ ସ୍ୱାସ୍ଥ୍ୟ ସମ୍ପର୍କୀତ ଆଲୋଚନାକୁ ତୃଣମୂଳ ସ୍ତରରେ ପହଂଚାଇଛି ।


    ଏ ସମ୍ପର୍କରେ ସଚେତନତାର ପ୍ରସାରଣ ଲାଗି , ସରକାରୀ ଓ ଘରୋଇ ପ୍ରତିଷ୍ଠାନମାନଙ୍କ ମଧ୍ୟରେ ସରକାର ଓ ସିଭିଲ ସୋସାଇଟି ମଧ୍ୟରେ ସହଭାଗୀତା ସୃଷ୍ଟି କରାଯିବାର ଆବଶ୍ୟକତା ରହିଛି । ତେଣୁ ସାମାଜିକ ସହଯୋଗ ନେଟୱାର୍କ କାର୍ଯ୍ୟକ୍ରମକୁ ଯୋଡିବା ଦିଗରେ ଅଧିକ ପ୍ରୟାସ ହେବା ବାଂଛନୀୟ । କେତେକ ବ୍ୟବସ୍ଥା ସ୍ୱରୂପ , ପାରମ୍ପରିକ ଯୌଥ ପରିବାର ବ୍ୟବସ୍ଥା ଭାଙ୍ଗିଯିବା ପରେ ଯେଉଁଭଳି ପରିସ୍ଥିତି ସୃଷ୍ଟି ହୋଇଛି , ସେଭଳି ବୈଷମ୍ୟକୁ ଦୂର କରାଯିବା ଉଚିତ । ବିଶେଷ କରି ଆମ ଦେଶର ବଡ ବଡ ସହରରେ ଏବେ ଏପରି ପରିସ୍ଥିତି ଉତ୍ପନ୍ନ ହୋଇଛି । ବେଳେବେଳେ ଆମର ଯୁବପୀଢ଼ିର ସଦସ୍ୟମାନେ ଅନୁଭବ କରନ୍ତି ଯେ ସେମାନଙ୍କ ସହ ଭାବ ବିନିମୟ ଲାଗି କେହି ନାହାନ୍ତି , କୌଣସି ଅବସର ନାହିଁକି କୌଣସି ଅଣଆନୁଷ୍ଠାନିକ ପରାମର୍ଶଦାତା ନାହାନ୍ତି । ଏହା ହେଉଛି ମାନସିକ ଅବସାଦ ଦିଗରେ ପ୍ରଥମ ପଦକ୍ଷେପ ।


    ମାନସିକ ସ୍ୱାସ୍ଥ୍ୟ ଚାଲେଞ୍ଜ ଦିଗରେ ଦ୍ୱିତୀୟ ଗୁରୁତ୍ୱପୂର୍ଣ୍ଣ ବୈଷମ୍ୟଟି ହେଲା ମାନବସମ୍ବଳ । ଭାରତ 125 କୋଟି ଜନସଂଖ୍ୟା ବିଶିଷ୍ଟ ଏକ ରାଷ୍ଟ୍ର । କିନ୍ତୁ ଏଠାରେ ମାତ୍ର 700 , 000 ଡାକ୍ତର ଅଛନ୍ତି । ଅର୍ଥାତ ଏକ ନିୟୁତଠାରୁ ବି କମ । ମାନସିକ ସ୍ୱାସ୍ଥ୍ୟ କ୍ଷେତ୍ରରେ ଏଭଳି ଅଭାବ ଆହୁରି ଉତ୍କଟ । ମାନସିକ ରୋଗ ଚିକିତ୍ସକଙ୍କ ସଂଖ୍ୟା ମାତ୍ର 5 ହଜାର ଭିତରେ । ପୁଣି ଦେଶରେ କ୍ଲନିକାଲ ସାଇକୋଲୋଜିଷ୍ଟଙ୍କ ସଂଖ୍ୟ 2 ହଜାରରୁ କମ୍ ।


    ଏହି ସଂଖ୍ୟା ଆମକୁ ମାନସିକ ରୋଗ ବିରୋଧରେ କାର୍ଯ୍ୟାନୁଷ୍ଠାନ ଗ୍ରହଣ ଲାଗି ଆଦୌ ପର୍ଯ୍ୟାପ୍ତ ନୁହେଁ । ବିଶେଷ କରି ମାନସିକ ରୋଗ ନିଦାନ ନିମନ୍ତେ ଚିକିତ୍ସକ , ମାନସିକ ରୋଗ ବିଶେଷଜ୍ଞଙ୍କ ସହାୟତା ନେବା ବାଂଛନୀୟ । ଚିକିତ୍ସକ ବା ମନୋବୈଜ୍ଞାନିକମାନେ ଯେଉଁମାନେ କି ଶିକ୍ଷାନୁଷ୍ଠାନମାନଙ୍କରେ ପଢ଼ାଉଥିବେ ବା ଅତିରିକ୍ତ ନର୍ସ ଓ ମିଡୱାଇଡ୍ସମାନେ ଯେଉଁମାନେ କି ଦେଶର ସ୍ୱାସ୍ଥ୍ୟସେବା କ୍ଷେତ୍ରରେ ଅଗ୍ରଣୀ ଭୂମିକା ଗ୍ରହଣ କରିଆସିଛନ୍ତି , ସେମାନଙ୍କ ସାହାଯ୍ୟ ନେବା ଜରୁରି ।


    ମୁଁ ଜାଣିବାକୁ ପାଇଛି ଯେ ସୂଚନା ଓ ପ୍ରଯୁକ୍ତି ଏବଂ ଟେଲିମେଡିସିନ ମଧ୍ୟ ଏଭଳି କ୍ଷେତ୍ରରେ ସହାୟକ ରୂପେ କାର୍ଯ୍ୟ କରୁଛି । ଏଭଳି ପ୍ରଯୁକ୍ତି ସହରରେ ଥିବା ଡାକ୍ତର ଓ କାଉନସେଲରମାନଙ୍କୁ ଗ୍ରାମାଂଚଳରେ ଥିବା ମାନସିକ ରୋଗୀଙ୍କ ମଧ୍ୟରେ ଯୋଗସୂତ୍ର ସ୍ଥାପନରେ ସହାୟକ ହେଉଛି । ଏବେ ଯେତେବେଳେ ଦେଶରେ ଇଂଟରନେଟ ସେବା ସର୍ବତ୍ର ପହଂଚାଇବାକୁ ଆରମ୍ଭ କରିଛି । ଏହି ବ୍ୟବସ୍ଥାର ସାମର୍ଥ୍ୟ ଆହୁରି ବୃଦ୍ଧି ପାଇଛି ।


    ବନ୍ଧୁଗଣ ,


    ମୁଁ ଏକଥା ଜାଣି ଆନନ୍ଦିତ ଯେ ସ୍ନାୟବିକ ବିଜ୍ଞାନର ପ୍ରଗତି ସହ ଏବଂ ମାନସିକ ରୋଗର କ୍ଲିନିକାଲ କାରଣ ତଥା ମାନସିକ ରୋଗର ଉପଚାର ସମ୍ପର୍କରେ ଆମର ବୋଧଶକ୍ତି ବୃଦ୍ଧି ପାଉଥିବାରୁ ଏହି ବିଶ୍ୱ କଂଗ୍ରେସର ଆଲୋଚନା ସେଥିରେ ଆମକୁ ଯଥେଷ୍ଟ ସହାୟକ ହେବ । ଏହି ସମ୍ମିଳନୀରେ ଯୋଗ , ଧ୍ୟାନ ଏବଂ ମାନସିକ ସ୍ୱାସ୍ଥ୍ୟର ପାରମ୍ପରିକ ଉପଚାର ସମ୍ପର୍କରେ ବିଭିନ୍ନ ଅଧିବେଶନରେ ଆଲୋଚନା କରାଯିବ । ଆମେ ଆମର ପାରମ୍ପରିକ ଜ୍ଞାନକୁ ଏ ଦିଗରେ ଆହରଣ କରିବାକୁ ପଡିବ ପୁଣି ଏହାକୁ ମାନସିକ ସ୍ୱାସ୍ଥ୍ୟ ସମ୍ପର୍କୀତ ଆଧୁନିକ ଗବେଷଣା ପଦ୍ଧତି ସହ ଯୋଡିବାକୁ ହେବ । ତଦ୍ୱାରା ମାନସିକ ସ୍ୱାସ୍ଥ୍ୟ ଯତ୍ନର ସାମଗ୍ରିକ ଉପଚାର ମିଳିପାରିବ । ବିଭିନ୍ନ କ୍ଷେତ୍ରରେ ବ୍ୟବହୃତ ପଦ୍ଧତିକୁ ଏକତ୍ର କରାଯାଇପାରିବ ।


    ଯୋଗର ଉଦାହରଣ ଅତ୍ୟନ୍ତ ପ୍ରେରଣାଦାୟୀ । ଯେତେବେଳେ ଲୋକମାନେ ଯୋଗ କଥା କହନ୍ତି , ସେମାନେ କେବଳ ଏହାର ଶାରୀରିକ ଉପକାର କଥା ହିଁ ବୁଝିଥାନ୍ତି । କିନ୍ତୁ ଯୋଗର ମାନସିକ , ମନସ୍ତାତ୍ୱିକ ଓ ବୋଧଶକ୍ତିଗତ ସୁଫଳ ଆମ ଅଧ୍ୟୟନ ସକାଶେ ସମାନ ଭାବେ ଉପକାରୀ ।


    ଶେଷରେ , ମୁଁ ପୁଣି ଥରେ ଭାରତର ମାନସିକ ସ୍ୱାସ୍ଥ୍ୟର ସ୍ଥିତି ଓ ଏବଂ ଆମ ସମାଜରେ ବିଭିନ୍ନ ସ୍ତରରେ ଘଟୁଥିବା ପରିବର୍ତ୍ତନ ଜନିତ ଚାଲେଞ୍ଜ ଉପରେ ଗୁରୁତ୍ୱ ଆରୋପ କରିବାକୁ ଚାହେଁ । ପାରମ୍ପରିକ ରୋଗଠାରୁ ଆରମ୍ଭ କରି ଏହା ଧୀରେ ଧୀରେ ଏକ ଅଣ ସଂକ୍ରାମକ ରୋଗର ଆକାର ଧାରଣ କରିବାକୁ ବସିଛି ଯାହାକି ଆମ ଦେଶବାସୀ ଓ ସେମାନଙ୍କ ସୁଖସ୍ୱାଚ୍ଛନ୍ଦ୍ୟ କ୍ଷେତ୍ରରେ ଏକ ବିରାଟ ବିପଦ ଭାବେ ଉଭା ହୋଇଛି । ଏହା ଏବେ ଏକ ବୈଶ୍ୱିକ ଧାରାରେ ପରିଣତ ହେବାକୁ ବସିଛି । ପୁଣି ଅନେକ ଅଣ ସଂକ୍ରାମକ ରୋଗର ମୂଳ ଆଧାର ଅଥବା ଏହାର ସମ୍ପର୍କ ମାନସିକ ସ୍ୱାସ୍ଥ୍ୟ ସହ ଜଡିତ ।


    ତେଣୁ ଏହି ବିଶ୍ୱ କଂଗ୍ରେସରେ ଆମେ ସମସ୍ତେ ସେ ସମ୍ପର୍କରେ ପୁଙ୍ଖାନୁପୁଙ୍ଖ ଆଲୋଚନା କରିବା । ଏହି ସମ୍ମିଳନୀ ଶେଷରେ , ଏହାର ମୁକାବିଲା ସକାଶେ ଏକ ନିର୍ଦ୍ଦିଷ୍ଟ ସମୟସୀମା ଭିତ୍ତିକ ଉପଚାର କାର୍ଯ୍ୟକ୍ରମ ପ୍ରସ୍ତୁତ କରିବା ଯଦ୍ୱାରା ମାନସିକ ରୋଗର ଆଶୁ ଲକ୍ଷଣ ଚିହ୍ନଟ ଓ ଉପଚାର ସେବା ସମସ୍ତଙ୍କ ପାଇଁ ଉପଲବ୍ଧ ହୋଇପାରିବ । ଆପଣମାନେ ସଭିଏଁ ଯେଉଁମାନେ ଏହି ପ୍ରେକ୍ଷାଳୟରେ ଉପସ୍ଥିତ ଅଛନ୍ତି ଏବଂ ମୁଁ ଅନ୍ତରାଷ୍ଟ୍ରୀୟ ପ୍ରତିନିଧିମାନଙ୍କୁ ସେଥିରେ ସାମିଲ କରୁଛି । ସମସ୍ତେ ଏହାର ଅଂଶୀଦାର । ଆପଣମାନେ ଏ ଦିଗରେ ପ୍ରୟାସ କରି ବାସ୍ତବରେ ରାଷ୍ଟ୍ର ନିର୍ମାଣ ଓ ମାନବୀୟ ସେବା କରୁଛନ୍ତି ।


    ଆପଣମାନଙ୍କର ଓ ଏହି ସମ୍ମିଳନୀର ମୁଁ ସଫଳତା କାମନା କରୁଛି । ଆପଣମାନଙ୍କୁ ଧନ୍ୟବାଦ ।


    ଜୟ ହିନ୍ଦ୍ !


    ***************


    

    
    (Release ID: 1509650) Visitor Counter : 5