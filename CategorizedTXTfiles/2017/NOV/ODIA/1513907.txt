      ନୀତି ଆୟୋଗ

      115ଟି ପଛୁଆ ଜିଲ୍ଲାର ଦ୍ରୁତ ବିକାଶ ନିମନ୍ତେ କ୍ୟାବିନେଟ ସଚିବଙ୍କ ଅଧ୍ୟକ୍ଷତାରେ ପ୍ରଭାରୀ ଅଧିକାରୀମାନଙ୍କ ପ୍ରଥମ ବୈଠକ ଅନୁଷ୍ଠିତ
      Posted On: 24 NOV 2017 7:46PM by PIB Bhubaneshwar


    2022 ସୁଦ୍ଧା ଦ୍ରୁତ ବିକାଶ ଲାଗି ଭାରତ ସରକାର 115ଟି ପଛୁଆ ଜିଲ୍ଲାକୁ ଚିହ୍ନଟ କରିଛନ୍ତି । ଆଜି , ନଭେମ୍ବର 24 ତାରିଖ ଦିନ ନୂଆଦିଲ୍ଲୀଠାରେ ପ୍ରଭାରୀ ଅଧିକାରୀମାନଙ୍କୁ ନେଇ ଏକ ବିସ୍ତୃତ ସମୀକ୍ଷା ବୈଠକ କ୍ୟାବିନେଟ ସଚିବ ଶ୍ରୀ ପି.କେ ସିହ୍ନାଙ୍କ ଅଧ୍ୟକ୍ଷତାରେ ଅନୁଷ୍ଠିତ ହୋଇଥିଲା । ପ୍ରଭାରୀ ଅଧିକାରୀମାନଙ୍କ ବ୍ୟତୀତ , ଏହି ବୈଠକରେ କେନ୍ଦ୍ର ସରକାରଙ୍କ ଗୁରୁତ୍ୱପୂର୍ଣ୍ଣ ମନ୍ତ୍ରଣାଳୟର ସଚିବମାନେ ମଧ୍ୟ ଯୋଗ ଦେଇଥିଲେ । 2022 ସୁଦ୍ଧା ନୂତନ ଭାରତ ନିର୍ମାଣ ଲାଗି ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ସଂକଳ୍ପକୁ ବାସ୍ତବ ରୂପ ଦେବା ଦିଗରେ ଏହି ଗୁରୁତ୍ୱପୂର୍ଣ୍ଣ ପଦକ୍ଷେପ ନିଆଯାଇଛି ।


    ପ୍ରତ୍ୟେକ ଜିଲ୍ଲା ପାଇଁ ଅତିରିକ୍ତ ସଚିବ ଏବଂ ଯୁଗ୍ମ ସଚିବ ପାହ୍ୟାର ଭାରତ ସରକାରଙ୍କ ବରିଷ୍ଠ ଅଧିକାରୀମାନଙ୍କୁ ପ୍ରଭାରୀ ଅଧିକାରୀ ଭାବେ ଚୟନ କରାଯାଇଛି ।


    ଏହି ବୈଠକରେ ଉଦବୋଧନ ଦେଇ ଶ୍ରୀ ପି.କେ ସିହ୍ନା ବିଶ୍ୱାସ ପ୍ରକଟ କରିଥିଲେ ଯେ ପ୍ରଭାରୀ ଅଧିକାରୀ ଭାବେ ଚୟନ ହୋଇଥିବା ଅଧିକାରୀମାନେ ଏହି ଆହ୍ୱାନକୁ ଗ୍ରହଣ କରିବେ ଏବଂ ସେମାନଙ୍କ ଅଭିଯାନରେ ସଫଳ ହୋଇପାରିବେ । ଉକ୍ତ ପଛୁଆ ଜିଲ୍ଲାର କୋଟି କୋଟି ଜନସାଧାରଣଙ୍କ ଜୀବନରେ ପରିବର୍ତ୍ତନ ଆଣିବାରେ ଏହି ଗୁରୁତ୍ୱପୂର୍ଣ୍ଣ ଯୋଜନା ସଫଳ ହୋଇପାରିବ ବୋଲି ସେ ଉଲ୍ଲେଖ କରିଥିଲେ । ତୁରନ୍ତ ରାଜ୍ୟ ପ୍ରତିନିଧିମାନଙ୍କୁ ନେଇ ଦଳ ଗଠନ କରିବା ଏବଂ ସେମାନଙ୍କ ପ୍ରୟାସରେ ଏକାଭିମୁଖତା ଆଣିବା ନିମନ୍ତେ ଶ୍ରୀ ସିହ୍ନା ପ୍ରଭାରୀ ଅଧିକାରୀମାନଙ୍କୁ ପରାମର୍ଶ ଦେଇଥିଲେ । ସେ ଉଲ୍ଲେଖ କରିଥିଲେ ଯେ ଏହି ଯୋଜନା ପାଇଁ ପାଣ୍ଠିର ଅଭାବ ରହିବ ନାହିଁ । କାରଣ ବିଭିନ୍ନ ଯୋଜନାରେ ପୂର୍ବରୁ ବହୁ ପରିମାଣର ପାଣ୍ଠି ଉପଲବ୍ଧ କରାଯାଇସାରିଛି । ଏହି ଉଦ୍ଦେଶ୍ୟ ପୂରଣ ପାଇଁ ଉପଲବ୍ଧତା ସ୍ଥିତିରେ ଜିଲ୍ଲା ଖଣିଜ ପାଣ୍ଠିର ବିନିଯୋଗ ପାଇଁ ସେ ଅଧିକାରୀମାନଙ୍କୁ ପରାମର୍ଶ ଦେଇଥିଲେ । ସରକାରଙ୍କ ବିଭିନ୍ନ ଯୋଜନାରେ ଉପଲବ୍ଧ ଥିବା ଏବଂ ପରିମାଣ ଦୃଷ୍ଟିରୁ ଗୁରୁତ୍ୱପୂର୍ଣ୍ଣ ଫ୍ଲେକ୍ସି ଫଣ୍ଡର ଉପଯୋଗ ପାଇଁ ମଧ୍ୟ ସେ ପରାମର୍ଶ ଦେଇଥିଲେ । ଅଧିକାରୀମାନେ ଏହାକୁ ଏକ ଆହ୍ୱାନ ଭାବେ ଗ୍ରହଣ କରିପାରିବେ ବୋଲି ସେ କହିଥିଲେ । 2022 ସୁଦ୍ଧା ଏକ ନୂତନ ଭାରତ ଗଠନ ଦିଗରେ ଯୋଗଦାନ କରିବାର ସୁଯୋଗ ପାଇଥିବାରୁ ସେ ଅଧିକାରୀମାନଙ୍କୁ ଅଭିନନ୍ଦନ ଜଣାଇଥିଲେ ।


    ନୀତି ଆୟୋଗ ମୁଖ୍ୟ କାର୍ଯ୍ୟନିର୍ବାହୀ ଅଧିକାରୀ (ସିଇଓ) ଶ୍ରୀ ଅଭିତାଭ କାନ୍ତ ଏହି ଅବସରରେ ଉଦବୋଧନ ଦେଇ ଉକ୍ତ ପଛୁଆ ଜିଲ୍ଲାଗୁଡ଼ିକର ଦ୍ରୁତ ବିକାଶ ଜରୁରୀ ବୋଲି ଉଲ୍ଲେଖ କରିବା ସହ ମାନବ ବିକାଶ ସୂଚକାଙ୍କର ବିକାଶ ଉପରେ ଗୁରୁତ୍ୱାରୋପ କରିଥିଲେ । ସେ କହିଥିଲେ ଯେ ରାଜ୍ୟଗୁଡ଼ିକ ସହ ସହଭାଗୀ ହୋଇ ଏହି ଲକ୍ଷ୍ୟଗୁଡ଼ିକୁ ହାସଲ କରିବା ଦିଗରେ ଭାରତ ସରକାର ସମର୍ପିତ ହୋଇ କାର୍ଯ୍ୟ କରିବା ନିମନ୍ତେ ପ୍ରସ୍ତୁତ ଅଛନ୍ତି । 2022 ସୁଦ୍ଧା ସେମାନଙ୍କ ଲକ୍ଷ୍ୟ ହାସଲ ଦିଗରେ ଜିଲ୍ଲା ପ୍ରଶାସନକୁ ସହାୟତା କରିବା ଲାଗି ସେ ପ୍ରଭାରୀ ଅଧିକାରୀମାନଙ୍କୁ ପରାମର୍ଶ ଦେଇଥିଲେ । ଏହି ଜିଲ୍ଲାଗୁଡ଼ିକର ବିକାଶ ନିମନ୍ତେ ଫଳପ୍ରଦ ପଦକ୍ଷେପ ଗ୍ରହଣ କରିବା ଲାଗି ଏକ ପ୍ରଭାବୀ ବ୍ୟବସ୍ଥା ସୃଷ୍ଟି କରିବା ଏବଂ କେନ୍ଦ୍ର ତଥା ରାଜ୍ୟ ସରକାରଙ୍କ ପଦକ୍ଷେପରେ ସମନ୍ୱୟ ଆଣିବା ଲାଗି ମଧ୍ୟ ସେ ପରାମର୍ଶ ଦେଇଥିଲେ । ସେ ଉଲ୍ଲେଖ କରିଥିଲେ ଯେ ବାସ୍ତବ ସମୟରେ ଅନୁଧ୍ୟାନ ବ୍ୟବସ୍ଥା ରାଜ୍ୟରେ କାର୍ଯ୍ୟକାରୀ କରିବା ଲାଗି କେତେକ ବୃହତ ପଦକ୍ଷେପ ନେଇଥିବା ଆନ୍ଧପ୍ରଦେଶ ସରକାରଙ୍କ ସହିତ ନୀତି ଆୟୋଗ ଏକ ଏମଓୟୁ ସ୍ୱାକ୍ଷର କରିଛନ୍ତି । ଏହାଦ୍ୱାରା ଅନ୍ୟ ଜିଲ୍ଲାଗୁଡ଼ିକରେ ଏ ପ୍ରକାରର ବ୍ୟବସ୍ଥା କାର୍ଯ୍ୟକାରୀ କରାଯାଇପାରିବ ।


    ଏହିପରି ଅନୁଧ୍ୟାନକାରୀ ବ୍ୟବସ୍ଥା କାର୍ଯ୍ୟକାରୀ କରିବା ଲାଗି ପ୍ରସ୍ତାବ ରଖି ଆନ୍ଧ୍ର ପ୍ରଦେଶ ସରକାରଙ୍କ ଅଧିକାରୀମାନଙ୍କ ଏକ ଦଳ ଏକ ଉପସ୍ଥାପନା ପ୍ରଦର୍ଶିତ କରିଥିଲେ । ଜିଲ୍ଲାସ୍ତରରେ ରଣନୀତିକୁ ସୂଚାରୁ ରୂପେ ସମ୍ପାଦନ ନିମନ୍ତେ ଶିକ୍ଷା , ସ୍ୱାସ୍ଥ୍ୟ ଏବଂ ପୁଷ୍ଟିସାଧନ , ରାସ୍ତା , ବିଦ୍ୟୁତିକରଣ , ପାରିବାରିକ ଶୌଚାଳୟ ଭଳି ମୌଳିକ ଭିତ୍ତିଭୂମି , କୃଷି ଏବଂ ଜଳସେଚନ ଆଦି କ୍ଷେତ୍ରରେ ମୁଖ୍ୟ ପ୍ରଦର୍ଶନ ସଂକେତକଗୁଡ଼ିକର ତୃତୀୟ ପକ୍ଷ ମାନ୍ୟତା ପ୍ରଦାନ ଉପରେ ଗୁରୁତ୍ୱାରୋପ କରାଯାଇଥିଲା । ନୀତି ଆୟୋଗର ସିଇଓ ସୂଚନା ଦେଇଥିଲେ ଯେ ନୀତି ଆୟୋଗ ସର୍ବେକ୍ଷଣ ନିମନ୍ତେ କେତେଗୁଡ଼ିଏ ସଂସ୍ଥା ସହ ମିଳିତ ଭାବେ କାର୍ଯ୍ୟ କରୁଛି ଯାହାଦ୍ୱାରା ଯୋଜନାଗୁଡ଼ିକର କାର୍ଯ୍ୟକାରୀତା ଫଳପ୍ରଦ ହୋଇପାରିବ ।


    ସ୍ୱରାଷ୍ଟ୍ର ସଚିବ ଶ୍ରୀ ରାଜୀବ ଗୌବା କହିଥିଲେ ଯେ ଏହି ଜିଲ୍ଲାଗୁଡ଼ିକର ଦ୍ରୁତ ବିକାଶ ସମ୍ଭବ ହୋଇପାରିଲେ ଦେଶର ସୁରକ୍ଷା ପରିବେଶରେ ବ୍ୟାପକ ଉନ୍ନତି ଆସିବ । ସେ ଗୁରୁତ୍ୱାରୋପ କରିଥିଲେ ଯେ ହିଂସା ଆଧାରରେ 35ଟି ଜିଲ୍ଲା ବାମପନ୍ଥୀ ଉଗ୍ରବାଦ ଦ୍ୱାରା ପ୍ରଭାବିତ ହୋଇଥିବା ଚିହ୍ନଟ କରାଯାଇଛି । କିନ୍ତୁ ପ୍ରକୃତରେ 115ଟି ଅନଗ୍ରସର ଜିଲ୍ଲା ମଧ୍ୟରୁ 55ଟି ବାମପନ୍ଥୀ ଉଗ୍ରବାଦ ଏବଂ ଜାମ୍ମୁ ଓ କାଶ୍ମୀର ଏବଂ ଉତ୍ତର-ପୂର୍ବାଂଚଳର 15ଟି ଜିଲ୍ଲା ଆତଙ୍କବାଦ ଦ୍ୱାରା କବଳିତ । ଏସବୁ ଜିଲ୍ଲାର ଗୃହ ମନ୍ତ୍ରଣାଳୟ ଦ୍ୱାରା ସ୍ୱତନ୍ତ୍ର ଭାବେ ଆରମ୍ଭ କରାଯାଇଥିବା ଯୋଜନା ଏବଂ ବିଭିନ୍ନ ମନ୍ତ୍ରଣାଳୟ ଓ ରାଜ୍ୟ ସରକାରଙ୍କ ଦ୍ୱାରା କାର୍ଯ୍ୟକାରୀ କରାଯାଉଥିବା ଯୋଜନା ମଧ୍ୟରେ ସମନ୍ୱୟ ଆଣିବା ଲାଗି ସେ ପ୍ରଭାରୀ ଅଧିକାରୀମାନଙ୍କୁ ପରାମର୍ଶ ଦେଇଥିଲେ । ଦେଶର ଦ୍ରୁତବିକାଶ ସୁନିଶ୍ଚିତ କରିବା ଲାଗି ଏହା ଏକ ମହାନ ସୁଯୋଗ ବୋଲି ସେ ଉଲ୍ଲେଖ କରିଥିଲେ ।


    **********

    
    
    (Release ID: 1513907) Visitor Counter : 3