      ପାନୀୟ ଜଳ ଓ ପରିମଳ ମନ୍ତ୍ରଣାଳୟ

      ସ୍ୱଚ୍ଛ ଭାରତ ଉପରେ “Water Aid’’ ସଂସ୍ଥାର ଟିପ୍ପଣୀ “ଅବ୍ୟବସ୍ଥିତ”
      Posted On: 21 NOV 2017 5:17PM by PIB Bhubaneshwar


    ୱାଟର ଏଡ ନିକଟରେ ଏକ ରିପୋର୍ଟ ଜାରି କରିଛି ଯାହାର ଶୀର୍ଷକ “ ଅବ୍ୟବସ୍ଥିତ ( ଆଉଟ ଅଫ ଅର୍ଡର )- ବିଶ୍ୱର ଶୌଚାଳୟ ସ୍ଥିତି - 2017 ” । ଏହି ରିପୋର୍ଟରେ ଡବ୍ଲୁ୍ୟଏଚଓ - ୟୁନିସେଫର ମିଳିତ ଅନୁଧ୍ୟାନ କାର୍ଯ୍ୟକ୍ରମ ( ଜେଏମପି ) ର ତଥ୍ୟ ଉଦ୍ଧୃତ କରାଯାଇଛି ଯେଉଁଥିରେ 2000 ଏବଂ 2015 ମଧ୍ୟରେ ଉପଲବ୍ଧ ତଥ୍ୟ ଆଧାରରେ ସ୍ୱଚ୍ଛତା ତଥ୍ୟର ବ୍ୟାପକ ଅନୁମାନ କରାଯାଇଛି । ଏହାର ଅର୍ଥ ହେଉଛି ଯେ ଏହି ସଂସ୍ଥା ନିକଟରେ ସ୍ୱଚ୍ଛ ଭାରତ ମିଶନ ଅନ୍ତର୍ଗତ ହୋଇଥିବା ସର୍ବାଧିକ ପ୍ରଗତି ସମ୍ପର୍କିତ ତଥ୍ୟ ଅନୁଧ୍ୟାନ କରିନାହିଁ । ଏହି ମିଶନର ଉଦ୍ଦେଶ୍ୟ ହେଉଛି ଅକ୍ଟୋବର 2019 ପର୍ଯ୍ୟନ୍ତ ଦେଶରୁ ବାହାରେ ମଳତ୍ୟାଗ କରିବାର ପରମ୍ପରାକୁ ସମାପ୍ତ କରିବା ।


    ଏତେ କମ ସମୟ ମଧ୍ୟରେ ଏତେ ଅଧିକ ଲୋକଙ୍କୁ ବାହାରେ ମଳତ୍ୟାଗ କରିବାର ଅଭ୍ୟାସରୁ ବାହାର କରିଆଣିବା କ୍ଷେତ୍ରରେ ଅଭୂତପୂର୍ବ ପ୍ରତିବଦ୍ଧତା ବିଶ୍ୱର ଅନ୍ୟ କୌଣସି ପ୍ରାନ୍ତରେ ଦେଖିବାକୁ ମିଳିନାହିଁ । ଏହାକୁ ମାନ୍ୟତା ପ୍ରଦାନ କରି ଜେଏମପି ପକ୍ଷରୁ ଏହି ରିପୋର୍ଟରେ ଏକ ବିଶେଷ ଖଣ୍ଡ ସାମିଲ କରାଯାଇଛି ଯେଉଁଥିରେ ସ୍ୱଚ୍ଛ ଭାରତ ମିଶନ ଅନ୍ତର୍ଗତ ତ୍ୱରିତ ପରିଣାମଗୁଡ଼ିକର ଅତ୍ୟଧିକ ପ୍ରଶଂସା କରାଯାଇଛି । ଏଥିସହିତ କୁହାଯାଇଛି ଯେ ଏହି ରିପୋର୍ଟରେ 2015 ଠାରୁ କରାଯାଇଥିବା କାର୍ଯ୍ୟର ବହୁତ ଅଧିକ ଭାଗ ସାମିଲ କରାଯାଇନାହିଁ । ସେଥିପାଇଁ ତଥ୍ୟ ସଦ୍ୟତମ ନୁହେଁ ।


    ଗୁରୁତର ଭୁଲ


    ୱାଟର ଏଡ ରିପୋର୍ଟରେ ଏହି ପ୍ରସଙ୍ଗର ଉଲ୍ଲେଖ କରାଯାଇନାହିଁ , ଯେଉଁ କାରଣରୁ ପାଠକ ଭ୍ରମରେ ପଡ଼ି ଏହା ବିଶ୍ୱାସ କରିପାରନ୍ତି ଯେ ଭାରତରେ ବର୍ତ୍ତମାନର ସ୍ୱଚ୍ଛତା ସ୍ଥିତି ଏହା ହିଁ ରହିଛି । ରିପୋର୍ଟରେ ଦିଆଯାଇଥିବା ସଂଖ୍ୟା ଏବଂ ବାସ୍ତବତା ମଧ୍ୟରେ ଅତ୍ୟଧିକ ତାରତମ୍ୟ ରହିଛି । “ 355 ନିୟୂତ ମହିଳା ଏବଂ ବାଳିକା ଏବେ ମଧ୍ୟ ଶୌଚାଳୟର ଅପେକ୍ଷାରେ ରହିଛନ୍ତି ” ଏହା ବାସ୍ତବ ତଥ୍ୟ ଠାରୁ ବହୁ ଦୂରରେ । ଜେଏମପିର ଏହି ରିପୋର୍ଟ ଏହା ଉଲ୍ଲେଖ କରୁଛି ଯେ ଜୁନ 2017 ସୁଦ୍ଧା ଭାରତରେ ଖୋଲାରେ ମଳ ତ୍ୟାଗ କରୁଥିବା ଲୋକଙ୍କ ସଂଖ୍ୟା ହ୍ରାସ ପାଇ 350 ନିୟୂତରେ ପହଁଚିଛି । ନଭେମ୍ବର 2017 ସୁଦ୍ଧା ଏହା ଆହୁରି କମି 300 ନିୟୂତ ରହିଯାଇଛି । ରିପୋର୍ଟରେ କୁହାଯାଇଛି ଯେ ଭାରତର 56 ପ୍ରତିଶତ ଲୋକଙ୍କ ପାଖରେ ସୁରକ୍ଷିତ ସ୍ୱଚ୍ଛତା ପହଁଚିନାହିଁ । ହେଲେ ବାସ୍ତବତା ହେଉଛି ବର୍ତ୍ତମାନ ଏହି ସଂଖ୍ୟା ହ୍ରାସ ପାଇ 28 ପ୍ରତିଶତ ରହିଯାଇଛି । ବାସ୍ତବତା ହେଉଛି ପାନୀୟ ଜଳ ଏବଂ ପରିମଳ ମନ୍ତ୍ରଣାଳୟ ନିଜ ୱେବସାଇଟରେ ସ୍ୱଚ୍ଛତା କଭରେଜ ବିଷୟରେ ପାରିବାରିକ ସ୍ତରରେ ବିସ୍ତୃତ ତଥ୍ୟ ଉଲ୍ଲେଖ କରିଛି ଯାହା ସାର୍ବଜନୀନ ଭାବେ ଉପଲବ୍ଧ ।


    ୱାଟର ଏଡ ଇଣ୍ଡିଆ ଟିମ ପାନୀୟ ଜଳ ଏବଂ ପରିମଳ ମନ୍ତ୍ରଣାଳୟ ତଥା ସ୍ୱଚ୍ଛ ଭାରତ ମିଶନ ଗ୍ରାମୀଣ ସହିତ କାର୍ଯ୍ୟ କରୁଛି ଏବଂ ତୃଣମୂଳ ସ୍ତରର କାର୍ଯ୍ୟ , ବୃହତ ତଥ୍ୟ ଏବଂ ସମ୍ପୂର୍ଣ୍ଣ ପ୍ରଗତି ସମ୍ପର୍କରେ ପୂର୍ଣ୍ଣ ସୂଚନା ଏହା ନିକଟରେ ରହିଛି । ତଥାପି ୱାଟର ଏଡ ଭଳି ସଂସ୍ଥାର ଏପରି ତଥ୍ୟ ତ୍ରୁଟିପୂର୍ଣ୍ଣ ଏବଂ ଦାୟିତ୍ୱହୀନ ପ୍ରତୀତ ହେଉଛି । ଏହା ଦୁର୍ଭାଗ୍ୟ ପୂର୍ଣ୍ଣ ଯେ ୱାଟର ଏଡ ଇଣ୍ଡିଆ ଦ୍ୱାରା ଏହି ତଥ୍ୟର ସୂଚନା ନିଜର ବୈଶ୍ୱିକ ସହଯୋଗୀଙ୍କୁ ଦିଆଯାଇନାହିଁ ।


    **************

    
    
    (Release ID: 1510480) Visitor Counter : 3