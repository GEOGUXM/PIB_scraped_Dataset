      ବାଣିଜ୍ୟ ଓ ଶିଳ୍ପ ମନ୍ତ୍ରଣାଳୟ

      ବାଣିଜ୍ୟ ଓ ଉଦ୍ୟୋଗ ମନ୍ତ୍ରୀ ଋଷର ସାଂଘାଇ ସହଯୋଗ ସଙ୍ଗଠନ ବୈଠକରେ ଭାଗ ନେଇ, ଋଷର ରାଜନେତା ଏବଂ ଉଦ୍ୟୋଗ ପ୍ରମୁଖଙ୍କ ସହ ଦ୍ୱିପାକ୍ଷିକ ଆଲୋଚନା କଲେ
      Posted On: 17 NOV 2017 9:10PM by PIB Bhubaneshwar


    କେନ୍ଦ୍ର ବାଣିଜ୍ୟ ଓ ଶିଳ୍ପ ମନ୍ତ୍ରୀ ଶ୍ରୀ ସୁରେଶ ପ୍ରଭୁ ସାଂଘାଇ ସହଯୋଗ ସଂଗଠନର ବୈଠକରେ ଭାଗ ନେବା ପାଇଁ 2017 ନଭେମ୍ବର 15 ରୁ 17 ତାରିଖ ମଧ୍ୟରେ ଋଷ ଯାଇଛନ୍ତି । ଏହି ବୈଠକରେ ସଦସ୍ୟ ଦେଶମାନଙ୍କର ଆର୍ଥିକ ଏବଂ ବୈଦେଶିକ ବ୍ୟାପର ମନ୍ତ୍ରୀମାନେ ଭାଗନେବେ । 2017 ଜୁନରେ ଭାରତ ସାଂଘାଇ ସହଯୋଗ ସଙ୍ଗଠନର ପୂର୍ଣ୍ଣ ସଦସ୍ୟ ହୋଇଥିଲା । ଭାରତ ପୂର୍ଣ୍ଣ ସଦସ୍ୟ ହେବା ପରେ ବ୍ୟବସାୟ ଉପରେ ଆୟୋଜିତ ଏହା ପ୍ରଥମ ମନ୍ତ୍ରୀସ୍ତରୀୟ ସମ୍ମିଳନୀ । ବ୍ୟବସାୟ ଏବଂ ଉଦ୍ୟୋଗ ମନ୍ତ୍ରୀ ଭାବେ ସୁରେଶ ପ୍ରଭୁଙ୍କର ଏହା ପ୍ରଥମ ଋଷ ଯାତ୍ରା ।


    ଏହି ଯାତ୍ରା ସମୟରେ ମନ୍ତ୍ରୀ ନଭେମ୍ବର 15କୁ ୟୁରେସିଆନ ଇକନୋମିକ କମିଶନ ( EAEC ) ର ବ୍ୟବସାୟ ପରିଷଦ ସଦସ୍ୟ ସୁଶ୍ରୀ ବିରୋନିକା ନିକିଶିନାଙ୍କୁ ଭେଟିଥିଲେ । ଭାରତ ଓ ୟୁରେସିଆନ ଇକନୋମିକ କମିଶନର ମଧ୍ୟରେ ମୁକ୍ତ ବ୍ୟାପାର ରାଜିନାମା ତଥା ବ୍ୟବସାୟିକ ବୁଝାମଣା ନେଇ ସେ ଚର୍ଚ୍ଚା କରିଥିଲେ ।


    ଶ୍ରୀ ପ୍ରଭୁ ନଭେମ୍ବର 16 କୁ ଋଷର 30 ପ୍ରମୁଖ ଉଦ୍ୟୋଗପତିଙ୍କ ସହିତ ଗୋଲଟେବୁଲ ବୈଠକରେ ଆଲୋଚନା କରିଥିଲେ । ଗୋଲଟେବୁଲ ବୈଠକରେ ପ୍ରମୁଖ ରୂପେ ଷ୍ଟିଲ , ରେଲୱେ , ଇଞ୍ଜିନିୟରିଂ ଉପକରଣ , ବିତ୍ତୀୟସେବା , ପରମାଣୁ ଉର୍ଜା ଏବଂ କୃଷିଭିତ୍ତିକ କମ୍ପାନୀମାନେ ଭାଗ ନେଇଥିଲେ । ମନ୍ତ୍ରୀ ଭାରତରେ ବ୍ୟବସାୟ କରିବାରେ ସହଜତା ଏବଂ ପ୍ରାକୃତିକ ବାଷ୍ପ , ଉର୍ଜା କ୍ଷେତ୍ର , ରେଲୱେ , କୃଷି ବିପଣନ ଆଦି କ୍ଷେତ୍ର ସମ୍ପର୍କରେ ସୂଚନା ପ୍ରଦାନ କରିଥିଲେ । ମନ୍ତ୍ରୀ ଶ୍ରୀ ପ୍ରଭୁ ଉଦ୍ୟୋଗପତିମାନଙ୍କୁ 2018 ଫେବୃଆରୀ 24 ରୁ 26 ପର୍ଯ୍ୟନ୍ତ ଭାଇଜାକରେ ଆୟୋଜିତ ହେବାକୁ ଥିବା ଅଂଶୀଦାର ଶିଖର ସମ୍ମିଳନୀରେ ସାମିଲ ହେବା ପାଇଁ ଆମନ୍ତ୍ରଣ କରିଥିଲେ ।


    ****************

    
    
    (Release ID: 1510285) Visitor Counter : 5