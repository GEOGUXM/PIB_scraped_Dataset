      ନୀତି ଆୟୋଗ

      ଆସନ୍ତାକାଲି ହାଇଦ୍ରାବାଦରେ ବିଶ୍ୱ ଉଦ୍ୟୋଗ ସମ୍ମିଳନୀକୁ ଉଦଘାଟନ କରିବେ ପ୍ରଧାନମନ୍ତ୍ରୀ
      ଜିଇଏସରେ 52.2 ପ୍ରତିଶତ ଯୋଗଦାନକାରୀ ମହିଳା
      • ଆମେରିକୀୟ ପ୍ରତିନିଧି ଦଳର ନେତୃତ୍ୱ ନେବେ ଆମେରିକା ରାଷ୍ଟ୍ରପତିଙ୍କ ପରାମର୍ଶଦାତା ଇଭାଙ୍କା ଟ୍ରମ୍ପ
      Posted On: 27 NOV 2017 5:22PM by PIB Bhubaneshwar


    ପ୍ରଥମ ଥର ଲାଗି ବିଶ୍ୱ ଉଦ୍ୟୋଗ ସମ୍ମିଳନୀ ( GES ) ଦକ୍ଷିଣ ଏସିଆରେ ଆୟୋଜିତ ହେଉଛି । ଏହା ଆସନ୍ତା 28 ରୁ 30 ତାରିଖ ପର୍ଯ୍ୟନ୍ତ ହାଇଦ୍ରାବାଦଠାରେ ଅନୁଷ୍ଠିତ ହେବ । ଆମେରିକା ଏବଂ ଭାରତ ସରକାରଙ୍କ ମିଳିତ ଆନୁକୂଲ୍ୟରେ ଆୟୋଜିତ ଜିଇଏସକୁ ଭାରତର ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ଉଦଘାଟନ କରିବେ । ଏଥିରେ ଆମେରିକୀୟ ପ୍ରତିନିଧି ଦଳର ନେତୃତ୍ୱ ନେବେ ଆମେରିକା ରାଷ୍ଟ୍ରପତିଙ୍କ ପରାମର୍ଶଦାତା ଇଭାଙ୍କା ଟ୍ରମ୍ପ ।


    ଏହା ବିଶ୍ୱ ଉଦ୍ୟୋଗ ସମ୍ମିଳନୀର ଅଷ୍ଟମ ସଂସ୍କରଣ । ସାରା ବିଶ୍ୱରୁ ଉଦ୍ୟୋଗୀ , ନିବେଶକ ଏବଂ ସହଯୋଗୀମାନେ ଏଥିରେ ଯୋଗଦେବେ । ଚଳିତ ଥରର ବିଷୟବସ୍ତୁ “ ପ୍ରଥମେ ମହିଳା , ସମସ୍ତଙ୍କ ସମୃଦ୍ଧି ” ରଖାଯାଇଛି ଏବଂ ପ୍ରଥମ ଥର ଲାଗି ଏଥିରେ ସର୍ବାଧିକ 52.2 ପ୍ରତିଶତ ମହିଳା ଯୋଗଦାନକାରୀ ରହିଛନ୍ତି ।


    ଆଫଗାନିସ୍ତାନ , ସାଉଦୀ ଆରବ ଏବଂ ଇସ୍ରାଏଲ ସମେତ 10ରୁ ଅଧିକ ରାଷ୍ଟ୍ରର କେବଳ ମହିଳା ପ୍ରତିନିଧି ଯୋଗଦେବେ । ମହିଳା ଉଦ୍ୟୋଗୀମାନେ ବିଭିନ୍ନ ଅଧିବେଶନ ଏବଂ କର୍ମଶାଳାରେ ଉଦବୋଧନ ଦେବାର କାର୍ଯ୍ୟକ୍ରମ ରହିଛି ।


    ଅପରାହ୍ଣ ସାଢ଼େ 4 ଟାରେ ଏହି ସମ୍ମିଳନୀ ଆରମ୍ଭ ହେବ । ପ୍ରଥମେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଏହାକୁ ଉଦଘାଟନ କରି ଅଭିଭାଷଣ ରଖିବେ । ଏହାପରେ ତେଲଙ୍ଗାନା ମୁଖ୍ୟମନ୍ତ୍ରୀ କେ ଚନ୍ଦ୍ରଶେଖର ରାଓ ଏବଂ ଆମେରିକା ରାଷ୍ଟ୍ରପତିଙ୍କ ପରାମର୍ଶଦାତା ଇଭାଙ୍କା ଟ୍ରମ୍ପ ଏଥିରେ ଉଦବୋଧନ ଦେବେ । ଏହାପରେ ବିଭିନ୍ନ ଅଧିବେଶନ ଆରମ୍ଭ ହେବ । ଏହି ଅଧିବେଶନରେ ବିଶ୍ୱସ୍ତରର ଉଦ୍ୟୋଗୀମାନେ ଅଂଶଗ୍ରହଣ କରିବାର କାର୍ଯ୍ୟକ୍ରମ ରହିଛି । ଜିଇଏସରେ 150ଟି ଦେଶରୁ ଉଦ୍ୟୋଗୀ , ନିବେଶକ ଏବଂ ସହଯୋଗୀମାନେ ଯୋଗ ଦେବାର କାର୍ଯ୍ୟକ୍ରମ ରହିଛି ।


    ଭାରତ ସରକାରଙ୍କ ବୈଦେଶିକ ବ୍ୟାପାର ମନ୍ତ୍ରୀ ସୁଷମା ସ୍ୱରାଜ ଏବଂ ପ୍ରତିରକ୍ଷା ମନ୍ତ୍ରୀ ନିର୍ମଳା ସୀତାରମଣ ମଧ୍ୟ ଏଥିରେ ଯୋଗ ଦେବାର କାର୍ଯ୍ୟକ୍ରମ ରହିଛି ।


    **************

    
    
    (Release ID: 1511014) Visitor Counter : 3