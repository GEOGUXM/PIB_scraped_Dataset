      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ‘କ୍ରାଇମ୍ ଇନ୍ ଇଣ୍ଡିଆ 2016 - ପରିସଂଖ୍ୟାନ’କୁ ଉନ୍ମୋଚନ କଲେ ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ
      • ଗତ ତିନି ବର୍ଷରେ ହତ୍ୟା, ଦଙ୍ଗା, ଡକାୟତିରେ ହ୍ରାସ

      Posted On: 30 NOV 2017 4:18PM by PIB Bhubaneshwar

    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟର ଜାତୀୟ ଅପରାଧ ରେକର୍ଡସ ବ୍ୟୁରୋ ( NCRB ) ପକ୍ଷରୁ ପ୍ରସ୍ତୁତ ‘ ଭାରତରେ ଅପରାଧ - 2016 ’ ର ତଥ୍ୟକୁ ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ଆଜି ଉନ୍ମୋଚନ କରିଛନ୍ତି । ପ୍ରଥମ ଥର ପାଇଁ 19 ଟି ମେଟ୍ରୋପଲିଟାନ ସହର ( 20 ଲକ୍ଷରୁ ଅଧିକ ଜନସଂଖ୍ୟା ବିଶିଷ୍ଟ ) ର ‘ ନୃଶଂସ ଅପରାଧ ’, ‘ ମହିଳାଙ୍କ ବିରୋଧରେ ଅପରାଧ ’, ‘ ଶିଶୁଙ୍କ ବିରୋଧରେ ଅପରାଧ ’, ‘ ଆଇନର ଦ୍ୱନ୍ଦ୍ୱରେ ନାବାଳକ ଅପରାଧୀ ’, ‘ ଅନୁସୂଚିତ ଜାତି / ଜନଜାତିଙ୍କ ବିରୋଧରେ ଅପରାଧ ’, ‘ ଅର୍ଥନୈତିକ ଅପରାଧ ’, ‘ ସାଇବର ଅପରାଧ ’, ‘ ବରିଷ୍ଠ ନାଗରିକଙ୍କ ବିରୋଧରେ ଅପରାଧ ’, ‘ ପୁଲିସ ଓ କୋର୍ଟ ଦ୍ୱାରା ମାମଲାର ଫଇସଲା ’ ଆଦି ଅଧ୍ୟାୟ ଏହି ପରିସଂଖ୍ୟାନ ରିପୋର୍ଟରେ ସ୍ଥାନିତ ହୋଇଛି ।


    ସେହିପରି ଏହି ରିପୋର୍ଟରେ ‘ ନିଖୋଜ ବ୍ୟକ୍ତି ଏବଂ ଶିଶୁ ’, ଜବତ ହୋଇଥିବା ( ଆସାମ ରାଇଫଲ୍ସ , ସିଆଇଏସଏଫ୍ , ବିଏସ୍ଏଫ୍ , ସିଆରପିଏଫ୍ , ଏନ୍ଆଇଏ ଏବଂ ଏସ୍ଏସବି ) ଅସ୍ତ୍ର , ଗୁଳିଗୋଳା , ନିଶାଦ୍ରବ୍ୟ , ମୁଦ୍ରାର ବିସ୍ତୃତ ତଥ୍ୟ ସମ୍ବଳିତ ନୂତନ ଅଧ୍ୟାୟ ସ୍ଥାନ ପାଇଛି । ରେଲୱେ ନିୟମ - 1989 ଏବଂ ରେଳ ସମ୍ପତି ( ବେଆଇନ ଅଧିକାର ) ଆଇନ - 1996 ଅନୁଯାୟୀ ଆରପିଏଫ୍ ଦ୍ୱାରା ନୂତନ ମାମଲା ପଂଜିକରଣ ଏବଂ ମାମଲାର ଫଇସଲା ନେଇ ନୂତନ ଅଧ୍ୟାୟ ମଧ୍ୟ ରିପୋର୍ଟରେ ପ୍ରକାଶ ପାଇଛି ।


    ଗତ ତିନି ବର୍ଷରେ ଦେଶରେ ହତ୍ୟା ମାମଲା ହ୍ରାସ ପାଇଥିବା ରିପୋର୍ଟରେ ଦର୍ଶାଯାଇଛି । 2015 ରେ 32,127 ହତ୍ୟା ମାମଲା ହୋଇଥିଲା ବେଳେ 2016 ରେ ଏହା 5.2% ହ୍ରାସ ପାଇ 30,450ରେ ପହଂଚିଛି । 2015 ରେ 65,255ଟି ଦଙ୍ଗା ମାମଲା ହୋଇଥିବା ବେଳେ 2015-16 ରେ 5% ହ୍ରାସ ପାଇ 61,974 ଟି ମାମଲା ହୋଇଛି । 2015-16 ରେ ଡକାୟତି 11.8% ହ୍ରାସ ପାଇଛି । 2015 ରେ 3972 ଟି ଡକାୟତି ମାମଲା ହୋଇଥିବା ବେଳେ 2015-16 ରେ ଏଥିରେ 4.5% ହ୍ରାସ ପାଇଛି । 2016ରେ 3795ଟି ଡକାୟତି ମାମଲା ରୁଜୁ ହୋଇଛି ।


    2014 ( 3,39,457) ତୁଳନାରେ 2016 ( 3,38,954 ) ରେ ମହିଳାଙ୍କ ବିରୋଧରେ ଅପରାଧର ସଂଖ୍ୟା ସାମାନ୍ୟ ହ୍ରାସ ପାଇଛି । ତେବେ 2015 ( 3,29,243 ) ତୁଳନାରେ 2016ରେ ଏଥିରେ ସାମାନ୍ୟ ବୃଦ୍ଧି ଘଟିଛି । ‘ ଆଇନର ଦ୍ୱନ୍ଦ୍ୱରେ ନାବାଳକ ଅପରାଧୀ ’ ଘଟଣାରେ ମଧ୍ୟ ସାମାନ୍ୟ ହ୍ରାସ ପାଇଛି । 2014 ରେ 38,455 ଟି ମାମଲା ହୋଇଥିବା ବେଳେ 2016 ରେ ଏହି ସଂଖ୍ୟା 35,849କୁ ହ୍ରାସ ପାଇଛି । କିନ୍ତୁ 2015 ( 33,433 ) ତୁଳନାରେ ସାମାନ୍ୟ ବୃଦ୍ଧି ଘଟିଛି । ଅନୁସୂଚିତ ଜାତିଙ୍କ ବିରୋଧରେ ଅପରାଧ ମାମଲାରେ 5.5% ବୃଦ୍ଧି ଘଟିଛି । 2015 ରେ ଏହି ସଂଖ୍ୟା 38,670 ଥିବା ବେଳେ 2016ରେ 40,801ଟି ମାମଲା ହୋଇଛି । ସେହିପରି ଅନୁସୂଚିତ ଜନଜାତିଙ୍କ ବିରୋଧରେ ଅପରାଧ ମାମଲାରେ 4.7% ବୃଦ୍ଧି ଘଟିଛି । 2015 ରେ ମାମଲାର ସଂଖ୍ୟା 6,276 ଥିବା ବେଳେ 2016 ରେ ଏହା 6568 କୁ ବୃଦ୍ଧି ପାଇଛି । ତେବେ 2014 ( 6827 ) ତୁଳନାରେ 2016 ରେ ଏହି ମାମଲାର ସଂଖ୍ୟା ହ୍ରାସ ପାଇଛି ।


    2016 ରେ ଇଣ୍ଡିଆନ ପେନାଲ କୋଡ୍ ( IPC ) ଅନୁଯାୟୀ 29,75,711 ଟି ଅପରାଧକୁ ମିଶାଇ 2016 ରେ ମୋଟ ଧର୍ତବ୍ୟ ଅପରାଧ ସଂଖ୍ୟା 48,31,515 ବୋଲି ରିପୋର୍ଟରେ ପ୍ରକାଶ ପାଇଛି । ଏଥିରେ ସ୍ୱତନ୍ତ୍ର ଓ ସ୍ଥାନୀୟ ଆଇନ ଆଧାରରେ 18,55,804 ଟି ମାମଲା ମଧ୍ୟ ଅନ୍ତର୍ଭୁକ୍ତ । 2015 ( 47,10,676 ) ତୁଳନାରେ ଏଥିରେ ସାମାନ୍ୟ ବୃଦ୍ଧି ଘଟିଛି । ଆଇପିସି ଅପରାଧରେ ମଧ୍ୟ ସାମାନ୍ୟ ବୃଦ୍ଧି ( 2015 ରେ 29,49,400 ହୋଇଥିବା ବେଳେ 2016 ରେ 29,75,711 ) ଘଟିଛି ।


    ରାଜ୍ୟଗୁଡ଼ିକର ଅପରାଧ ପରିସଂଖ୍ୟାନକୁ ଦେଖିଲେ ମୋଟ ଅପରାଧର 9.5% ଉତ୍ତର ପ୍ରଦେଶରେ , ମଧ୍ୟ ପ୍ରଦେଶରେ 8.9% ମହାରାଷ୍ଟ୍ରରେ 8.8% କେରଳରେ 8.7% ଅପରାଧ ହୋଇଛି । ମୋଟ ଆଇପିସି ଅପରାଧର 38.8% ଦିଲ୍ଲୀ ସହରରେ ହୋଇଥିବା ବେଳେ ବେଙ୍ଗାଲୁରୁରେ 8.9% ଏବଂ ମୁମ୍ବାଇରେ 7.7% ଅପରାଧ ହୋଇଛି ।


    **************

    
    
    (Release ID: 1511493) Visitor Counter : 6