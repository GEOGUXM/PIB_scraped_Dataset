      ଖାଦ୍ୟ ପ୍ରକ୍ରିୟାକରଣ ଶିଳ୍ପ ମନ୍ତ୍ରଣାଳୟ

      ‘ବିଶ୍ୱ ଖାଦ୍ୟ ଭାରତ’ -2017କୁ ଉଦ୍ଘାଟନ କରିବେ ପ୍ରଧାନମନ୍ତ୍ରୀ
      ବିଶ୍ୱ ଖାଦ୍ୟ ଜଗତର ପ୍ରସିଦ୍ଧ ବ୍ୟକ୍ତିତ୍ୱଙ୍କୁ ସ୍ୱାଗତ କରିବା ପାଇଁ ଭାରତ ପ୍ରସ୍ତୁତ

      Posted On: 02 NOV 2017 8:56PM by PIB Bhubaneshwar

    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ , ନୂଆଦିଲ୍ଲୀର ବିଜ୍ଞାନ ଭବନରୁ 3 ନଭେମ୍ବର 2017ରେ ବିଶ୍ୱ ଖାଦ୍ୟ ଭାରତ - 2017କୁ ଉଦ୍ଘାଟନ କରିବେ । ଡବ୍ଲ୍ୟୁଏଫଆଇ ଏକ ବହୁ ପ୍ରତିକ୍ଷିତ ଅନ୍ତରାଷ୍ଟ୍ରୀୟ ବୃହତ ଖାଦ୍ୟ କାର୍ଯ୍ୟକ୍ରମ , ଯାହା ନୂଆଦିଲ୍ଲୀଠାରେ 3 ରୁ 5 ନଭେମ୍ବର 2017 ପର୍ଯ୍ୟନ୍ତ ଅନୁଷ୍ଠିତ ହେଉଛି , ଯେଉଁଥିରେ ବିଶ୍ୱର ପ୍ରମୁଖ ଖାଦ୍ୟ କଂପାନୀଗୁଡିକର ବ୍ୟବସାୟିକ ନେତୃବୃନ୍ଦ ଏବଂ ନିବେଶକମାନଙ୍କର ସର୍ବବୃହତ ପ୍ରତିନିଧି ମଣ୍ଡଳୀକୁ ଭାରତ ସ୍ୱାଗତ କରିବ । କେନ୍ଦ୍ର ଖାଦ୍ୟ ପ୍ରକ୍ରିୟାକରଣ ଶିଳ୍ପ ମନ୍ତ୍ରୀ ଶ୍ରୀମତୀ ହରସିମ୍ରତ କୌର ବାଦଲଙ୍କ ନେତୃତ୍ୱରେ ଖାଦ୍ୟ ପ୍ରକ୍ରିୟାକରଣ ଉଦ୍ୟୋଗ ଏହାକୁ ଆୟୋଜନ କରୁଛି । ବିଶ୍ୱ ଖାଦ୍ୟ ଭାରତର ଲକ୍ଷ୍ୟ ହେଉଛି ଖାଦ୍ୟ ଅର୍ଥ ବ୍ୟବସ୍ଥାରେ ପରିବର୍ତ୍ତନ ଆଣିବା ସହିତ କୃଷକମାନଙ୍କ ଆୟ ଦ୍ୱିଗୁଣିତ କରିବା ଦୃଷ୍ଟିଭଙ୍ଗୀକୁ ସାକାର କରିବା , ଭାରତକୁ ବିଶ୍ୱ ଖାଦ୍ୟ ପ୍ରକ୍ରିୟାକରଣ ଉଦ୍ୟୋଗ ପାଇଁ ନିବେଶ ଏବଂ ଉତ୍ସର ପସନ୍ଦ ଯୋଗ୍ୟ ତଥା ପ୍ରକୃଷ୍ଟ କ୍ଷେତ୍ର ଭାବେ ପ୍ରତିଷ୍ଠିତ କରିବା । ଖାଦ୍ୟ ପ୍ରକ୍ରିୟାକରଣ ଉଦ୍ୟୋଗ କ୍ଷେତ୍ରରେ ଭାରତ ପ୍ରଥମଥର ପାଇଁ ଏଭଳି କାର୍ଯ୍ୟକ୍ରମ ଆୟୋଜନ କରୁଛି । ବିଶ୍ୱ ଖାଦ୍ୟ ଭାରତ ମଞ୍ଚ , ବିଶ୍ୱ ଖାଦ୍ୟ ଉଦ୍ୟୋଗ କ୍ଷେତ୍ରରେ ଭାରତର ସ୍ଥିତିକୁ ମଜବୁତ କରିବ ଏବଂ ଦେଶରେ ଖାଦ୍ୟ ନିରାପତ୍ତାକୁ ସୁନିଶ୍ଚିତ କରିବା ଦିଗରେ ଏହା ଏକ ସକରାତ୍ମକ ପଦକ୍ଷେପ ।


    ଭାରତ ଖାଦ୍ୟ ପ୍ରକ୍ରିୟାକରଣ କ୍ଷେତ୍ରରେ ପାଖାପାଖି 10 ବିଲିୟନ ଆମେରିକୀୟ ଡଲାରର ନିବେଶ ଲକ୍ଷ୍ୟକୁ ଆକର୍ଷିତ କରିବା ସହିତ ଆଗାମୀ 3 ବର୍ଷରେ 10 ଲକ୍ଷ ନିଯୁକ୍ତି ସୁଯୋଗ ସୃଷ୍ଟି କରିବାର ଆଶା ରଖିଛି । ବିଶ୍ୱ ଖାଦ୍ୟ ଭାରତ 2017ରେ 2000 ଦେଶର 200ରୁ ଅଧିକ ଅଂଶଗ୍ରହଣକାରୀ , 30ଟି ଦେଶର 200ରୁ ଅଧିକ କମ୍ପାନୀ , 18 ଜଣିଆ ମନ୍ତ୍ରୀ ଏବଂ ବ୍ୟବସାୟୀ ପ୍ରତିନିଧି , ପାଖାପାଖି 50 ବିଶ୍ୱ ସ୍ତରୀୟ ସିଇଓ ଏବଂ ଅଗ୍ରଣୀ ଘରୋଇ ଖାଦ୍ୟ ପ୍ରକ୍ରିୟାକରଣ କମ୍ପାନୀର ସିଇଓ ଏବଂ ଭାରତର 28ଟି ରାଜ୍ୟର ପ୍ରତିନିଧି ଏଥିରେ ଯୋଗ ଦେବେ ଯେଉଁଥିପାଇଁ ପ୍ରସ୍ତୁତି ଶେଷ ହୋଇଛି । ଜର୍ମାନୀ , ଜାପାନ ଏବଂ ଡେନମାର୍କ ବିଶ୍ୱ ଖାଦ୍ୟ ଭାରତ କାର୍ଯ୍ୟକ୍ରମର ସହଯୋଗୀ ଦେଶ ଏବଂ ଇଟାଲି ଓ ନେଦରଲାଣ୍ଡକୁ ଫୋକସ୍ ଦେଶ ଭାବେ ସାମିଲ କରାଯାଇଛି । ସ୍ୱତନ୍ତ୍ର ଭାବେ ଆୟୋଜିତ ପରୀକ୍ଷା ମୂଳକ ମଞ୍ଚ ‘ ଫୁଡ୍ ଷ୍ଟ୍ରିଟ ’ ଯାହା ସେଫ୍ ସଂଜୀବ କପୁରଙ୍କ ଦ୍ୱାରା ପ୍ରସ୍ତୁତ ହେଉଛି , ଏକ ଜୀବନ୍ତ ଓ ସତେଜ ଜୋନ୍ ହେବ । ଯାହା ଭାରତ ଓ ବିଦେଶୀ ବ୍ୟଞ୍ଜନଗୁଡିକରେ ଭାରତୀୟ ରନ୍ଧନ ଅଭ୍ୟାସ , ସ୍ୱାଦ , ସୁଗନ୍ଧ ସହିତ ଅନ୍ୟମାନଙ୍କୁ ପରିଚିତ କରାଇବ ଏବଂ ସମକାଳୀନ ପ୍ରସ୍ତୁତି କରଣ ଓ ଫ୍ୟୁଜନ୍ ଫୁଡ ତିଆରି କରିବାର କୌଶଳ ପ୍ରଦର୍ଶନ କରିବ । ବିଜ୍ଞାନ ଭବନରୁ ଏହାର ଉଦ୍ଘାଟନ କରିବା ପରେ ପ୍ରଧାନମନ୍ତ୍ରୀ ନେସନାଲ ଷ୍ଟାଡିୟମର ବିପରୀତ ଦିଗରେ ଇଣ୍ଡିଆ ଗେଟ୍ ଲନର ଥିବା ‘ ଫୁଡ୍ ଷ୍ଟ୍ରିଟ ’ ପରିଦର୍ଶନ କରିବେ । ଉଦ୍ଘାଟନ ଉତ୍ସବରେ , ଆୟୋଜକ କେନ୍ଦ୍ର ଖାଦ୍ୟ ପ୍ରକ୍ରିୟାକରଣ ଶିଳ୍ପ ମନ୍ତ୍ରୀ ଶ୍ରୀମତୀ ହରସିମ୍ରତ କୌର ବାଦଲ , କେନ୍ଦ୍ର ଖାଦ୍ୟ ପ୍ରକ୍ରିୟାକରଣ ଶିଳ୍ପ ରାଷ୍ଟ୍ରମନ୍ତ୍ରୀ ସାଧ୍ୱୀ ନିରଞ୍ଜନ ଜ୍ୟୋତି , ତେଲଙ୍ଗାନା , ଆନ୍ଧ୍ରପ୍ରଦେଶ , ଉତ୍ତର ପ୍ରଦେଶ , ରାଜସ୍ଥାନ ଏବଂ ଛତିଶଗଡର ମୁଖ୍ୟମନ୍ତ୍ରୀମାନେ ଯୋଗ ଦେବେ । ବିଭିନ୍ନ ଦେଶର ମନ୍ତ୍ରୀସ୍ତରୀୟ ପ୍ରତିନିଧି ଦଳ , ଅଗ୍ରଣୀ ବିଶ୍ୱ ଓ ଘରୋଇ କମ୍ପାନୀର ସିଇଓ ପ୍ରମୁଖ ଉଦ୍ଘାଟନୀ ଅଧିବେଶନରେ ଉପସ୍ଥିତ ରହିବେ ।


    ସ୍ୱତନ୍ତ୍ର ଭାବେ ସିଇଓମାନଙ୍କର ଗୋଲଟେବୁଲ ବୈଠକରେ ଭାରତର ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ , କେନ୍ଦ୍ର ଅର୍ଥ ଓ କର୍ପୋରେଟ ବ୍ୟାପାର ମନ୍ତ୍ରୀ ଶ୍ରୀ ଅରୁଣ ଜେଟଲୀ ଏବଂ କେନ୍ଦ୍ର ବାଣିଜ୍ୟ ଓ ଉଦ୍ୟୋଗ ମନ୍ତ୍ରୀ ଶ୍ରୀ ସୁରେଶ ପ୍ରଭୁଙ୍କ ସହିତ ଆଲୋଚନା ହେବ , ଯେଉଁଥିରେ ବିଶ୍ୱର ଅଗ୍ରଣୀ ଏବଂ ଭାରତୀୟ ଖାଦ୍ୟ ପ୍ରକ୍ରିୟାକରଣ ଉଦ୍ୟୋଗର ସିଇଓମାନେ ଅଂଶ ଗ୍ରହଣ କରିବେ । ବିଶ୍ୱ ଖାଦ୍ୟ ଭାରତରେ ସାରା ବିଶ୍ୱରୁ ଅଂଶ ଗ୍ରହଣ କରୁଥିବା କମ୍ପାନୀମାନଙ୍କର ନେତୃତ୍ୱ ନେଉଥିବା ବିଶ୍ୱ ଓ ଭାରତୀୟ ଉଦ୍ୟୋଗୀଙ୍କ ତାଲିକା ମଧ୍ୟରେ : ନେସଲେର ନିର୍ଦ୍ଦେଶକ ମଣ୍ଡଳୀର ଅଧ୍ୟକ୍ଷ ଶ୍ରୀଯୁକ୍ତ ପାଉଲ ବୁଲକେ , ମେଟ୍ରୋ କ୍ୟାସ ଆଣ୍ଡ କ୍ୟାରିର ମୁଖ୍ୟ ପରିଚାଳନା ଅଧିକାରୀ ଏବଂ ସିଇଓ ଶ୍ରୀଯୁକ୍ତ ପିଟର ବୁନେ , ଜିଏସ୍କେ କଞ୍ଜୁମର ହେଲ୍ଥ କେୟାରର ସିଇଓ ଶ୍ରୀଯୁକ୍ତ ବ୍ରିଆନ ମ୍ୟାକନାମାରା , ୟୁନିଲିଭର ଖାଦ୍ୟର ଅଧ୍ୟକ୍ଷ ଶ୍ରୀଯୁକ୍ତ ଆମାନନ୍ଦ ସୌରୀ ; ଇକ୍ଷ - ସରାଫ୍ ଗ୍ରୁପ୍ର ଶ୍ରୀଯୁକ୍ତ ସରାଫୁଦ୍ଦିନ ସରାଫ୍ , ଲୁଲୁ ଗ୍ରୁପର ପରିଚାଳନା ନିର୍ଦ୍ଦେଶକ ଶ୍ରୀଯୁକ୍ତ ୟୁସୁଫ ଅଲ୍ଲୀ , ଫ୍ୟୁଚର ଗ୍ରୁପର ସିଇଓ ଶ୍ରୀଯୁକ୍ତ କିଶୋର ବିୟାନୀ , ୱାଲମାର୍ଟ ଇଣ୍ଡିଆର ସିଇଓ ଶ୍ରୀଯୁକ୍ତ କ୍ରିସ୍ ଆୟାର , ଆମାଜନ୍ ଇଣ୍ଡିଆର ସିଇଓ ଶ୍ରୀଯୁକ୍ତ ଅମିତ ଅଗ୍ରୱାଲ ପ୍ରମୁଖଙ୍କ ନାମ ଏକ ତାଲିକାରେ ରହିଛି । ଏସିଆ ପ୍ରଶାନ୍ତ ମହାସାଗରୀୟ ଅଂଚଳର ଅଗ୍ରଣୀ କମ୍ପାନୀମାନଙ୍କର ସିଇଓଙ୍କ ସମେତ ମୋଟ 60ଟି ବିଶ୍ୱ ସ୍ତରୀୟ କମ୍ପାନୀର ସିଇଓ ଏବଂ ଭାରତୀୟ ଅଗ୍ରଣୀ ଖାଦ୍ୟ ପ୍ରକ୍ରିୟାକରଣ ଉଦ୍ୟୋଗର ନେତୃତ୍ୱ ନେଉଥିବା ଶ୍ରେଷ୍ଠ 100ରୁ ଅଧିକ ସିଇଓମାନଙ୍କ ମଧ୍ୟରେ ଭାବ ବିନିମୟ କାର୍ଯ୍ୟକ୍ରମର ଆୟୋଜନ କରାଯାଇଛି । ତିନିଦିନ ଧରି ଏହି କାର୍ଯ୍ୟକ୍ରମରେ ଅନେକ B2B ବୈଠକ ଅନୁଷ୍ଠିତ ହେବ ବୋଲି ଆଶା କରାଯାଏ ।


    15ଟି ଦେଶର 200ରୁ ଅଧିକ ଅନ୍ତରାଷ୍ଟ୍ରୀୟ ମନ୍ତ୍ରୀସ୍ତରୀୟ ଏବଂ ବ୍ୟବସାୟିକ ପ୍ରତିନିଧି ଏହି B2B/B2B ବୈଠକରେ ଅଂଶଗ୍ରହଣ କରିବେ । ଏହି ବୃହତ କାର୍ଯ୍ୟକ୍ରମ ଅବସରରେ ଭାରତର ଅର୍ଥମନ୍ତ୍ରୀ ସମ୍ମାନିତ ଅତିଥି ଭାବେ 8ଟି କ୍ଷେତ୍ରୀୟ ସମ୍ମେଳନ , 2ଟି ସମ୍ପୂର୍ଣ୍ଣ ଅଧିବେଶନରେ ଯୋଗଦେବେ , ଯେଉଁଥିରେ ଭାରତୀୟ ଖାଦ୍ୟ ମାନକ ଓ ନିରାପତ୍ତା ପ୍ରାଧିକରଣ ସହଯୋଗରେ ‘ ଭାରତ ପସନ୍ଦଯୋଗ୍ୟ ଲକ୍ଷ୍ୟ ସ୍ଥଳ ’ ଏବଂ ‘ ଖାଦ୍ୟ ଉଦ୍ୟୋଗ କ୍ଷେତ୍ରରେ ନିବେଶ ଅନୁକୂଳ ପରିବେଶ ସୃଷ୍ଟି କରି ଗୋଟିଏ ଦେଶ , ଗୋଟିଏ ଖାଦ୍ୟ ନିୟମ ଲାଗୁ କରିବା ’ ବିଷୟରେ ଆଲୋଚନା କରାଯିବ । ଏହା ଅତିରିକ୍ତ 20ଟି ରାଜ୍ୟସ୍ତରୀୟ ଅଧିବେଶନ ଏବଂ ଦେଶ ଦେଶ ମଧ୍ୟରେ 6ଟି ଅଧିବେଶନର ଆୟୋଜନ କରାଯାଇଛି । ଏହି କାର୍ଯ୍ୟକ୍ରମ ଅବସରରେ 7ଟି କ୍ଷେତ୍ରୀୟ ପ୍ରକାଶନ ଉନ୍ମୋଚିତ ହେବ ।


    ଇଣ୍ଡିଆ ଗେଟର ସଫେଦ ସି - ହେକ୍ସାଗନ ଲନରେ 40,000 ବର୍ଗ ମିଟର ପରିବ୍ୟାପ୍ତ ଅଂଚଳରେ ବିଶାଳ ପ୍ରର୍ଦଶନୀ ସମସ୍ତଙ୍କୁ ଆକର୍ଷିତ କରିବା ପାଇଁ ଏକ ସଫଳ ପଦକ୍ଷେପ । 22ଟି ଦେଶକୁ ପ୍ରତିନିଧିତ୍ୱ କରୁଥବବା 800 ବିଶ୍ୱସ୍ତରୀୟ ଏବଂ ଘରୋଇ କଂପାନୀ ଏହି ପ୍ରଦର୍ଶନୀରେ ଭାଗନେବେ । କୃଷକ ଉତ୍ପାଦକ ଗୋଷ୍ଠୀ ଏବଂ ମହିଳା ଉଦ୍ୟୋଗୀଙ୍କ ପାଇଁ ସୁଯୋଗ ସୃଷ୍ଟି ଏବଂ ବ୍ୟବସାୟ ଓ ସମ୍ବଳ ବୃଦ୍ଧି ଦିଗରେ ତଥା ଅନ୍ତର୍ଜାତୀୟ ବଜାର ସହିତ ଯୋଡିବା ନେଇ ବିଶେଷ ଧ୍ୟାନ ନିଆଯିବ ।


    ଖାଦ୍ୟ ପ୍ରକ୍ରିୟାକରଣ ଉଦ୍ୟୋଗ , ପ୍ରମୁଖ ଆୟୋଜକ ଭାବେ ଉତ୍ପାଦ ଆଧାରରେ , ଜିଓ ମ୍ୟାପିଂ , ଉତ୍ପାଦର ଉପଲବ୍ଧତା ଏବଂ ମେଗା ଫୁଡ୍ ପାର୍କ ମାଧ୍ୟମରେ ସାରା ବିଶ୍ୱକୁ ଆକର୍ଷକ ଦୃଷ୍ଟି ଭଙ୍ଗୀ ପ୍ରଦାନ କରିବ । ଏହି କାର୍ଯ୍ୟକ୍ରମରେ କୃଷି ଏବଂ କୃଷକ କଲ୍ୟାଣ ମନ୍ତ୍ରଣାଳୟ , ବାଣିଜ୍ୟ ଏବଂ ଉଦ୍ୟୋଗ ମନ୍ତ୍ରଣାଳୟ , ପର୍ଯ୍ୟଟନ ମନ୍ତ୍ରଣାଳୟ , ଉତ୍ତର ପୂର୍ବାଂଚଳ ରାଜ୍ୟ ବିକାଶ ମନ୍ତ୍ରଣାଳୟ , ବୈଦେଶିକ ବ୍ୟାପାର ମନ୍ତ୍ରଣାଳୟ ଏବଂ ବେସାମରିକ ବିମାନ ଚଳାଚଳ ମନ୍ତ୍ରଣାଳୟ ସହଯୋଗ କରୁଛନ୍ତି ।

    
    
    (Release ID: 1508223) Visitor Counter : 3