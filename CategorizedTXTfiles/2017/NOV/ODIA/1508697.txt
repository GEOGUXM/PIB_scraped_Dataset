      ପ୍ରତିରକ୍ଷା ମନ୍ତ୍ରଣାଳୟ

      ଦୂରଗାମୀ ସବସୋନିକ କ୍ରୁଜ କ୍ଷେପଣାସ୍ତ୍ର ‘ନିର୍ଭୟ’ର ସଫଳ ପରୀକ୍ଷଣ
      Posted On: 07 NOV 2017 8:31PM by PIB Bhubaneshwar


    ପ୍ରତିରକ୍ଷା ଗବେଷଣା ଓ ଉନ୍ନୟନ ପ୍ରତିଷ୍ଠାନ ( ଡିଆରଡିଓ ) ଆଜି ଆଉ ଏକ ସଫଳତା ହାସଲ କରିଛି । ଭାରତର ପ୍ରଥମ ସ୍ୱଦେଶୀ କୌଶଳରେ ନିର୍ମିତ ଓ ବିକଶିତ ଦ୍ରୂତ ଓ ଦୂରଗାମୀ ସବସୋନିକ କ୍ରୁଜ କ୍ଷେପଣାସ୍ତ୍ର -‘ ନିର୍ଭୟ ’ କୁ ସଫଳତାର ସହ ପରୀକ୍ଷଣ କରିଛି । ଏହାକୁ ବିବିଧ ଭିତ୍ତିଭୂମିରୁ ଉତକ୍ଷେପଣ କରାଯାଇ ପାରିବ । ଏହି କ୍ଷେପଣାସ୍ତ୍ରକୁ ଓଡିଶାର ଚାନ୍ଦିପୁର ସ୍ଥିତ ସମନ୍ୱିତ ପରୀକ୍ଷଣ କେନ୍ଦ୍ର ( ଆଇଟିଆର ) ରୁ ସଫଳତାର ସହ ପରୀକ୍ଷଣ କରାଯାଇଛି । 100 ମିଟର ଦ୍ରାଘିମାରୁ କମ ଏବଂ 00.7 ମାକରେ ଏହି କ୍ଷେପଣାସ୍ତ୍ର ଗତି କରିପାରିବ । ମୂଳରୁ ଶେଷ ପର୍ଯ୍ୟନ୍ତ ସମସ୍ତ ଲକ୍ଷ୍ୟ ଏବଂ ଉଦ୍ଦେଶ୍ୟକୁ ଏହି ପରୀକ୍ଷଣ ମାଧ୍ୟମରେ ପୂରଣ କରାଯାଇ ପାରିଛି ଏବଂ ଏହାଫଳରେ ଏଥିସହିତ ସଂପୃକ୍ତ ସମସ୍ତ ବୈଜ୍ଞାନିକଙ୍କ ଆତ୍ମବିଶ୍ୱାସ ବୃଦ୍ଧି ପାଇଛି ।


    ଆବଶ୍ୟକ କାର୍ଯ୍ୟଧାରା ଅନୁସାରେ ସମସ୍ତ ଜଟିଳ ପ୍ରକ୍ରିୟା ଯଥା ଲଞ୍ଚ ଫେଜ , ବୁଷ୍ଟର ଡ଼ିପ୍ଲୋଏମେଣ୍ଟ , ଇଞ୍ଜିନ ଷ୍ଟାର୍ଟ , ୱିଙ୍ଗ ଡିପ୍ଲୋଏମେଣ୍ଟ ଏବଂ ଅନ୍ୟାନ୍ୟ ପରିଚାଳନାଗତ ବ୍ୟବସ୍ଥା ମାଧ୍ୟମରେ ସ୍ୱୟଂଚାଳିତ ପଦ୍ଧତିରେ ଏହି କ୍ଷେପଣାସ୍ତ୍ରର ପରିଚାଳନା କରାଯାଇଥିଲା । ଏହି କ୍ଷେପଣାସ୍ତ୍ରକୁ ସ୍ୱଦେଶୀ ଜ୍ଞାନକୌଶଳରେ ନିର୍ମିତ ରିଙ୍ଗ ଲେଜର ଗାଇରୋସ୍କୋପ ( ଆରଏଲଜି ), ଏମଇଏମଏସ ଆଧାରିତ ଇନର୍ସିଆଲ ନାଭିଗେସନାଲ ସିଷ୍ଟମ ( ଆଇଏନଏସ ) ଏବଂ ଜିପିଏସ ପଦ୍ଧତି ମାଧ୍ୟମରେ ନିର୍ମାଣ କରାଯାଇଛି । ଗ୍ରାଉଣ୍ଡ ଆଧାରିତ ରାଡାର ମାଧ୍ୟମରେ କ୍ଷେପଣାସ୍ତ୍ରକୁ ଟ୍ରାକ କରାଯାଉଛି ଏବଂ ଏହାର ଅନ୍ୟାନ୍ୟ ବ୍ୟବସ୍ଥାକୁ ଡିଆରଡିଓ ଦ୍ୱାରା ପ୍ରସ୍ତୁତ ସ୍ୱଦେଶୀ ଜ୍ଞାନକୌଶଳ ମାଧ୍ୟମରେ ବିକଶିତ ପଦ୍ଧତି ଦ୍ୱାରା ପରିଚାଳିତ କରାଯାଉଛି ।


    ପ୍ରତିରକ୍ଷା ମନ୍ତ୍ରୀ ଶ୍ରୀମତି ନିର୍ମଳା ସୀତାରମଣ ଡିଆରଡିଓ ବୈଜ୍ଞାନିକମାନଙ୍କ ସଫଳତାକୁ ପ୍ରଶଂସା କରିବା ସହ ଏଥିନିମନ୍ତେ ସେମାନଙ୍କୁ ଅଭିନନ୍ଦନ ଜଣାଇଛନ୍ତି । ଏହି ସଫଳ ପରୀକ୍ଷଣ ଭାରତକୁ ଜଟିଳ ଜ୍ଞାନକୌଶଳ ବିଶିଷ୍ଟ ସବ - ସୋନିକ କ୍ରୁଜ ମିଶାଇଲ ଥିବା ରାଷ୍ଟ୍ରମାନଙ୍କ ତାଲିକାରେ ସାମିଲ କରିଛି ।


    ଡିଆରଡିଓ ଅଧ୍ୟକ୍ଷ ଏବଂ ପ୍ରତିରକ୍ଷା ବିଭାଗ ସଚିବ ( ଆର ଆଣ୍ଡ ଡି ) ଡଃ ଏସ ଖ୍ରୀଷ୍ଟୋଫର , ଡିଜି ( ଏରୋ ) ଡଃ ସିପି ରାମନାରାୟଣନ , ଏଡିଇ , ଆରସିଆଇ , ଆଇଟିଆର ଏବଂ ସିଇଏମଆଇଏଲଏସି ନିର୍ଦ୍ଦେଶକ ଏବଂ ଡିଆରଡିଓର ବରିଷ୍ଠ ବୈଜ୍ଞାନିକ ଏବଂ ସେନାର ଅନ୍ୟାନ୍ୟ ପ୍ରତିନିଧି ଏହି ପରୀକ୍ଷଣ ସମୟରେ ଉପସ୍ଥିତ ରହିବା ସହ ଏହି ସଫଳତା ପାଇଁ ଡିଆରଡିଓକୁ ଗର୍ବିତ କରିଥିବା ‘ ନିର୍ଭୟ ’ ଟିମକୁ ଅଭିନନ୍ଦନ ଜଣାଇଥିଲେ ।


    **********

    
    
    (Release ID: 1508697) Visitor Counter : 4