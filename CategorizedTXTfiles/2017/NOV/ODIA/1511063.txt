      ମହିଳା ଓ ଶିଶୁ କଲ୍ୟାଣ ମନ୍ତ୍ରଣାଳୟ

      ପଞ୍ଚାୟତିରାଜ ସଂସ୍ଥାର ନିର୍ବାଚିତ ମହିଳା ପ୍ରତିନିଧିଙ୍କ ପାଇଁ ବିସ୍ତୃତ ପ୍ରଶିକ୍ଷଣ କାର୍ଯ୍ୟକ୍ରମର ଶୁଭାରମ୍ଭ
      2018 ମାର୍ଚ୍ଚ ସୁଦ୍ଧା 20 ହଜାର ମହିଳା ପ୍ରତିନିଧିଙ୍କୁ ପ୍ରଶିକ୍ଷଣ ଲକ୍ଷ୍ୟ
      • ଦେଶରେ ପ୍ରଥମ ଥର ପାଇଁ ମହିଳା ପଞ୍ଚାୟତ ପ୍ରତିନିଧିଙ୍କୁ ପ୍ରଶିକ୍ଷଣ ପ୍ରଦାନ ପାଇଁ ନିଆଗଲା ପଦକ୍ଷେପ
      Posted On: 27 NOV 2017 8:17PM by PIB Bhubaneshwar


    ପଞ୍ଚାୟତିରାଜ ସଂସ୍ଥାର ନିର୍ବାଚିତ ମହିଳା ପ୍ରତିନିଧି ଓ ମାଷ୍ଟର ଟ୍ରେନରଙ୍କ ପାଇଁ ବିସ୍ତୃତ ପ୍ରଶିକ୍ଷଣ କାର୍ଯ୍ୟକ୍ରମକୁ କେନ୍ଦ୍ର ମହିଳା ଓ ଶିଶୁ ବିକାଶ ମନ୍ତ୍ରୀ ମେନକା ଗାନ୍ଧୀ ଆଜି ଦିଲ୍ଲୀରେ ଶୁଭାରମ୍ଭ କରିଛନ୍ତି । ଏହି ଦକ୍ଷତା ବୃଦ୍ଧି ପ୍ରଶିକ୍ଷଣ କାର୍ଯ୍ୟକ୍ରମ ମହିଳା ଓ ଶିଶୁ ବିକାଶ ମନ୍ତ୍ରଣାଳୟର ନ୍ୟାସନାଲ ଇନଷ୍ଟିଚ୍ୟୁଟ ଅଫ ପବ୍ଲିକ କୋ - ଅପରେସନ ଆଣ୍ଡ ଚାଇଲ୍ଡ ଡେଭଲପମେଣ୍ଟ ( ଏନ୍ଆଇପିସିସିଡି ) ଦ୍ୱାରା ଆୟୋଜିତ ହୋଇଛି । 2018 ମସିହା ମାର୍ଚ୍ଚ ମାସ ସୁଦ୍ଧା ଦେଶର ପ୍ରତ୍ୟେକ ଜିଲ୍ଲାରୁ ଅତି କମରେ 50 ଜଣ କରି ପ୍ରାୟ 20 ହଜାର ମହିଳା ପ୍ରତିନିଧିଙ୍କୁ ଏହି କାର୍ଯ୍ୟକ୍ରମରେ ପ୍ରଶିକ୍ଷଣ ପ୍ରଦାନ ପାଇଁ ଲକ୍ଷ୍ୟ ରଖାଯାଇଛି ।


    ଉଦଘାଟନୀ କାର୍ଯ୍ୟକ୍ରମରେ ପ୍ରତିନିଧିମାନଙ୍କୁ ଉଦବୋଧନ ଦେଇ ଶ୍ରୀମତୀ ଗାନ୍ଧୀ କହିଲେ ଯେ , ଦେଶରେ ପ୍ରଥମ ଥର ପାଇଁ ମହିଳା ପଞ୍ଚାୟତ ପ୍ରତିନିଧିମାନଙ୍କୁ ପ୍ରଶିକ୍ଷଣ ପ୍ରଦାନ ପାଇଁ ଏପରି ପଦକ୍ଷେପ ନିଆଯାଇଛି , ଯେଉଁମାନେ କି ପରେ ପଞ୍ଚାୟତଗୁଡ଼ିକୁ ପେସାଦାର ଭାବେ ପରିଚାଳନା କରିବାକୁ ସକ୍ଷମ ହେବେ । ଏହା ଦୁଃଖର କଥା ଯେ , ଅନେକ ମହିଳା ସରପଞ୍ଚ ତଥା ପଞ୍ଚାୟତ ପ୍ରତିନିଧି ନିଜେ ଆଗକୁ ଆସି ଦାୟିତ୍ୱ ନିର୍ବାହ କରିବା ପରିବର୍ତ୍ତେ ସ୍ୱାମୀମାନଙ୍କୁ ଆଗକୁ ଆସି କାମ କରିବାକୁ ସୁଯୋଗ ଦେଉଛନ୍ତି । ତେଣୁ କେବଳ ସେମାନେ ନାମକୁ ମାତ୍ର ‘ ସରପଞ୍ଚ ’ ଭାବେ ରହୁଛନ୍ତି ବୋଲି ଶ୍ରୀମତୀ ଗାନ୍ଧୀ କହିଥିଲେ ।


    ଦୁଇ ଲକ୍ଷ ମହିଳା ସରପଞ୍ଚଙ୍କୁ ପ୍ରଶିକ୍ଷଣ ଦେବା ଦ୍ୱାରା ନିମ୍ନଲିଖିତ ପରିବର୍ତ୍ତନ ଆସିବ ବୋଲି ସେ କହିଥିଲେ :


    - ଏହା ଆଦର୍ଶ ଗ୍ରାମ ନିର୍ମାଣରେ ସହାୟକ ହୋଇପାରିବ


    - ଏହା ମହିଳାମାନଙ୍କୁ ଭବିଷ୍ୟତରେ ରାଜନେତା ଭାବେ ଗଢ଼ି ତୋଳିବାରେ ସହାୟକ ହେବ


    ମହିଳାମାନଙ୍କ ସମସ୍ୟା ତଥା ଶିକ୍ଷା ଓ ଆର୍ଥିକ ବ୍ୟାପାରରେ କିଛିଟା ସାଧାରଣ ପ୍ରଯୁକ୍ତି ବିଦ୍ୟାର ପ୍ରୟୋଗ ପାଇଁ ଏହି କାର୍ଯ୍ୟକ୍ରମରେ ପ୍ରଶିକ୍ଷଣ ଦିଆଯିବ । ଯେଉଁ ମାଷ୍ଟର ଟ୍ରେନରମାନେ ସେମାନଙ୍କ ଅଂଚଳର ମହିଳା ପ୍ରତିନିଧିମାନଙ୍କୁ ସଶକ୍ତ କରିବାରେ ସଫଳ ହେବେ ସେମାନଙ୍କୁ ପୁରସ୍କୃତ କରାଯିବ । କେତେକ ରାଜ୍ୟ ସରପଞ୍ଚ ତଥା ପଞ୍ଚାୟତ ପ୍ରତିନିଧି ଭାବେ ନିର୍ବାଚିତ ହେବା ପାଇଁ କିଛି ସର୍ବନିମ୍ନ ଶିକ୍ଷାଗତ ଯୋଗ୍ୟତାକୁ ବାଧ୍ୟତାମୂଳକ କରିଥିବାରୁ ଶ୍ରୀମତୀ ଗାନ୍ଧୀ ପ୍ରଶଂସା କରିଥିଲେ ।


    ପ୍ରଶାସନିକ ବ୍ୟବସ୍ଥାରେ ସକ୍ରିୟ ଭାବେ ସାମିଲ ହେବାକୁ ହେଲେ ପଞ୍ଚାୟତ ସ୍ତରର ନିର୍ବାଚିତ ମହିଳା ପ୍ରତିନିଧିମାନଙ୍କ ପାଇଁ ଦକ୍ଷତା ବୃଦ୍ଧି ପ୍ରଶିକ୍ଷଣ ଅପରିହାର୍ଯ୍ୟ । ଏହାଦ୍ୱାରା ସେମାନଙ୍କଠାରୁ ଆଶା କରାଯାଉଥିବା ନେତୃତ୍ୱ ଦକ୍ଷତାର ପରିପ୍ରକାଶ ଘଟିବ ଏବଂ ସେମାନେ ଗ୍ରାମଗୁଡ଼ିକୁ ଉନ୍ନତିର ଦିଗରେ ଅଗ୍ରସର କରାଇପାରିବେ । ଆଜିର କାର୍ଯ୍ୟକ୍ରମରେ ପ୍ରାୟ 150 ଜଣ ମାଷ୍ଟର ଟ୍ରେନର ଏବଂ 450 ଜଣ ମହିଳା ପ୍ରତିନିଧି ଅଂଶ ଗ୍ରହଣ କରିଥିଲେ ।


    **********

    
    
    (Release ID: 1511063) Visitor Counter : 3