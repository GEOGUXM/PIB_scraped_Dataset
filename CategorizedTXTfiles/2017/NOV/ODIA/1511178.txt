      ଅର୍ଥ ମନ୍ତ୍ରଣାଳୟ

      ଜାତୀୟ ମୁନାଫା ନିରୋଧୀ ପ୍ରାଧିକରଣର ପ୍ରଥମ ଅଧ୍ୟକ୍ଷ ଭାବେ ବି.ଏନ ଶର୍ମା ଙ୍କୁ ନିଯୁକ୍ତି ଦେଲେ ସରକାର
      Posted On: 28 NOV 2017 9:04PM by PIB Bhubaneshwar


    ଜିଏସଟି ଅଧୀନରେ ଜାତୀୟ ମୁନାଫା ନିରୋଧୀ ପ୍ରାଧିକରଣର ଗଠନ ସହିତ ଏହାର ଅଧ୍ୟକ୍ଷ ଏବଂ ବୈଷୟିକ ସଦସ୍ୟମାନଙ୍କୁ ନିଯୁକ୍ତି ଦେବା ଲାଗି ଗତ ସପ୍ତାହରେ କେନ୍ଦ୍ର କ୍ୟାବିନେଟର ମଞ୍ଜୁରି ମିଳିଥିଲା । ଏହି ନିଷ୍ପତ୍ତିକୁ ତ୍ୱରିତ କାର୍ଯ୍ୟକାରୀ କରିବାକୁ ଯାଇ ଭାରତ ସରକାରଙ୍କ ପକ୍ଷରୁ ଜାତୀୟ ମୁନାଫା ନିରୋଧୀ ପ୍ରାଧିକରଣର ପ୍ରଥମ ଅଧ୍ୟକ୍ଷ ଭାବେ ବରିଷ୍ଠ ଭାରତୀୟ ପ୍ରଶାସନିକ ସେବା ଅଧିକାରୀ ବି.ଏନ ଶର୍ମାଙ୍କୁ ନିଯୁକ୍ତି ଦିଆଯାଇଛି । ତାଙ୍କୁ କେନ୍ଦ୍ର ସରକାରଙ୍କ ସଚିବସ୍ତରୀୟ ପାହ୍ୟା ମଧ୍ୟ ପ୍ରଦାନ କରାଯାଇଛି ।


    1985 ବ୍ୟାଚର ରାଜସ୍ଥାନ କ୍ୟାଡର ଆଇଏଏସ ଶ୍ରୀ ବିଏନ ଶର୍ମା ବର୍ତ୍ତମାନ ଅର୍ଥ ମନ୍ତ୍ରଣାଳୟ ଅଧୀନ ରାଜସ୍ୱ ବିଭାଗର ଅତିରିକ୍ତ ସଚିବ ଭାବେ କାର୍ଯ୍ୟରତ । ଜିଏସଟି ପ୍ରସ୍ତୁତି ଏବଂ ଏହାକୁ କାର୍ଯ୍ୟକାରୀ କରିବା ସହିତ ଶ୍ରୀ ଶର୍ମା ନିବିଡ଼ ଭାବେ ଜଡ଼ିତ ରହିଥିଲେ । ସେ ମଧ୍ୟ ପୂର୍ବରୁ ରାଜସ୍ଥାନ ସରକାରଙ୍କ ବାଣିଜ୍ୟ କର ବିଭାଗ ଏବଂ ଶକ୍ତି ବିଭାଗର ଅତିରିକ୍ତ ସଚିବ ଭାବେ ଦାୟିତ୍ୱ ତୁଲାଇସାରିଛନ୍ତି । ସାମଗ୍ରୀକ ଜାତୀୟ ସ୍ୱାର୍ଥକୁ ଦୃଷ୍ଟିରେ ରଖି “ ଭଲ ଓ ସରଳ ଟିକସ ” ଭାବେ ପରିଚିତ ଜିଏସଟି ପ୍ରତି ଉପଭୋକ୍ତାଙ୍କ ଆତ୍ମବିଶ୍ୱାସ ବୃଦ୍ଧି ନିମନ୍ତେ ଶ୍ରୀ ଶର୍ମା ପ୍ରଥମ ଅଧ୍ୟକ୍ଷ ଭାବେ ପ୍ରାଧିକରଣକୁ ଦିଶାନିର୍ଦ୍ଦେଶ ଦେବେ ବୋଲି ଆଶା କରାଯାଉଛି ।


    ପ୍ରାଧିକରଣର ବୈଷୟିକ ସଦସ୍ୟ ଭାବେ ଯୁଗ୍ମ ସଚିବ ପାହ୍ୟାର ଆଉ 4 ଜଣ ବରିଷ୍ଠ ଅଧିକାରୀମାନଙ୍କୁ ମଧ୍ୟ ନିଯୁକ୍ତି ଦିଆଯାଇଛି । ସେମାନେ ଶ୍ରୀ ବିଏନ ଶର୍ମାଙ୍କୁ ସହାୟତା ଯୋଗାଇଦେବେ । ଏହି ଅଧିକାରୀମାନେ ହେଲେ ହିମାଚଳ ପ୍ରଦେଶ ଟିକସ ଟ୍ରିବ୍ୟୁନାଲର ଅଧ୍ୟକ୍ଷ ଶ୍ରୀ ଜେସି ଚୌହାନ , କୋଲକାତା ପ୍ରମୁଖ ଜିଏସଟି କମିଶନର ଶ୍ରୀ ବିଜୟ କୁମାର , ମିରଟର ପ୍ରମୁଖ ଜିଏସଟି କମିଶନର ସିଏଲ ମାହାର ଏବଂ ଚେନ୍ନାଇ ସିଷ୍ଟମ୍ସ ଏଡିଜି ଆର ଭାଗ୍ୟଦେବୀ ।


    କ୍ୟାବିନେଟ ସଚିବ ଶ୍ରୀ ପିକେ ସିହ୍ନାଙ୍କ ଅଧ୍ୟକ୍ଷତାରେ ଗଠିତ ଉଚ୍ଚସ୍ତରୀୟ ଚୟନ କମିଟିର ସୁପାରିସ କ୍ରମେ ପ୍ରାଧିକରଣର ଅଧ୍ୟକ୍ଷ ଶ୍ରୀ ବିଏନ ଶର୍ମା ଏବଂ ବୈଷୟିକ ସଦସ୍ୟ ଭାବେ ଅନ୍ୟ ଅଧିକାରୀଙ୍କ ନିଯୁକ୍ତି ନିଦେ୍ର୍ଦଶନାମା ଜାରି କରାଯାଇଛି । ଏହି ଉଚ୍ଚସ୍ତରୀୟ ଚୟନ କମିଟିରେ ସଦସ୍ୟ ଭାବେ ରାଜସ୍ୱ ସଚିବ , ସିବିଇସି ଅଧ୍ୟକ୍ଷ ଏବଂ ମହରାଷ୍ଟ୍ର ଓ ତାମିଲନାଡ଼ୁର ମୁଖ୍ୟ ଶାସନ ସଚିବ ସଦସ୍ୟ ରହିଥିଲେ ।


    ପ୍ରାଧିକରଣର କାର୍ଯ୍ୟକାଳ 2 ବର୍ଷ ପର୍ଯ୍ୟନ୍ତ ଧାର୍ଯ୍ୟ କରାଯାଇଛି । ଶ୍ରୀ ବିଏନ ଶର୍ମା ଦାୟିତ୍ୱ ଗ୍ରହଣ କରିବା ପରଠାରୁ କାର୍ଯ୍ୟକାଳର ଅବଧି ଆରମ୍ଭ ହେବ ।


    ନିର୍ଦ୍ଦିଷ୍ଟ ବସ୍ତୁ ଏବଂ ସାମଗ୍ରୀ ଉପରେ ଜିଏସଟି ହାର ହ୍ରାସ ଅନୁରୂପ କମ ଦର ଏବଂ ଇନପୁଟ ଟ୍ୟାକ୍ସ କ୍ରେଡିଟର ଲାଭ ଉପଭୋକ୍ତାଙ୍କ ନିକଟରେ ପହଁଚାଇବା ସୁନିଶ୍ଚିତ କରିବା ଲାଗି ପ୍ରାଧିକରଣକୁ କ୍ଷମତା ପ୍ରଦାନ କରାଯାଇଛି । ଅଧ୍ୟକ୍ଷ ଏବଂ ବୈଷୟିକ ସଦସ୍ୟମାନଙ୍କୁ ନିଯୁକ୍ତି ଦିଆଯାଇସାରିଥିବାରୁ ପ୍ରାଧିକରଣ ଏବେ ଠାରୁ ସଚଳ ହୋଇସାରିଛି । ଫଳରେ ଜିଏସଟି ଜରିଆରେ ବସ୍ତୁ ଏବଂ ସେବା ମୂଲ୍ୟରେ ହ୍ରାସ ସହିତ ଉପଭୋକ୍ତାଙ୍କ ପ୍ରତି ସରକାରଙ୍କ ପ୍ରତିବଦ୍ଧତା ସୁନିଶ୍ଚିତ ହୋଇପାରିବ ।


    ଏଠାରେ ସୂଚନାଯୋଗ୍ୟ ଯେ ଜିଏସଟି ପରିଷଦର ପ୍ରାୟ ପ୍ରତ୍ୟେକ ବୈଠକରେ ବ୍ୟାପକ ବସ୍ତୁ ଏବଂ ସେବା ଉପରେ ଜିଏସଟି ଦରକୁ ତର୍କସଂଗତ କରିବା ଏବଂ ହ୍ରାସ କରିବା ଉପରେ ଗୁରୁତ୍ୱାରୋପ କରାଯାଇଥିଲା । ଶେଷଥର ପାଇଁ 14 ନଭେମ୍ବର , 2017 ମଧ୍ୟରାତ୍ରୀରେ ହୋଇଥିବା ହ୍ରାସ ଗୁରୁତ୍ୱପୂର୍ଣ୍ଣ ଥିଲା । ଏଥିରେ 178ଟି ଉତ୍ପାଦକୁ ଶୀର୍ଷ ଜିଏସଟି ହାର 28 % ବ୍ରାକେଟରୁ ଖସାଇ ଆଣି 18 % ମଧ୍ୟରେ ରଖାଯାଇଥିଲା । ବର୍ତ୍ତମାନ ମାତ୍ର 50ଟି ଉତ୍ପାଦ ଉପରେ 28 % ଜିଏସଟି ଲାଗୁ ହେଉଛି । ସେହିପରି ବହୁସଂଖ୍ୟକ ଉତ୍ପାଦ ଉପରୁ ଜିଏସଟି ହାର 18 % ରୁ କମାଇ 12 % କରିଦିଆଯାଇଛି । ଏହାଛଡ଼ା କେତେକ ଉତ୍ପାଦକୁ ସମ୍ପୂର୍ଣ୍ଣ ଜିଏସଟି ମୁକ୍ତ କରାଯାଇଛି ।


    ଏହି ପ୍ରାଧିକରଣ ସହିତ “ ମୁନାଫା ନିରୋଧୀ ” ପଦକ୍ଷେପର ପ୍ରଭାବୀ କାର୍ଯ୍ୟାନ୍ୱୟନ ନିମନ୍ତେ ଜିଏସଟି ଆଇନରେ ଅନୁଷ୍ଠାନଗତ ବ୍ୟବସ୍ଥା ବିକଶିତ କରାଯାଇଛି । ଏଥିରେ ଏକ ଷ୍ଟାଣ୍ଡିଂ କମିଟି , ରାଜ୍ୟସ୍ତରୀୟ ସ୍କ୍ରିନିଂ କମିଟି ଏବଂ କେନ୍ଦ୍ରୀୟ ଉତ୍ପାଦ ଓ ସୀମା ଶୁଳ୍କ ବୋର୍ଡର ସୁରକ୍ଷା ମହାନିର୍ଦ୍ଦେଶକଙ୍କୁ ମଧ୍ୟ କ୍ଷମତା ପ୍ରଦାନ କରାଯାଇଛି ।


    ଯେଉଁ ଉପଭୋକ୍ତାମାନେ ଜିଏସଟି ହାର ହ୍ରାସ ଅନୁରୂପ ଦର ହ୍ରାସର ଲାଭରୁ ବଂଚିତ ଅଛନ୍ତି ସେମାନେ ରାଜ୍ୟସ୍ତରୀୟ ସ୍କ୍ରିନିଂ କମିଟି ନିକଟରେ ଆବେଦନ କରିପାରିବେ । ଆବେଦନର ପ୍ରାରମ୍ଭିକ ଅନୁଧ୍ୟାନ ପରେ ଏହାକୁ କେନ୍ଦ୍ରୀୟ ଷ୍ଟାଣ୍ଡିଂ କମିଟି ନିକଟକୁ ପଠାଯିବ । ଏହାପରେ ଷ୍ଟାଣ୍ଡିଂ କମିଟି ଅଭିଯୋଗର ସବିଶେଷ ତଦନ୍ତ ଲାଗି ସିବିଇସି ସୁରକ୍ଷା ମହାନିର୍ଦ୍ଦେଶକଙ୍କୁ ତଦନ୍ତ ପାଇଁ ନିର୍ଦ୍ଦେଶ ଦେବେ । ସୁରକ୍ଷା ମହାନିର୍ଦ୍ଦେଶକ ତଦନ୍ତ ରିପୋର୍ଟ ପ୍ରାଧିକରଣଙ୍କୁ ପ୍ରଦାନ କରିବେ । ସ୍ଥାନୀୟ ଅଭିଯୋଗ ସଂକ୍ରାନ୍ତୀୟ ମାମଲାଗୁଡ଼ିକୁ ସ୍କ୍ରିନିଂ କମିଟି ଅନୁଧ୍ୟାନ କରିବେ । ଷ୍ଟାଣ୍ଡିଂ କମିଟି ସର୍ବଭାରତୀୟସ୍ତରରେ ପ୍ରଭାବ ପକାଉଥିବା ମାମଲାଗୁଡ଼ିକର ସାଧାରଣ ତଦନ୍ତ କରିବେ ।


    ମୁନାଫା ନିରୋଧୀ ପଦକ୍ଷେପ ନେବା ଲାଗି ଯୌକ୍ତିକତା ଥିବା ସମ୍ପର୍କରେ ପ୍ରାଧିକରଣ ଅନୁଭବ କରିବା ପରେ ସମ୍ପୃକ୍ତ ବ୍ୟବସାୟୀଙ୍କୁ ଦର ହ୍ରାସ କିମ୍ବା ବସ୍ତୁ ଓ ସେବା ଉପରେ ଅହେତୁକ ଲାଭକୁ 18 % ସୁଧ ହାରରେ ଉପଭୋକ୍ତାଙ୍କୁ ଫେରାଇବା ଲାଗି ନିର୍ଦ୍ଦେଶ ଦେବେ । ଅହେତୁକ ଲାଭ ଉପଭୋକ୍ତାଙ୍କ ନିକଟରେ ପହଁଚାଇବା ସମ୍ଭବ ନହେଲେ ଉପଭୋକ୍ତା କଲ୍ୟାଣ ପାଣ୍ଠିରେ ଅର୍ଥ ଜମା କରିବା ପାଇଁ ନିର୍ଦ୍ଦେଶ ଦିଆଯିବ । ଖିଲାପୀ ବ୍ୟବସାୟିକ ସଂସ୍ଥା ବିରୋଧରେ ଜରିମାନା ଲାଗୁ କରିବା ଏବଂ ଏପରିକି ଜିଏସଟି ପଞ୍ଜୀକରଣ ବାତିଲ କରିବାର କ୍ଷମତା ମଧ୍ୟ ପ୍ରାଧିକରଣକୁ ପ୍ରଦାନ କରାଯାଇଛି ।


    ଏହି ପ୍ରାଧିକରଣ ଜୀବନ ଭାରତୀ ବିଲ୍ଡିଂ , କନ୍ନଟ ପ୍ଲେସ , ନୂଆଦିଲ୍ଲୀ ଠାରେ କାର୍ଯ୍ୟ କରିବ । ପ୍ରାଧିକରଣ ପାଇଁ ସଚିବାଳୟ ଭାବେ କାର୍ଯ୍ୟ କରିବେ :


    Directorate General of Safeguards,


    2nd Floor, Bhai Veer Singh Sahitya Sadan,


    Bhai Veer Singh Marg, Gole Market,


    New Delhi: 110001.


    Email: anti-profiteering@gov.in


    Tel.: 011-23741537


    **********

    
    
    (Release ID: 1511178) Visitor Counter : 3