      ରାଷ୍ଟ୍ରପତିଙ୍କ ସଚିବାଳୟ

      ଛତିଶଗଡ ରାଜ୍ୟୋତ୍ସବରେ ରାଷ୍ଟ୍ରପତିଙ୍କ ଉଦବୋଧନ
      Posted On: 05 NOV 2017 8:21PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମନାଥ କୋବିନ୍ଦ ଆଜି ( ନଭେମ୍ବର 5 , 2017 ) ନୟା ରାୟପୁରଠାରେ ଆୟୋଜିତ ଛତିଶଗଡ ରାଜ୍ୟୋତ୍ସବରେ ଉଦବୋଧନ ଦେଇଛନ୍ତି । ଏହି ଅବସରରେ ଛତିଶଗଡ ରାଜ୍ୟ ଗଠନର 17 ତମ ବାର୍ଷିକୀ ଅବସରରେ ରାଜ୍ୟବାସୀଙ୍କୁ ଅଭିନନ୍ଦନ ଜଣାଇଛନ୍ତି । ରାଷ୍ଟ୍ରପତି କହିଲେ ଯେ , ଛତିଶଗଡରେ ବିକାଶର ସମ୍ଭାବନା ରହିଛି । ଜଙ୍ଗଲ , ନଦୀ , ଖଣିଜ ସଂପଦ ଏବଂ ପର୍ଯ୍ୟାପ୍ତ ପ୍ରାକୃତିକ ସଂପଦ ହେଉଛି ରାଜ୍ୟର ସାଧନ । ତେବେ ସବୁଠାରୁ ବଡ ସଂପଦ ହେଉଛି ଛତିଶଗଡବାସୀଙ୍କ ସାଧୁତା ଓ ବନ୍ଧୁତ୍ୱପୂର୍ଣ୍ଣ ମନୋଭାବ । ଜନ କଲ୍ୟାଣ ସାଧନ ଓ ବିକାଶ ଦିଗରେ ଛତିଶଗଡ ଅନେକ କିଛି ହାସଲ କରିଛି । ଦେଶବାସୀ ଏହାକୁ ଭୁରିଭୁରି ପ୍ରଶଂସା କରୁଛନ୍ତି ଏବଂ ଅନ୍ୟ ରାଜ୍ୟମାନେ ସେଥିରୁ ଢେର କିଛି ଶିକ୍ଷାଲାଭ କରିଛନ୍ତି । “ ଖାଦ୍ୟ ଓ ପୁଷ୍ଟି ନିରାପତ୍ତା ଆଇନ ’’ ପ୍ରଣୟନ କରିବାରେ ଛତିଶଗଡ ଦେଶର ପ୍ରଥମ ରାଜ୍ୟ ବୋଲି ରାଷ୍ଟ୍ରପତି ଉଲ୍ଲେଖ କରିଥିଲେ ।


    ରାଷ୍ଟ୍ରପତି କହିଲେ ଯେ , ମୁଖ୍ୟମନ୍ତ୍ରୀ ଡକ୍ଟର ରମଣ ସିଂହଙ୍କ ନେତୃତ୍ୱରେ ତଫସିଲଭୁକ୍ତ ଜାତି , ଜନଜାତି , ଅବହେଳିତ ଲୋକ , କୃଷକ , ମହିଳା , ଯୁବଗୋଷ୍ଠୀ ତଥା ସମାଜର ଅନ୍ୟ ବର୍ଗଙ୍କ ଉନ୍ନତି କଳ୍ପେ ଢେର ବିକାଶମୂଳକ କାର୍ଯ୍ୟ ସଂପନ୍ନ ହୋଇଛି । ସେଥିପାଇଁ ସେ ଛତିଶଗଡ , ରାଜ୍ୟ ପ୍ରଶାସନକୁ ଅଭିନନ୍ଦନ ଜଣାଇଥିଲେ । ଛତିଶଗଡର ବିକାଶ ଦେଶର ଅନ୍ୟ ରାଜ୍ୟମାନଙ୍କ ପାଇଁ ଅନୁକରଣୀୟ ଉଦାହରଣ ହୋଇପାରିବ । ଇତି ପୂର୍ବରୂ , ରାଷ୍ଟ୍ରପତି ରାୟପୁରଠାରେ ସହୀଦ ସ୍ମାରକ ସ୍ଥଳଠାରେ ସହୀଦମାନଙ୍କ ପ୍ରତି ଶ୍ରଦ୍ଧାସୁମନ ଅର୍ପଣ କରିଥିଲେ । ଆସନ୍ତାକାଲି ସେ ଗୁରୁ ଘାସିଦାସ ଜୈତଖାମ ପରିଦର୍ଶନ କରିବା ସହ ଗିରୋଧପୁରୀଠାରେ ଏକ ସାମୁଦାୟିକ ଭବନର ଭୂମି ପୂଜନ କାର୍ଯ୍ୟକ୍ରମରେ ଯୋଗ ଦେବେ ।


    ***********

    
    
    (Release ID: 1508691) Visitor Counter : 4