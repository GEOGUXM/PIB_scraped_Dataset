      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ରୁଷ ଭାରତର ସବୁଠାରୁ ବିଶ୍ୱସନୀୟ ବନ୍ଧୁ: ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ
      Posted On: 29 NOV 2017 4:48PM by PIB Bhubaneshwar


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ଗତକାଲି ମସ୍କୋରେ ପ୍ରବାସୀ ଭାରତୀୟମାନଙ୍କୁ ଭେଟି ଆଲୋଚନା କରିଥିଲେ । ସେମାନଙ୍କୁ ଉଦବୋଧନ ଦେଇ ଶ୍ରୀ ସିଂହ ରୁଷ ଗସ୍ତ ଏବଂ ସେଠାକାର ନେତାମାନଙ୍କ ସହ ହୋଇଥିବା ଆଲୋଚନା ନେଇ ସନ୍ତୋଷ ପ୍ରକାଶ କରିଥିଲେ । ନିରାପତ୍ତାକୁ ସୁଦୃଢ଼ କରିବା , ଆତଙ୍କବାଦ , ନିଶାଦ୍ରବ୍ୟର ଚୋରା ଚାଲାଣ , ମୌଳବାଦୀ , ଜାଲନୋଟ କାରବାର ବିରୋଧରେ ଲଢ଼େଇ ଏବଂ ବିଶେଷଜ୍ଞମାନଙ୍କ ପ୍ରଶିକ୍ଷଣ ନେଇ ସୂଚନା ଆଦାନ ପ୍ରଦାନ ପ୍ରସଙ୍ଗରେ ଦୁଇ ଦେଶ ମଧ୍ୟରେ ସହଯୋଗ ନେଇ ଆଲୋଚନା ଫଳପ୍ରଦ ହୋଇଥିବା ସେ କହିଥିଲେ ।


    ଶ୍ରୀ ସିଂ ଭାରତ ଓ ରୁଷ ମଧ୍ୟରେ ଥିବା ଦୀର୍ଘ ବର୍ଷର ସମ୍ପର୍କକୁ ଉଲ୍ଲେଖ କରି ରୁଷକୁ ସବୁଠାରୁ ବିଶ୍ୱସନୀୟ ବନ୍ଧୁ ଭାବେ ଅଭିହିତ କରିଥିଲେ । ରୁଷରେ ଥିବା ପ୍ରତ୍ୟେକ ପ୍ରବାସୀ ଭାରତୀୟଙ୍କ କାର୍ଯ୍ୟକୁ ସେ ପ୍ରଶଂସା କରିବା ସହ ସେମାନେ ରୁଷରେ ଭାରତର ସାଂସ୍କୃତିକ ରାଷ୍ଟ୍ରଦୂତ ବୋଲି କହିଥିଲେ । ସେ କହିଥିଲେ ଯେ , ଭୌଗୋଳିକ ଭାବେ ଭାରତ ଓ ରୁଷର ଦୂରତ୍ୱ ଅଧିକ ହୋଇଥାଇପାରେ ମାତ୍ର ଭାବାବେଗରେ ଏହା ଅତ୍ୟନ୍ତ ନିକଟତର ।


    ସ୍ୱରାଷ୍ଟ୍ର ମନ୍ତ୍ରୀ ଆତଙ୍କବାଦକୁ ନିୟନ୍ତ୍ରଣ କରିବାରେ ଭାରତର ପଦକ୍ଷେପ ଏବଂ ବିଭିନ୍ନ ଉତ୍ତେଜନାମୂଳକ ସ୍ଥିତିରେ ଭାରତୀୟ ସେନାର ପ୍ରଶଂସନୀୟ କାର୍ଯ୍ୟଧାରାକୁ ଉଲ୍ଲେଖ କରିଥିଲେ । ଆତଙ୍କବାଦ ଏବଂ ମୌଳବାଦୀ ଚିନ୍ତାଧାରା ବର୍ତ୍ତମାନ ସ୍ଥିତିରେ ବିଶ୍ୱ ପାଇଁ ସବୁଠାରୁ ଦୁଇଟି ବଡ଼ ବିପଦ ବୋଲି ସେ କହିଥିଲେ ।


    ଭାରତ ସରକାର ଦ୍ରୁତ ଅର୍ଥନୈତିକ ଅଭିବୃଦ୍ଧି ପାଇଁ ଗ୍ରହଣ କରିଥିବା ବିଭିନ୍ନ ଜନକଲ୍ୟାଣମୂଳକ ଯୋଜନା : ଜନଧନ ଯୋଜନା , ମେକ୍ ଇନ୍ ଇଣ୍ଡିଆ , ଆଧାର ଇତ୍ୟାଦି ବାବଦରେ ସ୍ୱରାଷ୍ଟ୍ର ମନ୍ତ୍ରୀ ପ୍ରବାସୀ ଭାରତୀୟମାନଙ୍କୁ ଅବଗତ କରାଇଥିଲେ । ବିଶ୍ୱରେ ଏକ ପ୍ରମୁଖ ଅର୍ଥନୈତିକ ଶକ୍ତି ଭାବେ ଭାରତ ଉଭା ହେବାକୁ ଯାଉଛି ବୋଲି ସେ କହିଥିଲେ । ଭାରତୀୟ ସଂସ୍କୃତିର ମୂଳ ଆଧାର ‘ ବସୁଧୈବ କୁଟୁମ୍ବକମ୍ ’ ସମଗ୍ର ବିଶ୍ୱକୁ ଏକ ପରିବାର ଭାବେ ପ୍ରମାଣିତ କରୁଛି ବୋଲି ସେ କହିଥିଲେ । ବିଗତ ତିନି ବର୍ଷରେ ଭାରତ ସରକାର କିପରି ବିଭିନ୍ନ କ୍ଷେତ୍ରରେ ବିକାଶର ରାସ୍ତା ଆପଣେଇ ଲୋକଙ୍କ ଭରସା ଜିତି ପାରିଛନ୍ତି ତାହା ଶ୍ରୀ ସିଂହ କହିଥିଲେ ।


    *************

    
    
    (Release ID: 1511240) Visitor Counter : 4