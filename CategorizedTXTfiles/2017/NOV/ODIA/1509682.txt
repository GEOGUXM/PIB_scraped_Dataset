      ରାଷ୍ଟ୍ରପତିଙ୍କ ସଚିବାଳୟ

      ରାଷ୍ଟ୍ରପତିଙ୍କ ଦ୍ୱାରା ଜାତୀୟ ଶିଶୁ ପୁରସ୍କାର ପ୍ରଦାନ
      Posted On: 14 NOV 2017 7:21PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଆଜି ( ନଭେମ୍ବର 14 , 2017 ) ଶିଶୁ ଦିବସ ଅବସରରେ ରାଷ୍ଟ୍ରପତି ଭବନଠାରେ ଆୟୋଜିତ ଏକ ସ୍ୱତନ୍ତ୍ର ଉତ୍ସବରେ ଦେଶର ବିଭିନ୍ନ ରାଜ୍ୟର ଶିଶୁମାନଙ୍କୁ ଜାତୀୟ ଶିଶୁ ପୁରସ୍କାର ପ୍ରଦାନ କରିଛନ୍ତି ।


    ଜାତୀୟ ଶିଶୁ ପୁରସ୍କାର ମଧ୍ୟରେ ଉଲ୍ଲେଖନୀୟ ଅବଦାନ ଓ ସଫଳତା ହାସଲ ନିମନ୍ତେ ପ୍ରଦାନ କରାଯାଉଥିବା ଜାତୀୟ ଶିଶୁ ପୁରସ୍କାର ସାମିଲ । ଅଭିନବତ୍ୱ , ଶିକ୍ଷା କ୍ଷେତ୍ରରେ ଉଲ୍ଲେଖନୀୟ ସଫଳତା କଳା , ସଂସ୍କୃତି , ସାମାଜିକ ସେବା ଓ ସଂଗୀତ ଆଦି କ୍ଷେତ୍ରରେ ଶିଶୁମାନଙ୍କ ଅସାଧାରଣ ପ୍ରତିଭା ପ୍ରଦର୍ଶନକୁ ସ୍ୱୀକୃତି ପ୍ରଦାନ ପୂର୍ବକ ପ୍ରତିବର୍ଷ ଏହି ପୁରସ୍କାର ପ୍ରଦାନ କରାଯାଇଥାଏ । ସେହିଭଳି ଶିଶୁମାନଙ୍କ କଲ୍ୟାଣ ସକାଶେ କାର୍ଯ୍ୟ କରୁଥିବା ବିଭିନ୍ନ ଅନୁଷ୍ଠାନ ଓ ସଂସ୍ଥା ତଥା ବ୍ୟକ୍ତିବିଶେଷଙ୍କୁ ସେମାନଙ୍କର ଉଲ୍ଲେଖନୀୟ କାର୍ଯ୍ୟ ନିମନ୍ତେ ଜାତୀୟ ପୁରସ୍କାର ପ୍ରଦାନ କରାଯାଇଥାଏ । ବ୍ୟକ୍ତିବିଶେଷଙ୍କୁ ଶିଶୁବିକାଶ ଓ କଲ୍ୟାଣ ନିମନ୍ତେ ରାଜୀବ ଗାନ୍ଧୀ ମାନବ ସେବା ପୁରସ୍କାର ପ୍ରଦାନ କରାଯାଇଆସୁଛି ।


    ଶିଶୁ ଦିବସ ଅବସରରେ ମହିଳା ଓ ଶିଶୁ ବିକାଶ ମନ୍ତ୍ରଣାଳୟକୁ ଏହି ଅବସରରେ ଏକ ବାର୍ତ୍ତା ଦେଇ ରାଷ୍ଟ୍ରପତି କହିଛନ୍ତି ଯେ ଶିଶୁମାନେ ଦେଶର ଭବିଷ୍ୟତ । ସେମାନଙ୍କର କଲ୍ୟାଣ ସକାଶେ ଆମେ ସବୁପ୍ରକାର ପ୍ରୟାସ କରିବା ଉଚିତ । ଶିଶୁମାନେ ଦେଶରେ ଯେଭଳି ଏକ ନିରାପଦ ତଥା ଆନନ୍ଦମୟ ଶୈଶବ ଉପଭୋଗର ସୁଯୋଗ ପାଆନ୍ତି ତାହା ସୁନିଶ୍ଚିତ କରିବା ଲାଗି ସମସ୍ତ ପ୍ରକାର ପ୍ରୟାସ କରାଯିବା ଉଚିତ । ପ୍ରତ୍ୟେକ ଶିଶୁ ଗୋଟିଏ ଗୋଟିଏ ଫୁଲ କଢ଼ି ସଦୃଶ ଏବଂ ସେମାନେ ପ୍ରସ୍ଫୁଟିତ ହେବାକୁ ଅପେକ୍ଷାରତ । ତେଣୁ ଶିଶୁମାନଙ୍କୁ ପୁରସ୍କୃତ କରି ଆମେ ସେମାନଙ୍କ ପ୍ରତିଭା ଓ ସାମର୍ଥ୍ୟକୁ ସ୍ୱୀକୃତି ଓ ସମ୍ମାନ ପ୍ରଦର୍ଶନ କରିବା ରାଷ୍ଟ୍ରଗଠନର ଏକ କାର୍ଯ୍ୟକ୍ରମ ବୋଲି ଆମେମାନେ ଭାବିବା ଉଚିତ । ଶିଶୁମାନଙ୍କ କଲ୍ୟାଣ ନିମନ୍ତେ କାର୍ଯ୍ୟରତ ବ୍ୟକ୍ତିବିଶେଷ ଓ ଅନୁଷ୍ଠାନମାନଙ୍କୁ ସ୍ୱୀକୃତି ପ୍ରଦାନ କରାଯିବା ମଧ୍ୟ ଏକ ମହାନ କାର୍ଯ୍ୟ ବୋଲି ରାଷ୍ଟ୍ରପତି କହିଛନ୍ତି ।


    ପରେ ରାଷ୍ଟ୍ରପତି ଶ୍ରୀ କୋବିନ୍ଦ ରାଷ୍ଟ୍ରପତି ଭବନରେ ବିଭିନ୍ନ ବିଦ୍ୟାଳୟ ଓ ଅନୁଷ୍ଠାନରୁ ଆସିଥିବା ଛାତ୍ରଛାତ୍ରୀ ଏବଂ ଶିଶୁମାନଙ୍କ ସହ ଶିଶୁ ଦିବସ ପାଳନ କରିଥିଲେ ।


    **********


    

    
    (Release ID: 1509682) Visitor Counter : 3