      ଶକ୍ତି ମନ୍ତ୍ରଣାଳୟ

      ଆଇଇଏ ମନ୍ତ୍ରୀସ୍ତରୀୟ ବୈଠକ ପାଇଁ ଶକ୍ତି ରାଷ୍ଟ୍ରମନ୍ତ୍ରୀ ଆରକେ ସିଂଙ୍କ ପ୍ୟାରିସ ଯାତ୍ରା
      Posted On: 08 NOV 2017 6:44PM by PIB Bhubaneshwar


    କେନ୍ଦ୍ର ଶକ୍ତି ଓ ନୂତନ ଏବଂ ଅକ୍ଷୟ ଶକ୍ତି ( ସ୍ୱାଧୀନ ) ରାଷ୍ଟ୍ରମନ୍ତ୍ରୀ ଶ୍ରୀ ରାଜ କୁମାର ସିଂଙ୍କ ନେତୃତ୍ୱରେ ଏକ ପ୍ରତିନିଧି ଦଳ ପ୍ୟାରିସଠାରେ ଅନୁଷ୍ଠିତ ଆନ୍ତର୍ଜାତିକ ଶକ୍ତି ଏଜେନ୍ସି ( IEA ) ମନ୍ତ୍ରୀସ୍ତରୀୟ ବୈଠକରେ ଭାଗ ନେବାକୁ ଯାତ୍ରା କରିଛନ୍ତି । ଏଠାରେ ଅନୁଷ୍ଠିତ ସ୍ୱଚ୍ଛ ଉର୍ଜା ରୂପାନ୍ତରଣ ଅଧିବେଶନରେ ମନ୍ତ୍ରୀ ସ୍ୱଚ୍ଛ ଉର୍ଜାର ଆବଶ୍ୟକତା ଉପରେ ଗୁରୁତ୍ୱାରୋପ କରିବା ସହ ଭାରତ 175GW ଅକ୍ଷୟ ଉର୍ଜା ଲକ୍ଷ୍ୟ ହାସଲ ନେଇ ପ୍ରତିବଦ୍ଧ ବୋଲି ନିଶ୍ଚିତ କରିଛନ୍ତି ।


    ଏହି ବୈଠକରେ ଭାରତ ଆଇଇଏ ଏବଂ ଏହାର ଅନ୍ୟାନ୍ୟ ପ୍ରମୁଖ ସଦସ୍ୟମାନଙ୍କ ସହିତ ଏକ ଯୁଗ୍ମ କାର୍ଯ୍ୟକ୍ରମ ଲାଗି ଚୁକ୍ତି ସ୍ୱାକ୍ଷର କରିଛି । ଏହି ସଦସ୍ୟମାନେ ହେଲେ ବ୍ରାଜିଲ , ଚିଲି , ଇଣ୍ଡୋନେସିଆ ଏବଂ ଥାଇଲାଣ୍ଡ । ଏହି ବୈଠକରେ ଶକ୍ତି ସୁରକ୍ଷା , ସ୍ୱଚ୍ଛ ଉର୍ଜା ବୈଷୟିକ ଜ୍ଞାନକୌଶଳ , ଡିଜିଟାଲାଇଜେସନ ଏବଂ ପୁଞ୍ଜିନିବେଶ ଲାଗି ସରକାର ଏବଂ ଶିଳ୍ପାନୁଷ୍ଠାନମାନଙ୍କ ମଧ୍ୟରେ ଆଲୋଚନା ନେଇ ବିଶେଷ ଧ୍ୟାନ ଦିଆଯାଇଥିଲା । ଏହାଫଳରେ ଭବିଷ୍ୟତରେ ଶକ୍ତି କ୍ଷେତ୍ରରେ ସାମର୍ଥ୍ୟ ବୃଦ୍ଧି ହେବା ସହ ଅଧିକ ସୁଯୋଗ ସୃଷ୍ଟି ହୋଇପାରିବ ।


    ଏହି ଅବସରରେ ଶ୍ରୀ ସିଂ ଫ୍ରାନ୍ସର ପରିବେଶ ଏବଂ ସମାବେଶୀ ରୂପାନ୍ତରଣ ରାଷ୍ଟ୍ରମନ୍ତ୍ରୀ ଶ୍ରୀମତି ବ୍ରୁନେ ପୋଇରସନଙ୍କୁ ଭେଟିବା ସହ ତାଙ୍କ ସହ ଏକ ପ୍ରତିନିଧି ସ୍ତରୀୟ ଆଲୋଚନା କରିଥିଲେ । ଶ୍ରୀ ସିଂ ମଧ୍ୟ ଆମେରିକା ଶକ୍ତି ସଚିବ ଶ୍ରୀ ଜେମ୍ସ ରିଚାର୍ଡ ପେରିଙ୍କ ସହ ଶକ୍ତି , ନୂତନ ଏବଂ ଅକ୍ଷୟ ଶକ୍ତିର ବିଭିନ୍ନ ଦିଗ ବାବଦରେ ସଫଳ ଆଲୋଚନା କରିଥିଲେ ।


    ***********

    
    
    (Release ID: 1509094) Visitor Counter : 3