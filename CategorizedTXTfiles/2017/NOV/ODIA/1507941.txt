      ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି

      ରାଷ୍ଟ୍ରାୟତ ତୈଳ ବିପଣନ କମ୍ପାନୀଙ୍କ ପାଇଁ ଇଥାନଲ ମୂଲ୍ୟ ସଂଶୋଧନକୁ କ୍ୟାବିନେଟ ମଞ୍ଜୁରି
      • 2017-18 ଚିନି ଋତୁ ପାଇଁ ଇଥାନଲର ସଂଶୋଧିତ ମୂଲ୍ୟ ଲିଟର ପିଛା 40.85 ଟଙ୍କା ଧାର୍ଯ୍ୟ
      • ଚାଷୀଙ୍କୁ ପ୍ରୋତ୍ସାହିତ କରିବା ପାଇଁ ଚଳିତ ବର୍ଷ 65 କୋଟି ଲିଟର ଇଥାନଲ୍ ସଂଗ୍ରହର ଲକ୍ଷ
      Posted On: 01 NOV 2017 7:59PM by PIB Bhubaneshwar


    ରାଷ୍ଟ୍ରାୟତ୍ତ ତୈଳ ବିପଣନ କମ୍ପାନୀଗୁଡ଼ିକ ପାଇଁ ଇଥାନଲ ମିଶ୍ରିତ ପେଟ୍ରୋଲ (ଇବିପି – Ethanol Blended Petrol ) କାର୍ଯ୍ୟକ୍ରମ ଅଧୀନରେ ଇଥାନଲ୍ ମୂଲ୍ୟରେ ସଂଶୋଧନ କରାଯାଇଛି । ପ୍ରତି ଲିଟର ଇଥାନଲର ସଂଶୋଧିତ ମୂଲ୍ୟ 40.85/- ଟଙ୍କା ଧାର୍ଯ୍ୟ କରାଯାଇଛି । ଏହା ଆସନ୍ତା 2017-18 ଚିନି ଋତୁ ପାଇଁ ଲାଗୁ ହେବ । ତେବେ ଏହା ଉପରେ ଜିଏସଟି ଏବଂ ଅନ୍ୟ ପରିବହନ ବାବଦରେ ଅତିରିକ୍ତ ଦର ଲାଗୁ କରାଯିବ । ଇଥାନଲ ଯୋଗାଣ ଅବଧି -1 , ଡିସେମ୍ବର 2017 ଠାରୁ 30 ନଭେମ୍ବର , 2018 ମଧ୍ୟରେ ଏହି ସଂଶୋଧିତ ଦର ଲାଗୁ ହେବ । ଆଜି ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ ଅର୍ଥନୈତିକ ବ୍ୟାପାର ସଂକ୍ରାନ୍ତ କେନ୍ଦ୍ର କ୍ୟାବିନେଟ କମିଟି ବୈଠକରେ ଏହି ପ୍ରସ୍ତାବକୁ ମଞ୍ଜୁରି ମିଳିଛି ।


    ଇଥାନଲ ଯୋଗାଣକାରୀଙ୍କୁ ଲାଭ ପ୍ରଦାନ କରିବା ଏବଂ ଦର ସ୍ଥିର ରଖିବା ଲାଗି ସରକାରଙ୍କ ନିରନ୍ତର ନୀତି ଏହି ଅନୁମୋଦନ ଦ୍ୱାରା ସଫଳ ହୋଇପାରିବ । ଏହା ମଧ୍ୟ ବିଦେଶରୁ ଅଶୋଧିତ ତୈଳ ଆମଦାନୀ ଉପରେ ନିର୍ଭରଶୀଳତା ହ୍ରାସ କରିବ । ବୈଦେଶିକ ପୁଞ୍ଜି ବିନିମୟରେ ସଂଚୟ ଏବଂ ପରିବେଶକୁ ଲାଭ ପହଂଚାଇପାରିବ ।


    ଇଥାନଲ ଯୋଗାଣ ବୃଦ୍ଧି କରିବା ଉଦ୍ଦେଶ୍ୟରେ ସରକାର 2014 ଡିସେମ୍ବରରେ ଇବିପି କାର୍ଯ୍ୟକ୍ରମ ଅଧୀନରେ ଇଥାନଲ ଦର ପରିଚାଳନା କରିବା ଲାଗି ନିଷ୍ପତ୍ତି ନେଇଥିଲେ । ସରକାର 2014-15 ଏବଂ 2015-16 ଇଥାନଲ ଯୋଗାଣ ବର୍ଷରେ ଇଥାନଲର ଯୋଗାଣ ମୂଲ୍ୟ କେନ୍ଦ୍ର/ରାଜ୍ୟ ଟିକସ ଏବଂ ପରିବହନ ମୂଲ୍ୟକୁ ମିଶାଇ 48.50 ଟଙ୍କାରୁ 49.50 ଟଙ୍କା ମଧ୍ୟରେ ଧାର୍ଯ୍ୟ କରିଥିଲେ । ଏହାଦ୍ୱାରା ଇଥାନଲ ଯୋଗାଣରେ ଉଲ୍ଲେଖନୀୟ ବୃଦ୍ଧି ଘଟିଥିଲା । 2013-14 ଇଥାନଲ ଯୋଗାଣ ବର୍ଷରେ 38 କୋଟି ଲିଟର ଇଥାନଲ୍ ଯୋଗାଣ ହୋଇଥିବା ବେଳେ 2015-16ରେ ଏହା ବୃଦ୍ଧି ପାଇ 111 କୋଟି ଲିଟରରେ ପହଂଚିଥିଲା ।


    ଚିନି ଦର ବୃଦ୍ଧି ଏବଂ ଅଶୋଧିତ ତୈଳ ଦର ହ୍ରାସ ଏବଂ ଓଏମସିଗୁଡ଼ିକର ଲଗାତାର ଅଣ୍ଡର ରିକଭରୀକୁ ଦୃଷ୍ଟିରେ ରଖି 2016-17ଯୋଗାଣ ବର୍ଷରେ ଇଥାନଲ ମୂଲ୍ୟର ପୁନଃସମୀକ୍ଷା କରାଯାଇଥିଲା । ପୂର୍ବର ମିଲ ଦର ସଂଶୋଧିତ କରାଯାଇ ଲିଟର ପ୍ରତି 39/- ଟଙ୍କା କରାଯାଇଥିଲା । କେନ୍ଦ୍ର/ରାଜ୍ୟ ସରକାରଙ୍କ ଟିକସ ଏବଂ ପରିବହନ ଦର ମଧ୍ୟ ଲାଗୁ ହୋଇଥିଲା । ଏହା ଅନୁମାନ କରାଯାଉଛି ଯେ 2016-17 ଇଥାନଲ ଯୋଗାଣ ବର୍ଷରେ 65 କୋଟି ଲିଟର ଇଥାନଲ୍ ସଂଗ୍ରହ କରାଯିବ ।


    ଇଥାନଲ ମିଶ୍ରିତ ପେଟ୍ରୋଲ (ଇବିପି) କାର୍ଯ୍ୟକ୍ରମ 2003ରେ ସରକାରଙ୍କ ଦ୍ୱାରା ଆରମ୍ଭ କରାଯାଇଥିଲା । ପରିବେଶ ଉପଯୋଗୀ ଏବଂ ବିକଳ୍ପ ଇନ୍ଧନକୁ ପ୍ରୋତ୍ସାହନ ଦେବା ଲାଗି ଏହାକୁ 21ଟି ବିଜ୍ଞାପିତ ରାଜ୍ୟ ଏବଂ 4ଟି କେନ୍ଦ୍ର ଶାସିତ ଅଂଚଳକୁ ସମ୍ପ୍ରସାରିତ କରାଯାଇଥିଲା । ଶକ୍ତି ଆବଶ୍ୟକତା ପାଇଁ ଆମଦାନୀ ନିର୍ଭଶୀଳତା ହ୍ରାସ କରିବା ମଧ୍ୟ ଏହି ପଦକ୍ଷେପର ଆଉ ଏକ ଉଦ୍ଦେଶ୍ୟ ।


    ତେବେ 2006 ପର ଠାରୁ ଓଏମସିଗୁଡ଼ିକ ସେମାନଙ୍କ ଟେଣ୍ଡର ଅନୁଯାୟୀ ଆବଶ୍ୟକ ପରିମାଣର ଇଥାନଲ ଯୋଗାଣ ପାଇଁ ପ୍ରସ୍ତାବ ପାଇନଥିଲେ । ରାଜ୍ୟସ୍ତରୀୟ ସମସ୍ୟା , ଯୋଗାଣ ଏବଂ ଇଥାନଲ ଦର ଜନିତ କାରଣ ଯୋଗୁ ଏପରି ହୋଇଥିଲା ।


    2017-18 ଚିନି ବର୍ଷ ପାଇଁ ଇଥାନଲ ସଂଗ୍ରହ କରାଯିବାର ଥିଲା , ତେଣୁ ଇବିପି କାର୍ଯ୍ୟକ୍ରମ ଅଧୀନରେ ଇଥାନଲ ଦର ନିର୍ଦ୍ଧାରଣ କରାଯାଇଛି ।


    **********


    

    
    (Release ID: 1507941) Visitor Counter : 4