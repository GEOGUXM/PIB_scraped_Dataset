      ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି

      ସମସ୍ତ ପ୍ରକାରର ଡାଲିଜାତୀୟ ଶସ୍ୟ ରପ୍ତାନୀ ପ୍ରସ୍ତାବକୁ କ୍ୟାବିନେଟର ଅନୁମୋଦନ
      Posted On: 16 NOV 2017 8:53PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ ଅର୍ଥନୈତିକ ବ୍ୟାପାର ସଂକ୍ରାନ୍ତ କେନ୍ଦ୍ର କ୍ୟାବିନେଟ କମିଟି (ସିସିଇଏ) ବୈଠକରେ ସମସ୍ତ ପ୍ରକାର ଡାଲିଜାତୀୟ ଶସ୍ୟ ରପ୍ତାନୀ ଉପରେ ଲାଗୁ କଟକଣା ଉଚ୍ଛେଦ କରିବା ଲାଗି ନିଷ୍ପତ୍ତି ନିଆଯାଇଛି । ଏହାଦ୍ୱାରା କୃଷକମାନେ ସେମାନଙ୍କ ଉତ୍ପାଦିତ ଫସଲ ବିକ୍ରି ପାଇଁ ବୃହତ ବଜାର ସୁବିଧା ଓ ଉତ୍ପାଦର ଅଧିକ ମୂଲ୍ୟ ପାଇପାରିବେ ।


    ଏଥିପାଇଁ ସିସିଇଏ ମଧ୍ୟ ଏକ କ୍ଷମତାସମ୍ପନ୍ନ କମିଟି ଗଠନ କରିଛି । ଏଥିରେ ଖାଦ୍ୟ ଓ ସାଧାରଣ ବଣ୍ଟନ ବିଭାଗ ସଚିବ ଅଧ୍ୟକ୍ଷ ରହିବେ ଏବଂ ବାଣିଜ୍ୟ , କୃଷି , ସମବାୟ ଏବଂ କୃଷକ କଲ୍ୟାଣ , ରାଜସ୍ୱ , ଉପଭୋକ୍ତା ବ୍ୟାପାର ବିଭାଗର ସଚିବ ଏବଂ ବୈଦେଶିକ ବାଣିଜ୍ୟ ମହାନିର୍ଦ୍ଦେଶକ (ଡିଜିଏଫଟି) ପ୍ରମୁଖ ସଦସ୍ୟ ରହିବେ । ଏହି କମିଟି ଡାଲିଜାତୀୟ ଫସଲର ରପ୍ତାନୀ/ଆମଦାନୀ ନୀତି ସମୀକ୍ଷା କରିବ ଏବଂ ଘରୋଇ ଉତ୍ପାଦନ ଓ ଚାହିଦା , ଘରୋଇ ଓ ଅନ୍ତର୍ଜାତୀୟ ମୂଲ୍ୟ ତଥା ଅନ୍ତର୍ଜାତୀୟ ବାଣିଜ୍ୟର ପରିମାଣକୁ ଦୃଷ୍ଟିରେ ରଖି ଡାଲିର ପରିମାଣଜନିତ କଟକଣା , ଆଗୁଆ ପଞ୍ଜୀକରଣ ଏବଂ ରପ୍ତାନୀ ଶୁଳ୍କରେ ପରିବର୍ତ୍ତନ ଭଳି ପଦକ୍ଷେପର ଅନୁଧ୍ୟାନ କରିବ ।


    ସମସ୍ତ ପ୍ରକାରର ଡାଲି ଜାତୀୟ ଶସ୍ୟ ରପ୍ତାନୀକୁ ମୁକ୍ତ କରାଯିବା ଦ୍ୱାରା ଚାଷୀମାନେ ସେମାନଙ୍କ ଉତ୍ପାଦିତ ସାମଗ୍ରୀକୁ ଲାଭଜନକ ମୂଲ୍ୟରେ ବିକ୍ରି କରିପାରିବେ ଏବଂ ଏହା ସେମାନଙ୍କୁ ଅଧିକ ଅଂଚଳ/ଜମିରେ ଚାଷ ପାଇଁ ଉତ୍ସାହିତ କରିବ । ବଳକା ଉତ୍ପାଦନ ସ୍ଥିତିରେ ଡାଲି ରପ୍ତାନି ପାଇଁ ବିକଳ୍ପ ବଜାର ସୁଯୋଗ ସୃଷ୍ଟି ହୋଇପାରିବ । ଡାଲି ରପ୍ତାନିକୁ ଅନୁମତି ଦେବା ଦ୍ୱାରା ଦେଶ ଏବଂ ରପ୍ତାନିକାରୀମାନଙ୍କୁ ସେମାନଙ୍କ ବଜାର ସ୍ଥିତି ହାତେଇବାରେ ସହାୟତା ମିଳିପାରିବ ।


    ଦେଶରେ ଡାଲି ଉତ୍ପାଦନ ବୃଦ୍ଧି ପାଇବ ବୋଲି ଆଶା କରାଯାଉଛି ଏବଂ ଏହାଦ୍ୱାରା ଡାଲି ଆମଦାନୀ ଉପରେ ଆମର ନିର୍ଭରଶୀଳତା ହ୍ରାସ ପାଇବ । ଏହା ମଧ୍ୟ ଲୋକମାନଙ୍କୁ ଉଚ୍ଚସ୍ତରର ପୁଷ୍ଟିସାର ଯୋଗାଇ ଦେବ ଏବଂ ପୋଷକ ନିରାପତ୍ତା ଦିଗରେ ସହାୟକ ହୋଇପାରିବ । ବୈଶ୍ୱିକ ଯୋଗାଣ ଶୃଙ୍ଖଳାର ଏକୀକରଣ ଦ୍ୱାରା ଆମର ଚାଷୀମାନେ ଉତ୍ତମ ପ୍ରଚଳନ ଓ ଉନ୍ନତ ଉତ୍ପାଦକତା ଆପଣାଇବାରେ ସକ୍ଷମ ହୋଇପାରିବେ ।


    2016-17 ଉତ୍ପାଦନ ବର୍ଷରେ ଭାରତୀୟ କୃଷକମାନେ ଡାଲି ଆମଦାନୀ ଉପରେ ଦେଶର ନିର୍ଭରଶୀଳତା ହ୍ରାସ କରିବା ଆହ୍ୱାନକୁ ଗ୍ରହଣ କରିଥିଲେ ଏବଂ 23 ନିୟୂତ ଟନ ଡାଲି ଉତ୍ପାଦନ କରିଥିଲେ । ଆମର କୃଷକମାନେ କିଭଳି ଅଧିକ ଡାଲି ଜାତୀୟ ଫସଲ ଉତ୍ପାଦନ କରିପାରିବେ ସେଥିପ୍ରତି ସରକାର ଏକାଧିକ ପଦକ୍ଷେପ ନେଇଛନ୍ତି । ସର୍ବନିମ୍ନ ସହାୟକ ମୂଲ୍ୟ ବା ବଜାର ଦର , ଯାହା ସର୍ବୋଚ୍ଚ , ସୁନିଶ୍ଚିତ କରିବା ସହିତ କୃଷକଙ୍କ ଠାରୁ 20 ଲକ୍ଷ ଟନ ଡାଲି ସଂଗ୍ରହ କରିଥିଲେ । ଏହା ବର୍ତ୍ତମାନ ସୁଦ୍ଧା ସର୍ବାଧିକ ସଂଗୃହିତ ଡାଲି ଥିଲା ।


    **********

    
    
    (Release ID: 1509904) Visitor Counter : 3