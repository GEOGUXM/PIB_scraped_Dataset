      ଶକ୍ତି ମନ୍ତ୍ରଣାଳୟ

      ସାର୍ବଜନୀନ ବିଦ୍ୟୁତୀକରଣ ଯାଂଚ ଲାଗି ୱେବ ପୋର୍ଟାଲ ‘ସୌଭାଗ୍ୟ’ର ଶୁଭାରମ୍ଭ
      • ସୌଭାଗ୍ୟ ଦେଶର ଗ୍ରାମୀଣ ତଥା ସହରୀ କ୍ଷେତ୍ରର ଘରୋଇ ବିଦ୍ୟୁତୀକରଣ କ୍ଷେତ୍ରରେ ପାରଦର୍ଶିତା ସୁନିଶ୍ଚିତ କରିବ

      Posted On: 16 NOV 2017 8:27PM by PIB Bhubaneshwar

    ବିଦ୍ୟୁତ ଏବଂ ନବୀନ ତଥା ଅକ୍ଷୟ ଶକ୍ତି ରାଷ୍ଟ୍ରମନ୍ତ୍ରୀ ( ସ୍ୱାଧୀନ ଦାୟିତ୍ୱ ) ଶ୍ରୀ ଆର କେ ସିଂ ଆଜି ଏଠାରେ ପ୍ରଧାନମନ୍ତ୍ରୀ ସହଜ ବିଦ୍ୟୁତ ହର ଘର ଯୋଜନା ଅନ୍ତର୍ଗତ ‘ ସୌଭାଗ୍ୟ ’ ୱେବ ପୋର୍ଟାଲର ଶୁଭାରମ୍ଭ କରିଛନ୍ତି । ଏହି ପୋର୍ଟାଲକୁ http :// saubhagya . gov . in . ରେ ଦେଖାଯାଇ ପାରେ ।


    ଏହି ଅବସରରେ ଗଣମାଧ୍ୟମକୁ ସମ୍ବୋଧିତ କରି ଶ୍ରୀ ସିଂ କହିଲେ ଯେ ସୌଭାଗ୍ୟ ଡାସ - ବୋର୍ଡ ପ୍ରତିଘରକୁ ବିଦ୍ୟୁତୀକରଣର ପ୍ରଗତି ଉପରେ ନଜର ରଖିବା ପାଇଁ ଏକ ଏପରି ପ୍ଲାଟଫର୍ମ , ଯାହାକି ଘରୋଇ ବିଦ୍ୟୁତୀକରଣର ସ୍ଥିତି ( ରାଜ୍ୟ , ଜିଲ୍ଲା , ଗ୍ରାମ ଆଦି କ୍ରମରେ ) , ପ୍ରଗତି , ଲକ୍ଷ୍ୟ ଓ ଉପଲବ୍ଧି ସମ୍ବନ୍ଧରେ ସୂଚନା ପ୍ରସାର କରିବ ।


    ମନ୍ତ୍ରୀ କହିଲେ ଯେ 4 କୋଟି ଘରକୁ ବିଦ୍ୟୁତୀକରଣ ଏକ ବଡ ଧରଣର ଆହ୍ୱାନ ଅଟେ । ତଥାପି ସରକାର ସମସ୍ତ ରାଜ୍ୟଙ୍କ ସହଯୋଗରେ 2018 ଡିସେମ୍ବର ପର୍ଯ୍ୟନ୍ତ ଏହି ଲକ୍ଷ୍ୟ ପ୍ରାପ୍ତ କରିବା ନେଇ ସଂକଳ୍ପ ବ୍ୟକ୍ତ କରିଛନ୍ତି । ଏହାଫଳରେ ଭାରତର ନାଗରିକମାନଙ୍କ ଜୀବନର ଗୁଣାତ୍ମକ ମାନରେ ସୁଧାର ଆସିପାରିବ । ସରକାର ବିଦ୍ୟୁତ ପରିସ୍ଥିତି ପ୍ରଣାଳୀରେ ପରିବର୍ତ୍ତନ ଆଣୁଛନ୍ତି ଏବଂ ପ୍ରିପେଡ ତଥା ସ୍ମାର୍ଟ ମିଟର ମାଧ୍ୟମରେ ସମସ୍ତ ନୂତନ ବିଦ୍ୟୁତ ସଂଯୋଗ ପାଇଁ ମିଟର ବ୍ୟବସ୍ଥା ଅନିବାର୍ଯ୍ୟ କରିବା ନେଇ କାର୍ଯ୍ୟ କରୁଛନ୍ତି । ଶ୍ରୀ ସିଂହ କହିଲେ ଯେ ଏହାଫଳରେ ଗରିବ ଜନସାଧାରଣଙ୍କ ପାଇଁ ବିଦ୍ୟୁତ ବିଲ ପ୍ରଦାନ କରିବା ସହଜ ହେବ , ବିଜୁଳି କ୍ଷତିରେ ହ୍ରାସ ଘଟିବ ଏବଂ ବିଜୁଳି ବିଲ ପ୍ରଦାନ ପରିପାଳନରେ ବୃଦ୍ଧି ଘଟିବ ।


    ଶ୍ରୀ ସିଂ ସୌଭାଗ୍ୟ ପୋର୍ଟାଲ ସମ୍ବନ୍ଧରେ ଆଲୋଚନା କରି କହିଲେ ଯେ ଏହା ଜରିଆରେ ସମସ୍ତ ରାଜ୍ୟ ବିଦ୍ୟୁତୀକରଣ କାର୍ଯ୍ୟର ପ୍ରଗତି ବାବଦରେ ସୂଚନା ପ୍ରଦାନ କରିବେ ଏବଂ ଏହାଫଳରେ ରାଜ୍ୟ ବିଦ୍ୟୁତ କମ୍ପାନୀ / ଡ଼ିସକମ ଗୁଡ଼ିକ ପାଇଁ ଉତ୍ତରଦାୟୀ ପ୍ରଣାଳୀ ପ୍ରସ୍ତୁତି ହେବ । ସେ କହିଲେ ଯେ ଉତ୍ତର ପ୍ରଦେଶ , ବିହାର , ଗୁଜୁରାଟ , ମିଜୋରାମ , ନାଗାଲାଣ୍ଡ , ଛତିଶଗଡ ଏବଂ ଆସାମ ସହିତ 7ଟି ରାଜ୍ୟ ସୌଭାଗ୍ୟ ଯୋଜନା ଅନ୍ତର୍ଗତ ବିଦ୍ୟୁତ ମନ୍ତ୍ରଣାଳୟଠାରୁ ଅନୁଦାନ ମାଗିଛନ୍ତି । ଶ୍ରୀ ସିଂ କହିଲେ ଯେ ବିଦ୍ୟୁତୀକରଣ କାମ ପାଇଁ ଶୀଘ୍ର ଅନୁଦାନ ଜାରି କରାଯିବ ।


    ସୌଭାଗ୍ୟ ୱେବ ପୋର୍ଟାଲରେ ଗ୍ରାମୀଣ ବିଦ୍ୟୁତୀକରଣ ଶିବିର ବାବଦରେ ଏକ ଫିଚର ରହିଛି ଏବଂ ଏହି ଫିଚର ଅନୁରୂପ ବିଦ୍ୟୁତ ବିତରଣ କମ୍ପାନୀ ଗ୍ରାମ ସମୂହମାନଙ୍କରେ ଶିବିର ଲଗାଇବେ ଏବଂ ଏହି ସୁଯୋଗରେ ଆବେଦନ କରିବା ତଥା ଘରମାନଙ୍କୁ ବିଦ୍ୟୁତ ସଂଯୋଗ ଦେବା ସମ୍ବନ୍ଧୀୟ ଆବଶ୍ୟକ କାଗଜପତ୍ର ପ୍ରସ୍ତୁତ କରିବାରେ ସହାୟତା ପ୍ରଦାନ କରିବେ । ସମସ୍ତ ରାଜ୍ୟମାନଙ୍କଠାରୁ ଗ୍ରାମୀଣ ଶିବିର କାର୍ଯ୍ୟକ୍ରମ ଘୋଷିତ କରାଯିବାର ଆଗ୍ରହ କରାଯାଇଛି , ଯାହାଫଳରେ କି ବିଦ୍ୟୁତ ସଂଯୋଗ ପାଇବା ପାଇଁ ଗୋଟିଏ ସ୍ଥାନରେ ମିଳିବାକୁ ଥିବା ସୁବିଧାକୁ ନେଇ ଜନସାଧାରଣଙ୍କ ମଧ୍ୟରେ ସଚେତନତା ଆସିପାରିବ ।


    ବିଦ୍ୟୁତ ବିତରଣ କମ୍ପାନୀ / ରାଜ୍ୟ ବିଦ୍ୟୁତ ବିଭାଗ ମଧ୍ୟ ସମର୍ପିତ ୱେବ ପୋର୍ଟାଲ / ମୋବାଇଲ ଆପ ମାଧ୍ୟମରେ ଇଲେକ୍ଟ୍ରୋନିକ ରୂପରେ ଡାଟା ଏକତ୍ରୀକରଣ କରିବେ । ଏଥିରେ ବିଦ୍ୟୁତ ସଂଯୋଗୀକରଣ କରିବାର ଆବେଦନ ମଧ୍ୟ ସାମିଲ ରହିବ । ବିଦ୍ୟୁତ ବିତରଣ କମ୍ପାନୀ ଉପଭୋକ୍ତାଙ୍କ ବାବଦରେ ତଥ୍ୟ ଯେପରି ନାଁ , ମୋବାଇଲ , ନମ୍ବର , ବ୍ୟାଙ୍କ ଖାତା , ଡ୍ରାଇଭିଂ ଲାଇସେନ୍ସ , ଭୋଟର ପରିଚୟ ପତ୍ର ଏକାଠି କରିବେ ।


    ଶ୍ରୀ ସିଂହ କହିଲେ ଯେ ତାଙ୍କ ମନ୍ତ୍ରଣାଳୟ ଏନଟିପିସିକୁ ତାପଜ ବିଦ୍ୟୁତ କାରଖାନାରେ ବିଦ୍ୟୁତ ଉତ୍ପାଦନ ପାଇଁ କୋଇଲା ସହିତ 10 ପ୍ରତିଶତ ପର୍ଯ୍ୟନ୍ତ ଶସ୍ୟର ଅବଶେଷ ପ୍ରଦାନ ପାଇଁ ନିର୍ଦ୍ଦେଶ ପ୍ରଦାନ କରିଛନ୍ତି । ଏହାଫଳରେ ପଞ୍ଜାବ , ହରିୟାଣା ପରି ରାଜ୍ୟମାନଙ୍କରେ ଶସ୍ୟ ଅବଶିଷ୍ଟାଂଶ ଜଳାଇବାରେ ହ୍ରାସ ଘଟିବ ଏବଂ ବାୟୁ ପ୍ରଦୂଷଣ ହ୍ରାସ ଘଟିବ । ସେ କହିଲେ ଯେ ଏହି ପଦକ୍ଷେପ ଫଳରେ କୃଷକମାନଙ୍କୁ 5,500 ଟଙ୍କା ପ୍ରତି ଟନ ଫସଲ ଅବଶେଷ ପାଇଁ ପ୍ରଦାନ କରାଯିବ । ଫସଲ ଅବଶେଷ ଏକତ୍ରିତ କରିବା ପାଇଁ ଅବସଂରଚନା ପ୍ରସ୍ତୁତ କରାଯାଉଛି ଏବଂ ଏନଟିପିସି ଏହି ସମ୍ବନ୍ଧରେ ଶୀଘ୍ର ଟେଣ୍ଡର ଜାରି କରିବ । ଶ୍ରୀ ସିଂହ କହିଲେ ଯେ ତାଙ୍କ ମନ୍ତ୍ରଣାଳୟ ରାଜ୍ୟମାନଙ୍କ ଅଧୀନରେ ଆସୁଥିବା ତାପଜ ବିଦ୍ୟୁତ କାରଖାନାମାନଙ୍କ ପାଇଁ ଏହି ପଦକ୍ଷେପକୁ ଅନିବାର୍ଯ୍ୟ କରିବା ପାଇଁ ରାଜ୍ୟମାନଙ୍କ ସହିତ ଆଲୋଚନା କରୁଛି ।


    ସନ୍ଦର୍ଭ


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ 2017 ସେପ୍ଟେମ୍ବର 25ରେ ସୌଭାଗ୍ୟ ଯୋଜନାର ପ୍ରାରମ୍ଭ କରିଥିଲେ । ଏହି ଯୋଜନା ହେଉଛି ମୋଟ 16 , 320 କୋଟି ଟଙ୍କାର । ସୌଭାଗ୍ୟ ଯୋଜନା ଅନ୍ତର୍ଗତ ଗ୍ରାମୀଣ କ୍ଷେତ୍ରର ସମସ୍ତ ଇଚ୍ଛୁକ ଘର ଏବଂ ସହରୀ କ୍ଷେତ୍ରର ଗରିବ ପରିବାରମାନଙ୍କୁ ନିଃଶୁଳ୍କ ବିଦ୍ୟୁତ ସଂଯୋଗ ପ୍ରଦାନ କରାଯାଇଥାଏ । ଦେଶରେ 4 କୋଟି ଘରେ ବିଦ୍ୟୁତକରଣ ହୋଇନାହିଁ ଏବଂ 2018 ଡ଼ିସେମ୍ବର ପର୍ଯ୍ୟନ୍ତ ଏହି ଘରମାନଙ୍କୁ ବିଦ୍ୟୁତ ପ୍ରଦାନ କରିବାର ଲକ୍ଷ୍ୟ ରହିଛି ।


    **********

    
    
    (Release ID: 1510101) Visitor Counter : 3