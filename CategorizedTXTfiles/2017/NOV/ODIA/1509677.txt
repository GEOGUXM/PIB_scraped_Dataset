      ଉପରାଷ୍ଟ୍ରପତିଙ୍କ ସଚିବାଳୟ

      ଜୀବନଶୈଳୀ ପରିବର୍ତ୍ତନ ଏବଂ ସାର୍ବଜନୀନ ସ୍ୱାସ୍ଥ୍ୟ ସୁରକ୍ଷାକୁ ପ୍ରାଥମିକତା ପ୍ରଦାନ କରିବା ଆବଶ୍ୟକ : ଉପରାଷ୍ଟ୍ରପତି
      Posted On: 14 NOV 2017 7:08PM by PIB Bhubaneshwar


    ଉପରାଷ୍ଟ୍ରପତି ଶ୍ରୀ ଏମ ଭେଙ୍କେୟା ନାଇଡୁ କହିଲେ ଯେ ଜୀବନଶୈଳୀରେ ପରିବର୍ତ୍ତନ ଏବଂ ସାର୍ବଜନୀନ ସ୍ୱାସ୍ଥ୍ୟ ସୁରକ୍ଷାକୁ ପ୍ରାଥମିକତା ପ୍ରଦାନ କରାଯିବା ଆବଶ୍ୟକ । ସେ ଆଜି ଏଠାରେ ପବ୍ଲିକ ହେଲଥ ଫାଉଣ୍ଡେସନ ଅଫ ଇଣ୍ଡିଆ ଏବଂ ଇନଷ୍ଟିଚ୍ୟୁଟ ଫର ହେଲଥ ମ୍ୟାଟ୍ରିକ୍ସ ଆଣ୍ଡ ଇଭାଲ୍ୟୁସନ ( ୱାଶିଂଟନ ବିଶ୍ୱବିଦ୍ୟାଳୟ ସିଏଟଲ ) ର ସହଯୋଗରେ ଭାରତୀୟ ଚିକିତ୍ସା ଅନୁସନ୍ଧାନ ପରିଷଦର ପଦକ୍ଷେପ ‘ ଭାରତ ରାଜ୍ୟସ୍ତରୀୟ ରୋଗଭାର ରିପୋର୍ଟ ଏବଂ ଜ୍ଞାନକୌଶଳ ରିପୋର୍ଟ ’ ଜାରି କରିବା ପରେ ଏକତ୍ରିତ ଜନସାଧାରଣଙ୍କୁ ସମ୍ବୋଧିତ କରିଥିଲେ । ଏହି ଅବସରରେ କେନ୍ଦ୍ର ସ୍ୱାସ୍ଥ୍ୟ ଏବଂ ପରିବାର କଲ୍ୟାଣ ମନ୍ତ୍ରୀ ଶ୍ରୀ ଜେପି ନଡା , ସ୍ୱାସ୍ଥ୍ୟ ଏବଂ ପରିବାର କଲ୍ୟାଣ ରାଷ୍ଟ୍ରମନ୍ତ୍ରୀ ଶ୍ରୀମତି ଅନୁପ୍ରିୟା ପଟେଲ ଏବଂ ଅନ୍ୟ ମାନ୍ୟଗଣ୍ୟ ବ୍ୟକ୍ତି ଉପସ୍ଥିତ ଥିଲେ ।


    ଉପରାଷ୍ଟ୍ରପତି କହିଲେ ଯେ ସାମାଜିକ ଏବଂ ଆର୍ଥିକ ବିକାଶ ଆଧାରରେ ଦେଶର ସମସ୍ତ ଜନସଂଖ୍ୟା ପାଇଁ ଉନ୍ନତ ସ୍ୱାସ୍ଥ୍ୟ ହାସଲ କରିବା ଭାରତ ସରକାରଙ୍କର ଏକ ମହତ୍ତ୍ୱପୂର୍ଣ୍ଣ ଲକ୍ଷ୍ୟ । ସେ କହିଲେ ଯେ ଯେକୌଣସି ଭାରତୀୟ ରାଜ୍ୟରେ ଅଧିକତମ ଆୟୁ ସମ୍ଭାବନା ଏବଂ ନ୍ୟୁନତମ ଆୟୁ ସମ୍ଭାବନା ମଧ୍ୟରେ ଅନ୍ତର ଏବେ 11 ବର୍ଷ ରହିଛି ଏବଂ ଉଚ୍ଚତମ ଶିଶୁ ମୃତ୍ୟୁହାର ଏବଂ ସବୁଠାରୁ କମ ଶିଶୁ ମୃତ୍ୟୁହାର ମଧ୍ୟରେ ଅନ୍ତର 4 ଗୁଣା ରହିଛି ।


    ଉପରାଷ୍ଟ୍ରପତି କହିଲେ ଯେ ବିକାଶ ସନ୍ଦର୍ଭରେ ସମାନ ସ୍ତରର ଅନ୍ୟ ଦେଶମାନଙ୍କ ତୁଳନାରେ ଭାରତରେ ସ୍ୱାସ୍ଥ୍ୟ ସୂଚକାଙ୍କର ସ୍ଥିତି ଦୟନୀୟ ରହିଛି । ସେ କହିଲେ ଯେ ଏହାର ଅର୍ଥ ହେଉଛି ଭାରତରେ ସ୍ୱାସ୍ଥ୍ୟ କ୍ଷେତ୍ରରେ ମହତ୍ତ୍ୱପୂର୍ଣ୍ଣ ସୁଧାର ହୋଇଛି । ମାତ୍ର ଏହି କ୍ଷେତ୍ରରେ ଆମେ ଆହୁରି ଅଧିକ ଉତ୍ତମ କାର୍ଯ୍ୟ କରିପାରିବା । ସେ କହିଲେ ଯେ ଭାରତ ପାଖରେ ଅନ୍ୟ ସ୍ରୋତରୁ ଉପଲବ୍ଧ ମହତ୍ତ୍ୱପୂର୍ଣ୍ଣ ରାଷ୍ଟ୍ରୀୟ ସର୍ଭେକ୍ଷଣ ଏବଂ ତଥ୍ୟ ରହିଛି ଯାହାକି ଦେଶର ବିଭିନ୍ନ ଅଂଶ ମଧ୍ୟରେ ରୋଗ ଭାର କ୍ଷେତ୍ରରେ ମହତ୍ତ୍ୱପୂର୍ଣ୍ଣ ପ୍ରଭେଦ ଦର୍ଶାଇଥାଏ ।


    ଉପରାଷ୍ଟ୍ରପତି କହିଲେ ଯେ ଆଜି ଜାରି ହୋଇଥିବା ଭାରତ ରାଜ୍ୟସ୍ତରୀୟ ରୋଗ ଭାର ସମ୍ବନ୍ଧୀୟ ରିପୋର୍ଟରେ ପ୍ରଥମ ଥର ପାଇଁ 1990 ରୁ 2016 ପର୍ଯ୍ୟନ୍ତ ଦେଶର ପ୍ରତ୍ୟେକ ରାଜ୍ୟର ବ୍ୟାପକ ତଥ୍ୟ ଉପଲବ୍ଧ କରାଯାଇଛି । ସେ କହିଲେ ଯେ ବୈଷୟିକ ଜ୍ଞାନକୌଶଳ ସମ୍ବନ୍ଧୀୟ ବୈଜ୍ଞାନିକ ପତ୍ର ସହିତ ଆଜି ଜାରି କରାଯାଇଥିବା ରିପୋର୍ଟରେ ପ୍ରତ୍ୟେକ ରାଜ୍ୟର ସ୍ୱାସ୍ଥ୍ୟ ସ୍ଥିତି ଏବଂ ବିଭିନ୍ନ ରାଜ୍ୟ ମଧ୍ୟରେ ସ୍ୱାସ୍ଥ୍ୟ ଅସମାନତା ଉପରେ ବ୍ୟବସ୍ଥିତ ଅନ୍ତର୍ଦ୍ଦୁଷ୍ଟି ପକାଯାଇଛି । ସେ କହିଲେ ଯେ ଭାରତର ଆଗାମୀ ପିଢ଼ିକୁ ସକ୍ଷମ କରିବା ପାଇଁ କୁପୋଷଣ କାରଣରୁ ହେଉଥିବା ରୋଗ ବୋଝର ଶୀଘ୍ର ମୁକାବିଲା କରିବାକୁ ପଡିବ ଯାହା ଫଳରେ କି ସମ୍ପୂର୍ଣ୍ଣ ସକ୍ଷମତାର ସହ ଭାରତୀୟମାନଙ୍କର ବ୍ୟକ୍ତିଗତ ବିକାଶ ସହିତ ରାଷ୍ଟ୍ରର ମଧ୍ୟ ବିକାଶ କରାଯାଇ ପାରିବ ।


    **********

    
    
    (Release ID: 1509677) Visitor Counter : 3