      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ଭୟାବହ ବାୟୁପ୍ରଦୂଷଣକୁ ନିୟନ୍ତ୍ରଣ କରିବା ଲକ୍ଷ୍ୟରେ ପେଟ୍ରୋଲିୟମ ମନ୍ତ୍ରଣାଳୟର ନିଷ୍ପତ୍ତି ଏପ୍ରିଲ 2018 ରୁ ଦିଲ୍ଲୀ ଏନସିଟିରେ BS-VI ଗ୍ରେଡ ଅଟୋ ଇନ୍ଧନ ବିତରଣ 1.4.2020 ପରିବର୍ତ୍ତେ 1.4.2018ରୁ ହେବ ଲାଗୁ
      Posted On: 15 NOV 2017 7:31PM by PIB Bhubaneshwar


    ଦିଲ୍ଲୀ ତଥା ଏହାର ପାର୍ଶ୍ଵବର୍ତ୍ତୀ କ୍ଷେତ୍ରରେ ଗୁରୁତର ବାୟୁ ପ୍ରଦୂଷଣ ମାତ୍ରାକୁ ବିଚାରକୁ ନେଇ ପେଟ୍ରୋଲିୟମ୍ ମନ୍ତ୍ରଣାଳୟ ଦିଲ୍ଲୀ ଏନସିଟି କ୍ଷେତ୍ରରେ 1.4.2020 ପରିବର୍ତ୍ତେ 1.4.2018 ଠାରୁ BS-VI ଗ୍ରେଡ଼ର ଅଟୋ ଇନ୍ଧନ ବିତରଣ ଆରମ୍ଭ କରିବା ପାଇଁ ନିଷ୍ପତ୍ତି ନେଇଛି । ରାଷ୍ଟ୍ରାୟତ୍ତ ତୈଳ ବିତରକ କମ୍ପାନୀମାନଙ୍କ ସହ ଆଲୋଚନା କରି ମନ୍ତ୍ରଣାଳୟ ଏହି ନିଷ୍ପତ୍ତିରେ ପହଂଚିଛି । ସମଗ୍ର ଏନସିଆର କ୍ଷେତ୍ରରେ 1.4.2019 ଠାରୁ BS-VI ଗ୍ରେଡ଼ର ଇନ୍ଧନ ବିକ୍ରୟ କେତେଦୂର ସମ୍ଭବପର ହୋଇପାରିବ ସେ ସଂପର୍କରେ ତୈଳ ବିତରକ କମ୍ପାନୀମାନଙ୍କ ମତାମତ ଲୋଡ଼ାଯାଇଛି । ଏଭଳି ପଦକ୍ଷେପ ଦିଲ୍ଲୀ ଏନସିଆର ଏବଂ ପାର୍ଶ୍ଵବର୍ତ୍ତୀ କ୍ଷେତ୍ରରେ ବାୟୁ ପ୍ରଦୂଷଣ ରୋକିବା ଦିଗରେ ବିଶେଷ ଭାବେ ସହାୟକ ହେବ ।


    କାର୍ବନ ନିର୍ଗମନ ମାତ୍ରା ହ୍ରାସ ଏବଂ ଏକ ସ୍ୱଚ୍ଛ ଓ ନିର୍ମଳ ବାତାବରଣ ସୃଷ୍ଟି କରିବା ସକାଶେ ଭାରତ ସରକାର ଉନ୍ନତ ମାନର ଇନ୍ଧନ ଉପଭୋକ୍ତାମାନଙ୍କୁ ଯୋଗାଇଦେବା ସକାଶେ ନିଷ୍ଠାପର ଉଦ୍ୟମ ଚଳାଇଛନ୍ତି । ଦେଶରେ ଇନ୍ଧନର ଗୁଣାତ୍ମକ ମାନ ତଥା ଯାନବାହନରୁ ନିର୍ଗତ ଧୂଆଁ ହ୍ରାସ ସକାଶେ ‘ ଭାରତ ଷ୍ଟେଜ ’ ( BS ) ପଦ୍ଧତି ଅବଲମ୍ବନ କରାଯାଉଛି ।


    କେନ୍ଦ୍ର ପେଟ୍ରୋଲିୟମ୍ ଏବଂ ପ୍ରାକୃତିକ ବାଷ୍ପ ମନ୍ତ୍ରଣାଳୟ 2017 ଏପ୍ରିଲ ପହିଲାଠାରୁ ଦେଶବ୍ୟାପୀ BS-IV ଗ୍ରେଡ଼ର ପରିବହନ ଇନ୍ଧନ ଯୋଗାଣ ଆରମ୍ଭ କରିଛନ୍ତି । BS-IV ଗ୍ରେଡ଼ର ଇନ୍ଧନ ସ୍ୱଚ୍ଛ ପରିବହନ ଇନ୍ଧନ ବ୍ୟବହାର କ୍ଷେତ୍ରରେ ଏକ ନୂତନ ଯୁଗର ଅୟମାରମ୍ଭ ଘଟାଇଛି । କାରଣ ଏହା ଦେଶର ପ୍ରତ୍ୟେକ ନାଗରିକଙ୍କୁ ସୁଫଳ ପହଂଚାଇବ ଏବଂ ଦୀର୍ଘସ୍ଥାୟୀ ଭାବେ ପ୍ରଦୂଷଣର ମାତ୍ରାକୁ ହ୍ରାସ କରିବା ଦିଗରେ ସହାୟକ ହେବ । BS-IV ଇନ୍ଧନ ଭାରତର କାର୍ବନ ନିର୍ଗମନକୁ ନିୟନ୍ତ୍ରଣ କରିବା ଏବଂ ପରିବେଶ ପ୍ରଦୂଷଣକୁ ରୋକିବା ଦିଗରେ ଥିବା ପ୍ରତିବଦ୍ଧତାକୁ ପ୍ରମାଣିତ କରେ ।


    ଏହି ଦିଗରେ ପରବର୍ତ୍ତୀ ପଦକ୍ଷେପ ସ୍ୱରୂପ ସରକାର ବିଭିନ୍ନ ପକ୍ଷଙ୍କ ସହ ଆଲୋଚନା କରି ଅନ୍ତରାଷ୍ଟ୍ରୀୟ ସ୍ତରରେ କାର୍ଯ୍ୟକାରୀ ହେଉଥିବା ଶ୍ରେଷ୍ଠ ପଦ୍ଧତି ଅବଲମ୍ବନ କରୁଛନ୍ତି । ଏଥିସହ ସରକାର ସିଧାସଳଖ BS-VI ପର୍ଯ୍ୟାୟକୁ 2020 ଏପ୍ରିଲ ପହିଲାଠାରୁ କାର୍ଯ୍ୟକାରୀ କରିବାକୁ ସ୍ଥିର କରିଛନ୍ତି । ଏହା ଫଳରେ BS-V ଗ୍ରେଡ଼କୁ ଏଡ଼ାଯିବାକୁ ନିଷ୍ପତ୍ତି ହୋଇଛି । ତୈଳ ବିଶୋଧନକାରୀ କମ୍ପାନୀମାନେ ସେମାନଙ୍କ BS-IV ଗ୍ରେଡ଼ ତୈଳର ମାନ ଉନ୍ନତି କରିବା ଲାଗି ଏବେ ସେମାନଙ୍କର ବିଶୋଧନାଗାରରେ ଏଥି ସକାଶେ ବିପୁଳ ପୁଞ୍ଜି ଖଟାଉଛନ୍ତି ।


    **********


    

    
    (Release ID: 1509685) Visitor Counter : 6