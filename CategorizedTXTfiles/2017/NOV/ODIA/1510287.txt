      ସ୍ୱାସ୍ଥ୍ୟ ଓ ପରିବାର ମନ୍ତ୍ରଣାଳୟ

      ଯକ୍ଷ୍ମା ରୋଗ ଚିକିତ୍ସା ପାଇଁ ଦୈନିକ ଔଷଧ ମାତ୍ରା ଆରମ୍ଭ କଲେ ସ୍ୱାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରଣାଳୟ
      Posted On: 17 NOV 2017 9:15PM by PIB Bhubaneshwar


    ଦେଶରେ ସଂଶୋଧିତ ରାଷ୍ଟ୍ରୀୟ ଯକ୍ଷ୍ମା ନିୟନ୍ତ୍ରଣ କାର୍ଯ୍ୟକ୍ରମ ( RNTCP ) ଅଧୀନରେ ରୋଗୀମାନଙ୍କ ପାଇଁ ଔଷଧର ଦୈନିକ ମାତ୍ରା ସ୍ୱାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରଣାଳୟ ଦ୍ୱାରା ସ୍ଥିର କରାଯାଇଛି । ଯକ୍ଷ୍ମା ରୋଗୀମାନେ ସପ୍ତାହରେ ତିନି ଥର ଔଷଧ ସେବନ କରୁଥିଲା ବେଳେ ଏବେ ମନ୍ତ୍ରଣାଳୟ ଦ୍ୱାରା ମିଶ୍ରିତ ଔଷଧର ମାତ୍ରା ସପ୍ତାହରେ ତିନି ଥର ବଦଳରେ ଦୈନିକ ସେବନ ପାଇଁ ବ୍ୟବସ୍ଥା କରାଯାଇଛି । ଏହି ପରିବର୍ତ୍ତନ ଫଳରେ ଟି . ବି ରୋଗୀମାନଙ୍କ କ୍ଷେତ୍ରରେ ପରିବର୍ତ୍ତନ ପରିଲକ୍ଷିତ ହେବ ଏବଂ ରୋଗ କାରଣରୁ ପ୍ରତ୍ୟେକ ବର୍ଷ ମୃତ୍ୟୁମୁଖରେ ପଡୁଥିବା 4.2 ଲକ୍ଷ ଲୋକଙ୍କ ସଂଖ୍ୟାରେ ହ୍ରାସ ଘଟିବ ।


    ପ୍ରତିଦିନ ଯକ୍ଷ୍ମା ଔଷଧ , ବେସରକାରୀ ଚିକିତ୍ସାଳୟଗୁଡିକରେ ଚିକିତ୍ସିତ ହେଉଥିବା ଯକ୍ଷ୍ମା ରୋଗୀମାନଙ୍କ ପାଇଁ ବେସରକାରୀ ଔଷଧ ଦୋକାନରେ ଉପଲବ୍ଧ କରାଯିବ ଏବଂ ଏହା ବିନା ମୂଲ୍ୟରେ ପ୍ରଦାନ କରାଯିବ । ସ୍ୱାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରଣାଳୟ ଦ୍ୱାରା ପ୍ରମୁଖ ଡାକ୍ତରଖାନା , ଆଇଏମଏ , ଆଇଏପି ଏବଂ ଅନ୍ୟାନ୍ୟ ଡାକ୍ତରଖାନାଗୁଡିକରେ ସବୁ ଯକ୍ଷ୍ମା ରୋଗୀମାନଙ୍କ ପାଇଁ ଦୈନିକ ଔଷଧ ଉପଲବ୍ଧ କରାଯିବ ।


    ରୋଗୀମାନଙ୍କୁ ନିରନ୍ତର Ethambutol ଔଷଧ ପ୍ରଦାନ କରାଯିବ । ପ୍ରଥମେ ଏହି ଔଷଧ ସପ୍ତାହରେ କେବଳ ତିନି ଥର ପ୍ରଦାନ କରାଯାଉଥିଲା । ରୋଗୀମାନଙ୍କୁ ପ୍ରଥମେ ଭିନ୍ନ ଭିନ୍ନ ଟାବଲେଟ ସେବନ କରିବାକୁ ପଡୁଥିଲା ବେଳେ ଏବେ ମିଶ୍ରିତ ଔଷଧ ମାତ୍ରା ଫଳରେ କମ ଟାବଲେଟ ଖାଇବାକୁ ପଡିବ । ସେହିଭଳି ପିଲାମାନେ ଖାଇ ପାରୁଥିବା ଭଳି ଔଷଧ ମଧ୍ୟ ପ୍ରସ୍ତୁତ କରାଯାଇଛି ।


    ବିଶ୍ୱ ସ୍ୱାସ୍ଥ୍ୟ ସଂଗଠନ ଦ୍ୱାରା ପ୍ରକାଶିତ 2017 ରିପୋର୍ଟ ଅନୁଯାୟୀ 28.2 ଲକ୍ଷରୁ 27 ଲକ୍ଷ ଯକ୍ଷ୍ମା ରୋଗୀ ଚିହ୍ନଟ ହୋଇଛନ୍ତି । କେନ୍ଦ୍ର ସରକାରଙ୍କ ବିଭିନ୍ନ ପ୍ରଚେଷ୍ଟା କ୍ରମେ ବିଗତ ବର୍ଷ ତୁଳନାରେ ଯକ୍ଷ୍ମା ରୋଗୀଙ୍କ କ୍ଷେତ୍ରରେ ସଂଖ୍ୟା 60 ହଜାର ହ୍ରାସ ପାଇଛି ।


    **********

    
    
    (Release ID: 1510287) Visitor Counter : 4