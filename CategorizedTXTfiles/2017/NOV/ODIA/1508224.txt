      ଜଳ ସମ୍ପଦ ମନ୍ତ୍ରଣାଳୟ

      ଓଡ଼ିଶା, ଆନ୍ଧ୍ର ପ୍ରଦେଶ ଓ କର୍ଣ୍ଣାଟକ ପିଏମକେଏସୱାଇ ପ୍ରକଳ୍ପର ସମୀକ୍ଷା କଲେ ଜଳସଂପଦ ମନ୍ତ୍ରୀ ନୀତିନ ଗଡ଼କରୀ
      ଏଆଇବିପି ପ୍ରକଳ୍ପ ସଂପୂର୍ଣ୍ଣ ହେଲେ ଓଡ଼ିଶାରେ 125 ହଜାର ହେକ୍ଟର ଜମିରେ ଉପଲବ୍ଧ ହେବ ଜଳସେଚନ ସୁବିଧା

      Posted On: 02 NOV 2017 8:58PM by PIB Bhubaneshwar

    କେନ୍ଦ୍ର ଜଳସଂପଦ , ନଦୀ ବିକାଶ ଓ ଗଙ୍ଗା ସଂରକ୍ଷଣ ମନ୍ତ୍ରୀ ଶ୍ରୀ ନୀତିନ ଗଡ଼କରୀ ଓଡ଼ିଶା , ଆନ୍ଧ୍ର ପ୍ରଦେଶ , ଓ କର୍ଣ୍ଣାଟକରେ କାର୍ଯ୍ୟକାରୀ ହେଉଥିବା ପ୍ରଧାନମନ୍ତ୍ରୀ କୃଷି ସିଂଚନ ଯୋଜନା ( ପିଏମକେଏସୱାଇ ) ର କାର୍ଯ୍ୟ ପ୍ରଗତି ସଂପର୍କରେ ସମୀକ୍ଷା କରିଛନ୍ତି । ଗତକାଲି ନୂଆଦିଲ୍ଲୀଠାରେ ଏକ ଉଚ୍ଚସ୍ତରୀୟ ବୈଠକରେ ଏହି ସମୀକ୍ଷା କରି ମନ୍ତ୍ରୀ ଶ୍ରୀ ଗଡ଼କରୀ କୌଣସି ବିଳମ୍ବ ବିନା ନିର୍ଦ୍ଧାରିତ ସମୟରେ କାର୍ଯ୍ୟାନ୍ୱୟନ ହେଉଥିବା ସମସ୍ତ ପ୍ରକଳ୍ପ କାର୍ଯ୍ୟ ଶେଷ କରିବା ନିମନ୍ତେ ସମସ୍ତ ଅଧିକାରୀଙ୍କୁ ନିର୍ଦ୍ଦେଶ ଦେଇଛନ୍ତି । ଓଡ଼ିଶାରେ କାର୍ଯ୍ୟକାରୀ କରାଯାଉଥିବା ଆଠଟି ପିଏମକେଏସୱାଇ ପ୍ରକଳ୍ପ ମଧ୍ୟରୁ ଦୁଇଟିର କାର୍ଯ୍ୟ ଏଯାବତ୍ ଶେଷ ହୋଇଛି ଏବଂ ଚଳିତ ଆର୍ଥିକ ବର୍ଷ ଶେଷସୁଦ୍ଧା ଆଉ ତିନିଟି ପ୍ରକଳ୍ପ କାର୍ଯ୍ୟ ଶେଷ ହେବାର ଲକ୍ଷ୍ୟ ଧାର୍ଯ୍ୟ କରାଯାଇଛି । ଅବଶିଷ୍ଟ ତିନିଟି ପିଏମକେଏସୱାଇ ପ୍ରକଳ୍ପ କାର୍ଯ୍ୟ ଆସନ୍ତା ଆର୍ଥିକ ବର୍ଷରେ ସଂପୂର୍ଣ୍ଣ କରାଯିବ ।


    ଆନ୍ଧ୍ର ପ୍ରଦେଶରେ ମୋଟ ଆଠଟି ପିଏମକେଏସୱାଇ ପ୍ରକଳ୍ପ ମଧ୍ୟରୁ ଗୋଟିଏ ମାତ୍ର ଶେଷ ହୋଇଛି ଏବଂ ଚଳିତ ଆର୍ଥିକ ବର୍ଷ ମଧ୍ୟରେ ଆଉ ଛଅଟି ଶେଷ ହେବ । ଅବଶିଷ୍ଟ ଗୋଟିଏ ପ୍ରକଳ୍ପ କାର୍ଯ୍ୟ ଆଗାମୀ ଆର୍ଥିକ ବର୍ଷରେ ପୂର୍ଣ୍ଣାଙ୍ଗ ହେବ । କର୍ଣ୍ଣାଟକରେ କାର୍ଯ୍ୟକାରୀ ହେଉଥିବା ପାଞ୍ଚଟି ଏଆଇବିପି ପ୍ରକଳ୍ପ ମଧ୍ୟରୁ ଗୋଟିଏ ପ୍ରକଳ୍ପ କାର୍ଯ୍ୟ ଏବେସୁଦ୍ଧା ଶେଷ ହୋଇଛି । ଅବଶିଷ୍ଟ ଚାରିଟି ପ୍ରକଳ୍ପ କାର୍ଯ୍ୟ ଆଗାମୀ ଆର୍ଥିକ ବର୍ଷରେ ଶେଷ ହେବାକୁ ଲକ୍ଷ୍ୟଧାର୍ଯ୍ୟ କରାଯାଇଛି ବୋଲି ବୈଠକରେ ଅବଗତ କରାଯାଇଥିଲା । ଏହି ଏଆଇବିପି ପ୍ରକଳ୍ପ ସଂପୂର୍ଣ୍ଣ ହେଲେ ଆନ୍ଧ୍ରପ୍ରଦେଶରେ 228 ହଜାର ହେକ୍ଟର , ଓଡ଼ିଶାରେ 125 ହଜାର ହେକ୍ଟର ଏବଂ କର୍ଣ୍ଣାଟକରେ 230 ହଜାର ହେକ୍ଟର ଜମିରେ ଜଳସେଚନ ସୁବିଧା ଉପଲବ୍ଧ ହେବ । ଏହି ସମୀକ୍ଷା ବୈଠକରେ କେନ୍ଦ୍ର ଜଳସଂପଦ ମନ୍ତ୍ରଣାଳୟର ବରିଷ୍ଠ ପଦାଧିକାରୀମାନେ ଉପସ୍ଥିତ ଥିଲେ ।


    **********

    
    
    (Release ID: 1508224) Visitor Counter : 5