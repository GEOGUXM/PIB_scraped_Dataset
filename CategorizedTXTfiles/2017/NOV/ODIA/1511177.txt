      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ସହଯୋଗ ପାଇଁ ରାଜନାଥ ସିଂହ ଏବଂ ରୁଷ ପ୍ରତିପକ୍ଷଙ୍କ ମଧ୍ୟରେ ବୁଝାମଣାପତ୍ର ସ୍ୱାକ୍ଷରିତ
      ନିଶାଦ୍ରବ୍ୟ କାରବାର ସ୍ଥିତିର ମୁକାବିଲା ପାଇଁ ଯୁଗ୍ମ କାର୍ଯ୍ୟାନ୍ୱୟନ ଯୋଜନା

      Posted On: 27 NOV 2017 9:02PM by PIB Bhubaneshwar

    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ତିନି ଦିନିଆ ( ନଭେମ୍ବର 27 ରୁ 29 ତାରିଖ ) ରୁଷ୍ ଗସ୍ତରେ ଆସି ମସ୍କୋରେ ପହଂଚିଛନ୍ତି । ମସ୍କୋର ନୁକୋଭୋ ବିମାନବନ୍ଦରରେ ତାଙ୍କୁ ସ୍ୱାଗତ କରିଥିଲେ ଆଭ୍ୟନ୍ତରୀଣ ବ୍ୟାପାର ଉପ - ମନ୍ତ୍ରୀ ଇଗୋର ଜୁବୋଭ ।


    ରାଜନାଥ ସିଂହ ସୋମବାର ରୁଷର ଆଭ୍ୟନ୍ତରୀଣ ବ୍ୟାପାର ମନ୍ତ୍ରୀ ଭ୍ଲାଡିମିର କୋଲୋକୋଲସେଭଙ୍କୁ ଭେଟି ଆଲୋଚନା କରିଥିଲେ । ବିଭିନ୍ନ କ୍ଷେତ୍ରରେ ବିଗତ 70 ବର୍ଷ ଧରି ଥିବା ବନ୍ଧୁତ୍ୱକୁ ସୁଦୃଢ଼ କରିବାକୁ ଉଭୟ ଆଲୋଚନାକାଳରେ ଗୁରୁତ୍ୱ ଦେଇଥିଲେ । ଉଗ୍ରବାଦୀ , ଆତଙ୍କବାଦୀ ଏବଂ ମୌଳବାଦୀଙ୍କ ବିରୋଧରେ ଲଢ଼େଇ ସହ ନିରାପତ୍ତା କ୍ଷେତ୍ରରେ ଦ୍ୱିପାକ୍ଷିକ ସହଯୋଗର ଗୁରୁତ୍ୱ ଥିବା ନେଇ ଉଭୟ ସହମତ ହୋଇଥିଲେ । ଭଲ ଏବଂ ଖରାପ ଆତଙ୍କବାଦ ବୋଲି କିଛି ନାହିଁ , ତେଣୁ ଏହା ବିରୋଧରେ ସହଯୋଗଭିତ୍ତିରେ ଲଢ଼େଇ ପାଇଁ ଉଭୟ ସହମତ ହୋଇଥିଲେ ।


    ସୃଷ୍ଟି ହେଉଥିବା ନୂତନ ଆହ୍ୱାନର ମୁକାବିଲା , ସୂଚନା ଆଦାନ ପ୍ରଦାନ , ଡାଟା ବେସ୍ ପ୍ରସ୍ତୁତ କରିବା , ପୁଲିସ ଏବଂ ଗୋଇନ୍ଦା ଅଧିକାରୀମାନଙ୍କୁ ପ୍ରଶିକ୍ଷଣ ପ୍ରଦାନ ଦିଗରେ ସହଯୋଗ ପାଇଁ ଉଭୟ ରାଜି ହୋଇଥିଲେ । ଆତଙ୍କବାଦର ମୁକାବିଲା ପାଇଁ ଉଭୟ ଦେଶ ଆସନ୍ତା 2018ରେ ପରବର୍ତ୍ତୀ ଯୁଗ୍ମ କାର୍ଯ୍ୟକାରୀ ବୈଠକ ପାଇଁ ନିଷ୍ପତି ହୋଇଥିଲେ ।


    ଭାରତ ସ୍ୱରାଷ୍ଟ୍ର ମନ୍ତ୍ରଣାଳୟ ଏବଂ ରୁଷର ଆଭ୍ୟନ୍ତରୀଣ ମନ୍ତ୍ରଣାଳୟ ମଧ୍ୟରେ ନିରାପତ୍ତା କ୍ଷେତ୍ରରେ ସହଯୋଗ ପାଇଁ ଏକ ବିସ୍ତୃତ ବୁଝାମଣାପତ୍ରରେ ଉଭୟ ମନ୍ତ୍ରୀ ସ୍ୱାକ୍ଷର କରିଥିଲେ । ସୂଚନା ପ୍ରଯୁକ୍ତିବିଦ୍ୟା ଅପରାଧ , ଜାଲନୋଟ କାରବାର , ନିଶାଦ୍ରବ୍ୟର ବେଆଇନ ଚାଲାଣ , ମାନବ ଚାଲାଣ , ଅର୍ଥନୈତିକ ଅପରାଧ ଆଦିର ମୁକାବିଲା ପାଇଁ ପରସ୍ପର ମଧ୍ୟରେ ସହଯୋଗ ପାଇଁ ବୁଝାମଣାପତ୍ରରେ ଉଲ୍ଲେଖ ରହିଛି ।


    ଭାରତର ସ୍ୱରାଷ୍ଟ୍ର ମନ୍ତ୍ରଣାଳୟର ନାର୍କୋଟିକ୍ସ କଂଟ୍ରୋଲ ବ୍ୟୁରୋ ଏବଂ ରୁଷର ଆଭ୍ୟନ୍ତରୀଣ ମନ୍ତ୍ରଣାଳୟ ମଧ୍ୟରେ 2018 ରୁ 2020 ମସିହା ପର୍ଯ୍ୟନ୍ତ ଯୁଗ୍ମ କାର୍ଯ୍ୟାନ୍ୱୟନ ଯୋଜନା ପାଇଁ ବୁଝାମଣା ହୋଇଛି । ରୁଷରେ ଥିବା ଭାରତର ରାଷ୍ଟ୍ରଦୂତ ପଙ୍କଜ ଶରନ୍ ଏବଂ ରୁଷର ଆଭ୍ୟନ୍ତରୀଣ ବ୍ୟାପାର ଉପମନ୍ତ୍ରୀ ଇଗୋର ଜୁବୋଭ ଏହି ବୁଝାମଣାପତ୍ରରେ ସ୍ୱାକ୍ଷର କରିଥିଲେ ।


    ଗସ୍ତ ଅବସରରେ ରାଜନାଥ ସିଂହ ରୁଷୀୟ ସଂଘର ନିରାପତ୍ତା ପରିଷଦ ସଚିବ ନିକୋଲାଇ ପାତ୍ରୁସେଭ୍ ବେସାମରିକ ପ୍ରତିରକ୍ଷା , ଜରୁରି ପରିସ୍ଥିତି ଏବଂ ବିପର୍ଯ୍ୟୟ ରିଲିଫ ମନ୍ତ୍ରୀ ଭ୍ଲାଡିମିର ପୁଚକୋଭ , ରୁଷ ଫେଡେରାଲ ସିକ୍ୟୁରିଟି ସର୍ଭିସର ନିର୍ଦ୍ଦେଶକ ଆଲେକଜାଣ୍ଡର ବୋର୍ତ୍ତନିକୋଭଙ୍କୁ ଭେଟିବାର କାର୍ଯ୍ୟକ୍ରମ ରହିଛି । ରୁଷର ନ୍ୟାସନାଲ କ୍ରାଇସିସ୍ ମ୍ୟାନେଜମେଣ୍ଟ ସେଂଟରକୁ ମଧ୍ୟ ରାଜନାଥ ଗସ୍ତ କରିବେ ।


    ***********

    
    
    (Release ID: 1511177) Visitor Counter : 3