      ରାଷ୍ଟ୍ରପତିଙ୍କ ସଚିବାଳୟ

      ରାଷ୍ଟ୍ରପତିଙ୍କୁ ସାକ୍ଷାତ କଲେ 57ତମ ଏନଡିସି କୋର୍ସର ସଦସ୍ୟ ଓ ଅଧ୍ୟାପକ
      Posted On: 14 NOV 2017 7:26PM by PIB Bhubaneshwar


    ଏନଡ଼ିସି 57ତମ କୋର୍ସର ଶିକ୍ଷାର୍ଥୀ ତଥା ଅଧ୍ୟାପକମାନେ ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦଙ୍କୁ ଆଜି ( ନଭେମ୍ବର 14 , 2017 ) ରାଷ୍ଟ୍ରପତି ଭବନଠାରେ ସାକ୍ଷାତ କରିଛନ୍ତି ।


    ଏହି ଅବସରରେ ସେମାନଙ୍କୁ ସମ୍ବୋଧିତ କରି ରାଷ୍ଟ୍ରପତି ଶ୍ରୀ କୋବିନ୍ଦ କହିଲେ ଯେ ଆମେ ଏବେ ଏକ ଚାଲେଞ୍ଜିଂ ତଥା ବୈଶ୍ୱିକ ବାତାବରଣରେ ଅବସ୍ଥାନ କରୁଛେ । ନିରାପତ୍ତା ଓ ସୁରକ୍ଷା ଆମ ସମସ୍ତଙ୍କ ଆଖିଆଗରେ ବଦଳିବାରେ ଲାଗିଛି । ଏହା କେବଳ ଭୌଗୋଳିକ ଅଖଣ୍ଡତା ଭିତରେ ସୀମିତ ହୋଇ ରହିନାହିଁ । ଆଜି ନିରାପତ୍ତା କହିଲେ ଆର୍ଥିକ ଠାରୁ ଆରମ୍ଭ କରି ଶକ୍ତି ନିରାପତ୍ତା ତଥା ଖାଦ୍ୟ , ସ୍ୱାସ୍ଥ୍ୟ ଏବଂ ପରିବେଶ ନିରାପତ୍ତାକୁ ବୁଝାଉଛି । ଭବିଷ୍ୟତର ନିରାପତ୍ତା କଥା ଆମେ ଯେତେବେଳେ ଚିନ୍ତା କରୁଛେ ସେତେବେଳେ ଆମକୁ ଆଣବିକ ଅସ୍ତ୍ରଶସ୍ତ୍ରର ପ୍ରସାର , ଇଣ୍ଟରନେଟର ନିର୍ଭରଯୋଗ୍ୟତା ଓ ସାଧୁତା ଏବଂ ବିଭିନ୍ନ ପ୍ରକାର ତଥ୍ୟର ସୁରକ୍ଷା କଥା ଭାବିବାକୁ ପଡ଼ୁଛି ।


    ଋାଷ୍ଟ୍ରପତି କହିଲେ ଯେ ଏହିସବୁ ପ୍ରତ୍ୟେକ କ୍ଷେତ୍ରର ସୁରକ୍ଷା ସକାଶେ ବିଶେଷଜ୍ଞାନ ଓ ବିଶ୍ଲେଷଣର ଆବଶ୍ୟକତା ରହିଛି । ତଥାପି ସେସବୁ ପରସ୍ପର ସହ ସଂଶ୍ଳିଷ୍ଟ । ତେଣୁ ସେସବୁ ପାଇଁ ଏକ ସମନ୍ୱିତ କାର୍ଯ୍ୟାନୁଷ୍ଠାନ ଗ୍ରହଣର ଆବଶ୍ୟକତା ରହିଛି । ତାହା ସତ୍ତ୍ୱେ ଏଥିପାଇଁ ନିରବଚ୍ଛିନ୍ନ ଭାବେ ଅଧିକରୁ ଅଧିକ ଅଧ୍ୟୟନ ତଥା ଆମର ଜ୍ଞାନ ବୃଦ୍ଧି କରିବାର ମଧ୍ୟ ଆବଶ୍ୟକତା ରହିଛି ।


    ରାଷ୍ଟ୍ରପତି କହିଲେ ଯେ ଭାରତ ଏବଂ ତାର ପ୍ରତିବେଶୀ କ୍ଷେତ୍ର ଏବଂ ଏସୀୟ ସୀମାନ୍ତ କ୍ଷେତ୍ର ଏବେ ବିଭିନ୍ନ ପ୍ରକାର ନିରାପତ୍ତା ବିପତ୍ତିର ସମ୍ମୁଖୀନ ହୋଇଆସୁଛି । ଏହାର ବୈଶ୍ୱିକ ଗୁରୁତ୍ୱ ରହିଛି । ଆତଙ୍କବାଦ ଏବଂ ହିଂସାତ୍ମକ ଉଗ୍ରବାଦ ସମସ୍ତଙ୍କ ପାଇଁ ସମାନ ଚାଲେଞ୍ଜ ସୃଷ୍ଟିକରିଛି । ଏସବୁ ଯେତିକି ରାଷ୍ଟ୍ରଭିତ୍ତିକ ସେତିକି ଅପ୍ରତିସମ । ପୁଣି ଜଗତିକରଣ ଏବଂ ପ୍ରଯୁକ୍ତି ବିପ୍ଳବ ସହ ଏସିଆ ଏକବିଂଶ ଶତାବ୍ଦୀରେ ବିଶ୍ୱର ପ୍ରାଣକେନ୍ଦ୍ରରେ ପରିଣତ ହୋଇଛି । ଏଭଳି ଆର୍ଥିକ ବିକାଶକୁ ସୁରକ୍ଷିତ ରଖିବା ସହ ଏହାକୁ ଅସ୍ଥିର କରିବା ସକାଶେ ହେଉଥିବା ଉଦ୍ୟମକୁ ପ୍ରତିହତ କରିବା ଆଗାମୀ ବର୍ଷମାନଙ୍କରେ ଆମମାନଙ୍କ ପାଇଁ ସବୁଠାରୁ ବଡ଼ ଚାଲେଞ୍ଜରେ ପରିଣତ ହେବ । ସବୁଦିଗରୁ - ସାମୁଦ୍ରିକ କ୍ଷେତ୍ରରୁ , ମହାକାଶରୁ ଏବଂ ସାଇବରସ୍ପେସ୍ ‌ ଆଡ଼ୁ ଆମକୁ ବିପଦର ସାମ୍ନା କରିବାକୁ ପଡ଼ିପାରେ ବୋଲି ରାଷ୍ଟ୍ରପତି ଚେତାଇ ଦେଇଥିଲେ ।


    ରାଷ୍ଟ୍ରପତି କହିଲେ ଯେ ସେଥିପାଇଁ ଭାରତରେ ଏକ ସୁରକ୍ଷାର ସଂସ୍କୃତିର ବିକାଶ ଘଟାଇବା ଏବେ ଜରୁରି ହୋଇପଡ଼ିଛି । ପୁଣି ଆମର ସହଯୋଗୀ ରାଷ୍ଟ୍ର ଯେଉଁମାନେ କି ଏନଡ଼ିସିରେ ସହଭାଗୀ ରାଷ୍ଟ୍ରଭାବେ ସାମିଲ ସେମାନଙ୍କ ପାଇଁ ଏଭଳି ସୁରକ୍ଷା ଜରୁରି । ଏନଡ଼ିସି ଆଲୁମିନି ଏଦିଗରେ ଏକ ବିବିଧ ସୁରକ୍ଷାର ସୁଦୃଢ଼ ବଳୟ ଓ ବାତାବରଣ ସୃଷ୍ଟି କରିବାରେ ସକ୍ଷମ ହେବ ବୋଲି ରାଷ୍ଟ୍ରପତି ଦୃଢ଼ ଆଶା ପୋଷଣ କରିଥିଲେ ।


    **********

    
    
    (Release ID: 1509684) Visitor Counter : 5