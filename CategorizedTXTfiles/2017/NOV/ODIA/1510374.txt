      ଅର୍ଥ ମନ୍ତ୍ରଣାଳୟ

      ଲଜିଷ୍ଟିକ୍ସକୁ ମୌଳିକ ଭିତ୍ତିଭୂମି କ୍ଷେତ୍ରର ମାନ୍ୟତା ମିଳିଲା
      Posted On: 20 NOV 2017 7:54PM by PIB Bhubaneshwar


    ଲଜିଷ୍ଟିକ୍ସ କ୍ଷେତ୍ରକୁ ମୌଳିକ ଭିତ୍ତିଭୂମି କ୍ଷେତ୍ରର ମାନ୍ୟତା ପ୍ରଦାନ କରାଯାଇଛି । ବିକଶିତ ଦେଶ ତୁଳନାରେ ଭାରତରେ ଲଜିଷ୍ଟିକ୍ସର ବ୍ୟୟ ଅଧିକ ହେବାର ତଥ୍ୟକୁ ଧ୍ୟାନରେ ରଖି ଗତ କିଛି ବର୍ଷ ଧରି ଲଜିଷ୍ଟିକ୍ସ କ୍ଷେତ୍ରର ସମନ୍ୱିତ ବିକାଶ ପାଇଁ ଆବଶ୍ୟକତା ପଡ଼ୁଥିଲା । ଲଜିଷ୍ଟିକ୍ସର ବ୍ୟୟ ଅଧିକ ହେବା ଦ୍ୱାରା ଘରୋଇ ଏବଂ ରପ୍ତାନି ଉଭୟ ବଜାରରେ ଭାରତୀୟ ସାମଗ୍ରୀଗୁଡ଼ିକର ପ୍ରତିଦ୍ୱନ୍ଦ୍ୱିତା ସାମର୍ଥ୍ୟ ହ୍ରାସ ପାଇଥାଏ । ଲଜିଷ୍ଟିକ୍ସ କ୍ଷେତ୍ରର ବିକାଶ ଦ୍ୱାରା ଘରୋଇ ଏବଂ ବାହ୍ୟ ବଜାରରେ ଚାହିଦା ଯଥେଷ୍ଟ ବଢ଼ିଯିବ , ଯାହା ଦ୍ୱାରା ବିନିର୍ମାଣ କ୍ଷେତ୍ରକୁ ପ୍ରୋତ୍ସାହନ ମିଳିବ ଏବଂ ‘ ରୋଜଗାର ସୃଷ୍ଟି ’ ସୁନିଶ୍ଚିତ ହେବ । ଏହାଦ୍ୱାରା ଦେଶର ଜିଡିପି ( ମୋଟ ଘରୋଇ ଉତ୍ପାଦ ) ବୃଦ୍ଧି ହାର ଉନ୍ନତିରେ ସହାୟତା ମିଳିପାରିବ ।


    ଇନଷ୍ଟିଚ୍ୟୁସନାଲ ମେକାନିଜମ ( IM ) ର ଚତୁର୍ଦ୍ଦଶ ବୈଠକ ସମୟରେ “ ମୌଳିକ ଢାଂଚାଗତ ଉପକ୍ଷେତ୍ରଗୁଡ଼ିକର ସୁବ୍ୟବସ୍ଥିତ ମୂଳ ସୂଚୀ ” ରେ ଲଜିଷ୍ଟିକ୍ସ କ୍ଷେତ୍ରକୁ ସାମିଲ କରିବା ଉପରେ ବିଚାର କରାଯାଇଥିଲା । ଏହି ବୈଠକ 10 ନଭେମ୍ବର , 2017ରେ ଆୟୋଜିତ ହୋଇଥିଲା । ଏ ସମ୍ପର୍କରେ ଆଇଏମ ପକ୍ଷରୁ ସୁପାରିସ କରାଯାଇଥିଲା । ଏହାପରେ କେନ୍ଦ୍ର ଅର୍ଥ ମନ୍ତ୍ରୀ ଶ୍ରୀ ଅରୁଣ ଜେଟଲୀଙ୍କ ଦ୍ୱାରା ଏହାକୁ ମଞ୍ଜୁରି ପ୍ରଦାନ କରାଯାଇଥିଲା । ପରିବର୍ତ୍ତିତ ନାମ ବିଶିଷ୍ଟ ଶ୍ରେଣୀରେ “ ପରିବହନ ଏବଂ ଲଜିଷ୍ଟିକ୍ସ ” ରେ ଏକ ନୂଆ ବିଷୟ ସାମିଲ କରାଯାଇ ‘ ଲଜିଷ୍ଟିକ୍ସ କ୍ଷେତ୍ର ’ କୁ ଏଥିରେ ସମାହିତ କରାଯାଇଥିଲା । ଏକ ପାଦଟୀକାରେ କୁହାଯାଇଛି ଯେ ‘ ଲଜିଷ୍ଟିକ୍ସ କ୍ଷେତ୍ର ’ ରେ ମଲ୍ଟି ମଡେଲ ଲଜିଷ୍ଟିକ୍ସ ପାର୍କ ସାମିଲ ଅଛି । ଏଥିରେ 50 କୋଟି ଟଙ୍କାର ସର୍ବନିମ୍ନ ନିବେଶ ଏବଂ 10 ଏକରର ସର୍ବନିମ୍ନ କ୍ଷେତ୍ର ବିଶିଷ୍ଟ ଇନଲେଣ୍ଡ କଂଟେନର ଡିପୋ ( ICD ) , 15 କୋଟି ଟଙ୍କାର ସର୍ବନିମ୍ନ ନିବେଶ ଏବଂ 20,000 ବର୍ଗ ଫୁଟର ସର୍ବନିମ୍ନ କ୍ଷେତ୍ର ବିଶିଷ୍ଟ ଶୀତଳ ଭଣ୍ଡାର ଶୃଙ୍ଖଳ ସୁବିଧା ଅଥବା 25 କୋଟି ଟଙ୍କାର ସର୍ବନିମ୍ନ ନିବେଶ ଏବଂ 1 ଲକ୍ଷ ବର୍ଗ ଫୁଟର ସର୍ବନିମ୍ନ କ୍ଷେତ୍ର ବିଶିଷ୍ଟ ଗୋଦାମଘର ସୁବିଧା ସାମିଲ ଅଛି ।


    ଏହାଦ୍ୱାରା ଲଜିଷ୍ଟିକ୍ସ କ୍ଷେତ୍ରକୁ ବୃଦ୍ଧି ପାଇଥିବା ପରିସୀମା ସହିତ ସହଜ ସର୍ତ୍ତରେ ମୌଳିକ ଢାଂଚାଗତ ଋଣ ପ୍ରାପ୍ତ କରିବା , ବିଦେଶୀ ବାଣିଜ୍ୟିକ ଋଣ ( ECB ) ଆକାରରେ ଅଧିକ ଅର୍ଥରାଶି ପର୍ଯ୍ୟନ୍ତ ନିଜ ପହଁଚ ସୁନିଶ୍ଚିତ କରିବା ଏବଂ ବୀମା କମ୍ପାନୀ ତଥା ପେନସନ ଫଣ୍ଡର ଦୀର୍ଘ ଅବଧି ବିଶିଷ୍ଟ ଅର୍ଥରାଶି ପର୍ଯ୍ୟନ୍ତ ନିଜର ପହଁଚ ସୁନିଶ୍ଚିତ କରିବାରେ ସହାୟତା ମିଳିବ । ଏହା ବ୍ୟତୀତ ଲଜିଷ୍ଟିକ୍ସ କ୍ଷେତ୍ରକୁ ଇଣ୍ଡିଆ ଇନଫ୍ରାଷ୍ଟ୍ରକଚର ଫାଇନାନସିଂ କମ୍ପାନୀ ଲିମିଟେଡ ( IIFCL ) ରୁ ଋଣ ମିଳିବା ସମ୍ଭବ ହୋଇପାରିବ ।


    *********

    
    
    (Release ID: 1510374) Visitor Counter : 3