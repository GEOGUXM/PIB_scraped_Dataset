      ଉପରାଷ୍ଟ୍ରପତିଙ୍କ ସଚିବାଳୟ

      ସମନ୍ୱିତ ବିକାଶ ହାସଲ କରିବା ପାଇଁ ତଫସିଲ ଭୁକ୍ତ ଜନଜାତିଙ୍କ ବିକାଶ ଗୁରୁତ୍ୱପୂର୍ଣ୍ଣ
      ମେଗା ଜାତୀୟ ଆଦିବାସୀ ଉତ୍ସବ - ‘ଆଦି ମହୋତ୍ସବ’ର ଉଦ୍ଘାଟନ କଲେ ଉପରାଷ୍ଟ୍ରପତି

      Posted On: 16 NOV 2017 8:43PM by PIB Bhubaneshwar

    ଉପରାଷ୍ଟ୍ରପତି ଶ୍ରୀ ଏମ ଭେଙ୍କେୟା ନାଇଡୁ ପ୍ରକାଶ କରିଛନ୍ତି ଯେ ସମନ୍ୱିତ ବିକାଶର ଲକ୍ଷ୍ୟ ହାସଲ କରିବା ପାଇଁ ଆଦିବାସୀଙ୍କ ବିକାଶ ଅତ୍ୟନ୍ତ ଗୁରୁତ୍ୱପୂର୍ଣ୍ଣ । ଏକ 15 ଦିନିଆ ମେଗା ଜାତୀୟ ଆଦିବାସୀ ଉତ୍ସବ - ‘ ଆଦି ମହୋତ୍ସବ ’ ର ଉଦ୍ଘାଟନ ଅବସରରେ ସେ ଏହା ପ୍ରକାଶ କରିଛନ୍ତି । ଏହାର ବାର୍ତ୍ତା ରହିଛି - ଆଦିବାସୀ ସଂସ୍କୃତି , ଖାଦ୍ୟ ଏବଂ ବାଣିଜ୍ୟକୁ ନେଇ ଉତ୍ସବ ପାଳନ । କେନ୍ଦ୍ର ଆଦିବାସୀ ବ୍ୟାପାର ମନ୍ତ୍ରୀ ଶ୍ରୀ ଜୁଏଲ ଓରାମ , ଆଦିବାସୀ ବ୍ୟାପାର ରାଷ୍ଟ୍ରମନ୍ତ୍ରୀ ଶ୍ରୀ ସୁଦର୍ଶନ ଭଗତ , ଆଦିବାସୀ ଉନ୍ନୟନ ମନ୍ତ୍ରଣାଳୟର ସଚିବ ଶ୍ରୀମତି ଲୀନା ନାୟାର , ଟ୍ରାଇଫେଡ ( TRIFED ) ର ପରିଚାଳନା ନିର୍ଦ୍ଦେଶକ ଶ୍ରୀ ପ୍ରବୀର କ୍ରିଷ୍ଣା ଏବଂ ଅନ୍ୟାନ୍ୟ ପ୍ରତିନିଧି ଏହି ଅବସରରେ ଉପସ୍ଥିତ ଥିଲେ ।


    ଉପରାଷ୍ଟ୍ରପତି କହିଲେ ଯେ ସମଗ୍ର ଭାରତରେ ଏବଂ ବିଶ୍ୱରେ ଏହି ସୁନ୍ଦର ଐତିହ୍ୟର ଉପସ୍ଥାପନା ଲାଗି ଏହି ଉତ୍ସବ ଅତ୍ୟନ୍ତ ଉପଯୋଗୀ ସାବ୍ୟସ୍ତ ହୋଇଛି । ସେ ପୁନଶ୍ଚ କହିଲେ ଯେ ଏହି ଉତ୍ସବର ଆଉ ଏକ ବୈଶିଷ୍ଟ୍ୟ ହେଉଛି ଆଦିବାସୀମାନଙ୍କ ଦ୍ୱାରା ପ୍ରସ୍ତୁତ କଳାକୃତି ଯାହାକୁ କି ସେମାନେ ଏହି ଉତ୍ସବରେ ବିକ୍ରି କରି ଆର୍ଥିକ ଲାଭ ପାଇବାର ସୁଯୋଗ ପାଇପାରିବେ । ସେମାନଙ୍କର ସାମର୍ଥ୍ୟକୁ ଆର୍ଥିକ ସମୃଦ୍ଧି ରୂପରେ ପୁରସ୍କୃତ କରାଯାଇ ପାରିବ ।


    ଉପରାଷ୍ଟ୍ରପତି କହିଲେ ଯେ ଆମ ସମ୍ବିଧାନ ଆଦିବାସୀଙ୍କ ସ୍ୱତନ୍ତ୍ର ଆବଶ୍ୟକତା ପୂରଣ କରିବା ପାଇଁ ସରକାରଙ୍କ ଉପରେ ଦାୟିତ୍ୱ ନ୍ୟସ୍ତ କରୁଛି । ସେ ପୁନଶ୍ଚ କହିଲେ ଯେ ଆଦିବାସୀମାନଙ୍କୁ ମୁଖ୍ୟ ସ୍ରୋତରେ ସାମିଲ କରାଯିବା ଆବଶ୍ୟକ । ମାତ୍ର ଏଥିସହିତ ସେମାନଙ୍କର ମୌଳିକ ସଂସ୍କୃତିକୁ ଅକ୍ଷୁର୍ଣ୍ଣ ରଖିବା ଦରକାର । ଆଦିବାସୀମାନେ ହେଉଛନ୍ତି ଆଦିମ ଅଧିବାସୀ ଏବଂ ସେମାନଙ୍କ ଜୀବନ ଧାରା ପ୍ରାଚୀନ ସତ୍ୟ , ଚିରନ୍ତନ ମୂଲ୍ୟବୋଧ ଏବଂ ପ୍ରାକୃତିକ ସରଳତା ଉପରେ ଆଧାରିତ ।


    ଉପରାଷ୍ଟ୍ରପତି କହିଲେ ଯେ ଆଦିବାସୀ କାରିଗରମାନଙ୍କ ସହ ମୁଖ୍ୟ ଧାରାର ଡିଜାଇନରମାନଙ୍କ ସହ ଭାବ ବିନିମୟ କରିବା ପାଇଁ ସରକାର ଆଗ୍ରହୀ । ସେ ପୁନଶ୍ଚ କହିଲେ ଯେ ଆଦି ମହୋତ୍ସବ ପରି ଉତ୍ସବଗୁଡ଼ିକ ଅତ୍ୟନ୍ତ ମହତ୍ତ୍ୱପୂର୍ଣ୍ଣ । ସରକାର ଏହି ଲକ୍ଷ୍ୟ ହାସଲ କରିବା ପାଇଁ ଟ୍ରାଇବାଲ କୋଅପରେଟିଭ ମାର୍କେଟିଂ ଡେଭଲପମେଂଟ ଫେଡେରେସନ ଅଫ ଇଣ୍ଡିଆ ( ଟ୍ରାଇଫେଡ ) ଗଠନ କରିଛନ୍ତି ।


    ଉପରାଷ୍ଟ୍ରପତି ଏହି ଆଦି ମହୋତ୍ସବର ଆୟୋଜନ ପାଇଁ ଆଦିବାସୀ ବ୍ୟାପାର ମନ୍ତ୍ରଣାଳୟ ଏବଂ ଟ୍ରାଇଫେଡ଼ର କର୍ମକର୍ତ୍ତାମାନଙ୍କୁ ଅଭିନନ୍ଦନ ଜଣାଇଥିଲେ । ଅନ୍ୟ କାରିଗର ତଥା ବଜାର ଚାହିଦା ସହ ପରିଚିତ ହେବା ପାଇଁ ଏହି ଉତ୍ସବର ଲାଭ ଉଠାଇବାକୁ ଉପରାଷ୍ଟ୍ରପତି ଆଦିବାସୀ କାରିଗରମାନଙ୍କୁ ନିମନ୍ତ୍ରଣ କରିଥିଲେ ।


    **********


    

    
    (Release ID: 1510111) Visitor Counter : 5