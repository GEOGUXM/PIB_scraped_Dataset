      ଉପରାଷ୍ଟ୍ରପତିଙ୍କ ସଚିବାଳୟ

      କୃଷିରେ ଲାଭ ବୃଦ୍ଧି ପାଇଁ ଉଦ୍ୟୋଗ ବିକାଶ ଏକ ଗୁରୁତ୍ୱପୂର୍ଣ୍ଣ ଅଂଶ: ଉପରାଷ୍ଟ୍ରପତି
      Posted On: 10 NOV 2017 5:52PM by PIB Bhubaneshwar


    ଭାରତର ଉପରାଷ୍ଟ୍ରପତି ଶ୍ରୀ ଏମ ଭେଙ୍କେୟା ନାଇଡୁ କହିଛନ୍ତି ଯେ କୃଷି କ୍ଷେତ୍ରରେ ଲାଭ ବୃଦ୍ଧି କରିବା ପାଇଁ ଉଦ୍ୟୋଗ ବିକାଶ କୃଷି ପ୍ରକ୍ରିୟାର ଏକ ଗୁରୁତ୍ୱପୂର୍ଣ୍ଣ ଅଂଶ । ମହାରାଷ୍ଟ୍ରର ନାଗପୁରଠାରେ ନବମ ଆଗ୍ରୋ ଭିଜନ ୱାର୍କସପ , ଜାତୀୟ ଏକ୍ସପୋ ଓ ସମ୍ମିଳନୀ ଉଦଘାଟନ କରିବା ଅବସରରେ ସେ ଏହା ପ୍ରକାଶ କରିଛନ୍ତି । ମହାରାଷ୍ଟ୍ର ମୁଖ୍ୟମନ୍ତ୍ରୀ ଶ୍ରୀ ଦେବେନ୍ଦ୍ର ଫଡନାବିସ , କେନ୍ଦ୍ର ସଡକ ପରିବହନ ଓ ରାଜପଥ , ଜଳ ସମ୍ପଦ ଏବଂ ଗଙ୍ଗା ସଂରକ୍ଷଣ ମନ୍ତ୍ରୀ ଶ୍ରୀ ନିତିନ ଗଡକରି , ମହାରାଷ୍ଟ୍ର ଶକ୍ତି , ନୂତନ ଓ ଅକ୍ଷୟ ଶକ୍ତିମନ୍ତ୍ରୀ ଶ୍ରୀ ଚନ୍ଦ୍ରଶେଖର ବୱାନକୁଲେ , ମହାରାଷ୍ଟ୍ର କୃଷି ଏବଂ ଉଦ୍ୟାନ ମନ୍ତ୍ରୀ ଶ୍ରୀ ପଣ୍ଡୁରାଙ୍ଗ ଫଣ୍ଡାକର ଏବଂ ଅନ୍ୟାନ୍ୟ ପ୍ରତିନିଧି ଏହି ଅବସରରେ ଉପସ୍ଥିତ ଥିଲେ ।


    ଉପରାଷ୍ଟ୍ରପତି କହିଲେ ଯେ ଉତ୍ପାଦକ ଓ ଉପଭୋକ୍ତାମାନଙ୍କୁ ନେଇ ଆମେ ଯଦି ଏକ ମୂଲ୍ୟଯୁକ୍ତ ଶୃଙ୍ଖଳ ସୃଷ୍ଟି ନକରିବା ତେବେ କୃଷି କ୍ଷେତ୍ରରେ ଲାଭ ବୃଦ୍ଧି ହେବ ନାହିଁ । ସେ ପୁନଶ୍ଚ କହିଲେ ଯେ ଗତ କିଛି ବର୍ଷ ଧରି କୃଷି କ୍ଷେତ୍ରରେ ସମସ୍ୟା ଲାଗିରହିଛି ଏବଂ ଲାଭାଂଶରେ ହ୍ରାସ ଘଟିଛି । ଏହାର ମୁଖ୍ୟ କାରଣ ହେଲା କୃଷକମାନଙ୍କର କୃଷି କ୍ଷେତ୍ରର ପରିମାଣ କ୍ଷୁଦ୍ର ଓ ମଧ୍ୟମ ଧରଣର , ସହଜ ବଜାର ସୁବିଧା ଉପଲବ୍ଧ ନାହିଁ ଏବଂ କୃଷି ଉତ୍ପାଦରେ ବିବିଧତା ନରହିବା ଏବଂ ଖୁବ କମ ଶସ୍ୟ ଉପରେ ନିର୍ଭରଶୀଳ ରହିବା ।


    ଉପରାଷ୍ଟ୍ରପତି କହିଲେ ଯେ ସମ୍ପ୍ରତି ଆଗ୍ରୋଭିଜନ କେନ୍ଦ୍ରୀୟ ଭାରତର ସବୁଠାରୁ ବଡ କୃଷି ସମ୍ମିଳନୀରେ ପରିଣତ ହୋଇଛି ଏବଂ ଏହା କୃଷିକୁ ଏକ ସ୍ଥାୟୀ ଅର୍ଥକାରୀ ବୃତ୍ତି ଭାବେ ଗ୍ରହଣ କରିବା ନେଇ କୃଷକମାନଙ୍କୁ ଆତ୍ମବିଶ୍ୱାସ ପ୍ରଦାନ କରିଛି । ଦେଶର ସମୃଦ୍ଧି କୃଷକ ସମ୍ପ୍ରଦାୟର ଉନ୍ନତି ସହିତ ସଂପୃକ୍ତ ଏବଂ ଏଥିପାଇଁ ସେମାନଙ୍କୁ ସ୍ଥାୟୀତ୍ୱ ଓ ଲାଭ ବୃଦ୍ଧି କରିବା ପାଇଁ ଅତ୍ୟାଧୁନିକ ଜ୍ଞାନକୌଶଳର ବ୍ୟବହାର ଉପରେ ସଚେତନ କରାଯିବାର ଆବଶ୍ୟକତା ରହିଛି ।


    ଉପରାଷ୍ଟ୍ରପତି କହିଲେ ଯେ ଆମ କୃଷକମାନେ ସବୁଜ , ଶ୍ୱେତ ଏବଂ ନୀଳ ବିପ୍ଳବ ମାଧ୍ୟମରେ ଦେଶକୁ ଦୁଗ୍ଧ , ପରିବା , ଫଳ , ତୁଳା ଏବଂ ଚିନି ଓ ଅନ୍ୟାନ୍ୟ କୃଷି ଜାତ ଦ୍ରବ୍ୟ କ୍ଷେତ୍ରରେ ଆତ୍ମନିର୍ଭରଶୀଳ କରିଛନ୍ତି । ତେବେ ଦୁର୍ଭାଗ୍ୟବଶତଃ ଉତ୍ପାଦନ କ୍ଷେତ୍ରରେ ଏହି ବୃଦ୍ଧି ଅନୁପାତରେ କୃଷକମାନଙ୍କ ଆୟ ବୃଦ୍ଧି ହୋଇପାରିନାହିଁ ।


    ଉପରାଷ୍ଟ୍ରପତି କହିଲେ ଯେ ଆମ ପ୍ରତିଷ୍ଠାତା ଜନକମାନଙ୍କର ଅନ୍ତର୍ଦ୍ଦୁଷ୍ଟି ରହିଥିଲା ଭାରତକୁ ସମୃଦ୍ଧ , ଶାନ୍ତିପୂର୍ଣ୍ଣ ଏବଂ ପ୍ରଗତିବାଦୀ କରିବା । ସେ ପୁନଶ୍ଚ କହିଲେ ଯେ ଆଗ୍ରୋଭିଜନର ମଧ୍ୟ ସମାନ ଅନ୍ତର୍ଦ୍ଦୁଷ୍ଟି ରହିଛି । ଏହା ହେଉଛି ଦେଶରେ ଖାଦ୍ୟ ସୁରକ୍ଷାକୁ ବୃଦ୍ଧି କରିବା । ଏଥିନିମନ୍ତେ ଆମକୁ କୃଷି କ୍ଷେତ୍ରରେ ଏକ ସଫଳ ପରିସଂସ୍ଥାନ ସୃଷ୍ଟି କରିବାକୁ ପଡିବ । ଜ୍ଞାନର ବିତରଣ ଏବଂ ନୂତନ ଜ୍ଞାନକୌଶଳର ଆହରଣ ଏହି ପରିସଂସ୍ଥାନର ଏକ ଗୁରୁତ୍ୱପୂର୍ଣ୍ଣ ଅଂଶବିଶେଷ ।


    ****************

    
    
    (Release ID: 1509308) Visitor Counter : 3