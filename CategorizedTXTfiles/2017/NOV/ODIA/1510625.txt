      ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି

      ମୂଳ ଯୋଜନା “ମହିଳା ସୁରକ୍ଷା ଓ ସଶକ୍ତିକରଣ ମିଶନ”ର ସମ୍ପ୍ରସାରଣ ଏବଂ ନୂଆ ଯୋଜନା “ପ୍ରଧାନମନ୍ତ୍ରୀ ମହିଳା ଶକ୍ତି କେନ୍ଦ୍ର”କୁ କ୍ୟାବିନେଟର ଅନୁମୋଦନ;
      640 ଜିଲ୍ଲାରେ ପର୍ଯ୍ୟାୟକ୍ରମେ କାର୍ଯ୍ୟକାରୀ ହେବ ପ୍ରଧାନମନ୍ତ୍ରୀ ମହିଳା ଶକ୍ତି କେନ୍ଦ୍ର

      Posted On: 22 NOV 2017 5:10PM by PIB Bhubaneshwar

    ମହିଳା ଓ ଶିଶୁ ବିକାଶ ମନ୍ତ୍ରଣାଳୟର ମୂଳ ଯୋଜନା “ ମହିଳା ସୁରକ୍ଷା ଏବଂ ସଶକ୍ତିକରଣ ମିଶନ ” ର ସମ୍ପ୍ରସାରଣ ପ୍ରସ୍ତାବକୁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ବସିଥିବା କେନ୍ଦ୍ର କ୍ୟାବିନେଟ କମିଟି(ସିସିଇଏ) ବୈଠକରେ ଅନୁମୋଦନ କରାଯାଇଛି । ଏହି ଯୋଜନାକୁ 2017-18 ରୁ 2019-20 ପର୍ଯ୍ୟନ୍ତ ସମ୍ପ୍ରସାରଣ କରାଯିବ । ସେହିପିର ସିସିଇଏ ମଧ୍ୟ “ ପ୍ରଧାନମନ୍ତ୍ରୀ ମହିଳା ଶକ୍ତି କେନ୍ଦ୍ର ” ନାମରେ ଏକ ନୂଆ ଯୋଜନାକୁ ମଞ୍ଜୁରି ଦେଇଛନ୍ତି । ଏହା ଗୋଷ୍ଠୀଭିତ୍ତିକ ସମ୍ପୃକ୍ତି ମାଧ୍ୟମରେ ଗ୍ରାମାଂଚଳର ମହିଳାମାନଙ୍କୁ ସଶକ୍ତ କରିବ ଯାହାଦ୍ୱାରା ସେମାନେ ନିଜ ଭିତରେ ଥିବା ସମ୍ଭାବନାକୁ ବାସ୍ତବ ରୂପ ଦେଇପାରିବେ ।


    ଦେଶର 161ଟି ବଛା ବଛା ଜିଲ୍ଲାର ସଫଳତା ଆଧାରରେ “ ବେଟି ବଚାଓ ବେଟୀ ପଢ଼ାଓ ” ଯୋଜନାର ସମ୍ପ୍ରସାରଣକୁ ମଧ୍ୟ ଅନୁମୋଦନ ମିଳିଛି ।


    2017-18 ରୁ 2019-20 ବର୍ଷ ପାଇଁ ଏହି ଯୋଜନା ବାବଦରେ 3 , 636.85 କୋଟି ବ୍ୟୟ ଅଟକଳ କରାଯାଇଥିବା ବେଳେ ଏଥିମଧ୍ୟରୁ କେନ୍ଦ୍ରର ଭାଗ ପାଖାପାଖି 3 , 084.96 କୋଟି ହେବ ।


    ଯୋଜନାର ଲାଭ:


    ଅନୁମୋଦନ ଲାଭ କରିଥିବା ଉପଯୋଜନା ସାମାଜିକ କ୍ଷେତ୍ରର କଲ୍ୟାଣ ଯୋଜନା ହୋଇଥିବା ବେଳେ ଏଥିରେ ମହିଳାମାନଙ୍କ ଯତ୍ନ , ସୁରକ୍ଷା ଏବଂ ବିକାଶ ପ୍ରତି ବିଶେଷ ଧ୍ୟାନ ଦିଆଯାଇଛି । ହ୍ରାସ ପାଉଥିବା ଶିଶୁ କନ୍ୟା ଜନ୍ମ ଅନୁପାତର ପ୍ରତିକାର ; ଶିଶୁକନ୍ୟାର ବଂଚିବା ଏବଂ ସୁରକ୍ଷା ସୁନିଶ୍ଚିତ କରିବା ; ତା ’ ର ଶିକ୍ଷା ପ୍ରଦାନ ସୁନିଶ୍ଚିତ କରିବା ଏବଂ ନିଜର ସମ୍ଭାବନାକୁ ପୂରଣ କରିବା ଲାଗି ତା ’ କୁ ସଶକ୍ତ କରିବା ଏହି ଯୋଜନାର ଉଦ୍ଦେଶ୍ୟ । ଏହା ମଧ୍ୟ ଗ୍ରାମାଂଚଳର ମହିଳାମାନଙ୍କୁ ସେମାନଙ୍କ ଅଧିକାର ହାସଲ ଲାଗି ସରକାରଙ୍କ ସହିତ ଯୋଗାଯୋଗର ମାଧ୍ୟମ ଯୋଗାଇଦେବ ଏବଂ ତାଲିମ ଓ ଦକ୍ଷତା ବିକାଶ ଜରିଆରେ ସେମାନଙ୍କୁ ସଶକ୍ତ କରିବ । ଛାତ୍ର ସ୍ୱେଚ୍ଛାସେବୀମାନେ ଗୋଷ୍ଠୀଭିତ୍ତିକ ସେବା ଭାବନା ଏବଂ ଲିଙ୍ଗଗତ ସମାନତାକୁ ପ୍ରୋତ୍ସାହିତ କରିବେ । ଏହି ଛାତ୍ରମାନେ “ ପରିବର୍ତ୍ତନର ଦୂତ ” ଭାବେ କାର୍ଯ୍ୟ କରିବେ ଏବଂ ସେମାନଙ୍କ ଗୋଷ୍ଠୀ ଓ ରାଷ୍ଟ୍ର ଉପରେ ଦୀର୍ଘସ୍ଥାୟୀ ପ୍ରଭାବ ପକାଇପାରିବେ ।


    ମୂଳ ଯୋଜନାରେ ବୃହତ କାର୍ଯ୍ୟ :


    ନୂଆ ଯୋଜନା “ ପ୍ରଧାନମନ୍ତ୍ରୀ ମହିଳା ଶକ୍ତି କେନ୍ଦ୍ର ” ( ଏମଏସକେ) ବିଭିନ୍ନ ସ୍ତରରେ କାର୍ଯ୍ୟ କରିବ । ଜାତୀୟ ସ୍ତର (ଭୌଗଳିକ କ୍ଷେତ୍ର ଆଧାରିତ ଜ୍ଞାନ ସହାୟତା) ଏବଂ ରାଜ୍ୟସ୍ତର (ମହିଳା ରାଜ୍ୟ ସମ୍ବଳ କେନ୍ଦ୍ର)ରେ ଥିବା ସଂସ୍ଥାଗୁଡ଼ିକ ସମ୍ପୃକ୍ତ ସରକାରଙ୍କୁ ବୈଷୟିକ ସହାୟତା ଯୋଗାଇଦେବେ । ଜିଲ୍ଲା ଏବଂ ବ୍ଲକ ସ୍ତରର କେନ୍ଦ୍ରଗୁଡ଼ିକ ମହିଳା ସଶକ୍ତିକରଣ ସମ୍ପର୍କରେ ପ୍ରଶାସନକୁ ଆବଶ୍ୟକ ବୈଷୟିକ ସହାୟତା ଯୋଗାଇ ଦେବା ସହିତ ବେଟି ବଚାଓ ବେଟୀ ପଢ଼ାଓ ଯୋଜନାରେ ସହଯୋଗ କରିବେ । ପର୍ଯ୍ୟାୟକ୍ରମେ ଏହି ଯୋଜନା ଦେଶର 640ଟି ଜିଲ୍ଲାରେ କାର୍ଯ୍ୟକାରୀ ହେବ ।


    ଏମଏସକେ ବ୍ଲକସ୍ତରୀୟ କାର୍ଯ୍ୟଯୋଜନା ଅନୁଯାୟୀ 115ଟି ସର୍ବାଧିକ ପଛୁଆ ଜିଲ୍ଲାରେ ଛାତ୍ର ସ୍ୱେଚ୍ଛାସେବୀମାନଙ୍କ ଜରିଆରେ ଗୋଷ୍ଠୀଭିତ୍ତିକ ସମ୍ପୃକ୍ତି ନିମନ୍ତେ ଯୋଜନା କରାଯାଇଛି । ସରକାରଙ୍କ ବିଭିନ୍ନ ଯୋଜନା/କାର୍ଯ୍ୟକ୍ରମ ସହିତ ସାମାଜିକ ପ୍ରସଙ୍ଗରେ ସଚେତନତା ସୃଷ୍ଟି କରିବା ଲାଗି ଛାତ୍ର ସ୍ୱେଚ୍ଛାସେବୀମାନେ ଗୁରୁତ୍ୱପୂର୍ଣ୍ଣ ଭୂମିକା ନିର୍ବାହ କରିବେ । ଏହି ପ୍ରକ୍ରିୟାରେ ସ୍ଥାନୀୟ କଲେଜଗୁଡ଼ିକରୁ 3 ଲକ୍ଷରୁ ଅଧିକ ଛାତ୍ର ସ୍ୱେଚ୍ଛାସେବୀଙ୍କୁ ନିୟୋଜିତ କରାଯିବ । ଏନଏସଏସ/ଏନସିସି କ୍ୟାଡର ଛାତ୍ରଛାତ୍ରୀ ମଧ୍ୟ ଦାୟିତ୍ୱବାନ ନାଗରିକ ଭାବେ ରାଷ୍ଟ୍ର ନିର୍ମାଣ ପ୍ରକ୍ରିୟାରେ ଯୋଗଦାନ କରିବାର ସୁଯୋଗ ପାଇପାରିବେ । ଏହା ମଧ୍ୟ ଛାତ୍ର ସ୍ୱେଚ୍ଛାସେବୀମାନଙ୍କୁ ବିକାଶ ପ୍ରକ୍ରିୟାରେ ସମ୍ପୃକ୍ତି କରାଇବା ସହ ନିଜ ଗୋଷ୍ଠୀର ଉନ୍ନତି ପାଇଁ ସୁଯୋଗ ଆଣିଦେବ । ମହିଳାମାନେ ଆଉ ପଛରେ ପଡ଼ି ନଯାଇ ଭାରତର ବିକାଶ ପ୍ରକ୍ରିୟାରେ ଯେମିତି ସମାନ ଭାଗିଦାର ହେବେ ତାହା ମଧ୍ୟ ସୁନିଶ୍ଚିତ ହୋଇପାରିବ ।


    ୱେବ ଆଧାରିତ ବ୍ୟବସ୍ଥା ଜରିଆରେ ଛାତ୍ର ସ୍ୱେଚ୍ଛାସେବୀଙ୍କ ଫଳାଫଳ ଆଧାରିତ କାର୍ଯ୍ୟକଳାପ ଅନୁଧ୍ୟାନ କରାଯିବ । ସମ୍ପୂର୍ଣ୍ଣ ହେବା ପରେ ଗୋଷ୍ଠୀ ସେବାର ପ୍ରମାଣପତ୍ର ଜାତୀୟ ପୋର୍ଟାଲରେ ଅନୁଧ୍ୟାନ ପାଇଁ ପ୍ରଦର୍ଶିତ କରାଯିବ ଏବଂ ଭାଗ ନେଇଥିବା ଛାତ୍ରଛାତ୍ରୀଙ୍କ ପାଇଁ ଭବିଷ୍ୟତର ସମ୍ବଳ/ସମ୍ପତ୍ତି ଭାବେ ଏହା ଉପଯୋଗ ହୋଇପାରିବ ।


    ସ୍ଥାୟୀ ରାଷ୍ଟ୍ରବ୍ୟାପୀ ପକ୍ଷପୋଷଣ ଏବଂ ଗଣମାଧ୍ୟମ ଅଭିଯାନ ଜରିଆରେ 640ଟି ଜିଲ୍ଲାରେ ବେଟୀ ବଚାଓ ବେଟୀ ପଢ଼ାଓ (ବିବିବିପି)ଯୋଜନା ସମ୍ପ୍ରସାରଣ ଏବଂ ତ୍ୱରାନ୍ୱିତକରଣ ଏବଂ ବଚ୍ଛାବଚ୍ଛା 405ଟି ଜିଲ୍ଲାରେ ବହୁପକ୍ଷୀୟ କାର୍ଯ୍ୟ ଯୋଜନାକୁ ମଧ୍ୟ ଅନୁମୋଦନ ଦିଆଯାଇଛି । କମ ସିଏସଆର (କର୍ପୋରେଟ ସାମାଜିକ ଦାୟିତ୍ୱବୋଧ) ଜିଲ୍ଲାଗୁଡ଼ିକୁ ପ୍ରଥମ ପର୍ଯ୍ୟାୟରେ ନିଆଯିବ । କର୍ମଜୀବୀ ମହିଳାମାନଙ୍କୁ ସହାୟତା ଯୋଗାଇ ଦେବା ନିମନ୍ତେ 190ଟି ଅଧିକ କର୍ମଜୀବୀ ମହିଳା ହଷ୍ଟେଲରେ 19 , 000 ମହିଳାଙ୍କ ରହିବା ଲାଗି ବ୍ୟବସ୍ଥା କରାଯିବ । ଅତିରିକ୍ତ ସ୍ୱଧାରଗୃହକୁ ମଧ୍ୟ ଅନୁମୋଦନ କରାଯାଇଛି ଯାହା 26 , 000 ହିତାଧିକାରୀମାନଙ୍କୁ ସହାୟତା ଏବଂ ଥଇଥାନ ଯୋଗାଇ ଦେବ ।


    ହିଂସା ପ୍ରପୀଡ଼ିତ ମହିଳାମାନଙ୍କୁ ବିସ୍ତୃତ ସହାୟତା ଯୋଗାଇ ଦେବା ଉଦ୍ଦେଶ୍ୟରେ ଏହି ଅବଧି ମଧ୍ୟରେ ଅଧିକ 150ଟି ଜିଲ୍ଲାରେ ୱାନ ଷ୍ଟପ କେନ୍ଦ୍ର (ଓଏସସି)ଗୁଡ଼ିକ ପ୍ରତିଷ୍ଠା କରାଯିବ । ଏହି ୱାନ ଷ୍ଟପ କେନ୍ଦ୍ରଗୁଡ଼ିକୁ ମହିଳା ହେଲ୍ପ ଲାଇନ ଜରିଆରେ ସଂଯୋଗ କରାଯିବ ଏବଂ ଦେଶବ୍ୟାପୀ ଘରୋଇ ଓ ସାର୍ବଜନୀନ କ୍ଷେତ୍ରରେ ହିଂସାର ଶିକାର ହେଉଥିବା ମହିଳାମାନଙ୍କୁ ଜରୁରୀକାଳୀନ ଏବଂ ଅଣ-ଜରୁରୀକାଳୀନ ସହାୟତା ଯୋଗାଇ ଦେବ । ଏକ ଅଭିନବ ଯୋଜନା କ୍ରମେ ମହିଳା ପୁଲିସ ସ୍ୱେଚ୍ଛାସେବୀ (ଏମପିଭି)ମାନଙ୍କୁ ସ୍ୱେଚ୍ଛାକୃତ ଭାବେ ରାଜ୍ୟ/କେନ୍ଦ୍ର ଶାସିତ ଅଂଚଳଗୁଡ଼ିକରେ ନିୟୋଜିତ କରାଯିବ । ପୁଲିସ-ଜନତା ସୁସମ୍ପର୍କ ବଢ଼ାଇବା ଉଦ୍ଦେଶ୍ୟରେ କରାଯିବାକୁ ଥିବା ଏହି ଯୋଜନା ସମସ୍ତ ରାଜ୍ୟ/କେନ୍ଦ୍ରଶାସିତ ଅଂଚଳଗୁଡ଼ିକର 65ଟି ଜିଲ୍ଲାକୁ ସମ୍ପ୍ରସାରଣ କରାଯିବ ।


    ଯୋଜନାର ଅନୁଧ୍ୟାନ ଏବଂ ମୂଲ୍ୟାୟନ :


    ଏହି ମୂଳ ଯୋଜନା ଅଧୀନରେ ଥିବା ସମସ୍ତ ଉପଯୋଜନାର ଯୋଜନା ପ୍ରସ୍ତୁତି , ସମୀକ୍ଷା ଏବଂ ଅନୁଧ୍ୟାନ ପାଇଁ ଜାତୀୟ , ରାଜ୍ୟ ଏବଂ ଜିଲ୍ଲା ସ୍ତରରେ ଏକ ସାଧାରଣ ଟାସ୍କଫୋର୍ସ ଗଠନ କରାଯିବ । ଏହାଦ୍ୱାରା କାର୍ଯ୍ୟକାରୀତାରେ ସମନ୍ୱୟ ଏବଂ ମିତବ୍ୟୟିତା ସୁନିଶ୍ଚିତ ହୋଇପାରିବ । ଏସଡିଜି ସହିତ ମେଳ ଖାଉଥିବା ତଥା ଗାଇଡ ଲାଇନରେ ଉଲ୍ଲେଖ ରହିଥିବା ସ୍ପଷ୍ଟ ଏବଂ ନିର୍ଦ୍ଦିଷ୍ଟ ଲକ୍ଷ୍ୟ ନେଇ ପ୍ରତ୍ୟେକ ଯୋଜନାର କାର୍ଯ୍ୟକାରୀତା ନିର୍ଦ୍ଧାରଣ କରାଯିବ । ନୀତି ଆୟୋଗଙ୍କ ସୁପାରିସ ମୁତାବକ ସମସ୍ତ ଉପଯୋଜନାର ଅନୁଧ୍ୟାନ ପାଇଁ ଫଳାଫଳ ଆଧାରିତ ସୂଚକ ବ୍ୟବସ୍ଥାକୁ କାର୍ଯ୍ୟକାରୀ କରାଯିବ । ଏହି ଯୋଜନାଗୁଡ଼ିକ ରାଜ୍ୟ/କେନ୍ଦ୍ର ଶାସିତ ଅଂଚଳ ଏବଂ କାର୍ଯ୍ୟାନ୍ୱୟନ ସଂସ୍ଥାଗୁଡ଼ିକ ଦ୍ୱାରା କାର୍ଯ୍ୟକାରୀ କରାଯିବ । ସମସ୍ତ ଉପଯୋଜନାଗୁଡ଼ିକର କେନ୍ଦ୍ର , ରାଜ୍ୟ , ଜିଲ୍ଲା ଏବଂ ବ୍ଲକସ୍ତରରେ ପୂର୍ବପ୍ରସ୍ତୁତ ଅନୁଧ୍ୟାନ ଢାଂଚା ରହିଛି ।


    **********

    
    
    (Release ID: 1510625) Visitor Counter : 3