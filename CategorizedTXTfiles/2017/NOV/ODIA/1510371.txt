      ରାଷ୍ଟ୍ରପତିଙ୍କ ସଚିବାଳୟ

      ଅରୁଣାଚଳ ପ୍ରଦେଶ ଗସ୍ତରେ ରାଷ୍ଟ୍ରପତି ଅରୁଣାଚଳ ବିଧାନସଭାର ସ୍ୱତନ୍ତ୍ର ଅଧିବେଶନରେ ଦେଲେ ଉଦ୍‌ବୋଧନ
      Posted On: 19 NOV 2017 7:51PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମନାଥ କୋବିନ୍ଦ ଅରୁଣାଚଳ ପ୍ରଦେଶ ଗସ୍ତରେ ଯାଇ ଆଜି ( ନଭେମ୍ବର 19 , 2017 ) ଇଟାନଗରଠାରେ ସେ ରାଜ୍ୟ ବିଧାନସଭାର ସ୍ୱତନ୍ତ୍ର ଅଧିବେଶନରେ ଉଦ୍ ‌ ବୋଧନ ଦେଇଛନ୍ତି ।


    ରାଜ୍ୟର ବିଧାୟକମାନଙ୍କୁ ସମ୍ବୋଧିତ କରି ରାଷ୍ଟ୍ରପତି କହିଲେ ଯେ ଲୋକମାନଙ୍କ ଆଶା ଆକାଂକ୍ଷା ପୂରଣ କରିବା ନିମନ୍ତେ ସେମାନଙ୍କୁ ନାଗରିକମାନେ ନିର୍ବାଚିତ କରିଛନ୍ତି । ବିଧାୟକମାନେ ସେକଥା ସଦାସର୍ବଦା ମନେ ରଖିବା ଉଚିତ । ତେଣୁ ଜନସେବାରେ ସେମାନେ ସଦାବେଳେ ନିଜକୁ ନିୟୋଜିତ କରିରଖିବା ଆବଶ୍ୟକ । ନିର୍ବାଚନ ପରେ ବିଧାୟକମାନେ ନିଜନିଜର ନିର୍ବାଚନମଣ୍ଡଳୀର ନାଗରିକମାନଙ୍କୁ ପ୍ରତିନିଧିତ୍ୱ କରନ୍ତି । ତେଣୁ ଜନପ୍ରତିନିଧି ଭାବେ ସେମାନେ ହେଉଛନ୍ତି ଲୋକମାନଙ୍କ ମୁରବୀ । ସେମାନଙ୍କ ଉପରେ ଲୋକମାନଙ୍କ ଆଶା ଭରସା ସ୍ୱାର୍ଥ ନିହିତ । ତେଣୁ ଜନସାଧାରଣଙ୍କ ସର୍ବାଙ୍ଗୀନ ଉନ୍ନତି ଦିଗରେ ସେମାନେ କାର୍ଯ୍ୟ କରିବା ସହ ଏ ଦିଗରେ ଆଇନ ପ୍ରଣୀତ କରିବା ଲାଗି ସେମାନେ ପ୍ରୟାସ କରିବା ବିଧେୟ ।


    ରାଷ୍ଟ୍ରପତି କହିଲେ ଯେ ଆମେ ବିବିଧ ସଂସ୍କୃତି ଏବଂ ପରମ୍ପରାସମ୍ପନ୍ନ ଏକ ରାଷ୍ଟ୍ରର ନାଗରିକ । ଏଠାରେ ଖାଦ୍ୟ ଠାରୁ ଆରମ୍ଭ କରି ପୋଷାକ ପରିଚ୍ଛଦ , ଚାଲିଚଳନ , ପରମ୍ପରା ଏବଂ ବିବିଧ ଧର୍ମ ରହିଛି । ପୁଣି ସେହି ବିବିଧତା ହେଉଛି ଆମର ସାମର୍ଥ୍ୟ । ଆମେ ତିରୁପତିରେ ଥାଉ ଅଥବା ତାରନେତାରରେ କି ତୱାଙ୍ଗର ବୌଦ୍ଧମଠରେ , ଆମେ ନିଜକୁ ଜଣେ ଭାରତୀୟ ଭାବେ ଗର୍ବ ଓ ଗୌରବ ଅନୁଭବ କରିବା ଉଚିତ । ଅରୁଣାଚଳ ପ୍ରଦେଶର ବିବିଧତା ଦେଶର ବିବିଧତା ମଧ୍ୟରେ ଏକତାକୁ ଅତି ନିଚ୍ଛକ ଭାବେ ପ୍ରତିପାଦିତ କରେ । ଏଠାରେ ଅନେକ ଜାତି ଓ ଧର୍ମାବଲମ୍ବୀ ଲୋକ ଶାନ୍ତିପୂର୍ଣ୍ଣ ଭାବେ ବସବାସ କରନ୍ତି । ସେମାନେ ସଭିଏଁ ସମସ୍ତ ଭାରତୀୟଙ୍କ ପାଇଁ ଆଦର୍ଶ ବୋଲି ରାଷ୍ଟ୍ରପତି ମତ ପୋଷଣ କରିଥିଲେ ।


    ଏକ ସୀମାନ୍ତ ରାଜ୍ୟ ହୋଇଥିବାରୁ ପ୍ରତିବେଶୀ ରାଷ୍ଟ୍ରଙ୍କ ସହ ବାଣିଜ୍ୟ କାରବାର ପାଇଁ ଅରୁଣାଚଳ ପ୍ରଦେଶର ବିଶେଷ ସୁଯୋଗ ରହିଛି । ତେଣୁ ଆସିଆନ୍ ‌ ରାଷ୍ଟ୍ରମାନଙ୍କ ସହ ବାଣିଜ୍ୟ କାରବାର ବୃଦ୍ଧି କରିବାରେ ଅରୁଣାଚଳ ଏକ ବାହକ ଭୂମିକା ଗ୍ରହଣ କରିପାରିବ ।


    ପୂର୍ବରୁ ରାଷ୍ଟ୍ରପତି ଇଟାନଗରଠାରେ ଥିବା ବିବେକାନନ୍ଦ କେନ୍ଦ୍ର ସ୍ଥାପନାର 40ତମ ବାର୍ଷିକୀ ଉତ୍ସବରେ ଯୋଗ ଦେଇଥିଲେ । ଏହି ଅବସରରେ ଉଦ୍ ‌ ବୋଧନ ଦେଇ ରାଷ୍ଟ୍ରପତି କହିଲେ ଯେ ବିବେକାନନ୍ଦ କେନ୍ଦ୍ର ଅରୁଣାଚଳ ପ୍ରଦେଶରେ ଉଲ୍ଲେଖନୀୟ କାର୍ଯ୍ୟ କରିଆସୁଛି । ବିଶେଷ କରି ଗୁରୁ - ଶିଷ୍ୟ ପରମ୍ପରା ଧାରାରେ ଜନଜାତିର ପିଲାମାନଙ୍କୁ ଶିକ୍ଷା ପ୍ରଦାନ କରିବା ଦିଗରେ ଏହି କେନ୍ଦ୍ରର ଭୂମିକାକୁ ରାଷ୍ଟ୍ରପତି ଭୂୟସୀ ପ୍ରଶଂସା କରିଥିଲେ । ଆମ ପାରମ୍ପରିକ ଜ୍ଞାନର ପ୍ରକୃଷ୍ଟ ଉଦାହରଣ ବିବେକାନନ୍ଦ କେନ୍ଦ୍ରରେ ଦେଖିବାକୁ ମିଳିବ ବୋଲି ସେ ମତ ପୋଷଣ କରିଥିଲେ ।


    **********

    
    
    (Release ID: 1510371) Visitor Counter : 3