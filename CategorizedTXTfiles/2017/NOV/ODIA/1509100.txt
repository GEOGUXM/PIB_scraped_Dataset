      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଭାରତ-ବାଂଲାଦେଶ ସଂଯୋଗୀକରଣ ପ୍ରକଳ୍ପକୁ ମିଳିତ ଭାବେ ଲୋକାର୍ପଣ କଲେ ପ୍ରଧାନମନ୍ତ୍ରୀ ମୋଦୀ, ବାଂଲାଦେଶ ପ୍ରଧାନମନ୍ତ୍ରୀ ଓ ପଶ୍ଚିମବଙ୍ଗ ମୁଖ୍ୟମନ୍ତ୍ରୀ
      Posted On: 09 NOV 2017 7:06PM by PIB Bhubaneshwar


    ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ, ବାଂଲାଦେଶ ପ୍ରଧାନମନ୍ତ୍ରୀ ଶେଖ୍ ହାସିନା ଓ ପଶ୍ଚିମବଙ୍ଗ ମୁଖ୍ୟମନ୍ତ୍ରୀ ସୁଶ୍ରୀ ମମତା ବାନାର୍ଜୀ ଆଜି ଦୁଇ ଦେଶ ମଧ୍ୟରେ ଏକାଧିକ ଯୋଗାଯୋଗ ପ୍ରକଳ୍ପକୁ ମିଳିତ ଭାବେ ଲୋକାର୍ପଣ କରିଛନ୍ତି ।


    ଏଥିରେ ଦ୍ୱିତୀୟ ଭୈରବ ଓ ଟିଟାସ୍ ରେଳବାଇ ବ୍ରିଜ ଏବଂ କୋଲକାତାର ଚିତପୁରରେ ଆନ୍ତର୍ଜାତିକ ରେଳବାଇ ପାସେଞ୍ଜର ଟର୍ମିନସ୍ ସାମିଲ ଅଛି । ଏହା ସହିତ କୋଲକାତା ଓ ଖୁଲ୍ନା ମଧ୍ୟରେ ବନ୍ଧନ ଏକ୍ସପ୍ରେସ୍ ର ଚଳାଚଳକୁ ଅତିଥିଗଣ ପତାକା ଦେଖାଇ ଉଦ୍ଘାଟନ କରିଥିଲେ ।


    ବୈଦେଶିକ ବ୍ୟାପାର ମନ୍ତ୍ରୀ ଶ୍ରୀମତୀ ସୁଷମା ସ୍ୱରାଜ ମଧ୍ୟ ନୂଆଦିଲ୍ଲୀରୁ ଏହି କାର୍ଯ୍ୟକ୍ରମରେ ସାମିଲ ହୋଇଥିଲେ ।


    ଏହି ଅବସରରେ ପ୍ରଧାନମନ୍ତ୍ରୀଙ୍କ ଅଭିଭାଷଣ ନିମ୍ନରେ ଉଲ୍ଲେଖ କରାଗଲା :


    ଏହି ପ୍ରସାରଣ ସହ ଜଡ଼ିତ ସମସ୍ତ ଲୋକଙ୍କୁ ଓ ବିଶେଷକରି ବାଂଲାଦେଶରେ ରହୁଥିବା ସମସ୍ତ ଭାଇ ଓ ଭଉଣୀମାନଙ୍କୁ ନମସ୍କାର ।


    କିଛିଦିନ ପୂର୍ବରୁ ଦୁଇ ଦେଶ ମଧ୍ୟରେ ଦିପାବଳୀ, ଦୁର୍ଗା ପୂଜା ଓ କାଳୀ ପୂଜାର ମହୋତ୍ସବ ପାଳିତ ହୋଇଛି ।


    ମୁଁ ଦେଶବାସୀଙ୍କୁ ଏହି ଉତ୍ସବ ଋତୁର ଶୁଭକାମନା ଜଣାଉଛି ।


    ମୁଁ ଖୁସି ଯେ ଭିଡିଓ କନଫେରେନ୍ସିଂ ମାଧ୍ୟମରେ ଆପଣଙ୍କ ସହ ପୁଣିଥରେ ସାକ୍ଷାତର ସୁଯୋଗ ମିଳିଲା ।


    ଆପଣଙ୍କ ସ୍ୱାସ୍ଥ୍ୟ ପାଇଁ ଆମର ଶୁଭକାମନା ଆପଣଙ୍କ ସହ ଅଛି ।


    ଆରମ୍ଭରୁ ମୋର ଚିନ୍ତାଧାରା ରହିଛି ଯେ ପଡ଼ୋଶୀ ରାଷ୍ଟ୍ରର ନେତାମାନଙ୍କ ସହ ଯଥାର୍ଥରେ ପଡ଼ୋଶୀଙ୍କ ଭଳି ସମ୍ବନ୍ଧ ରହିବା ଉଚିତ୍ ।


    ଯେତେବେଳେ ମନ କରିବ କଥା ହେବା ଉଚିତ, ଗସ୍ତ କରିବା ଉଚିତ ।


    ଏ ସମ୍ବନ୍ଧରେ ଆମକୁ ପ୍ରୋଟୋକଲର ବନ୍ଧନ ଭିତରେ ରହିବା ଉଚିତ ନୁହେଁ ।


    କିଛି ଦିନ ପୂର୍ବରୁ ଆମେ ଦକ୍ଷିଣ ଏସିଆ ଉପଗ୍ରହର ପ୍ରକ୍ଷେପଣ ସମୟରେ ଏ ପ୍ରକାରର ଭିଡ଼ିଓ କନଫେରେନ୍ସିଂ କରିଥିଲୁ ।


    ଗତବର୍ଷ ଆମେ ମିଳିତ ଭାବେ ପେଟ୍ରାପୋଲ୍ ଆଇସିପିର ଉଦ୍ଘାଟନ ମଧ୍ୟ ଏଭଳି ଭାବେ କରିଥିଲେ ।


    ମୁଁ ଖୁସି ଯେ ଆଜି ଆମର ଯୋଗାଯୋଗକୁ ସୁଦୃଢ଼ କରିବା ପାଇଁ ମହତ୍ୱପୂର୍ଣ୍ଣ ପ୍ରକଳ୍ପର ଉଦ୍ଘାଟନ ଆମେ ଭିଡିଓ କନଫେରେନ୍ସିଂ ମାଧ୍ୟମରେ କରିଛୁ ।


    ଯୋଗାଯୋଗର ସବୁଠାରୁ ମହତ୍ୱପୂର୍ଣ୍ଣ ଦିଗ ହେଉଛି ଆମର ଲୋକଙ୍କ ସହ ଲୋକଙ୍କ ଯୋଗାଯୋଗ ।


    ଆଉ ଆଜି ଆନ୍ତର୍ଜାତିକ ଯାତ୍ରୀ ଟର୍ମିନସ୍ ର ଉଦ୍ଘାଟନ ଦ୍ୱାରା କୋଲକାତା-ଢାକା ମୈତ୍ରୀ ଏକ୍ସପ୍ରେସ୍ ଓ ଆଜି ଆରମ୍ଭ ହୋଇଥିବା କୋଲକାତା-ଖୁଲ୍ନା ବନ୍ଧନ ଏକ୍ସପ୍ରେସ୍ ର ଯାତ୍ରୀଙ୍କୁ ଅଧିକ ସୁବିଧା ମିଳିବ ।


    ଏହାଫଳରେ ସେମାନଙ୍କୁ ନା’କେବଳ କଷ୍ଟମ ଓ ଇମିଗ୍ରେସନ୍ ସହଜ ହେବ ବରଂ ସେମାନଙ୍କର ଯାତ୍ରାରେ ମଧ୍ୟ 3 ଘଣ୍ଟାର ସମୟ ସଂଚୟ ହେବ ।


    ମୈତ୍ରୀ ଓ ବନ୍ଧନ, ଏହି ଦୁଇ ରେଳ ସୁବିଧାର ନାମ ମଧ୍ୟ ଆମର ମିଳିତ ଦୃଷ୍ଟିଭଙ୍ଗୀ ଅନୁରୂପ ହୋଇଛି ।


    ଯେତେବେଳେ ବି ମୁଁ ଯୋଗାଯୋଗର କଥା କହେ, ମୋର ସର୍ବଦା ଆପଣଙ୍କ ୧୯୬୫ ପୂର୍ବର ଯୋଗାଯୋଗକୁ ପୁନଃ ଆରମ୍ଭ କରିବାର ଦୃଷ୍ଟିଭଙ୍ଗୀର ଭାବନା ମନରେ ଆସେ ।


    ମୁଁ ଅତ୍ୟନ୍ତ ଖୁସି ଯେ ଆମେ ଏ ଦିଗରେ ପ୍ରତିଟି କ୍ଷେତ୍ରରେ ନିରନ୍ତର ଆଗକୁ ବଢ଼ୁଛୁ ।


    ଆଜି ଆମେ ଦୁଇଟି ରେଳ ବ୍ରିଜ୍ ମଧ୍ୟ ଉଦ୍ଘାଟନ କରିଛୁ । ପ୍ରାୟ 100 ନିୟୁତ ଡଲାର ମୂଲ୍ୟରେ ନିର୍ମିତ ହୋଇଥିବା ଏହି ବ୍ରିଜ୍ ବାଂଲାଦେଶର ରେଳ ନେଟୱାର୍କକୁ ସୁଦୃଢ଼ କରିବାରେ ସହାୟକ ହେବ ।


    ବାଂଲାଦେଶର ବିକାଶ କାର୍ଯ୍ୟରେ ବିଶ୍ୱସ୍ତ ଭାଗିଦାରୀ ହେବା ଭାରତ ପାଇଁ ଗର୍ବର ବିଷୟ ।


    ମୁଁ ଜାଣି ଖୁସି ଯେ ଆମର 8 ବିଲିୟନ ଡଲାର ରିହାତିଯୁକ୍ତ ଆର୍ଥିକ ସହାୟତା ଅନ୍ତର୍ଗତ ପ୍ରକଳ୍ପଗୁଡ଼ିକର ସନ୍ତୋଷଜନକ ପ୍ରଗତି ହେଉଛି ।


    ବିକାଶ ଓ ଯୋଗାଯୋଗ ଉଭୟ ଏକ ସଙ୍ଗେ ଜଡ଼ିତ । ଆମ ଦୁଇ ଦେଶ ମଧ୍ୟରେ ଯୁଗଯୁଗ ଧରି ଯେଉଁ ପୁରୁଣା ଐତିହାସିକ ସଂଯୋଗ ରହିଛି, ବିଶେଷକରି ପଶ୍ଚିମବଙ୍ଗ ଓ ବାଂଲାଦେଶର ଲୋକଙ୍କ ମଧ୍ୟରେ, ତାକୁ ସୁଦୃଢ଼ କରିବା ଦିଗରେ ଆଜି ଆମେ ଆଉ କିଛି ପଦକ୍ଷେପ ନେଇଛୁ ।


    ମୋର ପୁରା ବିଶ୍ୱାସ ଯେ, ଯେମିତି ଆମେ ନିଜର ସମ୍ବନ୍ଧ ଆଗକୁ ବଢ଼ାଇବା ଓ ଲୋକଙ୍କ ମଧ୍ୟରେ ସମ୍ପର୍କକୁ ସୁଦୃଢ଼ କରିବା, ସେମିତି ଆମେ ବିକାଶ ଓ ସମୃଦ୍ଧିର ନୂଆ ଆକାଶକୁ ବି ଛୁଇଁବା ।


    ଏହି କାମରେ ସହଯୋଗ ପାଇଁ ମୁଁ ପ୍ରଧାନମନ୍ତ୍ରୀ ଶେଖ୍ ହସିନା ମହୋଦୟ ଓ ମୁଖ୍ୟମନ୍ତ୍ରୀ ମମତା ବାନାର୍ଜୀଙ୍କୁ ହାର୍ଦ୍ଦିକ କୃତଜ୍ଞତା ବ୍ୟକ୍ତ କରୁଛି ।


    ଧନ୍ୟବାଦ

    
    
    (Release ID: 1509100) Visitor Counter : 3