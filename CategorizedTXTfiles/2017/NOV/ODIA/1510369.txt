      ରାଷ୍ଟ୍ରପତିଙ୍କ ସଚିବାଳୟ

      ଦିଲ୍ଲୀ ବିଶ୍ୱବିଦ୍ୟାଳୟର 94ତମ ବାର୍ଷିକ ସମାବର୍ତ୍ତନ ଉତ୍ସବରେ ରାଷ୍ଟ୍ରପତିଙ୍କ ଉଦ୍‌ବୋଧନ
      Posted On: 18 NOV 2017 7:47PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଆଜି ( ନଭେମ୍ବର 18, 2017 ) ଦିଲ୍ଲୀ ବିଶ୍ୱବିଦ୍ୟାଳୟର 94ତମ ସମାବର୍ତ୍ତନ ଉତ୍ସବରେ ଉଦ୍ ‌ ବୋଧନ ଦେଇଛନ୍ତି ।


    ରାଷ୍ଟ୍ରପତି ଏହି ସମାବର୍ତ୍ତନ ଉତ୍ସବରେ ଦୀକ୍ଷାନ୍ତ ଭାଷଣ ପ୍ରଦାନ କରି କହିଲେ ଯେ ଦିଲ୍ଲୀ ବିଶ୍ୱବିଦ୍ୟାଳୟକୁ ଅନେକ ଦୃଷ୍ଟିକୋଣରୁ ଭାରତର ଅଗ୍ରଗଣ୍ୟ ବିଶ୍ୱବିଦ୍ୟାଳୟ ବୋଲି କୁହାଯାଇପାରେ । ଏଠାରେ ଦେଶର ପ୍ରତ୍ୟେକ ରାଜ୍ୟ ଏବଂ କ୍ଷେତ୍ରର ପ୍ରତିନିଧିତ୍ୱର ସମାହାର ଘଟିଛି । ପ୍ରତି ବର୍ଷ ହଜାର ହଜାର ଛାତ୍ରଛାତ୍ରୀ ବିଭିନ୍ନ ରାଜ୍ୟରୁ ଦିଲ୍ଲୀ ଆସି ଏହି ମହାନ୍ ‌ ଶିକ୍ଷାନୁଷ୍ଠାନ ଅଥବା ଏଥିସହ ଅନୁବନ୍ଧିତ ଅନ୍ୟାନ୍ୟ ମହାବିଦ୍ୟାଳୟମାନଙ୍କରେ ନାମ ଲେଖାଇଥାନ୍ତି । ବିଶେଷକରି ଉତ୍ତର ପୂର୍ବାଞ୍ଚଳ କ୍ଷେତ୍ରର ଛାତ୍ରଛାତ୍ରୀମାନଙ୍କ ପାଇଁ ଦିଲ୍ଲୀ ବିଶ୍ୱବିଦ୍ୟାଳୟ ବିଶେଷ ଆକର୍ଷଣର ଏକ ଅନୁଷ୍ଠାନ । ଦିଲ୍ଲୀ ନଗରୀ ତଥା ଏହି ବିଶ୍ୱବିଦ୍ୟାଳୟ ପରିସରର କର୍ମପ୍ରବଣତା ଏବଂ ଶିକ୍ଷାର ବାତାବରଣ ସମସ୍ତଙ୍କ ପାଇଁ ପ୍ରେରଣା ଯୋଗାଇଥାଏ ।


    ରାଷ୍ଟ୍ରପତି କହିଲେ ଯେ ଆମେ ଏବେ ଏପରି ଏକ ସମୟରେ ଆସି ଉପସ୍ଥିତ ହୋଇଛୁ ଯେତେବେଳେ କୃତ୍ରିମ ପ୍ରଜ୍ଞା କେବଳ ଆମ ସମାଜ ଯାହା କରୁଛି ତାହା ନୁହେଁ ଯାହା ଚିନ୍ତା କରୁଛି ତାକୁ ମଧ୍ୟ ବଦଳାଇବାକୁ ସକ୍ଷମ । ଆମେ ବଞ୍ଚୁଥିବା ସମାଜ ଏକ ବୋଧସଜ୍ଞାନଯୁକ୍ତ ମେସିନରେ ପରିଣତ ହେବାକୁ ଯାଉଛି । ତେଣୁ ଆମ ନିକଟରେ ଯେତିକି ସୁଯୋଗ ରହିଛି ତତୋଧିକ ଚାଲେଞ୍ଜ ମଧ୍ୟ ରହିଛି ବୋଲି ରାଷ୍ଟ୍ରପତି ମତ ପୋଷଣ କରିଥିଲେ ।


    ରାଷ୍ଟ୍ରପତି କହିଲେ ଯେ ଦିଲ୍ଲୀ ବିଶ୍ୱବିଦ୍ୟାଳୟ ଭଳି ଆମର ପ୍ରମୁଖ ଶିକ୍ଷାନୁଷ୍ଠାନଗୁଡ଼ିକ ଏହିସବୁ ପରିବର୍ତ୍ତନ ପ୍ରତି ସଚେତନ ରହିବା ଆବଶ୍ୟକ । ତେଣୁ ସେମାନଙ୍କୁ ଅଭିନବତ୍ୱ ଦିଗରେ ଚିନ୍ତା କରିବା ଉଚିତ । ତାହା ଉଭୟ ଶୈକ୍ଷିକ ଏବଂ ସୁଯୋଗ ପ୍ରଦାନକାରୀ ବ୍ୟବସ୍ଥା ଦୃଷ୍ଟିକୋଣରୁ ହେବା ଆବଶ୍ୟକ । ଆମେ ଯେଉଁ ପାରମ୍ପରିକ ପୃଷ୍ଠଭୂମିକୁ ଅତି ମହାନ ବୋଲି ଧରି ନେଇଥିଲୁ ତାହା ଧୀରେ ଧୀରେ ତୁଟିଯାଉଛି । ତା ’ ସ୍ଥାନରେ ନୂଆ ନୂଆ କାର୍ଯ୍ୟକ୍ରମମାନ ଆମ ଶିକ୍ଷାପଦ୍ଧତି ଓ ବ୍ୟବସ୍ଥାରେ ପ୍ରବର୍ତ୍ତନ କରାଯିବା ଦରକାର । ଆଗାମୀ 25ରୁ 30 ବର୍ଷ ମଧ୍ୟରେ ତାହା ଘଟିସାରିଛି ଏବଂ ଆମକୁ ଏଭଳି ଉତ୍ତର ମିଳିସାରିଛି ।


    ରାଷ୍ଟ୍ରପତି କହିଲେ ଯେ ବାସ୍ତବ ଶ୍ରେଣୀକକ୍ଷ ଧୀରେ ଧୀରେ ସଂକୁଚିତ ହୋଇଯାଉଛି । ଉଚ୍ଚଶିକ୍ଷା ସମାଜର ଅନେକ ଉଦ୍ଦେଶ୍ୟ ସାଧନ କରିଥାଏ । ଛାତ୍ରଛାତ୍ରୀମାନଙ୍କୁ ଆତ୍ମନିର୍ଭରଶୀଳ ଏବଂ କର୍ମନିଯୁକ୍ତି ପାଇବାରେ ସମର୍ଥ କରିବା ସହ ଏହା ଦେଶର ସମୃଦ୍ଧି ପାଇଁ ବାହକ ଭାବେ କାର୍ଯ୍ୟ କରିଥାଏ । ତେଣୁ ଆମର ବିଶ୍ୱବିଦ୍ୟାଳୟଗୁଡ଼ିକ ଯେତେବେଳେ ଜ୍ଞାନର ନୂଆ ନୂଆ ଦିଗନ୍ତ ସନ୍ଧାନ କରିବାରେ ସକ୍ଷମ ହୋଇପାରିବ ସେତେବେଳେ ଉଚ୍ଚଶିକ୍ଷା କ୍ଷେତ୍ର ଆହୁରି ପ୍ରସାରିତ ହେବ ବୋଲି ରାଷ୍ଟ୍ରପତି ମତପୋଷଣ କରିଥିଲେ । ସରକାର ବିଶ୍ୱବିଦ୍ୟାଳୟ ଏବଂ ବିଭିନ୍ନ ମହାବିଦ୍ୟାଳୟମାନଙ୍କରେ ଖାଲିଥିବା ଅଧ୍ୟାପକ ପଦବୀ ପୂରଣ ଦିଗରେ ପଦକ୍ଷେପ ନେଉଛନ୍ତି ବୋଲି ରାଷ୍ଟ୍ରପତି କହିଥିଲେ ।


    **********

    
    
    (Release ID: 1510369) Visitor Counter : 3