      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ସପ୍ତମ ଏସୀୟ ଶକ୍ତିମନ୍ତ୍ରୀସ୍ତରୀୟ ରାଉଣ୍ଡ ଟେବୁଲ ବୈଠକ ନୈଶଭୋଜିରେ ପେଟ୍ରୋଲିୟମ ମନ୍ତ୍ରୀ ଧର୍ମେନ୍ଦ୍ର ପ୍ରଧାନଙ୍କ ଅଭିଭାଷଣ
      Posted On: 02 NOV 2017 8:50PM by PIB Bhubaneshwar


    ଥାଇଲାଣ୍ଡର ବ୍ୟାଙ୍କକଠାରେ ଆୟୋଜିତ ସପ୍ତମ ଏସୀୟ ଶକ୍ତିମନ୍ତ୍ରୀଙ୍କ ରାଉଣ୍ଡ ଟେବୁଲ ବୈଠକକୁ ଏକ ନୈଶଭୋଜିରେ ସ୍ୱାଗତ କରି ପେଟ୍ରୋଲିୟମ ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନଙ୍କ ପ୍ରଦତ ଅଭିଭାଷଣ ।


    ଏହି ଗୁରୁତ୍ୱପୂର୍ଣ୍ଣ କାର୍ଯ୍ୟକ୍ରମରେ ଯୋଗଦେବା ମୋ ପାଇଁ ଏକ ସୁଯୋଗ ବୋଲି ମୁଁ ଅନୁଭବ କରେ । ଶକ୍ତିଦୃଷ୍ଟିରୁ ଗୁରୁତ୍ୱପୂର୍ଣ୍ଣ ଅନେକ ରାଷ୍ଟ୍ରର ମନ୍ତ୍ରୀମାନଙ୍କୁ ଏହି କାର୍ଯ୍ୟକ୍ରମ ଏକଜୁଟ କରିଛି । ଶକ୍ତି କ୍ଷେତ୍ରରେ ଏସିଆ କେବଳ ସର୍ବବୃହତ ଉତ୍ପାଦକ କ୍ଷେତ୍ର ନୁହେଁ , ଉପଭୋକ୍ତା କ୍ଷେତ୍ର ମଧ୍ୟ । ମୁଁ ଖୁସି ଯେ ଆଇଇଏଫ ନିୟମିତ ଭାବେ ଏସୀୟ ରାଷ୍ଟ୍ରଙ୍କ ମନ୍ତ୍ରୀସ୍ତରୀୟ ଶକ୍ତି ସମ୍ବନ୍ଧୀୟ ରାଉଣ୍ଡଟେବୁଲ ବୈଠକର ଆୟୋଜନ କରିଆସୁଛି । 2015 ମସିହା ଡିସେମ୍ବର ମାସରେ ଦୋହାଠାରେ ଆୟୋଜିତ ପ୍ରଥମ ଏସୀୟ ମନ୍ତ୍ରୀସ୍ତରୀୟ ଶକ୍ତିସମ୍ବନ୍ଧୀୟ ରାଉଣ୍ଡ ଟେବୁଲ ବୈଠକରେ ମୁଁ ଯୋଗଦେଇଥିଲି । ମୁଁ ଖୁସି ଯେ ବିଭିନ୍ନ ରାଷ୍ଟ୍ରର ଅନେକ ବିଶିଷ୍ଟ ବନ୍ଧୁ ଆଜି ଏଠାରେ ଉପସ୍ଥିତ ଅଛନ୍ତି ଓ ସେମାନେ ଏହି ଗୁରୁତ୍ୱପୂର୍ଣ୍ଣ ପ୍ରସଙ୍ଗ ଉପରେ ଆଲୋଚନା କରିବେ । ଶକ୍ତି ଦୃଶ୍ୟପଟ୍ଟରେ କ୍ଷେତ୍ରୀୟ ଦୃଷ୍ଟିକୋଣରୁ ବହୁ ମହତ୍ୱପୂର୍ଣ୍ଣ ପ୍ରସଙ୍ଗ ଉପରେ ଆଲୋଚନା ସକାଶେ ଏଭଳି ବୈଠକ ସୁଯୋଗ ପ୍ରଦାନ କରିଥାଏ ।


    ମୋ ମତରେ ଆଇଇଏଫ ଶକ୍ତି କ୍ଷେତ୍ରରେ ସବୁଠାରୁ ବଡ ଅନ୍ତରାଷ୍ଟ୍ରୀୟ ସଂଗଠନ । କାରଣ ବିଶ୍ୱକୁ 90 ପ୍ରତିଶତରୁ ଅଧିକ ତୈଳ ଓ ବାଷ୍ପ ଯୋଗାଣକାରୀ ରାଷ୍ଟ୍ର ଏହି ସଂଗଠନର ସଦସ୍ୟ ରହିଛନ୍ତି । ଏହାର 72 ଜଣ ସଦସ୍ୟ ରାଷ୍ଟ୍ର ବିଶ୍ୱର ଛଅଟି ମହାଦେଶରେ ବିସ୍ତାରିତ ହୋଇରହିଛନ୍ତି । ତେଣୁ ଆଇଇଏଫ ବିଶ୍ୱକୁ ଶ୍ରେଷ୍ଠ ପ୍ଲାଟଫର୍ମ ପ୍ରଦାନ କରେ ଯାହା ଉଭୟ ଉତ୍ପାଦକ ଏବଂ ଉପଭୋକ୍ତାଙ୍କ ମଧ୍ୟରେ ବୈଶ୍ୱିକ ଶକ୍ତି ପ୍ରସଙ୍ଗରେ ଆଲୋଚନା ନିମନ୍ତେ ଏକ ପ୍ରକୃଷ୍ଟ ସ୍ଥାନ । ଏହା ଏଭଳି ଏକ ସଂଗଠନ ଯେଉଁଥିରେ ଯୋଗ ଦେବାପାଇଁ କୌଣସି ପ୍ରକାର ପ୍ରତିବନ୍ଧକ ନାହିଁ । ପୁଣି ଏହା ଅନ୍ୟ ସଂଗଠନ ଯଥା , ଓପିଇସି , ଆଇଇଏ , ଅନ୍ତରାଷ୍ଟ୍ରୀୟ ବାଷ୍ପ ସଂଗଠନ ଭଳି ସଂସ୍ଥାଙ୍କ ସହ ଘନିଷ୍ଠ ଭାବେ କାର୍ଯ୍ୟକରିଆସୁଛି । ମୁଁ ମଧ୍ୟ ଲକ୍ଷ୍ୟ କରିଛି ଯେ , ଜି - 20ର 18ଟି ସଦସ୍ୟ ରାଷ୍ଟ୍ର ଆଇଇଏଫର ମଧ୍ୟ ସଦସ୍ୟ । ତେଣୁ ଏହା ଗୁରୁତ୍ୱପୂର୍ଣ୍ଣ ଯେ ଆଇଇଏଫ , ଜି - 20 ରାଷ୍ଟ୍ରଙ୍କ ସହ ମଧ୍ୟ ଅତି ଘନିଷ୍ଠ ଭାବେ ଆଲୋଚନା କରିବା ଦିଗରେ ବିଶେଷ ଭୂମିକା ଗ୍ରହଣ କରିପାରିବ ।


    ଏହା ଯଥାର୍ଥ ଓ ସମୟୋଚିତ ଯେ ଚଳିତ ପର୍ଯ୍ୟାୟ ବୈଠକର ବିଷୟବସ୍ତୁ “ ବିଶ୍ୱ ଶକ୍ତି ବଜାରରେ ଘଟୁଥିବା ପରିବର୍ତ୍ତନ ” ରଖାଯାଇଛି । ପ୍ରାୟ 40 ମାସ ତଳେ ମୁଁ ଭାରତର ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ ଦାୟିତ୍ୱ ଗ୍ରହଣ କରିଥିଲି । ଏହି 40 ମାସ ସମ୍ପର୍କରେ ଯେତେବେଳେ ମୁଁ ଭାବେ ମୁଁ ଅନୁଭବ କରେ ଯେ ଆମେ ଏବେ ଏକ ପରିବର୍ତ୍ତନର ଘଡି ଦେଇ ଗତିକରୁଛୁ । ଗତ କିଛି ବର୍ଷ ମଧ୍ୟରେ ଆମେ ତୈଳ ଦର ହ୍ରାସ , ଶକ୍ତି ମିଶ୍ରଣରେ ବାଷ୍ପର ବର୍ଦ୍ଧିଷ୍ଣୁ ଭୂମିକା , ବାଷ୍ପର ପ୍ରଚୁର ଯୋଗାଣ , ତୈଳ ଓ ବାଷ୍ପ ବଜାରରେ ନୂଆ ନୂଆ ରାଷ୍ଟ୍ର ଓ ସଂସ୍ଥାଙ୍କ ଉଦଭବ , ଏଲଏନଜି ବଜାର ଅନମନୀୟତା ମଧ୍ୟରେ ଢ଼ିଲା ହେବା ଏବଂ ଅକ୍ଷୟ ଶକ୍ତି ଓ ଇଭିର ଚାହିଦା ବୃଦ୍ଧି ଭଳି ପରିସ୍ଥିତିକୁ ସାମ୍ନା କରିଆସୁଛି ।


    ଯେହେତୁ ଏହା ଏକ ସମୁଚିତ ଓ ସନ୍ତୁଳିତ ବଜାର ବ୍ୟବସ୍ଥା ହେବା କଥା ଏବେ କିନ୍ତୁ ବିଶ୍ୱବ୍ୟାପୀ ବହୁସଂଖ୍ୟକ ତୈଳ ଓ ବାଷ୍ପ ଉତ୍ପାଦକ ମୁଣ୍ଡ ଟେକୁଛନ୍ତି ଯଦ୍ୱାରା ଏକ ମୁକ୍ତ ବଜାର ମୂଲ୍ୟାୟନ ବ୍ୟବସ୍ଥା ସୃଷ୍ଟି ହୋଇଛି । ଏହା ପାରମ୍ପରିକ ମୂଲ୍ୟ ନିର୍ଦ୍ଧାରଣ କେନ୍ଦ୍ରକୁ ହଲଚଲ କରିଦେଇଛି । ବିଶେଷ କରି ବିଶ୍ୱ ତୈଳ ଓ ବାଷ୍ପ ବଜାରରେ ଏହା ଅନୁଭୂତ ହୋଇଛି । ଓପିଇସିର ଭୂମିକା ଧୀରେ ଧୀରେ ବଦଳିବାରେ ଲାଗିଛି ବିଶେଷ କରି ମୂଲ୍ୟ ନିର୍ଦ୍ଧାରଣ ଠାରୁ ମୂଲ୍ୟ ସ୍ଥିର ରଖିବା ଦୃଷ୍ଟିରୁ ଏହା ଅନୁଭୂତ । ଯେତେବେଳେ ସମଗ୍ର ବିଶ୍ୱ ଏଭଳି ବୈପ୍ଳବିକ ପରିବର୍ତ୍ତନକୁ ସାମ୍ନା କରୁଛି , ସେତେବେଳେ ଆମର ପାରସ୍ପରିକ ସ୍ୱାର୍ଥ ଦୃଷ୍ଟିରୁ ଆମେ ଦାୟିତ୍ୱପୂର୍ଣ୍ଣ ମୂଲ୍ୟାୟନ , ସଂସାଧନ ବୃଦ୍ଧି , ତୈଳ ପାଇଁ ଏସୀୟ ପ୍ରିମିୟମ କ୍ଷେତ୍ରରେ ଥିବା ବିବାଦୀୟ ବ୍ୟବସ୍ଥା ଓ ଗ୍ୟାସ ପାଇଁ ତୈଳ ସମ୍ପର୍କୀତ ମୂଲ୍ୟାୟନ ଧାରାରେ ଉଚ୍ଛେଦ ଆଦି ଦିଗରେ ଗଠନମୂଳକ ଆଲୋଚନା ଓ ଭୂମିକା ଗ୍ରହଣ କରିବା ଏକାନ୍ତ ଜରୁରୀ ।


    ବନ୍ଧୁଗଣ , ବିଶ୍ୱ ଶକ୍ତି ବଜାରରେ ଘଟୁଥିବା ପରିବର୍ତ୍ତନ ସମ୍ପର୍କରେ ଯେତେବେଳେ ଆମେ ଆଲୋଚନା କରୁଛେ , ମୁଁ ଏହି ଅଭିଜ୍ଞ ମଣ୍ଡଳୀଙ୍କୁ ଏଠାରେ ଆହ୍ୱାନ ଜଣାଇବାକୁ ଚାହିଁବି ଯେ ପ୍ରଯୁକ୍ତି କ୍ଷେତ୍ରରେ କି ପ୍ରକାର ଅଭିନବତ୍ୱ ଓ ସହଯୋଗ ସୃଷ୍ଟି କରାଯିବା ସମ୍ଭବପର , ତାହା ଉପରେ ଚିନ୍ତା କରିବା ଉଚିତ । ତଦ୍ଦ୍ୱାରା ଆମର ସମାନ ଉଦ୍ଦେଶ୍ୟ ସାଧିତ ହୋଇପାରିବ । ବିଗତ କିଛି ବର୍ଷ ମଧ୍ୟରେ , ଚତୁର୍ଥ ଶିଳ୍ପ ବିପ୍ଳବ କଥା ଆଲୋଚନା କରାଯାଇଆସୁଛି , ଆମେ ସମସ୍ତେ ଚତୁର୍ଥ ଶିଳ୍ପ ବିପ୍ଳବ କଥା ଶୁଣିଛେ ଓ ପଢ଼ିଛେ । ଏହା ନୂତନ ଚିନ୍ତାଧାରା , ସ୍ମାର୍ଟ ଚିନ୍ତନ , ପୁଣି ବାସ୍ତବ , ଡିଜିଟାଲ ଓ ଜୈବିକ ସ୍ତରରେ ସେସବୁର ମିଶ୍ରଣ ଆମ ଜୀବନଧାରଣ ବ୍ୟବସ୍ଥାରେ ଆମୂଳଚୂଳ ପରିବର୍ତ୍ତନ ଘଟାଇବ ବୋଲି ଆମେ ବିଶ୍ୱାସ ରଖିଛେ । କୃତ୍ରିମ ପ୍ରଜ୍ଞା , ରୋବୋଟିକ୍ସ , ଇଂଟରନେଟ ଅଫ ଥିଙ୍ଗସ ମେସିନ ଲର୍ଣ୍ଣିଂ , 3ଡି ପ୍ରିଣ୍ଟିଙ୍ଗ , ନାନୋ ସେନସର , ଶକ୍ତି ସଂରକ୍ଷଣ , ଡ୍ରାଇଭର ବିହୀନ କାର – ଏମିତି ଅନେକ ନୂଆ ନୂଆ ପ୍ରଯୁକ୍ତି ଯାହା ଏବେ କେବଳ ଶୁଣିବାକୁ ମିଳୁଛି , ତାହା ବାସ୍ତବରେ ପରିଣତ ହୋଇ ବିଶ୍ୱର ସ୍ଥିତିକୁ ନୂଆ ରୂପ ଦେବ ।


    ମୁଁ ଏକଥା ସ୍ପଷ୍ଟ ଭାବେ ନଦେଖି ରହିପାରୁନାହିଁ ଯେ 17ଶ ଶତାଦ୍ଦୀ ପର୍ଯ୍ୟନ୍ତ ବିଶ୍ୱର ପ୍ରମୁଖ ଆର୍ଥିକ ଶକ୍ତି ଭାବେ ରହି ସୁଦ୍ଧା ଭାରତ ଗତ ତିନୋଟି ଶିଳ୍ପ ବିପ୍ଳବକୁ ହାତଛଡା କରିଦେଇଛି । ବିଶେଷ କରି ଉପନିବେଶବାଦ ଓ ଏହାର ପରବର୍ତ୍ତୀ ପ୍ରଭାବ ଯୋଗୁଁ ଏପରି ଘଟିଛି । ଏବେ ଯେତେବେଳେ ଆମେ ଚତୁର୍ଥ ଶିଳ୍ପ ବିପ୍ଳବ କଥା କହୁଛେ , ସେତେବେଳେ ଏକଥା ସ୍ମରଣ ରଖିବା ଉଚିତ ହେବ ଯେ , ଆଜି ପର୍ଯ୍ୟନ୍ତ , ବିଶ୍ୱ ଜନସଂଖ୍ୟାର 17 ପ୍ରତିଶତ ଅଥବା 1.3 ବିଲିଅନ ଜନସଂଖ୍ୟାଙ୍କ ନିକଟରେ ବିଜୁଳି ଶକ୍ତି ଉପଲବ୍ଧ ହୋଇପାରିନାହିଁ । ବିଜୁଳି ଯେତେବେଳେ କି ଦ୍ୱିତୀୟ ଶିଳ୍ପ ବିପ୍ଳବ ବେଳେ ପ୍ରଥମେ ଉପଲବ୍ଧ ହୋଇଥିଲା । ସେହିଭଳି , ଅଧୁନା ବିଶ୍ୱର ପ୍ରାୟ 50 ପ୍ରତିଶତ ଲୋକଙ୍କ ନିକଟରେ ଇଂଟରନେଟ ଉପଲବ୍ଧ ହୋଇନାହିଁ , ଯାହାକି ଚତୁର୍ଥ ଶିଳ୍ପ ବିପ୍ଳବର ପ୍ରମୁଖ ଅବଦାନ । ତେଣୁ ସେତେବେଳେ ଏହାର ଏକ ବିଶେଷ ଭାଗ ଜନସଂଖ୍ୟା , ଏସିଆର ଅନ୍ୟ ବିକାଶଶୀଳ ରାଷ୍ଟ୍ରଙ୍କ ପରି ଦ୍ୱତୀୟ ଓ ତୃତୀୟ ଶିଳ୍ପ ବିପ୍ଳବର ଫାଇଦାର ସୁଯୋଗ ଉଠାଇପାରିନାହାଁନ୍ତି । ମୁଁ ବିଶ୍ୱାସ କରୁଛି , ସେଇଠି ହିଁ ଏଭଳି ଆଲୋଚନାର ବିଶେଷ ଭୂମିକା ରହିଛି । ମୋର ଦୃଢ଼ ବିଶ୍ୱାସ ଏହି ଆଲୋଚନା ଆମକୁ ଶକ୍ତି ଉପଲବ୍ଧତା , ଶକ୍ତି ସକ୍ରିୟତା , ଶକ୍ତି ପୋଷଣୀୟତା ଓ ଶକ୍ତି ନିରାପତ୍ତା ହାସଲ ଦିଗରେ ସହାୟକ ହେବ ଯାହାକି ଭାରତର ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ କଳ୍ପନା କରିଛନ୍ତି ।


    ନୂଆଦିଲ୍ଲୀଠାରେ ଏପ୍ରିଲ 10-12 , 2018 ପର୍ଯ୍ୟନ୍ତ ଆଇଇଏଫର ପରବର୍ତ୍ତୀ ମନ୍ତ୍ରୀସ୍ତରୀୟ ବୈଠକ ଆୟୋଜନ କରାଯିବ ଓ ଭାରତ ଏହି ଆୟୋଜନ କରିବ । ସଦସ୍ୟ ରାଷ୍ଟ୍ରମାନଙ୍କ ଠାରୁ ଉପଯୁକ୍ତ ପରାମର୍ଶ ପାଇ , ଆମେ ଏବେ ଏଥିପାଇଁ ଏକ ଉନ୍ନତ ଓ ସକାରାତ୍ମକ କାର୍ଯ୍ୟସୂଚୀ ପ୍ରସ୍ତୁତ କରୁଛୁ । ଖୁବଶୀଘ୍ର ମୁଁ ଆପଣମାନଙ୍କ ନିକଟକୁ ଆନୁଷ୍ଠାନିକ ଭାବେ ନିମନ୍ତ୍ରଣ ପତ୍ର ପଠାଇବି । ଇତ୍ୟବସରେ , ମୁଁ ଏହି ସୁଯୋଗରେ ଆପଣମାନଙ୍କୁ ସମସ୍ତଙ୍କୁ ନୂଆଦିଲ୍ଲୀଠାରେ ଆୟୋଜିତ ହେବାକୁ ଥିବା ବୈଠକକୁ ଆମନ୍ତ୍ରଣ ଜଣାଉଛି । ଆପଣମାନଙ୍କ ଉପସ୍ଥିତି ଏହି କାର୍ଯ୍ୟକ୍ରମକୁ ଅତି ମୂଲ୍ୟବାନ କରିବ । ନୂଆଦିଲ୍ଲୀଠାରେ ଆପଣମାନଙ୍କୁ ଭେଟିବାର ଅପେକ୍ଷାରେ ମୁଁ ରହୁଛି ।


    **********

    
    
    (Release ID: 1508218) Visitor Counter : 4