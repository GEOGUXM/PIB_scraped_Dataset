      ରାଷ୍ଟ୍ରପତିଙ୍କ ସଚିବାଳୟ

      21 ତମ ବିଶ୍ୱ ମାନସିକ ସ୍ୱାସ୍ଥ୍ୟ କଂଗ୍ରେସକୁ ଉଦଘାଟନ କଲେ ରାଷ୍ଟ୍ରପତି ରାମ ନାଥ କୋବିନ୍ଦ
      Posted On: 02 NOV 2017 6:02PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଆଜି ( ନଭେମ୍ବର 2 , 2017 ) ନୂଆଦିଲ୍ଲୀଠାରେ ଆୟୋଜିତ 21 ତମ ବିଶ୍ୱ ମାନସିକ ସ୍ୱାସ୍ଥ୍ୟ କଂଗ୍ରେସକୁ ଉଦଘାଟନ କରିଛନ୍ତି । ବିଶ୍ୱ ମାନସିକ ସ୍ୱାସ୍ଥ୍ୟ ମହାସଂଘ , କେୟାରିଂ ଫାଉଣ୍ଡେସନ ତଥା ଅନ୍ୟ ପ୍ରତିଷ୍ଠାନମାନଙ୍କ ମିଳିତ ସହଯୋଗରେ ନୂଆଦିଲ୍ଲୀଠାରେ ଏହି ସମ୍ମିଳନୀ ଆୟୋଜିତ ହୋଇଛି । ଏହି ଅବସରରେ ଉଦବୋଧନ ଦେଇ ରାଷ୍ଟ୍ରପତି କହିଲେ ଯେ ପ୍ରଥମ ଥର ପାଇଁ ମାନସିକ ସ୍ୱାସ୍ଥ୍ୟ ସମ୍ପର୍କୀତ ବିଶ୍ୱ ସମ୍ମିଳନୀ ଭାରତରେ ଆୟୋଜନ କରାଯାଇଛି । ପୁଣି ଉଚିତ ସମୟରେ ଏହା ଭାରତକୁ ଆସିଛି । ଦେଶରେ ମାନସିକ ସ୍ୱାସ୍ଥ୍ୟ ସମସ୍ୟା ଏବେ ଗୁରୁତର ଭାବେ ବୃଦ୍ଧି ପାଇବାରେ ଲାଗିଛି । 2016 ମସିହାରେ କରାଯାଇଥିବା ଜାତୀୟ ମାନସିକ ସ୍ୱାସ୍ଥ୍ୟ ସର୍ଭେ ଅନୁସାରେ ଦେଶର 14 ପ୍ରତିଶତ ନାଗରିକଙ୍କ ମାନସିକ ସ୍ଥିତିରେ ଏବେ ଉପଚାରର ଆବଶ୍ୟକତା ରହିଛି ।


    ରାଷ୍ଟ୍ରପତି କହିଲେ ଯେ ବଡ ବଡ ନଗରୀମାନଙ୍କରେ ବସବାସ କରୁଥିବା ଲୋକମାନେ ଯେଉଁମାନେ ଯୁବପିଢ଼ିର ସେମାନେ ଉତ୍ପାଦନକ୍ଷମ ବର୍ଗର ଅଥବା ଶିଶୁ ଓ କିଶୋର ବର୍ଗର ହୋଇଥାନ୍ତୁ ନା କାହିଁକି , ସେମାନେ ମାନସିକ ଅବସାଦ ଗ୍ରସ୍ତ ହେବାର ଯଥେଷ୍ଟ ଆଶଙ୍କା ରହିଛି । ଭାରତରେ ଏକ ବିଶାଳ ଯୁବଗୋଷ୍ଠୀ ରହିଛନ୍ତି , ଦେଶର 65 ପ୍ରତିଶତ ନାଗରିକଙ୍କ ବୟସ 35 ବର୍ଷରୁ କମ । ପୁଣି ଆମ ସମାଜ ଦ୍ରୁତଗତିରେ ସହରାଂଚଳରେ ପରିଣତ ହୋଇଚାଲିଛି । ତେଣୁ ଆମ ଆଡକୁ ମାନସିକ ଅବସାଦ ଓ ବ୍ୟାଧି ଅନାଇ ରହିଛି ।


    ରାଷ୍ଟ୍ରପତି କହିଲେ ଯେ ମାନସିକ ରୋଗୀମାନେ ସମ୍ମୁଖୀନ ହେଉଥିବା ସବୁଠାରୁ ବଡ ସମସ୍ୟାଟି ହେଲା ବଦ୍ଧମୂଳ ଚିନ୍ତାଧାରା ଓ ପ୍ରତ୍ୟାଖ୍ୟାନ । ଏହା ଧୀରେ ଧୀରେ ସେମାନଙ୍କ ପ୍ରତି ଅବହେଳା ପ୍ରଦର୍ଶନ ଓ ସେମାନଙ୍କ କଥା ଆଲୋଚନା ପରିସରକୁ ନଆସିବା ଭଳି ଅବସ୍ଥାରେ ପହଂଚିଥାଏ । ତେଣୁ ଆମକୁ ମାନସିକ ସ୍ୱାସ୍ଥ୍ୟ ପ୍ରସଙ୍ଗରେ ଆଲୋଚନା କରିବା ସହ ତତଜନିତ ରୋଗ ଯଥା ଅବଦାସ , କ୍ଲାନ୍ତି ଯାହା ହୋଇଥାଉନା କାହିଁକି ସେବୁର ଚିକିତ୍ସା କରିବା ଉଚିତ । ଏହାକୁ ଦୋଷତ୍ରୁଟି ବୋଲି ଭାବି ଗୁପ୍ତ ରଖିବା ଓ ଲୁକ୍କାୟିତ ଅବସ୍ଥାରେ ରଖାଯିବା ଅନୁଚିତ । ଏ କ୍ଷେତ୍ରରେ ଥିବା ମୁଖ୍ୟ ପାର୍ଥକ୍ୟଟି ହେଲା ମାନବ ସମ୍ବଳ । ଭାରତ ଏକ 125 କୋଟି ଜନସଂଖ୍ୟା ବିଶିଷ୍ଟ ରାଷ୍ଟ୍ର କିନ୍ତୁ ଏଠାରେ ମାତ୍ର 7,00,000 ଚିକିତ୍ସକ ଅଛନ୍ତି । ଯାହାଙ୍କ ସଂଖ୍ୟା ଏକ ନିୟୁତରୁ ବି କମ । ମାନସିକ ରୋଗ କ୍ଷେତ୍ରରେ ପୁଣି ଚିକିତ୍ସକଙ୍କ ସଂଖ୍ୟାରେ ଆହୁରି ଅଭାବ । ଆମ ଦେଶରେ ଏବେ ମାତ୍ର 5000 ମାନସିକ ଚିକିତ୍ସକ ଏବଂ 2000 ରୁ କମ ସଂଖ୍ୟକ କ୍ଲିନିକାଲ ସାଇକୋଲୋଜିଷ୍ଟ କାର୍ଯ୍ୟରତ ଅଛନ୍ତି ।


    ରାଷ୍ଟ୍ରପତି କହିଲେ ଯେ ମାନସିକ ସ୍ୱାସ୍ଥ୍ୟ କ୍ଷେତ୍ରରେ ଜାତୀୟ ମାନସିକ ସ୍ୱାସ୍ଥ୍ୟ କାର୍ଯ୍ୟକ୍ରମ ଜରିଆରେ ଦେଶରେ 22 ଟି ଉତ୍କର୍ଷ କେନ୍ଦ୍ର ସ୍ଥାପନ କରାଯାଉଛି । ସମାନ୍ତରାଳ ଭାବେ , ଦେଶର 650 ଟି ଜିଲ୍ଲା ମଧ୍ୟରୁ 517 ଟି ଜିଲ୍ଲାରେ ଜିଲ୍ଲା ମାନସିକ ସ୍ୱାସ୍ଥ୍ୟ କାର୍ଯ୍ୟକ୍ରମ କାର୍ଯ୍ୟକାରୀ ହୋଇସାରିଲାଣି । ଏହି କାର୍ଯ୍ୟକ୍ରମ ମାଧ୍ୟମରେ ସମାଜର ତଳସ୍ତର ପର୍ଯ୍ୟନ୍ତ ମାନସିକ ରୋଗ ସଂକ୍ରାନ୍ତ ଆଲୋଚନାକୁ ନିଆଯାଇପାରିଛି ।


    ରାଷ୍ଟ୍ରପତି ସନ୍ତୋଷ ବ୍ୟକ୍ତ କରି କହିଲେ ଯେ , ବିଶ୍ୱ କଂଗ୍ରେସ ଅବସରରେ ଯୋଗ , ଧ୍ୟାନ ଓ ମାନସିକ ସ୍ୱାସ୍ଥ୍ୟ ସମ୍ବନ୍ଧରେ ପାରମ୍ପରିକ ଉପଚାର ସମ୍ପର୍କୀତ ଅଧିବେଶନ ଅନୁଷ୍ଠିତ ହେବ । ଏ ସମ୍ପର୍କରେ ଯୋଗର ଉଦାହରଣ ବେଶ ଶିକ୍ଷଣୀୟ । ଯେତେବେଳେ ଲୋକମାନେ ଯୋଗ କଥା କହନ୍ତି , ସେମାନେ ସାଧାରଣତଃ ଶାରୀରିକ ଉପକାର କଥା ଚିନ୍ତା କରିଥାନ୍ତି । କିନ୍ତୁ ଯୋଗ ଆମକୁ ମାନସିକ , ମନସ୍ତାତ୍ୱିକ ଓ ବୌଦ୍ଧିକ ପ୍ରଶାନ୍ତି ପ୍ରଦାନ କରିଥାଏ ତେଣୁ ଏହାର ଅଧ୍ୟୟନ ଏକାନ୍ତ ଆବଶ୍ୟକ । ତେଣୁ ଏହି ସମ୍ମିଳନୀର ଯୋଗ ସମ୍ପର୍କୀତ ବିଶେଷ ଅଧିବେଶନରେ ମାନସିକ ଉଦବେଗ ଓ ଅବସାଦରୁ ରକ୍ଷା ପାଇବା ଲାଗି ଯୋଗ କେତେଦୂର ଉପକାରୀ ତାହାର ନିଷ୍କର୍ଷ ଆଲୋଚନା ମାଧ୍ୟମରେ ବାହାର କରାଯିବାକୁ ସେ ଆଶାପ୍ରକଟ କରିଥିଲେ । ଏହା ମାନସିକ ସ୍ୱାସ୍ଥ୍ୟ ସମସ୍ୟା ସମାଧାନ ଦିଗରେ ଉପକାରସିଦ୍ଧ ହେବ ବୋଲି ରାଷ୍ଟ୍ରପତି ମତ ପୋଷଣ କରିଥିଲେ ।


    *****************


    

    
    (Release ID: 1509072) Visitor Counter : 3