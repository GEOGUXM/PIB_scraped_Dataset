      ରାଷ୍ଟ୍ରପତିଙ୍କ ସଚିବାଳୟ

      ବିଶ୍ୱ ଖାଦ୍ୟ ଭାରତ – 2017ର ଉଦଯାପନୀ ଉତ୍ସବରେ ରାଷ୍ଟ୍ରପତିଙ୍କ ଉଦବୋଧନ ଭାରତୀୟ ଖାଦ୍ୟ ଶିଳ୍ପରେ ପର୍ଯ୍ୟାପ୍ତ ସୁଯୋଗ ରହିଛି : ରାଷ୍ଟ୍ରପତି
      Posted On: 05 NOV 2017 6:35PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମନାଥ କୋବିନ୍ଦ ଆଜି ( ନଭେମ୍ବର 5 , 2017) ନୂଆଦିଲ୍ଲୀଠାରେ ଅନୁଷ୍ଠିତ ବିଶ୍ୱ ଖାଦ୍ୟ ଭାରତ - 2017 ସମ୍ମିଳନୀର ଉଦଯାପନୀ ଉତ୍ସବରେ ଉଦବୋଧନ ଦେଇଛନ୍ତି । ଭାରତ ସରକାରଙ୍କ ଖାଦ୍ୟ ପ୍ରକ୍ରିୟାକରଣ ମନ୍ତ୍ରଣାଳୟ ପକ୍ଷରୁ ଏହି କାର୍ଯ୍ୟକ୍ରମର ଆୟୋଜନ କରାଯାଇଥିଲା ।


    ଉଦଯାପନୀ ଉତ୍ସବରେ ଉଦବୋଧନ ଦେଇ ରାଷ୍ଟ୍ରପତି ବିଶ୍ୱ ଖାଦ୍ୟ ଭାରତ – 2017 ସମ୍ମିଳନୀକୁ ବାସ୍ତବ ଦୃଷ୍ଟିକୋଣରୁ ସଫଳତାରେ ପରିଣତ କରିଥିବାରୁ ଆୟୋଜକମାନଙ୍କୁ ଧନ୍ୟବାଦ ଜଣାଇଥିଲେ । ସେ କହିଲେ ଯେ ଏହି ସମ୍ମିଳନୀରେ ପ୍ରାୟ 60 ରୁ ଊର୍ଦ୍ଧ୍ଵ ରାଷ୍ଟ୍ରର ପ୍ରତିନିଧିମାନେ ଯୋଗ ଦେବା ଅତି ଆନନ୍ଦର କଥା । ପୁଣି 60 ରୁ ଊର୍ଦ୍ଧ୍ଵ ଅନ୍ତରାଷ୍ଟ୍ରୀୟ କମ୍ପାନୀଙ୍କ CEO ମାନେ ଏଥିରେ ଅଂଶଗ୍ରହଣ କରିଛନ୍ତି । ତେଣୁ ଦେଶର ଖାଦ୍ୟ ପ୍ରକ୍ରିୟାକରଣ ଶିଳ୍ପର ବିଶାଳ ଓ ପର୍ଯ୍ୟାପ୍ତ ସୁଯୋଗକୁ ଏହା ପ୍ରତିପାଦିତ କରୁଛି । ତେଣୁ ଭାରତୀୟ ଖାଦ୍ୟ ଶିଳ୍ପର ଏହା କୁମ୍ଭମେଳା କହିଲେ ଅତ୍ୟୁକ୍ତି ହେବନାହିଁ ।


    ରାଷ୍ଟ୍ରପତି କହିଲେ ଯେ ଖାଦ୍ୟ ହେଉଛି ସଂସ୍କୃତି । ପୁଣି ଖାଦ୍ୟ ହେଉଛି ବାଣିଜ୍ୟ । ଭାରତର ଖାଦ୍ୟ ଉପଭୁକ୍ତିକୁ ଯଦି ମୂଲ୍ୟାୟନ କରାଯାଏ ତେବେ ତାହା 370 ବିଲିଅନ ଡଲାର ଛୁଇଁଛି । 2025 ମସିହା ସୁଦ୍ଧା ଏହା ଏକ ଟ୍ରିଲିଅନ ହେବାର ସମ୍ଭାବନା ରହିଛି । ଏଥିପାଇଁ ମାତ୍ର ଆଉ ଗୋଟିଏ ଦଶନ୍ଧିରୁ କମ ସମୟ ଅଛି । ଭାରତର ଖାଦ୍ୟ ମୂଲ୍ୟ ଚେନରେ ପର୍ଯ୍ୟାପ୍ତ ସୁଯୋଗ ରହିଛି । ସେଥି ମଧ୍ୟରେ ଅମଳ ପରବର୍ତ୍ତୀ ସୁବିଧା , ଲଜିଷ୍ଟିକ୍ସ , କୋଲ୍ଡଚେନ ଏବଂ ଉତ୍ପାଦନ ଶିଳ୍ପ ଅନ୍ତର୍ଭୁକ୍ତ ।


    ଏହି ଶିଳ୍ପରେ ବ୍ୟବସାୟିକ ଆବଶ୍ୟକତା ଢ଼େର ଅଧିକ । ତେଣୁ ଖାଦ୍ୟ ଶିଳ୍ପ ବିରାଟ କର୍ମନିଯୋକ୍ତା ହୋଇପାରେ । ଭାରତ ଭଳି ଏକ ରାଷ୍ଟ୍ର ସକାଶେ ଏହା ଅତ୍ୟାବଶ୍ୟକ । କାରଣ ଏହାର ଏକ ବିଶାଳ ଜନସଂଖ୍ୟା ଯୁବବର୍ଗର । ଏକଥା ମଧ୍ୟ ଉଲ୍ଲେଖ କରିବା ଆବଶ୍ୟକ ଯେ ଖାଦ୍ୟ ସେକ୍ଟରରେ ମହିଳାମାନେ ଗଭୀର ଭାବେ ସଂଶ୍ଳିଷ୍ଟ । ବିଶେଷ କରି ଆମର ଗ୍ରାମାଂଚଳରେ ମହିଳାମାନେ ଅଣୁ ଉଦ୍ୟୋଗୀଭାବେ ସେମାନଙ୍କର କ୍ଷୁଦ୍ର ଖାଦ୍ୟ ପ୍ରକ୍ରିୟାକରଣ ୟୁନିଟମାନ ସ୍ଥାପନ କରିପାରିବେ ।


    ରାଷ୍ଟ୍ରପତି କହିଲେ ଯେ , କ୍ରମବର୍ଦ୍ଧିଷ୍ଣୁ ଖାଦ୍ୟ ଶିଳ୍ପର ବୃଦ୍ଧି ଏବଂ ଏହାର ସାମାଜିକ - ଆର୍ଥିକ ଉପକାରିତା ସମ୍ପର୍କରେ ଭାରତ ସରକାର ସଚେତନ ଅଛନ୍ତି । ଏହା ଉଭୟ ଘରୋଇ ଓ ବୈଦେଶିକ ସୂତ୍ରରୁ ପର୍ଯ୍ୟାପ୍ତ ପୁଞ୍ଜି ଆକର୍ଷଣ କରିବାର କ୍ଷମତା ବହନ କରେ । ମେଗା ଫୁଡ ପାର୍କ ଓ କୋଲ୍ଡଚେନ ଏବେ ଦେଶର ବିଭିନ୍ନ ଭାଗରେ ପ୍ରତିଷ୍ଠା କରାଯାଉଛି ଯାହା ଖାଦ୍ୟ ଉତ୍ପାଦନ ଓ ସଂରକ୍ଷଣ ବୃଦ୍ଧିରେ ସହାୟକ ହୋଇପାରିବ । ଖାଦ୍ୟ ନିରାପତ୍ତା ଉପରେ ଦିନକୁ ଦିନ ଅଧିକ ଚାପ ପଡୁଛି , ପୁଣି ଏହାର ସଠିକ ଲାବେଲିଂ , ବୌଦ୍ଧିକ ସତ୍ତ୍ଵାଧୀକାର ପ୍ରସଙ୍ଗ ଏବଂ ଅଭିନବତ୍ୱ ଭଳି ପ୍ରସଙ୍ଗ ରହିଛି । ଏଥିରେ ପ୍ରଯୁକ୍ତିର ପ୍ରୟୋଗ ଅନ୍ୟ ଏକ ଜରୁରୀ ଆବଶ୍ୟକତା ।


    ରାଷ୍ଟ୍ରପତି ଏହି ଅବସରରେ ଷ୍ଟାର୍ଟ ଅପ ପୁରସ୍କାର ଏବଂ ହେକାଥନ ପୁରସ୍କାର ବିଜୟୀମାନଙ୍କୁ ଅଭିନନ୍ଦନ ଜଣାଇଥିଲେ । ସେ ଗଭୀର ଆସ୍ଥା ପ୍ରକଟ କରି କହିଲେ ଯେ ସେମାନେ ଭବିଷ୍ୟତରେ ଭାରତର ଖାଦ୍ୟ ପ୍ରକ୍ରିୟାକରଣ ଶିଳ୍ପର ଭବିଷ୍ୟତ ନିର୍ଦ୍ଧାରଣ କରିବେ ଓ ଖାଦ୍ୟର ଗୁଣାତ୍ମକ ମାନ ଓ ନିରାପତ୍ତା ମାନ ବଜାୟ ରଖିବେ । ରାଷ୍ଟ୍ରପତି କହିଲେ ଏହି ଷ୍ଟାର୍ଟ ଅପମାନଙ୍କ ମଧ୍ୟରୁ ଗୋଟିଏ ରମନ ସ୍ପେକ୍ଟ୍ରୋସ୍କୋପି ପଦ୍ଧତି ଆପଣାଇଛି ଯାହାକି ପଦାର୍ଥ ବିଜ୍ଞାନରେ ନୋବେଲ ପୁରସ୍କାର ବିଜୟୀ ଭାରତୀୟ ବୈଜ୍ଞାନିକ ଡକ୍ଟର ସି ଭି ରମଣଙ୍କ ଦ୍ୱାରା ଆବିଷ୍କୃତ ପଦ୍ଧତି । ଏହାକୁ ଏବେ ସ୍ୱଳ୍ପ ମୂଲ୍ୟର ଏବଂ ହାତରେ ଧରି ବ୍ୟବହାର କରାଯାଇ ପାରୁଥିବା ଭଳି ଏକ ସାଧନରେ ପରିଣତ କରାଯାଇପାରିଛୁ ଯାହାକି ସହସା ଖାଦ୍ୟରେ ହୋଇଥିବା ଅପମିଶ୍ରଣକୁ ଚିହ୍ନଟ କରାଯାଇପାରିବ । ଏହା ଖାଦ୍ୟ ଅପମିଶ୍ରଣ ଦିଗରେ ଏହା ଶହ ଶହ କୋଟି ଟଙ୍କା ବଂଚାଇପାରିବ ।


    ରାଷ୍ଟ୍ରପତି କହିଲେ ଯେ ଭାରତୀୟ କୃଷକ ଓ ଭାରତୀୟ ଖାଦ୍ୟ ପ୍ରକ୍ରିୟାକରଣ ଶିଳ୍ପ ଭାରତ ପାଇଁ ଉପଯୁକ୍ତ ମାନର ବିଭିନ୍ନ ଖାଦ୍ୟ ଦ୍ରବ୍ୟ ପ୍ରସ୍ତୁତ କରିପାରିବ ଏବଂ ଏହାକୁ ବିଶ୍ୱ ବଜାର ପାଇଁ ପ୍ରତିଯୋଗିତାମୂଳକ ମୂଲ୍ୟରେ ଯୋଗାଇବାକୁ ସକ୍ଷମ ହେବ । ଏହା ଉଭୟ କୃଷକ ଓ ଖାଦ୍ୟ ଉତ୍ପାଦକମାନଙ୍କୁ ଉପଯୁକ୍ତ ମୂଲ୍ୟ ଜନିତ ଆଶଙ୍କାରୁ ସୁରକ୍ଷିତ ରଖିପାରିବ । କୃଷକ ସମ୍ପ୍ରଦାୟଙ୍କ ସୁଖ ସମୃଦ୍ଧି ଓ ଆର୍ଥିକ ସୁରକ୍ଷା ଦିଗରେ ଏହା ବିଶେଷ ସହାୟକ ହେବ ବୋଲି ରାଷ୍ଟ୍ରପତି ମତପୋଷଣ କରିଥିଲେ ।


    **************


    

    
    (Release ID: 1509662) Visitor Counter : 5