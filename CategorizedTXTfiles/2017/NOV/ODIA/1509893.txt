      ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟ

      ଉଦ୍ଭିଦ ପାଇଁ ଟିସୁ କଲଚର ଦ୍ୱାରା ସୃଷ୍ଟ ଜାତୀୟ ପ୍ରମାଣନ ବ୍ୟବସ୍ଥା
      Posted On: 14 NOV 2017 7:43PM by PIB Bhubaneshwar


    ପ୍ରମାଣନ ବ୍ୟବସ୍ଥାର ପୂର୍ଣ୍ଣ ସାମର୍ଥ୍ୟ ଉପଯୋଗ ସକାଶେ ନୂଆଦିଲ୍ଲୀଠାରେ ଟିସୁ କଲଚର ପ୍ରମାଣନ ବ୍ୟବସ୍ଥା ଉପରେ ଏକ ଆଲୋଚନାଚକ୍ର ଅନୁଷ୍ଠିତ ହୋଇଯାଇଛି । ଏହି ଆଲୋଚନାଚକ୍ରରେ ଦେଶର ବିଭିନ୍ନ ଟିସୁ କଲଚର ସଂସ୍ଥା , ବିଭିନ୍ନ ରାଜ୍ୟର ଉଦ୍ୟାନକୃଷି ମିଶନର କୃଷକ ଏବଂ ମିଶନ ନିର୍ଦ୍ଦେଶକ ତଥା କୃଷି ବିଭାଗର ବରିଷ୍ଠ ପଦାଧିକାରୀମାନେ ଅଂଶଗ୍ରହଣ କରିଥିଲେ । ଟିସୁ କଲଚର ପଦ୍ଧତିରେ ସୃଷ୍ଟ ବିଭିନ୍ନ ଉଦ୍ଭିଦଗୁଡ଼ିକର କିଭଳି ରୂପେ ସଫଳ ପ୍ରମାଣନ କରାଯାଇପାରିବ ସେ ସଂପର୍କରେ ଏହି ଆଲୋଚନାଚକ୍ରରେ ପୁଙ୍ଖାନୁପୁଙ୍ଖ ବିଚାରବିମର୍ଷ କରାଯାଇଥିଲା ।


    ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟ ଅଧୀନସ୍ଥ ଜୈବପ୍ରଯୁକ୍ତି ବିଭାଗ ପକ୍ଷରୁ ଏହି ଆଲୋଚନାଚକ୍ରର ଆୟୋଜନ କରାଯାଇଥିଲା । ଟିସୁ କଲଚର ପଦ୍ଧତି ମାଧ୍ୟମରେ ବିଭିନ୍ନ ପ୍ରକାର ଉଦ୍ଭିଦ ଉପୁଜାଉଥିବା ବ୍ୟକ୍ତି ଓ ସଂସ୍ଥା ଏବଂ ବିଶେଷକରି କେନ୍ଦ୍ର ଓ ରାଜ୍ୟ ସରକାରଙ୍କ କୃଷି ଓ ଉଦ୍ୟାନକୃଷି ବିଭାଗର ଅଧିକାରୀମାନଙ୍କ ମଧ୍ୟରେ ଏ ସଂପର୍କରେ ସଚେତନତା ଏବଂ ପ୍ରମାଣନ ବ୍ୟବସ୍ଥା ଗ୍ରହଣ ନିମନ୍ତେ ପ୍ରୟାସ ଜାରି କରିବା ନିମନ୍ତେ ଏଥିରେ ଆଲୋଚନା କରାଯାଇଛି ।


    ଏହି ଆଲୋଚନାଚକ୍ରରେ କୃଷି , ସମବାୟ , କୃଷକ କଲ୍ୟାଣ ବିଭାଗର ସଚିବ ଶ୍ରୀ ଏସ କେ ପଟ୍ଟନାୟକ ଯୋଗଦେଇ ତାଙ୍କ ଭାଷଣରେ କହିଲେ ଯେ ଦେଶର ବିଭିନ୍ନ ସ୍ୱୀକୃତିପ୍ରାପ୍ତ ବିଜ୍ଞାନାଗାରମାନଙ୍କରୁ ଏଭଳି ଟିସୁ କଲଚର ସଂସାଧନ ଆହରଣ କରାଯିବ ଏବଂ ରାଜ୍ୟମାନଙ୍କ ଚାହିଦା ମୁତାବକ ସେମାନଙ୍କୁ ଯୋଗାଇ ଦିଆଯିବ । ଭାରତରେ ଏବେ ଟିସୁ କଲଚର କ୍ଷେତ୍ରରେ ଅନ୍ତରାଷ୍ଟ୍ରୀୟ ସ୍ତରର ଗବେଷଣା କରାଯାଉଛି ଏବଂ ଅନ୍ୟାନ୍ୟ ବୈଶ୍ୱିକ ଅନୁଷ୍ଠାନମାନଙ୍କ ସହ ଭାରତୀୟ ବୈଜ୍ଞାନିକମାନେ ସହଭାଗୀତାରେ ଗବେଷଣା କାର୍ଯ୍ୟ କରୁଛନ୍ତି । ଟିସୁ କଲଚରର ଲୋକପ୍ରିୟତା ବୃଦ୍ଧି ସକାଶେ କୃଷି ମନ୍ତ୍ରଣାଳୟ ପକ୍ଷରୁ ଆବଶ୍ୟକ ପାଣ୍ଠି ଯୋଗାଇ ଦିଆଯିବ ବୋଲି ସେ ଉଲ୍ଲେଖ କରିଥିଲେ । ଏହି କାର୍ଯ୍ୟକ୍ରମରେ ଜୈବପ୍ରଯୁକ୍ତି ବିଭାଗର ସଚିବ ଡ଼କ୍ଟର କେ ବିଜୟରାଘବନ୍ ‌ ଏବଂ ଅନ୍ୟ ବକ୍ତାମାନେ ସେମାନଙ୍କର ବକ୍ତବ୍ୟ ରଖିଥିଲେ । ଏହି ବ୍ୟବସ୍ଥା କାର୍ଯ୍ୟକାରୀ ହେବାର ଏକ ଦଶନ୍ଧି ମଧ୍ୟରେ ଏହା ଦେଶର କୃଷକମାନଙ୍କ ଉପରେ ବ୍ୟାପକ ପ୍ରଭାବ ପକାଇଛି । ଏବେ ଏହି ଧରଣର 80 ଟି କମ୍ପାନୀଙ୍କୁ ସ୍ୱୀକୃତି ମିଳିଛି । ସ୍ୱୀକୃତ କମ୍ପାନୀମାନେ ସେମାନଙ୍କର ଉଦ୍ଭିଦଗୁଡ଼ିକର ଆବଶ୍ୟକ ପ୍ରମାଣନ ପାଇଁ ଆବେଦନ କରିପାରିବେ । ଏହି ବ୍ୟବସ୍ଥା ମାଧ୍ୟମରେ ଏବେ ସୁଦ୍ଧା ପ୍ରାୟ 275 ନିୟୁତ ଟିସୁ କଲଚର ଉଦ୍ଭିଦଙ୍କୁ ପ୍ରମାଣପତ୍ର ପ୍ରଦାନ କରାଯାଇସାରିଛି ।


    **********


    

    
    (Release ID: 1509893) Visitor Counter : 3