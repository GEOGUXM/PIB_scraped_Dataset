      ପ୍ରତିରକ୍ଷା ମନ୍ତ୍ରଣାଳୟ

      ଚାନ୍ଦିପୁରରୁ ଲକ୍ଷ୍ୟଭେଦୀ ବୋମାର ସଫଳ ପରୀକ୍ଷଣ, ଶୁଭେଚ୍ଛା ଜଣାଇଲେ ରକ୍ଷାମନ୍ତ୍ରୀ ନିର୍ମଳା ସୀତାରମଣ
      Posted On: 03 NOV 2017 9:02PM by PIB Bhubaneshwar


    ଓଡ଼ିଶାର ଚାନ୍ଦିପୁରସ୍ଥିତ ଆଇଟିଆରରେ ବାୟୁସେନାର ଏକ ବିମାନରୁ ସ୍ୱଦେଶୀ ଜ୍ଞାନକୌଶଳରେ ନିର୍ମିତ ହାଲୁକା ଲକ୍ଷ୍ୟଭେଦୀ ବୋମା ( ଗାଇଡେଡ୍ ବମ୍ ) ଏସ୍ଏଏଡବ୍ଲ୍ୟୁ ( ସ୍ମାର୍ଟ ଆଂଟି ଏୟାରଫିଲ୍ଡ ୱିପନ୍ ) ର ସଫଳ ଉଡ଼ାଣ ପରୀକ୍ଷଣ ହୋଇଛି । ବୋମାଟି ଏକ ଉଡ଼ାଜାହାଜରୁ ନିକ୍ଷେପ କରାଯିବା ପରେ ନିର୍ଭୁଲ ନିୟନ୍ତ୍ରଣ ପ୍ରକ୍ରିୟାରେ 70 କିଲୋମିଟର ଦୂରତ୍ୱ ଲକ୍ଷ୍ୟକୁ ଟାର୍ଗେଟ୍ କରିପାରିଛି । ତିନୋଟି ଭିନ୍ନ ଭିନ୍ନ ଦୂରତ୍ୱକୁ ଭିନ୍ନ ଭିନ୍ନ ଅବସ୍ଥାରେ ବମ୍ ନିକ୍ଷେପ କରି ସଫଳତା ହାସଲ କରାଯାଇପାରିଛି । ଡିଆରଡିଓର ରିସର୍ଚ୍ଚ ସେଂଟର ଇମାରତ୍ ( ଆରସିଆଇ ) ଏବଂ ଭାରତୀୟ ବାୟୁସେନା ଓ ଡିଆରଡିଓର ଅନ୍ୟାନ୍ୟ ଲାବୋରେଟାରୀ ମିଳିତ ଭାବେ ଏହି ବୋମା ପ୍ରସ୍ତୁତ କରିଛନ୍ତି ।


    ଏହାର ସଫଳ ପରୀକ୍ଷଣ ପାଇଁ ରକ୍ଷାମନ୍ତ୍ରୀ ନିର୍ମଳା ସୀତାରମଣ ଡିଆରଡିଓର ବୈଜ୍ଞାନିକ ଓ ଭାରତୀୟ ବାୟୁସେନାକୁ ଅଭିନନ୍ଦନ ଜଣାଇଛନ୍ତି । ଡିଆରଡିଓର ଚେୟାରମ୍ୟାନ୍ ତଥା ପ୍ରତିରକ୍ଷା ବିଭାଗ ସଚିବ ( ଆର ଆଣ୍ଡ ଡି ) ଡକ୍ଟର ଏସ୍ ଖ୍ରୀଷ୍ଟୋଫର ଟିମକୁ ଅଭିନନ୍ଦନ ଜଣାଇବା ସହ ସେନାରେ ଖୁବ ଶୀଘ୍ର ଏହି ବୋମାକୁ ସାମିଲ କରାଯିବ ବୋଲି କହିଛନ୍ତି । ମିଜାଇଲ ଏବଂ ଷ୍ଟ୍ରାଟେଜିକ୍ ସିଷ୍ଟମ୍ ଡିଜି ( ଏମ୍ଏସ୍ଏସ୍ ) ଡକ୍ଟର ଜି ସତୀଶ ରେଡି କହିଛନ୍ତି ଯେ , ଗାଇଡେଡ୍ ବମ୍ ନିର୍ମାଣ ସ୍ୱଦେଶୀ ଜ୍ଞାନକୌଶଳ ପରାକାଷ୍ଠାର ଏକ ମାଇଲଖୁଂଟ ।


    **********

    
    
    (Release ID: 1508226) Visitor Counter : 6