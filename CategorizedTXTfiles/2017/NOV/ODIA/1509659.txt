      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ସାକକେଲ ସମ୍ପର୍କରେ ଜନସଚେତନତା ସୃଷ୍ଟି ପାଇଁ 5 କିଲୋମିଟର ସବୁଜ ସାଇକେଲ ଚାଳନାରେ ମନ୍ତ୍ରୀ ଧର୍ମେନ୍ଦ୍ର ପ୍ରଧାନଙ୍କ ଅଂଶଗ୍ରହଣ
      Posted On: 05 NOV 2017 6:25PM by PIB Bhubaneshwar


    ନୂଆଦିଲ୍ଲୀର ଜବାହାରଲାଲ ନେହରୁ ଷ୍ଟାଡିଅମଠାରୁ ପ୍ରଥମ ଥର ପାଇଁ ଆଜି ଏକ ପ୍ରିମିୟର ସାଇକ୍ଲୋଥନର ଶୁଭାରମ୍ଭ କରାଯାଇଛି । କେନ୍ଦ୍ର ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ତଥା କୌଶଳ ବିକାଶ ଓ ଉଦ୍ୟୋଗ ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନଙ୍କ ସକ୍ରିୟ ନେତୃତ୍ୱରେ ଆୟୋଜିତ ଏହି ସାଇକ୍ଲୋଥନରେ ସମାଜର ବିଭିନ୍ନ ବର୍ଗର ପ୍ରାୟ 5000 ଲୋକ ଅଂଶଗ୍ରହଣ କରିଥିଲେ । ସେଥିରେ ବିଭିନ୍ନ ମନ୍ତ୍ରଣାଳୟ ଓ ତୈଳ ଶିଳ୍ପର ଅଧିକାରୀ , କ୍ରୀଡାବିତ , ଫରହାନ ଅଖତାରଙ୍କ ଭଳି ବିଶିଷ୍ଟ ବ୍ୟକ୍ତି , ବିଦ୍ୟାଳୟ ଓ ମହାବିଦ୍ୟାଳୟର ଛାତ୍ରଛାତ୍ରୀ , ପେଶାଦାର ଓ ସୌଖିନ ସାଇକେଲ ଚାଳକ ଓ ମହିଳାମାନେ ସାମିଲ ହୋଇଥିଲେ । ସାଇକେଲ ଚାଳନା ସମ୍ପର୍କରେ ଜନସଚେତନା ସୃଷ୍ଟି ନିମନ୍ତେ ମନ୍ତ୍ରୀ ଶ୍ରୀ ପ୍ରଧାନ ସ୍ୱୟଂ ଏହି ସାଇକେଲ ଚାଳକମାନଙ୍କ ସହ 5 କିଲୋମିଟର “ ଗ୍ରୀନ ରାଇଡ ” ରେ ଯାତ୍ରା କରିଥିଲେ ।


    ଏଭଳି ସାଇକ୍ଲୋଥନର ଚିନ୍ତାଧାରା ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ମାସିକ “ ମନ କୀ ବାତ ” କାର୍ଯ୍ୟକ୍ରମରେ ନିହିତ । ସେଥିରେ ସେ ସପ୍ତାହରେ ଗୋଟିଏ ଦିନ ପେଟ୍ରୋଲ ଓ ଡିଜେଲ ଉପଯୋଗ ନକରିବାକୁ ଆବେଦନ କରିଥିଲେ । ଏହା ରାଷ୍ଟ୍ର ନିର୍ମାଣ ଦିଗରେ ଏକ ମହାନ କାର୍ଯ୍ୟ ହେବବୋଲି ପ୍ରଧାନମନ୍ତ୍ରୀ ଦେଶବାସୀଙ୍କୁ ଆହ୍ୱାନ ଜଣାଇଥିଲେ । ଏଭଳି କାର୍ଯ୍ୟକ୍ରମ ଆୟୋଜନ ମାଧ୍ୟମରେ ସାଇକେଲ ଚାଳନା ପ୍ରତି ଲୋକମାନଙ୍କ ମନରେ ଆଗ୍ରହ ଜାଗ୍ରତ କରାଯାଇପାରିବ । ଏହା ଦ୍ୱାରା ସାମାଜିକ ପର୍ଯ୍ୟାବରଣ ସଚେତନତା ବି ସୃଷ୍ଟି ହେବ । ସର୍ବୋପରି ତୈଳ ଆମଦାନି ରୋକାଯାଇପାରିଲେ ଦେଶରେ ବୈଦେଶିକ ମୁଦ୍ରା ସଂଚୟ କରାଯାଇପାରିବ ।


    ଏହି ଅବସରରେ ଉଦବୋଧନ ଦେଇ ମନ୍ତ୍ରୀ ପ୍ରଧାନ କହିଲେ ଯେ ସାଇକେଲ ଚାଳନାର ଉପକାରିତା କେବଳ ପର୍ଯ୍ୟାବରଣ ସୁରକ୍ଷା କିମ୍ବା ଇନ୍ଧନ ସଂରକ୍ଷଣରେ ସୀମିତ ନୁହେଁ ବରଂ ଏହାର ଅନେକ ସ୍ୱାସ୍ଥ୍ୟଗତ ଓ ସୁସ୍ଥତା ଫାଇଦା ରହିଛି । ଯଦି ଆମେ ଚିନ୍ତାଶୀଳ ଭାବେ ବିଭିନ୍ନ ପ୍ରକାର ଶକ୍ତି ( ଇନ୍ଧନ ) ର ବ୍ୟବହାର କରିବା, ଏହାଦ୍ୱାରା ସୁସ୍ଥ ସମାଜ ଓ ସୁସ୍ଥ ବାତାବରଣ ସୃଷ୍ଟି କରାଯାଇପାରିବ । ପୁଣି ଶକ୍ତି ସଂରକ୍ଷଣ ହେଉଛି ଏକ ସାମୂହିକ ଦାୟିତ୍ୱବୋଧ । ଯେତେବେଳେ ଶିଳ୍ପ ସଂସ୍ଥା , ସାଧାରଣ ନାଗରିକ , ସଂଗଠନ , ତୈଳ କମ୍ପାନୀ ଏବଂ ସରକାର ଏହି ସାମୂହିକ ତୈଳ ସଂରକ୍ଷଣ ଦାୟିତ୍ୱକୁ ସମାନ ଭାବେ ନିଜ ମୁଣ୍ଡକୁ ନେବେ , ସେତେବେଳେ ଉପଲବ୍ଧ ଇନ୍ଧନକୁ ଉପଯୁକ୍ତ ଭାବେ ସଂରକ୍ଷିତ ରଖିହେବ । ତଦ୍ୱାରା ଭବିଷ୍ୟତ ପିଢ଼ିଙ୍କ ଲାଗି ଏକ ସ୍ୱଚ୍ଛ ପରିବେଶ ସୁରକ୍ଷିତ ରଖିହେବ ।


    ଶ୍ରୀ ପ୍ରଧାନ ଦେଶର ସମସ୍ତ ନାଗରିକଙ୍କୁ ନିବେଦନ କରି କହିଲେ ଯେ , ପେଟ୍ରୋଲିୟମ ଭଳି ସୀମିତ ସମ୍ପଦର ସଂରକ୍ଷଣ ଦିଗରେ ସମସ୍ତେ ସହଯୋଗ କରିବା ଆବଶ୍ୟକ । ଏଥିଲାଗି ସେ କେତେକ ସରଳ ଓ ପ୍ରବର୍ତ୍ତନଯୋଗ୍ୟ ସୂତ୍ର ସମ୍ପର୍କରେ ସୂଚନା ଦେଇଥିଲେ । ପରିବହନ , କୃଷି ଓ ଶିଳ୍ପ ସଂସ୍ଥାରେ ଇନ୍ଧନର ସୀମିତ ବ୍ୟବହାର ଓ ସକ୍ରିୟତାର ସହ ସେଥିରୁ ସର୍ବାଧିକ ସୁଫଳ ହାସଲ ପାଇଁ ସେ ପରାମର୍ଶ ଦେଇଥିଲେ । ଏହାଦ୍ୱାରା ଅର୍ଥ ସଂଚୟ ହୋଇପାରିବ ଓ ଏହାର କୁପ୍ରଭାବ ସମାଜ , ଅର୍ଥନୀତି ଓ ପରିବେଶ ଉପରେ କମ ମାତ୍ରାରେ ପଡିବ । ଜନସାଧାରଣ ଏକତ୍ର ମିଶି ସବୁଜ , ପରିବେଶ ଦୃଷ୍ଟିରୁ ସ୍ୱଚ୍ଛ ଓ ପ୍ରଦୂଷଣ ମୁକ୍ତ ରାଷ୍ଟ୍ରଗଠନ ଦିଗରେ ସହଯୋଗ କରିବାକୁ ଶ୍ରୀ ପ୍ରଧାନ ଆହ୍ୱାନ ଜଣାଇଥିଲେ ।


    ଦୂରତ୍ୱ ଅତିକ୍ରମଣ ଆଧାରରେ ସାଇକ୍ଲୋଥନକୁ ମୋଟ ଚାରିଟି ବର୍ଗରେ ବିଭାଜିତ କରାଯାଇଥିଲା – ଏଲିଟ ( ପୁରୁଷ – 45 କିମି / ମହିଳା - 27 କିମି , ସୌଖିନ – 27 କିମି ) , ଓପନ ଏବଂ ଲୋକପ୍ରିୟ ଗ୍ରୀନ ରାଇଡ୍ । ଏଲିଟ ଏବଂ ସୌଖିନ ବର୍ଗ ଥିଲା ସାଇକେଲ ଚଳାଳୀଙ୍କ ପାଇଁ । 9 କିମି ଓପନ ଏବଂ 5 କିମି ଗ୍ରୀନ ରାଇଡରେ ସାଇକେଲ ଚାଳକମାନେ ଏହାର ମଜା ନେଇଥିଲେ । ସେମାନେ ଇନ୍ଧନ ସଂରକ୍ଷଣ ଏବଂ ତୈଳ ଉପରେ ବିଶେଷ ନିର୍ଭରଶୀଳତା ହ୍ରାସ ତଥା ସବୁଜ ଓ ସ୍ୱଚ୍ଛ ପରିବେଶ ପାଇଁ ବାର୍ତ୍ତା ପ୍ରଚାର ଓ ପ୍ରସାର କରିଥିଲେ ।


    ଏଲିଟ ବର୍ଗରେ ସତବୀର ସିଂହ ( ପୁରୁଷ ) ବିଜୟୀ ହୋଇଥିବା ବେଳେ ମହିଳା ବର୍ଗରେ ଟି ମନୋରମା ଦେବୀ ପୁରସ୍କାର ଜିଣିଥିଲେ । ଗ୍ରୀନ ରାଇଡରେ ପ୍ରାୟ 4500 ରୁ ଊର୍ଦ୍ଧ୍ଵ ସାଇକେଲ ଆରୋହୀ ଅଂଶଗ୍ରହଣ କରିଥିଲେ । ସେମାନେ ହର୍ଷୋଲ୍ଲାସର ସହ 5 କିମି ପଥ ସାଇକେଲ ଚାଳନା କରିଥିଲେ ।


    ସକ୍ଷମ ପେଡାଲ ଦିଲ୍ଲୀ ବ୍ୟାନରରେ ଏହି ସାଇକ୍ଲୋଥନ ପେଟ୍ରୋଲିୟମ ସଂରକ୍ଷଣ ଓ ଗବେଷଣା ସଂଘ ଦ୍ୱାରା ଆୟୋଜନ କରାଯାଇଥିଲା । ବିଭିନ୍ନ ତୈଳ କମ୍ପାନୀ ଯଥା IOCL, BPCL, HPCL, ONGC, GAIL, OIL, MRPL, CPCL, NRL and IGL ତଥା ଭାରତୀୟ ସାଇକେଲ ମହାସଂଘର ବୈଷୟିକ ପରିଚାଳନାରେ ଏହି କାର୍ଯ୍ୟକ୍ରମ ଆୟୋଜନ କରାଯାଇଥିଲା । ସମଗ୍ର ଭାରତରେ ଆଗାମୀ ଦୁଇମାସ ମଧ୍ୟରେ ଏଭଳି 76 ଟି ସାଇକ୍ଲୋଥନର ଆୟୋଜନ କରାଯାଇ ଶକ୍ତି ସଂରକ୍ଷଣ ଓ ସବୁଜ ବାତାବରଣ ସୃଷ୍ଟିର ବାର୍ତ୍ତା ପ୍ରଚାର ଓ ପ୍ରସାର କରାଯିବ ।


    ******************

    
    
    (Release ID: 1509659) Visitor Counter : 3