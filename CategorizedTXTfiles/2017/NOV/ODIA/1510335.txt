      ଜାହାଜ ଚଳାଚଳ ମନ୍ତ୍ରଣାଳୟ

      କୋଚିନ୍ ସିପ୍ ୟାର୍ଡରେ ଆନ୍ତର୍ଜାତିକ ଜାହାଜ ମରାମତି ସୁବିଧାର ଭିତ୍ତିପ୍ରସ୍ତର ସ୍ଥାପନ କଲେ ନୀତିନ ଗଡକରୀ
      • ଖର୍ଚ୍ଚ ହେବ 970 କୋଟି ଟଙ୍କା
      • ମୁନ୍ନାରରେ ଜାତୀୟ ରାଜପଥ ପ୍ରକଳ୍ପ ପାଇଁ ମଧ୍ୟ ଭିତ୍ତିପ୍ରସ୍ତର ସ୍ଥାପନ
      Posted On: 17 NOV 2017 4:35PM by PIB Bhubaneshwar


    କେନ୍ଦ୍ର ଜାହାଜ ଚଳାଚଳ , ସଡ଼କ ପରିବହନ , ରାଜମାର୍ଗ ଏବଂ ଜଳ ସମ୍ବଳ , ନଦୀ ବିକାଶ ଏବଂ ଗଙ୍ଗା ସଂରକ୍ଷଣ ମନ୍ତ୍ରୀ ନୀତିନ ଗଡକରୀ ଆଗି କୋଚିନ ସିପ୍ ୟାର୍ଡରେ ଆନ୍ତର୍ଜାତିକ ଜାହାଜ ମରାମତି କେନ୍ଦ୍ରର ଭତ୍ତିପ୍ରସ୍ତର ସ୍ଥାପନ କରିଛନ୍ତି । କୋଚିନ୍ ପୋର୍ଟ ଟ୍ରଷ୍ଟ ପରିସରରେ 40 ଏକର ଜମିରେ 970 କୋଟି ଟଙ୍କା ଖର୍ଚ୍ଚରେ କୋଚିନ୍ ସିପ୍ ୟାର୍ଡ ଲିମିଟେଡ୍ ( CSL ) ଏହି କେନ୍ଦ୍ର ପ୍ରତିଷ୍ଠା କରିବ । ଏହି ଅବସରରେ କେନ୍ଦ୍ରମନ୍ତ୍ରୀ ଶ୍ରୀ ଗଡକରୀ କହିଥିଲେ ଯେ , କୋଚିନ୍ ଆଗାମୀ ଦିନରେ ବିଶ୍ୱସ୍ତରର ଜାହାଜ ମରାମତି କେନ୍ଦ୍ର ଭାବେ ମୁଣ୍ଡ ଟେକିବାକୁ ଯାଉଛି ।


    ପ୍ରସ୍ତାବିତ ମରାମତି କେନ୍ଦ୍ରରେ ବଡ଼ ଏବଂ ଛୋଟ ଜାହାଜ ମରାମତିର ସୁବିଧା ରହିବ । ଏଠାରେ ଜାହାଜ ଲିଫ୍ଟ ସିଷ୍ଟମରେ 130 ମିଟର ଦୈର୍ଘ୍ୟ , 25 ମିଟର ଚଉଡ଼ାର ଜାହାଜକୁ ଉଠାଇବାର ସୁବିଧା ରହିବ । ଯାହାକି 6 ହଜାର ଟନ୍ ଓଜନ ଓ 6ଟି ୱାର୍କ ଷ୍ଟେସନ୍ କ୍ଷମତା ବିଶିଷ୍ଟ । ବର୍ଷକୁ ଏଠାରେ 85 ଟି ଜାହାଜ ମରାମତି ହୋଇପାରିବ ଏବଂ ଭବିଷ୍ୟତରେ ଏହି ସଂଖ୍ୟାକୁ ଦୁଇ ଗୁଣ କରିବାକୁ ଚେଷ୍ଟା କରାଯିବ । ଏହି କେନ୍ଦ୍ର ଦ୍ୱାରା ବ୍ୟବସାୟିକ ଜାହାଜ ମରାମତି କ୍ଷେତ୍ରରେ ଭାରତର ବାଗିଦାରୀ ବଢ଼ିବା ସମ୍ପର୍କରେ ସୂଚନା ଦେଇ ଶ୍ରୀ ଗଡକରୀ କହିଲେ ଯେ , ଏହାଦ୍ୱାରା ପ୍ରତ୍ୟକ୍ଷ ଓ ପରୋକ୍ଷ ଭାବେ 6 ହଜାର ଲୋକଙ୍କୁ ନିଯୁକ୍ତି ମିଳିବ । ଏଥିସହ ପାଖଆଖ ଅଞ୍ଚଳରେ ଛୋଟବଡ଼ ଉଦ୍ୟୋଗ ମଧ୍ୟ ଗଢ଼ି ଉଠିବ ଯାହାକି ଅଧିକ ନିଯୁକ୍ତି ସୁଯୋଗ ସୃଷ୍ଟି କରିବ ।


    ଜାହାଜ ଚଳାଚଳ ମନ୍ତ୍ରଣାଳୟ ପକ୍ଷରୁ କୋଚିନରେ ଅନୁଷ୍ଠିତ ହେଉଥିବା ‘ Build The Ship – 2017 ’ ସମ୍ମିଳନୀକୁ ମଧ୍ୟ କେନ୍ଦ୍ରମନ୍ତ୍ରୀ ଶ୍ରୀ ଗଡକରୀ ଉଦଘାଟନ କରିଛନ୍ତି । ଏହି ସମ୍ମିଳନୀରେ ବିଶେଷ କରି ଜାହାଜ ନିର୍ମାଣ , ଜାହାଜ ଡିଜାଇନ୍ , ମରାମତି ଏବଂ ସାମୁଦ୍ରିକ ଶିଳ୍ପ ପ୍ରସଙ୍ଗରେ ଆଲୋଚନା ହେବ ।


    ଏହି ଅବସରରେ ଶ୍ରୀ ଗଡକରୀ କହିଥିଲେ ଯେ , ସାମୁଦ୍ରିକ ଏବଂ ଜାହାଜ ନିର୍ମାଣ ଉତ୍କର୍ଷ କେନ୍ଦ୍ର ( CEMS ) ଏହି କ୍ଷେତ୍ରରେ ଏକ ଦକ୍ଷତା ବିକାଶ କେନ୍ଦ୍ର ଭାବେ ପରିଗଣିତ ହେବ । ବିଶାଖାପାଟଣାମ୍ ଓ ମୁମ୍ବାଇଠାରେ ସିଇଏମ୍ଏସର କ୍ୟାମ୍ପସ୍ ରହିବ । ସାଗରମାଳା ଯୋଜନା ଅଧୀନରେ ସିମେନ୍ସ କମ୍ପାନୀ ସହାୟତାରେ କେନ୍ଦ୍ର ଜାହାଜ ମନ୍ତ୍ରଣାଳୟ ପକ୍ଷରୁ ଏହି କେନ୍ଦ୍ର ପ୍ରତିଷ୍ଠା କରାଯାଉଛି । ସିଇଏମ୍ଏସ୍ ବୈଷୟିକ ସହାୟତା ପ୍ରଦାନ କରିବା ସହ ଛାତ୍ରଛାତ୍ରୀମାନଙ୍କ ଦକ୍ଷତା ବିକାଶକୁ ଗୁରୁତ୍ୱ ଦେବ । ଘରୋଇ ବଜାରରେ ଜାହାଜ ନିର୍ମାଣ , କୌଶଳ , ପରିଚାଳନା , ମରାମତି ଆଦି କ୍ଷେତ୍ରରେ ଏହାର ମୁଖ୍ୟ ଭୂମିକା ରହିବ । ଏହା ଏକ ଆନ୍ତର୍ଜାତିକ ନୋଡାଲ ସେଣ୍ଟର ଭାବେ ପରିଚିତ ହେବ ଏବଂ ପଡ଼ୋଶୀ ଶ୍ରୀଲଙ୍କା , ବାଂଲାଦେଶ , ଥାଇଲାଣ୍ଡ , ମାଲେସିଆ ଏବଂ ଇଣ୍ଡୋନେସିଆର ଛାତ୍ରମାନେ ଦକ୍ଷତା ବିକାଶର ସୁଯୋଗ ପାଇପାରିବେ । ଏହି ପଦକ୍ଷେପ ସାମୁଦ୍ରିକ କ୍ଷେତ୍ରରେ ମେକ୍ ଇନ ଇଣ୍ଡିଆ ଏବଂ ସ୍କିଲ୍ ଇଣ୍ଡିଆକୁ ଯୋଡ଼ିପାରିବ । ଶ୍ରୀ ଗଡକରୀ ଏହି ଅବସରରେ ଆଜି ସିଇଏମ୍ଏସର ଲୋଗୋ ମଧ୍ୟ ଉନ୍ମୋଚନ କରିଥିଲେ ।


    ଆଜି CSL ଏବଂ HDPEL ମଧ୍ୟରେ ଏକ ବୁଝାମଣା ପତ୍ର ମଧ୍ୟ ସ୍ୱାକ୍ଷରିତ ହୋଇଥିଲା । ଏହାଦ୍ୱାରା ଏଚସିଏସ୍ଏଲ୍ ରେ ସିଏସ୍ଏଲର 74% ଏବଂ ଏଚଡିପିଇଏଲର 26% ଅଂଶଧନ ରହିବ । ଏହାଦ୍ୱାରା କୋଲକାତାର ଏଚଡିଇପିଏଲ୍ ଠାରେ ସିଏସ୍ଏଲ୍ ଜାହାଜ ନିର୍ମାଣ କାର୍ଯ୍ୟ ହାତକୁ ନେଇପାରିବ ।


    ଶ୍ରୀ ଗଡକରୀ ଆଜି ମୁନ୍ନାର ଗସ୍ତରେ ଯାଇ ଜାତୀୟ ରାଜପଥ ନଂ - 85ର ନବୀକରଣ ପାଇଁ ଭିତ୍ତି ପ୍ରସ୍ତର ସ୍ଥାପନ କରିଥିଲେ । 42 କିଲୋମିଟରର ଏହି ପ୍ରକଳ୍ପ ପାଇଁ ଖର୍ଚ୍ଚ ହେବ 380.76 କୋଟି ଟଙ୍କା ।


    *****************

    
    
    (Release ID: 1510335) Visitor Counter : 6