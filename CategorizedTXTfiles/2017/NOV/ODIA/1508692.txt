      ରାଷ୍ଟ୍ରପତିଙ୍କ ସଚିବାଳୟ

      ଗୁରୁ ଘାସିଦାସ ଜୈତଖାମ ପରିଦର୍ଶନ କଲେ ରାଷ୍ଟ୍ରପତି
      Posted On: 06 NOV 2017 8:23PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମନାଥ କୋବିନ୍ଦ ଆଜି ( ନଭେମ୍ବର 6 , 2017 ) ଛତିଶଗଡର ଗୁରୁ ଘାସିଦାସ ଜୈତଖାମ ପରିଦର୍ଶନ କରିବା ସହ ଗିରୋଧପୁରୀଠାରେ ଏକ ସାମୁଦାୟିକ ଭବନର ଶିଳାନ୍ୟାସ ଉତ୍ସବରେ ଯୋଗ ଦେଇଛନ୍ତି ।


    ଏହି ଅବସରରେ ଉଦବୋଧନ ଦେଇ ରାଷ୍ଟ୍ରପତି କହିଲେ ଯେ , ଗୁରୁ ଘାସିଦାସ ଜଣେ ବିଶିଷ୍ଟ ସମାଜସେବୀ ଥିଲେ । ଆଜକୁ ପ୍ରାୟ 200 ବର୍ଷ ପୂର୍ବେ ଏଠାରେ ବିକ୍ଷିପ୍ତ ଭାବେ ବସବାସ କରୁଥିବା ଲୋକଙ୍କ କଲ୍ୟାଣ ନିମନ୍ତେ ତାଙ୍କର ଅବଦାନ ଅତୁଳନୀୟ । ସାମାଜିକ କୁସଂସ୍କାର ଓ ଅନ୍ୟାୟ ବିରୋଧରେ ସେ ସଂଗ୍ରାମ କରିବା ସହ ଗରିବ ଓ ଅବହେଳିତ ଲୋକଙ୍କ ନିମନ୍ତେ କାର୍ଯ୍ୟ କରିଥିଲେ । ତାଙ୍କର ବାର୍ତ୍ତା ଥିଲା ଖୁବ୍ ସରଳ - ସତ୍ୟ ଓ ଆଦର୍ଶ କାର୍ଯ୍ୟ ହିଁ ଇଶ୍ୱର ଭକ୍ତ । ସମାଜରୁ ଅସ୍ପୃଶ୍ୟତା ଦୂର କରିବା ଦିଗରେ ସେ ସଦାସର୍ବଦା ବ୍ରତୀ ଥିଲେ ଏବଂ ଭାତୃତ୍ୱ ଓ ସାମାଜିକ ସଂହତି ରକ୍ଷା ଉପରେ ଗୁରୁତ୍ୱ ଆରୋପ କରୁଥିଲେ । ମହିଳାମାନଙ୍କ ଅଧିକାର ଓ ବିଧବା ବିବାହ ସପକ୍ଷରେ ସେ ସାମାଜିକ ଆନ୍ଦୋଳନ ଚଳାଇଥିଲେ ।


    ରାଷ୍ଟ୍ରପତି କହିଲେ ଯେ , ଗୁରୁଘାସିଦାସଙ୍କ ଆଦର୍ଶ ଓ ଶିକ୍ଷା ସମଗ୍ର ଛତିଶଗଡ ରାଜ୍ୟରେ ସଂସ୍କାର ଆଣିପାରିଥିଲା । ଗୁରୁ ଘାସିଦାସଙ୍କ ଜୀବନାଦର୍ଶକୁ ପାଥେୟ କରି ଛତିଶଗଡ ଜନତା ଓ ସରକାର ସମାଜରେ ସମାନତା ଓ ଏକତା ରକ୍ଷା ଦିଗରେ କାର୍ଯ୍ୟ କରିପାରିବେ ବୋଲି ରାଷ୍ଟ୍ରପତି ପରାମର୍ଶ ଦେଇଥିଲେ ।


    *************

    
    
    (Release ID: 1508692) Visitor Counter : 3