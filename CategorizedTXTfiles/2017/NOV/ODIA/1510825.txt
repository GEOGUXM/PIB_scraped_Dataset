      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଆସନ୍ତାକାଲି ସ୍ୱରାଷ୍ଟ୍ର ମନ୍ତ୍ରଣାଳୟ ପକ୍ଷରୁ ହେବ ମେଗା ମକ୍-ସୁନାମୀ ଡ୍ରିଲ
      • ଚାରି ରାଜ୍ୟ, ଗୋଟିଏ କେନ୍ଦ୍ରଶାସିତ ଅଞ୍ଚଳର 31ଟି ଉପକୂଳ ଜିଲ୍ଲାରେ ଅନୁଷ୍ଠିତ ହେବ ଅଭ୍ୟାସ କାର୍ଯ୍ୟକ୍ରମ

      Posted On: 23 NOV 2017 7:47PM by PIB Bhubaneshwar

    ଜାତୀୟ ବିପର୍ଯ୍ୟୟ ପରିଚାଳନା କର୍ତ୍ତୃପକ୍ଷ ( NDMA ) ଏବଂ ଭାରତୀୟ ଜାତୀୟ ସାମୁଦ୍ରିକ ସୂଚନା ସେବା କେନ୍ଦ୍ର ( INCOIS ) ମାଧ୍ୟମରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟ ଆସନ୍ତାକାଲି ( ନଭେମ୍ବର 24 ତାରିଖ ) ସୁନାମୀ ପ୍ରସ୍ତୁତିର ମେଗା ମକ୍ - ଡ୍ରିଲ ଆୟୋଜନ କରୁଛି ।


    ଏହି ଡ୍ରିଲ ଏକକାଳୀନ ଚାରି ରାଜ୍ୟ ଓଡ଼ିଶା , ପଶ୍ଚିମ ବଙ୍ଗ , ଆନ୍ଧ୍ର ପ୍ରଦେଶ , ତାମିଲନାଡ଼ୁ ଏବଂ କେନ୍ଦ୍ରଶାସିତ ଅଞ୍ଚଳ ପୁଡୁଚେରୀର 31 ଟି ଉପକୂଳ ଜିଲ୍ଲା ସମେତ ସମଗ୍ର ପୂର୍ବ ଉପକୂଳରେ ଅନୁଷ୍ଠିତ ହେବ । ଆଣ୍ଡାମାନ - ନିକୋବର ଦ୍ୱୀପ ନିକଟରେ ଏକ ବଡ଼ ଭୂକମ୍ପ ପରେ ସମଗ୍ର ଉପକୂଳରେ ସୁନାମୀ ପରିସ୍ଥିତି ଉପୁଜିଲେ ଯେଉଁ ପରିସ୍ଥିତି ଦେଖା ଦେବ ସେଭଳି ସ୍ଥିତିର ମୁକାବିଲା ସ୍ୱରୂପ ଏହି ମକ୍ ଡ୍ରିଲ କରାଯାଉଛି ।


    11ଟି ପ୍ରଶାନ୍ତ ମହାସାଗରୀୟ ଦେଶର ପ୍ରତିନିଧିମାନେ ଏହି ମକ୍ ଡ୍ରିଲରେ ଗ୍ରହଣ କରାଯାଉଥିବା ସର୍ବଶ୍ରେଷ୍ଠ ବିପର୍ଯ୍ୟୟ ମୁକାବିଲା ପଦ୍ଧତିକୁ ଅନୁଧ୍ୟାନ କରିବେ । ଗତ ନଭେମ୍ବର 5 ତାରିଖରେ ଦ୍ୱିତୀୟ ବିଶ୍ୱ ସୁନାମୀ ସଚେତନତା ଦିବସ ଅବସରରେ ଯୋଜନା କରାଯାଇଥିବା ବିଭିନ୍ନ ପଦକ୍ଷେପକୁ ଏହି ମକ୍ ଡ୍ରିଲ ବେଳେ ପ୍ରୟୋଗ କରାଯିବ । ମକ୍ ଡ୍ରିଲ ବା ଅଭ୍ୟାସର ସୁପରିଚାଳନା ପାଇଁ ଗତ 8 ତାରିଖରେ କର୍ମଶାଳା ଅନୁଷ୍ଠିତ ହୋଇଯାଇଛି ।


    ଏହାପରେ ଡ୍ରିଲରେ ଅଂଶ ଗ୍ରହଣ କରୁଥିବା ରାଜ୍ୟର ଷ୍ଟେଟ୍ ଏମର୍ଜେନ୍ସିଂ ଅପରେସନ ସେଣ୍ଟରମାନଙ୍କରେ ସମନ୍ୱୟ ଭିତ୍ତିକ ଅଧିବେଶନ ଏବଂ ଭିଡିଓ କନ୍ଫରେନ୍ସିଂ ଜରିଆରେ ଅଭ୍ୟାସ କରାଯାଇଛି । ଏହାଦ୍ୱାରା ଡ୍ରିଲରେ ଅଂଶ ଗ୍ରହଣ କରୁଥିବା ବ୍ୟକ୍ତିମାନେ ଆସନ୍ତାକାଲିର ମକ୍ - ଡ୍ରିଲ ସମୟରେ ସେମାନଙ୍କର ଦାୟିତ୍ୱ କ ’ ଣ ହେବ ଏବଂ ଷ୍ଟାଣ୍ଡାର୍ଡ ଅପରେସନ ପ୍ରସିଡ୍ୟୁର ( SOP ) ସମ୍ପର୍କରେ ଅବଗତ ହୋଇପାରିଛନ୍ତି ।


    ଅଭ୍ୟାସ ବୈଠକରେ ସମସ୍ତ ଗୁରୁତ୍ୱପୂର୍ଣ୍ଣ ବିଭାଗ ଯଥା ; ସେନା , ନୌବାହିନୀ , ବାୟୁସେନା , ଜାତୀୟ ବିପର୍ଯ୍ୟୟ ପରିଚାଳନା ବଳ ( NDRF ) , ସ୍ୱାସ୍ଥ୍ୟ , ପୁଲିସ , ଶିକ୍ଷା , ଅଗ୍ନିଶମ , ବେସାମରିକ ପ୍ରତିରକ୍ଷା , ପରିବହନ , ବିଦ୍ୟୁତ , ଜନସମ୍ପର୍କ ଇତ୍ୟାଦି ବିଭାଗ ଅଂଶଗ୍ରହଣ କରିଥିଲେ ।


    ସୁନାମୀ ଏକ ସର୍ବାଧିକ ଧ୍ୱଂସକାରୀ ପ୍ରାକୃତିକ ବିପର୍ଯ୍ୟୟ । ଏହି ସମୟରେ ଉଦ୍ଧାର କାର୍ଯ୍ୟ ପାଇଁ ସ୍ୱଳ୍ପ ସମୟ ମିଳିଥାଏ । ତେଣୁ ଆସନ୍ତାକାଲିର ମକ୍ ଡ୍ରିଲରେ ଅଂଶଗ୍ରହଣକାରୀ ରାଜ୍ୟ ସରକାରମାନଙ୍କୁ ଉଦ୍ଧାର କାର୍ଯ୍ୟ ସକାଶେ ସମସ୍ତ ଗୁରୁତ୍ୱପୂର୍ଣ୍ଣ ବିଭାଗକୁ ସକ୍ରିୟ କରିବାକୁ ମାତ୍ର ଦୁଇ ଘଣ୍ଟା ସମୟ ମିଳିବ । ନିର୍ଦ୍ଦିଷ୍ଟ ଭାବେ ଚୟନ କରାଯାଇଥିବା କେତେକ ସ୍ଥାନରେ ଲୋକଙ୍କୁ ଯୁଦ୍ଧକାଳୀନ ଭିତ୍ତିରେ ସ୍ଥାନାନ୍ତର କରାଯିବ । ସମସ୍ତ ସଂସ୍ଥାର ଜରୁରୀ କାର୍ଯ୍ୟଦକ୍ଷତା ଏବଂ ପ୍ରସ୍ତୁତି ସାମର୍ଥ୍ୟ ବୃଦ୍ଧି ଦିଗରେ ଏହି ମକ୍ ଡ୍ରିଲ ଅତ୍ୟନ୍ତ ସହାୟକ ହେବ ।


    ଭାରତର ପୂର୍ବ ଉପକୂଳ ପ୍ରତି ସର୍ବଦା ବନ୍ୟା ଓ ସୁନାମୀ ଭୟ ରହିଛି । ଅନେକ ଉପକୂଳ ଜିଲ୍ଲା ସର୍ବଦା ଏଭଳି ମକ୍ ଡ୍ରିଲ କରି ଆସୁଛନ୍ତି । ତେବେ ପ୍ରଥମ ଥର ପାଇଁ ସମଗ୍ର ପୂର୍ବ ଉପକୂଳର ଜିଲ୍ଲା ଗୁଡ଼ିକରେ ଏଭଳି ମକ୍ ଡ୍ରିଲ ଅନୁଷ୍ଠିତ ହେବ ।


    ************

    
    
    (Release ID: 1510825) Visitor Counter : 3