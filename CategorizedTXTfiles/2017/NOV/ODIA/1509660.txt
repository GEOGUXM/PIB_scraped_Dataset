      ରାଷ୍ଟ୍ରପତିଙ୍କ ସଚିବାଳୟ

      ବିଶ୍ୱ ଖାଦ୍ୟ ଭାରତ – 2017 ସମ୍ମିଳନୀରେ ରାଷ୍ଟ୍ରପତିଙ୍କ ଅଭିଭାଷଣ
      Posted On: 05 NOV 2017 6:27PM by PIB Bhubaneshwar


    ବିଶ୍ୱ ଖାଦ୍ୟ ଭାରତ 2017 ର ଉଦଯାପନୀ ସମାରୋହରେ ଯୋଗଦେଇ ମୁଁ ନିଜକୁ ଖୁବ ଗୌରବାନ୍ୱିତ ମନେ କରୁଛି । ଏଭଳି ବିଶାଳ ଏବଂ ବାସ୍ତବଧର୍ମୀ ଐତିହାସିକ କାର୍ଯ୍ୟକ୍ରମର ଆୟୋଜନ ନିମନ୍ତେ ମୁଁ ଏହାର ଆୟୋଜକମାନଙ୍କୁ ଅଭିନନ୍ଦନ ଜଣାଉଛି । ଏହି ବିଶ୍ୱ ସମ୍ମିଳନୀରେ 60 ରୁ ଊର୍ଦ୍ଧ୍ଵ ରାଷ୍ଟ୍ରର ପ୍ରତିନିଧି ଏବଂ ଅନ୍ୟ 60 ରୁ ଊର୍ଦ୍ଧ୍ଵ ବହୁରାଷ୍ଟ୍ରୀୟ କମ୍ପାନୀର CEO ମାନେ ଯୋଗଦେଇଛନ୍ତି । ପୁଣି ଏହି କାର୍ଯ୍ୟକ୍ରମ ଭାରତ ଖାଦ୍ୟ ଶିଳ୍ପର ବିଶାଳ ଓ ଅପରିସୀମ ସୁଯୋଗକୁ ଏଠାରେ ପ୍ରଦର୍ଶନ କରିପାରିଛି । ତେଣୁ ମୁଁ ଏହାକୁ ମୋ ଭାଷାରେ ଭାରତୀୟ ଖାଦ୍ୟର କୁମ୍ଭମେଳା ବୋଲି କହିପାରେ ।


    ଭାରତୀୟ ପରମ୍ପରାରେ ଖାଦ୍ୟର ଏକ ମହାନ , ଜଟିଳ ଏବଂ ଅତି ଉନ୍ନତ ସଂସ୍କୃତି ରହିଛି । ଏହା ହଜାର ହଜାର ବର୍ଷ ଧରି ବଜାୟ ରହିଆସିଛି । ସିନ୍ଧୁ ସଭ୍ୟତା କାଳରେ ଆମର ପୂର୍ବଜମାନେ ଯେତେବେଳେ ସିନ୍ଧୁ ନଦୀ ଉପତ୍ୟକାରେ ପ୍ରଥମ ଶସ୍ୟ ରୋପଣ କଲେ ସେହି ଦିନଠାରୁ ଏହାର କ୍ରମିକ ଧାରା ଏ ପର୍ଯ୍ୟନ୍ତ ଲମ୍ବିଆସିଛି । ପୁଣି ଆମ ଜ୍ଞାନର ପରମ୍ପରା ଯଥା ଆୟୁର୍ବେଦ ଓ ଯୋଗ , ଉପଯୁକ୍ତ ଖାଦ୍ୟ ଗ୍ରହଣ ଦ୍ୱାରା ଶରୀରର ଭିନ୍ନ ଭିନ୍ନ ଅଙ୍ଗପ୍ରତ୍ୟଙ୍ଗର ପୌଷ୍ଟିକତା ଉପରେ ବିଶେଷ ଗୁରୁତ୍ୱ ଆରୋପ କରେ । ଏହି ଉପମହାଦେଶରେ ସର୍ବତ୍ର ଆମ ଜନସମୁଦାୟ ଇତିହାସ କାଳରୁ ଭିନ୍ନ ଭିନ୍ନ ଓ ପୌଷ୍ଟିକ ଶସ୍ୟ ଚାଷ କରିଆସୁଛନ୍ତି । ସେମାନେ ମଧ୍ୟ ପାରମ୍ପରିକ ଉପାୟରେ ଚାଷ ବାସ କରୁଛନ୍ତି ତାହା ବିଶେଷତଃ ଜୈବିକ ଉପାୟରେ । ଦୁଃଖର କଥା ଅନ୍ୟ ଦେଶରେ ତାକୁ ରିପ୍ୟାକେଜିଂ କରି ସେସବୁ ଆଜି ଆମର ବଜାରକୁ ଫେରିଆସୁଛି ।


    ସମାଜର ଅନ୍ୟ ବିବିଧ ପ୍ରସଙ୍ଗ ଭଳି ଭାରତରେ ବିବିଧ ଖାଦ୍ୟ ପଦ୍ଧତି ରହିଛି । ବିଭିନ୍ନ ପ୍ରକାର ଡାଲି - ପୁଣି ତାହା ଭିନ୍ନ ଭିନ୍ନ ଡାଲିରୁ ପ୍ରସ୍ତୁତ ଯାହାକି ଆମେ ଲୋକମାନଙ୍କ ସକାଶେ ପ୍ରୋଟିନ ଆହରଣର ମୁଖ୍ୟ ଉତ୍ସ । ସେଭଳି ଡାଲି ରାଜ୍ୟକୁ ରାଜ୍ୟ ଭିନ୍ନ , ଏପରି କି ଜିଲ୍ଲାରୁ ଜିଲ୍ଲା ଭିନ୍ନ । ଭାରତରେ 29 ଟି ରାଜ୍ୟ ରହିଛି ଏବଂ ସବୁ ରାଜ୍ୟରେ ହୁଏତ 290 ପ୍ରକାର ଭିନ୍ନ ଭିନ୍ନ ବିରିୟାନି କିମ୍ବା ଖେଚେଡି ଉପଲବ୍ଧ ହେଉଥିବ । ଆମ ଦେଶର ମୃତ୍ତିକାର ପ୍ରକାରଭେଦ ଏଭଳି ଭିନ୍ନ ଭିନ୍ନ ଓ ବିସ୍ମୟକର କୃଷିଜାତ ଦ୍ରବ୍ୟ ଉତ୍ପାଦନ କରିବାରେ ସହାୟକ ହୋଇଥାଏ । ଆସାମର ତେଙ୍ଗାଠାରୁ ପଞ୍ଜାର ସରସୋଁ ଦା ସାଗ , ଗୁଜରାଟର ଢ଼ୋକଲା ଠାରୁ ତାମିଲନାଡୁ ଓ ଦାକ୍ଷିଣାତ୍ୟର ଅନ୍ୟ ରାଜ୍ୟମାନଙ୍କର ଦୋସା , ସେଥିରୁ କେଉଁଟିକୁ ପସନ୍ଦ କରିବା ତାହା ନିର୍ଣ୍ଣୟ କରିବା କାଠିକର ପାଠ ।


    ମୁଁ ତ କହିବି ସବୁ ଭାରତୀୟ ଖାଦ୍ୟର ବିବିଧତା ଓ ସ୍ୱାଦକୁ ଉପଭୋଗ କରିବା ସକାଶେ ଗୋଟିଏ ଜୀବନ କାଳ ଯଥେଷ୍ଟ ନୁହେଁ ।


    ବିଶ୍ୱ ସମୁଦାୟ ନିକଟରେ ପହଂଚିବାରେ ଖାଦ୍ୟ ହେଉଛି ଭାରତୀୟ ପରମ୍ପରାର ଅଂଶବିଶେଷ ଏବଂ ଶତାଦ୍ଦୀ ଶତାଦ୍ଦୀ ଧରି ଏହି ଧାରା ଅବ୍ୟାହତ ରହିଆସିଛି । ସ୍ଵାଭାବିକ ଭାବେ ଏକ ମୁକ୍ତ ଓ ବ୍ୟବସାୟିକ ସମାଜ ଭାବେ ଆମେ ଅନେକ ପ୍ରକାର ଖାଦ୍ୟ ସାମଗ୍ରୀ ଓ ପଦ୍ଧତି ବିଦେଶରେ ପହଂଚାଇଛୁ । ଅଧୁନା , ପଶ୍ଚିମ ଏସିଆଠାରୁ ଆରମ୍ଭ କରି ୱେଷ୍ଟ ଇଣ୍ଡିଜ ପର୍ଯ୍ୟନ୍ତ ଭାରତୀୟ ଖାଦ୍ୟ ବେଶ ଲୋକପ୍ରିୟ ଏବଂ ସେସବୁ ସ୍ଥାନୀୟ ଖାଦ୍ୟ ଭାବେ ଗ୍ରହଣୀୟ ହୋଇପାରିଛି । ଭାରତୀୟ ବଟର ଚିକେନ କଙ୍ଗୋର ବ୍ରାଜାଭିଲ୍ଲେଠାରୁ ଆରମ୍ଭ କରି ଜର୍ମାନୀର ବର୍ଲିନ ସହରରେ ଉପଲବ୍ଧ ।


    ଏଇ ନିକଟରେ ମୁଁ ଆଫ୍ରିକାର ଜିବୋତି ଗସ୍ତରେ ଯାଇଥିଲି । ତାହା ଥିଲା ଭାରତର ରାଷ୍ଟ୍ରପତି ଭାବେ ଦାୟିତ୍ୱ ଗ୍ରହଣ କରିବା ପରେ ଥିଲା ପ୍ରଥମ ବିଦେଶ ଗସ୍ତ । ଦେଖିଲି ସେ ଦେଶର ମୁଖ୍ୟ ଜଳଖିଆ ହେଲା ସମୋସା । ମୁଁ ଜାଣିବାକୁ ପାଇଲି ଯେ ଭାରତରୁ ସମୋସା ଯାଇ ଜିବୋତିରେ ପହଂଚିଛି । ପୁଣି ଭାରତରେ ବିଶ୍ୱାସ କରାଯାଏ ଯେ ଗୋଟିଏ ପ୍ରକାର ସମୋସା ବାଣିଜ୍ୟ ପଥ ଦେଇ କେନ୍ଦ୍ର ଏସିଆରେ ପହଂଚିଥିଲା । ପ୍ରକୃତ ଖାଦ୍ୟ ହିଁ ବିଶ୍ୱକୁ ଏକତା ସୂତ୍ରରେ ଯୋଡିଥାଏ । ଏପରିକି ଜାପାନର ଟେମ୍ପୁରା ଷ୍ଟାଇଲ ଭାରତର ଛଣା ପକୋଡା ଦ୍ୱାରା ପ୍ରଭାବିତ ହୋଇଥିବା ବିଶ୍ୱାସ କରାଯାଏ ।


    ବନ୍ଧୁଗଣ ,


    ଖାଦ୍ୟ ହେଉଛି ସଂସ୍କୃତି - ପୁଣି ଖାଦ୍ୟ ହେଉଛି ବାଣିଜ୍ୟ । ଭାରତର ଖାଦ୍ୟ ଉପଯୋଗ ପରିମାଣ ଏବେ 370 ବିଲିଅନ ଡଲାର ଛୁଇଁଛି । ପୁଣି ମାତ୍ର ଏକ ଦଶନ୍ଧିରୁ କମ ସମୟ ମଧ୍ୟରେ 2025 ସୁଦ୍ଧା ଏହା ଏକ ଟ୍ରିଲିଅନ ଛୁଇଁବ । ଭାରତର ଖାଦ୍ୟ ମୂଲ୍ୟ ଚେନରେ ପର୍ଯ୍ୟାପ୍ତ ସୁଯୋଗ ରହିଛି – ସେଥିରେ ଅମଳ ପରବର୍ତ୍ତୀ ବ୍ୟବସ୍ଥା , ଲଜିଷ୍ଟିକ୍ସ , କୋଲ୍ଡଚେନ , ଉତ୍ପାଦନ ସବୁକିଛି ସାମିଲ । ଏହା ଏପରି ଏକ ସେକ୍ଟର ଯେଉଁଥିରେ ପର୍ଯ୍ୟାପ୍ତ ବ୍ୟବସାୟିକ ସୁଯୋଗ ରହିଛି ।


    ଖାଦ୍ୟ ଶିଳ୍ପ କ୍ଷେତ୍ର ଏକ ବ୍ୟାପକ କର୍ମନିଯୋକ୍ତା ଏବଂ ଭାରତ ଭଳି ଏକ ରାଷ୍ଟ୍ର କ୍ଷେତ୍ରରେ ଏହାର ବିଶେଷ ମହତ୍ୱ ରହିଛି । ଦେଶରେ ଏକ ବିଶାଳ ଯୁବ ନାଗରିକ ଗୋଷ୍ଠୀ ରହିଛି । ଏହା ମଧ୍ୟ ଗୁରୁତ୍ୱପୂର୍ଣ୍ଣ ଯେ ଖାଦ୍ୟ ସେକ୍ଟରରେ ମହିଳାମାନେ ଘନିଷ୍ଠ ଭାବେ ଜଡିତ । ବିଶେଷ କରି ଆମର ଗ୍ରାମାଂଚଳରେ ମହିଳାମାନଙ୍କ ପାଇଁ ଏହାର ପର୍ଯ୍ୟାପ୍ତ ସୁଯୋଗ ରହିଛି । ସେମାନେ ଅଣୁ ଉଦ୍ୟୋଗମାନ ଆରମ୍ଭ କରି ଏହି ଶ୍ରମଶ୍ରକ୍ତିରେ ସାମିଲ ହୋଇପାରିବେ ।


    ମହିଳାମାନେ ଜାମ , ଆଚାର ପ୍ରସ୍ତୁତ ନିମନ୍ତେ ଛୋଟ ଛୋଟ ଉଦ୍ୟୋଗମାନ ଆରମ୍ଭ କରିପାରିବେ । ଫଳ ଓ ପନିପରିବାକୁ ଗାଁରୁ , କୃଷି ଫାର୍ମରୁ ସଂଗ୍ରହ କରି ସେସବୁର ପ୍ରକ୍ରିୟାକରଣ କରିପାରିବେ । ସେମାନେ ଇଣ୍ଟରନେଟ ଓ ଆଧୁନିକ ଯୋଗାଯୋଗ ପ୍ରଯୁକ୍ତିର ମଧ୍ୟ ଉପଯୋଗ କରିପାରିବେ ଯଦ୍ୱାରା ଦୂରଦୂରାନ୍ତର ବଜାରରେ ଏହାର ମୂଲ୍ୟ , ଚାହିଦା ଏବଂ ସ୍ୱାଦ ସମ୍ପର୍କରେ ସେମାନେ ଅବଗତ ହୋଇପାରିବେ । ଏହିଭଳି ଭାବେ ସେମାନେ ନିଜକୁ ସଶକ୍ତ କରିପାରିବେ , ପରିବାରର ରୋଜଗାର ବୃଦ୍ଧି କରିପାରିବେ ଓ ରାଷ୍ଟ୍ର ଗଠନରେ ସହଯୋଗ ମଧ୍ୟ କରିପାରିବେ ।


    ଏଭଳି ଏକ ସରଳ ସୁଫଳ ସେମାନଙ୍କ ଲାଗି ଅନେକ ସୁବିଧା ସୁଯୋଗ ପ୍ରଦାନ କରିବ । ଆମ ଦେଶରେ ହେଉଥିବା ଫସଲହାନି ଓ ବରବାଦକୁ ମଧ୍ୟ ଏହା ସମାଧାନ କରିବାରେ ସହଯୋଗ କରିବ । ଏହି ପରିପ୍ରେକ୍ଷୀରେ କେତେକ ପରିସଂଖ୍ୟାନ ବାସ୍ତବିକ ବିସ୍ମୟଜନକ । ଉଦାହରଣ ସ୍ୱରୂପ , ଭାରତରେ ବର୍ଷକୁ ଯେତିକି ପିଜୁଳି ଉତ୍ପାଦିତ ହୁଏ ସେଥିରୁ 16 ପ୍ରତିଶତ ନଷ୍ଟ ହୋଇଥାଏ । ସେହିଭଳି ଆମ୍ବ ଓ ସେଇ ମୋଟ ଉତ୍ପାଦନର 10 ପ୍ରତିଶତ ବରବାଦ ହେଉଥିବା ଜଣାପଡିଛି । ଏଭଳି ଦୁଃଖଦ କ୍ଷତି ନଷ୍ଟକୁ ରୋକିବା ଦିଗରେ ଏହି ସମ୍ମିଳନୀ ଅବସରରେ କିଛି ଉପାୟ ବାହାରିପାରିବ ବୋଲି ମୁଁ ଆଶା କରେ । ଆଧୁନିକ ଖାଦ୍ୟ ପ୍ରକ୍ରିୟାକରଣ ଉପରେ ଆମେ ଦୃଷ୍ଟି ଦେଲେ ଅବସ୍ଥାରେ ଯଥେଷ୍ଟ ପରବର୍ତ୍ତନ ଘଟିପାରିବ । ଖାଦ୍ୟ ସେକ୍ଟରକୁ ଆମେ ଆମର ଅନେକ ଫ୍ଲାଗସିପ ଯୋଜନା ସହ ସଂଯୋଗ କରିଦେଇପାରିବା ଯଥା – ମେକ ଇନ ଇଣ୍ଡିଆ , ଷ୍ଟାର୍ଟ ଅପ ଇଣ୍ଡିଆ , ସ୍କିଲ ଇଣ୍ଡିଆ , ଡିଜିଟାଲ ଇଣ୍ଡିଆ ଭଳି କାର୍ଯ୍ୟକ୍ରମ ଏଥିରେ ବିଶେଷ ସହାୟକ ହେବ ଓ ତଦ୍ୱାରା ଆମ କୃଷି ଉପାର୍ଜନ ଦ୍ୱିଗୁଣିତ ହୋଇପାରିବ ।


    ଖାଦ୍ୟ ଶିଳ୍ପର ପ୍ରସାର , ବୃଦ୍ଧି ଏବଂ ଏହାର ସାମାଜିକ ଓ ଆର୍ଥିକ ଫାଇଦା ସମ୍ପର୍କରେ ଭାରତ ସରକାର ସଚେତନ ଅଛନ୍ତି । ଉଭୟ ଘରୋଇ ଓ ବିଦେଶୀ ନିବେଶକଙ୍କୁ ଆକୃଷ୍ଟ କରିବାର ଏହା ହେଉଛି ଏକ ପ୍ରମୁଖ କ୍ଷେତ୍ର । ମୁଁ ଏକଥା ଜାଣି ଆନନ୍ଦିତ ଯେ ଏହି ସମ୍ମିଳନୀ ଅବସରରେ ପ୍ରାୟ 50 ଟି ବୁଝାମଣା ପତ୍ର ସ୍ୱାକ୍ଷରିତ ହୋଇଛି । ଖାଦ୍ୟ ଉତ୍ପାଦନ ବୃଦ୍ଧି ସକାଶେ ଦେଶର ବିଭିନ୍ନ ଭାଗରେ 41 ଟି ମେଗା ଫୁଡପାର୍କ ପ୍ରତିଷ୍ଠା କରାଯାଉଛି । ଖାଦ୍ୟ ପ୍ରକ୍ରିୟାକରଣ କ୍ଷେତ୍ରରେ ଖାଦ୍ୟ ନିରାପତ୍ତା , ବୌଦ୍ଧିକ ସମ୍ପତିଗତ ପ୍ରସଙ୍ଗ , ଅଭିନବତ୍ୱ ଆଦି ପ୍ରସଙ୍ଗରେ ଦିନକୁ ଦିନ ସମସ୍ୟା ବୃଦ୍ଧି ପାଉଛି । ତେଣୁ ଆଧୁନିକ ପ୍ରଯୁକ୍ତିର ଉପଯୋଗ ସେହିସବୁ ସମସ୍ୟାକୁ ସମାଧାନ କରିବା ଦିଗରେ ସହାୟକ ହୋଇପାରିବ ।


    ଏହି ପରିପ୍ରେକ୍ଷୀରେ ଆଜି ଯେଉଁମାନେ ଏହି କାର୍ଯ୍ୟକ୍ରମ ଅବସରରେ ଷ୍ଟାର୍ଟ ଅପ ଓ ହେକାଥନ ପୁରସ୍କାର ଲାଭ କରିଛନ୍ତି ସେମାନଙ୍କୁ ମୁଁ ଅଭିନନ୍ଦନ ଜଣାଉଛି । ମୋର ପୂର୍ଣ୍ଣ ବିଶ୍ୱାସ ଆପଣମାନେ ଭାରତର ଖାଦ୍ୟ ପ୍ରକ୍ରିୟାକରଣ କ୍ଷେତ୍ରର ଗୁଣାତ୍ମକମାନ ବୃଦ୍ଧି ଓ ମାନ ରକ୍ଷା ଦିଗରେ ନିଶ୍ଚିତ ରୂପେ ସହାୟକ ହେବେ । ମୁଁ ଜାଣିଛି ଯେ ସେଥିମଧ୍ୟରୁ ଗୋଟିଏ ଷ୍ଟାର୍ଟ ଅପ ରମଣ ସ୍ପେକ୍ଟ୍ରୋସ୍କୋପିକୁ ଗ୍ରହଣ କରିଛନ୍ତି ଯାହା ଭାରତର ନୋବେଲ ପୁରସ୍କାର ପ୍ରାପ୍ତ ପଦାର୍ଥ ବିଜ୍ଞାନୀ ଡକ୍ଟର ସିଭି ରମଣଙ୍କ ଦ୍ୱାରା ଆବିଷ୍କୃତ । ଏହାକୁ ସ୍ପଳ୍ପ ମୂଲ୍ୟର ଏବଂ ହାତରେ ଧରି ବ୍ୟବହାରକ୍ଷମ କରାଯାଇ ଖାଦ୍ୟ ଅପମିଶ୍ରଣକୁ ସହଜରେ ଚିହ୍ନଟ କରାଯାଇପାରୁଛି । ଏହି ପ୍ରଯୁକ୍ତି ଶହ ଶହ କୋଟି ଟଙ୍କାର ଖାଦ୍ୟ ଅପମିଶ୍ରଣକୁ ରୋକିବା ଦିଗରେ ସହାୟକ ହେବ ।


    ମୁଁ ଦୃଢ଼ ନିଶ୍ଚିତ ଯେ ଭାରତୀୟ କୃଷକ ଓ ଭାରତୀୟ ଖାଦ୍ୟ ପ୍ରକ୍ରିୟାକରଣ ଶିଳ୍ପ ଉଭୟ ଭାରତ ପାଇଁ ଭାରତର ପ୍ରତିଯୋଗିତାମୂଳକ ଢ଼ାଂଚାରେ ଏବଂ ବିଶ୍ୱ ପାଇଁ ଖାଦ୍ୟ ଉତ୍ପାଦନ କରିପାରିବ । ଏହା କୃଷକ ଓ ଉପଭୋକ୍ତାଙ୍କୁ ମୂଲ୍ୟ ବୃଦ୍ଧି ହ୍ରାସରୁ ସୁରକ୍ଷିତ ରଖିପାରିବ । ତା ଛଡା କୃଷକ ସମ୍ପ୍ରଦାୟଙ୍କୁ ଉପଯୁକ୍ତ ମୂଲ୍ୟ ପ୍ରଦାନ କରିବା ଦିଗରେ ଏହା ସହାୟକ ହେବ । ଏହି ସମ୍ମିଳନୀ ଅବସରରେ ଅଧିକରୁ ଅଧିକ ଚୁକ୍ତିନାମା ଓ ବୁଝାମଣା ପତ୍ର ସ୍ୱାକ୍ଷର ପାଇଁ ମୁଁ ଆଶାପ୍ରକଟ କରୁଛି । ମୁଁ ନିଶ୍ଚିତ ଯେ ସେସବୁ ଆମକୁ ଆମ ଲକ୍ଷ୍ୟସ୍ଥଳରେ ପହଂଚାଇବା ଦିଗରେ ସକ୍ଷମ ହେବ ।


    ଆୟୋଜକଙ୍କ ଉଦ୍ୟମକୁ ମୁଁ ପୁଣି ଥରେ ପ୍ରଶଂସା କରୁଛି । ସେମାନେ ଉତ୍ତମ ରୂପେ ଏହି କାର୍ଯ୍ୟକ୍ରମର ଆୟୋଜନ କରି ଆମମାନଙ୍କୁ ଏଠାରେ ଏକତ୍ର କରିପାରିଛନ୍ତି । ଉଭୟ ଭାରତରୁ ଓ ଅନ୍ତରାଷ୍ଟ୍ରୀୟ ସ୍ତରରୁ ସଭିଏଁ ଏକଜୁଟ ହୋଇପାରିଛୁ । ପୂର୍ବରୁ କେବେ ଖାଦ୍ୟ ଓ ଖାଦ୍ୟ ପ୍ରକ୍ରିୟାକରଣ ଶିଳ୍ପ ଘେନି ଏପରି ସମାବେଶ ଅନୁଷ୍ଠିତ ହୋଇନଥିଲା । ବିଶେଷ କରି , ଏହା ଆମ ଦେଶରେ ନଷ୍ଟ ହେଉଥିବା ଖାଦ୍ୟ ଶସ୍ୟ ପରିମାଣକୁ ନିର୍ଦ୍ଧାରିତ ସମୟସୀମା ମଧ୍ୟରେ ହ୍ରାସ କରି ସେସବୁର ପ୍ରକ୍ରିୟାକରଣରେ ସହାୟକ ହେବ ।


    ବନ୍ଧୁଗଣ ,


    ଏହି ସମ୍ମିଳନୀକୁ ବିଶ୍ୱ ଖାଦ୍ୟ ଭାରତ କହିବାର ଯଥାର୍ଥ କାରଣ ରହିଛି । ଭାରତୀୟ ଖାଦ୍ୟର ବୈଶ୍ୱିକ ପ୍ରଭାବ ରହିଛି । ବିଶ୍ୱ ସ୍ତରରେ ଭାରତୀୟ ଖାଦ୍ୟ ଚାହିଦା ଅପର୍ଯ୍ୟାପ୍ତ । ଏହା ଦକ୍ଷିଣ ଏସିଆର 1.8 ବିଲିଅନ ଜନସଂଖ୍ୟାକୁ ବ୍ୟାପ୍ତ । ତା ଛଡା 30 ନିୟୁତ ଭାରତୀୟ ବଂଶୋଦ୍ଭବଙ୍କ ପର୍ଯ୍ୟନ୍ତ ଏହା ଲମ୍ବିଛି । ପୁଣି ବିଶ୍ୱ ବ୍ୟାପୀ ଏହାର ଚାହିଦା ରହିଛି । ତେଣୁ ଭାରତୀୟ ଖାଦ୍ୟ ଶିଳ୍ପ ଆପଣମାନଙ୍କୁ ଅନେକ ସ୍ୱାଦ ପ୍ରଦାନ କରିବ । ଏହାକୁ ଆପଣମାନେ ହଜମ କରିବେ । ନିବେଶ କରିବେ । ଆପଣମାନଙ୍କୁ ଧନ୍ୟବାଦ ।


    ଜୟ ହିନ୍ଦ୍ !


    *****************


    

    
    (Release ID: 1509660) Visitor Counter : 3