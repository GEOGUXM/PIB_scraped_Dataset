      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ବିଏସ୍ଏଫ୍ ଓ ପାକିସ୍ତାନ ରେଞ୍ଜର୍ସ ଡିଜିଙ୍କ ମଧ୍ୟରେ ଆଲୋଚନା ଶେଷ
      Posted On: 10 NOV 2017 6:57PM by PIB Bhubaneshwar


    ସୀମା ସୁରକ୍ଷା ବଳ ( BSF ) ଏବଂ ପାକିସ୍ତାନ ରେଞ୍ଜର୍ସ ମହାନିର୍ଦ୍ଦେଶକଙ୍କ ମଧ୍ୟରେ ନୂଆଦିଲ୍ଲୀରେ ଚାଲିଥିବା ତିନିଦିନିଆ ଆଲୋଚନା ( 6 ମାସରେ ଥରେ ) ଆଜି ଶେଷ ହୋଇଛି । 23 ଜଣିଆ ଭାରତୀୟ ଦଳର ନେତୃତ୍ୱ ନେଇଥିଲେ ବିଏସ୍ଏଫ୍ ଡିଜି କେ କେ ଶର୍ମା । 19 ଜଣିଆ ପାକିସ୍ତାନ ଦଳର ନେତୃତ୍ୱ ନେଇଥିଲେ ପାକିସ୍ତାନ ରେଞ୍ଜର୍ସ ( ସିନ୍ଧ ) ର ଡିଜି ମେଜର ଜେନେରାଲ ମହମ୍ମଦ ସଇଦ୍ । ଉଭୟ ଦେଶର ପ୍ରତିନିଧି ଦଳରେ ଗୃହ , ବିଦେଶ ବିଭାଗ ଏବଂ ନିଶାଦ୍ରବ୍ୟ ନିୟନ୍ତ୍ରଣ ( ନାର୍କୋଟିକ୍ସ ) ବିଭାଗର ଅଫିସରମାନେ ମଧ୍ୟ ସାମିଲ ହୋଇଥିଲେ । ଆଲୋଚନା ବେଳେ ଭାରତୀୟ ଦଳ ବିଶେଷ କରି , ସୀମାପାର ଗୁଳିଚାଳନା , ନିଶାଦ୍ରବ୍ୟର ଚାଲାଣ , ଅନୁପ୍ରବେଶ ଉଦ୍ୟମ , ସୁଡ଼ଙ୍ଗ ନିର୍ମାଣ ଏବଂ ପ୍ରତିରକ୍ଷା ସମ୍ପର୍କିତ ନିର୍ମାଣ ନେଇ ଦୃଢ଼ ଆପତ୍ତି ଜଣାଇଥିଲେ । ଉଭୟ ଦେଶର ସୀମାବର୍ତ୍ତୀ ଅଞ୍ଚଳରେ ରହୁଥିବା ଲୋକମାନେ ଅଜାଣତରେ ସୀମା ପାରି ହୋଇଗଲେ ସେମାନଙ୍କ ପ୍ରତ୍ୟାବର୍ତ୍ତନ ପ୍ରସଙ୍ଗରେ ମଧ୍ୟ ଆଲୋଚନା ହୋଇଥିଲା । ସାଧାରଣ ନାଗରିକଙ୍କ ପ୍ରସଙ୍ଗରେ ଅତି ସତର୍କତାର ସହ ଦାୟିତ୍ୱ ସମ୍ପନ୍ନ ପାଇଁ ଉଭୟ ଦେଶର ପ୍ରତିନିଧି ଦଳ ସହମତ ହୋଇଥିଲେ ।


    ସମୟାନୁଭିତ୍ତିକ ସୂଚନା ଆଦାନ ପ୍ରଦାନ , ନିୟମିତ ଫିଲ୍ଡ କମାଣ୍ଡରସ୍ତରୀୟ ବୈଠକ , ସମନ୍ୱୟ ଭିତ୍ତିରେ ପାଟ୍ରୋଲିଂ ଇତ୍ୟାଦି ଉପରେ ମଧ୍ୟ ଆଲୋଚନା କରାଯାଇଥିଲା । ଏକ ଗଠନମୂଳକ ପରିବେଶରେ ଆଲୋଚନା ହୋଇଥିଲା । ସୀମାରେ ଶାନ୍ତି ଓ ସହାବସ୍ଥାନ ରକ୍ଷା ପାଇଁ ଉଭୟ ପକ୍ଷର ସହମତି ସହ ଆଲୋଚନା ଶେଷ ହୋଇଥିଲା । ପରବର୍ତ୍ତୀ ପର୍ଯ୍ୟାୟ ଆଲୋଚନା ପାକିସ୍ତାନରେ ଅନୁଷ୍ଠିତ ହେବ ବୋଲି ସ୍ଥିର ହୋଇଥିଲା ।


    ବର୍ଷକୁ ଦୁଇଥର ବିଏସ୍ଏଫ୍ ଓ ପାକିସ୍ତାନ ରେଞ୍ଜର୍ସଙ୍କ ମଧ୍ୟରେ ଫିଲ୍ଡ କମାଣ୍ଡରସ୍ତରୀୟ ବୈଠକ ଅନୁଷ୍ଠିତ ସକାଶେ 1989 ମସିହା ମେ ’ ମାସରେ ପାକିସ୍ତାନର ଇସଲାମାବାଦରେ ସ୍ୱରାଷ୍ଟ୍ର ବିଭାଗ ସଚିବସ୍ତରୀୟ ବୈଠକରେ ନିଷ୍ପତ୍ତି ହୋଇଥିଲା । ସୀମା ସୁରକ୍ଷାରେ ନିୟୋଜିତ ଦୁଇ ଦେଶର ସୈନ୍ୟଙ୍କ ମଧ୍ୟରେ ସହଯୋଗ ଓ ସମନ୍ୱୟ ବୃଦ୍ଧି ସକାଶେ ବିଭିନ୍ନ ପ୍ରସଙ୍ଗରେ ଆଲୋଚନା ପାଇଁ ନିଷ୍ପତ୍ତି ହୋଇଥିଲା ।


    ***************

    
    
    (Release ID: 1509673) Visitor Counter : 3