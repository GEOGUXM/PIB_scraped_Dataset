      ଇସ୍ପାତ ମନ୍ତ୍ରଣାଳୟ

      ଆଇଆଇଟିଏଫ୍ 2017ରେ ଇସ୍ପାତ ପାଭିଲିୟନକୁ ଉଦଘାଟନ କଲେ କେନ୍ଦ୍ର ଇସ୍ପାତ ମନ୍ତ୍ରୀ
      Posted On: 15 NOV 2017 7:44PM by PIB Bhubaneshwar


    ଦିଲ୍ଲୀର ପ୍ରଗତି ମୈଦାନରେ ଚାଲିଥିବା ଇଣ୍ଡିଆ ଇଣ୍ଟରନ୍ୟାସନାଲ ଟ୍ରେଡ ଫେୟାର IITF-2017 ରେ ଇସ୍ପାତ ମନ୍ତ୍ରାଳୟ ପାଭିଲିୟନକୁ କେନ୍ଦ୍ର ଇସ୍ପାତ ମନ୍ତ୍ରୀ ଚୌଧୁରୀ ବୀରେନ୍ଦ୍ର ସିଂହ ଆଜି ଉଦଘାଟନ କରିଛନ୍ତି । ସମସ୍ତ ସରକାରୀ / ବେସରକାରୀ କ୍ଷେତ୍ରର ଇସ୍ପାତ ଉଦ୍ୟୋଗ ଯୋଗ ଦେଇଥିବା ଏହି ପାଭିଲିୟନର ବିଷୟବସ୍ତୁ ରହିଛି ‘ ଷ୍ଟାର୍ଟ ଅପ୍ ଇଣ୍ଡିଆ - ଷ୍ଟାଣ୍ଡ ଅପ୍ ଇଣ୍ଡିଆ ’ ।


    ଏହି ଅବସରରେ ବୀରେନ୍ଦ୍ର ସିଂହ ଇସ୍ପାତ ମନ୍ତ୍ରଣାଳୟ ପକ୍ଷରୁ ଆରମ୍ଭ କରାଯାଇଥିବା ‘ ମାଇଁ ଲଭ୍ ଷ୍ଟିଲ ଆଇଡିଆ ’ #myLOVESTEELidea challenge ନାମକ ପ୍ରତିଯୋଗିତାରେ ଶୁଭାରମ୍ଭ କରିଥିଲେ । ଇସ୍ପାତ କ୍ଷେତ୍ରରେ ଷ୍ଟାର୍ଟ ଅପ୍ ଇଣ୍ଡିଆ ଏବଂ ଷ୍ଟାଣ୍ଡ ଅପ୍ ଇଣ୍ଡିଆକୁ ପ୍ରୋତ୍ସାହନ ଦେବା ଲକ୍ଷ୍ୟରେ ନୂତନ ବ୍ୟବସାୟକୁ ଆମନ୍ତ୍ରଣ ପାଇଁ ଏହି ପ୍ରତିଯୋଗିତା ରଖାଯାଇଛି । ଏହି ଯୋଜନାରେ ଉଦ୍ୟୋଗର ଚିନ୍ତାଧାରାକୁ ବାସ୍ତବତାରେ ପରିଣତ କରିବାକୁ ଏକକାଳୀନ ଆର୍ଥିକ ସହାୟତା ଯୋଗାଇ ଦିଆଯିବ । ଶ୍ରେଷ୍ଠ ତିନୋଟି ଚିନ୍ତାଧାରା ( ଆଇଡିଆ ) କୁ ଯଥାକ୍ରମେ 5 ଲକ୍ଷ , 3 ଲକ୍ଷ ଏବଂ 2 ଲକ୍ଷ ଟଙ୍କା ପ୍ରଦାନ କରାଯିବ ।


    କାର୍ଯ୍ୟକ୍ରମରେ ଉଦବୋଧନ ଦେଇ ବୀରେନ୍ଦ୍ର ସିଂହ କହିଥିଲେ ଯେ , ଉନ୍ନତ ପ୍ରଯୁକ୍ତି ବିଦ୍ୟା ପ୍ରୟୋଗ କରି ଦେଶ ଏବେ ବାର୍ଷିକ 3 ଶହ ମିଲିଅନ୍ ଟନ୍ ଇସ୍ପାତ ଉତ୍ପାଦନ କରିବାକୁ ଯାଉଛି । ପରିବେଶ ବନ୍ଧୁତ୍ୱ ପାଇଁ ଉଦ୍ୟୋଗ ଏବେ ବର୍ଜ୍ୟ ବିହୀନ ହେବାକୁ ଯାଉଛି । ଷ୍ଟାର୍ଟ ଅପ୍ ପାଇଁ ଇସ୍ପାତ ଉଦ୍ୟୋଗରେ ଯଥେଷ୍ଟ ସୁଯୋଗ ଥିବା ସେ କହିଥିଲେ ।


    କାର୍ଯ୍ୟକ୍ରମରେ ଇସ୍ପାତ ମନ୍ତ୍ରାଳୟ ସଚିବ ଡକ୍ଟର ଅରୁଣ ଶର୍ମା , ସେଲ୍ ଚେୟାରମ୍ୟାନ୍ ପି . କେ . ସିଂହ , ଆରଆଇଏନଏଲ ଚେୟାରମ୍ୟାନ୍ ପି . ମଧୁସୂଦନ , ମେକନ୍ ଚେୟାରମ୍ୟାନ୍ ଅତୁଲ ଭଟ୍ଟ , କେଆଇଓସିଏଲ୍ ଚେୟାରମ୍ୟାନ୍ ଏମ ଭି ସୁବାରାଓ ଏବଂ ମନ୍ତ୍ରଣାଳୟର ଅନ୍ୟାନ୍ୟ ବରିଷ୍ଠ ଅଧିକାରୀମାନେ ଉପସ୍ଥିତ ଥିଲେ ।


    ***********

    
    
    (Release ID: 1509894) Visitor Counter : 3