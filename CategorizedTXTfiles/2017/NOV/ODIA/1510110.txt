      ଉପରାଷ୍ଟ୍ରପତିଙ୍କ ସଚିବାଳୟ

      ପ୍ରେସ କାଉନସିଲ ଅଫ ଇଣ୍ଡିଆର ସୁବର୍ଣ୍ଣ ଜୟନ୍ତୀ ଉତ୍ସବକୁ ସମ୍ବୋଧିତ କଲେ ଉପରାଷ୍ଟ୍ରପତି
      ବର୍ତ୍ତମାନ ସମୟର ସାମ୍ବାଦିକମାନେ ନିର୍ଭୁଲ, ନିରପେକ୍ଷ, ବାସ୍ତବ, ଖବର ଯୋଗ୍ୟତା ଏବଂ ସ୍ୱାଧୀନତାର ମୂଲ୍ୟବୋଧକୁ ଅନୁସରଣ କରିବା ଉଚିତ

      Posted On: 16 NOV 2017 8:40PM by PIB Bhubaneshwar

    ଉପରାଷ୍ଟ୍ରପତି ଶ୍ରୀ ଏମ ଭେଙ୍କେୟା ନାଇଡୁ ପ୍ରକାଶ କରିଛନ୍ତି ଯେ ବର୍ତ୍ତମାନ ସମୟର ସାମ୍ବାଦିକମାନେ ନିର୍ଭୁଲ , ନିରପେକ୍ଷ , ବାସ୍ତବ , ଖବର ଯୋଗ୍ୟତା ଏବଂ ସ୍ୱାଧୀନତାର ମୂଲ୍ୟବୋଧକୁ ଅନୁସରଣ କରିବା ଉଚିତ । ଜାତୀୟ ପ୍ରେସ ଦିବସ ଅବସରରେ ପ୍ରେସ କାଉନସିଲ ଅଫ ଇଣ୍ଡିଆର ସୁବର୍ଣ୍ଣ ଜୟନ୍ତୀ ଉତ୍ସବକୁ ସମ୍ବୋଧିତ କରି ସେ ଏହା କହିଥିଲେ । କେନ୍ଦ୍ର ବୟନ ଏବଂ ସୂଚନା ଓ ପ୍ରସାରଣ ମନ୍ତ୍ରୀ ଶ୍ରୀମତି ସ୍ମୃତି ଇରାନୀ ଏବଂ ଅନ୍ୟାନ୍ୟ ପ୍ରତିନିଧିମାନେ ମଧ୍ୟ ଏହି ଅବସରରେ ଉପସ୍ଥିତ ଥିଲେ ।


    ଉପରାଷ୍ଟ୍ରପତି କହିଲେ ଯେତେବେଳେ ବ୍ରିଟିଶମାନଙ୍କ ବିପକ୍ଷରେ ସ୍ୱାଧୀନତା ଲାଭ କରିବା ନେଇ ସଂଘର୍ଷ ତୀବ୍ର ହେବାକୁ ଲାଗିଲା , ସେତେବେଳେ ଜନସାଧାରଣଙ୍କୁ ପ୍ରେସ ପ୍ରେରଣା ପ୍ରଦାନ କରିଥିଲା । ସେ ପୁନଶ୍ଚ କହିଥିଲେ ଯେ ଅନେକ ଖବରକାଗଜ ଏବଂ ପତ୍ର ପତ୍ରିକା , ବିଶେଷ କରି ଆଂଚଳିକ ଗଣମାଧ୍ୟମଗୁଡ଼ିକ ସ୍ୱାଧୀନତା ଆନ୍ଦୋଳନ କ୍ଷେତ୍ରରେ ପ୍ରମୁଖ ଭୂମିକା ଗ୍ରହଣ କରିଥିଲେ । ପ୍ରେସ ଥିଲା ସ୍ୱାଧୀନତା ସଂଗ୍ରାମୀମାନଙ୍କର ପ୍ରଚାରର ମୁଖ୍ୟ ଉତ୍ସ ଯଦିଓ ବ୍ରିଟିଶ ଶାସକମାନେ ଏହାର ସ୍ୱରରୁଦ୍ଧ କରିବା ପାଇଁ ସମସ୍ତ ପ୍ରକାରର ପ୍ରୟାସ କରିଥିଲେ ।


    ଉପରାଷ୍ଟ୍ରପତି କହିଲେ ଯେ ସ୍ୱାଧୀନତା ସଂଗ୍ରାମ ସମୟରେ ଜନସାଧାରଣଙ୍କ ମତକୁ ପ୍ରଭାବିତ କରିବାରେ ତଥା ଦୃଢ଼ୀଭୁତ କରିବାରେ ଖବରକାଗଜ ଓ ପତ୍ର ପତ୍ରିକା ମାନେ ଏକ ଜାତୀୟତାବାଦୀ ଭୂମିକା ନିର୍ବାହ କରିଥିଲେ । ସେ ପୁନଶ୍ଚ କହିଥିଲେ ଯେ ସ୍ୱାଧୀନତା ପରେ ମଧ୍ୟ ଭାରତବର୍ଷରେ ପ୍ରେସ କଡା ନଜର ରଖିବାର ଭୂମିକା ନିର୍ବାହ କରିଥିଲା ଏବଂ ଜନସାଧାରଣଙ୍କ ସମସ୍ୟା ଓ ଅଭିଳାଷା ପାଇଁ ଏକ ଦର୍ପଣ ସାଜିଥିଲା । ଦେଶରେ ଗଣତନ୍ତ୍ରର ସୁରକ୍ଷା ଓ ସୁଦୃଢ଼ୀକରଣ କରିବା ପାଇଁ ଏହା ଏକ ମୁଖ୍ୟ ସ୍ତମ୍ଭ ଭାବେ ଉଭା ହୋଇଛି ।


    ଉପରାଷ୍ଟ୍ରପତି କହିଲେ ଯେ କିଛି ବର୍ଷ ଧରି ସାମ୍ବାଦିକତାର ସୀମାରେଖାରେ ଅନେକ ପରିବର୍ତ୍ତନ ଘଟିଛି । ସେ ପୁନଶ୍ଚ କହିଲେ ଯେ ଆମେରିକାର ୱାଟରଗେଟ ଦୁର୍ନୀତି ହେଉଛି ଏକ ସ୍ମରଣୀୟ ଉଦାହରଣ ଯାହା ସୂଚାଇଥାଏ ଯେ କିପରି ଭାବେ ଗଣମାଧ୍ୟମ ମୁକ୍ତ ଏବଂ ନିର୍ଭୀକ ଭାବେ ଜଣେ ଶକ୍ତିଶାଳୀ ରାଷ୍ଟ୍ରପତିଙ୍କ ପତନ କରିଥାଏ । ଭାରତରେ ମଧ୍ୟ ସିମେଂଟ ଶିଳ୍ପର ଦୁର୍ନୀତିକୁ ନେଇ ଗଣମାଧ୍ୟମରେ ପ୍ରକାଶ ପାଇବା ପରେ ଜଣେ ମୁଖ୍ୟମନ୍ତ୍ରୀଙ୍କୁ କିପରି ଭାବେ ଇସ୍ତଫା ପ୍ରଦାନ କରିବାକୁ ପଡିଥିଲା ତା ’ ର ଉଦାହରଣ ରହିଛି ।


    ଉପରାଷ୍ଟ୍ରପତି କହିଲେ ଯେ ଉଦ୍ଦେଶ୍ୟ ପ୍ରଣୋଦିତ ଭାବେ ଖବରକୁ କଦର୍ଥ କରିବା , କେତେକ ବିଷୟ , ସଂଗଠନ ଏବଂ ବ୍ୟକ୍ତିତ୍ୱଙ୍କୁ ଆବଶ୍ୟକୀୟ କଭରେଜ ନଦେବା , ହାର୍ଡ ନ୍ୟୁଜକୁ ସିଙ୍ଗିଲ କଲମ କିମ୍ବା ଫିଲର ଆକାରରେ ସ୍ଥାନ ଦେବା କିମ୍ବା ଜନସାଧାରଣଙ୍କୁ ଅଧିକ ଚାପ ପ୍ରଦାନ କରୁଥିବା ଅନାବଶ୍ୟକ ବିଷୟକୁ ଅଧିକ ଗୁରୁତ୍ୱ ପ୍ରଦାନ କରିବା ହେଉଛି ଏକ ବିପଜ୍ଜନକ ପ୍ରବଣତା ଯାହାକି ଉଭୟ ଛାପା ଏବଂ ଇଲେକ୍ଟ୍ରୋନିକ ଗଣମାଧ୍ୟମ ନ୍ୟୁଜରୁମ ମଧ୍ୟକୁ ପଶିଆସିଛି ।


    ସେ ପୁନଶ୍ଚ କହିଲେ ଯେ ପ୍ରତିଦ୍ୱନ୍ଦିଙ୍କୁ ପଛରେ ପକାଇବା ପାଇଁ ତରବରିଆ ଭାବେ ତୃଟିପୂର୍ଣ୍ଣ ରିପୋର୍ଟ ପ୍ରକାଶ କରିବା ଉଚିତ ନୁହେଁ । ସାମ୍ବାଦିକତା ହେଉଛି ଏକ ମହାନ ବୃତ୍ତି ଏବଂ ଏହି ବୃତ୍ତିର ଅଗ୍ରଦୂତ ଭାବେ ଆପଣମାନେ ନିଶ୍ଚିତ କରିବା ଉଚିତ ଯେ ଜନସାଧାରଣଙ୍କୁ କିପରି ଭାବେ ସଠିକ ସୂଚନା ପ୍ରଦାନ କରାଯିବ ଏବଂ ସେମାନଙ୍କ ଉପରେ ଯେପରି ପକ୍ଷପାତୀ ତଥା ଆଂଶିକ ଖବର ଲଦି ଦିଆନଯାଏ ।


    **************

    
    
    (Release ID: 1510110) Visitor Counter : 3