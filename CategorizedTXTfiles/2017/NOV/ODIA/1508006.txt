      ଅର୍ଥ ମନ୍ତ୍ରଣାଳୟ

      ନ୍ୟାସନାଲ ପେନସନ ସିଷ୍ଟମ(NPS)ରେ ଯୋଗଦାନ କରିବାର ସର୍ବାଧିକ ବୟସ ସୀମା 60ରୁ 65କୁ ବଢ଼ିଲା
      Posted On: 01 NOV 2017 3:03PM by PIB Bhubaneshwar


    ଦେଶରେ ପେନସନଭୋଗୀଙ୍କ ସଂଖ୍ୟା ବୃଦ୍ଧି ନିମନ୍ତେ ବିଗତ କିଛି ବର୍ଷ ଧରି ଜାତୀୟ ପେନସନ ପାଣ୍ଠି ନିୟାମକ ପ୍ରାଧିକରଣ ( PFRDA ) ବିଭିନ୍ନ ପଦକ୍ଷେପ ନେବା ଜାରି ରଖିଛନ୍ତି । ଏହି କ୍ରମରେ ପିଏଫଆରଡିଏ ଏବେ ଏନପିଏସରେ ଯୋଗଦାନ କରିବା ଲାଗି ସର୍ବାଧିକ ବୟସ ସୀମା ( ସମସ୍ତ ନାଗରିକ ଏବଂ କର୍ପୋରେଟ ମଡେଲ ) 60 ରୁ 65 ବର୍ଷକୁ ବୃଦ୍ଧି କରିଛନ୍ତି ।


    ଏଣିକି 60 ରୁ 65 ବର୍ଷ ମଧ୍ୟରେ ପ୍ରତ୍ୟେକ ଭାରତୀୟ ନାଗରିକ , ପ୍ରବାସୀ କିମ୍ବା ଅପ୍ରବାସୀ , ଏନପିଏସରେ ଯୋଗ ଦେଇପାରିବେ ଏବଂ 70 ବର୍ଷ ଆୟୁ ପର୍ଯ୍ୟନ୍ତ ଏହାକୁ ଜାରି ରଖିପାରିବେ । ଯୋଗଦାନ କରିବାର ବୟସ ସୀମା ବଢ଼ାଇ ଦିଆଯାଇଥିବାରୁ ଏନପିଏସରେ ଯୋଗ ଦେବା ଲାଗି ଚାହୁଁଥିବା ଉପଭୋକ୍ତମାନେ ଜୀବନର ପରିଣତ ବୟସରେ ଏନପିଏସର ଲାଭ ପାଇବାକୁ ସକ୍ଷମ ହେବେ ।


    ଏନପିଏସ ଏହାର ଉପଭୋକ୍ତାମାନଙ୍କୁ ସେମାନଙ୍କ ବୃଦ୍ଧାବସ୍ଥାରେ ଆୟ ସୁରକ୍ଷାର ଅତି ମଜଭୂତ ଭିତ୍ତିଭୂମି ଯୋଗାଇ ଦେଉଛି । ବର୍ତ୍ତମାନ ସ୍ୱାସ୍ଥ୍ୟସେବାର ମାନ ବୃଦ୍ଧି ଘଟିଛି ଏବଂ ଫିଟନେସ ବୃଦ୍ଧି ପାଇଛି । ଘରୋଇ କ୍ଷେତ୍ରରେ ଜୀବିକାର ସୁଯୋଗ ଏବଂ ମାର୍ଗ ବଢ଼ିବା ସହିତ ଆତ୍ମନିଯୁକ୍ତିର ସାମର୍ଥ୍ୟ ମଧ୍ୟ ବଢ଼ିଛି । ଅଧିକରୁ ଅଧିକ ସଂଖ୍ୟକ ଲୋକ 50 ରୁ 60 ବର୍ଷ ଆୟୁରେ ମଧ୍ୟ ସକ୍ରିୟ ଭାବେ ଜୀବନଯାପନ କରୁଛନ୍ତି । ଏହା ସେମାନଙ୍କୁ ରୋଜଗାରକ୍ଷମ ମଧ୍ୟ କରୁଛି ।


    ଏନପିଏସରେ ଯୋଗ ଦେଉଥିବା 60 ବର୍ଷରୁ ଊର୍ଦ୍ଧ୍ଵ ବୟସର ଉପଭୋକ୍ତାମାନଙ୍କୁ ପେନସନ ପାଣ୍ଠି ଏବଂ ନିବେଶ ବିକଳ୍ପର ସମାନ ସୁଯୋଗ ମିଳିବ ଯାହା 60 ବର୍ଷରୁ କମ ଉପଭୋକ୍ତାଙ୍କ ପାଇଁ ଉପଲବ୍ଧ ହେଉଛି । 60 ବର୍ଷ ପରେ ଏନପିଏସରେ ଯୋଗ ଦେଉଥିବା ଉପଭୋକ୍ତାମାନେ 3 ବର୍ଷ ପୂରଣ କରିବା ପରେ ସାଧାରଣ ଭାବେ ଓହରିଯିବାର ବିକଳ୍ପ ପାଇପାରିବେ । ଏହି କ୍ଷେତ୍ରରେ ଉପଭୋକ୍ତାଙ୍କୁ ସେମାନଙ୍କ କର୍ପସର 40% ବାର୍ଷିକୀ କ୍ରୟ ନିମନ୍ତେ ବିନିଯୋଗ କରିବାକୁ ହେବ ଏବଂ ବଳକା ଅର୍ଥରାଶି ଏକକାଳୀନ ଉଠାଯାଇପାରିବ ।


    ଏନପିଏସରେ ରହିଥିବା ସମୟରେ ଯଦି ଦୁର୍ଭାଗ୍ୟବଶତଃ ଉପଭୋକ୍ତାଙ୍କ ମୃତ୍ୟୁ ଘଟେ , ତା ’ ହେଲେ ସମ୍ପୂର୍ଣ୍ଣ କପର୍ସ ଉପଭୋକ୍ତାଙ୍କ ନୋମିନିଙ୍କୁ ପଇଠ କରାଯିବ ।


    ଯୋଗଦାନ କରିବାର ବୟସ ସୀମା ବୃଦ୍ଧି କରାଯାଇଥିବାରୁ ସେହି ଉପଭୋକ୍ତାଙ୍କ ପାଇଁ ବିକଳ୍ପ ଉପଲବ୍ଧ ହୋଇପାରିବ , ଯେଉଁମାନେ ନିଯୁକ୍ତିର ଶେଷ ପର୍ଯ୍ୟାୟରେ ପହଂଚିଛନ୍ତି ଏବଂ ଅବସର ସମୟରେ ଏକକାଳୀନ ଅର୍ଥରାଶି ଆଶା କରୁଛନ୍ତି , କିନ୍ତୁ ଭବିଷ୍ୟତ ପାଇଁ ନିଜ ଅବସର ଯୋଜନାକୁ ସ୍ଥଗିତ ରଖିବା ଲାଗି ପ୍ରସ୍ତୁତ ଅଛନ୍ତି । ଏପରି ଉପଭୋକ୍ତା ଏନପିଏସ ଆକାଉଂଟ ଖୋଲିବା ଏବଂ ପେସାଦାର ପାଣ୍ଠି ପରିଚାଳକଙ୍କ ଜରିଆରେ ଉତ୍ତମ ପାଣ୍ଠି ପରିଚାଳନା ନିମନ୍ତେ ଏନପିଏସର ଏକକାଳୀନ କର୍ପସରେ ଅର୍ଥରାଶି ଜମା କରିବାର ସୁବିଧା ପାଇପାରିବେ । ବୟସ୍କ ସ୍ତରରେ ମିଳୁଥିବା ବାର୍ଷିକୀ ଦର 60 ବର୍ଷ କିମ୍ବା ତା ’ ଠାରୁ କମ୍ ଆୟୁର ବାର୍ଷିକୀ ଦର ତୁଳନାରେ ଅଧିକ ବୋଲି ଜଣାଯାଇଛି ।


    ଏହି ପଦକ୍ଷେପ ଦ୍ୱାରା ସମାଜର ବହୁଳ ଭାଗ ବିଶେଷ କରି ବରିଷ୍ଠ ନାଗରିକମାନେ ଏନପିଏସର ସୁଫଳ ପାଇପାରିବେ ଏବଂ ସେମାନଙ୍କ ନିୟମିତ ଆୟ ଯୋଜନା କରିପାରିବେ ।


    ***************

    
    
    (Release ID: 1508006) Visitor Counter : 4