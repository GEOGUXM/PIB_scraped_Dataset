      ସଂଖ୍ୟାଲଘୁ ବ୍ୟାପାର ମନ୍ତ୍ରଣାଳୟ

      ଆଇଆଇଟିଏଫ 2017 ରେ ହୁନର ହାଟ ଉଦଘାଟିତ
      ପ୍ରଥମ ଥର ପାଇଁ ସ୍ଥାନ ପାଇଲା ତିହାର ଜେଲ ଅନ୍ତେବାସୀଙ୍କ ଦ୍ୱାରା ପ୍ରସ୍ତୁତ ସାମଗ୍ରୀ

      Posted On: 15 NOV 2017 7:53PM by PIB Bhubaneshwar

    ଦିଲ୍ଲୀର ପ୍ରଗତି ମୈଦାନରେ ଚାଲିଥିବା ଇଣ୍ଡିଆ ଇଣ୍ଟରନ୍ୟାସନାଲ ଟ୍ରେଡ ଫେୟାର ( IITF ) ରେ ଆଜି ଉଦଘାଟିତ ହୋଇଛି ହୁନର ହାଟ । କେନ୍ଦ୍ର ସଂଖ୍ୟାଲଘୁ ବ୍ୟାପାର ମନ୍ତ୍ରଣାଳୟ ପକ୍ଷରୁ ଆୟୋଜିତ ଏହି ପ୍ରଦର୍ଶନୀରେ ତିହାର ଜେଲର ଅନ୍ତେବାସୀ ତଥା ଦେଶର ନାମୀଦାମୀ କଳାକାରମାନଙ୍କ ଦ୍ୱାରା ପ୍ରସ୍ତୁତ ହସ୍ତକଳା ଓ ହସ୍ତତନ୍ତ ସାମଗ୍ରୀ ପ୍ରଦର୍ଶିତ ହେଉଛି ।


    ନଭେମ୍ବର 27 ତାରିଖ ପର୍ଯ୍ୟନ୍ତ ଚାଲିବାକୁ ଥିବା ହୁନର ହାଟକୁ ଉଦଘାଟନ କରି କେନ୍ଦ୍ର ସଂଖ୍ୟାଲଘୁ ବ୍ୟାପାର ମନ୍ତ୍ରୀ ମୁକ୍ତାର ଆବାସ ନକଭୀ କହିଥିଲେ ଯେ , ଏହି ପ୍ରଦର୍ଶନୀରେ ତିହାରରୁ ତ୍ରିପୁରା , କାଶ୍ମୀରରୁ କନ୍ୟାକୁମାରୀ ଏବଂ କର୍ଣ୍ଣାଟକରୁ କୋଲକାତା ପର୍ଯ୍ୟନ୍ତ କଳାକାରମାନଙ୍କ ଅନବଦ୍ୟ କୃତୀ ସ୍ଥାନ ପାଇଛି ।


    କେନ୍ଦ୍ର ସଂଖ୍ୟାଲଘୁ ବ୍ୟାପାର ମନ୍ତ୍ରଣାଳୟର ‘ ଉସ୍ତାଦ୍ ’ ଯୋଜନାରେ ଦେଶର ଭିନ୍ନ ଭିନ୍ନ ସହରରେ ଏହି ‘ ହୁନର ହାଟ ’ ଆୟୋଜିତ ହେଉଛି । ଏହା ଅନେକ କଳାକାରମାନଙ୍କ ପାଇଁ ନିଯୁକ୍ତିର ସୁଯୋଗ ସୃଷ୍ଟି କରିବା ସହ ଆନ୍ତର୍ଜାତିକ ବଜାର ସହ ମଧ୍ୟ ସେମାନଙ୍କୁ ଯୋଡ଼ିବାରେ ସଫଳ ହୋଇଛି ।


    ଚଳିତ ବର୍ଷ ହୁନର ହାଟ ପ୍ରଗତି ମୈଦାନର ହଲ୍ ନମ୍ବର 7G ଏବଂ 7H ରେ ଆୟୋଜିତ ହୋଇଛି । ଏଥିରେ 20 ଟି ରାଜ୍ୟ ଓ କେନ୍ଦ୍ର ଶାସିତ ଅଞ୍ଚଳର 130 ରୁ ଅଧିକ କଳାକାର ଅଂଶ ଗ୍ରହଣ କରିଛନ୍ତି । ସେମାନଙ୍କ ମଧ୍ୟରେ ଅଛନ୍ତି 30 ଜଣ ମହିଳା କଳାକାର ।


    ଚଳିତ ବର୍ଷ ପ୍ରଥମ ଥର ତିହାର ଜେଲର ଅନ୍ତେବାସୀଙ୍କ ଦ୍ୱାରା ପ୍ରସ୍ତୁତ ସାମଗ୍ରୀ ହୁନର ହାଟରେ ସ୍ଥାନ ପାଇଥିବାରୁ ଏହା ସ୍ୱତନ୍ତ୍ର । ଏସବୁ ସାମଗ୍ରୀ ମଧ୍ୟରେ ଅଛି ହାତ ତିଆରି ଘରକରଣା ସାମଗ୍ରୀ , ହସ୍ତତନ୍ତ , ହସ୍ତକଳା , ପାଉଁରୁଟି , ଜୈବିକ ତେଲ ଇତ୍ୟାଦି ।


    କେନ୍ଦ୍ର ସଂଖ୍ୟାଲଘୁ ବ୍ୟାପାର ରାଷ୍ଟ୍ରମନ୍ତ୍ରୀ ଡକ୍ଟର ବୀରେନ୍ଦ୍ର କୁମାର , ବିଭାଗୀୟ ସଚିବ ଆମେଇସିଙ୍ଗ ଲୁଇଖାମ , ଏନଏମଡିଏଫସି ଚେୟାରମ୍ୟାନ ଶାହାବାଜ୍ ଅଲ୍ଲୀ , ତିହାର ଜେଲ୍ ଡିଜି ଅଜୟ କାଶ୍ୟପ ଏବଂ ଅନ୍ୟ ବରିଷ୍ଠ ଅଧିକାରୀମାନେ ଉଦଘାଟନ ଉତ୍ସବରେ ଉପସ୍ଥିତ ଥିଲେ ।


    ***********

    
    
    (Release ID: 1509898) Visitor Counter : 3