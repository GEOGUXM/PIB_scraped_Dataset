      ଉପରାଷ୍ଟ୍ରପତିଙ୍କ ସଚିବାଳୟ

      କାଶ୍ମୀର ଭାରତର ଏକ ଅବିଚ୍ଛେଦ୍ୟ ଅଙ୍ଗ: ଉପ ରାଷ୍ଟ୍ରପତି
      ବ୍ରିଟିଶ ସଂସଦର ସଦସ୍ୟମାନଙ୍କ ସହ ଭାବ ବିନିମୟ କଲେ

      Posted On: 09 NOV 2017 6:53PM by PIB Bhubaneshwar

    ଭାରତର ଉପରାଷ୍ଟ୍ରପତି ଶ୍ରୀ ଏମ . ଭେଙ୍କେୟା ନାଇଡୁ କହିଛନ୍ତି ଯେ କାଶ୍ମୀର ହେଉଛି ଭାରତର ଏକ ଅବିଚ୍ଛେଦ୍ୟ ଅଙ୍ଗ । ଆଜି ନୂଆଦିଲ୍ଲୀରେ ତାଙ୍କୁ ଭେଟିଥିବା ବ୍ରିଟିଶ ସଂସଦର ସଦସ୍ୟ ଶ୍ରୀ ଡାନ କାର୍ଡେନ , ଶ୍ରୀମତି ଆନ୍ନା ମ୍ୟାକମୋରିନ , ଶ୍ରୀମତି ପ୍ରିତ ଗିଲ ଏବଂ ଶ୍ରୀମତି ଶରାହ ଚାମ୍ପିଅନଙ୍କ ସହ ଆଲୋଚନା କରିବା ସମୟରେ ଉପରାଷ୍ଟ୍ରପତି ଏହା ପ୍ରକାଶ କରିଛନ୍ତି । ଏହି ଅବସରରେ ବୈଦେଶିକ ସଚିବ ଡଃ ଏସ ଜୟଶଙ୍କର ମଧ୍ୟ ଉପସ୍ଥିତ ଥିଲେ ।


    କାଶ୍ମୀର ବାବଦରେ ଅନେକ ମିଥ୍ୟା ସୂଚନା ପ୍ରଚାର ହେଉଥିବା ନେଇ ଉପରାଷ୍ଟ୍ରପତି ଗଭୀର ଉଦ୍ବେଗ ପ୍ରକାଶ କରିଥିଲେ । ସେ କହିଲେ ଯେ ଏହା ହେଉଛି ଭାରତ ଏବଂ ପାକିସ୍ତାନ ମଧ୍ୟରେ ସମ୍ପୂର୍ଣ୍ଣ ଭାବେ ଏକ ଦ୍ୱିପାକ୍ଷିକ ବିଷୟ । ସେ ପୁନଶ୍ଚ କହିଲେ ଯେ ଚରମବାଦ ଏବଂ ସନ୍ତ୍ରାସବାଦ ହେଉଛି ଏକ ବୈଶ୍ୱିକ ବିଷୟ ଏବଂ ବିଭିନ୍ନ ସ୍ତରରେ ଏହାର ମୁକାବିଲା କରିବା ପାଇଁ ଫଳପ୍ରଦ ରଣନୀତି ପ୍ରସ୍ତୁତ କରିବାକୁ ପଡିବ ।


    ଉପରାଷ୍ଟ୍ରପତି କହିଲେ ଯେ ଅର୍ଥନୀତି , ବାଣିଜ୍ୟ , ବିଜ୍ଞାନ ଏବଂ ବୈଷୟିକ ଜ୍ଞାନ , ପ୍ରତିରକ୍ଷା , ଶିକ୍ଷା , ସାଇବର ନୀତି , ସନ୍ତ୍ରାସବାଦ ମୁକାବିଲା , ଇଂଟେଲିଜେନ୍ସ ସେୟାରିଂ ଆଦି କ୍ଷେତ୍ରରେ ଭାରତ ଏବଂ ଇଂଲଣ୍ଡ ମଧ୍ୟରେ ଦ୍ୱିପାକ୍ଷିକ ସହଯୋଗ ଏକ ନୂତନ ସ୍ତରରେ ପହଂଚିଛି । ସେ ପୁନଶ୍ଚ କହିଲେ ଯେ ଆମର ଦ୍ୱିପାକ୍ଷିକ ବ୍ୟବସାୟ ଏବେ ମାତ୍ର 12.19 ବିଲିଅନ ଆମେରିକୀୟ ଡଲାର ପାଖାପାଖି ରହିଛି । ତେବେ ଏ କ୍ଷେତ୍ରରେ ଆହୁରି ଅନେକ ବୃଦ୍ଧିର ସମ୍ଭାବନା ରହିଛି । ସେ କହିଲେ ଯେ ଭାରତ ହେଉଛି ଇଂଲଣ୍ଡରେ ତୃତୀୟ ସର୍ବବୃହତ୍ ପୁଞ୍ଜିନିବେଶକାରୀ ରାଷ୍ଟ୍ର ଏବଂ ଇଂଲଣ୍ଡରେ ଦ୍ୱିତୀୟ ସର୍ବବୃହତ୍ ଆନ୍ତର୍ଜାତିକ ନିଯୁକ୍ତି ସୃଷ୍ଟିକାରୀ ରାଷ୍ଟ୍ର ।


    ଉପରାଷ୍ଟ୍ରପତି କହିଲେ ଯେ ଗତ ତିନି ବର୍ଷ ଧରି ଭାରତ ସରକାର ବ୍ୟବସାୟ କରିବାର ସହଜତା ବିଷୟ ଉପରେ ଗୁରୁତ୍ୱ ପ୍ରଦାନ କରିଆସୁଛନ୍ତି । ସେ ପୁନଶ୍ଚ ପ୍ରକାଶ କରିଥିଲେ ଯେ ଏଇ ନିକଟରେ ଭାରତ ବିଶ୍ୱ ବ୍ୟାଙ୍କର ବ୍ୟବସାୟ କରିବା ସହଜତା ରେଙ୍କିଙ୍ଗରେ 30ଟି ସ୍ଥାନ ଉପରକୁ ଉଠି 100ତମ ସ୍ଥାନରେ ରହିଛି । ଭାରତର କେତେକ ପ୍ରମୁଖ ପଦକ୍ଷେପ ଯଥା - ମେକ ଇନ ଇଣ୍ଡିଆ , ଡିଜିଟାଲ ଇଣ୍ଡିଆ , 100 ସ୍ମାର୍ଟ ସିଟି କାର୍ଯ୍ୟକ୍ରମ , 2022 ସୁଦ୍ଧା ସମସ୍ତଙ୍କ ପାଇଁ ଗୃହ ଯୋଜନା , ଡିଜିଟାଲ ଇଣ୍ଡିଆ , ଷ୍ଟାର୍ଟଅପ ଇଣ୍ଡିଆ , କ୍ଲିନ ଇଣ୍ଡିଆ ତଥା ଅନ୍ୟାନ୍ୟ କାର୍ଯ୍ୟକ୍ରମଗୁଡ଼ିକ ଭାରତରେ ବ୍ରିଟିଶ କମ୍ପାନୀଗୁଡ଼ିକୁ ବ୍ୟବସାୟ କରିବା ପାଇଁ ଅପରିସୀମ ସୁଯୋଗ ପ୍ରଦାନ କରୁଛି ।


    ଉପରାଷ୍ଟ୍ରପତି କହିଲେ ଯେ ଟଘୠଉଉଉ ସମ୍ମିଳନୀରେ ନିର୍ଦ୍ଧାରିତ ହୋଇଥିବା ନୀତି ଆଧାରରେ ପ୍ୟାରିସ ଚୁକ୍ତିର ପାଳନ କରିବା ନେଇ ଭାରତ ସଂକଳ୍ପବଦ୍ଧ । ସେ ପୁନଶ୍ଚ କହିଥିଲେ ଯେ ଭାରତ ଆନ୍ତର୍ଜାତିକ ସୌର ଶକ୍ତି କ୍ଷେତ୍ରରେ ସହଯୋଗ ପାଇଁ ପଦକ୍ଷେପ ଗ୍ରହଣ କରୁଛି । ସୌରଶକ୍ତିର ପ୍ରସାର ଓ ଏହି କ୍ଷେତ୍ରର ଉନ୍ନତୀକରଣ ପାଇଁ ଭାରତ 2015ରେ ଫ୍ରାନ୍ସ ସହ ଅଂଶୀଦାର ହୋଇଛି । ଆଇଏସଏ ରାଜିନାମାର ଢ଼ାଂଚାଗତ ପରିବର୍ତ୍ତନ କରିବା ପାଇଁ ଓ ଏହି ଚୁକ୍ତିରେ ସ୍ୱାକ୍ଷର କରିବା ପାଇଁ ଏବଂ ଆସନ୍ତା ବର୍ଷ ପ୍ରାରମ୍ଭରୁ ଏକ ପ୍ରତିଷ୍ଠାତା ସଦସ୍ୟ ଭାବେ ଏହାର ପ୍ରତିଷ୍ଠା ସମ୍ମିଳନୀରେ ଯୋଗଦେବା ପାଇଁ ସେ ଇଂଲଣ୍ଡକୁ ଉତ୍ସାହିତ କରିଥିଲେ ।


    **********

    
    
    (Release ID: 1509099) Visitor Counter : 3