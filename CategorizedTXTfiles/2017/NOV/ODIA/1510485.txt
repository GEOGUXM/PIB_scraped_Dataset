      ଜାହାଜ ଚଳାଚଳ ମନ୍ତ୍ରଣାଳୟ

      ମୁମ୍ବାଇ ଓ ବିଶାଖାପାଟଣାରେ ବିଶ୍ୱସ୍ତରୀୟ ସାମୁଦ୍ରିକ ବାଣିଜ୍ୟ ଓ ଜାହାଜ ତିଆରି ଉକ୍ରର୍ଷ କେନ୍ଦ୍ର ପ୍ରତିଷ୍ଠା ହେବ
      Posted On: 21 NOV 2017 5:20PM by PIB Bhubaneshwar


    କେନ୍ଦ୍ର ଜାହାଜ ଚଳାଚଳ ମନ୍ତ୍ରଣାଳୟର ସାଗରମାଳା ଯୋଜନାରେ ସିମେନ୍ସ ଏବଂ ଇଣ୍ଡିଆ ରେଜିଷ୍ଟ୍ରାର ଅଫ୍ ସିପିଙ୍ଗ ସହଯୋଗରେ ସାମୁଦ୍ରିକ ବାଣିଜ୍ୟ ଓ ଜାହାଜ ତିଆରି ଉକ୍ରର୍ଷ କେନ୍ଦ୍ର ( ସିଇଏମ୍ଏସ୍ ) ପ୍ରତିଷ୍ଠା କରାଯିବ । ମୁମ୍ବାଇ ଓ ବିଶାଖାପାଟଣାରେ ସିଇଏମଏସର କ୍ୟାମ୍ପସ୍ ରହିବ । ଏହା ବନ୍ଦର ଓ ସାମୁଦ୍ରିକ ବାଣିଜ୍ୟ କ୍ଷେତ୍ରରେ ଛାତ୍ରଛାତ୍ରୀଙ୍କୁ ଉଦ୍ୟୋଗ ଭିତ୍ତିକ ଦକ୍ଷତା ବିକାଶ ଏବଂ ପ୍ରଯୁକ୍ତିଭିତ୍ତିକ ପ୍ରଶିକ୍ଷଣ ପ୍ରଦାନ ସହ ସରକାରଙ୍କ ଉଚ୍ଚାଭିଳାଷୀ ସାଗରମାଳା ପ୍ରକଳ୍ପକୁ ସହଯୋଗ କରିବ ।


    ଗତ ସପ୍ତାହରେ କୋଚିନଠାରେ ଏକ କାର୍ଯ୍ୟକ୍ରମରେ କେନ୍ଦ୍ର ଜାହାଜ ଚଳାଚଳ , ସଡ଼କ ପରିବହନ ଏବଂ ରାଜମାର୍ଗ , ଜଳ ସମ୍ବଳ , ନଦୀ ବିକାଶ ଏବଂ ଗଙ୍ଗା ନବୀକରଣ ମନ୍ତ୍ରୀ ନୀତିନ ଗଡକରୀ ଏହି ସୂଚନା ଦେଇଥିଲେ ।


    ଜାହାଜର ଡିଜାଇନ୍ , ନିର୍ମାଣ , ପରିଚାଳନା ଏବଂ ରକ୍ଷଣାବେକ୍ଷଣ , ଟିକିନିଖି ମରାମତି କ୍ଷେତ୍ରରେ ଘରୋଇ ଭାବେ ଆବଶ୍ୟକ ଦକ୍ଷ ମାନବ ସମ୍ବଳ ଯୋଗାଇବା ସିଇଏମଏସର ମୁଖ୍ୟ ଲକ୍ଷ୍ୟ । ଏଥିସହ ପଡ଼ୋଶୀ ଶ୍ରୀଲଙ୍କା , ବାଂଲାଦେଶ , ଥାଇଲାଣ୍ଡ , ମାଲେସିଆ ଏବଂ ଇଣ୍ଡୋନେସିଆର ଛାତ୍ରଛାତ୍ରୀଙ୍କୁ ଆକର୍ଷିତ କରିବ । ସିଇଏମଏସକୁ ଦକ୍ଷିଣ ଏସିଆରେ ଆନ୍ତର୍ଜାତିକ ନୋଡାଲ ସେଣ୍ଟର ଭାବେ ପରିଣତ କରାଯିବାର ଲକ୍ଷ୍ୟ ମଧ୍ୟ ରହିଛି ।


    ଏହି ପଦକ୍ଷେପ ସାମୁଦ୍ରିକ ବାଣିଜ୍ୟ କ୍ଷେତ୍ରରେ ମେକ୍ ଇନ ଇଣ୍ଡିଆ ଏବଂ ସ୍କିଲ୍ ଇଣ୍ଡିଆକୁ ମଧ୍ୟ ସହାୟତା କରିବ । ସିଇଏମ୍ଏସ୍ ଆନ୍ତଃ ଜଳପଥ ପାଇଁ ବୋଟ୍ , ଜାହାଜ , ମାଛଧରା ବୋଟ୍ ଏବଂ ଅନ୍ୟାନ୍ୟ ପାରିପାଶ୍ୱିର୍କ ଶିଳ୍ପ ପାଇଁ ଦକ୍ଷ ମାନବ ସମ୍ବଳ ଯୋଗାଇବ ।


    766 କୋଟି ଟଙ୍କାରେ ପ୍ରତିଷ୍ଠା ହେବାକୁ ଥିବା ଏହି କେନ୍ଦ୍ର ପାଇଁ ସିମେନ୍ସ ପ୍ରଯୁକ୍ତି ବିଦ୍ୟା , ବିଶେଷଜ୍ଞ ସହାୟତା ପ୍ରଦାନ ସହ 87 % ଆର୍ଥିକ ସହାୟତା ଯୋଗାଇଦେବ । ପୂର୍ବରୁ ଗୁଜରାଟ ଏବଂ ଆନ୍ଧ୍ର ପ୍ରଦେଶ ସରକାରଙ୍କ ସହ କାର୍ଯ୍ୟ କରିଥିବା ସିମେନ୍ସ ପ୍ରଥମ ଥର ପାଇଁ ଦେଶରେ ଏଭଳି କେନ୍ଦ୍ର ପ୍ରତିଷ୍ଠାରେ ସହାୟତା କରୁଛି ।


    ଜାହାଜ ଚଳାଚଳ ମନ୍ତ୍ରଣାଳୟ ଯନ୍ତ୍ରପାତି , କ୍ଲାସରୁମ୍ , ୱାର୍କସପ୍ ଏବଂ ଗବେଷଣାଗାର ପାଇଁ ଏକକାଳୀନ 50.07 କୋଟି ଟଙ୍କା ପ୍ରଦାନ କରିବ । ଇଣ୍ଡିଆନ ରେଜିଷ୍ଟ୍ରାର ଅଫ୍ ସିପିଙ୍ଗ ( ଆଇଆରଏସ୍ ) ମଧ୍ୟ ସମାନ ପରିମାଣର ଅର୍ଥ ଦେବ । ବିଶାଖାପାଟଣା କ୍ୟାମ୍ପସ୍ ପାଇଁ ଇଣ୍ଡିଆନ ମେରିଟାଇମ୍ ୟୁନିଭର୍ସିଟି ଏବଂ ମୁମ୍ବାଇ କ୍ୟାମ୍ପସ୍ ପାଇଁ ଆଇଆରଏସ୍ ଜମି ଯୋଗାଇବ ।


    ସିଇଏମଏସ୍ ପ୍ରଥମ ଦୁଇ ବର୍ଷ ପାଇଁ ସିମେନ୍ସ ଦ୍ୱାରା ଏବଂ ପରେ ଆଇଆରଏସ୍ ଦ୍ୱାରା ଗଠିତ ଏକ ଅଣ-ଲାଭକାରୀ କମ୍ପାନୀ ଦ୍ୱାରା ପରିଚାଳିତ ହେବ । ସିଇଏମଏସରେ ବାର୍ଷିକ ୧୦ , ୫୧୨ ଛାତ୍ରଛାତ୍ରୀ ପ୍ରଶିକ୍ଷଣ ପାଇପାରିବେ । ଏଠାରେ ଉଭୟ ଘରୋଇ ଏବଂ ବିଦେଶୀ ଛାତ୍ରଛାତ୍ରୀଙ୍କୁ ବର୍ତ୍ତମାନର ବଜାର ଦର ଠାରୁ କମ୍ ଫି ’ ରେ ଶିକ୍ଷା ଦାନ କରାଯିବ ।


    **********

    
    
    (Release ID: 1510485) Visitor Counter : 5