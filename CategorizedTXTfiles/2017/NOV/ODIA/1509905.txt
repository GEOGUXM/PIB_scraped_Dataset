      ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି

      ନଭେମ୍ବର 2018 ପର୍ଯ୍ୟନ୍ତ ମୂଳ ସମନ୍ୱିତ ଶିଶୁ ବିକାଶ ଯୋଜନା ଅଧୀନରେ ଉପଯୋଜନାଗୁଡ଼ିକୁ ଜାରି ରଖିବାକୁ କ୍ୟାବିନେଟର ନିଷ୍ପତ୍ତି
      Posted On: 16 NOV 2017 8:54PM by PIB Bhubaneshwar


    ଅଙ୍ଗନୱାଡ଼ି ସେବା , କିଶୋରୀଙ୍କ ପାଇଁ ଯୋଜନା , ଶିଶୁ ସୁରକ୍ଷା ସେବା ଏବଂ ଜାତୀୟ କ୍ରେଚ୍ (ଦିନ ବେଳା ଶିଶୁଙ୍କ ଦେଖାଶୁଣା ଗୃହ) ଯୋଜନାକୁ 1.4.2017 ରୁ 30.11.2018 ପର୍ଯ୍ୟନ୍ତ ଜାରି ରଖିବା ଲାଗି କେନ୍ଦ୍ର ସରକାର ନିଷ୍ପତ୍ତି ନେଇଛନ୍ତି । ଆଜି ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ବସିଥିବା ଅର୍ଥନୈତିକ ବ୍ୟାପାର ସଂକ୍ରାନ୍ତ କେନ୍ଦ୍ର କ୍ୟାବିନେଟ କମିଟି ବୈଠକରେ ଏହି ପ୍ରସ୍ତାବକୁ ମଞ୍ଜୁରି ମିଳିଛି । ଏହି ଯୋଜନା ଜାରି ରଖିବା ନିମନ୍ତେ 41 ହଜାର କୋଟି ଟଙ୍କାରୁ ଉର୍ଦ୍ଧ୍ଵ ବ୍ୟୟ ଅଟକଳ କରାଯାଇଛି । ସମନ୍ୱିତ ଶିଶୁ ବିକାଶ ସେବା (ଆଇସିଡିଏସ)ର ମୂଳ ଯୋଜନା ଅଧୀନରେ ଏହି ଉପଯୋଜନାଗୁଡ଼ିକ ଆସୁଛି ।


    ଅନୁମୋଦିତ ଯୋଜନାଗୁଡ଼ିକ ମଧ୍ୟରେ ରହିଛି


    1 - ଅଙ୍ଗନୱାଡ଼ି ସେବା


    2 - କିଶୋରୀଙ୍କ ପାଇଁ ଯୋଜନା


    3 -ଶିଶୁ ସୁରକ୍ଷା ସେବା


    4 -ଜାତୀୟ କ୍ରେଚ ଯୋଜନା


    ଏହାଛଡ଼ା କ୍ୟାବିନେଟ ଅନୁମୋଦନ ଲାଭ କରିଥିବା ଅନ୍ୟ ଯୋଜନାଗୁଡ଼ିକ ମଧ୍ୟରେ ରହିଛି -


    1 - ସ୍କୁଲ ଛାଡ଼ିଥିବା 11 ରୁ 14 ବର୍ଷର କିଶୋରୀଙ୍କ ପାଇଁ ଯୋଜନା କାର୍ଯ୍ୟନ୍ୱୟନ , ଏହାର ପର୍ଯ୍ୟାୟଭିତ୍ତିକ ସମ୍ପ୍ରସାରଣ


    2 - ସ୍କୁଲ ଛାଡ଼ିଥିବା 11 ରୁ 14 ବର୍ଷ ବୟସର କିଶୋରୀଙ୍କ ପାଇଁ ଜାରି ରହିଥିବା କିଶୋରୀ ଶକ୍ତି ଯୋଜନାର ପର୍ଯ୍ୟାୟଭିତ୍ତିକ ଉଚ୍ଛେଦ ।


    ଏହାଛଡ଼ା ଜାତୀୟ କ୍ରେଚ୍ ଯୋଜନାକୁ କେନ୍ଦ୍ରୀୟ ଯୋଜନାରୁ କେନ୍ଦ୍ର ପ୍ରାୟୋଜିତ ଯୋଜନା ଭାବେ ପରିବର୍ତ୍ତନ କରିବା ଲାଗି ନିଷ୍ପତ୍ତି ନିଆଯାଇଛି । ସମସ୍ତ ରାଜ୍ୟ ଏବଂ ବିଧାନସଭା ଥିବା କେନ୍ଦ୍ର ଶାସିତ ଅଂଚଳ ପାଇଁ ଏହାର କେନ୍ଦ୍ର ଏବଂ ରାଜ୍ୟ ଭାଗ ଅନୁପାତ 60:40 କୁ ସଂଶୋଧିତ କରାଯାଇଛି । ଏହି ଅନୁପାତ ଉତ୍ତର ପୂର୍ବାଂଚଳ ଓ ହିମାଳୟ ଅଂଚଳ ରାଜ୍ୟମାନଙ୍କ ପାଇଁ 90:10 ଏବଂ ବିଧାନସଭା ନଥିବା କେନ୍ଦ୍ରଶାସିତ ଅଂଚଳ ପାଇଁ 100 % ଧାର୍ଯ୍ୟ କରାଯାଇଛି ।


    ପ୍ରଭାବ :


    ଉପରେ ଉଲ୍ଲେଖ କରାଯାଇଥିବା ଉପଯୋଜନାଗୁଡ଼ିକ ନୂଆ ଯୋଜନା ନୁହେଁ ବରଂ ସେଗୁଡ଼ିକ ଦ୍ୱାଦଶ ପଞ୍ଚବାର୍ଷିକ ଯୋଜନା ଠାରୁ ଜାରି ରହିଛି । ନିର୍ଦ୍ଦିଷ୍ଟ ଲକ୍ଷ୍ୟ ନେଇ ଏହି କାର୍ଯ୍ୟକ୍ରମ ରୂପାୟନ କରାଯିବା ଦ୍ୱାରା କୁପୋଷଣର ସ୍ତର ; ରକ୍ତହୀନତା ଏବଂ ନବଜାତକଙ୍କ କମ ଓଜନ ଆଦି ହ୍ରାସ ପାଇପାରିବ ; କିଶୋରୀ ସଶକ୍ତ ହୋଇପାରିବେ ; ଆଇନ ସମସ୍ୟାରେ ପଡ଼ିଥିବା ଶିଶୁଙ୍କୁ ସୁରକ୍ଷା ଯୋଗାଇବା ସମ୍ଭବ ହୋଇପାରିବ ; କର୍ମଜୀବୀ ମା ’ ମାନଙ୍କ ସନ୍ତାନମାନଙ୍କୁ ଦିନବେଳା ଯତ୍ନ ମିଳିପାରିବ ; ସମନ୍ୱୟ ସୃଷ୍ଟି ସହିତ ଉତ୍ତମ ତଦାରଖ ସୁନିଶ୍ଚିତ କରିବ ; ନିର୍ଦ୍ଧାରିତ ସମୟରେ କାର୍ଯ୍ୟାନ୍ୱୟନ ପାଇଁ ସତର୍କ କରାଇବ ; ରାଜ୍ୟ/କେନ୍ଦ୍ରଶାସିତ ଅଂଚଳଗୁଡ଼ିକୁ ଉନ୍ନତ ପ୍ରଦର୍ଶନ ପାଇଁ ଉତ୍ସାହିତ କରିବ ; ସମ୍ପୃକ୍ତ ମନ୍ତ୍ରଣାଳୟ ଏବଂ ରାଜ୍ୟ/କେନ୍ଦ୍ରଶାସିତ ଅଂଚଳଗୁଡ଼ିକୁ ଲକ୍ଷ୍ୟ ହାସଲ ଏବଂ ଅଧିକ ପାରଦର୍ଶିତା ଆଣିବା ଲାଗି ମାର୍ଗଦର୍ଶନ ଯୋଗାଇବ ଏବଂ ଅନୁଧ୍ୟାନ କରିବାରେ ସହାୟକ ହୋଇପାରିବ ।


    ହିତାଧିକାରୀ :


    11 କୋଟିରୁ ଅଧିକ ଶିଶୁ , ଗର୍ଭବତୀ ମହିଳା ଏବଂ ସ୍ତନ୍ୟପାନ କରାଉଥିବା ମହିଳା ଏବଂ କିଶୋରୀମାନେ ଏହି ଯୋଜନା ଦ୍ୱାରା ଲାଭବାନ ହୋଇପାରିବେ ।


    ଏହିସବୁ ଉପଯୋଜନା ପାଇଁ 1.4.2017 ଠାରୁ 30.11.2018 ପର୍ଯ୍ୟନ୍ତ ମୋଟ୍ 41,353.70 କୋଟି ଟଙ୍କା ବ୍ୟୟ ଅଟକଳ କରାଯାଇଛି । ଅଙ୍ଗନୱାଡ଼ି ସେବା ପାଇଁ 34,441.34 କୋଟି , ଜାତୀୟ ପୋଷଣ ମିଶନ (ପ୍ରସ୍ତାବିତ) ପାଇଁ 4241.33 କୋଟି , କିଶୋରୀ ବାଳିକାଙ୍କ ପାଇଁ 1238.37 କୋଟି , ଶିଶୁ ସୁରକ୍ଷା ସେବା ପାଇଁ 1083.33 କୋଟି , ଜାତୀୟ କ୍ରେଚ ଯୋଜନା ପାଇଁ 349.33 କୋଟି ଟଙ୍କାର ବ୍ୟୟ ଅଟକଳ କରାଯାଇଛି ।


    ସାରା ଦେଶରେ ବର୍ତ୍ତମାନ ଅଙ୍ଗନୱାଡ଼ି ଯୋଜନା (ଆଇସିଡିଏସ) ଏବଂ ଶିଶୁ ସୁରକ୍ଷା ଯୋଜନା କାର୍ଯ୍ୟକାରୀ ହେଉଛି । କିଶୋରୀଙ୍କ ପାଇଁ ଯୋଜନା ପର୍ଯ୍ୟାୟକ୍ରମେ ସମ୍ପ୍ରସାରଣ କରାଯିବ । ଜାତୀୟ କ୍ରେଚ ଯୋଜନା 23,555 ଟି କ୍ରେଚରେ କାର୍ଯ୍ୟକାରୀ ହେବା ଜାରି ରହିବ । ଜାତୀୟ ପୋଷଣ ମିଶନ ପାଇଁ ଭିନ୍ନ ଭାବେ ଅନୁମୋଦନ ଗ୍ରହଣ କରାଯିବ ।


    **********

    
    
    (Release ID: 1509905) Visitor Counter : 3