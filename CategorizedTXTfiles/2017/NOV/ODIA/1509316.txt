      ଉପରାଷ୍ଟ୍ରପତିଙ୍କ ସଚିବାଳୟ

      ଅହିଂସା ମାଧ୍ୟମରେ ଏକ ସୁସ୍ଥ ସମାଜ ଗଠନ କରାଯାଇ ପାରିବ: ଉପରାଷ୍ଟ୍ରପତି ଅହିଂସା ଦିବସ ଉତ୍ସବକୁ ସମ୍ବୋଧିତ କଲେ
      Posted On: 12 NOV 2017 6:20PM by PIB Bhubaneshwar


    ଉପରାଷ୍ଟ୍ରପତି ଶ୍ରୀ ଏମ ଭେଙ୍କେୟା ନାଇଡୁ ପ୍ରକାଶ କରିଛନ୍ତି ଯେ ଅହିଂସା ମାଧ୍ୟମରେ ଏକ ସୁସ୍ଥ ସମାଜ ଗଠନ କରାଯାଇପାରିବ । ଅହିଂସା ବିଶ୍ୱ ଭାରତୀ ଦ୍ୱାରା ନୂଆଦିଲ୍ଲୀଠାରେ ଏହାର 13 ତମ ପ୍ରତିଷ୍ଠା ଦିବସ ଅବସରରେ ଆୟୋଜିତ ଅହିଂସା ଦିବସ ଉତ୍ସବକୁ ସମ୍ବୋଧିତ କରି ସେ ଏହା ପ୍ରକାଶ କରିଛନ୍ତି । ଏହି ଅବସରରେ ଅହିଂସା ବିଶ୍ୱଭାରତୀର ପ୍ରତିଷ୍ଠାତା ଆଚାର୍ଯ୍ୟ ଡଃ ଲୋକେଶ ମୁନି ଏବଂ ଅନ୍ୟାନ୍ୟ ପ୍ରତିନିଧି ଉପସ୍ଥିତ ଥିଲେ ।


    ଉପରାଷ୍ଟ୍ରପତି କହିଲେ ଯେ ବିଶ୍ୱ ଭାରତୀ ପ୍ରତିଷ୍ଠାନ ପ୍ରତିଷ୍ଠା କରିବା ପଛରେ ଉଦ୍ଦେଶ୍ୟ ହେଉଛି ବିଶ୍ୱବ୍ୟାପୀ ସମାଜରେ ଅହିଂସା , ଶାନ୍ତି ଏବଂ ସଦିଚ୍ଛାର ପ୍ରସାର କରିବା । ସେ ପୁନଶ୍ଚ କହିଲେ ଯେ ଧର୍ମକୁ ସମାଜ ସେବା ସହିତ ସଂଯୁକ୍ତ କରିବା ଫଳରେ ଆମେ ସାମାଜିକ କୁସଂସ୍କାରକୁ ଦୂର କରିବା ସହ ଧର୍ମକୁ ଆଧ୍ୟାତ୍ମିକତା ସହ ମଧ୍ୟ ଯୋଡିପାରିବା ।


    ଉପରାଷ୍ଟ୍ରପତି କହିଲେ ଯେ ବିକାଶ ପାଇଁ ସମାଜରେ ଶାନ୍ତି ଓ ସଂପ୍ରୀତିର ପରିବେଶ ଗଠନ କରିବାର ଆବଶ୍ୟକତା ରହିଛି । ସେ ପୁନଶ୍ଚ କହିଲେ ଯେ ଅହିଂସା ମଧ୍ୟ ଗୁରୁତ୍ୱପୂର୍ଣ୍ଣ, କାରଣ ହିଂସା କୌଣସି ସମସ୍ୟାର ସମାଧାନ କରିନଥାଏ ଏବଂ ହିଂସା ଦ୍ୱାରା କେବଳ ହିଂସା ବୃଦ୍ଧି ପାଇଥାଏ । ଆଲୋଚନା ମାଧ୍ୟମରେ ପ୍ରତ୍ୟେକ ସମସ୍ୟାର ସମାଧାନ ଅହିଂସା ଶୈଳୀରେ ଏବଂ ବୁଝାମଣା ଦ୍ୱାରା କରାଯାଇପାରିବ ।


    ଉପରାଷ୍ଟ୍ରପତି କହିଲେ ଯେ ଆମ ଦେଶରେ ଭଗବାନ ମହାବୀର , ଭଗବାନ ବୁଦ୍ଧଙ୍କ ଭଳି ଅନେକ ମହାନ ବ୍ୟକ୍ତି ଅହିଂସା ଉପରେ ଗୁରୁତ୍ୱ ଆରୋପ କରିଛନ୍ତି । ସେ ପୁଣି କହିଲେ ଯେ ମହାତ୍ମା ଗାନ୍ଧୀ ଅହିଂସା ଅସ୍ତ୍ର ମାଧ୍ୟମରେ ଭାରତକୁ ସ୍ୱାଧୀନତା ପ୍ରଦାନ କରିଛନ୍ତି । ତେବେ ଅହିଂସା କହିଲେ ଭୀରୁତା ନୁହେଁ ବୋଲି ସେ କହିଥିଲେ ।


    ଉପରାଷ୍ଟ୍ରପତି କହିଲେ ଯେ ଭାରତୀୟ ସଂସ୍କୃତି ବିବିଧତାରେ ଭରା ଏବଂ ବିବିଧତା ମଧ୍ୟରେ ଏକତା ହେଉଛି ଏହାର ମୌଳିକ ବିଶିଷ୍ଟତା । ସର୍ବଧର୍ମ ସମନ୍ୱୟ ହେଉଛି ଏହାର ମୂଳ ମନ୍ତ୍ର ଏବଂ ଏହିଠାରେ ହିଁ ଅହିଂସା , ଶାନ୍ତି ଏବଂ ସଦିଚ୍ଛାର ଆରମ୍ଭ ହୋଇଥାଏ ବୋଲି ସେ କହିଥିଲେ ।


    ସମାଜରେ କର୍ମ ଓ ସେବାକୁ ଯୋଡି ଏବଂ ବିଶେଷ କରି ଯୁବ ସମାଜକୁ ଅହିଂସାର ପଥ ସହ ସଂଯୁକ୍ତ କରି ସମାଜ ଗଠନରେ ଓ ରାଷ୍ଟ୍ରଗଠନ କ୍ଷେତ୍ରରେ ବିଶ୍ୱଭାରତୀ ପ୍ରତିଷ୍ଠାନ ଏକ ଗୁରୁତ୍ୱପୂର୍ଣ୍ଣ ଭୂମିକା ନିର୍ବାହ କରିବ ବୋଲି ଉପରାଷ୍ଟ୍ରପତି ଆଶା ପ୍ରକାଶ କରିଥିଲେ ।


    *************

    
    
    (Release ID: 1509316) Visitor Counter : 3