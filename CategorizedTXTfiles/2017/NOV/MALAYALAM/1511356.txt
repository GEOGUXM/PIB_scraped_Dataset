      ആഭ്യന്തരകാര്യ മന്ത്രാലയം

      ക്രൈം ഇന്‍ ഇന്ത്യ-2016 സ്ഥിതിവിവരക്കണക്ക് പുറത്തു വിട്ടു
      Posted On: 30 NOV 2017 5:52PM by PIB Thiruvananthpuram


    നാഷണല്‍ ക്രൈം റെക്കോഡ്‌സ് ബ്യൂറോ തയ്യാറാക്കിയ ക്രൈം ഇന്‍ ഇന്ത്യ- 2016 സ്ഥിതിവിവരക്കണക്കുകള്‍ കേന്ദ്ര ആഭ്യന്തര മന്ത്രി ശ്രീ രാജ്‌നാഥ് സിങ്ങ് പുറത്തിറക്കി. 20 ലക്ഷത്തിലധികം ജനസംഖ്യയുള്ള 19 മെട്രോ നഗരങ്ങളിലെ കുറ്റകൃത്യങ്ങളുടെ വിവരങ്ങളും, മാരകമായ കുറ്റകൃത്യങ്ങള്‍, സ്ത്രീകള്‍ക്കെതിരായ കുറ്റകൃത്യങ്ങള്‍, കുട്ടികള്‍ക്കെതിരായ കുറ്റകൃത്യങ്ങള്‍, കുട്ടികള്‍ നടത്തിയ കുറ്റകൃത്യങ്ങള്‍, പട്ടികജാതി/ പട്ടികവര്‍ഗ്ഗക്കാര്‍ക്കെതിരായ കുറ്റകൃത്യങ്ങള്‍, സാമ്പത്തിക കുറ്റകൃത്യങ്ങള്‍, സൈബര്‍ കുറ്റകൃത്യങ്ങള്‍, മുതിര്‍ന്ന പൗരന്മാര്‍ക്ക് നേരെയുള്ള കുറ്റകൃത്യങ്ങള്‍, കേസുകളില്‍ പോലീസും കോടതിയും നടത്തിയ തീര്‍പ്പാക്കല്‍ എന്നിവയുടെ ഇനം തിരിച്ചുള്ള വിവരങ്ങളും പ്രത്യക അധ്യായങ്ങളിലായി ഉള്‍പ്പെടുത്തിയിട്ടുണ്ട്. കാണാതായവരെക്കുറിച്ച വിവരങ്ങള്‍, പിടിച്ചെടുക്കപ്പെട്ട ആയുധങ്ങള്‍, വെടിക്കോപ്പുകള്‍, മയക്കുമരുന്ന് എന്നിവയുടെ വിവരങ്ങള്‍, റെയില്‍വേ സംരക്ഷണ സേന രജിസ്റ്റര്‍ ചെയ്തതും തീര്‍പ്പാക്കിയതുമായ കേസുകള്‍ എന്നിവയും ക്രൈം ഇന്‍ ഇന്ത്യ- 2016 ല്‍ ഉള്‍പ്പെടുത്തിയിട്ടുണ്ട്.
    രാജ്യത്ത് കഴിഞ്ഞ മൂന്ന് വര്‍ഷങ്ങള്‍ക്കിടയില്‍ കൊലപാതകങ്ങളുടെ എണ്ണം കുറഞ്ഞു വരുന്നതായാണ് ക്രൈം ഇന്‍ ഇന്ത്യ- 2016 നല്‍കുന്ന വിവരം. 2015-16 കാലയളവില്‍ കൊലപാതകങ്ങളുടെ എണ്ണത്തില്‍ 5.2 ശതമാനം കുറവുണ്ടായി. കലാപങ്ങളുമായി ബന്ധപ്പെട്ട കേസുകളുടെ എണ്ണത്തില്‍ 5 ശതമാനം കുറവും, കവര്‍ച്ചാ കേസുകളില്‍ 11.8 ശതമാനം കുറവും വന്നു. സ്ത്രീകള്‍ക്കെതിരായ കുറ്റകൃത്യങ്ങള്‍ 2016 ല്‍ 3,38,954 ഉം, 2015 ല്‍ 3,29,243 ഉം 2014 ല്‍ 3,39,457 ഉം ആയിരുന്നു. കുട്ടികള്‍ നടത്തിയ കുറ്റകൃത്യങ്ങള്‍ 2016 ല്‍ 35,849 ഉം, 2015 ല്‍ 33,433 ഉം 2014 ല്‍ 38,455 ഉം ആണ്. പട്ടികജാതിക്കാര്‍ക്കെതിരായ കുറ്റകൃത്യങ്ങളില്‍ 5.5 ശതമാനം വര്‍ദ്ധനയുണ്ടായി (2015-38,670, 2016-40,801). പട്ടികവര്‍ഗ്ഗക്കാര്‍ക്കെതിരായ കുറ്റകൃത്യങ്ങള്‍ 2016 ല്‍ 6568 ഉം, 2015 ല്‍ 6276 ഉം, 2014 ല്‍ 6827 ഉം ആണ്. ഇന്ത്യന്‍ ശിക്ഷാ നിയമ പ്രകാരം രാജ്യത്ത് രജിസ്റ്റര്‍ ചെയ്ത കേസുകളില്‍ ഏറ്റവുമധികം റിപ്പോട്ട് ചെയ്യപ്പെട്ടത് ഉത്തര്‍ പ്രദേശിലാണ് (9.5%). മധ്യപ്രദേശ് (8.9%), മഹാരാഷ്ട്ര (8.8%), കേരളം (8.7%) എന്നിവയാണ് ഉത്തര്‍ പ്രദേശിനു പിറകിലുള്ള സംസ്ഥാനങ്ങള്‍. ഏറ്റവുമധികം കുറ്റകൃത്യങ്ങള്‍ റിപ്പോട്ട് ചെയ്യപ്പെട്ട നഗരം ഡല്‍ഹിയാണ് (38.8%). ബാഗ്ലൂര്‍ (8.9%), മുംബൈ (7.7%) എന്നീ നഗരങ്ങളാണ് ഡല്‍ഹിയ്ക്ക് പിറകിലുള്ളത്.
    

    
    (Release ID: 1511356) Visitor Counter : 11