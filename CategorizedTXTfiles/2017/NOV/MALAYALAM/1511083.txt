      വനിതാ, ശിശു വികസന മന്ത്രാലയം

      പഞ്ചായത്തുകളിലെ വനിതാ ജനപ്രതിനിധികള്‍ക്ക് പരിശീലനം
      Posted On: 27 NOV 2017 6:26PM by PIB Thiruvananthpuram

      പഞ്ചായത്ത് രാജ് സ്ഥാപനങ്ങളിലെ വനിതാ ജനപ്രതിനിധികള്‍ക്കും മാസ്റ്റര്‍ ട്രെയിനര്‍മാര്‍ക്കുമായി സംഘടിപ്പിക്കുന്ന തീവ്ര പരിശീലന പരിപാടി കേന്ദ്ര വനിതാ ശിശുവികസന മന്ത്രി ശ്രീമതി മനേകാ ഗാന്ധി ന്യൂഡല്‍ഹിയില്‍ ഉദ്ഘാടനം ചെയ്തു. കേന്ദ്ര വനിതാ ശിശുവികസന മന്ത്രാലയത്തിനു കീഴിലുള്ള നാഷണല്‍ ഇന്‍സ്റ്റിറ്റ്യൂട്ട് ഓഫ് പബ്ലിക് കോഓപ്പറേഷന്‍ ആന്‍ഡ് ചൈല്‍ഡ് ഡവലപ്‌മെന്റാണ് പരിശീലനം സംഘടിപ്പിക്കുന്നത്. ഓരോ ജില്ലയിലും അന്‍പത് വനിതാ പഞ്ചായത്തംഗങ്ങള്‍ വച്ച് 2018 മാര്‍ച്ചോടെ ഏകദേശം 20,000 പേര്‍ക്ക് പരിശീലനം നല്‍കാനാണ് ലക്ഷ്യമിടുന്നത്.
      പല വനിതാ സര്‍പാഞ്ചുകളും ജനപ്രതിനിധികളും തങ്ങളുടെ ഉത്തരവാദിത്തങ്ങളേറ്റെടുക്കാന്‍ മുന്നോട്ട് വരാതെ തങ്ങളുടെ ഭര്‍ത്താക്കന്മാരെ നയിക്കാന്‍ അനുവദിക്കുന്നത് ഖേദജനകമാണെന്ന് ശ്രീ മനേകാ ഗാന്ധി പറഞ്ഞു. അതിനാല്‍ പലരും പേരില്‍ മാത്രം സര്‍പാഞ്ചുകളായി ഒതുങ്ങുന്നു. വനിനാ സര്‍പാഞ്ചുകളെ പരിശീലിപ്പിക്കുന്നത് മാതൃകാ ഗ്രാമങ്ങള്‍ സൃഷ്ടിക്കാനും സ്ത്രീകളെ ഭാവി രാഷ്ട്രീയ നേതാക്കളായി വാര്‍ത്തെടുക്കാനും സഹായിക്കുമെന്നും മന്ത്രി പറഞ്ഞു.
      ലളിതമായ എന്‍ജിനീയറിങ്ങ് നൈപുണ്യങ്ങള്‍ ഉള്‍പ്പെടെയുള്ള കാര്യങ്ങള്‍ അടങ്ങിയ പരിശീലനം വനിതകളുടെ പ്രശ്‌നങ്ങള്‍, വിദ്യാഭ്യാസ, ധനകാര്യ വിഷയങ്ങള്‍ തുടങ്ങിയവയെ പറ്റി ഉള്‍ക്കാഴ്ച നല്‍കാനും സഹായിക്കുമെന്ന് മന്ത്രി വിശദീകരിച്ചു. തങ്ങളുടെ പ്രദേശങ്ങളിലെ വനിതാ ജനപ്രതിനിധികളെ ശാക്തീകരിക്കുന്നതില്‍ വിജയിച്ച മാസ്റ്റര്‍ ട്രെയിനര്‍മാര്‍ക്ക് പുരസ്‌ക്കാരങ്ങള്‍ നല്‍കുമെന്നും മന്ത്രി അറിയിച്ചു. 150 മാസ്റ്റര്‍ ട്രെയിനര്‍മാരും 450 വനിതാ ജനപ്രതിനിധികളും ഉദ്ഘാടന ദിവസത്തെ പരിശീലനത്തില്‍ പങ്കെടുത്തു.
    
    
    (Release ID: 1511083) Visitor Counter : 4