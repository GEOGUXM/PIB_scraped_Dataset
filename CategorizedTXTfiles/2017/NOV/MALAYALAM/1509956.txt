      PIB Headquarters

      സന്‍സാദ് ആദര്‍ശ് ഗ്രാം യോജന പരിശീലന പരിപാടിക്ക് നാളെ കായംകുളത്ത് തുടക്കം
      Posted On: 16 NOV 2017 6:23PM by PIB Thiruvananthpuram


    
    പാര്‍ലമെന്റ് അംഗങ്ങളുടെ ഗ്രാമം ദത്തെടുക്കല്‍ പരിപാടിയായ സന്‍സദ് ആദര്‍ശ് ഗ്രാം യോജനയുടെ കീഴില്‍ കേരളത്തിലെ ഇരുപത്തിമൂന്ന് പഞ്ചായത്തുകളുടെ സമഗ്രവികനത്തിനായുള്ള പദ്ധതി അഖിലേന്ത്യാ സാങ്കേതിക വിദ്യാഭ്യാസ കൗണ്‍സില്‍ എന്‍.എസ്.എസ്. ടെക്‌നിക്കല്‍ സെല്‍ കേരളയുമായി ചേര്‍ന്ന് നടപ്പിലാക്കി വരികയാണ്. പദ്ധതിയുടെ ആദ്യഘട്ടമായ വികസന പ്രശ്‌നങ്ങളെ മനസ്സിലാക്കാനുള്ള സര്‍വ്വേയും സാങ്കേതിക വിദ്യയുടെ സഹായത്തോടെ പ്രശ്‌ന പരിഹാരങ്ങള്‍ കണ്ടെത്തലും 2018 ജനുവരി 31 ന് മുമ്പ് പൂര്‍ത്തിയാക്കും.


    സംസ്ഥാനത്തെ 23 പഞ്ചായത്തുകളായ അഞ്ചുതെങ്ങ്, കോട്ടുകാല്‍, കടമ്പനാട്, നാറാണമ്മൂഴി, ആര്യാട്, തകഴി, നീണ്ടൂര്‍, മേലുകാവ്, ഇടുക്കി-കഞ്ഞിക്കുഴി, കൊടുവള്ളി ഉദയംപേരൂര്‍, കൊടശ്ശേരി, താന്നിയം, പല്ലശ്ശന, പൂടൂര്‍, തൃക്കലങ്ങോട്, നന്നമ്പ്ര, ഉണ്ണിക്കുളം, പയ്യോളി, കണിയാമ്പറ്റ, കുറ്റിയാട്ടൂര്‍. കിനാനൂര്‍, കരിന്തളം എന്നിവയോടൊപ്പം ലക്ഷദ്വീപിലെ കല്‍പ്പേനി ദ്വീപിലുമാണ് പദ്ധതി നടപ്പിലാക്കുന്നത്.


    ഗ്രാമങ്ങളുടെ വികസന പ്രശ്‌നങ്ങളെ മനസ്സിലാക്കാന്‍ പ്രാഥമിക സര്‍വ്വേയും തുടര്‍ന്ന് സാങ്കേതികവിദ്യയിലൂന്നിയ പ്രശ്‌ന പരിഹാരത്തിനായി ഹാക്കത്തോണും നടത്താനാണ് പദ്ധതി ലക്ഷ്യമിടുന്നത്. ഗ്രാമീണ മേഖലയിലെ തൊഴില്‍ സാധ്യതകള്‍, സ്‌കൂള്‍ വിദ്യാഭ്യാസം കാര്യക്ഷമമാക്കല്‍ ഗ്രാമീണ തലത്തിലെ മൊത്ത വരുമാനം ഇരട്ടിയാക്കല്‍, ഗ്രാമങ്ങളില്‍ നിന്ന് നഗരങ്ങളിലേക്കുള്ള കുടിയേറ്റം കുറയ്ക്കുകയും കുടിയേറ്റ യുവാക്കളെ ഗ്രാമങ്ങളിലേക്ക് തിരികെ കൊണ്ടു വരിക, ചിലവ് കുറഞ് വീടുകളും കക്കൂസുകളും നിര്‍മ്മിക്കുക, ഗ്രാമീണ വിനോദ സഞ്ചാരത്തെ പ്രോത്സാഹിപ്പിക്കാന്‍ നൂതന പദ്ധതികള്‍ ആവിഷ്‌ക്കരിക്കുക, പ്രിതിശീര്‍ഷ ഊര്‍ജ്ജ ഉപഭോഗം 25% കണ്ട് കുറയ്ക്കുക. എറ്റവും കുറഞ്ത് 25 തൊഴിലവസരങ്ങളെങ്കിലും ഗ്രാമീണ തലത്തില്‍ സൃഷ്ടിക്കുക, കാര്യക്ഷമമായ മാലിന്യ സംസ്‌കരണ സംവിധാനങ്ങള്‍ സ്ഥാപിക്കുകയും നടത്തുകയും ചെയ്യുക എന്നിവയാണ് സന്‍സദ് ആദര്‍ശ് ഗ്രാം യോജനയിലൂടെ ലക്ഷ്യമിടുന്നത്.


    ആദ്യഘട്ടമായ വികസന പ്രശ്‌നങ്ങള്‍ മനസ്സിലാക്കാനുള്ള സര്‍വ്വേ നടത്തേണ്ട സ്ഥാപനങ്ങളിലെ മാസ്റ്റര്‍ ട്രെയ്‌നര്‍മാര്‍ക്കുള്ള സംസ്ഥാന പരിശീലനം നാളെ (2017 നവംബര്‍ 17) മുതല്‍ മൂന്ന് ദിവസം കായംകുളം, പാറ്റൂര്‍ ശ്രീബുദ്ധ എഞ്ചിനീയറിംഗ് കോളജില്‍ നടക്കും.


    നാളെ വൈകിട്ട് 7 മണിക്ക് ഫിഷറീസ് മന്ത്രി ശ്രീമതി ജെ. മേഴ്‌സിക്കുട്ടിയമ്മ പരിപാടി ഉദ്ഘാടനം ചെയ്യും. ശനിയാഴ്ച (2017 നവംബര്‍ 18) കേന്ദ്ര സഹമന്ത്രി ശ്രീ. അല്‍ഫോണ്‍സ് കണ്ണന്താനം സന്‍സദ് ആദര്‍ശ് ഗ്രാം യോജന പ്രവര്‍ത്തനങ്ങളുടെ ദേശീയതല ഉദ്ഘാടനം നടത്തും. ചടങ്ങില്‍ എം.പി. മാരായ ശ്രീ. കൊടുക്കുന്നില്‍ സുരേഷ്, ശ്രീ. ആന്റോ ആന്റണി, ശ്രീ. കെ.സി. വേണുഗോപാല്‍, ശ്രീ. എന്‍.കെ. പ്രേമചന്ദ്രന്‍ എന്നിവരും എ.ഐ.സി.റ്റി.ഇ. ചെയര്‍മാന്‍ ഡോ. അനില്‍ സഹസ്ര ബുദ്ധേ, വൈസ് ചെയര്‍മാന്‍ ശ്രീ. എം.പി. പൂണിയ, സാങ്കേതി സര്‍വ്വകലാശാല വൈസ് ചാന്‍സിലര്‍ ഡോ. കുഞ്ചെറിയ ഐസക്ക് മുതലായവര്‍ പങ്കെടുക്കും.


    

    
    (Release ID: 1509956) Visitor Counter : 5