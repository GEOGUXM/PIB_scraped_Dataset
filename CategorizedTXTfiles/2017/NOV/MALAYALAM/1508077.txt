      ഭക്ഷ്യസംസ്‌കരണ വ്യവസായ മന്ത്രാലയം

      വേള്‍ഡ് ഫുഡ് ഇന്ത്യ -2017 പ്രധാനമന്ത്രി ഉദ്ഘാടനം ചെയ്യും
      Posted On: 02 NOV 2017 5:57PM by PIB Thiruvananthpuram


    ഭക്ഷ്യസംസ്‌ക്കരണ വിതരണ രംഗത്തേയ്ക്ക് കൂടുതല്‍ നിക്ഷേപകരെ ആകര്‍ഷിക്കുന്നതിനും ഇതുമായി ബന്ധപ്പെട്ട അനുബന്ധ വ്യവസായങ്ങള്‍ക്ക് ആഗോള സഹകരണം ലഭ്യമാക്കാനും ലക്ഷ്യമിട്ട് കേന്ദ്ര ഭക്ഷ്യ സംസ്‌ക്കരണ മന്ത്രാലയവും ചേമ്പര്‍ ഓഫ് ഇന്ത്യന്‍ ഇന്‍ഡസ്ട്രിയും ചേര്‍ന്ന് സംഘടിപ്പിക്കുന്ന വേള്‍ഡ് ഫുഡ് ഇന്ത്യ -2017 പ്രധാനമന്ത്രി ശ്രീ. നരേന്ദ്ര മോദി ന്യൂ ഡല്‍ഹിയിലെ വിജ്ഞാന്‍ ഭവനില്‍ നാളെ ഉദ്ഘാടനം ചെയ്യും. രാജ്യത്ത് ഇതാദ്യമായിട്ടാണ് ഭക്ഷ്യ സംസ്‌ക്കരണ മേഖലയില്‍ ഇത്തരത്തിലൊരു പരിപാടി സംഘടിപ്പിക്കുന്നത്.


    അടുത്ത മൂന്ന് വര്‍ഷം കൊണ്ട് ഭക്ഷ്യ സംസ്‌ക്കരണ മേഖലയില്‍ 10 ബില്ല്യന്‍ ഡോളറിന്റെ നിക്ഷേപം ആകര്‍ഷിക്കാനും അതുവഴി ഒരുലക്ഷം തൊഴിലുകള്‍ സൃഷ്ടിക്കാനുമാണ് കേന്ദ്ര ഗവണ്‍മെന്റ് ലക്ഷ്യമിട്ടിട്ടുള്ളത്. മൂന്ന് ദിവസത്തെ വേള്‍ഡ് ഫുഡ് ഇന്ത്യ -2017 ല്‍ 30 ലധികം രാജ്യങ്ങളില്‍ നിന്ന് 200 ലേറെ കമ്പനികളും, 400ലധികം ആഭ്യന്തര കമ്പനികളും, രണ്ടായിരത്തോളം പ്രതിനിധികളും രാജ്യത്തെ മുന്‍നിര ഗവേഷണ സ്ഥാപനങ്ങളും, ഭക്ഷ്യ വ്യവസായ രംഗത്തെ പ്രമുഖരും പങ്കെടുക്കും.


    കേരളം, ബംഗാള്‍, പഞ്ചാബ്, തമിഴ്‌നാട്, മധ്യപ്രദേശ്, ആന്ധ്രാ പ്രദേശ് തുടങ്ങിയവ പങ്കാളിത്ത സംസ്ഥാനങ്ങളായും ജപ്പാന്‍, ഡെന്‍മാര്‍ക്ക്, ജര്‍മ്മനി എന്നിവ പങ്കാളിത്ത രാജ്യങ്ങളായും മേളയില്‍ പങ്കെടുക്കുന്നുണ്ട്. നെസ്‌ലേ ചെയര്‍മാന്‍ ശ്രീ. പോള്‍ ബ്യൂക്ക്, വാള്‍മാര്‍ട്ട് ഇന്ത്യ സി.ഇ.ഒ. ശ്രീ. കൃഷ് അയ്യര്‍, ലുലൂ ഗ്രൂപ്പ് മാനേജിംഗ് ഡയറക്ടര്‍ ശ്രീ. യൂസഫ് അലി, ഫ്യൂച്ചര്‍ ഗ്രൂപ്പ് സി.ഇ.ഒ. ശ്രീ. കിഷോര്‍ ബിയാനി, ആമസോണ്‍ ഇന്ത്യ സി.ഇ.ഒ. ശ്രീ. അമിത് അഗര്‍വാള്‍ തുടങ്ങി അറുപതിലെറെ ബിസിനസ്സ് പ്രമുഖരും വേള്‍ഡ് ഫുഡ് ഇന്ത്യയില്‍ പങ്കെടുക്കും. ഇതോടനുബന്ധിച്ച് ഇന്ത്യാ ഗേറ്റിന് സമീപം 40,000 ചതുരശ്ര മീറ്റര്‍ സ്ഥലത്ത് വിപുലമായ പ്രദര്‍ശനവും ഒരുക്കിയിട്ടുണ്ട്.
    

    
    (Release ID: 1508077) Visitor Counter : 4
    
    
      This link will take you to a webpage outside this websiteinteractive page. Click OK to continue.Click Cancel to stop : www.pib.nic.in