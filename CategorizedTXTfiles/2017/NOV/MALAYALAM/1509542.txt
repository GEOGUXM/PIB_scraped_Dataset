      ധനകാര്യ മന്ത്രാലയം

      കേന്ദ്ര ധനമന്ത്രി അരുണ്‍ ജയ്റ്റ്‌ലി നിക്ഷേപം തേടി സിംഗപൂരിലേയ്ക്ക്
      Posted On: 14 NOV 2017 8:07PM by PIB Thiruvananthpuram


    കേന്ദ്ര ധനമന്ത്രി അരുണ്‍ ജയ്റ്റ്‌ലി നാളെയും, മറ്റന്നാളും (2017 നവംബര്‍ 15, 16) സിംഗപൂരില്‍ ഔദ്യോഗിക സന്ദര്‍ശനം നടത്തും. കേന്ദ്ര ധനകാര്യ സെക്രട്ടറി സുഭാഷ് ചന്ദ്ര ഗാര്‍ഗും അദ്ദേഹത്തെ അനുഗമിക്കും.


    നാളെ സിംഗപൂര്‍ എക്‌സ്‌പോ സന്ദര്‍ശിക്കുന്ന ശ്രീ. ജയ്റ്റ്‌ലി, പതിനായിരത്തിലധികം പ്രതിനിധികള്‍ പങ്കെടുക്കുന്ന ആഗോള പരിപാടിയായ ഫിന്‍ടെക് ഉത്സവത്തില്‍ മുഖ്യപ്രഭാഷണം നടത്തും. ധനകാര്യ സാങ്കേതിക വിദ്യയില്‍ ഇന്ത്യ കൈവരിച്ചിട്ടുള്ള നേട്ടങ്ങള്‍ വ്യക്തമാക്കുന്ന മേളയിലെ ഇന്ത്യന്‍ പവലിയനും സന്ദര്‍ശിക്കും.


    വ്യാഴാഴ്ച കേന്ദ്ര ധനമന്ത്രി സിംഗപൂരില്‍ നടക്കുന്ന വാര്‍ഷിക ഏഷ്യ പെസഫിക് ഉച്ചകോടിയില്‍, 'ഇന്ത്യ: ഘടനാപരമായ പരിഷ്‌ക്കരണങ്ങളും മുന്നോട്ടുള്ള പാതയും' എന്ന വിഷയത്തില്‍ മുഖ്യ പ്രഭാഷണം നടത്തും. രാജ്യാന്തര ധനകാര്യ സേവന സ്ഥാപനമായ മോര്‍ഗന്‍ സ്റ്റാന്‍ലിയുടെ നേതൃത്വമായി ചര്‍ച്ച നടത്തുന്ന അദ്ദേഹം പ്രമുഖ ധനകാര്യ സ്ഥാപനങ്ങളുടെ സീനിയര്‍ ഫണ്ട് മാനേജര്‍മാരുടെ യോഗത്തെയും അഭിസംബോധന ചെയ്യും.
    രണ്ട് ദിവസത്തെ സന്ദര്‍ശനത്തിനിടെ ശ്രീ. അരുണ്‍ ജയ്റ്റ്‌ലി സിംഗപൂര്‍ ഉപപ്രധാനമന്ത്രി ശ്രീ. തര്‍മ്മന്‍ ഷണ്‍മുഖരത്‌നവുമായി ഉപകക്ഷി താല്‍പര്യമുള്ള വിഷയങ്ങള്‍ ചര്‍ച്ച ചെയ്യും. ഇന്ത്യയിലെ സിംഗപൂര്‍ നിക്ഷേപമുള്‍പ്പെടെയുള്ള വിഷയങ്ങളില്‍ സിംഗപൂര്‍ ധനമന്ത്രിയുമായും അദ്ദേഹം ചര്‍ച്ച നടത്തും. സിംഗപൂര്‍ പ്രധാനമന്ത്രി ശ്രീ. ലി സീന്‍ ലൂങുമായും ശ്രീ. അരുണ്‍ ജയ്റ്റ്‌ലി കൂടിക്കാഴ്ച നടത്തും.
    കേന്ദ്ര ധനമന്ത്രാലയവും, സിംഗപൂരിലെ ഇന്ത്യന്‍ സ്ഥാനപതി കാര്യാലയവും ചേര്‍ന്ന് സംഘടിപ്പിക്കുന്ന നിക്ഷേപകരുടെ വട്ടമേശ സമ്മേളനവും സംഘടിപ്പിച്ചിട്ടുണ്ട്.

    
    
    (Release ID: 1509542) Visitor Counter : 3