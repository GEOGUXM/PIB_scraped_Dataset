      PIB Headquarters

      രാജ്യാന്തര കപ്പല്‍ അറ്റകുറ്റപ്പണി കേന്ദ്രത്തിന്റെ നിര്‍മ്മാണം ആരംഭിച്ചു
      കേന്ദ്ര മന്ത്രി ശ്രീ നിതിന്‍ ഗഡ്കരി ശിലാസ്ഥാപനം നിര്‍വഹിച്ചു

      Posted On: 17 NOV 2017 5:15PM by PIB Thiruvananthpuram

    970 കോടി രൂപ ചെലവില്‍ കൊച്ചി കപ്പല്‍ശാല നിര്‍മ്മിക്കുന്ന രാജ്യാന്തര കപ്പല്‍ അറ്റകുറ്റപ്പണി കേന്ദ്രത്തിന്റെ ശിലാസ്ഥാപനം കേന്ദ്ര ഷിപ്പിങ്ങ്, റോഡ് ഗതാഗത, ദേശീയപാത മന്ത്രി ശ്രീ നിതിന്‍ ഗഡ്കരി നിര്‍വഹിച്ചു. കേരളത്തിന്റെയും കൊച്ചി കപ്പല്‍ശാലയുടെയും ചരിത്രത്തില്‍ രേഖപ്പെടുത്താവുന്ന ഒരു വലിയ തുടക്കമാണിതെന്ന് മന്ത്രി പറഞ്ഞു. ഇതിലൂടെ 6000 തൊഴില്‍ അവസരങ്ങള്‍ ലഭിക്കും. നമ്മുടെ രാജ്യത്ത് ഇന്ന് കപ്പല്‍ അറ്റകുറ്റപ്പണിക്കും നിര്‍മ്മാണത്തിനും വേണ്ട സൗകര്യങ്ങള്‍ കുറവാണെന്നും ഈ കേന്ദ്രം സജ്ജമാകുന്നതോടെ മറ്റു രാജ്യങ്ങളെ ഇന്ത്യയ്ക്ക് ആശ്രയിക്കേണ്ടി വരില്ലെന്നും അദ്ദേഹം പറഞ്ഞു.


    കേരളത്തിന്റെ വികസനത്തിന് തടസ്സം ഭൂമി ലഭ്യതയാണെന്ന് നിതിന്‍ ഗഡ്കരി പറഞ്ഞു. ഇന്ത്യയിലെ മറ്റു സംസ്ഥാനങ്ങളെ അപേക്ഷിച്ച് കേരളം പദ്ധതികള്‍ നടപ്പിലാക്കുന്നതില്‍ പിന്നോക്കം നില്‍ക്കുന്നതിന് കാരണം ഭൂമി ലഭിക്കാത്തതിനാലാണെന്നും മന്ത്രി സൂചിപ്പിച്ചു. ഗെയില്‍ പദ്ധതി സമയബന്ധിതമായി പൂര്‍ത്തികരിക്കണമെന്നും അദ്ദേഹം സംസ്ഥാന സര്‍ക്കാരിനോടാവശ്യപ്പെട്ടു.


    
    ആറു ട്രാന്‍സ്ഫര്‍ സ്റ്റേഷനുകള്‍ ഉള്‍പ്പെടുന്ന യാര്‍ഡില്‍ ഒരേ സമയം ഒന്നിലേറെ കപ്പലുകള്‍ വെള്ളത്തിലിറക്കാനും ഡോക്കില്‍ കയറ്റാനുമുള്ള സാങ്കേതിക സൗകര്യങ്ങള്‍ ഉണ്ടാകും. അത്യാധുനിക സാങ്കേതിക നിലവാരമുള്ള ജര്‍മന്‍ നിര്‍മ്മിത ലിഫ്റ്റും സ്ഥാപിക്കും. 150 കോടി രൂപ ചിലവഴിച്ച് നിര്‍മ്മിക്കുന്ന ഷിപ് ലിഫ്റ്റ് 130 മീറ്റര്‍ വരെ നീളവും 6,000 ടണ്‍ വരെ ഭാരവുമുള്ള യാനങ്ങള്‍ ഉയര്‍ത്താന്‍ കഴിയുന്നതാണ്. വെല്ലിങ്ടണ്‍ ഐലന്‍ഡില്‍ കൊച്ചി തുറമുഖ ട്രസ്റ്റില്‍ നിന്നു പാട്ടത്തിനെടുത്ത 42 ഏക്കറിലാണ് ഷിപ്പ് റിപ്പെയര്‍ യാര്‍ഡ് ഒരുക്കുന്നത്. 24 മാസം കൊണ്ട് പദ്ധതിപൂര്‍ത്തീകരിക്കാനാണ് ലക്ഷ്യമിടുന്നത്.


    പ്രഫ. കെ. വി. തോമസ് എംപി അധ്യക്ഷത വഹിച്ചു. സംസ്ഥാന വ്യവസായ വകുപ്പു മന്ത്രി ശ്രീ എ. സി മൊയ്ദീന്‍, കൊച്ചി മേയര്‍ സൗമിനി ജെയിന്‍, എംഎല്‍എമാരായ ഹൈബി ഈഡന്‍, കെ ജെ മാക്‌സി, കൊച്ചി കപ്പല്‍ശാല എംഡി മധു എസ് നായര്‍, കൊച്ചിന്‍ പോര്‍ട്ട് ട്രസ്റ്റ് ചെയര്‍മാന്‍ പി രവിന്ദ്രന്‍ എന്നിവര്‍ ചടങ്ങില്‍ സംബന്ധിച്ചു.
    

    
    (Release ID: 1510033) Visitor Counter : 4
    
    
      Read this release in: English