      വ്യോമയാന മന്ത്രാലയം

      ഡ്രോണുകളുടെ സിവില്‍ ഉപയോഗം സംബന്ധിച്ച നിയന്ത്രണങ്ങളുടെ കരട് പ്രഖ്യാപിച്ചു
      Posted On: 02 NOV 2017 5:37PM by PIB Thiruvananthpuram


    ഡ്രോണുകള്‍ എന്ന് അറിയപ്പെടുന്ന വിദൂര നിയന്ത്രണ സംവിധാനത്തിലൂടെ പ്രവര്‍ത്തിക്കുന്ന ചെറു വിമാനങ്ങളുടെ സിവില്‍ ഉപയോഗങ്ങള്‍ സംബന്ധിച്ച കരട് ചട്ടങ്ങള്‍ കേന്ദ്ര സിവില്‍ വ്യോമയാന ഡയറക്ടറേറ്റ് പ്രഖ്യാപിച്ചു. ആളില്ലാ വിമാന സംവിധാനങ്ങള്‍ക്കുള്ള (യു.എ.എസ്.) കരട് സിവില്‍ വ്യോമയാന ചട്ടങ്ങള്‍ പ്രകാരം ഡ്രോണുകളെ പരമാവധി ടേക്ക് ഓഫ് ഭാരത്തിന്റെ അടിസ്ഥാനത്തില്‍ താഴെപ്പറയും പ്രകാരം തരം തിരിച്ചിട്ടുണ്ട് :


    1. നാനോ : 250 ഗ്രാമോ അതില്‍ താഴെയോ
    2. മൈക്രോ : 250 ഗ്രാമിലധികമോ 2 കിലോയോ അതിന് താഴെയോ
    3. മിനി : 2 കിലോയില്‍ കൂടുതലോ 25 കിലോയോ അതില്‍
    താഴെയോ
    4. ചെറുകിട : 2 കിലോയില്‍ കൂടുതലോ 150 കിലോയോ അതില്‍
    താഴെയോ
    5. വന്‍കിട : 150 കിലോഗ്രാമില്‍ അധികം


    കരട് ചട്ടപ്രകാരം എല്ലാ ഡ്രോണുകളും പകല്‍ സമയത്ത് 200 അടി ഉയരത്തിനുള്ളില്‍കാഴ്ചയുടെ ദൃശ്യപരിധിക്കുള്ളില്‍ മാത്രമേ പ്രവര്‍ത്തിപ്പിക്കാന്‍ പാടുള്ളൂ. ഡ്രോണുകളില്‍ നിന്ന് എന്തെങ്കിലും സാധനങ്ങള്‍ താഴെയ്ക്ക് ഇടുകയോ, മനുഷ്യരെയോ, അപകടകരമായ വസ്തുക്കളെയോ കൊണ്ട് പോകാനും പാടുള്ളതല്ല.


    നാനോ വിഭാഗത്തില്‍പ്പെട്ടവയും, ഗവണ്‍മെന്റിന്റെ സുരക്ഷാ ഏജന്‍സികള്‍ ഉപയോഗിക്കുന്നതും ഒഴികെ എല്ലാ വാണിജ്യ വിഭാഗത്തിലുംപ്പെട്ട ഡ്രോണുകള്‍ അന്താരാഷ്ട്ര സിവില്‍ വ്യോമയാന സംഘടനയുടെ (ഐ.സി.എ.ഒ.) നിര്‍ദ്ദിഷ്ട നയപ്രകാരം സിവില്‍ വ്യോമയാന ഡയറക്ടറേറ്റ് ജനറലിന് കീഴില്‍ രജിസ്റ്റര്‍ ചെയ്തിരിക്കേണ്ടതാണ്. അവയ്ക്ക് ഒരു തിരിച്ചറിയല്‍ നമ്പരും, യൂണീക്ക് ഐഡന്റിഫിക്കേഷന്‍ നമ്പറും (യു.ഐ.എന്‍) ഉണ്ടായിരിക്കും. മിനി വിഭാഗത്തിലും അതിന് മുകളിലുമുള്ള വിഭാഗങ്ങള്‍ക്ക് അണ്‍മാന്‍ഡ് എയര്‍ ക്രാഫ്റ്റ് ഓപ്പറേറ്റര്‍ പെര്‍മിറ്റ് (യു.ഒ.എ.പി) ആവശ്യമാണ്. എന്നാല്‍ വിദ്യാഭ്യാസ സ്ഥാപനങ്ങളുടെ പരിസരങ്ങളില്‍ 200 അടി ഉയരത്തിനുള്ളില്‍ പറപ്പിക്കുന്ന രണ്ട് കിലോഗ്രാം വരെ ടേക്ക്ഓഫ് ഭാരമുള്ള മോഡല്‍ എയര്‍ ക്രാഫ്റ്റുകള്‍ക്ക്തിരിച്ചറിയല്‍ നമ്പരോ, പെര്‍മിറ്റോ ആവശ്യമില്ല. നാനോ മൈക്രോ വിഭാങ്ങളിലൊഴികെയുള്ള ഡ്രോണുകള്‍ പറപ്പിക്കാന്‍ റിമോട്ട് പൈലറ്റ്മാര്‍ക്ക് നിശ്ചിത പരിശീലനം നിര്‍ബന്ധമാക്കിയിട്ടുണ്ട്. മൈക്രോ വിഭാഗത്തിലും മറ്റ് എല്ലാ വിഭാഗത്തിലുംപെട്ട ഡ്രോണുകള്‍ക്ക് റേഡിയോ ഫ്രീക്വന്‍സി ഐഡന്റിഫിക്കേഷന്‍ സംവിധാനം / സിം / കൂട്ടിമുട്ടാതിരിക്കാനുള്ള ആന്റി കൊളീഷന്‍ ലൈറ്റുകള്‍ മുതലായവ ഉണ്ടായിരിക്കണം.


    ഡ്രോണുകള്‍ പ്രവര്‍ത്തിപ്പിക്കുന്നതിന് ചില നിരോധിത മേഖലകളും കരട് ചട്ടങ്ങളില്‍ വ്യക്തമാക്കിയിട്ടുണ്ട്. വിമാനത്താവളങ്ങള്‍ക്ക് അഞ്ച് കിലോമീറ്ററിനുള്ളില്‍ ഡ്രോണുകള്‍ പറത്താന്‍ പാടില്ല. കൂടാതെ പരിസ്ഥിതി ലോല പ്രദേശങ്ങള്‍, ദേശീയ പാര്‍ക്കുകള്‍, വന്യമൃഗസംരക്ഷണ കേന്ദ്രങ്ങള്‍ എന്നിവിടങ്ങളില്‍ ഡ്രോണുകള്‍ പ്രവര്‍ത്തിപ്പിക്കാന്‍ മുന്‍കൂര്‍ അനുമതി ആവശ്യമാണ്. അതേ സമയം നാനോ മൈക്രോ ഡ്രോണുകള്‍ അടച്ച് മൂടപ്പെട്ട സ്ഥലങ്ങളില്‍ പ്രാദേശിക പോലീസ് അധികാരികളുടെ അനുമതിയോടെ പറപ്പിക്കാം. സഞ്ചരിക്കുന്ന വാഹനങ്ങള്‍, കപ്പല്‍, വിമാനങ്ങള്‍ എന്നിവയില്‍ നിന്ന് ഡ്രോണുകള്‍ പ്രവര്‍ത്തിപ്പിക്കാന്‍ പാടുള്ളതല്ല.


    കരട് നിയന്ത്രണങ്ങള്‍ സിവില്‍ വ്യോമയാന മന്ത്രാലയത്തിന്റെ വെബ്‌സൈറ്റില്‍ ലഭ്യമാണ്.
    

    
    (Release ID: 1508061) Visitor Counter : 7
    
    
      This link will take you to a webpage outside this websiteinteractive page. Click OK to continue.Click Cancel to stop : www.pib.nic.in