      ഭൗമശാസ്ത്ര മന്ത്രാലയം

      ഓഖി ചുഴലിക്കാറ്റ് : തെക്കന്‍ കേരളത്തിലും, ലക്ഷദ്വീപിലും കനത്ത കാറ്റിനും മഴയ്ക്കും സാധ്യത ; ജാഗ്രതാ നിര്‍ദ്ദേശം പുറപ്പെടുവിച്ചു
      Posted On: 30 NOV 2017 5:54PM by PIB Thiruvananthpuram


    കന്യാകുമാരിക്ക് സമീപം ഇന്ത്യന്‍ മഹാസമുദ്രത്തില്‍ രൂപം കൊണ്ട ന്യൂനമര്‍ദ്ദം ഓഖി ചുഴലിക്കാറ്റായി രൂപം പ്രാപിച്ചതിനെ തുടര്‍ന്ന് കേരളത്തില്‍ അടുത്ത 24 മണിക്കൂറും, ലക്ഷദ്വീപില്‍ അടുത്ത 48 മണിക്കൂറും കനത്ത മഴയ്ക്കും ശക്തമായ കാറ്റിനും സാധ്യതയുണ്ടെന്ന് കേന്ദ്ര ഭൗമശാസ്ത്ര മന്ത്രാലയം അറിയിച്ചു.


    കന്യാകുമാരിക്ക് 170 കിലോ മീറ്റര്‍ തെക്ക് - കിഴക്കായി നിലകൊണ്ടിരുന്ന ന്യൂനമര്‍ദ്ദം ഓഖി ചുഴലിക്കാറ്റായി രൂപാന്തരം പ്രാപിച്ച് ഇന്ന് രാവിലെ 11.30 യോടെ കന്യാകുമാരിക്ക് 70 കിലോ മീറ്റര്‍ തെക്ക് - കിഴക്കും, തിരുവനന്തപുരത്ത് 70 കിലോ മീറ്റര്‍ തെക്കും, മിനികോയ് ദ്വീപിന് 410 കിലോ മീറ്റര്‍ കിഴക്ക് - തെക്ക് കിഴക്കുമായി നിലകൊള്ളുകയാണ്. അടുത്ത 24 മണിക്കൂറിനുള്ളില്‍ ഈ ചുഴലിക്കാറ്റ് പടിഞ്ഞാറന്‍ - വടക്ക് പടിഞ്ഞാറന്‍ ഭാഗത്തേയ്ക്ക് നീങ്ങി ലക്ഷദ്വീപിന് സമീപം കൂടുതല്‍ ശക്തിപ്രാപിക്കാന്‍ ഇടയുണ്ട്.


    ന്യൂനമര്‍ദ്ദ പാത്തിയുടെ മേഖലയില്‍ ഉള്‍പ്പെടുന്ന തിരുവനന്തപുരം, കൊല്ലം, പത്തനംതിട്ട, ഇടുക്കി, കോട്ടയം തുടങ്ങിയ കേരളത്തിന്റെ തെക്കന്‍ ജില്ലകളില്‍ ശക്തമായ അടുത്ത 24 മണിക്കൂറില്‍ ശക്തമായ മഴയ്ക്കും കാറ്റിനും സാധ്യതയുണ്ട്. ലക്ഷദ്വീപില്‍ അടുത്ത 48 മണിക്കൂറില്‍ കനത്ത മഴയ്ക്കും, ഒറ്റപ്പെട്ട സ്ഥലങ്ങളില്‍ അതിശക്തമായ മഴയ്ക്കും സാധ്യതയുണ്ട്.


    അടുത്ത 24 മണിക്കൂറില്‍ കേരള തീരത്തും തമിഴ്‌നാടിന്റെ തെക്കന്‍ തീരത്തും മണിക്കൂറില്‍ 65 കിലോ മീറ്റര്‍ മുതല്‍ 75 കിലോ മീറ്റര്‍ വരെ വേഗമുള്ള കാറ്റടിക്കാന്‍ സാധ്യതയുണ്ട്. ലക്ഷദ്വീപില്‍ അടുത്ത 12 മണിക്കൂറില്‍ 55 മുതല്‍ 75 കിലോ മീറ്റര്‍ വരെ വേഗമുള്ള കാറ്റിനും തുടര്‍ന്ന് മണിക്കൂറില്‍ 80 മുതല്‍ 100 കിലോ മീറ്റര്‍ വരെ വേഗമുള്ള കാറ്റടിക്കാനും സാധ്യതയുണ്ട്.


    കേരളതീരത്തുടനീളം അടുത്ത 24 മണിക്കൂറിലും, ലക്ഷദ്വീപിന്റെയും, തമിഴ്‌നാടിന്റെ തെക്കന്‍ തീരങ്ങളില്‍ അടുത്ത 48 മണിക്കൂറിലും കടല്‍ പ്രക്ഷുബ്ധമായിരിക്കും. ഈ സമയത്ത് മീന്‍ പിടിത്തക്കാര്‍ കടലില്‍ പോകരുതെന്ന് ജാഗ്രതാ നിര്‍ദ്ദേശം നല്‍കിയിട്ടുണ്ട്.


    

    
    (Release ID: 1511361) Visitor Counter : 11