      PIB Headquarters

      സൈനിക സ്‌കൂള്‍ പ്രവേശനത്തിന് ഡിസംബര്‍ 05 വരെ അപേക്ഷിക്കാം
      Posted On: 21 NOV 2017 5:26PM by PIB Thiruvananthpuram


    
    കഴക്കൂട്ടം സൈനിക സ്‌കൂളിലെ 2018-19 വര്‍ഷത്തെ ആറ്, ഒന്‍പത് ക്ലാസുകളിലേയ്ക്കുള്ള അഖിലേന്ത്യ സൈനിക സ്‌കൂള്‍ പ്രവേശന പരീക്ഷകള്‍ക്കുള്ള അപേക്ഷകള്‍ ക്ഷണിക്കുന്നു. അപേക്ഷകള്‍ സ്വീകരിക്കുന്ന അവസാന തീയതി ഡിസംബര്‍ 05. അപേക്ഷ ഫോറവും പ്രോസ്‌പെക്റ്റസും 2017 നവംബര്‍ 30-വരെ വിതരണം ചെയ്യുന്നതാണ്. സീറ്റുകളുടെ എണ്ണം : ആറാം ക്ലാസ്സിലേക്ക്-60. ഒന്‍പതാം ക്ലാസിലേക്ക്-10. (പ്രവേശന സമയത്ത് ഒഴിവുകളുടെ എണ്ണമനുസരിച്ച് ഇതില്‍ വ്യത്യാസം വരുന്നതാണ്) .
    പ്രവേശനം ആണ്‍കുട്ടികള്‍ക്ക് മാത്രം. ആറാം ക്ലാസ്സില്‍ പ്രവേശനത്തിന് അപേക്ഷിക്കുന്നവര്‍ 2007 ജൂലൈ രണ്ടിനും - 2008 ജൂലൈ ഒന്നിനും മദ്ധ്യേ ജനിച്ചവരായിരിക്കണം. ഒന്‍പതാം ക്ലാസ്സിലേക്ക് അപേക്ഷിക്കുന്നവര്‍ 2004 ജൂലൈ രണ്ടിനും -2005 ജൂലൈ ഒന്നിനും മദ്ധ്യേ ജനിച്ചവരും, ഏതെങ്കിലും അംഗീകാരമുള്ള സ്‌കൂളില്‍ എട്ടാം ക്ലാസ്സില്‍ പഠിക്കുന്നവരായിരിക്കണം. രക്ഷകര്‍ത്താവിന്റെ വരുമാനത്തിന്റെ അടിസ്ഥാനത്തില്‍ കേന്ദ്ര/സംസ്ഥാന ഗവണ്‍മെന്റുകളുടെ വിവിധതരം സ്‌കോളര്‍ഷിപ്പുകള്‍ ലഭ്യമാണ്.


    2018 ജനുവരി 7-ന് (ഞായറാഴ്ച) പാലക്കാട്, കോഴിക്കോട്, എറണാകുളം, കോട്ടയം, കഴക്കൂട്ടം സൈനിക സ്‌കൂള്‍ എന്നീ കേന്ദ്രങ്ങളില്‍ പ്രവേശന പരീക്ഷ നടത്തും.


    പ്രോസ്‌പെക്റ്റസും അപേക്ഷഫോറവും മുന്‍വര്‍ഷത്തെ ചോദ്യപേപ്പറും ആവശ്യമുള്ളവര്‍ പ്രിന്‍സിപ്പല്‍, സൈനിക് സ്‌കൂള്‍, കഴക്കൂട്ടം, തിരുവനന്തപുരം-695 585 എന്ന വിലാസത്തില്‍ അപേക്ഷ നല്‍കേണ്ടതാണ്. പ്രിന്‍സിപ്പല്‍, സൈനിക് സ്‌കൂള്‍, കഴക്കൂട്ടം എന്ന പേരില്‍ തിരുവനന്തപുരത്ത് മാറാവുന്ന 450 രൂപയുടെ ഡിമാന്‍ഡ് ഡ്രാഫ്റ്റ് കൂടെ അയയ്ക്കണം. പട്ടിക വിഭാഗക്കാര്‍ 300 രൂപയുടെ ഡ്രാഫ്റ്റ് അയച്ചാല്‍ മതി (നേരിട്ട് വാങ്ങുന്നവര്‍ക്ക് യഥാക്രമം 400 രൂപ, 250 രൂപ). അപേക്ഷകന്റെ ജനന തീയതി, പൂര്‍ണ്ണവിലാസം, ഫോണ്‍ നമ്പര്‍, ചേരേണ്ട ക്ലാസ്, വിശേഷ വിഭാഗം (വിമുക്തഭടന്റെ പുത്രന്‍, പട്ടിക ജാതി തുടങ്ങിയ പരിഗണന പ്രസക്തമാണെങ്കില്‍) എന്നിവ കത്തില്‍ കാണിച്ചിരിക്കണം. അപേക്ഷഫോം സ്‌കൂളില്‍ നിന്നും നേരിട്ടോ www.sainikschooltvm.nic.in എന്ന സ്‌കൂള്‍ വെബ്‌സൈറ്റിലോ ലഭ്യമാകും. ഒക്‌ടോബര്‍ 17 മുതല്‍ നവംബര്‍ 30 വരെ സ്‌കൂളില്‍ നിന്നും നേരിട്ടും അപേക്ഷഫോറം വാങ്ങാവുന്നതാണ്. നവംബര്‍ 30-ന് മുന്‍പ് ഓണ്‍ലൈനായും അപേക്ഷകള്‍ സമര്‍പ്പിക്കാം.
    പൂരിപ്പിച്ച അപേക്ഷകള്‍ 2017 ഡിസംബര്‍ 5-ന് മുമ്പായി സ്‌കൂളില്‍ ലഭിച്ചിരിക്കണം. കൂടുതല്‍ വിവരങ്ങള്‍ക്ക് www.sainikschooltvm.nic.in എന്ന സ്‌കൂള്‍ വെബ്‌സൈറ്റ് സന്ദര്‍ശിക്കുക.


    പ്രവേശന പരീക്ഷ സംബന്ധിച്ച പരിശീലനത്തിന് ഒരു സ്ഥാപനത്തെയും വ്യക്തിയെയും സ്‌കൂള്‍ നിയോഗിച്ചിട്ടില്ല. പ്രവേശന പരീക്ഷയുടെയും തുടര്‍ന്നുള്ള അഭിമുഖത്തിന്റയും, വൈദ്യപരിശോധനയുടെയും അടിസ്ഥാനത്തില്‍ തയ്യാറാക്കുന്ന മെറിറ്റ് ലിസ്റ്റില്‍ നിന്നും മാത്രമായിരിക്കും പ്രവേശനം.

    
    
    (Release ID: 1510425) Visitor Counter : 3
    
    
      Read this release in: English