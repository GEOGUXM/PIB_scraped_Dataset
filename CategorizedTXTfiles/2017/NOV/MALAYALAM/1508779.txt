      PIB Headquarters

      മണ്ണില്ലാ നടീൽ മിശ്രിതം: വാണിജ്യാടിസ്ഥാനത്തിൽ ഉൽപാദിപ്പിക്കാനുള്ള സാങ്കേതികവിദ്യ കൈമാറി
      Posted On: 08 NOV 2017 3:10PM by PIB Thiruvananthpuram

      കൊച്ചി: മണ്ണിന് പകരമായി ഉപയോഗിക്കാവുന്ന മണ്ണില്ലാ നടീൽ മിശ്രിതം വാണിജ്യാടിസ്ഥാനത്തിൽ ഉൽപാദിപ്പിക്കാൻ കൂടുതൽ പേർ രംഗത്ത്. മിശ്രിതം വിപണിയിലെത്തിക്കുന്നതിന് സ്വയംസംരംഭകരാകാൻ തയ്യാറായി മുന്നോട്ട് വന്നവർക്ക് എറണാകുളം കൃഷി വിജ്ഞാന കേന്ദ്രം (കെ.വി.കെ.) സാങ്കേതിക വിദ്യ കൈമാറി.
      കേന്ദ്ര സമുദ്രമത്സ്യ ഗവേഷണ സ്ഥാപനത്തിന് (സി.എം.എഫ്.ആർ.ഐ.) കീഴിൽ പ്രവർത്തിക്കുന്ന കെ.വി.കെ. മാസങ്ങൾക്ക് മുമ്പ് വികസിപ്പിച്ച മിശ്രിതം കൊച്ചി നഗരത്തിൽ ഏറെ പ്രചാരം നേടിയിരുന്നു.
      കെ.വി.കെ. യുടെ മേൽനോട്ടത്തിൽ സംഘങ്ങളായും ഒറ്റയ്ക്കും ഉൽപാദന യൂണിറ്റുകൾ തുടങ്ങുന്നതിന് സി.എം.എഫ്.ആർ.ഐ.യിൽ വെച്ച് നടന്ന പരിശീലനപരിപാടിയിൽ മലപ്പുറം, തൃശൂർ, എറണാകുളം, ആലപ്പുഴ, കോട്ടയം, തിരുവനന്തപുരം എന്നീ ജില്ലകളിൽ നിന്നുള്ളവർ പങ്കെടുത്തു. സംരഭകത്വ പരിശീലനത്തോടൊപ്പം മണ്ണില്ലാ നടീൽ മിശ്രിതം നിർമ്മിക്കുന്നതിന്റെ വിവിധ രീതികളുടെ പ്രദർശനവുമുണ്ടായിരുന്നു.
      പഞ്ചസാര മില്ലുകളിൽ നിന്നും പുറംതള്ളുന്ന പ്രസ്മഡ് എന്ന ഉപോൽപ്പന്നം കമ്പോസ്റ്റ് ചെയ്താണ് മണ്ണിന് പകരമായി ഉപയോഗിക്കാവുന്ന ഈ മിശ്രിതം നിർമ്മിക്കുന്നത്. അഞ്ച് കിലോ പ്രസ്മഡ്, 2.5 കിലോ ചാണകപ്പൊടി, 2.5 കിലോ ചകിരിച്ചോർ, ഡോളമൈറ്റ്, സ്യൂഡോമൊണാസ്, വേപ്പിൻ പിണ്ണാക്ക് എന്നിവ ചേർത്തുണ്ടാക്കുന്ന ഈ മിശ്രിതം പോഷക സമ്പുഷ്ടവും പലതവണ ഉപയോഗിക്കാവുതുമാണ്. കെ.വി.കെ. നേരത്തെ നടത്തിയ വിപണന മേളയിൽ മിശ്രിതം വാങ്ങാൻ വൻ തിരക്കാണ് അനുഭവപ്പെട്ടത്.
      വാണിജ്യാടിസ്ഥാനത്തിൽ ഉൽപാദിപ്പിക്കാൻ കൂടുതൽ പേർ രംഗത്തെത്തിയതോടെ മണ്ണില്ലാ നടീൽ മിശ്രിതം സംസ്ഥാനത്തിന്റെ വിവിധ ഭാഗങ്ങളിൽ ലഭ്യമാകും.
      താൽപര്യമുള്ളവർക്ക് മണ്ണില്ലാ നടീൽ മിശ്രിതം ഉൽപാദിപ്പിക്കുന്നതിനുള്ള സാങ്കേതികവിദ്യയും പരിശീലനവും തുടർന്നും നൽകുമെന്ന് കെ.വി.കെ. മേധാവി ഡോ ഷിനോജ് സുബ്രമണ്യൻ അറിയിച്ചു. 8281757450 എന്ന നമ്പരിൽ പേര് രജിസ്റ്റർ ചെയ്യാവുന്നതാണ്.
      ഫോട്ടോ ക്യാപ്ഷൻ: മണ്ണില്ലാ നടീൽ മിശ്രിതം വാണിജ്യാടിസ്ഥാനത്തിൽ ഉൽപാദിപ്പിക്കുന്നതിനായി സി.എം.എഫ്.ആർ.ഐ.യിൽ നടന്ന സംരംഭകത്വ പരിശീലന പരിപാടിയിൽ മിശ്രിതം നിർമ്മിക്കുന്നതിന്റെ വിവിധ രീതികൾ വിശദീകരിക്കുന്നു.
    
    
    (Release ID: 1508779) Visitor Counter : 3