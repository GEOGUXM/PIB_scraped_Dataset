      രാജ്യരക്ഷാ മന്ത്രാലയം

      ധീരതാ പുരസ്‌കാരം നേടിയവരുടെ വിധവകള്‍ക്ക് സാമ്പത്തിക അലവന്‍സ് ലഭിക്കുന്നതിനുള്ള വ്യവസ്ഥകളില്‍ ഭേദഗതി
      Posted On: 21 NOV 2017 6:22PM by PIB Thiruvananthpuram


    
    ധീരതാ പുരസ്‌കാരം നേടിയവരുടെ വിധവകള്‍ക്ക്, മരണപ്പെട്ട തങ്ങളുടെ ഭര്‍ത്താവിന്റെ സഹോദരനെ പുനര്‍വിവാഹം ചെയ്താല്‍ നേരത്തേ ലഭിച്ചിരുന്ന സാമ്പത്തിക അലവന്‍സ് തുടര്‍ന്നും ലഭിക്കുമെന്ന വ്യവസ്ഥ പ്രതിരോധ മന്ത്രാലയം നീക്കം ചെയ്തു. സാമ്പത്തിക സഹായം തുടര്‍ന്നും ലഭിക്കുന്നതിന് ഭര്‍ത്താവിന്റെ സഹോദരനെ വിവാഹം ചെയ്യാന്‍ പ്രേരിപ്പിക്കുന്ന ഈ വ്യവസ്ഥ നീക്കം ചെയ്യണമെന്നാവശ്യപ്പെട്ട് നിരവധി നിവേദനങ്ങള്‍ ഗവണ്‍മെന്റിന് ലഭിച്ചിരുന്നു. ഇതേത്തുടര്‍ന്നാണ് ഈ തീരുമാനം കൈക്കൊണ്ടത്.


    ധീരതയ്ക്കുള്ള പുരസ്‌കാരം നേടിയവര്‍ക്ക് ഗവണ്‍മെന്റ് സാമ്പത്തിക സഹായം നല്‍കുന്നുണ്ട്. അവരുടെ മരണശേഷം നിയമപ്രകാരം ഒരു ചടങ്ങില്‍വെച്ച് വിവാഹിതരായ അവരുടെ വിധവകള്‍ക്ക് പുനര്‍വിവാഹം വരെയോ അല്ലെങ്കില്‍ മരണം വരെയോ ഈ ധനസഹായം തുടര്‍ന്നും ലഭിക്കും. എന്നാല്‍ ഭര്‍ത്താവിന്റെ സഹോദരനെ പുനര്‍വിവാഹം കഴിക്കുന്നവര്‍ക്ക് മരണംവരെ ധനസഹായം ലഭിക്കുമായിരുന്നു. ഈ വ്യവസ്ഥയാണ് നീക്കം ചെയ്തത്.


    പുതിയ വ്യവസ്ഥയനുസരിച്ച് ധീരതാ അവാര്‍ഡ് ജേതാക്കള്‍ക്കും അവരുടെ മരണശേഷം അവരുടെ വിധവകള്‍ക്കുമാണ് ആനുകൂല്യം ലഭിക്കുക. ഇത് വിധവകളുടെ മരണം വരെ തുടര്‍ന്ന് ലഭിക്കും.

    
    
    (Release ID: 1510423) Visitor Counter : 3