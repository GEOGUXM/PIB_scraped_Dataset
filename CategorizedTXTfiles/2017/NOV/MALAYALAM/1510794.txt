      നിതി ആയോഗ്‌

      പിന്നാക്ക ജില്ലകളുടെ ദ്രുത പരിവര്‍ത്തനം: പ്രഭാരി ഉദ്യോഗസ്ഥരുടെ യോഗം
      Posted On: 24 NOV 2017 4:46PM by PIB Thiruvananthpuram


    രാജ്യത്തെ 115 പിന്നാക്ക ജില്ലകളുടെ ദ്രുത പരിവര്‍ത്തനം ലക്ഷ്യമിട്ട് നിയോഗിച്ച പ്രഭാരി ഉദ്യോഗസ്ഥരുടെ പ്രഥമ യോഗം ക്യാബിനറ്റ് സെക്രട്ടറി ശ്രീ പി. കെ. സിന്‍ഹയുടെ അധ്യക്ഷതയില്‍ ചേര്‍ന്നു. ഓരോ ജില്ലയിലെയും അഡീഷണല്‍ സെക്രട്ടറി, ജോയിന്റ് സെക്രട്ടറി റാങ്കിലുള്ള മുതിര്‍ന്ന കേന്ദ്ര ഗവണ്‍മെന്റ് ഉദ്യോഗസ്ഥരെയാണ് പ്രഭാരി ഉദ്യോഗസ്ഥരായി നിയോഗിച്ചിരിക്കുന്നത്. ഇവര്‍ക്ക് പുറമേ വിവിധ മന്ത്രാലയങ്ങളിലെ സെക്രട്ടറിമാരും വിശദീകരണ യോഗത്തില്‍ പങ്കെടുത്തു.
    സംസ്ഥാന പ്രതിനിധികളുമായി ചേര്‍ന്ന് ഉടന്‍ ടീം രൂപീകരിച്ച് ഈ യജ്ഞനത്തിന് കൂട്ടായ സ്വഭാവമുണ്ടാക്കാന്‍ ശ്രീ പി. കെ. സിന്‍ഹ ഉദ്യോഗസ്ഥരോട് ആവശ്യപ്പെട്ടു. രാജ്യത്തിന്റെ മാനവ വികസന സൂചികയില്‍ വലിയ മാറ്റമുണ്ടാക്കുന്നതിന് ഈ പിന്നാക്ക ജില്ലകളുടെ പരിവര്‍ത്തനം അത്യാവശ്യമാണെന്ന് യോഗത്തില്‍ പങ്കെടുത്ത നിതി ആയോഗ് സിഇഒ ശ്രീ അമിതാഭ് കാന്ത് പറഞ്ഞു. ഈ പിന്നാക്ക ജില്ലകള്‍ അഭിവൃദ്ധി പ്രാപിച്ചാല്‍ രാജ്യത്തിന്റെ സുരക്ഷാ പരിസ്ഥിതിക്ക് കാര്യമായ മാറ്റമുണ്ടാകുമെന്ന് ആഭ്യന്തര സെക്രട്ടറി ശ്രീ രാജീവ് ഗൗബ പറഞ്ഞു. 115 ജില്ലകളില്‍ 35 ജില്ലകള്‍ ഇടത് തീവ്രവാദ ആക്രമണങ്ങള്‍ റിപ്പോര്‍ട്ട് ചെയ്യപ്പെട്ടവയും, 55 ജില്ലകള്‍ ഇടത് തീവ്രവാദം ബാധിച്ചവയും, 15 എണ്ണം ഭീകരവാദ ഭീഷണിയുള്ളതുമാണ്. 2022 ഓടെ ഒരു നവ ഇന്ത്യ രൂപീകരിക്കുകയെന്ന പ്രധാനമന്ത്രിയുടെ വീക്ഷണത്തിന്റെ ഭാഗമാണ് പിന്നാക്ക ജില്ലകളുടെ ദ്രുത പരിവര്‍ത്തനം.


    
    IE/BSN

    
    
    (Release ID: 1510794) Visitor Counter : 5