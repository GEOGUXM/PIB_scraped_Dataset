      PIB Headquarters

      തിരുവനന്തപുരം ശ്രീ ചിത്രാ ആര്‍ട്ട്ഗ്യാലറിക്ക് പുതിയ വഴി നിര്‍മ്മിക്കാന്‍ അനുമതി
      Posted On: 06 NOV 2017 7:21PM by PIB Thiruvananthpuram


    

    തിരുവനന്തപുരം മൃഗശാലയോട് ചേര്‍്ന്നുകിടക്കുന്ന ശ്രീ ചിത്രാ ആര്‍ട്ട് ഗാലറിയ്ക്ക് പുതിയ കവാടം നിര്‍മ്മിക്കുന്നതിനുള്ള സംസ്ഥാന ഗവണ്‍മെന്റിന്റെ നിര്‍ദ്ദേശം കേന്ദ്ര പരിസ്ഥതി മന്ത്രാലയവും കേന്ദ്ര മൃഗശാല അതോറിറ്റിയും അംഗീകരിച്ചു. ഇതിന്റെ ഭാഗമായി മൃഗശാലയില്‍ നിന്നും ശ്രീ ചിത്രാ ആര്‍ട്ട് ഗാലറി വേര്‍പെടുത്തണമെന്ന ആവശ്യമാണ് സംസ്ഥാനം മുന്നോട്ടുവച്ചിരുന്നത്. രാജാ രവിവര്‍മ്മയുടേതുള്‍പ്പെടെ നിരവധി ചരിത്രപ്രാധാന്യമുള്ള ചിത്രങ്ങള്‍ ഉള്‍ക്കൊള്ളുന്നതാണ് ശ്രീ ചിത്രാ ആര്‍ട്ട് ഗാലറി.
    ഇതോടെ മൃഗശാലയില്‍ നിന്നും വേറിട്ട് ആര്‍ട്ട് ഗാലറിക്ക് വേണ്ടി മാത്രം ഒരു കവാടം നിര്‍മ്മിക്കാന്‍ കഴിയും. മാത്രമല്ല, അതിന് സമീപത്തുള്ള സ്ഥലം ഉപയോഗിച്ച് വികസനവും സാദ്ധ്യമാകുമെന്ന് സംസ്ഥാന ഗവണ്‍മെന്റിന്റെ നിര്‍ദ്ദേശത്തില്‍ വ്യക്തമാക്കിയിരുന്നു. ഇതിന്റെ അടിസ്ഥാനത്തില്‍ കേന്ദ്രം നല്‍കിയ അനുമതിയുടെ അടിസ്ഥാനത്തില്‍ നടത്തുന്ന വികസനത്തെതുടര്‍ന്ന് കലാസ്വാദകര്‍ക്ക് ആധുനിക പ്രദര്‍ശന രീതിയും വേണ്ടത്ര വെളിച്ച സൗകര്യത്തോടെയും ശാസ്ത്രീയമായി തയാറാക്കിയ വിശാലമായ ഗ്യാലറികളില്‍ ചിത്രങ്ങള്‍ ആസ്വദിക്കാന്‍ കഴിയും. അത് കലാസ്വാദര്‍ക്ക് കൂടുതല്‍ ആനന്ദവും അറിവും നല്‍കും. മാത്രമല്ല, ഇത് ഈ വിലമതിക്കാനാകാത്ത പാരമ്പര്യത്തെ സംരക്ഷിക്കാനും സമുദ്ധമായി സൂക്ഷിക്കാനും സഹായകരവുമാകും. നിലവില്‍ മൊത്തം 1142 പെയിന്റിംഗുകളുള്ളതില്‍ 420 എണ്ണം മാത്രമാണ് പ്രദര്‍ശിപ്പിക്കാന്‍ കഴിയുന്നത്. എന്നാല്‍ പുതിയ സംവിധാനം വരുന്നതോടെ ബാക്കിയുള്ള 722 എണ്ണവും പ്രാധാന്യത്തോടെ പ്രദര്‍ശിപ്പിക്കാന്‍ കഴിയുമെന്നാണ് പ്രതീക്ഷ.
    മേല്‍ക്കൂരയ്ക്ക് അധികം ഉയരമില്ലാത്ത, ഓടുപാകിയ ഒരു കെട്ടിടത്തിലാണ് ഇപ്പോഴത്തെ ഗ്യാലറി പ്രവര്‍ത്തിക്കുന്നത്. വിലമതിക്കാനാകാത്ത ചിത്രങ്ങളുടെ പ്രദര്‍ശനത്തിന് അത് വന്‍ സുരക്ഷാഭീഷണിയും ഉയര്‍ത്തുന്നുണ്ട്. ഈ കെട്ടിടത്തിന്റെ നവീകരണവും അസാദ്ധ്യമാണ്. ഇടുങ്ങിയ മുറികളിലാണ് ഇപ്പോള്‍ പെയിന്റിംഗുകള്‍ പ്രദര്‍ശിപ്പിച്ചിരിക്കുന്നതും. അതിപ്രശസ്തനായ ഇന്ത്യന്‍ ചിത്രകാരന്‍ രാജാരവിവര്‍മ്മയുടെ ചിത്രങ്ങളാണ് ഈ ഗ്യാലറിയുടെ മര്‍മ്മം. 400 വര്‍ഷം പഴക്കമുള്ള തഞ്ചാവൂര്‍ ചെറുചിത്രങ്ങള്‍, ബംഗാള്‍ സ്‌കൂള്‍ ഓഫ് ആര്‍ട്ട്‌സിന്റെ മാസ്റ്റര്‍പീസുകള്‍, സമകാലിക ഇന്ത്യന്‍ ചിത്രകാരുടെ സമ്പന്ന പാരമ്പ്യത്തില്‍ നിന്നുണ്ടായ ചിത്രങ്ങള്‍, കൂടാതെ ജപ്പാനീസ്, ചൈനീസ്, ടിബറ്റിയന്‍, പേഴ്‌സിയന്‍ ചിത്രങ്ങളും മറ്റ് കലാരൂപങ്ങളും ഇവിടെയുണ്ട്. പ്രശസ്തമായ റോറിച്ച് ചിത്രങ്ങള്‍, ലോകത്തിന്റെ പല ഭാഗത്തുനിന്നുള്ള ചെറു ചിത്രങ്ങള്‍, ചരിത്രപ്രാധാന്യമുള്ള കൈയെഴുത്തുരേഖകള്‍, കേരളത്തിന്റെയും അജന്താ പാരമ്പര്യത്തിന്റെയൂം ചുവര്‍ചിത്രങ്ങള്‍ തുടങ്ങി ചരിത്രപരവും പുരാവസ്തുപരമായും വളരെയേറെ വിലപിടിപ്പുള്ള കലാരൂപങ്ങള്‍ ഇവിടെയുണ്ട്. ശ്രീ ചിത്രതിരുന്നാള്‍ മഹാരാജാവിന്റെ കാലത്ത് 1935 സെപ്റ്റംബര്‍ 25നാണ് ശ്രീ ചിത്രാ ആര്‍ട്ട് ഗ്യാലറി ആരംഭിച്ചത്. കേരള ഗവണ്‍മെന്റിന്റെ മ്യൂസിയം ആന്റ് സൂ വകുപ്പിന് കീഴിലാണ് തിരുവനന്തപുരം മൃഗശാല.

    
    
    (Release ID: 1508435) Visitor Counter : 3