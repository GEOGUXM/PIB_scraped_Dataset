      గృహ నిర్మాణం మరియు పట్టణ వ్యవహారాల మంత్రిత్వ శాఖ

      ప‌ట్ట‌ణ ర‌వాణా స‌వాళ్ళు, ప‌రిష్కారాలు అనే అంశంపై చ‌ర్చించ‌డం కోసం రేప‌టి నుంచి మూడు రోజుల స‌మావేశానికి ఆతిథ్య‌ం ఇవ్వ‌నున్న హైద‌రాబాద్‌
      -స‌మావేశాల‌ను రేపు ప్రారంభించ‌నున్న ఉప రాష్ట్రప‌తి శ్రీ ఎం. వెంక‌య్య నాయుడు
      -ప్రారంభ స‌ద‌స్సుకు హాజ‌రు కానున్న తెలంగాణ ముఖ్య‌మంత్రి శ్రీ కె. చంద్ర‌శేఖ‌ర‌రావు, కేంద్ర మంత్రి శ్రీ హ‌ర్‌ దీప్ సింగ్ పురి
      -వేరు వేరు ర‌వాణా సాధ‌నాల‌ను స‌మ‌ర్థంగాను, స‌మ‌న్వ‌య పూర్వ‌కంగాను ఉప‌యోగించుకోవ‌డం, అందరికీ మొబిలిటీ ల‌భ్య‌త‌ కు హామీని ఇవ్వ‌డం, శీతోష్ణ స్థితి మిత్ర పూర్వ‌క ర‌వాణాకు సంబంధించిన ప్ర‌ణాళిక ర‌చ‌న పై జ‌ర‌గ‌నున్న చ‌ర్చ‌లు
      -ఈ స‌మావేశాల ప్ర‌ధాన ఇతివృత్తం ‘‘ఇంట‌ెలిజంట్‌, ఇంక్లూజివ్ అండ్ సస్టెయిన‌బుల్ మొబిలిటీ’’
      -36 విదేశీ న‌గ‌రాల‌తో స‌హా 86 న‌గ‌రాలలో అమ‌ల‌వుతున్న కార్య‌క్ర‌మాలు మరియు ఆయా నగరాల అనుభవాలు కూడా చ‌ర్చాంశాలే
      -ర‌హ‌దారి భ‌ద్ర‌త‌, ట్రాన్సిట్ ఓరియంటెడ్ డెవ‌ల‌ప్‌మెంట్‌ లతో పాటు హైద‌రాబాద్ లో ట్రామ్ స‌ర్వీసులను ప్ర‌వేశ‌పెట్ట‌డం పైనా చ‌ర్చ‌
      -5 ద‌క్షిణాది రాష్ట్రాలకు చెందిన మేయ‌ర్లు మ‌రియు మున్సిప‌ల్ కౌన్సిల‌ర్ల‌ కోసం రెండు ప్ర‌త్యేక స‌ద‌స్సులు
      -25 విదేశాలు మ‌రియు 20 భార‌త రాష్ట్రాల నుంచి హాజరు కానున్న 1,000 మంది అధికారులు మరియు నిపుణులు

      Posted On: 03 NOV 2017 7:24PM by PIB Hyderabad

    న‌గ‌రాల్లోను , ప‌ట్ట‌ణాల్లోను ర‌వాణాకు మ‌రియు మొబిలిటీకి సంబంధిన అంశాలు , స‌వాళ్ళు మ‌రియు ప‌రిష్కారాల‌ను గురించి చ‌ర్చించ‌డానికి 25 విదేశాలతో పాటు భార‌త‌దేశం లోని 20 కి పైగా రాష్ట్రాల‌కు చెందిన మేయ‌ర్లు , మున్సిప‌ల్ కౌన్సిల‌ర్లు , అడ్మినిస్ట్రేట‌ర్లు , నిపుణులు , అర్బ‌న్ ప్లాన‌ర్లు , ప‌రిశోధ‌కులు , సాంకేతిక విజ్ఞాన సంబంధ సేవ‌ల స‌ర‌ఫ‌రాదారులు దాదాపు 1,000 మంది రేప‌టి నుంచి మూడు రోజుల పాటు హైద‌రాబాద్ లోని హైటెక్స్ సిటీ లో జ‌ర‌గ‌నున్న స‌మావేశాల‌కు త‌ర‌లి రానున్నారు.


    భార‌త ఉప రాష్ట్రప‌తి శ్రీ ఎం. వెంక‌య్య నాయుడు ‘‘ అర్బ‌న్ మొబిలిటీ ఇండియా కాన్ఫ‌రెన్స్ అండ్ ఎక్స్‌పో ’’ ను రేపు ప్రారంభిస్తారు. కేంద్ర గృహ నిర్మాణం మ‌రియు ప‌ట్ట‌ణ వ్య‌వ‌హారాల శాఖ మంత్రి శ్రీ హ‌ర్‌దీప్ సింగ్ పురి ప్రారంభిక స‌ద‌స్సును ఉద్దేశించి ప్ర‌సంగిస్తారు. తెలంగాణ ముఖ్య‌మంత్రి శ్రీ కె. చంద్రశేఖ‌ర‌రావు ను ఈ కార్య‌క్ర‌మానికి ఆహ్వానించ‌డమైంది.


    శ్రీ ఎం. వెంక‌య్య నాయుడు కింద‌టి ఏడాది కేంద్ర గృహ నిర్మాణం & ప‌ట్ట‌ణ ప్రాంతాల‌లో పేద‌రికం నిర్మూల‌న శాఖ మంత్రి గా ఉన్న కాలంలో ప‌దో యుఎమ్ఐ కాన్ఫ‌రెన్స్ మ‌రియు ఎక్స్ పో కు హైద‌రాబాద్ ను వేదిక‌గా చేయాల‌న్న నిర్ణ‌యం తీసుకోవ‌డమైంది. 2008 లో యుఎమ్ఐ స‌మావేశాన్ని నిర్వ‌హించ‌డం మొద‌లుపెట్టిన త‌రువాత , ఈ స‌మావేశానికి మొట్ట‌మొద‌టిసారిగా హైద‌రాబాద్ ఆతిథ్యం ఇవ్వ‌బోతోంది. ఈ స‌మావేశాన్ని కేంద్ర గృహ నిర్మాణం మ‌రియు ప‌ట్ట‌ణ వ్య‌వ‌హారాల మంత్రిత్వ శాఖ‌ , తెలంగాణ ప్ర‌భుత్వం మరియు ఫ్రెంచ్ ర‌వాణా సంస్థ అయిన సిఒడిఎటియు లు సంయుక్తంగా నిర్వ‌హిస్తాయి.


    ప‌ట్ట‌ణ ప్రాంత ర‌వాణా మ‌రియు మొబిలిటీ అంశాల‌కు సంబంధించిన ఆలోచ‌న‌ల‌తో పాటు ప్ర‌పంచవ్యాప్తంగా న‌గ‌రాల‌లో అనుస‌రిస్తున్న ఉత్త‌మ ప‌ద్ధ‌తుల తాలూకు స‌మాచారాన్ని ప‌ర‌స్ప‌రం తెలియ‌ జెప్పుకోవ‌డాన్ని ప్రోత్స‌హించాల‌నేది యుఎమ్ఐ కాన్ఫ‌రెన్స్ ప్ర‌ధాన ఉద్దేశం. హైద‌రాబాద్ లో జ‌రిగే ప్ర‌స్తుత స‌మావేశంలో 36 విదేశీ న‌గ‌రాల‌తో పాటు 86 న‌గ‌రాలకు చెందిన ప‌ట్ట‌ణ ర‌వాణా సంబంధిత వివిధ అంశాల విష‌యంలో అమ‌లులో ఉన్న కార్య‌క్ర‌మాలు మ‌రియు విశేషాంశాల‌ను సుదీర్ఘ చ‌ర్చ నిమిత్తం కేస్ స్ట‌డీలుగా స‌మ‌ర్పించ‌నున్నారు.


    స‌మావేశాల ముందుకు కేస్ స్ట‌డీలుగా రానున్న విదేశీ న‌గ‌రాల‌లో ఫ్రాన్స్ లోని బుడియు , లియాన్ , స్విట్జ‌ర్లాండ్‌లోని లుసాన్‌ , పోర్చుగ‌ల్ లోని లిస్బ‌న్‌ , మెక్సికోలోని గువాద‌ల‌జార‌ , బ్రెజిల్ లోని కురితిబ‌ , థాయ్‌లాండ్ లోని బ్యాంకాక్‌ , చిలీ లోని శాన్‌టియ‌గో , అల్జీరియాలోని కాన్‌స్టాన్‌టైన్‌ , ద‌క్షిణ ఆఫ్రికా లోని కేప్ టౌన్‌ , మొర‌క్కో లోని రాబ‌త్‌ , బాంగ్లాదేశ్ లోని ఢాకా లు కూడా ఉన్నాయి.


    భార‌త‌దేశానికి సంబంధించినంత వ‌ర‌కు కేస్ స్ట‌డీలుగా చ‌ర్చ‌కు స్వీక‌రించే న‌గ‌రాల‌లో హైద‌రాబాద్‌ , విజ‌య‌వాడ‌ , మైసూరు , బెంగ‌ళూరు , చెన్నై , త్రివేండ్రం , వార‌ణాసి , ల‌ఖ్‌న‌వూ , అల‌హాబాద్‌ , ఇండోర్‌ , భోపాల్ , అమృత్‌స‌ర్‌ , ముంబ‌యి , పుణె , ఢిల్లీ , చండీగ‌ఢ్‌ , కోల్‌క‌తా ఉన్నాయి. ర‌హ‌దారి భ‌ద్ర‌త‌ , ట్రాన్సిట్ ఓరియంటెడ్ డెవ‌ల‌ప్‌మెంట్‌ లతో పాటు హైద‌రాబాద్ లో ట్రామ్ స‌ర్వీసులను ప్ర‌వేశ‌పెట్ట‌డం.. ఇవి హైదరాబాద్ కేస్ స్టడీలను నివేదిస్తుంది. పార్కింగ్ పాలసీ , ప్లానింగ్ , అమలు లపై విజయవాడ , 2019 లో నిర్వహించే మహా కుంభ మేళా కు సంబంధించిన రవాణా ప్రణాళికరచన ను గురించి అలహాబాద్ కేస్ స్టడీని నివేదించనుంది.


    ఈ స‌మావేశాల‌లో భాగంగా స‌ర్వ‌స‌భ్య స‌ద‌స్సులు , ప్ర‌త్యేక స‌ద‌స్సులు మ‌రియు సాంకేతిక సద‌స్సులు కలుపుకొని మొత్తం 60 స‌ద‌స్సులు జ‌రుగ‌నున్నాయి. ఇంటెలిజంట్ ట్రాన్స్ పోర్ట్ సొల్యూష‌న్స్‌ (ఐటిఎస్) , ఇన్ క్లూజివ్ అర్బ‌న్ ట్రాన్స్ పోర్ట్ మ‌రియు స‌స్టెయిన‌బుల్ అర్బ‌న్ ట్రాన్స్ పోర్ట్ ప్లానింగ్ వంటి అంశాల‌పై స‌మ‌గ్ర చ‌ర్చ‌లు చోటు చేసుకోనున్నాయి.


    తెలంగాణ‌ , ఆంధ్ర‌ ప్ర‌దేశ్‌ , క‌ర్ణాట‌క‌ , త‌మిళ‌ నాడు , కేర‌ళ ల‌కు చెందిన మేయ‌ర్లు , మున్సిప‌ల్ కౌన్సిల‌ర్ల కోసం ఇన్‌క్లూజివ్ అండ్ స‌స్టెయిన‌బుల్ మొబిలిటీ పైన మ‌రియు ఇంటెలిజెంట్ మొబిలిటీ పైన రెండు ప్ర‌త్యేక స‌దస్సులను నిర్వ‌హించనుండడం ఈ హైద‌రాబాద్ స‌మావేశాల‌లో ఒక ప్ర‌త్యేక ఆక‌ర్ష‌ణ‌గా నిల‌వ‌నుంది.


    ఇంటెలిజంట్ ట్రాన్స్‌ పోర్ట్ సొల్యూష‌న్స్ అంటే అధునాత‌న ఐసిటి ఆధారిత సేవ‌లు. వీటిని న‌గ‌ర ప్రాంతాల‌లో ర‌క‌ ర‌కాల ర‌వాణా సాధ‌నాల వినియోగాన్ని మ‌రింత స‌మ‌ర్ధంగా మార్చ‌డానికి ఉప‌యోగిస్తారు. అంతేకాకుండా , ర‌వాణా నెట్ వ‌ర్క్ ల‌ను భ‌ద్రంగాను , శీఘ్రంగాను , వివేక‌యుతంగాను ఎలా ఉప‌యోగించుకోవాలో వినియోగ‌దారుల దృష్టికి తీసుకురావ‌డం కూడా ఈ విధ‌మైన సేవ‌ల ముఖ్యోద్దేశంగా ఉంటుంది. ట్రాఫిక్ మ‌రియు మొబిలిటీ.. ఈ రెంటిని ప‌టిష్ట‌మైన రీతిలో నిర్వ‌హించ‌డం కోసం ఐటిఎస్ ను ఆశ్ర‌యిస్తున్నారు.


    పబ్లిక్ స్పేసెస్ లభ్యత , మ‌రీ ముఖ్యంగా ప్ర‌జా ర‌వాణా వ్య‌వ‌స్థ‌ల‌ను అంద‌రికీ అందుబాటులో ఉండాల‌నే హ‌క్కును ద‌ఖ‌లు ప‌ర‌చ‌డం ఇన్‌క్లూజివ్ అర్బ‌న్ ట్రాన్స్‌ పోర్ట్ ప్లానింగ్ సంకల్పం. ప్ర‌స్తుత ప‌రిస్థితుల‌లో భార‌తీయ న‌గ‌రాల‌లోని రోడ్ స్పేసెస్ ను పేద‌లు మ‌రియు అణ‌గారిన వ‌ర్గాల వారి ప్ర‌యోజ‌నాల‌ను తోసిరాజ‌ని వాహ‌నాల యాజమాన్య వర్గాలు ఎక్కువ‌గా ఉప‌యోగించుకోవడం జరుగుతోంది.


    స‌స్టెయిన‌బుల్ అర్బ‌న్ ట్రాన్స్‌ పోర్ట్ అండ్ మొబిలిటీ ఉద్దేశం ఏమిటంటే ప‌ట్ట‌ణ ప్రాంతంలో నివ‌సించే ప్ర‌జ‌లు మంచి గాలిని పొంద‌లేక‌పోవ‌డాన్ని నివారించే దిశ‌గా ర‌వాణా వ్య‌వ‌స్థ రూపుదిద్దుకోవాల‌నీ , ఈ క్ర‌మంలో ప‌ర్యావ‌ర‌ణ ప‌ర‌మైన స‌మ‌స్య‌ల‌ను కూడా ప‌రిష్క‌రించ‌డాన్ని ప‌రిగ‌ణ‌న లోకి తీసుకోవాల‌నేదే.


    ‘‘ కార్ల క‌న్నా ప్ర‌జ‌ల‌కు ప్రాధాన్య‌ం ఇచ్చి వారు ముందుకు సాగేలా చూడాలన్న ’’ అంశానికి పెద్ద పీట వేయాల‌ని సూచిస్తున్న జాతీయ ప‌ట్ట‌ణ ర‌వాణా విధానం ల‌క్ష్యాల‌ను సాధించే దిశ‌గా ముందంజ వేయడం కోసం యుఎమ్ ఐ స‌మావేశాల‌ను నిర్వ‌హిస్తూ వ‌స్తున్నారు.


    ప‌ట్ట‌ణ ప్రాంతాల‌లో ర‌వాణా ప్రాజెక్టులను త‌ల‌పెట్ట‌డం , వాటిని తీర్చిదిద్ద‌డం , వాటికి ఆర్థిక స‌హాయాన్ని స‌మ‌కూర్చ‌డంతో పాటు తుది రూపం సంత‌రించ‌డం వ‌ర‌కు ప‌ట్ట‌ణ ర‌వాణా వ‌ల‌యం లోని వేరు వేరు భాగాల‌ను గురించి కూలంక‌షంగా చ‌ర్చించ‌డం హైద‌రాబాద్‌ స‌మావేశాల ధ్యేయం. ఇందులో భాగంగా చ‌ర్చ‌కు చేప‌ట్టే అంశాల‌లో.. అంద‌రికీ చ‌ల‌న శ‌క్తి , బ‌హుళ విధ సాధ‌నాలను స‌మ్మిళితం చేయ‌డం , ఇన్‌క్లూజివ్ ప్లానింగ్ , న్యూ పార‌డైమ్స్ ఆఫ్ మొబిలిటీ , స్మార్ట్ సిటీస్ అండ్ మొబిలిటీ , ఎల‌క్ట్రిక్ మొబిలిటీ , షేర్‌డ్‌ మొబిలిటీ , లింకింగ్ అర్బన్ ట్రాన్స్ పోర్ట్ అండ్ ఎన్వైరన్ మెంట్ , అసాంప్రదాయక రవాణా వ్యవస్థలు , పట్టణ రవాణా ప్రణాళికరచనను ఒక అవకాశంగా మలచుకోవడం , ఎఫిషియంట్ అండ్ సస్టెయినబుల్ సిటీ బస్ సర్వీస్ సిస్టమ్స్ , పట్టణ రవాణా ప్రాజెక్టుల కోసం ఆర్థిక సంబంధ ప్రణాళికరచన , భూమి విలువను సరిగా గుర్తించడం , ట్రాన్సిట్ ఓరియంటెడ్ డెవలప్ మెంట్ , మెట్రో రైల్ విధానం.. ల వంటివి ఉండబోతున్నాయి.


    రవాణా రంగ సాంకేతికత మరియు సేవలను అందజేస్తున్న తొమ్మిది సంస్థలు నగరాల మరియు రాష్ట్ర ప్రభుత్వాల ప్రయోజనం కోసం అత్యాధునిక సాంకేతిక విజ్ఞ‌ానాన్ని ఈ సందర్భంగా ప్రదర్శనకు ఉంచనున్నాయి.


    హైదరాబాద్ సమావేశాల తాలూకు తీర్మానాలను , సిఫారసులను 2017 నవంబర్ 6 వ తేదీన జరిగే ముగింపు సదస్సులో కార్యదర్శి (గృహ‌ నిర్మాణం & పట్టణ వ్యవహారాలు) శ్రీ దుర్గా శంకర్ మిశ్రా వెల్లడించనున్నారు.


    ***

    
    
    (Release ID: 1508201) Visitor Counter : 19
    
    
      Read this release in: English