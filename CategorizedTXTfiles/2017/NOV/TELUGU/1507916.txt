      PIB Headquarters

      నేష‌న‌ల్ కౌన్సిల్ ఆఫ్ రూర‌ల్ ఇన్‌స్టిట్యూట్‌ కు, రాజీవ్ గాంధీ నేష‌న‌ల్ ఇన్‌స్టిట్యూట్ ఆఫ్ యూత్ డెవ‌ల‌ప్‌మెంట్ కు మధ్య అవ‌గాహ‌న పూర్వ‌క ఒప్పందం
      Posted On: 01 NOV 2017 6:41PM by PIB Hyderabad


    మాన‌వ వ‌న‌రుల అభివృద్ధి మంత్రిత్వ శాఖ‌కు చెందిన ఉన్న‌త విద్య విభాగం ఆధీనంలోని నేష‌న‌ల్ కౌన్సిల్ ఆఫ్ రూర‌ల్ ఇన్‌స్టిట్యూట్ (ఎన్ సిఆర్ఐ) కు మ‌రియు శ్రీపెరంబుదూర్ లోని రాజీవ్ గాంధీ నేష‌న‌ల్ ఇన్‌స్టిట్యూట్ ఆఫ్ యూత్ డెవ‌ల‌ప్‌మెంట్ (ఆర్ జిఎన్ ఐవైడి) లు బుధ‌వారం నాడు హైద‌రాబాద్ లో ఒక అవ‌గాహ‌న పూర్వ‌క ఒప్పందాన్ని కుదుర్చుకొన్నాయి. ఈ ఒప్పందం ఫ‌లితంగా భార‌త‌దేశంలోని ఉన్న‌త విద్యా సంస్థ‌లు గ్రామీణ సముదాయాలతో ప‌ర‌స్ప‌రం స‌మ‌న్వ‌యాన్ని ఏర్ప‌ర‌చుకొని ఇరు ప‌క్షాల‌కు ప్ర‌యోజ‌నం చేకూరే విధంగా త‌మ కార్య‌క‌లాపాల‌ను ముందుకు తీసుకుపోతాయి. ఈ సంద‌ర్భంగా ఆర్‌జిఎన్ ఐవైడి డైర‌క్ట‌ర్ శ్రీ మ‌ద‌న్‌మోహ‌న్ గోయ‌ల్ మాట్లాడుతూ , జాతీయ సేవా ప‌థ‌కం (ఎన్ఎస్ఎస్‌) కు చెందిన 32 ల‌క్ష‌ల మంది విశ్వ‌విద్యాల‌య విద్యార్థులతో పాటు దేశంలోని నెహ్రూ యువ‌క కేంద్రాల‌కు చెందిన 200 ల‌క్ష‌ల మంది విద్యార్థేత‌ర యువ‌జ‌నులను గ్రామీణ ప్రాంతాలతో సంబంధం కలిగివుంటూ ఆ అనుబంధాన్ని బోధ‌న‌ , విద్యాభ్యాసం మ‌రియు ప‌రిశోధ‌న ల వంటి కార్య‌క‌లాపాల‌తో ముడిపెట్టుకొనేట‌ట్లుగా ప్రోత్స‌హించేందుకు ప్ర‌స్తుత అవ‌గాహ‌న పూర్వ‌క ఒప్పందం తోడ్ప‌డ‌గ‌ల‌ద‌ని తెలిపారు. కాగా , నేష‌న‌ల్ కౌన్సిల్ ఆఫ్ రూర‌ల్ ఇన్‌స్టిట్యూట్స్ ఛైర్మ‌న్ శ్రీ డ‌బ్ల్యు.జి. ప్ర‌స‌న్న కుమార్ మాట్లాడుతూ , గ్రామీణ భార‌తావ‌నికి సంబంధించిన ప‌లు అంశాల ప‌ట్ల ప్ర‌త్యేక శ్ర‌ద్ధ వ‌హిస్తూ ఎన్ఎస్ఎస్ యూనివ‌ర్సిటీ కో ఆర్డినేట‌ర్లు , ప్రోగ్రామ్ ఆఫీస‌ర్లు , ఎన్ఎస్ఎస్ వాలంటీర్ టీమ్ లీడ‌ర్లు తాజా ఒప్పందం వెలుగులో ముందుకు ప‌య‌నిస్తార‌ని వివ‌రించారు. పాఠ్యాంశాల రూప‌క‌ల్ప‌న , ప్ర‌మాణీక‌ర‌ణ ల‌లో గ్రామీణ అంశాల‌కు పెద్ద‌పీట వేయ‌డం జ‌రుగుతుంద‌ని ఆయ‌న అన్నారు. ఫేక‌ల్టీ డెవ‌ల‌ప్‌మెంట్ ప్రోగ్రామ్‌లు , రిసోర్స్ మెటీరియ‌ల్ రూప‌క‌ల్ప‌న , ప్ర‌చుర‌ణ‌లు , వ‌ర్క్ షాప్‌లు , చ‌ర్చా స‌భ‌లు , శిక్ష‌ణ కార్య‌క్ర‌మాలు త‌దిత‌ర అంశాల‌లో విశ్వ‌విద్యాల‌యాల‌కు గ్రామీణ ప్రాంతాల నివాసుల జీవ‌నానికి సంబంధించిన వివిధ అంశాల‌లో అనుబంధం ఏర్ప‌ర‌చే విధంగా ఎన్‌సిఆర్ఐ , ఆర్‌జిఎన్ఐవైడి లు స‌న్నిహిత స‌మ‌న్వ‌యంతో ప‌నిచేస్తాయ‌ని , అలాగే దేశంలోని ప‌ల్లె ప్రాంతాల‌లో అవ‌గాహ‌న కార్య‌క్ర‌మాల నిర్వ‌హ‌ణ‌లో యువ‌జ‌న సంస్థ‌ల అధికారులు మ‌రియు స్టేట్ ఏజెన్సీల సేవ‌ల‌ను వినియోగించుకోవ‌డం జ‌రుగుతుంద‌న్నారు.


    ***

    
    
    (Release ID: 1507916) Visitor Counter : 14
    
    
      Read this release in: English