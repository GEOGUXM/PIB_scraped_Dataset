      పట్టణాభివృద్ధి, గృహ నిర్మాణం, మరియు పట్టణ ప్రాంత పేదరిక నిర్మూలన మంత్రిత్వ శాఖ

      సంపన్నులు కూడా ప్రజా రవాణా సాధనాలను ఉపయోగించాలి; పట్టణ ప్రాంతాలకు సమర్థమైన, ఆధారపడదగ్గ రవాణా వ్యవస్థలు అవసరం: ఉప రాష్ట్రపతి శ్రీ ఎమ్. వెంకయ్య నాయుడు
      -ప్రజా రవాణా సేవలకు ఉన్న భారీ డిమాండ్ మెట్రో రైల్ విస్తరణకు దన్నుగా నిలుస్తోంది:
      గృహ నిర్మాణం మ‌రియు ప‌ట్ట‌ణ వ్య‌వ‌హారాల శాఖ సహాయ మంత్రి (స్వతంత్ర బాధ్యత) శ్రీ హ‌ర్‌దీప్ సింగ్ పురి
      -హైదరాబాద్ లో ఆరంభమైన అర్బన్ మొబిలిటీ కాన్ఫరెన్స్
      -అల్ప స్థాయిలో ఉన్న ప్రస్తుత ప్రజా రవాణా మౌలిక సదుపాయాల వల్ల సామాజికంగా, ఆర్థికంగా మరియు పర్యావరణపరంగా ఎదురవుతున్న పర్యవసానాలపై ఆందోళన వ్యక్తం చేసిన వక్తలు
      -ధనిక, పేద దేశాల నగరాల భవిష్యత్తు పరస్పరం ముడిపడి ఉన్నాయన్న ఫ్రాన్స్ మంత్రి; జల పరివర్తన సంబంధ సమస్యలపై సహకరించుకోవాలంటూ పిలుపు

      Posted On: 04 NOV 2017 7:01PM by PIB Hyderabad

    మూడు రోజుల పాటు సాగే అర్బన్ మొబిలిటీ కాన్ఫరెన్స్ శనివారం నాడు హైదరాబాద్ లో మొదలైంది. ఈ సమావేశాల ప్రారంభిక సదస్సులో ప్రసంగించిన ప్రముఖ వక్తలు దేశంలో నగరీకరణం శీఘ్ర గతిన చోటుచేసుకొంటుంటే నగర ప్రాంతాలలో ఇప్పుడు ఉన్న ప్రజా రవాణా మౌలిక సదుపాయాలు అరకొర స్థాయిలో ఉండటం వల్ల సామాజికంగాను , ఆర్థికంగాను మరియు పర్యావరణపరంగాను ఎదురవుతున్న పర్యవసానాలపై తీవ్ర ఆందోళన వ్యక్తం చేశారు. భారతదేశ ఉప రాష్ట్రపతి శ్రీ ఎమ్. వెంకయ్య నాయుడు ఈ కార్యక్రమంలో కీలకోపన్యాసమిస్తూ , ఏ దేశంలో పేదలు కార్లను ఉపయోగిస్తారో ఆ దేశం అభివృద్ధి చెందిన దేశం కాదని , ఏ దేశంలో ధనికులు సైతం ప్రజా రవాణానే వినియోగించుకొంటారో ఆ దేశమే అభివృద్ధి చెందిన దేశమవుతుందన్నారు. చలన శీలత (మొబిలిటీ) అంటే రవాణా సంబంధ మౌలిక సదుపాయాలను మరియు సేవలను అభివృద్ధిపరచడమొక్కటే కాదు , రవాణా పరంగా సామాజిక , ఆర్థిక , రాజకీయ మరియు భౌతిక నిర్బంధాలను అధిగమించడం కూడా అని ఆయన వివరించారు. చలనశీలతను ఒక హక్కు/అధికారంగా గుర్తించడం వెనుక ప్రజలపైన మరియు ప్రజలు వారి గమ్యస్థానాలను చేరుకోవడంలో అడ్డు నిలుస్తున్న వాటిని తొలగించడంపై దృష్టి కేంద్రీకరించడం అని ఆయన అన్నారు. చాలీచాలని రవాణా వ్యవస్థల వల్ల ఏర్పడే ట్రాఫిక్ రద్దీయే ఆర్థిక పరంగా , ఉత్పాదకత పరంగా గణనీయమైనటువంటి నష్టాలకు కారణం అని , మరీ ముఖ్యంగా , అభివృద్ధి చెందుతున్న దేశాలలోని నగరాలలో ఈ సమస్య తలెత్తుతోందన్నారు ; ప్రపంచవ్యాప్తంగా నగర ప్రాంతాల జనాభా విపరీతంగా పెరిగిపోవడం అనేది అభివృద్ధి చెందుతున్న దేశాలలో చోటుచేసుకొంటోందని ఆయన తెలిపారు.


    గతిశీలతకు , రవాణా చేయడానికి మధ్య అస్పష్టత నెలకొందని ఉప రాష్ట్రపతి శ్రీ ఎమ్. వెంకయ్య నాయుడు ఆందోళన వ్యక్తం చేశారు. ఈ అస్పష్టత సొంత వాహనాల సంఖ్య పెచ్చుపెరడానికి , నగర ప్రాంతాలలో రహదారుల నెట్ వర్క్ విస్తరించే ధోరణికి కూడా దారితీస్తోందని ఆయన చెప్పారు. రద్దీని తగ్గించడానికి ఫ్లైఓవర్ లు నిర్మించి , నగర ప్రాంత రహదారులను విస్తరించినంత మాత్రాననే సరిపోకపోవచ్చని ఆయన అన్నారు. రద్దీ నివారణ కోసం మరిన్ని రోడ్లను నిర్మించడం.. లావైన వ్యక్తి స్థూల కాయం బారినుంచి బయటపడటానికి తన బెల్టును వదులుగా చేసుకోవడం వంటిది అని శ్రీ వెంకయ్య నాయుడు అన్నారు. నగరాలలో , పట్టణాలలో ఆధారపడదగ్గ ప్రజా రవాణా వ్యవస్థలు ఏర్పడడంపై శ్రద్ధ వహించాలని ఆయన తెలిపారు. వరుస లోని చివరి వ్యక్తి కి సైతం అనుసంధాన సదుపాయం అందాలని , సైకిళ్లను ఉపయోగించడం , నడవడం వంటి యంత్ర రహిత రవాణా పద్ధతులను అవలంబించాలని , వివిధ రకాలైన రవాణా మధ్య సమన్వయం ఏర్పరచాలని , భూమి ఉపయోగం మరియు రవాణా ప్రణాళికరచన లను సంఘటితం చేయాలని , ట్రాన్సిట్ ఓరియంటెడ్ డెవలప్ మెంట్ ద్వారా డెన్స్ అండ్ వర్టికల్ అర్బన్ గ్రోత్ దిశగా సాగాలని , కొత్త కొత్త విధానాలలో ఆర్థిక సహాయాన్ని పొందాలని , పబ్లిక్ ప్రయివేట్ భాగస్వామ్యాలకు మళ్లాలని ఉప రాష్ట్రపతి సూచించారు. మరింత ఉత్తమమైన పట్టణ ప్రాంత ప్రణాళికరచన అవసరమని , పర్యావరణానికి హాని కలుగని రీతిలో నగర ప్రాంతాలు వృద్ధి చెందేలా ప్రజా రవాణా సాధనాలను తీర్చిదిద్దాలని ఆయన అన్నారు. నగర ప్రాంత రవాణా రంగంలో పర్యావరణ సంబంధ సవాళ్లలో అనేక సవాళ్లు వ్యక్తిగత మోటార్ వాహనాలను నడపటానికిగాను పునరుత్పాదకతకు వీలు లేనటువంటి శిలాజ ఇంధనంపై ఆధారపడుతూ ఉండటం ద్వారానే తలెత్తుతున్నాయి. శుద్ధ ఇంధనాల వైపునకు మనం కదలవలసిన అవసరం ఉంది ; కాలుష్యానికి కారణమవుతున్న పాత వాహనాలను పక్కన పెట్టాలి ; సామూహిక రవాణా సాధనాలను పటిష్టపరచాలి ; విద్యుత్తుతో నడిచే వాహనాలను ఉపయోగించాలి ; ఏదైనా ఒక కారును రిజిస్టర్ చేసే కన్నా ముందు పార్కింగ్ స్థలాలు ఉన్నదీ లేనిదీ- పెద్ద మెట్రో సిటీలలో అయినా ఈ ఏర్పాటు ఉన్నదీ లేనిదీ- తనిఖీ చేయాలని శ్రీ వెంకయ్య నాయుడు అన్నారు.


    గృహ నిర్మాణం మ‌రియు ప‌ట్ట‌ణ వ్య‌వ‌హారాల శాఖ సహాయ మంత్రి (స్వతంత్ర బాధ్యత) శ్రీ హ‌ర్‌దీప్ సింగ్ పురి తన ప్రసంగంలో , నగర ప్రాంత రవాణా వ్యవస్థలు ప్రజలను చేరవేయడం కన్నా కదలుతున్న వాహనాలుగా మిగులుతున్న ధోరణి పెరిగిపోతోదంటూ ఆందోళన వెలిబుచ్చారు. ఈ పరిస్థితిని తారు మారు చేయాల్సివుందని ఆయన చెప్పారు. మన నగరాలలో కార్లను వాడబోము అని మనలో చాలా మందిమి ముందుకువస్తే , అది చాలా పెద్ద వ్యత్యాసాన్ని తీసుకురాగలుగుతుంది అని ఆయన అన్నారు. శ్రీ వెంకయ్య నాయుడు కేబినెట్ మంత్రిగా ఉన్న కాలంలో ఢిల్లీ మెట్రో ను ఉపయోగించిన సంగతిని శ్రీ హ‌ర్‌దీప్ సింగ్ పురి ప్రస్తావించారు. దేశంలో నగరీకరణం శరవేగంగా దూసుకుపోతున్నందున నగరాలలో రవాణా సేవలకు ఎనలేని డిమాండు ఉంటోందని శ్రీ పురి అన్నారు. 2002లో ఢిల్లీ లో మెట్రో నెట్ వర్క్ కేవలం 8 కిలోమీటర్లు ఉంటే , ఇప్పుడు దేశంలో పనిచేస్తున్న మెట్రో నెట్ వర్క్ ల పరిధి 380 కిలోమీటర్లుగా ఉందని , మరో 500 కి.మీ. ల మేర నిర్మాణం జరుగుతోందని ఆయన వివరించారు. మరో పక్క , 250 కిలోమీటర్ల బస్ ర్యాపిడ్ ట్రాన్సిట్ సిస్టమ్ (బిఆర్ టిఎస్) విధులు నిర్వర్తిస్తుంటే , అదనంగా 250 కి.మీ. బిఆర్ టిఎస్ నెట్ వర్క్ లు నిర్మాణ దశలో ఉన్నాయని పేర్కొన్నారు. సస్టెయినబుల్ అర్బన్ డెవలప్ మెంట్ ను ప్రోత్సహించడం కోసం గత మూడు సంవత్సరాల కాలంలో న్యూ అర్బన్ మిషన్ లలో భాగంగా కేంద్ర ప్రభుత్వం చేపట్టిన చర్యలను గురించి శ్రీ పురి సభ దృష్టికి తీసుకువ‌చ్చారు. స్మార్ట్ సిటీ మిషన్ లో భాగంగా సైక్లింగ్ , వాకింగ్ , విద్యుత్ వాహనాలు వంటి సస్టెయినబుల్ అర్బన్ ట్రాన్స్ పోర్టేషన్ సిస్టమ్ లకు ప్రోత్సాహం అందించడం జరుగుతోందని ఆయన వివరించారు.


    తెలంగాణ ఉప ముఖ్యమంత్రి శ్రీ మహమ్మద్ మొహమూద్ అలీ హైదరాబాద్ లో జనాభా సత్వరగతిన పెరుగుతోందని , ఇది ప్రస్తుతం దాదాపు ఒక కోటికి చేరిందన్నారు. ఇది భారీ ట్రాఫిక్ సంబంధిత సమస్యలకు దారితీస్తోందని ఆయన చెప్పారు. హైదరాబాద్ మెట్రో మొదలైతే చెప్పుకోదగ్గ ఉపశమనం కలుగుతుందని , మెట్రో రైల్ ప్రాజెక్టు త్వరితంగా పూర్తి అయ్యేటట్లు రాష్ట్ర ప్రభుత్వం అవసరమైన చర్యలు తీసుకొందని ఆయన అన్నారు. నాగోల్ మరియు మియాపూర్ మధ్య 30 కిలోమీటర్ల మేర ఒకటో దశ ను ఈ నెల 28వ తేదీన ఆరంభించేందుకు రాష్ట్ర ప్రభుత్వం ప్రణాళిక సిద్ధం చేస్తోందని వెల్లడించారు.


    ఫ్రాన్స్ రవాణా మరియు జీవావరణం శాఖ మంత్రి ఎలిజబెత్ బోర్న్ యుఎమ్ఐ కాన్ఫరెన్స్ కు రికార్డు చేసి పంపించిన సందేశంలో, అభివృద్ధి చెందిన దేశాలు మరియు అభివృద్ధి చెందుతున్న దేశాలు.. ఈ రెండింటి నగరాల భవితవ్యం ఒకదానితో మరొకటి పెనవేసుకొని ఉందన్నారు. జలవాయు పరివర్తన సంబంధ సమస్యల పరిష్కారానికి పరస్పరం సహకరించుకోవలసిన ఆవశ్యకత ఉందని ఆమె కోరారు.


    భారతదేశంలో ఫ్రాన్స్ రాయబారి శ్రీ అలెగ్జాండర్ జీగ్ లర్ మాట్లాడుతూ , ప్రపంచ దేశాల ముందు ఇప్పుడు ఉన్నటువంటి ప్రధానమైన కార్యావళి సస్టెయినబుల్ అర్బన్ డెవలప్ మెంట్ అని అన్నారు. భారతదేశంతో సహకారాన్ని మరింతగా పెంపొందించుకోవాలని తమ దేశం ఆసక్తితో ఉందని ఆయన తెలిపారు.


    భారత ప్రభుత్వ కార్యదర్శి శ్రీ దుర్గా శంకర్ మిశ్రా మాట్లాడుతూ , సస్టెయినబుల్ అర్బన్ ట్రాన్స్ పోర్టేషన్ , అభివృద్ధి.. ఈ అంశాలలో ప్రపంచవ్యాప్తంగా వేరు వేరు ప్రభుత్వాలు , నగరాలు అనుసరిస్తున్నటువంటి పద్ధతులలో ఉత్తమమైన పద్ధతుల తాలూకు సమాచారాన్ని , ప్రావీణ్యాన్ని , ఆలోచనలను ఒకరితో మరొకరు పంచుకోవడాన్ని అర్బన్ మొబిలిటీ కాన్ఫరెన్స్ ప్రోత్సహిస్తుందని తెలిపారు.


    ***

    
    
    (Release ID: 1508245) Visitor Counter : 12