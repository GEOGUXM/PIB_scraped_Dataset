      ప్రధాన మంత్రి కార్యాలయం

      చెన్నైలోని ‘డైలీ తంతి’ ప్లాటినమ్ జూబిలీ సందర్భంగా ప్రధాన మంత్రి ప్రసంగ సారాంశం
      Posted On: 07 NOV 2017 6:00AM by PIB Hyderabad


    ముందుగా , చెన్నైలోను మరియు తమిళ నాడు లోని ఇతర ప్రాంతాలలోను ఇటీవలి భారీ వర్షాలు , ఇంకా వరదల కారణంగా ఆప్తులను కోల్పోయిన వారి కుటుంబాలతో పాటు అనేక బాధలు పడిన ప్రజలకు నేను ప్రగాఢ సంతాపాన్ని మరియు సానుభూతిని వ్యక్తం చేస్తున్నాను . ఈ నేపథ్యంలో సాధ్యమైనంత మేరకు సహాయాన్ని అందజేస్తామని రాష్ట్ర ప్రభుత్వానికి హామీ ఇస్తున్నాను . అలాగే సీనియర్ పాత్రికేయులు శ్రీ ఆర్ . మోహన్ కన్నుమూత పట్ల కూడా నేను విచారాన్ని వ్యక్తం చేస్తున్నాను .


    ‘ దిన తంతి ’ 75 సంవత్సరాల అద్భుత ప్రస్థానాన్ని పూర్తి చేసుకున్నది . ఇంతవరకు విజయవంతమైన ప్రస్థానాన్ని చేసినందుకు శ్రీ ఎస్ . పి . అదితనార్ , శ్రీ ఎస్ . టి . అదితనార్ , శ్రీ బాలసుబ్రమణియన్ గార్లు కృషిని నేను అభినందిస్తున్నాను . గడచిన 75 సంవత్సరాలుగా వారి అమేయ కృషి ‘ తంతి ’ ని కేవలం తమిళ నాడు లోనే కాక దేశం మొత్తంమీదనే అతి పెద్ద ప్రసార మాధ్యమ సంస్థలలో ఒక సంస్థగా నిలిపాయి . ఈ విజయంలో తమ వంతు పాత్రను పోషించిన తంతి గ్రూపు యాజమాన్యాన్ని , సిబ్బందిని సైతం నేను అభినందిస్తున్నాను
    
    దేశంలోని కోట్లాది భారతీయులకు ఇవాళ 24 గంటల వార్తా చానళ్లు అందుబాటులో ఉంటున్నాయి . అయితే , నేటికీ చాలా మంది దిన చర్య ఒక చేతిలో టీ కప్పు లేదా కాఫీ కప్పు , మరో చేతిలో వార్తపత్రిక తోనే మొదలవుతుంది . దిన తంతి ఇవాళ తమిళ నాడుతో పాటు బెంగళూరు , ముంబయి నగరాలలోనేగాక దుబాయ్ సహా మొత్తం 17 ముద్రణ కేంద్రాల ద్వారా ప్రజలకు ఈ వెసులుబాటును కల్పిస్తోందని నాకు తెలిసింది . ఈ 75 ఏళ్ల అద్భుత విస్తరణను 1942 లో ఈ పత్రికను ప్రారంభించిన శ్రీ ఎ . పి . అదితనార్ దార్శనిక నేతృత్వానికి నివాళిగా పేర్కొనవచ్చు . ఆ రోజుల్లో పత్రిక ముద్రణ కాగితం అరుదైన వస్తువు . కానీ , ఆ రోజుల్లో గడ్డిని ఉపయోగించి చేత్తో తయారుచేసిన కాగితంపైనే ఆయన పత్రికను ముద్రించడం ప్రారంభించారు .


    సరళమైన భాష , తగిన పరిమాణంలో అక్షరాలు , సులభంగా అర్థమయ్యే శైలి వంటివి దిన తంతి కి ఎనలేని ప్రజాదరణను సంపాదించి పెట్టాయి . ఆ రోజుల్లోనే ఈ పత్రిక వారికి రాజకీయ అవగాహన కల్పించడంతోపాటు సమాచారాన్ని చేరువ చేసింది . వార్తాపత్రికను చదవడం కోసం ప్రజలు టీ దుకాణాల వద్ద గుమికూడే వారు . అలా మొదలైన ప్రయాణం నేటికీ కొనసాగుతుండగా అందులోని సమతూకంతో కూడిన వార్తా కథనాలతో రాష్ట్రం లోని దినసరి వేతన జీవి నుండి అత్యున్నత స్థానంలోని రాజకీయ నాయకుడి దాకా పత్రికకు విశేష ప్రాచుర్యం లభించింది .


    ‘ తంతి ’ అంటే టెలిగ్రామ్ అని నాకు చెప్పారు .. ఆ మేరకు ‘ దిన తంతి ’ రోజువారీ టెలిగ్రామ్ అన్నమాట . ఈ 75 సంవత్సరాల కాలంలో తపాలాశాఖ అందజేసే సంప్రదాయక టెలిగ్రామ్ క్రమేణా కనుమరుగవుతూ నేడు ఉనికిలో లేకుండా పోయింది . కానీ , ఈ టెలిగ్రామ్ మాత్రం రోజురోజుకూ ప్రజాదరణను పెంచుకొంటూ ఎదుగుతోంది . కఠోర శ్రమ , సంకల్ప దీక్ష మద్దతు గల ఓ గొప్ప ఆలోచనకు ఉన్న శక్తి ఎంతటిదో దిన తంతి ప్రస్థానమే నిరూపిస్తోంది . తమిళ సాహిత్యాన్ని ప్రోత్సహించేందుకు శ్రీ అదితనార్ పేరిట తంతి గ్రూపు యాజమాన్యం అవార్డును ఏర్పాటు చేసిందని తెలిసి నేను అమితంగా సంతోషించాను . ఈ పురస్కారాన్ని అందుకొంటున్న శ్రీ తమిళన్బన్ , డాక్టర్ ఇరైఅన్బు , శ్రీ వి . జి . సంతోషం లను హృదయపూర్వకంగా అభినందిస్తున్నాను . వీరికి లభించిన ఈ గుర్తింపుతో గౌరవప్రదమైన రచనా వ్యాసంగాన్ని ఎంచుకొన్న వారికి మరింత ఉత్తేజం లభిస్తుందని నా ప్రగాఢ విశ్వాసం .


    మహిళలు మరియు సజ్జనులారా ,


    మానవ జాతి జ్ఞాన జిజ్ఞాస కూడా చరిత్ర లాగానే అత్యంత పురాతనం . ఈ దాహార్తిని తీర్చడానికి పాత్రికేయం తోడ్పడుతుంది . నేటి వార్తాపత్రికలు కేవలం వార్తలివ్వడంతోనే సరిపెట్టడం లేదు . అవి మన ఆలోచన ధోరణిని మలచగలిగినవే కాకుండా మన కోసం ప్రపంచ గవాక్షాన్ని తెరుస్తాయి . విస్తృతార్థంలో చూస్తే పత్రికా మాధ్యమాలంటే పరివర్తన చెందుతున్న సమాజమే . అందుకే ఈ మాధ్యమాన్ని మనం ప్రజాస్వామ్య నాలుగో స్తంభంగా అభివర్ణిస్తుంటాం . ఈ రోజు కలం బలాన్ని ప్రదర్శించే వారి సరసన ఉండడాన్ని నా అదృష్టంగా భావిస్తున్నాను . ఇది ఎంతటి కీలక జీవన శక్తిగా ఉందో , సమాజా చైతన్యకారిగా ఉందో వారు నిత్యం మనకు చూపుతూనే ఉన్నారు .


    వలస పాలన చీకటి కాలంలో రాజా రామమోహన్ రాయ్ గారి ‘ సంవాద్ కౌముది ’, లోక మన్య తిలక్ గారి ‘ కేసరి ’, మహాత్మగాంధీ గారి ‘ నవజీవన్ ’ ల వంటి ప్రచురణలు కరదీపికలై స్వాతంత్ర్య ఉద్యమ స్ఫూర్తిని రగిల్చాయి . దేశంలో పాత్రికేయానికి మార్గదర్శులుగా వారు వారి జీవిత సౌఖ్యాలను త్యాగం చేశారు . వారు వార్తా పత్రికల ద్వారా సామూహిక చైతన్యానికి , అవగాహన కల్పనకు తోడ్పడ్డారు . అటువంటి సంస్థాపక మార్గదర్శుల ఆదర్శాల వల్లనే కాబోలు .. బ్రిటిషు హయాంలో అనేక వార్తా పత్రికలు స్థాపించబడి , దినదిన ప్రవర్ధమానమై నేటికీ కొనసాగుతున్నాయి .


    మిత్రులారా ,


    దేశం పట్ల , సమాజం పట్ల తాము నిర్వర్తించాల్సిన కర్తవ్యాన్ని ఆ తదుపరి తరాలు నెరవేర్చడాన్ని మనం ఎన్నడూ విస్మరించరాదు . అది మనం స్వాతంత్ర్యం సాధించిన విధానం . అటుపైన ప్రజా జీవనంలో పౌర హక్కులకు ప్రాధాన్యం ఏర్పడింది . దురదృష్టవశాత్తూ కాలక్రమంలో మనం మన వ్యక్తిగత , సామూహిక బాధ్యతలను నిర్లక్ష్యం చేశాం . నేడు సమాజాన్ని పీడిస్తున్న అనేక రుగ్మతలకు ఇది కొంతమేర కారణమైంది . ఇప్పుడిక ‘‘ కార్యనిమగ్న , బాధ్యతాయుత , అవగాహన కలిగిన పౌరుల ’’ సృష్టి దిశగా సామూహిక అవగాహన కల్పించాల్సిన తరుణం ఆసన్నమైంది . ‘ హక్కు ’ విషయంలో గల పౌర అవగాహన ‘ బాధ్యతయుత కార్యాచరణ ’ పై పౌర అవగాహనతో సముచిత సమతూకం ఉండాలి . ఇది మన విద్యావ్యవస్థ మరియు రాజకీయ నాయకుల నియతి ల ద్వారానే సాధ్యమన్నది వాస్తవమే . అయితే , ఈ కృషిలో ప్రసార మాధ్యమాలు కూడా కీలకమైన పాత్రను పోషించవలసి ఉంది .
    
    మహిళలు మరియు సజ్జనులారా ,


    అనేక వార్తాపత్రికలు స్వాతంత్ర్యం దిశగా ప్రజాభిప్రాయాన్ని మలచగా , వాటిలో వివిధ భాషల పత్రికలు ఉన్నాయి . వాస్తవానికి విభిన్న భాషల భారత పత్రికా ప్రపంచం అంటే బ్రిటిషు ప్రభుత్వానికి భయమే . కాబట్టే వాటిని అణచివేయడం కోసం 1878 లో ‘ విభిన్న భాషా పత్రికల చట్టాన్ని ’ తీసుకువచ్చింది . వైవిధ్యభరిత భారతదేశంలో భాషా పత్రికల - ప్రాంతీయ భాషలలో ప్రచురితమయ్యే వార్తాపత్రికల పాత్రకు ఆనాటి తరహా లోనే నేటికీ అదే ప్రాముఖ్యం ఉంది . ప్రజలు సులభంగా అర్థం చేసుకోగల భాషతో అవి సమాచారాన్ని అందించేవి . ఈ కర్తవ్యంలో భాగంగా తరచుగా బలహీనవర్గాల , అణగారిన సామాజిక వర్గాల పక్షం వహించేవి . అందువల్ల వాటి బలాన్ని , ప్రభావాలనే గాక వాటి బాధ్యతను కూడా ఎన్నడూ తక్కువగా అంచనా వేయడం సాధ్యం కాదు . అవి సుదూర ప్రాంతాల సమాచారంతో పాటు ప్రభుత్వ ఉద్దేశాలను , విధానాలను ప్రజల్లోకి తెచ్చే వార్తాహరులు . అదే సమయంలో అవి మన ప్రజల ఆలోచనలను , భావాలను , ఉద్వేగాలను స్పష్టంగా చూపించే మార్గదర్శులు . ఉత్తేజకర పాత్రికేయ ప్రపంచంలో అత్యంత అధిక ప్రజాదరణగల పత్రికలు కొన్ని ప్రాంతీయ భాషలలోనే ప్రచురితం అవుతున్న నేపథ్యంలో వాటిలో ఒకటిగా ‘ దిన తంతి ’ ఉండడం విశేషం .


    మిత్రులారా ,


    ప్రపంచవ్యాప్తంగా నిత్యం సంభవించే పరిణామాలన్నీ ఒక వార్తాపత్రికలో ఎలా ఇమిడిపోతున్నాయా అని ప్రజలు ఆశ్చర్యపోతుంటారని నేను విన్నాను . నిశితంగా గమనిస్తే ఈ భూగోళం మీద ప్రతిరోజూ ఎన్నో పరిణామాలు చోటు చేసుకుంటుంటాయి . అయితే , వీటిలో అత్యంత ముఖ్యమైనవేవో సంపాదకులు నిర్ణయిస్తారు . ముఖపత్ర కథనాలుగా వేటిని ఇవ్వాలో వారు నిర్ణయిస్తారు . దేనికి ఎంత స్థలం కేటాయించాలో , దేన్ని వదలివేయాలో కూడా వారే తేలుస్తారు . ఇది ఎంతో గొప్ప బాధ్యతాయుతమైనటువంటి విధి నిర్వహణ . ప్రజాహితం దృష్ట్యా సంపాదకత్వ స్వేచ్ఛను ఎంతో వివేకంతో వినియోగించాలి . అలాగే ఏం రాయాలో , ఏం రాయించాలో కూడా నిర్ణయించే స్వేచ్ఛ అలాంటిదే . ఆ స్వేచ్ఛ ‘‘ కచ్చితమైనదాని కన్నా తక్కువగా ’’ లేదా ‘‘ వాస్తవం కన్నా తప్పుగా ’’ ఉండరాదని మహాత్మ గాంధీ గారు స్వయంగా చెప్పారు . ‘‘ పత్రికలను నాలుగో స్తంభంగా పిలుస్తారు . అది కచ్చితంగా ఓ శక్తే .. కానీ , దానిని దుర్వినియోగం చేయడం నేరం . ’’


    పత్రికా , ప్రసార వ్యవస్థల నిర్వహణ ప్రైవేటు వ్యక్తుల చేతులలో ఉన్నప్పటికీ , అది ప్రజా శ్రేయస్సుకు తోడ్పడుతుంది . మేధావులు చెప్పినట్లు బలప్రయోగంతో కాకుండా శాంతిమార్గంలో సంస్కరణలను తెచ్చే ఒక ఉపకరణం ఇది . అందువల్ల ఎన్నికైన ప్రభుత్వంతో , న్యాయ వ్యవస్థతో సమానంగా దానికీ సామాజిక జవాబుదారీతనం మరింతగా ఉంది . అలాగే దాని ప్రవర్తన కూడా ఉన్నతంగా ఉండాలి . ప్రసిద్ధ సాధువు తిరు వళ్లువార్ మాటలలో చెప్పాలంటే , ‘‘ ఈ ప్రపంచంలో ప్రాముఖ్యాన్ని , సంపదను సమానంగా తెచ్చిపెట్టగలిగింది నైతికత కన్నా మరొకటి ఏదీ లేదు ’’.


    మిత్రులారా ,


    సాంకేతిక విజ్ఞానం ప్రసార మాధ్యమాలలో పెను మార్పులను తీసుకువచ్చింది . ఒకనాడు గ్రామంలోని నల్ల బల్లపై పత్రికల పతాక శీర్షికలను రాసిన రోజులు ఉన్నాయి . వాటికి ఎంతో ప్రాధాన్యం కూడా ఉండేది . ఇవాళ నల్లబల్లల నుండి ఆన్ లైన్ బులెటిన్ బోర్డు దాకా మన మీడియా విస్తరించింది . ప్రస్తుతం విద్యావ్యవస్థలో అభ్యాస ఫలితాలపై దృష్టి సారించిన తరహా లోనే సారాంశ వినియోగంపై మన దృక్పథం కూడా మారింది . ఇవాళ పౌరులంతా విశ్లేషణలలో , చర్చల్లో పాల్గొనడంతో పాటు వారికి చేరుతున్న వార్తలను బహుళ వనరుల ద్వారా పరిశీలించి లోతుగా తనిఖీ చేసుకొంటున్నారు . కాబట్టి మీడియా తన విశ్వసనీయతను కొనసాగించాలంటే అదనపు జాగ్రత్తలను తీసుకోవడం అవసరం . విశ్వసనీయ మీడియా సంస్థల మధ్య ఆరోగ్యకరమైనటువంటి స్పర్థ కూడా ప్రజాస్వామ్యం యొక్క మనుగడకు ఎంతో మేలు చేస్తుంది . విశ్వసనీయతకు పెరిగిన ప్రాధాన్యం ఆత్మశోధన అంశాన్నీ మన ముందుకు తెచ్చింది . మీడియాలో సంస్కరణలన్నవి తరచూ ఆత్మశోధన ద్వారా అంతర్గతంగానే వస్తాయన్నది నా విశ్వాసం . కొన్ని సందర్భాల్లో ఆత్మశోధన ప్రక్రియను మనం చూస్తుంటామన్నది వాస్తవమే . ముంబయిపై ఉగ్రవాదుల 26/11 దాడుల తాలూకు విశ్లేషణ అటువంటి ఆత్మశోధనలలో ఒకటి . ఇటువంటిది తరచూ సాగుతుండాలన్నది నా అభిప్రాయం .


    మిత్రులారా ,


    మన ప్రియతమ పూర్వ రాష్ట్రపతి డాక్టర్ ఎ . పి . జె . అబ్దుల్ కలామ్ గారి మాట ఒకటి నాకు గుర్తుకువస్తోంది ... ‘‘ మనది ఎంతో గొప్ప దేశం . మనకు ఎన్నో విజయ గాథలు ఉన్నాయి . కానీ , వాటిని మనం గుర్తించడానికి నిరాకరిస్తున్నాం . ఎందుకని ?’’ నా పరిశీలన మేరకు , ఇవాళ మీడియా సమాచారంలో చాలావరకు రాజకీయాల చుట్టూనే తిరుగుతోంది . అయితే , ప్రజాస్వామ్యంలో స్వచ్ఛమైన రాజకీయాలపై మాత్రమే సుదీర్ఘ చర్చ సాగాలి . భారతదేశమంటే మాలాంటి రాజకీయ నాయకుల కన్నా ప్రాధాన్యం గలది . భారతదేశమంటే 125 కోట్ల మంది భారతీయులు . కాబట్టి వారిపై ప్రసార మాధ్యమాలు ఎక్కువగా దృష్టి సారించి , వారి విజయాలకు ప్రాముఖ్యమిస్తే నేను ఎంతో సంతోషిస్తాను . ఈ కృషిలో మొబైల్ ఫోన్ ఉన్న ప్రతి పౌరుడూ మీకు స్నేహితుడే . వ్యక్తుల విజయ గాథల భాగస్వామ్యం , వినిమయంలో పౌర పాత్రికేయులు ఒక ముఖ్యమైన ఉపకరణం కాగలరు . ప్రకృతి విపత్తులు , సంక్షోభ సమయాల్లో రక్షణ , సహాయ కార్యక్రమాలకు దిశానిర్దేశం చేయడానికి వారెంతగానో తోడ్పడగలరు .


    ప్రకృతి విపత్తుల సమయంలో ప్రసార మాధ్యమాలు సాధారణంగా దానికి సంబంధించిన అనేక అంశాలను ముందుకు తెస్తూంటాయి . ప్రస్తుత పరిస్థితుల్లో ప్రపంచవ్యాప్తంగా ప్రకృతి విపత్తుల రాకడ , తీవ్రత బాగా పెరిగిపోతోంది . మనలో ప్రతి ఒక్కరికీ వాతావరణ మార్పు పెను సవాలు విసురుతోంది . దీనిపై పోరాటంలో మీడియా ముందుండి నడపలేదా ? జలవాయు పరివర్తన పోరును గురించి నివేదించేందుకు , చర్చించేందుకు లేదా అవగాహన పెంచేందుకు పత్రికలలో కాస్త స్థలాన్ని మీడియా కేటాయించలేదా ? లేక , ప్రసారాల్లో ఒక నిర్దిష్ట సమయాన్ని కేటాయించలేదా ?


    స్వచ్ఛభారత్ మిషన్ విషయంలో మీడియా ప్రతిస్పందనను కొనియాడేందుకు నేను ఈ అవకాశాన్ని వినియోగించుకొంటున్నాను . మహాత్ముని 150 వ జయంతి నాటికి అంటే 2019 కల్లా మనం స్వచ్ఛ భారత్ ను సాధించేందుకు కృషి చేస్తున్న నేపథ్యంలో మీడియా పోషిస్తున్న నిర్మాణాత్మక పాత్ర నా హృదయాన్ని స్పర్శించింది . ఆ మేరకు పరిశుభ్రతపై సామూహిక చైతన్యాన్ని , అవగాహనను సృష్టించడంలో అనుపమానంగా కృషి చేస్తోంది . మన లక్ష్యాన్ని చేరుకోవడం కోసం ఇంకా చేయవలసిన దానిని గురించి కూడా గుర్తుచేస్తోంది .


    మహిళలు మరియు సజ్జనులారా ,


    మీడియా కీలక పాత్రను పోషించవలసిన అంశం మరొకటి ఉంది . అదే ‘ ఏక్ భారత్ - శ్రేష్ఠ భారత్ ’. దీనికో ఉదాహరణ చెబుతాను ...


    ఈ లక్ష్యం కోసం ఏడాది పాటు వార్తాపత్రికలు రోజూ కొన్ని సెంటీమీటర్ల స్థలం కేటాయించగలవా ? ప్రతి రోజూ వారు ఓక సరళమైన నినాదాన్ని తమ తమ భాషలలో ప్రచురించవచ్చు . అవసరమైతే దాన్ని అన్ని ప్రధాన భాషల్లో అనువదించి కూడా ప్రచురించవచ్చు .


    సంవత్సరం చివరలో సదరు పత్రిక పాఠకులకు అన్ని భారతీయ భాషలలో అటువంటి 365 వాక్యాలు తగిన అవగాహన కల్పించగలవు . ఈ సరళమైన చర్య సృష్టించే సానుకూల ప్రభావాన్ని ఒక్కసారి ఊహించండి . అలాగే పాఠశాలల్లో విద్యార్థులు దీనిపై రోజూ కాసేపు చర్చించేలా చేయవచ్చు . దీనివల్ల పిల్లలు కూడా మన వైవిధ్యం , బలంలో గల సుసంపన్నతను అర్థం చేసుకోగలుగుతారు . ఆ విధంగా ఈ చర్య ఒక గొప్ప లక్ష్యం కోసం ఉపయోగపడటమేగాక పత్రికను కూడా బలోపేతం చేస్తుంది .


    మహిళలు మరియు సజ్జనులారా ,


    మానవ జీవితంలో 75 సంవత్సరాలంటే గణనీయ సుదీర్ఘ కాలమే . కానీ , ఒక దేశం లేదా సంస్థ విషయంలో అదొక ముఖ్యమైన మైలురాయి మాత్రమే . సుమారు 3 నెలల కిందటనే మనం స్వాతంత్ర్య ఉద్యమంలో భాగమైన క్విట్ ఇండియా ఉద్యమ 75 వ వార్షికోత్సవాన్ని నిర్వహించుకొన్నాం . ఒక విధంగా దిన తంతి ప్రస్థానం భారతదేశం ఒక యువ , ఉత్తేజకర జాతిగా ఎదగడాన్ని ప్రతిబింబించింది .


    ఆ రోజున నేను పార్లమెంటులో ప్రసంగిస్తూ - 2022 కల్లా ఒక న్యూ ఇండియా ను సృష్టిద్దామంటూ పిలుపునిచ్చాను . అవినీతి , కులతత్వం , మతతత్వం , పేదరికం , నిరక్షరాస్యత , అనారోగ్యం తదితరాల నుండి భారతదేశం విముక్తం కావాలన్నది నా ఆకాంక్ష . ఆ మేరకు రాబోయే ఐదేళ్లూ ‘ సంకల్ప్ సే సిద్ధి ’.. దృఢ నిశ్చయంతో విజయ సాధన కృషి సాగాలి . అప్పుడు మాత్రమే మన స్వాతంత్ర్య సమర యోధులు కలలుగన్న భారతదేశాన్ని మనం సాకారం చేయగలుగుతాం . మన దేశం క్విట్ ఇండియా ఉద్యమాన్ని మొదలుపెట్టినప్పుడు పుట్టిన ‘ దిన తంతి ’ ఈ విషయంలో ఒక ప్రత్యేక బాధ్యతను స్వీకరించాలని నేను విజ్ఞప్తి చేస్తున్నాను . నా వినతికి స్పందించి మీ పాఠకుల కోసం , దేశ ప్రజల కోసం రాబోయే అయిదు సంవత్సరాల పాటు ఈ అవకాశాన్ని మీరు వినియోగించుకొంటారని ఆశిస్తున్నాను .


    రాబోయే ఐదేళ్లలో సాధించే లక్ష్యం కన్నా మరో 75 ఏళ్ల కాలం ఎలా ఉండబోతోందన్నది కూడా ఈ ప్లాటినమ్ జూబిలీ వేళ ‘ తంతి ’ యోచించాలి . తాజా సమాచారం తక్షణం వేలికొసల మీదకు వచ్చి వాలే ఈ రోజుల్లో సమకాలీనతను నిలబెట్టుకొంటూ దేశ ప్రజలకు ఎలా సేవ చేయాలంటే ఉత్తమ మార్గం ఏది ? ఆ విధంగా చేయడంలో అత్యున్నత ప్రమాణాలను , వృత్తిసామర్థ్యాన్ని , నైతికతను , వాస్తవికతను కూడా కొనసాగించడం అవశ్యం .


    చివరగా , తమిళ నాడు ప్రజలకు సేవ చేయడంలో దిన తంతి ప్రచురణకర్తల కృషిని నేను మరోసారి కొనియాడుతున్నాను . మన ఘనమైన దేశ భవిష్యత్తును తీర్చిదిద్దడంలో వారు నిర్మాణాత్మకంగా తోడ్పడడాన్ని కొనసాగిస్తారని నేను నమ్ముతున్నాను .


    మీకు ఇవే నా ధన్యవాదాలు .


    
    ***


    

    
    (Release ID: 1508439) Visitor Counter : 12
    
    
      Read this release in: English