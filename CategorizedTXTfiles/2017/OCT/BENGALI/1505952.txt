      প্রধানমন্ত্রীরদপ্তর

      রাজ্যপাল সম্মেলনের সূচনা পর্বে ভাষণ দিলেন প্রধানমন্ত্রী
      রাষ্ট্রপতি ভবনে আয়োজিত রাজ্যপাল সম্মেলনের সূচনা

      Posted On: 13 OCT 2017 12:02PM by PIB Kolkata

    রাষ্ট্রপতি ভবনে আয়োজিত রাজ্যপাল সম্মেলনের সূচনা পর্বে আজ ভাষণ দিলেন প্রধানমন্ত্রী শ্রী নরেন্দ্র মোদী।
    
    শ্রী মোদী তাঁর ভাষণে বলেন যে সমাজে পরিবর্তন নিশ্চিত করার ক্ষেত্রে রাজ্যপালরা এক অনুঘটকের ভূমিকা পালন করতে পারেন কারণ, সংবিধানের মর্যাদা ও পবিত্রতাকে রক্ষা করার কাজে তাঁরা সঙ্কল্পবদ্ধ। আগামী ২০২২ সালের মধ্যে এক ‘নতুন ভারত’ গড়ে তোলার লক্ষ্যমাত্রা প্রসঙ্গে প্রধানমন্ত্রী বলেন, লক্ষ্যমাত্রা পূরণের কাজটি যদি এক জন-আন্দোলন রূপে গড়ে তোলা যায় তাহলে নতুন ভারতের অভ্যুদয় অবশ্যম্ভাবী।
    
    ‘নতুন ভারত’ গঠনের লক্ষ্যে শিক্ষক ও ছাত্রছাত্রীদের সঙ্গে বিশদভাবে আলোচনা করার তিনি পরামর্শদেন বিভিন্ন রাজ্যের রাজ্যপালদের। কেন্দ্রীয় সরকার আয়োজিত সাম্প্রতিককালের হ্যাকাথনের দৃষ্টান্ত উদ্ধৃত করে প্রধানমন্ত্রী বলেন, বিশ্ববিদ্যালয়গুলির উচিৎ এক একটি উদ্ভাবন কেন্দ্র রূপে নিজেদের গড়ে তোলা। হ্যাকাথনে ছাত্রছাত্রীরা যে বেশকয়েকটি সমস্যার মোকাবিলায় প্রযুক্তিগত সমাধানের প্রস্তাব পেশ করেছিলেন, সে প্রসঙ্গও প্রধানমন্ত্রী তুলে ধরেন তাঁর ভাষণকালে। তাঁর মতে, প্রত্যেকটি রাজ্যের তরুণ ও যুবকদের উচিৎ এক একটি বিশেষ খেলাধূলার ক্ষেত্রে নিজেদের দক্ষ করে তোলা। স্বচ্ছতা,অর্থাৎ পরিচ্ছন্নতা রক্ষার অভিযানে নেতৃত্বদানের জন্য তিনি উৎসাহিত করেন রাজ্যপালদের।
    
    প্রধানমন্ত্রী বলেন, মহাত্মা গান্ধীর সার্ধশত জন্মবার্ষিকী উদযাপিত হবে আগামী ২০১৯ সালে। তিনি ছিলেন আমাদের অনুপ্রেরণার এক উৎস। তাঁর স্বপ্নকে সফল করে তুলতে উন্মুক্ত স্থানে প্রাকৃতিক কাজকর্মমুক্ত এক ভারত গড়ে তোলার লক্ষ্যে কাজ করে চলেছি আমরা।
    
    শ্রী মোদী বলেন, বিভিন্ন উৎসব ও বর্ষপূর্তির অনুষ্ঠান পালন পরিবর্তনের লক্ষ্যে আমাদের শক্তিও সাহস যোগায়। ‘মুদ্রা’ যোজনার আওতায় দলিত, আদিবাসী এবং মহিলাদের ঋণ সহায়তা মঞ্জুরের কাজে ব্যাঙ্কগুলি যাতে উৎসাহিত হয়, সেজন্য বিশেষ উদ্যোগ গ্রহণের তিনি পরামর্শ দেন রাজ্যপালদের। আগামী ২৬ নভেম্বরের সংবিধান দিবস এবং ৬ ডিসেম্বরের আম্বেদকর মহাপরিনির্বাণ দিবস – এই সময়কালের মধ্যে ঐ বিশেষ বিশেষ শ্রেণীর মানুষ যাতে ঋণ সহায়তার সুযোগ পেতে পারেন তা নিশ্চিত করার আর্জি জানান তিনি।
    
    সৌর জ্বালানি, প্রত্যক্ষ সুফল হস্তান্তর এবং কেন্দ্রশাসিত অঞ্চলগুলিকে কেরোসিন-মুক্তকরার কর্মসূচি সফল করে তুলতে বিভিন্ন কেন্দ্র শাসিত অঞ্চলের উপ-রাজ্যপালদের অনুপ্রাণিত করেন প্রধানমন্ত্রী। তিনি বলেন, কেন্দ্রশাসিত অঞ্চলগুলি যাতে দ্রুততার সঙ্গে এই কাজে সাফল্য দেখাতে পারে, তা নিশ্চিত করা সকলেরই কর্তব্য।

    
    
    (Release ID: 1505952) Visitor Counter : 2
    
    

      Background release reference

      রাষ্ট্রপতি ভবনে আয়োজিত রাজ্যপাল সম্মেলনের সূচনা