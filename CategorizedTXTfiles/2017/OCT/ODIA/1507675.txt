      ରାଷ୍ଟ୍ରପତିଙ୍କ ସଚିବାଳୟ

      ରାଷ୍ଟ୍ରପତିଙ୍କୁ ସାକ୍ଷାତ କଲେ ଇଟାଲୀ ପ୍ରଧାନମନ୍ତ୍ରୀ
      Posted On: 30 OCT 2017 9:24PM by PIB Bhubaneshwar


    ଭାରତ ଗସ୍ତରେ ଆସିଥିବା ଇଟାଲୀ ପ୍ରଧାନମନ୍ତ୍ରୀ ପାଓଲୋ ଜେଣ୍ଟିଲୋନୀ ଆଜି ( ଅକ୍ଟୋବର 30 , 2017 ) ରାଷ୍ଟ୍ରପତି ଭବନ ଠାରେ ଭାରତର ମହାମହୀମ ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦଙ୍କୁ ସାକ୍ଷାତ କରିଛନ୍ତି ।


    ଇଟାଲୀର ପ୍ରଧାନମନ୍ତ୍ରୀଙ୍କୁ ଭାରତକୁ ସ୍ୱାଗତ କରି ରାଷ୍ଟ୍ରପତି କହିଲେ ଯେ ଇଟାଲୀର ପୂର୍ବତ୍ତନ ପ୍ରଧାନମନ୍ତ୍ରୀ ଶ୍ରୀ ପ୍ରୋଡ଼ିଙ୍କ ଗସ୍ତର ଦୀର୍ଘ 10 ବର୍ଷ ପରେ ପ୍ରଧାନମନ୍ତ୍ରୀ ଜେଣ୍ଟିଲୋନି ଭାରତ ଗସ୍ତରେ ଆସିଛନ୍ତି । ଭାରତ - ଇଟାଲୀ ସଂପର୍କ ନିମନ୍ତେ ତାଙ୍କର ଏହି ଗସ୍ତ ବେଶ୍‌ ଗୁରୁତ୍ୱପୂର୍ଣ୍ଣ । ଉଭୟ ରାଷ୍ଟ୍ର 2018 ମସିହାରେ କୂଟନୈତିକ ସଂପର୍କ ସ୍ଥାପନର 70ତମ ବାର୍ଷିକୀ ପାଳନ କରିବାକୁ ଯାଉଛନ୍ତି ।


    ଋାଷ୍ଟ୍ରପତି ଆହୁରି କହିଲେ ଯେ ଭାରତ ଏବଂ ଇଟାଲୀ ଉଭୟ ବେଶ ପ୍ରାଚୀନ ସଭ୍ୟତା ଏବଂ ଯୁଗ ଯୁଗ ଧରି ଉଭୟଙ୍କ ମଧ୍ୟରେ ସଂପର୍କର ଯୋଗସୂତ୍ର ରହିଆସିଛି । ଭାରତ ଓ ଇଟାଲୀ ମଧ୍ୟରେ ଆର୍ଥିକ ସଂପର୍କ ବେଶ୍‌ ନିବିଡ଼ । କିନ୍ତୁ ଏହାକୁ ଅଧିକ ବ୍ୟାପକ କରିବାର ପର୍ଯ୍ୟାପ୍ତ କ୍ଷେତ୍ର ରହିଛି ବୋଲି ଉଲ୍ଲେଖ କରି ରାଷ୍ଟ୍ରପତି କହିଲେ ଯେ ଭାରତରେ ସଂପ୍ରତି ଘଟିଥିବା ସଂସ୍କାର ପ୍ରକ୍ରିୟା ଏବଂ ବିଶେଷ କରି ବ୍ୟବସାୟ ବାଣିଜ୍ୟ କାରବାର କରିବା ବ୍ୟବସ୍ଥାକୁ ସରଳ କରାଯିବା , ଜିଏସଟି ଲାଗୁ ହେବା ଏବଂ ଇଟାଲୀୟ କମ୍ପାନୀମାନଙ୍କୁ ବାଣିଜ୍ୟ କରିବା ନିମନ୍ତେ ବିଶେଷ ସୁଯୋଗ ପ୍ରଦାନ କରାଯିବା ଏହି ସଂପର୍କକୁ ଅଧିକ ଗଭୀର କରିବା ଦିଗରେ ସହାୟକ ହେବ । ଭାରତରେ ଏବେ ଏକ ଟ୍ରିଲିୟନ ଡ଼ଲାର ମୂଲ୍ୟର ଭିତ୍ତିଭୂମି ବିକାଶ କାର୍ଯ୍ୟକାରୀ ହେଉଛି । ଭାରତ ଇଟାଲୀୟ ପ୍ରଯୁକ୍ତିକୁ ଆହରଣ କରିବାକୁ ଆଗ୍ରହୀ । ସେହିଭଳି ଇଟାଲୀୟ ନିବେଶ ବିକାଶ ଓ ପ୍ରଗତିକୁ ତ୍ୱରାନ୍ୱିତ କରିବ । ଇଟାଲୀୟ କମ୍ପାନୀମାନେ ଭାରତରେ ରେଳବାଇ , ଅଟୋମୋବାଇଲ୍‌ , ଅକ୍ଷୟଶକ୍ତି ବିକାଶ ଏବଂ ଖାଦ୍ୟ ପ୍ରକ୍ରିୟାକରଣ ସେକ୍ଟରରେ ଅଂଶଗ୍ରହଣ କରିବାକୁ ଆଗ୍ରହୀ ଥିବାରୁ ରାଷ୍ଟ୍ରପତି ସନ୍ତୋଷ ବ୍ୟକ୍ତ କରିଥିଲେ । ସେ କହିଲେ ଯେ ଭାରତୀୟ କମ୍ପାନୀମାନେ ଇଟାଲୀରେ କାର୍ଯ୍ୟ କରିବାର ସୁଯୋଗ ସନ୍ଧାନରେ ଅଛନ୍ତି ।


    ରାଷ୍ଟ୍ରପତି କହିଲେ ଯେ ଭାରତ ଓ ଇଟାଲୀ ମଧ୍ୟରେ ଏକାଧିକ ସାମଞ୍ଜସ୍ୟ ରହିଛି ଯାହା ଉଭୟ ଦେଶକୁ ସଂପର୍କର ସୂତ୍ରରେ ବାନ୍ଧିରଖିଛି । ଗଣତନ୍ତ୍ର ଏବଂ ବିଧି ବ୍ୟବସ୍ଥା ଆମ ମୂଲ୍ୟବୋଧକୁ ସମାନ ରାସ୍ତାରେ ପରିଚାଳିତ କରୁଛି । ଇଟାଲୀରେ ଯଥେଷ୍ଟ ସଂଖ୍ୟକ ଭାରତୀୟ ବସବାସ କରୁଛନ୍ତି । ଇଟାଲୀର ସାମାଜିକ ଆର୍ଥିକ ପ୍ରଗତି ଦିଗରେ ସେମାନଙ୍କ ଅବଦାନକୁ ଭାରତ ସଦାବେଳେ ପ୍ରଶଂସା କରିଆସିଛି । ପୁଣି ଉଭୟ ଦେଶର ଲୋକ ମାନଙ୍କ ମଧ୍ୟରେ ସୁସଂପର୍କ ରହିଛି । ଇଟାଲୀରେ ଏବେ ପ୍ରାୟ 2000ରୁ ଅଧିକ ସଂଖ୍ୟକ ଭାରତୀୟ ଛାତ୍ରଛାତ୍ରୀ ବିଭିନ୍ନ ସ୍ଥାନରେ ଅଧ୍ୟୟନ କରୁଛନ୍ତି । ଆମେ ଯେତେବେଳେ ଏତେ ମାତ୍ରାରେ ସମାନ ଭାବଧାରାରେ ବିଶ୍ୱାସୀ , ଭବିଷ୍ୟତରେ ଆମ ସଂପର୍କ ଅଧିକ ନିବିଡ଼ ହେବା ସୁନିଶ୍ଚିତ । ରାଷ୍ଟ୍ରପତି କହିଲେ ଯେ ବିଶ୍ୱ ଖାଦ୍ୟ ଭାରତ 2017 ପ୍ରତିଯୋଗିତାରେ ଇଟାଲୀ ‘ ଫୋକସ୍‌ ରାଷ୍ଟ୍ର ’ ଭାବେ ଅଂଶଗ୍ରହଣ କରୁଥିବାରୁ ସେ ବିଶେଷ ଭାବେ ଆନନ୍ଦିତ । ଇଟାଲୀ ହେଉଛି ବିଶ୍ୱର ଡ଼ିଜାଇନ୍‌ ରାଜଧାନୀ । ବିଶ୍ୱରେ ଇଟାଲିଆନ୍‌ ଡ଼ିଜାଇନ୍‌ ଦିବସ ଆୟୋଜନରେ ଶ୍ରୀ ଜେଣ୍ଟିଲୋନୀ ବ୍ୟକ୍ତିଗତ ଭାବେ ଉଦ୍ୟମ କରିଥିବାରୁ ରାଷ୍ଟ୍ରପତି ତାଙ୍କୁ ଧନ୍ୟବାଦ ଜ୍ଞାପନ କରିଥିଲେ । ଚଳିତ ବର୍ଷର କାର୍ଯ୍ୟକ୍ରମ ବିଶ୍ୱର 100ରୁ ଉର୍ଦ୍ଧ୍ଵ ସହରରେ ଆୟୋଜନ କରାଯାଉଛି । ରାଷ୍ଟ୍ରପତି ଏହାର ସଫଳତା କାମନା କରିଥିଲେ । ଆସନ୍ତାବର୍ଷ ମିଳିତ ଭାବେ ଏହି କାର୍ଯ୍ୟକ୍ରମକୁ ଉଭୟ ରାଷ୍ଟ୍ର ପାଳନ କରିବେ ।


    **********

    
    
    (Release ID: 1507675) Visitor Counter : 4