      ପରିବେଶ ଓ ଜଙ୍ଗଲ ମନ୍ତ୍ରଣାଳୟ

      ବିଶ୍ୱ ବନ୍ୟପ୍ରାଣୀ କାର୍ଯ୍ୟକ୍ରମକୁ ଉଦଘାଟନ କଲେ ପର୍ଯ୍ୟାବରଣ ମନ୍ତ୍ରୀ
      • ଜାତୀୟ ବନ୍ୟପ୍ରାଣୀ ସଂରକ୍ଷଣ ଯୋଜନା : 2017-2031 କୁ ଉନ୍ମୋଚନ କଲେ
      • ଆଧୁନିକ ଓ ବୈଜ୍ଞାନିକ ଦୃଷ୍ଟିଭଙ୍ଗୀ ନେଇ ବନ୍ୟପ୍ରାଣୀ ଆଇନର ଆଲୋଚନା କରାଯିବା ଆବଶ୍ୟକ: ଡ଼କ୍ଟର ହର୍ଷବର୍ଦ୍ଧନ
      Posted On: 02 OCT 2017 5:05PM by PIB Bhubaneshwar


    କେନ୍ଦ୍ର ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରୀ ଡ଼କ୍ଟର ହର୍ଷବର୍ଦ୍ଧନ ବନ୍ୟପ୍ରାଣୀ ବିଶେଷଜ୍ଞ ଏବଂ ବୈଜ୍ଞାନିକ ସଂଗୋଷ୍ଠୀଙ୍କୁ ଆହ୍ୱାନ ଜଣାଇ କହିଛନ୍ତି ଯେ ସେମାନେ ବନ୍ୟପ୍ରାଣୀଙ୍କ ସଂରକ୍ଷଣ ଏବଂ ସେମାନଙ୍କ ପାଇଁ ପ୍ରଣୀତ ବିଭିନ୍ନ ଆଇନକୁ ଆଧୁନିକ ତଥା ବୈଜ୍ଞାନିକ ଦୃଷ୍ଟିଭଙ୍ଗୀ ନେଇ ଆଲୋଚନା କରିବା ଉଚିତ୍ ‌ । ଆଜି ନୂଆଦିଲ୍ଲୀ ଠାରେ ବିଶ୍ୱ ବନ୍ୟପ୍ରାଣୀ ସଂରକ୍ଷଣ ସଂପର୍କୀତ ଏକ କାର୍ଯ୍ୟକ୍ରମକୁ ଉଦଘାଟନ କରି ଡ଼କ୍ଟର ହର୍ଷବର୍ଦ୍ଧନ କହିଲେ ଯେ ବନ୍ୟପ୍ରାଣୀଙ୍କ ସୁରକ୍ଷା ଲାଗି ବିଜ୍ଞାନ ଓ ପ୍ରଯୁକ୍ତିର ଉପଯୁକ୍ତ ପ୍ରୟୋଗ ଆବଶ୍ୟକ ।


    ସମ୍ମିଳନୀକୁ ଉଦଘାଟନ କରି ମନ୍ତ୍ରୀ ଡ଼କ୍ଟର ହର୍ଷବର୍ଦ୍ଧନ କହିଲେ ଯେ ବେଆଇନ ଶିକାରୀ ଏବଂ ବନ୍ୟପ୍ରାଣୀଙ୍କ ପ୍ରତି ହେଉଥିବା ଅନ୍ୟାନ୍ୟ ଅପରାଧକୁ ରୋକିବା ଦିଗରେ ଆଧୁନିକ ବୈଜ୍ଞାନିକ ପଦ୍ଧତି ଅବଲମ୍ବନ କରାଯିବା ଏକାନ୍ତ ଜରୁରୀ । ବନ୍ୟପ୍ରାଣୀ ସଂପର୍କୀତ ଅନ୍ୟାନ୍ୟ ସମସ୍ତ ପ୍ରସଙ୍ଗକୁ ସହାନୁଭୂତିର ସହ ସମାଧାନ କରାଯିବା ଆବଶ୍ୟକ । ଭାରତରେ ସର୍ବାଧିକ ଲୋକ ଜଙ୍ଗଲ କ୍ଷେତ୍ରରେ ବସବାସ କରି ଆସୁଛନ୍ତି ଏବଂ ଜଙ୍ଗଲ ସଂରକ୍ଷଣ ଦିଗରେ ସେମାନଙ୍କର ପର୍ଯ୍ୟାପ୍ତ ଅବଦାନ ରହିଛି । ଏହି ଅବସରରେ ସେ ଜାତୀୟ ବନ୍ୟପ୍ରାଣୀ ସଂରକ୍ଷଣ କାର୍ଯ୍ୟଯୋଜନାକୁ ଉନ୍ମୋଚନ କରିଛନ୍ତି । ମନ୍ତ୍ରୀ କହିଲେ ଯେ NWAPକୁ ଭୂପରିବେଶୀ ଭାବେ ପ୍ରସ୍ତୁତ କରାଯାଇଛି । ଏହାକୁ ଅଭୟାରଣ୍ୟଭିତ୍ତିକ କିମ୍ବା ଜାତୀୟ ଉଦ୍ୟାନ ଭିତ୍ତିକ ଭାବେ ଚିତ୍ରଣ କରାଯାଇନାହିଁ । ସମାଜରେ ଛାତ୍ରଛାତ୍ରୀମାନେ ସୁଦୃଢ଼ ପାରିବେଶିକ - ବାର୍ତ୍ତାବହର ଭୂମିକା ଗ୍ରହଣ କରିବାକୁ ଡ଼କ୍ଟର ହର୍ଷବର୍ଦ୍ଧନ ଆହ୍ୱାନ ଜଣାଇଥିଲେ ।


    ଡ଼କ୍ଟର ହର୍ଷବର୍ଦ୍ଧନ କହିଲେ ଯେ ଭାରତର ଜାତୀୟ ବନ୍ୟପ୍ରାଣୀ କାର୍ଯ୍ୟଯୋଜନା ( NWAP ) 2017-2031 ପର୍ଯ୍ୟନ୍ତ ପ୍ରସ୍ତୁତ କରାଯାଇଛି । ନିରାପଦ ହିମାଳୟ ନାମକ ଅନ୍ୟ ଏକ କାର୍ଯ୍ୟକ୍ରମ ମଧ୍ୟ ଏହି ଅବସରରେ ଉନ୍ମୋଚନ କରାଯାଇଥିଲା । ଆନୁବଂଶିକ ବିବିଧତା ଏବଂ ପୋଷଣୀୟ ବିକାଶ ଉପରେ ଏହି କାର୍ଯ୍ୟଯୋଜନାରେ ପ୍ରାଧାନ୍ୟ ଦିଆଯାଇଛି । NWAPରେ ମୋଟ ପାଞ୍ଚଟି ଉଦ୍ଦେଶ୍ୟ , 17 ଟି ପ୍ରସଙ୍ଗ , 103ଟି ସଂରକ୍ଷଣ କାର୍ଯ୍ୟଯୋଜନା ଏବଂ 250 ଟି ପ୍ରକଳ୍ପ ରହିଛି । ଏହି ପାଞ୍ଚଟି ଉଦ୍ଦେଶ୍ୟ ହେଲା - ବନ୍ୟପ୍ରାଣୀ ଏବଂ ସେମାନଙ୍କ ବାସସ୍ଥଳୀ ସଂରକ୍ଷଣ ପରିଚାଳନା ପାଇଁ ଥିବା ବ୍ୟବସ୍ଥାକୁ ସମନ୍ୱୟ କରି ଏହାକୁ ଅଧିକ ସୁଦୃଢ଼ ଏବଂ ବ୍ୟାପକ କରିବା ; ଜଳବାୟୁ ପରିବର୍ତ୍ତନ ସହ ଖାପ ଖୁଆଇବା ଭଳି ପରିବେଶ ସୃଷ୍ଟି କରିବା ଏବଂ ଭାରତର ଜଳଜ ଜୈବବିବିଧତାର ପୋଷଣୀୟ ପରିଚାଳନାକୁ ପ୍ରୋତ୍ସାହନ ପ୍ରଦାନ ; ଇକୋ - ପର୍ଯ୍ୟଟନକୁ ପ୍ରୋତ୍ସାହନ ପ୍ରଦାନ , ପ୍ରକୃତି ଶିକ୍ଷା ଏବଂ ସହଭାଗୀ ପରିଚାଳନା ଉପରେ ଗୁରୁତ୍ୱାରୋପ ; ବନ୍ୟପ୍ରାଣୀ ଗବେଷଣାକୁ ସୁଦୃଢ଼ କରିବା ସହ ସେମାନଙ୍କ ସଂରକ୍ଷଣ ଦିଗରେ ମାନବ ସମ୍ବଳ ବିକାଶ ଘଟାଯିବା ତଥା ଦେଶର ବନ୍ୟପ୍ରାଣୀ ସଂରକ୍ଷଣ ପାଇଁ ଥିବା ନୀତି ଓ ସଂପଦର ଉପଯୁକ୍ତ ପ୍ରୟୋଗ । ଏହା ଦ୍ୱାରା ବନ୍ୟପ୍ରାଣୀ ସଂରକ୍ଷଣ କାର୍ଯ୍ୟଯୋଜନା ସଫଳ ଭାବେ କାର୍ଯ୍ୟକାରୀ ହୋଇପାରିବ । ଏହି ଅବସରରେ ମନ୍ତ୍ରୀ ଡ଼କ୍ଟର ହର୍ଷବର୍ଦ୍ଧନ ଇଣ୍ଡିଆ ୱାଇଲ୍ଡଲାଇଫ୍ ‌ ମୋବାଇଲ ଆପ୍ ‌ ର ଶୁଭାରମ୍ଭ କରିଛନ୍ତି ।


    ଉପସ୍ଥିତ ପ୍ରତିନିଧିମାନଙ୍କୁ ଉଦ୍ ‌ ବୋଧନ ଦେଇ ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ସଚିବ ଶ୍ରୀ ଅଜୟ ନାରାୟଣ ଝା କହିଲେ ଯେ ଏହି ସମ୍ମିଳନୀ 19 ଟି ଦେଶ ମଧ୍ୟରେ ବନ୍ୟପ୍ରାଣୀ ସଂରକ୍ଷଣ ନିମନ୍ତେ ଗୁରୁତ୍ୱପୂର୍ଣ୍ଣ ସହଭାଗୀତା ସୃଷ୍ଟି କରିପାରିବ । ଭାରତ ମଧ୍ୟ ଏଭଳି ସମ୍ମିଳନୀରୁ ଯଥେଷ୍ଟ ଅଭିଜ୍ଞତା ଅର୍ଜନ କରିପାରିବ ଯାହାକି ଦେଶର ବନ୍ୟପ୍ରାଣୀ ସଂରକ୍ଷଣ ଦିଗରେ ବିଶେଷ ଭାବେ ସହାୟକ ହେବ । ପ୍ରତ୍ୟେକ ରାଷ୍ଟ୍ର ପରସ୍ପରର ଅନୁଭୂତିରୁ ଅଭିଜ୍ଞତା ଅର୍ଜନ କରିପାରିବେ । ତୃତୀୟ ଜାତୀୟ ବନ୍ୟପ୍ରାଣୀ ସଂରକ୍ଷର କାର୍ଯ୍ୟଯୋଜନାରେ କେତେକ ନୂତନ ବ୍ୟବସ୍ଥା ଓ ପ୍ରସଙ୍ଗ ଆଲୋଚନା କରାଯାଇଛି । ସେଥି ମଧ୍ୟରେ ଜଳବାୟୁ ପରିବର୍ତ୍ତନ ଏବଂ ବନ୍ୟପ୍ରାଣୀ , ବନ୍ୟପ୍ରାଣୀଙ୍କ ସ୍ୱାସ୍ଥ୍ୟ , ଭୂଉପକୂଳୀୟ ଏବଂ ସାମୁଦ୍ରିକ ସଂରକ୍ଷଣ ଏବଂ ବନ୍ୟପ୍ରାଣୀଙ୍କ ସ୍ଥାନାନ୍ତରଣ ଭଳି ପ୍ରସଙ୍ଗ ଉପରେ ଏହି କାର୍ଯ୍ୟ ଯୋଜନାରେ ଗୁରୁତ୍ୱ ଦିଆଯାଇଛି ।


    ଏହି ସମ୍ମିଳନୀ ଅବସରରେ ସେଥି ମଧ୍ୟରୁ କେତେଗୁଡ଼ିଏ ପ୍ରସଙ୍ଗ ଉପରେ ଆଲୋଚନା କରାଯିବ । ଏହା ଫଳରେ ପାରସ୍ପରିକ ସହଯୋଗ ଏବଂ ସରକାରୀ - ଘରୋଇ ସହଭାଗୀତା ତଥା ବନ୍ୟପ୍ରାଣୀଭିତ୍ତିକ ପର୍ଯ୍ୟଟନର ସୁଯୋଗ ଓ ବିକାଶ ଯାହାକି ବନ୍ୟପ୍ରାଣୀ ସଂରକ୍ଷଣ ଦିଗରେ ସହାୟକ ହୋଇପାରିବ । ସେହିଭଳି ବନ୍ୟପ୍ରାଣୀ ସଂରକ୍ଷଣ ଜନିତ ସଂସାଧନର ବିକାଶ ତଥା ଅଭିନବ ଉପାୟରେ ଏହାର ପ୍ରୟୋଗ ଦ୍ୱାରା ଯେଭଳି ବନ୍ୟପ୍ରାଣୀ ମାନେ ସୁରକ୍ଷିତ ରହିପାରିବେ ଏବଂ ସେମାନଙ୍କର ସ୍ଥାନାନ୍ତରଣ ଘଟିବ ନାହିଁ ସେ ଦିଗରେ ବିଭିନ୍ନ ରାଷ୍ଟ୍ରର ପ୍ରତିନିଧିମାନେ ଆଲୋଚନା କରିବାର ସମ୍ଭାବନା ରହିଛି । ପୁନଶ୍ଚ , ଜନସାଧାରଣଙ୍କୁ କିଭଳି ଭାବେ ବନ୍ୟପ୍ରାଣୀଙ୍କ ସଂରକ୍ଷଣ ଦିଗରେ ଅନୁପ୍ରାଣୀତ କରାଯାଇ ପାରିବ ତାହାର ଅଭିନବ ଉପାୟ ଚିନ୍ତା କରାଯିବ ।


    ଏହି ସମ୍ମିଳନୀରେ ବିଶ୍ୱ ପର୍ଯ୍ୟାବରଣ ବ୍ୟବସ୍ଥା ( GCF ) ର ବରିଷ୍ଠ ଜୈବବିବିଧତା ବିଶେଷଜ୍ଞ ଡ଼କ୍ଟର ଜେମ କାଭେଲିଏର , ୟୁଏନଡ଼ିପି - ଇଣ୍ଡିଆର ରାଷ୍ଟ୍ର ନିର୍ଦ୍ଦେଶକ ସୁଶ୍ରୀ ମାରିନା ୱାଲ୍ଟର ସମ୍ମିଳନୀରେ ଉଦ୍ ‌ ବୋଧନ ଦେଇଥିଲେ । ଭାରତର ପର୍ଯ୍ୟାବରଣ , ଜଙ୍ଗଲ ତଥା ଜଳବାୟୁ ପରିବର୍ତ୍ତନ ମହାନିର୍ଦ୍ଦେଶକ ଡ଼କ୍ଟର ସିଦ୍ଧାନ୍ତ ଦାସ ସ୍ୱାଗତ ଭାଷଣ ଦେଇଥିବା ବେଳେ ଜଙ୍ଗଲ ବିଭାଗ ଆଇଜି ଶ୍ରୀ ସୌମିତ୍ର ଦାସଗୁପ୍ତା ଧନ୍ୟବାଦ ଅର୍ପଣ କରିଥିଲେ । କାର୍ଯ୍ୟକ୍ରମରେ ବିଭିନ୍ନ ବିଦ୍ୟାଳୟର ଶିକ୍ଷକ , ଛାତ୍ରଛାତ୍ରୀ , ଏନଜିଓ ପ୍ରତିନିଧିମାନେ ଅଂଶଗ୍ରହଣ କରିଥିଲେ । ପୂର୍ବରୁ ଜାତିର ପିତା ମହାତ୍ମା ଗାନ୍ଧୀଙ୍କ ଜୟନ୍ତୀ ଅବସରରେ GWP ରାଷ୍ଟ୍ରର ପ୍ରତିନିଧିମାନେ ରାଜଘାଟ ଯାଇ ତାଙ୍କ ସମାଧିପୀଠରେ ଶ୍ରଦ୍ଧାସୁମନ ଅର୍ପଣ କରିଥିଲେ । ଅନ୍ୟ ଏକ କାର୍ଯ୍ୟକ୍ରମରେ ଜାତୀୟ ପ୍ରାଣୀବିଜ୍ଞାନ ପାର୍କ ପକ୍ଷରୁ ଗାନ୍ଧୀ ଜୟନ୍ତୀ ଏବଂ ବନ୍ୟପ୍ରାଣୀ ସପ୍ତାହ , 2017 ପାଳନ କରାଯାଇଥିଲ ଏବଂ ସେଥିରେ ଏନସିଆରର ବିଭିନ୍ନ ବିଦ୍ୟାଳୟର ତିନିଶହରୁ ଉର୍ଦ୍ଧ୍ଵ ଛାତ୍ରଛାତ୍ରୀ ଯୋଗ ଦେଇଥିଲେ ।


    *************

    
    
    (Release ID: 1504662) Visitor Counter : 3