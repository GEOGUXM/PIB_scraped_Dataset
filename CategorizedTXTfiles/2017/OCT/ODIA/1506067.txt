      ନୀତି ଆୟୋଗ

      ପ୍ରଧାନମନ୍ତ୍ରୀଙ୍କ ଅର୍ଥନୈତିକ ପରାମର୍ଶଦାତା ପରିଷଦର ପ୍ରଥମ ବୈଠକ,
      ଆର୍ଥିକ ଅଭିବୃଦ୍ଧି ତ୍ୱରାନ୍ୱିତ କରିବା ଲାଗି ପ୍ରସ୍ତୁତ ହେଲା ମାର୍ଗଚିତ୍ର (ରୋଡମ୍ୟାପ)

      Posted On: 11 OCT 2017 8:43PM by PIB Bhubaneshwar

    ପ୍ରଧାନମନ୍ତ୍ରୀଙ୍କ ଅର୍ଥନୈତିକ ପରାମର୍ଶଦାତା ପରିଷଦର ପ୍ରଥମ ବୈଠକ ନୀତି ଆୟୋଗର ବରିଷ୍ଠ ସଦସ୍ୟ ଡ. ବିବେକ ଦେବରାୟଙ୍କ ଅଧ୍ୟକ୍ଷତାରେ ଆଜି ଅନୁଷ୍ଠିତ ହୋଇଯାଇଛି । ଆସନ୍ତା 6 ମାସ ମଧ୍ୟରେ ଅର୍ଥନୈତିକ ଅଭିବୃଦ୍ଧିକୁ ତ୍ୱରାନ୍ୱିତ କରିବା ସହିତ ଶେଷ ସୋପାନ ପର୍ଯ୍ୟନ୍ତ ପହଂଚିବା ଲାଗି ବୃହତ ପ୍ରାଥମିକତା ପ୍ରତି ଏଥିରେ ଗୁରୁତ୍ୱ ଦିଆଯାଇଥିଲା । ଏହି ବୈଠକରେ ପରିଷଦର ଅନ୍ୟ ସଦସ୍ୟ ଜଣାଶୁଣା ଅର୍ଥଶାସ୍ତ୍ରବିତ୍ ଡ. ସୁରଜିତ୍ ଭାଲ୍ଲା, ଡ. ରତିନ୍ ରାୟ, ଡ. ଅସୀମା ଗୋଏଲଙ୍କ ସମେତ ପରିଷଦର ସଦସ୍ୟ ସଚିବ ତଥା ନୀତି ଆୟୋଗର ପ୍ରମୁଖ ପରାମର୍ଶଦାତା ପୂର୍ବତନ ଅର୍ଥ ସଚିବ ରତନ ପି ୱଟାଲ୍ ଉପସ୍ଥିତ ଥିଲେ । ପରିଷଦର ସଦସ୍ୟମାନେ ବର୍ତ୍ତମାନର ଆର୍ଥିକ ସ୍ଥିତି, ବିତ୍ତୀୟ ଏବଂ ଆର୍ଥିକ ନୀତି ପରିବେଶର ସମୀକ୍ଷା କରିବା ସହିତ ଅଧିକ ଧ୍ୟାନ ଦିଆଯିବାକୁ ଥିବା ପ୍ରମୁଖ ପ୍ରସଙ୍ଗଗୁଡ଼ିକୁ ଚିହ୍ନଟ କରିଥିଲେ ।


    ନିଜର ଉପସ୍ଥାପନାରେ ପ୍ରମୁଖ ଅର୍ଥ ପରାମର୍ଶଦାତା ଡ. ଅରବିନ୍ଦ ସୁବ୍ରମଣ୍ୟମ ଅର୍ଥନୈତିକ ଅଭିବୃଦ୍ଧି ଉପରେ ଗୁରୁତ୍ୱାରୋପ କରିବା ସହିତ ବିଭିନ୍ନ ନୀତି ସଂଚାଳକଗୁଡ଼ିକର ବ୍ୟବହାର କରି ନିବେଶ ଏବଂ ରପ୍ତାନି ବୃଦ୍ଧି ଉପରେ ଆଲୋକପାତ କରିଥିଲେ ।


    ପ୍ରଧାନମନ୍ତ୍ରୀଙ୍କ ଅର୍ଥନୈତିକ ପରାମର୍ଶଦାତା ପରିଷଦ ଆଜି 10ଟି ବିଷୟବସ୍ତୁ ନିର୍ଦ୍ଧାରଣ କରିଥିଲେ । ଏହାର ଆଧାରରେ ଆସନ୍ତା ମାସଗୁଡ଼ିକରେ ପରିଷଦର ରିପୋର୍ଟ ପ୍ରସ୍ତୁତ କରାଯିବ ଏବଂ ସମ୍ପୃକ୍ତ ଗୋଷ୍ଠୀ ଦ୍ୱାରା ବିକଶିତ କରାଯିବ । ଯାହାର ନେତୃତ୍ୱ ସଦସ୍ୟମାନେ ନେବେ । ବିଭିନ୍ନ କ୍ଷେତ୍ରୀୟ ମନ୍ତ୍ରୀମଣ୍ଡଳ, ରାଜ୍ୟ, ବିଶେଷଜ୍ଞ, ଅନୁଷ୍ଠାନ, ଘରୋଇ କ୍ଷେତ୍ର ଏବଂ ଅନ୍ୟ ପ୍ରମୁଖ ଅଂଶୀଦାରଙ୍କ ସହ ପରାମର୍ଶ କ୍ରମେ ଏହାକୁ ବିକଶିତ କରାଯିବ । ଅର୍ଥନୈତିକ ଅଭିବୃଦ୍ଧି ପାଇଁ ଯେଉଁ 10ଟି ବିଷୟବସ୍ତୁ ନିର୍ଦ୍ଧାରଣ କରାଯାଇଛି ସେଗୁଡ଼ିକ ହେଲା - ନିଯୁକ୍ତି ଓ ଚାକିରି ସୃଷ୍ଟି; ଅସଂଗଠିତ କ୍ଷେତ୍ର ଓ ଏକୀକରଣ; ବିତ୍ତୀୟ ଫ୍ରେମୱାର୍କ; ମୁଦ୍ରା ନୀତି; ସାର୍ବଜନୀନ ବ୍ୟୟ; ଆର୍ଥିକ ପ୍ରଶାସନ ଓ ଅନୁଷ୍ଠାନଗୁଡିକର ସଶକ୍ତିକରଣ, କୃଷି ଓ ପଶୁପାଳନ; ଉପଯୋଗ ଓ ଉତ୍ପାଦନର ଧାରା ଏବଂ ସାମାଜିକ କ୍ଷେତ୍ର ।


    ଏଥିରେ ଅନ୍ୟ ଯେଉଁ ଗୁରୁତ୍ୱପୂର୍ଣ୍ଣ ପ୍ରସଙ୍ଗ ପ୍ରତି ଗୁରୁତ୍ୱ ଦିଆଯାଇଥିଲା ତାହା ହେଉଛି ସାମ୍ଭାବ୍ୟ ମେକାନିଜମ୍ ଜରିଆରେ ଦକ୍ଷତାପୂର୍ଣ୍ଣ ଭାବେ ପ୍ରମୁଖ ଅର୍ଥନୈତିକ ପାରାମିଟରଗୁଡ଼ିକୁ ଠାବ କରିବା ଏବଂ ଏହା ମାଧ୍ୟମରେ ଏକ ଅର୍ଥନୈତିକ ଟ୍ରାକ୍ ମନିଟର ଗଠନ କରିବା । ଲିଡ୍ ଇଣ୍ଡିକେଟରଗୁଡ଼ିକୁ ବ୍ୟବହାର କରିବା ଏବଂ ସୂଚିତ ଆକଳନ ଏବଂ ସମୀକ୍ଷା ଦ୍ୱାରା ପଦକ୍ଷେପକୁ ତ୍ୱରାନ୍ୱିତ କରିବା । ପ୍ରମୁଖ ସମସ୍ୟାଗୁଡ଼ିକର ସମାଧାନ ଲାଗି ସଦସ୍ୟମାନଙ୍କ ଦ୍ୱାରା ସ୍ୱତନ୍ତ୍ର ପ୍ରସଙ୍ଗ ପେପର/ଚିଠା ପ୍ରସ୍ତୁତ କରାଯିବ ଏବଂ ଗୁରୁତ୍ୱପୂର୍ଣ୍ଣ ଜାତୀୟ ଅନୁଷ୍ଠାନଗୁଡ଼ିକ ସହ ଯୋଗାଯୋଗ ପ୍ରତିଷ୍ଠା ଲାଗି ମଧ୍ୟ ନିଷ୍ପତ୍ତି ନିଆଯାଇଥିଲା ।


    ସମଷ୍ଟିଗତ ଅର୍ଥନୈତିକ ଗୁରୁତ୍ୱ ଏବଂ ତତମ୍ବନ୍ଧୀୟ ପ୍ରସଙ୍ଗରେ ପ୍ରଧାନମନ୍ତ୍ରୀଙ୍କୁ ସୂଚିନ୍ତିତ ପରାମର୍ଶ ପ୍ରଦାନ କରିବା ଲାଗି ସ୍ୱାଧୀନ ଇନଷ୍ଟିଚ୍ୟୁସନାଳ ମେକାନିଜମ ଭାବେ କାର୍ଯ୍ୟ କରିବା ନିମନ୍ତେ ପ୍ରଧାନମନ୍ତ୍ରୀଙ୍କ ଅର୍ଥନୈତିକ ପରିଷଦ ଗୁରୁତ୍ୱ ଦେଇଥିଲା । କଠୋର ଆର୍ଥିକ ବିଶ୍ଳେଷଣ ଉପରେ ଆଧାରିତ ତଥା ସାମାଜିକ ଏବଂ ଆର୍ଥିକ ଅନ୍ତର୍ଭୂକ୍ତିକରଣ ସହିତ ଆସନ୍ତା କିଛିମାସ ମଧ୍ୟରେ ଅର୍ଥନୈତିକ ଅଭିବୃଦ୍ଧି ଏବଂ ନିଯୁକ୍ତି ସୁଯୋଗ ସୃଷ୍ଟି ଦିଗରେ ଜରୁରୀ ପଦକ୍ଷେପ ନେବା ଉପରେ ପରିଷଦ ଗୁରୁତ୍ୱାରୋପ କରିଥିଲା । ପରିଷଦ ବିଭିନ୍ନ ଅଂଶୀଦାରଙ୍କ ଜରିଆରେ ଆବଶ୍ୟକ ପଦକ୍ଷେପ ବିକଶିତ କରିବା ଏବଂ ତାହାକୁ କାର୍ଯ୍ୟକାରୀ କରିବା ଲାଗି ଉତ୍ପ୍ରେରକର ଭୂମିକା ନିର୍ଦ୍ଧାରଣ କରିବ ।

    
    
    (Release ID: 1506067) Visitor Counter : 2