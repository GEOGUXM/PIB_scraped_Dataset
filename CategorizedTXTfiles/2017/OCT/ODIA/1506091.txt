      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ନାନାଜୀ ଦେଶମୁଖଙ୍କ ଜନ୍ମଶତବାର୍ଷିକୀ ସମାରୋହର ଉଦ୍ଘାଟନୀ ଉତ୍ସବରେ ଯୋଗ ଦେଲେ ପ୍ରଧାନମନ୍ତ୍ରୀ
      Posted On: 11 OCT 2017 9:13PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ନୂଆଦିଲ୍ଲୀର ପୁସାଠାରେ ଭାରତୀୟ କୃଷି ଗବେଷଣା ପରିଷଦ ପରିସରରେ ଆୟୋଜିତ ନାନାଜୀ ଦେଶମୁଖଙ୍କ ଜନ୍ମ ଶତବାର୍ଷିକୀ ସମାରୋହର ଉଦ୍ଘାଟନୀ ଉତ୍ସବରେ ଯୋଗ ଦେଇଛନ୍ତି ।
    
    ପ୍ରଧାନମନ୍ତ୍ରୀ ଏହି ଅବସରରେ “ପ୍ରଯୁକ୍ତି ଏବଂ ଗ୍ରାମୀଣ ଜୀବନ” ବିଷୟବସ୍ତୁ ଉପରେ ଆୟୋଜିତ ଏକ ପ୍ରଦର୍ଶନୀ ପରିଦର୍ଶନ କରିଥିଲେ । ଏହି ପ୍ରଦର୍ଶନୀରେ ଗ୍ରାମୀଣ ବିକାଶ ମନ୍ତ୍ରଣାଳୟର ଉତ୍ତମ କାର୍ଯ୍ୟଶୈଳୀ ଏବଂ ପ୍ରୟୋଗ ସହିତ ଯୋଜନା ଏବଂ ଉପକ୍ରମଗୁଡ଼ିକ ପ୍ରଦର୍ଶିତ ହୋଇଛି । ସେ କେତେକ ନବସୃଜନକାରୀ ଏବଂ ହିତାଧିକାରୀଙ୍କ ସହିତ ମଧ୍ୟ ଆଲୋଚନା କରିଥିଲେ ।
    
    ପ୍ରଧାନମନ୍ତ୍ରୀ ନାନାଜୀ ଦେଶମୁଖ ଏବଂ ଲୋକମାନ୍ୟ ଜୟପ୍ରକାଶ ନାରାୟଣଙ୍କୁ ପୁଷ୍ପମାଲ୍ୟ ଅର୍ପଣ କରି ଶ୍ରଦ୍ଧାଞ୍ଜଳି ଜଣାଇଥିଲେ । ସେ ନାନାଜୀ ଦେଶମୁଖଙ୍କ ଉପରେ ଏକ ସ୍ମାରକୀ ଡାକ ଟିକେଟ ଉନ୍ମୋଚନ କରିଥିଲେ ।
    
    ପ୍ରଧାନମନ୍ତ୍ରୀ ଦୀଶା ପୋର୍ଟାଲକୁ ମଧ୍ୟ ଉନ୍ମୋଚନ କରିଥିଲେ । ସାଂସଦ ଏବଂ ବିଧାୟକମାନଙ୍କ ପାଇଁ ଏହି ସ୍ମାର୍ଟ ପ୍ରଶାସନିକ ପୋର୍ଟାଲ ବିକଶିତ କରାଯାଇଛି । ଏହି ଗୋଟିଏ ପୋର୍ଟାଲ ମାଧ୍ୟମରେ ସେମାନେ ନିଜ ନିର୍ବାଚନ ମଣ୍ଡଳୀରେ ବିଭିନ୍ନ ମନ୍ତ୍ରଣାଳୟ ଅଧୀନରେ କାର୍ଯ୍ୟକାରୀ ହେଉଥିବା ଯୋଜନା ଏବଂ କାର୍ଯ୍ୟକ୍ରମଗୁଡିକର କାର୍ଯ୍ୟକାରୀତା ତଦାରଖ କରିପାରିବେ । ବର୍ତ୍ତମାନ ସୁଦ୍ଧା 20ଟି ମନ୍ତ୍ରଣାଳୟର 41ଟି କାର୍ଯ୍ୟକ୍ରମ ଏବଂ ଯୋଜନାର ତଥାବଳୀକୁ ଏହି ପୋର୍ଟାଲ ସହ ସମନ୍ୱିତ କରାଯାଇସାରିଲାଣି ।
    
    ସେ ମଧ୍ୟ ‘ଗ୍ରାମ ସମ୍ବାଦ’ କାର୍ଯ୍ୟକ୍ରମର ଶୁଭାରମ୍ଭ କରିଥିଲେ । ଏହି ନାଗରିକ କୈନ୍ଦ୍ରିକ ମୋବାଇଲ ଆପ୍ ଗ୍ରାମୀଣ ଭାରତର ନାଗରିକମାନଙ୍କୁ ସେବା ଯୋଗାଇଦେବ ଏବଂ ସଶକ୍ତ କରିପାରିବ । ଏହି ଆପ୍ ମାଧ୍ୟମରେ ଗ୍ରାମ ପଞ୍ଚାୟତସ୍ତରରେ ନାଗରିକମାନେ ବିଭିନ୍ନ ଗ୍ରାମୀଣ ବିକାଶ କାର୍ଯ୍ୟକ୍ରମର ସୂଚନା ଗ୍ରହଣ କରିପାରିବେ । ବର୍ତ୍ତମାନ ଏହି ଆପ୍ ରେ ଗ୍ରାମୀଣ ବିକାଶ ମନ୍ତ୍ରଣାଳୟର 7ଟି କାର୍ଯ୍ୟକ୍ରମ ସନ୍ନିବେଶିତ ହୋଇଛି ।
    
    ପ୍ରଧାନମନ୍ତ୍ରୀ ଡିଜିଟାଲ ମାଧ୍ୟମରେ 11ଟି ଗ୍ରାମୀଣ ସ୍ୱରୋଜଗାର ତାଲିମ ପ୍ରତିଷ୍ଠାନ (ଆରଏସ୍ଇଟିଆଇ) କୋଠା ଏବଂ ଭାରତୀୟ କୃଷି ଗବେଷଣା ପରିଷଦଠାରେ ଏକ ଫେନୋମିକ୍ସ ପ୍ଳାଣ୍ଟକୁ ଉଦ୍ଘାଟନ କରିଥିଲେ ।
    
    ଏହି ଅବସରରେ ସେଠାରେ ଉପସ୍ଥିତ ସ୍ୱୟଂ ସହାୟକ ଗୋଷ୍ଠୀ ପ୍ରତିନିଧି, ପଞ୍ଚାୟତ ପ୍ରତିନିଧି, ଜଳ ସଂରକ୍ଷଣ କ୍ଷେତ୍ରର ନବସୃଜନକାରି ଏବଂ ପ୍ରଧାନମନ୍ତ୍ରୀ ଆବାସ ଯୋଜନାର ହିତାଧିକାରୀମାନଙ୍କ ସମେତ 10 ହଜାରରୁ ଉର୍ଦ୍ଧ୍ଵ ଲୋକଙ୍କୁ ପ୍ରଧାନମନ୍ତ୍ରୀ ଉଦ୍ବୋଧନ ଦେଇଥିଲେ ।
    
    ସେ କହିଥିଲେ ଯେ ଆଜି ଦୁଇ ଜଣ ମହାନ ନେତାଙ୍କ ଜନ୍ମବାର୍ଷିକୀ । ନାନାଜୀ ଦେଶମୁଖ ଏବଂ ଲୋକନାୟକ ଜୟପ୍ରକାଶ ନାରାୟଣ ରାଷ୍ଟ୍ରର କଲ୍ୟାଣ ପାଇଁ ସେମାନଙ୍କ ଜୀବନକୁ ସମର୍ପି ଦେଇଥିଲେ ।
    
    ପ୍ରଧାନମନ୍ତ୍ରୀ କହିଥିଲେ ଯେ, ଲୋକନାୟକ ଜୟପ୍ରକାଶ ନାରାୟଣ ଯୁବକମାନଙ୍କ ମଧ୍ୟରେ ବିଶେଷ ଲୋକପ୍ରିୟ ଥିଲେ । ଲୋକନାୟକ ଜୟପ୍ରକାଶ ନାରାୟଣଙ୍କ ଭଳି ଡ.ଲୋହିଆ ମଧ୍ୟ ‘ଭାରତ ଛାଡ଼’ ଆନ୍ଦୋଳନରେ ମହାତ୍ମାଗାନ୍ଧୀଙ୍କ ଦ୍ୱାରା ଅନୁପ୍ରାଣିତ ହୋଇ ସକ୍ରିୟ ଭାବେ କାର୍ଯ୍ୟ କରିଥିଲେ । ପ୍ରଧାନମନ୍ତ୍ରୀ କହିଥିଲେ ଯେ ଲୋକନାୟକ ଜୟପ୍ରକାଶ ନାରାୟଣ କେବେ ବି କ୍ଷମତା ରାଜନୀତି ପ୍ରତି ଆଗ୍ରହୀ ନଥିଲେ ଏବଂ ଦୁର୍ନୀତି ବିରୋଧରେ ସର୍ବଦା ଲଢ଼ିଥିଲେ । ସେ କହିଥିଲେ ଯେ ନାନାଜୀ ଦେଶମୁଖ ଗ୍ରାମୀଣ ବିକାଶ ପ୍ରତି ନିଜକୁ ସମର୍ପି ଦେଇଥିଲେ । ଗ୍ରାମଗୁଡ଼ିକୁ ଆତ୍ମନିର୍ଭରଶୀଳ ଏବଂ ଦାରିଦ୍ର୍ୟମୁକ୍ତ କରିବା ଲାଗି ସେ ପ୍ରୟାସ କରିଥିଲେ ।
    
    ପ୍ରଧାନମନ୍ତ୍ରୀ କହିଥିଲେ ଯେ ସହରାଂଚଳରେ ଥିବା ସୁବିଧାଗୁଡ଼ିକ ଗ୍ରାମାଂଚଳରେ ମଧ୍ୟ ଉପଲବ୍ଧ ହେବା ଆବଶ୍ୟକ । ସେ କହିଥିଲେ ଯେ ଗଣତନ୍ତ୍ରର ବାସ୍ତବ ମହକ ଜନଭାଗିଦାରୀ ଏବଂ ଲୋକମାନଙ୍କୁ ସହରାଂଚଳ ଏବଂ ଗ୍ରାମାଂଚଳର ବିକାଶ ସହିତ ଯୋଡ଼ିବାରେ ରହିଛି । ସରକାରଙ୍କ ସହିତ ନିୟମିତ ବାର୍ତ୍ତାଳାପର ଆବଶ୍ୟକତା ରହିଛି ବୋଲି ସେ କହିଥିଲେ ।
    
    ପରିମଳ ସୁବିଧାର ଅଭାବ ଗ୍ରାମାଂଚଳର ବିକାଶରେ ବାଧକ ସାଜୁଥିବା ଉଲ୍ଲେଖ କରି ପ୍ରଧାନମନ୍ତ୍ରୀ ସରକାର କାହିଁକି ଗ୍ରାମାଂଚଳରେ ଶୌଚାଳୟ ନିର୍ମାଣ କରିବାକୁ ଚାହୁଁଛନ୍ତି ସେ ସମ୍ପର୍କରେ କହିଥିଲେ ।

    **********

    
    
    (Release ID: 1506091) Visitor Counter : 2