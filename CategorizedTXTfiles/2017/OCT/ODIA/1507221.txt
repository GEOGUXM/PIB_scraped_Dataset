      ଯୋଗାଯୋଗ ଓ ସୂଚନା ପ୍ରଯୁକ୍ତି ସେବା ମନ୍ତ୍ରଣାଳୟ

      ମୋବାଇଲ ନମ୍ବର ସହ ଆଧାର କାର୍ଡ ସଂଯୋଗ ପ୍ରକ୍ରିୟାକୁ ସରଳ କଲା ଟେଲିକମ୍ ବିଭାଗ
      • ଗ୍ରାହକଙ୍କ ପାଇଁ ଦୁଇ ସୁବିଧାଜନକ ବିକଳ୍ପ ସହ ନୂଆ ଓଟିପି ଆଧାରିତ ବିକଳ୍ପ ଆରମ୍ଭ
      • ପଦକ୍ଷେପକୁ ସ୍ୱାଗତ କଲା ଉଦ୍ୟୋଗ ସମୂହ, ସରକାରଙ୍କୁ ସମର୍ଥନ
      Posted On: 25 OCT 2017 8:12PM by PIB Bhubaneshwar


    ଆଧାର କାର୍ଡକୁ ମୋବାଇଲ ନମ୍ବର ଓ ମୋବାଇଲ ଉପଭୋକ୍ତାଙ୍କୁ ପୁନଃ ଯାଞ୍ଚ ପ୍ରକ୍ରିୟା ସହ ଯୋଡ଼ିବା ସମ୍ବନ୍ଧୀୟ ସୁପ୍ରିମକୋର୍ଟଙ୍କ ଫେବୃୟାରୀ 16 ତାରିଖ ନିର୍ଦ୍ଦେଶ ପାଳନକୁ ତ୍ୱରାନ୍ୱିତ କରିବା ପାଇଁ ଟେଲିକମ୍ ବିଭାଗ ବୁଧବାର ବିସ୍ତୃତ ନିର୍ଦ୍ଦେଶନାମା ଜାରି କରିଛି ।


    ନୂଆ ନିୟମ ଅନୁସାରେ ଟେଲିକମ୍ ବିଭାଗ ଆଧାର କାର୍ଡକୁ ପଞ୍ଜିକୃତ ମୋବାଇଲ ନମ୍ବର ସହ ସଂଯୋଗର 3 ଟି ନୂଆ ବିକଳ୍ପ ଆରମ୍ଭ କରିଛି । ଏହି ବିକଳ୍ପଗୁଡ଼ିକ ହେଲା - OTP ( ୱାନ୍ ଟାଇମ୍ ପାସୱାର୍ଡ ) ଆଧାରିତ , ଆପ୍ସ ଆଧାରିତ ଓ ଆଇଭିଆରଏସ୍ ସୁବିଧା । ଏହି ନୂଆ ବିକଳ୍ପ ଦ୍ୱାରା ଟେଲିକମ୍ କମ୍ପାନୀଗୁଡ଼ିକର ଷ୍ଟୋରଗୁଡ଼ିକୁ ନଯାଇ ମଧ୍ୟ ଗ୍ରାହକ ନିଜର ମୋବାଇଲ ନମ୍ବର ସହ ଆଧାରକୁ ଯୋଡ଼ିବାରେ ସକ୍ଷମ ହୋଇପାରିବ । ଟେଲିକମ୍ ବିଭାଗ ପକ୍ଷରୁ ବରିଷ୍ଠ ନାଗରିକ , ଦିବ୍ୟାଙ୍ଗ , ଦୂରାରୋଗ୍ୟ ପୀଡ଼ିତଙ୍କ ସୁବିଧା ପାଇଁ ଗ୍ରାହକଙ୍କ ଘରକୁ ଯାଇ ପୁନଃ ଯାଞ୍ଚ କରିବାର ସୁପାରିସ୍ କରିଛି । ନୂଆ ନିର୍ଦ୍ଦେଶନାମା ଅନୁସାରେ ଟେଲିକମ୍ ଅପରେଟରମାନଙ୍କୁ ଏହି ସେବା ପାଇଁ ଅନୁରୋଧ କରୁଥିବା ଗ୍ରାହକଙ୍କ ନିମନ୍ତେ ଅନଲାଇନ୍ ପ୍ରକ୍ରିୟା ଉପଲବ୍ଧ କରାଇବା ଉଚିତ୍ ଓ ଉପଲବ୍ଧତା ଆଧାରରେ ସେମାନଙ୍କ ଘରକୁ ଯାଇ ପୁନଃ ଯାଞ୍ଚ ପ୍ରକ୍ରିୟା ପୂରଣ କରିବା ଉଚିତ୍ ।


    ଏ ସମ୍ପର୍କରେ ଟେଲିକମ୍ ରାଷ୍ଟ୍ରମନ୍ତ୍ରୀ ( ସ୍ୱାଧୀନ ଦାୟିତ୍ୱ ) ମନୋଜ ସିହ୍ନା କହିଛନ୍ତି ଯେ , ‘ ସମ୍ବେଦନଶୀଳ ସରକାରୀ ସେବା ଓ ଗୁରୁତ୍ୱପୂର୍ଣ୍ଣ ସୂଚନା ଦେଶର ସମସ୍ତ ନାଗରିକଙ୍କୁ ଉପଲବ୍ଧ କରାଇବା ପାଇଁ ଆଧାର ନମ୍ବର ପ୍ରଣାଳୀ ପ୍ରସ୍ତୁତ କରାଯାଇଛି । ଯାହାକି ବିଭିନ୍ନ ସମୟରେ ସେମାନଙ୍କୁ ଆବଶ୍ୟକ ପଡ଼ିପାରେ । ଦେଶରେ ମୋବାଇଲର ଉପଯୋଗ ଦ୍ରୁତ ଗତିରେ ବୃଦ୍ଧି ପାଉଛି । ଆଉ ଗ୍ରାହକଙ୍କୁ ମୋବାଇଲ ନମ୍ବର ସହ ଆଧାର ନମ୍ବରକୁ ଯୋଡ଼ିବାର ସୁବିଧା ପ୍ରଦାନ କରାଯିବା ଉଚିତ୍ । ସ୍ୱଳ୍ପ ସମୟରେ ସୁବିଧାଜନକ ଭାବେ ଗ୍ରାହକଙ୍କ ନିକଟରେ ସରକାରୀ ସୂଚନା ଓ ସେବା ପହଞ୍ଚାଇବାକୁ ସରକାର ପ୍ରୟାସ କରୁଛନ୍ତି ।


    COAIର ପ୍ରତିନିଧି କହିଛନ୍ତି ଯେ , ‘ ଟେଲିକମ୍ ବିଭାଗର ନୂଆ ସ୍ପଷ୍ଟୀକରଣ ଉଦ୍ୟୋଗ ଓ ଗ୍ରାହକଙ୍କ ଅନୁରୂପ ହୋଇଛି । ଯାହାର ଏବେ ଆବଶ୍ୟକତା ରହିଛି । ଅବଶ୍ୟ ଏହି ନିର୍ଦ୍ଦେଶନାମାକୁ ଲାଗୁ କରିବାରେ କିଛି ସମୟ ଲାଗିବ କିନ୍ତୁ ଗ୍ରାହକଙ୍କ ମୋବାଇଲ ନମ୍ବରକୁ ଇ - କେୱାଇସି ଆଧାରିତ ଆଧାର ସହ ଯୋଡ଼ିବା ଓ ଉପଭୋକ୍ତାଙ୍କ ପାଇଁ ସୁବିଧାଜନକ କରିବାରେ ଆମେ ସରକାରଙ୍କ ସହ ମିଶି କାମ କରୁଛୁ । ଆମେ ସମସ୍ତ ଆବଶ୍ୟକ ପ୍ରକ୍ରିୟା ଲାଗୁ କରୁଛୁ ଯାହା ଫଳରେ ଓଟିପି , ଆପ୍ସ ଆଧାରିତ ଓ ଆଇଭିଆରଏସ୍ ସୁବିଧା ସମେତ ଦିଆଯାଇଥିବା ଅତିରିକ୍ତ ବିକଳ୍ପର ଉପଯୋଗ କରାଯାଇପାରିବ । ଆମେ ଆଶାବାଦୀ ଯେ ଦ୍ରୁତ ଓ ସହଜରେ ମୋବାଇଲ ଗ୍ରାହକମାନେ ନିଜର ଆଧାର ପଞ୍ଜିକୃତ ମୋବାଇଲ ନମ୍ବର ( ARMN ) ର ଉପଯୋଗ କରି ଇ - କେୱାଇସି ନିୟମକୁ ପୂରଣ କରିବେ ।


    ଅଗଷ୍ଟ ମାସରେ ଏକ ସର୍କୁଲାରରେ ଟେଲିକମ୍ ବିଭାଗ ଟେଲିକମ୍ ସେବା ପ୍ରଦାନକାରୀଙ୍କୁ ଗ୍ରାହକଙ୍କ ଆଖିର ପଲକ ( ଆଇରିସ୍ ) ଅବା ଆଙ୍ଗୁଳି ଛାପ ଆଧାରିତ ଆଧାରର ସତ୍ୟପାଠ କରାଇବାକୁ ନିର୍ଦ୍ଦେଶ ଦେଇଥିଲା । ନୂଆ ନିୟମରେ ଏହା ସ୍ପଷ୍ଟ କରାଯାଇଛି ଯେ ଟେଲିକମ୍ ସେବା ପ୍ରଦାନକାରୀଙ୍କୁ ଏଥିପାଇଁ ଏକ ନିର୍ଦ୍ଦିଷ୍ଟ ଭୌଗଳିକ କ୍ଷେତ୍ରରେ ନିଶ୍ଚିତ ଭାବେ ଆଇରିସ୍ ରିଡର ମୁତୟନ କରିବାକୁ ପଡ଼ିବ ।


    ବ୍ୟକ୍ତିଗତ ଗୋପନୀୟତା ନିୟମକୁ ଦୃଷ୍ଟିରେ ରଖି ଟେଲିକମ୍ ବିଭାଗ ଟେଲିକମ୍ ସେବା ପ୍ରଦାନକାରୀ ଏଜେଣ୍ଟମାନଙ୍କ ପାଇଁ ଗ୍ରାହକଙ୍କ ଇ - କେୱାଇସି ତଥ୍ୟକୁ ଜାଣିନପାରିବାକୁ ବାଧ୍ୟତାମୂଳକ କରିଛି । କେବଳ ଗ୍ରାହକଙ୍କ ନାମ ଓ ଠିକଣା ଦୃଶ୍ୟମାନ ହେବ । ଗ୍ରାହକ ଦେଶର ଯେକୌଣସି ସ୍ଥାନରେ ନିଜର ମୋବାଇଲ ନମ୍ବରର ଯାଞ୍ଚ ଅବା ପୁନଃ ଯାଞ୍ଚ କରାଇପାରିବେ । ଏପରିକି ଯେକୌଣସି ସେବା ଅଞ୍ଚଳରେ ତାଙ୍କର ମୋବାଇଲ ସଂଯୋଗ ହୋଇଥିଲେ ମଧ୍ୟ ସେଥିରେ କୌଣସି ସମସ୍ୟା ହେବନି ।


    *************

    
    
    (Release ID: 1507221) Visitor Counter : 3