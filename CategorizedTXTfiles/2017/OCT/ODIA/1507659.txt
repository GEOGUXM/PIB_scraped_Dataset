      ଉପରାଷ୍ଟ୍ରପତିଙ୍କ ସଚିବାଳୟ

      ଭାରତୀୟ ସାର୍ବଜନୀନ ପ୍ରଶାସନିକ ପ୍ରତିଷ୍ଠାନର 63 ତମ ବାର୍ଷିକ ଉତ୍ସବକୁ ସମ୍ବୋଧନ କଲେ ଉପରାଷ୍ଟ୍ରପତି
      ବୈଷୟିକ ଜ୍ଞାନ ଦ୍ୱାରା ପରିଚାଳିତ ପ୍ରକ୍ରିୟା ବିବିଧ ଆହ୍ୱାନର ସମାଧାନ କରିବା ଆବଶ୍ୟକ: ଉପରାଷ୍ଟ୍ରପତି

      Posted On: 11 OCT 2017 8:47PM by PIB Bhubaneshwar

    ଉପରାଷ୍ଟ୍ରପତି ଶ୍ରୀ ଏମ ଭେଙ୍କେୟା ନାଇଡୁ ପ୍ରକାଶ କରିଛନ୍ତି ଯେ ବୈଷୟିକ ଜ୍ଞାନକୌଶଳ ଦ୍ୱାରା ପରିଚାଳିତ ସରକାରୀ ପ୍ରକ୍ରିୟା ସାମ୍ପ୍ରତିକ ପରିସ୍ଥିତିରେ ଭାରତରେ ବହୁବିଧ ସମସ୍ୟାର ସମାଧାନ କରିବା ଆବଶ୍ୟକ । ଭାରତୀୟ ସାର୍ବଜନୀନ ପ୍ରଶାସନିକ ପ୍ରତିଷ୍ଠାନ ( IIPA) ର 63 ତମ ବାର୍ଷିକ ଉତ୍ସବ ଅବସରରେ ସମ୍ବୋଧନ କରି ସେ ଏହି ବକ୍ତବ୍ୟ ପ୍ରଦାନ କରିଛନ୍ତି ।


    ଉପରାଷ୍ଟ୍ରପତି କହିଲେ ଯେ IIPA ଗତ 6 ଦଶକ ଧରି ପରିବର୍ତ୍ତନର ଧାରାକୁ ଗ୍ରହଣ କରୁଛି , ସଂସ୍କାର ବ୍ୟବସ୍ଥାର ପରୀକ୍ଷଣ କରୁଛି , ନୂତନ ଗବେଷଣା ପ୍ରାରମ୍ଭ କରୁଛି ଏବଂ ବିଭିନ୍ନ ମୂଲ୍ୟାୟନ ଓ ପ୍ରଶିକ୍ଷଣ କାର୍ଯ୍ୟକ୍ରମ ଗ୍ରହଣ କରୁଛି । ସେ ପୁନଶ୍ଚ କହିଲେ ଯେ ସାର୍ବଜନୀନ ପ୍ରଶାସନ ସବୁବେଳେ ପରିବର୍ତ୍ତନର ପରିଚାଳକ । ଏହା ସମାଜରେ , ଅର୍ଥନୀତିରେ ଏବଂ ରାଜନୈତିକ ଜୀବନଧାରାରେ ପରିବର୍ତ୍ତନର କାର୍ଯ୍ୟାନ୍ୱୟନ କରିଥାଏ । ବୃହତ୍ତ ଗଣତନ୍ତ୍ରରେ ଏହା ବିଶେଷ ଭାବେ ଦେଖାଯାଇଥାଏ । ଉପରାଷ୍ଟ୍ରପତି ମତ ଦେଇଥିଲେ ଯେ କେନ୍ଦ୍ର ସରକାର ଓ ରାଜ୍ୟ ସରକାରଙ୍କ ଅଭିନବ ଓ ନାଗରିକ କୈନ୍ଦ୍ରିକ ଯୋଜନାର କାର୍ଯ୍ୟାନ୍ୱୟନ ଲାଗି ଆମକୁ ଆମର ପ୍ରଶାସନିକ ସାମର୍ଥ୍ୟକୁ ପୁଣିଥରେ ବ୍ୟବସ୍ଥିତ କରିବାକୁ ପଡିବ । ସେ ପୁନଶ୍ଚ କହିଲେ ଯେ ଏହା ଆମ ପାଇଁ ଗର୍ବର ବିଷୟ ଯେ ଭାରତର 15 ବର୍ଷୀୟ ବିକାଶ କାର୍ଯ୍ୟକ୍ରମ ଜାତିସଂଘର ନାଗରିକ କେନ୍ଦ୍ରୀୟ ବିକାଶ ଲକ୍ଷ୍ୟ ସହିତ ମେଳ ଖାଉଛି । ଏହି କାର୍ଯ୍ୟକ୍ରମ ଅନ୍ତର୍ଗତ ଉତ୍ତମ ଶାସନ ବ୍ୟବସ୍ଥା ପ୍ରଦାନ ପୂର୍ବକ ସ୍ୱରାଜକୁ ସୁରାଜରେ ପରିଣତ କରିବାକୁ ପଡିବ । ଏଥିପାଇଁ ସମାଜର ସବୁବର୍ଗର ଜନସାଧାରଣଙ୍କ ପାଖେ ପହଂଚିବାକୁ ପଡିବ ।


    ଉପରାଷ୍ଟ୍ରପତି କହିଲେ ଯେ ଆମେ ଅଧିକ ସାମର୍ଥ୍ୟ ବୃଦ୍ଧି ଓ ଫଳପ୍ରଦତ୍ତା ଉପରେ ଧ୍ୟାନ ଦେବା ଉଚିତ । ଆମ ଶାସନ ବ୍ୟବସ୍ଥାରେ ଆମକୁ ମୂଲ୍ୟାୟନ ଓ ନିୟମିତ ଶିକ୍ଷାଲାଭ କରିବାର ସଂସ୍କୃତି ନିର୍ମାଣ କରିବାକୁ ପଡିବ । ସେ ଆଶାପ୍ରକାଶ କରିଥିଲେ ଯେ IIPA ରାଜ୍ୟସ୍ତରୀୟ ଅନ୍ୟ ପ୍ରତିଷ୍ଠାନମାନଙ୍କ ସହ ମିଶି ଏକ ବୋଧଗମ୍ୟ ଶାସନ ସଂସ୍କାର ଏଜେଣ୍ଡା ପ୍ରସ୍ତୁତ କରିବ ଏବଂ ଜନ ସାଧାରଣ କୈନ୍ଦ୍ରିକ ଶାସନ ବ୍ୟବସ୍ଥାର ନିର୍ମାଣ କରିବ । ଏ କ୍ଷେତ୍ରରେ ସଫଳତା ଓ ଆଶାନୁରୂପକ ଫଳାଫଳ ପାଇଁ ପ୍ରକ୍ରିୟାରେ ନିୟମିତ ଅଭିନବ ପନ୍ଥା ଏହାର ଦିଗ ନିର୍ଦ୍ଧାରଣ କରିବେ । ଉପରାଷ୍ଟ୍ରପତି କହିଲେ ଯେ ଅନ୍ତ୍ୟୋଦୟ ଯୋଜନା ଅନୁରୂପ ଏହି କାର୍ଯ୍ୟକ୍ରମକୁ ପ୍ରଣୟନ କରାଯିବା ଉଚିତ ଯେଉଁଥିରେ କି ସମାଜର ସବୁଠାରୁ ନିମ୍ନତମ ବର୍ଗ , ଅବହେଳିତ ଓ ଅପହଂଚ ଅଂଚଳର ଜନସାଧାରଣଙ୍କ ଉପରେ ଗୁରୁତ୍ୱ ପ୍ରଦାନ କରାଯାଉଛି । ଆମର କାର୍ଯ୍ୟଶୈଳୀ ଅଧିକ ସହାନୁଭୂତିଶୀଳ , ସମ୍ବେଦନଶୀଳ ଓ ସାର୍ବଜନୀନ ହେବା ଆବଶ୍ୟକ । ଏହା ବିଶେଷ କରି ମହିଳା , ଭିନ୍ନକ୍ଷମଙ୍କ ଲାଗି ଉଦ୍ଧିଷ୍ଟ ହେବା ଆବଶ୍ୟକ । “ ସବକା ସାଥ , ସବକା ବିକାଶ ” ସଂକଳ୍ପବଦ୍ଧତାର ସହିତ ବିନା ପାତର ଅନ୍ତରରେ ଗଣତାନ୍ତ୍ରିକ ଶାସନର ଲାଭ ସମାଜର ସବୁ ବର୍ଗର ଜନସାଧାରଣଙ୍କ ପାଖେ ପହଂଚିବା ଆବଶ୍ୟକ ।


    ଉପରାଷ୍ଟ୍ରପତି କହିଲେ ଯେ ସମସ୍ତ ପଦାଧିକାର ଓ ସମଗ୍ର ପ୍ରଶାସନ ବର୍ତ୍ତମାନ ସମୟରେ ବିକାଶ ପାଇଁ ଚରମ ଆବଶ୍ୟକତା ସମ୍ବନ୍ଧରେ ବୁଝିବା ଆବଶ୍ୟକ ଓ ପ୍ରତ୍ୟେକ ନାଗରିକର ସେବା କରିବା ପାଇଁ ଆମ ସମସ୍ତଙ୍କର ନିର୍ଦ୍ଧିଷ୍ଟ ଲକ୍ଷ୍ୟ ହାସଲ କରିବା ନେଇ ଆମର ପ୍ରକ୍ରିୟାକୁ ପୁନଃ ବ୍ୟବସ୍ଥିତ କରିବା ଆବଶ୍ୟକ । ବର୍ତ୍ତମାନର ଆବଶ୍ୟକତା ହେଲା ଜନସାଧାରଣଙ୍କୁ କେନ୍ଦ୍ରରେ ରଖି ଏକ ପ୍ରଶାସନିକ ବ୍ୟବସ୍ଥାର ସୃଜନ କରିବାକୁ ପଡିବ ।


    ଉପରାଷ୍ଟ୍ରପତି ଅନେକ ପୁସ୍ତକ ଉନ୍ମୋଚନ କରିବା ସହ ଏକ ଅନଲାଇନ ପାଠାଗାର - ଡିଜିଟାଲ ନଲେଜ ରିପୋଜିଟୋରୀ ଅଫ ଆଇଆଇପିଏର ଉଦଘାଟନ କରିଥିଲେ । ଏଥିରେ ପ୍ରତିଷ୍ଠାନର ଗବେଷଣା ନିଷ୍କର୍ସ ଏବଂ ପ୍ରକାଶିତ ବିଷୟ ବାବଦରେ ଉଲ୍ଲେଖ କରାଯାଇଛି । ସେ ମଧ୍ୟ ଆଇଆଇପିଏ ଓ ସାର୍ବଜନୀନ ପ୍ରଶାସନ କ୍ଷେତ୍ରକୁ ଉଲ୍ଲେଖନୀୟ ସେବା ପ୍ରଦାନ କରିଥିବା ବ୍ୟକ୍ତିମାନଙ୍କୁ “ ପଲ ଏଚ ଆପଲବାୟ ପୁରସ୍କାର ” ପ୍ରଦାନ କରିଥିଲେ । ଏହି ଅବସରରେ ଉପରାଷ୍ଟ୍ରପତିଙ୍କ ବକ୍ତବ୍ୟ ନିମ୍ନରେ ପ୍ରଦାନ କରାଗଲା :-


    ଏହି ଐତିହାସିକ ପ୍ରତିଷ୍ଠାନର ସଭାପତି ଭାବେ ଏହାର 63 ତମ ସାଧାରଣ ବାର୍ଷିକ ବୈଠକରେ ଅଂଶଗ୍ରହଣ କରି ମୁଁ ଅତ୍ୟନ୍ତ ଆନନ୍ଦିତ । ଆଇଆଇପିଏ ନିକଟରେ ଏହାର ହୀରକ ଜୟନ୍ତୀ ପାଳନ କରିଛି । ଏହା ବିଗତ 60 ବର୍ଷ ଧରି ଭାରତୀୟ ପ୍ରଶାସନରେ ପରିବର୍ତ୍ତନର ଗ୍ରହଣ , ସଂସ୍କାର ବ୍ୟବସ୍ଥାର ପରୀକ୍ଷଣ , ଗବେଷଣା , ମୂଲ୍ୟାୟନ ଏବଂ ପ୍ରଶିକ୍ଷଣ କାର୍ଯ୍ୟକ୍ରମ ଆଦି ଦେଖିଆସିଛି ।


    ସ୍ୱାଧୀନତାର ପରବର୍ତ୍ତୀ ସମୟରେ ସାର୍ବଜନୀନ ପ୍ରଶାସନିକ ବ୍ୟବସ୍ଥା ସବୁବେଳେ ପରିବର୍ତ୍ତନକୁ ପରିଚାଳନା କରିଆସୁଥିଲା । ସମାଜିକ , ଅର୍ଥନୈତିକ ଏବଂ ରାଜନୈତିକ ପରିବର୍ତ୍ତନ ଧାରା ଏହାର ଅଂଶବିଶେଷ ଥିଲା । ପୁଣି ଏହା ଥିଲା ଭାରତ ଭଳି ଏକ ବିରାଟ ଗଣତାନ୍ତ୍ରିକ ରାଷ୍ଟ୍ରରେ ଯେଉଁଠାରେ କି ଦାରିଦ୍ୟ ଏବଂ ବିବିଧତା ଉତ୍ତରଦାୟୀ ପ୍ରଶାସନିକ ବ୍ୟବସ୍ଥା କ୍ଷେତ୍ରରେ ଏକ ବଡ ଧରଣର ଆହ୍ୱାନ ଭାବେ ଠିଆହୁଏ । 1947 ଏପ୍ରିଲ 21 ତାରିଖରେ ଭାରତର ପ୍ରଥମ ବ୍ୟାଚ ଆଇଏଏସ ଅଫିସରମାନଙ୍କୁ ସମ୍ବୋଧିତ କରି ସର୍ଦ୍ଦାର ବଲ୍ଲଭ ଭାଇ ପଟେଲ ସ୍ୱାଧୀନତା ପର ଭାରତରେ ପ୍ରଚଳିତ ଔପନିବେଶିକ ବାଦ ପ୍ରଶାସନିକ ସେବାରୁ ସର୍ବଭାରତୀୟ ପ୍ରଶାସନିକ ସେବାରେ ପରିବର୍ତ୍ତନର ଆବଶ୍ୟକତା ଉପରେ ଗୁରୁତ୍ୱାରୋପ କରିଥିଲେ । ଆଇସିଏସକୁ ସର୍ଦ୍ଦାର ପଟେଲ ‘ ଭାରତୀୟ ’ ନୁହେଁ କିମ୍ବା ‘ ନାଗରିକ ’ ନୁହେଁ ବୋଲି ଅଭିହିତ କରି କହିଥିଲେ ଯେ - “ ଆପଣମାନଙ୍କ ପୂର୍ବଜମାନେ ଏପରି ପରମ୍ପରାରେ ବଢ଼ିଥିଲେ ଯେଉଁଥିରେ କି ସେମାନେ ଜନସାଧାରଣଙ୍କଠାରୁ ଦୂରେଇ ଯାଇ ନିଜକୁ ଭିନ୍ନ କରି ରଖିଥିଲେ । ଭାରତର ସାଧାରଣ ଜନତାଙ୍କୁ ନିଜର ଲୋକ ଭଳି ଦେଖିବା ଆପଣଙ୍କ ପ୍ରମୁଖ କର୍ତ୍ତବ୍ୟ ହେବ । ସଠିକ ଭାବେ କହିଲେ ଆପଣମାନେ ନିଜକୁ ସେମାନଙ୍କ ମଧ୍ୟରୁ ଜଣେ ବୋଲି ଦେଖିବେ ଏବଂ ସେମାନଙ୍କୁ ଘୃଣା କରିବା କିମ୍ବା ଅସମ୍ମାନ ନକରିବା ନେଇ ଆପଣମାନଙ୍କୁ ଶିକ୍ଷାଲାଭ କରିବାକୁ ପଡିବ । ଅନ୍ୟ ଶବ୍ଦରେ କହିବାକୁ ଗଲେ ଆପଣମାନଙ୍କୁ ଗଣତାନ୍ତ୍ରିକ ପ୍ରଶାସନିକ ବ୍ୟବସ୍ଥା ସହିତ ଖାପ ଖୁଆଇବାକୁ ପଡିବ । ”


    ଔପନିବେଶିକ ମାନ ନିୟନ୍ତ୍ରଣ ପରିବର୍ତ୍ତେ ଭାରତର ସାଧାରଣ ଜନତାଙ୍କ ସେବା କରିବାର ବିଚାର ଧାରାରେ ବ୍ୟାପକ ପରିବର୍ତ୍ତନ ନେଇ ଭାରତୀୟ ମାନବ ସମ୍ବଳର ବିକାଶ ଓ ପ୍ରଶିକ୍ଷଣ କ୍ଷେତ୍ରରେ ବଡ ଧରଣର ପ୍ରୟାସ ଆବଶ୍ୟକ । ଏହା ଆଇଆଇପିଏ ପ୍ରତିଷ୍ଠା କରାଯିବାର ଏହା ଆଉ ଏକ ପ୍ରମୁଖ କାରଣ ।


    ଆମେ ଏବେ ପୁଣି ଆଉ ଏକ ପରିବର୍ତ୍ତନର ସୋପାନରେ ପହଂଚିଛୁ କାରଣ କେନ୍ଦ୍ର ଓ ରାଜ୍ୟ ସରକାରଙ୍କ ନାଗରିକ କୈନ୍ଦ୍ରିକ ଯୋଜନାଗୁଡ଼ିକର ପ୍ରଣୟନ ପାଇଁ ଆମକୁ ଆମ ପ୍ରଶାସନିକ କ୍ଷମତାକୁ ପୁନଃ ବ୍ୟବସ୍ଥିତ କରିବାକୁ ପଡିବ । ଆମକୁ ବୈଷୟିକ ଜ୍ଞାନକୌଶଳର ବ୍ୟବହାର ଦ୍ୱାରା ଜନସାଧାରଣଙ୍କ ଲାଭ ପାଇଁ କାର୍ଯ୍ୟ କରିବାକୁ ପଡିବ । ସମ୍ପ୍ରତି ପ୍ରଶାସନରେ ଆମ ଆନ୍ତଃପରିବେଶର ସାମର୍ଥ୍ୟ ଓ ଦୁର୍ବଳତାକୁ ବାହ୍ୟ ଶକ୍ତିର ଚାପ ଅନୁଯାୟୀ ପରିଚାଳିତ କରିବାକୁ ପଡିବ । ସେମାନେ ଏହାକୁ କେବଳ ପରିଚାଳିତ କଲେ ହେବ ନାହିଁ ବରଂ ନିରପେକ୍ଷ ଭାବେ , ସଚ୍ଚୋଟତାର ସହିତ ଏବଂ ବାଧ୍ୟତା ମୂଳକ ଭାବେ ଆବଶ୍ୟକୀୟ ପରିବର୍ତ୍ତନ ଆଣିବା ମଧ୍ୟ ଆବଶ୍ୟକ । ଏହା ଏପରି ଗତିରେ ହେବା ଆବଶ୍ୟକ ଯେପରିକି ଏହା ସାମାଜିକ ଏବଂ ଅର୍ଥନୈତିକ ଭାବେ ଗ୍ରହଣୀୟ ହେବ ।


    ଏହା ଅତ୍ୟନ୍ତ ଗର୍ବର ବିଷୟ ଯେ ଭାରତର ୧୫ ବର୍ଷୀୟ ବିକାଶ ଯୋଜନା ଜାତିସଂଘର ନାଗରିକ କେନ୍ଦ୍ରୀୟ ବିକାଶ ଲକ୍ଷ୍ୟ ସହିତ ମେଳ ଖାଉଛି । ଦେଶର ବିକାଶ ଓ ଉନ୍ନୟନ ପାଇଁ ଏହା ହେଉଛି ସବୁଠାରୁ ବୋଧଗମ୍ୟ ବ୍ୟବସ୍ଥା । ଏଥିରେ ଦାରିଦ୍ର୍ୟ ଦୂରିକରଣ , କ୍ଷୁଦା ଦୂରୀକରଣ , ସମସ୍ତଙ୍କ ପାଇଁ ସ୍ୱାସ୍ଥ୍ୟ ସୁବିଧା ଉପଲବ୍ଧ କରାଇବା , ସର୍ବନିମ୍ନ ଶିକ୍ଷା , ସ୍ୱଚ୍ଛ ଜଳ ଏବଂ ସଫେଇ , ଲିଙ୍ଗଗତ ବିଭେଦତା ଦୂର , ଶକ୍ତି ଯୋଗାଣ ନିଶ୍ଚିତ କରାଇବା , ପ୍ରଗତି ନିମନ୍ତେ ପ୍ରୟାସ , ପ୍ରଶାସନିକ ବ୍ୟବସ୍ଥାରେ ସମାନତା ଓ ନିଯୁକ୍ତ ସୁଯୋଗ ଆଦି ଗୁରୁତ୍ୱପୂର୍ଣ୍ଣ କ୍ଷେତ୍ର ପ୍ରତି ଏଥିରେ ପ୍ରଶାସନିକ କାର୍ଯ୍ୟଧାରା , ନୀତି ନିର୍ଦ୍ଧାରଣ ଏବଂ ନିୟନ୍ତ୍ରଣ ବ୍ୟବସ୍ଥା ଆଦି ରହିଛି ।


    ପରିବେଶ ଉପରେ ନିର୍ଭର କରି ବଂଚୁଥିବା ଗରିବ ଜନସାଧାରଣଙ୍କ ପ୍ରତି ନିଜର ପ୍ରତିବଦ୍ଧତା ସ୍ୱରୂପ ଭାରତ ପରିବେଶ ପରିବର୍ତ୍ତନୀୟ ସମ୍ବନ୍ଧିତ ପ୍ୟାରିସ ରାଜିନାମା କ୍ଷେତ୍ରରେ ନିଜର ସଂକଳ୍ପବଦ୍ଧତାରେ ପରିବର୍ତ୍ତନ ଆଣିଛି । ଏହାଦ୍ୱାରା ଦେଶର ଉପକୂଳ ଅଂଚଳରେ ଓ ପାହାଡିଆ ଅଂଚଳରେ ରହୁଥିବା ଗରିବ ବ୍ୟକ୍ତିମାନଙ୍କ ବିକାଶ ପ୍ରତି ଭାରତ ଏହାର ନୂତନ ପ୍ରତିବଦ୍ଧତା ଓ ଦାୟିତ୍ୱବୋଧକୁ ପ୍ରତିପାଦିତ କରିଛି । ଏସବୁ ନିମନ୍ତେ ଚତୁର ତଥା ବିଜ୍ଞ ପ୍ରଶାସନିକ ସାମର୍ଥ୍ୟତାର ଆବଶ୍ୟକତା ରହିଛି । ଏହା ଆମ ଯୁବ ପଦାଧିକାରୀମାନଙ୍କ ମଧ୍ୟରେ ବିକଶିତ ହେବା ଆବଶ୍ୟକ । ମୁଁ ନିଶ୍ଚିତ ଯେ ଆଇଆଇପିଏ ଏବଂ ଏହିପରି ଅନ୍ୟାନ୍ୟ ପ୍ରତିଷ୍ଠାନଗୁଡ଼ିକ ଏଦିଗରେ ପ୍ରୟାସ ଚାଲୁ ରଖିଛନ୍ତି ଏବଂ ଭବିଷ୍ୟତରେ ଚାଲୁ ରଖିବେ ମଧ୍ୟ ।


    ତେବେ ମୁଁ ମନେକରୁଛି ଯେ ଏ ଦିଗରେ ଆହୁରି ଅନେକ କିଛି କରାଯିବାର ଆବଶ୍ୟକତା ରହିଛି । ଆମ ପୂର୍ବସୁରୀମାନଙ୍କର ଅନ୍ତର୍ଦ୍ଦୁଷ୍ଟିକୁ ବାସ୍ତବତାରେ ପରିଣତ କରିବା ପାଇଁ ଆମକୁ ଆହୁରି ଅନେକ ବାଟ ଯିବାର ଅଛି । ଆମ ପୂର୍ବସୁରୀମାନେ ମନେକରିଥିଲେ ଯେ ଆମେ ସ୍ୱରାଜ ପାଇଗଲେ ସବୁ ସମସ୍ୟାର ସମାଧାନ ହୋଇଯିବ । ମାତ୍ର ଏବେ ଆମ ପାଇଁ ଉତ୍ତମ ପ୍ରଶାସନ ଦ୍ୱାରା ସ୍ୱରାଜକୁ ସୁରାଜରେ ପରିଣତ କରିବାର ଆହ୍ୱାନ ରହିଛି । ସାଧାରଣ ଜନତାଙ୍କୁ ମଜଭୁତ ସେବା ଯୋଗାଇ ଦେବା ନେଇ ଏବେ ବି ଆମେ ଅନେକ ସମସ୍ୟାର ସମ୍ମୁଖୀନ ହେଉଛୁ । ଏଗୁଡ଼ିକ ମଧ୍ୟରେ ରହିଛି ନିରକ୍ଷରତା , ଖରାପ ସ୍ୱାସ୍ଥ୍ୟ , ଗୁଣାତ୍ମକ ଶିକ୍ଷାର ଅଭାବ , ସ୍ୱଚ୍ଛ ଜଳ ଏବଂ ପରିସ୍କାର ପରିବେଶ ଉପଲବ୍ଧ ନହେବା , ସହରୀକରଣ କ୍ଷେତ୍ରରେ ସଠିକ ଯୋଜନାର ଅଭାବ , ପରିବେଶ ପ୍ରଦୂଷଣ ବୃଦ୍ଧି ତଥା ଆହୁରି ଅନେକ ବିଷୟ । ଆମକୁ କାର୍ଯ୍ୟାନ୍ୱୟନ ପ୍ରକ୍ରିୟାକୁ ତ୍ୱରାନ୍ୱୀତ କରିବାକୁ ପଡିବ ଯେପରିକି ଆମ ସରକାରଙ୍କ ବିଭିନ୍ନ ଯୋଜନା ତଥା କାର୍ଯ୍ୟକ୍ରମର ଲାଭ ଠିକ ସମୟରେ ଗରିବ ଲୋକଙ୍କ ପାଖରେ ପହଂଚିପାରିବ ।


    ଆମକୁ ବୃହତ୍ତର ସାମର୍ଥ୍ୟ ଓ ଫଳପ୍ରଦତା ଉପରେ ଲକ୍ଷ୍ୟନିବଦ୍ଧ କରିବା ଉଚିତ । ଆମକୁ ଆମ ପ୍ରଶାସନିକ ବ୍ୟବସ୍ଥାରେ ମୂଲ୍ୟାୟନ ତଥା ନିୟମିତ ଭାବେ ଶିକ୍ଷାଲାଭ କରିବାର ଏକ ସଂସ୍କୃତି ନିର୍ମାଣ କରିବାର ଆବଶ୍ୟକତା ରହିଛି ।


    ଏ ସମ୍ବନ୍ଧରେ ମୁଁ ବିଷଦ ଭାବେ କହୁଛି । ଆମେ ସବୁବେଳେ କାର୍ଯ୍ୟଧାରା ଓ ଏ ସମ୍ବନ୍ଧୀୟ ଆବଶ୍ୟକତା ଉପରେ ଧ୍ୟାନଦେଉ । ମାତ୍ର ଏହାର ଫଳାଫଳ ଓ ଆମେ ସେବା କରୁଥିବା ଜନସାଧାରଣଙ୍କ ଉପରେ ଆମ କାର୍ଯ୍ୟଧାରାର ପ୍ରଭାବ ସମ୍ବନ୍ଧରେ ସାଧାରଣତଃ ଭୁଲିଯାଇଥାଉ । ଆମକୁ ଫଳାଫଳ ଉପରେ ମଧ୍ୟ ଧ୍ୟାନ କେନ୍ଦ୍ରିଭୂତ କରିବାକୁ ପଡିବ । କୌଣସି କାର୍ଯ୍ୟଧାରାର ସଠିକ ମୂଲ୍ୟାୟନ କରିବା ସହ ଏହାର ଶେଷ ଫଳାଫଳ ସମ୍ବନ୍ଧରେ ମଧ୍ୟ ନିଶ୍ଚିତ ଭାବେ ଚିନ୍ତା କରିବା ଆବଶ୍ୟକ । ଆମକୁ ଆମ ଫଳ ପ୍ରଦାନ ପ୍ରକ୍ରିୟାର ସଚ୍ଚୋଟତା ସହ ମୂଲ୍ୟାୟନ କରିବାକୁ ପଡିବ । ଆମକୁ ନିୟମିତ ଭାବେ ଆକଳନ କରିବାକୁ ପଡିବ ଯେ ଆମେ ସ୍ତିରୀକୃତ ବଜେଟ ବ୍ୟବସ୍ଥାରେ ନିର୍ଦ୍ଧିଷ୍ଟ ସମୟ ସୀମା ମଧ୍ୟରେ ନିର୍ଦ୍ଧିଷ୍ଟ ଲକ୍ଷ୍ୟସ୍ଥଳରେ ପହଂଚି ପାରୁଛୁ ନା ନାହିଁ । ଆମକୁ ନିଶ୍ଚିତ ଭାବେ ଆମ କାର୍ଯ୍ୟର ସାମର୍ଥ୍ୟତା ବାବଦରେ ଦେଖିବାକୁ ପଡିବ । ଆମକୁ ନିଜକୁ ଏହି ପ୍ରଶ୍ନ ପଚାରିବାକୁ ପଡିବ - ଆମେ ସ୍ୱଳ୍ପ ଖର୍ଚ୍ଚ ଏବଂ କମ ଶକ୍ତି ବିନିମୟରେ କାର୍ଯ୍ୟର ସାଧନ ନିର୍ଦ୍ଧାରଣ କରିପାରୁଛୁ ନା ନାହିଁ ? ଆମେ ଠିକ ସମୟରେ ବିନା ଅଧିକ ଖର୍ଚ୍ଚରେ ଫଳାଫଳ ପାଇପାରୁଛୁ ନା ନାହିଁ ?


    ଏଥିପାଇଁ ଏକ ମୂଲ୍ୟାୟନର ସଂସ୍କୃତି ଆବଶ୍ୟକ । ଆମକୁ ଫଳାଫଳର ମୂଲ୍ୟାୟନରୁ ଶିକ୍ଷାଲାଭ କରିବାକୁ ପଡିବ ଏବଂ ମଧ୍ୟବର୍ତ୍ତୀ ଅବସ୍ଥାରେ ତୁରନ୍ତ ଭୁଲସବୁକୁ ସଂଶୋଧନ କରିବାକୁ ପଡିବ । ଯଦି ଆମର ଶାସନ ବ୍ୟବସ୍ଥାରେ ଏପରି ଉନ୍ମୁଖୀକରଣ ନଘଟିଲା , ତେବେ ଆମେ କେବଳ ଆମର ମୂଲ୍ୟବାନ ସମ୍ପଦକୁ ନଷ୍ଟ କରୁଛେ ଏବଂ ଉପଯୁକ୍ତ ଭାବେ ଆମ ଜନସାଧାରଣଙ୍କ ପାଖେ ସେବା ପହଂଚାଇ ପାରୁନାହେଁ । ସାମ୍ପ୍ରତିକ ପ୍ରଶାସନିକ କ୍ଷେତ୍ରରେ ଏବଂ ସମ୍ପୂର୍ଣ୍ଣ ବ୍ୟବସ୍ଥାକୁ ଏକ ପରିଚାଳନାଗତ କାର୍ଯ୍ୟାନ୍ୱୟନ ସଂସ୍କୃତି ମଧ୍ୟକୁ ନେଇଯିବା ପାଇଁ ଆଇଆଇପିଏର ଏକ ଗୁରୁତ୍ୱପୂର୍ଣ୍ଣ ଭୂମିକା ରହିଛି ।


    ସମସ୍ତ ସ୍ତରରେ ଆମର କାର୍ଯ୍ୟକ୍ରମ ଗୁଡ଼ିକର ପରିଚାଳନା ନେଇ ପଦାଧିକାରୀମାନଙ୍କୁ ସହାୟତା ପ୍ରଦାନ କରିବା ନେଇ ସରକାରଙ୍କୁ ଆଇଆଇପିଏର ଆନୁଷ୍ଠାନିକ ସମର୍ଥନ ସଫଳତା ପାଇଁ ଗୁରୁତ୍ୱପୂର୍ଣ୍ଣ । ମୁଁ ଆନନ୍ଦିତ ଯେ ଆଇଆଇପିଏ ଗୃହ ଏବଂ ସହର ବ୍ୟାପାର , ଉପଭୋକ୍ତା ବ୍ୟାପାର , ଏମଇଆଇଟିୱାଇ , ଡିଓପିଟି ଏବଂ ଡିଏସଟି ଭଳି କେତେକ ମୁଖ୍ୟ କାର୍ଯ୍ୟାନ୍ୱୟନ ମନ୍ତ୍ରଣାଳୟକୁ ସହାୟକ ସେବା ପ୍ରଦାନ କରୁଛି । ସ୍ୱଚ୍ଛ ଭରତ ( ସହର ଓ ଗ୍ରାମ, ସ୍ମାର୍ଟ ସିଟି , ସ୍କିଲ ଇଣ୍ଡିଆ , ସିଧାସଳଖ ଲାଭାଂଶ ସ୍ଥାନାନ୍ତର , ଡିଜିଟାଲ ଇଣ୍ଡିଆ , ଅମୃତ , ପ୍ରଧାନମନ୍ତ୍ରୀ ଆବାସ ଯୋଜନା ମାଧ୍ୟମରେ ସମସ୍ତଙ୍କୁ ଗୃହ ଯୋଗାଇ ଦେବା ଆଦି କାର୍ଯ୍ୟକ୍ରମଗୁଡ଼ିକର ସଫଳ କାର୍ଯ୍ୟକାରିତା ପାଇଁ ପ୍ରଶାସନର ବ୍ୟବସ୍ଥାଗତ ଢ଼ାଂଚା , ମନୋବୃତ୍ତି ଓ ସାମର୍ଥ୍ୟ ପରିବର୍ତ୍ତନ ନେଇ ନୂତନ ଚିନ୍ତାଧାରାର ଆବଶ୍ୟକତା ରହିଛି ।


    ଏହି ସବୁ ଯୋଜନାଗୁଡ଼ିକର କାର୍ଯ୍ୟାନ୍ୱୟନ ଲାଗି 70 ଦଶକର ପାରମ୍ପରିକ ପ୍ରଶାସନିକ ବ୍ୟବସ୍ଥା ଫଳପ୍ରଦ ହେବ ନାହିଁ । ଏଗୁଡ଼ିକୁ ସଫଳ କରିବାକୁ ହେଲେ ସମସ୍ତ ନାଗରିକମାନଙ୍କ ପାଖରେ କିପରି ଯୋଜନାର ଲାଭ ପହଂଚିପାରିବ ସେଥିପାଇଁ ଅଧିକ ସମନ୍ୱୟ ଆବଶ୍ୟକ । ଏନେଇ ଅନ୍ତଦ୍ୟୋୟ ଯୋଜନାକୁ ଆଖି ଆଗରେ ରଖିବାକୁ ହେବ ଯାହାର ଉଦ୍ଦେଶ୍ୟ ହେଉଛି ଏହାର ଲାଭ ଦୁର୍ଗମ ଅଂଚଳର ସବୁଠାରୁ ବଂଚିତ ଓ ଅବହେଳିତ ଜନସାଧାରଣଙ୍କ ପାଖରେ କିପରି ଭାବେ ପହଂଚିପାରିବ ।


    ଯୋଜନାର କାର୍ଯ୍ୟାନ୍ୱୟନ ନେଇ ଅଧିକ ସହାନୁଭୂତି ସମ୍ପନ୍ନ , ସମ୍ବେଦନଶୀଳ ଏବଂ ସାର୍ବଜନୀନ ଭାବଧାରା ଦ୍ୱାରା ପରିଚାଳିତ ହେବାକୁ ପଡିବ । ଆମର କାର୍ଯ୍ୟଶୈଳୀ ଅଧିକ ସହାନୁଭୂତିଶୀଳ , ସମ୍ବେଦନଶୀଳ ଓ ସାର୍ବଜନୀନ ହେବା ଆବଶ୍ୟକ । ଏହା ବିଶେଷ କରି ମହିଳା , ଭିନ୍ନକ୍ଷମଙ୍କ ଲାଗି ଉଦ୍ଧିଷ୍ଟ ହେବା ଆବଶ୍ୟକ । “ ସବକା ସାଥ , ସବକା ବିକାଶ ” ସଂକଳ୍ପବଦ୍ଧତାର ସହିତ ବିନା ପାତର ଅନ୍ତରରେ ଗଣତାନ୍ତ୍ରିକ ଶାସନର ଲାଭ ସମାଜର ସବୁ ବର୍ଗର ଜନସାଧାରଣଙ୍କ ପାଖେ ପହଂଚିବା ଆବଶ୍ୟକ ।


    ଏଥିପାଇଁ କେବଳ ନିୟମିତ ଭାବେ ଶ୍ରେଣୀଗୃହ ପ୍ରଶିକ୍ଷଣ ନୁହେଁ ବରଂ ସରଜମିନ ଉପରକୁ ଗସ୍ତ କରାଯିବା ଆବଶ୍ୟକ । ଏକ୍ଷେତ୍ରରେ ସମ୍ପ୍ରତି କେନ୍ଦ୍ର ମନ୍ତ୍ରାଣାଳୟ ଏବଂ ରାଜ୍ୟ ସରକାରମାନଙ୍କୁ ଆଇଆଇପିଏ ଭଳି ଅନୁଷ୍ଠାନ ଦିଗ ନିର୍ଦ୍ଦେଶ କରିବାର ସମୟ ଆସି ପହଂଚିଛି । ଏହି ବିଷୟରେ କେନ୍ଦ୍ର ଓ ରାଜ୍ୟ ସରକାରଙ୍କର ପ୍ରାୟ 4500 ପଦାଧିକାରୀଙ୍କୁ ପ୍ରଶିକ୍ଷଣ ପ୍ରଦାନ କରିଥିବାରୁ ଏବଂ ପ୍ରତିବର୍ଷ ଏ ବିଷୟରେ 30 ଟି ଗବେଷଣା ପ୍ରକଳ୍ପ ପରିଚାଳନା କରିଥିବାରୁ ମୁଁ ପ୍ରତିଷ୍ଠାନକୁ କୃତଜ୍ଞତା ପ୍ରଦାନ କରୁଛି ।


    ଆମ ମାନବ ସମ୍ବଳ ବିକାଶର ପ୍ରୟାସ ହେଉଛି ସହରୀକରଣର ପରିଚାଳନାକୁ ପ୍ରାଧାନ୍ୟ ଦେବା । ଏହାର କାରଣ ହେଲା 2030 ସୁଦ୍ଧା ମୋଟ ଭାରତୀୟ ଜନସଂଖ୍ୟାର ଶତକଡା 50 ପ୍ରତିଶତ ଲୋକ ସହରାଂଚଳରେ ବସବାସ କରିବେ ବୋଲି ଆଶା କରାଯାଉଛି । ମୁଁ ଆନନ୍ଦିତ ଯେ ସହରାଂଚଳ ବିକାଶ ବାବଦରେ ଚିନ୍ତା କରିବା ପାଇଁ ତଥା ପ୍ରଶିକ୍ଷଣ ଏବଂ ଗବେଷଣା ସହାୟତା ପ୍ରଦାନ କରିବା ନେଇ ଗୃହ ଏବଂ ସହରୀକରଣ ବ୍ୟାପାର ମନ୍ତ୍ରଣାଳୟ ପାଇଁ ଆଇଆଇପିରେ 1963 ଠାରୁ ଏକ କେନ୍ଦ୍ର ପ୍ରତିଷ୍ଠା ହୋଇଛି । ଏହା ବିଭିନ୍ନ ସହରର ମେୟର , କମିଶନର , ବରିଷ୍ଠ ପଦାଧିକାରୀ , ସାର୍ବଜନୀନ ତଥା ପାରା - ମୁନିସପାଲ ଏଜେନ୍ସିମାନଙ୍କୁ ମଧ୍ୟ ଆର୍ଥିକ ତଥା ମୁନିସପାଲ ପରିଚାଳନା ସମ୍ବନ୍ଧୀୟ ପ୍ରଶିକ୍ଷଣ ପ୍ରଦାନ କରୁଛି । ବେଙ୍ଗାଲୁରୁ , ଇନ୍ଦୋର , ଗୁରୁଗ୍ରାମ ଏବଂ ଅହମ୍ମଦାବାଦ ଆଦି କର୍ପୋରେସନର ସହର ପରିଚାଳନା ରିପୋର୍ଟରେ ଆଇଆଇପିଏର ସିୟୁଏସ ପ୍ରଶଂସନୀୟ କାର୍ଯ୍ୟ କରିଛି ।


    ମୁଁ ଏହି କଥାକୁ ନେଇ ଉତ୍ସାହିତ ଯେ ପୁରୁଣା ଭିତ୍ତିଭୂମିକୁ ପୁନଃନିର୍ମିତ କରିବା ପାଇଁ ଆଇଆଇପିଏ ପରିଚାଳନା କମିଟି ନ୍ୟାସନାଲ ବିଲ୍ଡିଂ କନଷ୍ଟ୍ରକସନ କର୍ପୋରେସନ (NBCC) ସହିତ ଏକ ବୁଝାମଣା ପତ୍ର ସ୍ୱାକ୍ଷର କରିଛି । ନୂତନ ନିର୍ମାଣ ଏବଂ ଆଗାମୀ ଦିନର ନୂତନ ପ୍ରଶାସନ ଏକବିଂଶ ଶତାବ୍ଦୀର ପ୍ରତିନିଧିତ୍ୱ କରୁ , ଯାହାକୁ କି ଆଇଆଇପିଏ ତାର ଅତୀତ ଓ ବର୍ତ୍ତମାନର ଜ୍ଞାନର କାର୍ଯ୍ୟାନ୍ୱୟନ ମାଧ୍ୟମରେ ଭବିଷ୍ୟତ ସରକାରଙ୍କୁ ପ୍ରଦାନ କରିବ । ଆଇଆଇପିଏର ବୈଶ୍ୱିକ ନେଟୱର୍କ ଆନ୍ତଃଦେଶୀୟ ଅନୁଭବ ବାଂଟିବାରେ ସହାୟକ ହେବା ସହ ପ୍ରଶାସନିକ କ୍ଷେତ୍ରରେ ଉତ୍ତମ ଅଭ୍ୟାସକୁ ଗ୍ରହଣ କରିବା ନେଇ ସହାୟକ ହେବା ଉଚିତ ।


    ସର୍ଦ୍ଦାର ପଟେଲ , ପଣ୍ଡିତ ନେହେରୁ ଯେଉଁ ପରିବର୍ତ୍ତନର ଛବି ଦେଖିଥିଲେ ଏବଂ ପ୍ରାରମ୍ଭିକ ସମୟରେ ଆଇଆଇପିଏର ପ୍ରଥମ ସଭାପତି ଯେଉଁ ସ୍ୱପ୍ନ ଦେଖିଥିଲେ ତାହା ସାକର କରିବା ଏବେ ବହୁବିଧ ଆହ୍ୱାନରେ ପରିଣତ ହୋଇଛି । ସାମ୍ପ୍ରତିକ ଭାରତ ବର୍ଷରେ ଏହି ବହୁବିଧ ଆହ୍ୱାନକୁ ସଫଳତାର ସହ ସମ୍ମୁଖୀନ ହେବା ପାଇଁ ବୈଷୟିକ ଜ୍ଞାନକୌଶଳ ଦ୍ୱାରା ପରିଚାଳିତ ସରକାରୀ ବ୍ୟବସ୍ଥା ଆବଶ୍ୟକ ।


    ସରକାରଙ୍କୁ ଏବେ କାର୍ଯ୍ୟାନ୍ୱୟନରେ ଅତ୍ୟନ୍ତ ତତ୍ପର ହେବାକୁ ପଡିବ ଯେପରିକି ଦେଶର ଦୁର୍ଗମ ଅଂଚଳରେ ଥିବା ସବୁଠାରୁ ଗରିବ ବ୍ୟକ୍ତି ପାଖରେ ତଥା ଧାଡିର ସବା ଶେଷରେ ଠିଆ ହୋଇଥିବା ବ୍ୟକ୍ତି ପାଖରେ ବିଭିନ୍ନ ଯୋଜନାର ଲାଭ ପହଂଚିପାରିବ । ତେବେ ଯାଇଁ ଏଗୁଡ଼ିକ ଫଳପ୍ରଦ ହୋଇପାରିବ ।


    ସମସ୍ତ ପଦାଧିକାରୀ ଓ ସମଗ୍ର ପ୍ରଶାସନ ଆଜିର ବିକାଶ ବ୍ୟବସ୍ଥାର ଆବଶ୍ୟକତାକୁ ବୁଝିବା ଆବଶ୍ୟକ ଏବଂ ପ୍ରତ୍ୟେକ ନାଗରିକର ସେବାର ନିର୍ଦ୍ଦିଷ୍ଟ ଲକ୍ଷ୍ୟକୁ ଆଖି ଆଗରେ ରଖି ଏଥିରେ ପରିବର୍ତ୍ତନ ଆଣିବା ଦରକାର ।


    ମୁଁ ଆଶାପ୍ରକାଶ କରୁଛି ଯେ ଆଇଆଇପିଏ ରାଜ୍ୟସ୍ତରୀୟ ଏହିଭଳି ଅନ୍ୟ ପ୍ରତିଷ୍ଠାନମାନଙ୍କ ସହ ମିଶି ଏକ ବୋଧଗମ୍ୟ ଶାସନ ସଂସ୍କାର ଏଜେଣ୍ଡା ପ୍ରସ୍ତୁତ କରିବ ଏବଂ ଜନ ସାଧାରଣ କୈନ୍ଦ୍ରିକ ପ୍ରଶାସନିକ ବ୍ୟବସ୍ଥାର ନିର୍ମାଣ କରିବ । ଏ କ୍ଷେତ୍ରରେ ସଫଳତା ଓ ଆଶାନୁରୂପକ ଫଳାଫଳ ପାଇଁ ପ୍ରଚଳିତ ପ୍ରକ୍ରିୟାରେ ନିୟମିତ ଭାବେ ଅଭିନବ ପନ୍ଥା ଗ୍ରହଣ ଏହାର ଦିଗ ନିର୍ଦ୍ଧାରଣ କରିବେ ।


    ଉଚ୍ଚ ଗୁଣାତ୍ମକ ମାନର ଫଳାଫଳ ଲାଗି ମୁଁ ଆପଣମାନଙ୍କୁ ସମସ୍ତଙ୍କୁ ଶୁଭକାମନା ଜଣାଉଛି ।


    ମୁଁ ଆଶାକରୁଛି ଯେ ଆପଣମାନେ ସମସ୍ତେ ଆଇଆଇପିଏକୁ ଏକ ଉତ୍କୃଷ୍ଟ ପ୍ରତିଷ୍ଠାନରେ ପରିଣତ କରିବା ପାଇଁ ଅକ୍ଳାନ୍ତ ପରିଶ୍ରମ କରିବେ , ସଦା ସର୍ବଦା ବର୍ତ୍ତମାନର ବାସ୍ତବତା ପ୍ରତି ସଜାଗ ରହିବେ , ପରିବର୍ତ୍ତିତ ପରିସ୍ଥିତିକୁ ଗ୍ରହଣ କରିବା ପାଇଁ ତତ୍ପର ରହିବେ ଏବଂ ଦୂରଦୃଷ୍ଟି ସମ୍ପନ୍ନ ହୋଇ ଭବିଷ୍ୟତର ନୂତନ ପରିବର୍ତ୍ତିତ ଧାରା ବାବଦରେ ଆଗୁଆ ଆକଳନ କରିବେ ।


    ଜୟହିନ୍ଦ ! ”


    ****************

    
    
    (Release ID: 1507659) Visitor Counter : 3