      ବାଣିଜ୍ୟ ଓ ଶିଳ୍ପ ମନ୍ତ୍ରଣାଳୟ

      ମାରାକେଶରେ ଅନୁଷ୍ଠିତ WTO ଅଣଆନୁଷ୍ଠାନିକ ମନ୍ତ୍ରୀସ୍ତରୀୟ ସମ୍ମିଳନୀରେ ବିଶ୍ୱ ଖାଦ୍ୟ ସୁରକ୍ଷାର ସ୍ଥାୟୀ ସମାଧାନ ପନ୍ଥା ଖୋଜିଲେ ବାଣିଜ୍ୟ ମନ୍ତ୍ରୀ
      Posted On: 11 OCT 2017 8:55PM by PIB Bhubaneshwar


    ଅକ୍ଟୋବର 9 ରୁ 10 ମଧ୍ୟରେ ମାରାକେଶଠାରେ ଅନୁଷ୍ଠିତ WTO ଅଣଆନୁଷ୍ଠାନିକ ମନ୍ତ୍ରୀସ୍ତରୀୟ ବୈଠକରେ ବାଣିଜ୍ୟ ଏବଂ ଉଦ୍ୟୋଗମନ୍ତ୍ରୀ ଶ୍ରୀ ସୁରେଶ ପ୍ରଭୁ ଯୋଗଦେଇଥିଲେ । 2017 ଡିସେମ୍ବର 10 ରୁ 13 ମଧ୍ୟରେ ଆର୍ଜେଂଟିନାର ବୁଏନୋସ ଏୟାରେସଠାରେ ଅନୁଷ୍ଠିତ ହେବାକୁ ଥିବା WTOର 11 ତମ ମନ୍ତ୍ରୀସ୍ତରୀୟ ସମ୍ମିଳନୀ ( MC 11 ) ର ପ୍ରସ୍ତୁତି ସ୍ୱରୂପ ଏହି ବୈଠକର ଆୟୋଜନ କରାଯାଇଥିଲା । କେଉଁ ବିଷୟ ସବୁ ବାସ୍ତବ ଭାବେ ହାସଲ କରିହେବ ଏବଂ କେଉଁ ବିଷୟ ବାବଦରେ ବୁଝାମଣା କରାଯାଇ ପାରିବ ସେ ସମ୍ବନ୍ଧରେ ଡବ୍ଲୁଟିଓର 35 ପ୍ରତିନିଧି ସଦସ୍ୟ ଏବଂ ମନ୍ତ୍ରୀମାନେ ମତ ବିନିମୟ କରିଥିଲେ । ଏହି ଅଣ ଆନୁଷ୍ଠାନିକ ବୈଠକର ଉଦ୍ଦେଶ୍ୟ ଥିଲା ସମାଧାନ ନେଇ ବାହାରିଥିବା ଉତ୍କର୍ଷ ଓ ବୁଝାମଣାକୁ ରାଜନୈତିକ ଭାବେ ପ୍ରୋତ୍ସାହନ ପ୍ରଦାନ କରିବା ।


    ବିକାଶଶୀଳ ଦେଶମାନଙ୍କ ତରଫରୁ ଶ୍ରୀ ପ୍ରଭୁ ଆଲୋଚନାର ନେତୃତ୍ୱ ନେଇଥିଲେ ଏବଂ ଦୋହା ରାଉଣ୍ଡରେ ନିଆଯାଇଥିବା ସଂକଳ୍ପବଦ୍ଧତାକୁ ଦୋହରାଇଥିଲେ । ସେ ଦୋହାଠାରେ କୃଷିକୁ ନେଇ ଗ୍ରହଣ ହୋଇଥିବା ବୁଝାମଣା ସମ୍ବନ୍ଧରେ ସୂଚାଇଥିଲେ ଏବଂ ବିକଶିତ ଓ ବିକାଶଶୀଳ ରାଷ୍ଟ୍ରମାନଙ୍କ ମଧ୍ୟରେ ଥିବା ଅସନ୍ତୁଳନତାକୁ ପୁଣି ଅଧିକ ଭାବେ ବ୍ୟାପକ ନକରିବା ପାଇଁ ସଂସ୍କାର ବ୍ୟବସ୍ଥା ଚାଲୁ କରିବା ଲାଗି ଆହ୍ୱାନ ଦେଇଥିଲେ । ସେ ସୂଚାଇଥିଲେ ଯେ କୃଷି କ୍ଷେତ୍ରରେ କୌଣସି ଅର୍ଥପୂର୍ଣ୍ଣ ସଂସ୍କାର ବ୍ୟବସ୍ଥା ପାଇଁ ପ୍ରଥମେ ବିକଶିତ ରାଷ୍ଟ୍ରଗୁଡ଼ିକ ଅସମାନୁପାତିକ ହାରରେ ପ୍ରଦାନ କରୁଥିବା ବଡ ଆକାରର ସବସିଡ଼ିକୁ ହ୍ରାସ କରିବାକୁ ପଡିବ ।


    ଏହି ବୈଠକରେ ନିଜର ବକ୍ତବ୍ୟରେ ବାଣିଜ୍ୟ ଏବଂ ଉଦ୍ୟୋଗ ମନ୍ତ୍ରୀ MC 11 ରେ କୌଣସି ସମାଧାନର ସୂତ୍ର ବାହାର କରିବା ଲାଗି ଡବ୍ଲୁଟିଓରେ ଆଲୋଚନା ହୋଇଥିବା ବିଷୟ ବସ୍ତୁ ଉପରେ ଭାରତର ମତାମତ ଓ ଗୁରୁତ୍ୱ ସମ୍ବନ୍ଧରେ ପ୍ରକାଶ କରିଥିଲେ । ଫଳାଫଳର ଅଂଶବିଶେଷ ସ୍ୱରୂପ ଜନସାଧାରଣଙ୍କ ଖାଦ୍ୟ ସୁରକ୍ଷା ପ୍ରସଙ୍ଗରେ ଏକ ସ୍ଥାୟୀ ସମାଧାନର ପନ୍ଥା ନିର୍ଦ୍ଧାରିତ ହେବାର ଆବଶ୍ୟକତା ଉପରେ ସେ ଗୁରୁତ୍ୱାରୋପ କରିଥିଲେ । ଏହାର କାରଣ ହେଲା ଏହା କେବଳ ଭାରତ ପାଇଁ ନୁହେଁ ବରଂ ଅନ୍ୟାନ୍ୟ ବିକଶିତ ରାଷ୍ଟ୍ରଗୁଡ଼ିକ ପାଇଁ ମଧ୍ୟ ବିଶେଷ ଭାବେ ଗୁରୁତ୍ୱପୂର୍ଣ୍ଣ । ଶ୍ରୀ ପ୍ରଭୁ ସୂଚାଇଥିଲେ ଯେ ଏ ପ୍ରସଙ୍ଗରେ ଏକ ସମାଧାନର ସୂତ୍ର ମିଳିବା ଫଳରେ ଜାତିସଂଘର ସ୍ଥାୟୀ ବିକାଶ ଲକ୍ଷ୍ୟ ନିର୍ଦ୍ଧାରିତ କ୍ଷୁଧା ଦୂରୀକରଣ ଓ ଖାଦ୍ୟ ସୁରକ୍ଷା କ୍ଷେତ୍ରରେ ଏକ ଶକ୍ତିଶାଳୀ ପଦକ୍ଷେପ ଗ୍ରହଣ କରାଯାଇ ପାରିବ ।


    ବିକାଶଶୀଳ ରାଷ୍ଟ୍ରଗୁଡ଼ିକ ପ୍ରତି ସ୍ୱତନ୍ତ୍ର ଓ ବିଶେଷ ବ୍ୟବସ୍ଥା ଉପରେ ଗୁରୁତ୍ୱ ପ୍ରଦାନ କରି ବାଣିଜ୍ୟ ଏବଂ ଉଦ୍ୟୋଗ ମନ୍ତ୍ରୀ କହିଲେ ଯେ ବିନା କୌଣସି ବ୍ୟତିକ୍ରମରେ ସମସ୍ତ ବିକାଶଶୀଳ ରାଷ୍ଟ୍ରମାନଙ୍କୁ ଏହି ଅଧିକାର ପ୍ରଦାନ ନେଇ ପ୍ରସ୍ତାବକୁ ଭାରତ ସମର୍ଥନ କରୁଛି । ସେ କହିଲେ ଯେ ଭାରତରେ 600 ମିଲିଅନ ପାଖାପାଖି ଜନସାଧାରଣ କୃଷି ଉପରେ ପରୋକ୍ଷ ଓ ପ୍ରତ୍ୟକ୍ଷ ଭାବେ ନିର୍ଭର କରିଥା ’ ନ୍ତି । ଭାରତରେ 98 ପ୍ରତିଶତ କୃଷକ ଗରିବ ଓ କମ ଆୟକାରୀ ବର୍ଗର ଏବଂ ସେମାନେ ଜୀବିକାର୍ଜନ ପାଇଁ କୃଷି ଉପରେ ମୁଖ୍ୟତଃ ନିର୍ଭର କରିଥା ’ ନ୍ତି । ଏପରି ପରିସ୍ଥିତିରେ କୃଷକମାନଙ୍କ ଜୀବିକା ଜୀବନକୁ ସୁରକ୍ଷା ପ୍ରଦାନ କରିବା ପାଇଁ ବାଣିଜ୍ୟ କାରବାର ଜନିତ ବୁଝାମଣାରେ ସନ୍ତୁଳନ ଆଣିବା ଭାରତ ପାଇଁ ବାଧ୍ୟତାମୂଳକ ବୋଲି ସେ କହିଥିଲେ । ନୂଆ ବିଷୟ ଉପରେ ପର୍ଯ୍ୟାଲୋଚନା ହେବା ପୂର୍ବରୁ ଯେଉଁ ବିଷୟଗୁଡ଼ିକ ଉପରେ ପ୍ରଥମେ ବୁଝାମଣା ହୋଇସାରିଛି ସେହି ବିଷୟଗୁଡ଼ିକ ଉପରେ କାର୍ଯ୍ୟଧାରା ଗ୍ରହଣ କରିବା ପାଇଁ ଶ୍ରୀ ପ୍ରଭୁ ଆହ୍ୱାନ ଦେଇଥିଲେ ।


    ମତ୍ସ୍ୟଚାଷ କ୍ଷେତ୍ରରେ ସବସିଡ ପ୍ରଦାନ ନେଇ ବାଣିଜ୍ୟ ଏବଂ ଉଦ୍ୟୋଗ ମନ୍ତ୍ରୀ ସ୍ୱତନ୍ତ୍ର ଏବଂ ବିଶେଷ ବ୍ୟବସ୍ଥା ଉପରେ ଗୁରୁତ୍ୱାରୋପ କରିଥିଲେ ଓ ବ୍ୟାପକ ଭାବେ ବ୍ୟବସାୟିକ ମାଛଚାଷ ଓ ପାରମ୍ପରିକ ମାଛ ଚାଷ ମଧ୍ୟରେ ପ୍ରଭେଦ ନିର୍ଦ୍ଧାରଣର ଆବଶ୍ୟକତା ଉପରେ ଜୋର ଦେଇଥିଲେ । ସେ କହିଥିଲେ ଯେ ଭାରତରେ ବହୁ ସଂଖ୍ୟାରେ କ୍ଷୁଦ୍ର ଓ ଗରିବ ମାଛଚାଷୀ ସେମାନଙ୍କର ଜୀବିକା ନିର୍ଦ୍ଧାରଣ ପାଇଁ ପାରମ୍ପରିକ ମାଛ ଚାଷ ଉପରେ ନିର୍ଭର କରନ୍ତି । ସେ ଅନୁଧ୍ୟାନ କରିଛନ୍ତି ଯେ ଭାରତ ଭଳି ଏକ ବିକଶିତ ରାଷ୍ଟ୍ର ପାଖରେ ଖୁବ କମ ପରିମାଣର ମାଛ ଉତ୍ପାଦନ କ୍ଷମତା ରହିଛି । ଏହି କ୍ଷମତା ବୃଦ୍ଧି ପାଇଁ ନୀତି ନିର୍ଦ୍ଧାରଣ ସହାୟକ ହେବା ଆବଶ୍ୟକ ।


    ଡବ୍ଲୁଟିଓରେ ବୁଝାମଣା ପ୍ରକ୍ରିୟା ସ୍ୱଚ୍ଛ ଓ ସମସ୍ତଙ୍କ ଦ୍ୱାରା ଗ୍ରହଣୀୟ ହେବାର ଆବଶ୍ୟକତା ଉପରେ ଶ୍ରୀ ପ୍ରଭୁ ଗୁରୁତ୍ୱ ଦେଇଥିଲେ । MC 11 ପୂର୍ବରୁ ସମସ୍ତ ପ୍ରସ୍ତୁତି ଶେଷ କରାଯିବା ଆବଶ୍ୟକ ବୋଲି ସେ କହିଥିଲେ । ଏହାଦ୍ୱାରା ସମାଧାନ ସୂତ୍ର ନିର୍ଦ୍ଧାରିତ ହୋଇଥିବା ବିଷୟଗୁଡ଼ିକୁ ମନ୍ତ୍ରୀସ୍ତରୀୟ ସମ୍ମିଳନୀରେ ଉଥାପ୍ପନ କରିହେବ । ଭାରତର ବିଚାରଧାରାକୁ ସମସ୍ତେ ଗ୍ରହଣ କରିଥିଲେ ଏବଂ ଫଳରେ ଏହି ଗସ୍ତ ଏକ ବଡ ଧରଣର ସଫଳତାରେ ପରିଣତ ହୋଇଛି ।


    ବୈଠକ ପରେ ବାଣିଜ୍ୟ ଏବଂ ଉଦ୍ୟୋଗ ମନ୍ତ୍ରୀ ଭାରତର ବାଣିଜ୍ୟକୁ ବ୍ୟାପକ ଭାବେ ପ୍ରସାରିତ କରିବା ପାଇଁ ଅନେକ ଦ୍ୱିପାକ୍ଷିକ ବୈଠକରେ ଯୋଗଦେଇଥିଲେ । ଏହିକ୍ରମରେ ସେ ଇୟୁ , ଦକ୍ଷିଣ ଆଫ୍ରିକା , ଆର୍ଜେଂଟିନା , ବ୍ରାଜିଲ , ଋଷ , ରୁଆଣ୍ଡା , ମରକ୍କୋ ଏବଂ ଡବ୍ଲ୍ୟୁଟିଓର ସାଧାରଣ ନିର୍ଦ୍ଦେଶକଙ୍କୁ ଭେଟିଥିଲେ ।


    ************

    
    
    (Release ID: 1507542) Visitor Counter : 3