      ଅର୍ଥ ମନ୍ତ୍ରଣାଳୟ

      ୱାଶିଂଟନ ଡିସିରେ ଜି-20 ଅର୍ଥ ମନ୍ତ୍ରୀ ଏବଂ କେନ୍ଦ୍ରୀୟ ବ୍ୟାଙ୍କ ଗଭର୍ଣ୍ଣରଙ୍କ ବୈଠକରେ ସାମିଲ ହେଲେ ଅର୍ଥ ମନ୍ତ୍ରୀ ଅରୁଣ ଜେଟଲୀ;
      ଜି-20କୁ ବିଶ୍ୱ ଅର୍ଥନୀତିର ଆହ୍ୱାନଗୁଡ଼ିକର ମୁକାବିଲା କରିବା ଲାଗି ପ୍ରୟାସ କରିବାକୁ ହେବ : ଜେଟଲୀ

      Posted On: 13 OCT 2017 8:59PM by PIB Bhubaneshwar

    କେନ୍ଦ୍ର ଅର୍ଥ ଏବଂ କର୍ପୋରେଟ୍ ବ୍ୟାପାର ମନ୍ତ୍ରୀ ଶ୍ରୀ ଅରୁଣ ଜେଟଲୀ ଆଜି ୱାଶିଂଟନ ଡିସିରେ ଆୟୋଜିତ ଜି - 20 ଅର୍ଥ ମନ୍ତ୍ରୀ ଏବଂ କେନ୍ଦ୍ରୀୟ ବ୍ୟାଙ୍କଗୁଡ଼ିକର ଗଭର୍ଣ୍ଣରଙ୍କ ବୈଠକରେ ଭାଗ ନେଇଥିଲେ । ବୈଠକ ଅବସରରେ ବିଶ୍ୱ ଅର୍ଥନୀତି ଏବଂ ବିକାଶର ରୂପରେଖ , ଆଫ୍ରିକା ସହିତ ସମ୍ପର୍କ ଏବଂ ଅନ୍ତର୍ଜାତୀୟ ଆର୍ଥିକ ଢାଞ୍ଚା ଉପରେ ଚର୍ଚ୍ଚା କରାଯାଇଥିଲା । ଅର୍ଥ ମନ୍ତ୍ରୀ ଶ୍ରୀ ଅରୁଣ ଜେଟଲୀ ବର୍ତ୍ତମାନ ଏକ ସପ୍ତାହ ପାଇଁ ଆମେରିକା ଗସ୍ତରେ ଅଛନ୍ତି । ସେଠାରେ ସେ ଅନ୍ୟ ପ୍ରତିଷ୍ଠାନ ସହିତ ବିଶ୍ୱ ବ୍ୟାଙ୍କ ଏବଂ ଅନ୍ତର୍ଜାତୀୟ ମୁଦ୍ରା ପାଣ୍ଠିର ବାର୍ଷିକ ବୈଠକରେ ସାମିଲ ହେବେ ।


    ଜି - 20 ରୂପରେଖ କାର୍ଯ୍ୟ ସମୂହ ( ଏଫଡବ୍ଲ୍ୟୁଜି ) ର ସହ - ଅଧ୍ୟକ୍ଷ ଭାବେ ଭାରତ ‘ ବିଶ୍ୱ ଅର୍ଥବ୍ୟବସ୍ଥା ଏବଂ ବିକାଶ ରୂପରେଖ ’ ଉପରେ ଦ୍ୱିତୀୟ ପର୍ଯ୍ୟାୟର ଅଧିବେଶନ ସମୟରେ ହସ୍ତକ୍ଷେପ କରିଥଲା । ଏହି ପର୍ଯ୍ୟାୟରେ ‘ ଦୃଢ଼ , ଦୀର୍ଘସ୍ଥାୟୀ ଏବଂ ସନ୍ତୁଳିତ ବିକାଶ ’ ( ଏସ୍ଏସବିଜି ) ପ୍ରସଙ୍ଗରେ ଆଇଏମ୍ଏଫ ଜି - 20 ରିପୋର୍ଟ ଉପରେ ଚର୍ଚ୍ଚା କରାଯାଇଥିଲା । ଅର୍ଥ ମନ୍ତ୍ରୀ ଶ୍ରୀ ଜେଟଲୀ କହିଥିଲେ ଯେ ଏହି ରିପୋର୍ଟ ବିଶ୍ୱ ଅର୍ଥବ୍ୟବସ୍ଥା ଆଗରେ ଥିବା ଆହ୍ୱାନଗୁଡ଼ିକୁ ବୁଝିବା ଏବଂ ସେଗୁଡ଼ିକର ସମାଧାନ ଲାଗି ଜି - 20ର ଫଳପ୍ରଦ ପଦକ୍ଷେପ ପ୍ରସ୍ତୁତ କରିବା ଲାଗି ଉପଯୋଗୀ ସମ୍ବଳ ପ୍ରଦାନ କରିଥାଏ । ଅର୍ଥମନ୍ତ୍ରୀ କହିଥିଲେ ଯେ ସଦସ୍ୟ ରାଷ୍ଟ୍ରଗୁଡ଼ିକର ଘରୋଇ ନୀତିଗତ ଗତିବିଧିର ଜାଗତିକ ପ୍ରଭାବକୁ ବୁଝିବା ଅତ୍ୟନ୍ତ ଆବଶ୍ୟକ । ଏ ସମ୍ପର୍କରେ ବିଶେଷ କରି ବ୍ୟବସାୟୀକ ଏବଂ ଆର୍ଥିକ ନିୟମକୁ ଧ୍ୟାନରେ ରଖିବାକୁ ହେବ । ସେ ପରାମର୍ଶ ଦେଇଥିଲେ ଯେ ଆଇଏମ୍ଏପ୍ ଏସ୍ଏସବିଜି ରିପୋର୍ଟକୁ ସାମ୍ଭାବ୍ୟ ବିଶ୍ଳେଷକ ଉପାୟର ଯାଞ୍ଚ ପାଇଁ ବ୍ୟବହାର କରାଯିବା ଉଚିତ, ଯାହାଦ୍ୱାରା ସେମାନଙ୍କ ଦ୍ୱାରା ନୀତିର ପ୍ରଭାବକୁ ବୁଝିହେବ । ସେ କହିଥିଲେ ଯେ ଏହାକୁ ସମ୍ଭବ କରିବା ଲାଗି ସଦସ୍ୟମାନଙ୍କୁ ବିସ୍ତୃତ ସୂଚନା ଉପଲବ୍ଧ କରାଯିବା ଆବଶ୍ୟକ । ପ୍ରତ୍ୟେକ ରାଷ୍ଟ୍ରର ନୀତି ସ୍ପଷ୍ଟ ଭାବେ ଉପସ୍ଥାପନ କରାଯାଉ ଏବଂ ପ୍ରମୁଖ ଆହ୍ୱାନଗୁଡ଼ିକର ମୁକାବିଲା କରିବା ଦିଗରେ ଉପଯୁକ୍ତ କାର୍ଯ୍ୟାନୁଷ୍ଠାନକୁ ପରସ୍ପର ମଧ୍ୟରେ ଆଦାନପ୍ରଦାନ କରାଯାଉ । ଏପରି କରିବା ଦ୍ୱାରା ଆହ୍ୱାନଗୁଡ଼ିକର ଉତ୍ତମ ଢଙ୍ଗରେ ବୁଝିବାରେ ସହାୟକ ହେବ , ଯାହା ସମସ୍ତ ସଦସ୍ୟମାନଙ୍କ ପାଇଁ ଲାଭପ୍ରଦ ହେବ ।


    ଆଫ୍ରିକା ସହିତ ସମ୍ପର୍କ ଉପରେ ଜି - 20 ଅଧିବେଶନ ସମୟରେ ବିଭିନ୍ନ ବିଷୟ ତଥା ଆଫ୍ରିକା ପରାମର୍ଶଦାତା ଗୋଷ୍ଠୀର କାର୍ଯ୍ୟ ପ୍ରଗତି ସମ୍ପର୍କରେ ଅନୁଧ୍ୟାନ କରାଯାଇଥିଲା । ଅନ୍ତର୍ଜାତୀୟ ଆର୍ଥିକ ଢାଞ୍ଚା ଅଧିବେଶନରେ ପୁଞ୍ଜି ପ୍ରବାହର ତଦାରଖ କରିବା , ବିଶ୍ୱ ଆର୍ଥିକ ସୁରକ୍ଷା ବ୍ୟବସ୍ଥାକୁ ସୁଦୃଢ଼ କରିବା ଏବଂ ଢାଞ୍ଚାରେ ନିବେଶ ନିମନ୍ତେ ଆର୍ଥିକ ପୋଷଣ ସମ୍ପର୍କରେ ଏମଡିବି କ୍ଷମତା ବଢ଼ାଇବା ଭଳି ପ୍ରସଙ୍ଗରେ ଚର୍ଚ୍ଚା କରାଯାଇଥିଲା ।


    ଅର୍ଥମନ୍ତ୍ରୀଙ୍କ ସହିତ ଏକ ଗସ୍ତରେ ଭାରତୀୟ ରିଜର୍ଭ ବ୍ୟାଙ୍କର ଗଭର୍ଣ୍ଣର ଉର୍ଜିତ ପଟେଲ , ଆର୍ଥିକ ବ୍ୟାପାର ବିଭାଗର ସଚିବ ଶ୍ରୀ ସୁଭାଷ ଚନ୍ଦ୍ର ଗର୍ଗ ଏବଂ ଅନ୍ୟ ଅଧିକାରୀମାନେ ମଧ୍ୟ ସାମିଲ ଅଛନ୍ତି ।


    **********

    
    
    (Release ID: 1507661) Visitor Counter : 3