      ରାଷ୍ଟ୍ରପତିଙ୍କ ସଚିବାଳୟ

      ସବୁ ସୁଯୋଗ ଓ ଅନୁଭବ ପାଇଁ ଶିଶୁମାନଙ୍କୁ ଅବସର ପ୍ରଦାନ କରିବା ପ୍ରତ୍ୟେକ ନାଗରିକଙ୍କ କର୍ତ୍ତବ୍ୟ : ରାଷ୍ଟ୍ରପତି
      Posted On: 16 OCT 2017 5:19PM by PIB Bhubaneshwar


    ରାଷ୍ଟ୍ରପତି ଶ୍ରୀ ନାମନାଥ କୋବିନ୍ଦ ଆଜି ( ଅକ୍ଟୋବର 16 , 2017 ) ରାଷ୍ଟ୍ରପତି ଭବନଠାରେ ‘Surakshit Bachpan-Surakshit Bharat’ ଯାତ୍ରାରେ ବାହାରିଥିବା ଶିଶୁମାନଙ୍କୁ ଭେଟିଛନ୍ତି । ନୋବେଲ ପୁରସ୍କାର ବିଜେତା ଶ୍ରୀ କୈଳାଶ ସତ୍ୟାର୍ଥୀଙ୍କ ସଂସ୍ଥା ପକ୍ଷରୁ ଏହି ଯାତ୍ରାର ଆୟୋଜନ କରାଯାଇଥିଲା ।


    ଏହି ଶିଶୁମାନଙ୍କୁ ସମ୍ବୋଧିତ କରି ରାଷ୍ଟ୍ରପତି କହିଲେ ଯେ , ଏଭଳି ସୁରକ୍ଷିତ ଶୈଶବ , ସୁରକ୍ଷିତ ଭାରତ ଯାତ୍ରାର ଉଦ୍ଦେଶ୍ୟ ଦେଶର ଶିଶୁମାନଙ୍କ ନିମନ୍ତେ ସୁରକ୍ଷିତ ବାତାବରଣ ସୃଷ୍ଟି କରିବା । ଦେଶର ପ୍ରତ୍ୟେକ ନାଗରିକଙ୍କ କର୍ତବ୍ୟ ଯେ , ସେମାନେ ଏହି ଯାତ୍ରାର ଉଦ୍ଦେଶ୍ୟ ସହ ନିଜକୁ ସଂଯୋଗ କରନ୍ତୁ । ତଦ୍ୱାରା ଦେଶର ଶିଶୁମାନେ ସୁନାଗରିକ ହେବାର ସମସ୍ତ ସୁଯୋଗ ଓ ଅନୁଭବ ପାଇପାରିବେ ।


    ରାଷ୍ଟ୍ରପତି କହିଲେ ଯେ , ଦୀର୍ଘ 40 ବର୍ଷ ଧରି ଶ୍ରୀ ସତ୍ୟାର୍ଥୀ ଶିଶୁମାନଙ୍କ ମାନବାଧିକାର ସୁରକ୍ଷା ଦିଗରେ ନିଷ୍ଠାର ସହ କାର୍ଯ୍ୟ କରି ଆସୁଛନ୍ତି । ତାଙ୍କର ପ୍ରଚେଷ୍ଟା ବଳରେ ବିଭିନ୍ନ ପ୍ରକାର ଅନ୍ୟାୟ ଓ ଅତ୍ୟାଚାରରୁ ପ୍ରାୟ 85,000 ରୁ ଉର୍ଦ୍ଧ୍ଵ ଶିଶୁଙ୍କୁ ମୁକ୍ତ କରାଯାଇପାରିଛି ବୋଲି ସେ ଅବଗତ ହୋଇଛନ୍ତି । ଏହି ଶିଶୁମାନଙ୍କୁ ଶିକ୍ଷା ସୁଯୋଗ ମିଳିଛି ଓ ସେମାନେ ପୁଣି ଥରେ ସେମାନଙ୍କ ଜୀବନକୁ ନୂଆ କରି ବଂଚିବା ଆରମ୍ଭ କରିଛନ୍ତି ।


    ରାଷ୍ଟ୍ରପତି କହିଲେ ଯେ , ଶିଶୁମାନଙ୍କ ସୁରକ୍ଷା ଓ ଅଧିକାର ନିମନ୍ତେ ଆମ ଦେଶରେ ଅନେକ ଆଇନ ଓ ବ୍ୟବସ୍ଥା ରହିଛୁ । ତେବେ ସମାଜକୁ ସେ ସଂପର୍କରେ ଅବଗତ ଓ ସଚେତନ କରାଯିବା ଦ୍ୱାରା ହିଁ ସେପରି ଅଧିକାରକୁ ସୁନିଶ୍ଚିତ କରିହେବ । ଭାରତ ଯାତ୍ରା ମାଧ୍ୟମରେ ଦକ୍ଷିଣକୁ ଉତ୍ତର ଭାରତ ପର୍ଯ୍ୟନ୍ତ କୋଟି କୋଟି ନାଗରିକଙ୍କୁ ଏହି ଯାତ୍ରା ମାଧ୍ୟମରେ ସଚେତନ କରାଯାଉଛି ବୋଲି ସେ କହିଥିଲେ ।


    ରାଷ୍ଟ୍ରପତି କହିଲେ ଯେ , ଦେଶର ପ୍ରତ୍ୟେକ ଶିଶୁ ଯେପରି ଶିକ୍ଷାଲାଭର ସୁଯୋଗ ପାଇ ପାରିବେ ଓ ନିଜ ସାମର୍ଥ୍ୟ ଓ ସମ୍ମାନର ପୂର୍ଣ୍ଣ ଅଧିକାର ପ୍ରାପ୍ତ ହେବେ, ନିରାପଦ ଓ ସୁସ୍ଥ ଜୀବନ ବଂଚି ପାରିବେ ସେଥି ନିମନ୍ତେ ସବୁ ନାଗରିକ ପରସ୍ପର ସହ ହାତ ମିଳାଇବା ଉଚିତ୍ । ଏହି ଉଦ୍ଦେଶ୍ୟ ହାସଲ ଦିଗରେ ହିଁ ଶ୍ରୀ ସତ୍ୟାର୍ଥୀଙ୍କ ନ୍ୟାସ ଦୀର୍ଘ ଦିନରୁ କାର୍ଯ୍ୟରତ ରହିଛି । ତେଣୁ ରାଷ୍ଟ୍ରପତି ସେହି ନ୍ୟାସ ଓ ତା ସହ ଜଡିତ ଥିବା ବ୍ୟକ୍ତି ବିଶେଷଙ୍କୁ ଭୂୟସୀ ପ୍ରଶଂସା କରିଥିଲେ । ଆମେ ସଭିଏଁ ମିଶି ଏପରି ଏକ ଭାରତ ଗଠନ କରିବା ଯେଉଁଠାରେ ଶିଶୁମାନଙ୍କୁ ଯୌନ ନିର୍ଯ୍ୟାତନା ଅଥବା ଚାଲାଣ କରାଯିବାର କୌଣସି ସୁଯୋଗ ରହିବ ନାହିଁ ବୋଲି ରାଷ୍ଟ୍ରପତି ମତ ପୋଷଣ କରିଥିଲେ ।


    ଏହି ଅବସରରେ ଉଦବୋଧନ ଦେଇ ନୋବେଲ ପ୍ରାପ୍ତ ପୁରସ୍କାର ବିଜେତା ଶ୍ରୀ କୈଳାସ ସତ୍ୟାର୍ଥୀ କହିଲେ ଯେ ଶିଶୁମାନଙ୍କ ପ୍ରତି ଯୌନ ନିର୍ଯାତନା , ଦୁଷ୍କର୍ମ ଓ ଚାଲାଣ ବିରୋଧିରେ ‘ ସୁରକ୍ଷିତ ଶୈଶବ , ସୁରକ୍ଷିତ ଭାରତ ଏକ ଅହିଁସା ସଂଗ୍ରାମ । ଶିଶୁମାନଙ୍କ ସ୍ୱରକୁ ଆଉ ନୀରବ କରି ଦିଆଯାଇ ପାରିବ ନାହିଁ । ଚଳିତ ବର୍ଷ ଦୀପାବଳି ଅବସରରେ ସଭିଁଏ ଶିଶୁମାନଙ୍କ ସୁରକ୍ଷା ଉଦେ୍ଦଶ୍ୟରେ ଗୋଟିଏ ଲେଖାଏଁ ଦୀପ ଜାଳିବାକୁ ସେ ନିବେଦନ କରିଥିଲେ ।


    ଏହି ଅବସରର ରାଷ୍ଟ୍ରପତି ଶ୍ରୀ କୋବିନ୍ଦ ‘ ବାଳ ସୁରକ୍ଷା ଜ୍ୟୋତି ’ ନାମକ ଏକ ସାଂକେତିକ ପ୍ରଦୀପ ପ୍ରଜ୍ଜଳନ କରିଥିଲେ । ଭାରତ ଯାତ୍ରାର ଉଦ୍ଦେଶ୍ୟ ଓ ଅନୁଭୂତି ସଂପର୍କୀତ ଏକ ଫଟୋ ପ୍ରଦର୍ଶନୀ ଓ କ୍ଷୁଦ୍ର ଚଳଚିତ୍ର ଏହି ଅବସରରେ ପ୍ରଦର୍ଶନ କରାଯାଇଥିଲେ ।


    **********

    
    
    (Release ID: 1506855) Visitor Counter : 3