      ରାଷ୍ଟ୍ରପତିଙ୍କ ସଚିବାଳୟ

      କେରଳ ଗସ୍ତରେ ରାଷ୍ଟ୍ରପତି ଥିରୁଅନନ୍ତପୁରଠାରେ ବୈଷୟିକ ପ୍ରକଳ୍ପର କଲେ ଉଦଘାଟନ
      Posted On: 27 OCT 2017 6:29PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମନାଥ କୋବିନ୍ଦ ଆଜି ( ଅକ୍ଟୋବର 27 , 2017 ) କେରଳର ଥିରୁଅନନ୍ତପୁରଠାରେ ଏକ ପ୍ରଯୁକ୍ତି ପ୍ରକଳ୍ପର ଶୁଭାରମ୍ଭ କରିଛନ୍ତି । ଏଥିସହ ରାଷ୍ଟ୍ରପତି କେରଳ ସରକାରଙ୍କ ପ୍ରଥମ ପ୍ରଯୁକ୍ତି ଭବନ ନିର୍ମାଣର ଶିଳାନ୍ୟାସ କରିଛନ୍ତି ।


    ଏହି ଅବସରରେ ଉଦବୋଧନ ଦେଇ ରାଷ୍ଟ୍ରପତି କହିଲେ ଯେ କେରଳର ସାମର୍ଥ୍ୟ ହେଲା ଏହାର ମୌଳିକ ସାକ୍ଷରତା ଏବଂ କୌଶଳ । ସେହିଭଳି କେରଳବାସୀଙ୍କ ସେବାକ୍ଷେତ୍ର ଓ ଉପଭୋକ୍ତାଭିତ୍ତିକ ଶିଳ୍ପରେ ଥିବା ବିଶେଷ ଜ୍ଞାନ ରାଜ୍ୟକୁ ଆଇଟି ଇକୋସିଷ୍ଟମର କେନ୍ଦ୍ରସ୍ଥଳୀ ରୂପେ ଗଢ଼ିତୋଳିବାର ସାମର୍ଥ୍ୟ ଯୋଗାଏ । ଆଇଟି କେବଳ ଗୁରୁତ୍ୱପୂର୍ଣ୍ଣ ନୁହେଁ , ଅପରନ୍ତୁ ଏହା ସେବା ଅର୍ଥନୀତିକୁ ବହୁଗୁଣିତ କରିବାର ଏକ ବିଶିଷ୍ଟ ଶକ୍ତି । ସ୍ୱାସ୍ଥ୍ୟସେବା , ଶିକ୍ଷା , ପର୍ଯ୍ୟଟନ ଏବଂ ଅନ୍ୟାନ୍ୟ ଅନେକ ଶିଳ୍ପ କ୍ଷେତ୍ରରେ ଏହା ବ୍ୟାପକ ପରିବର୍ତ୍ତନକାରୀ ଭୂମିକା ଗ୍ରହଣ କରିଆସିଛି । ଏହିସବୁ କ୍ଷେତ୍ର ହେଲା କେରଳର ସାମର୍ଥ୍ୟ । ପ୍ରଯୁକ୍ତିର ବିକାଶ ଘଟିଲେ ଏହା କେରଳର ଯୁବକଯୁବତୀମାନଙ୍କୁ ନୂଆ ନୂଆ ସୁଯୋଗ ପ୍ରଦାନ କରିବ ବୋଲି ରାଷ୍ଟ୍ରପତି ଦୃଢ଼ତାର ସହ ମତପୋଷଣ କରିଥିଲେ ।


    ରାଷ୍ଟ୍ରପତି କହିଲେ ଯେ ଦେଶର ଅନେକ ଭାଗରେ , କେରଳର ଲୋକମାନେ ଅର୍ଥନୈତିକ ଦୃଶ୍ୟପଟ୍ଟରେ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିଆସିଛନ୍ତି । ଏଭଳି ସଫଳତା କେବଳ ଭାରତ ଭିତରେ ସୀମିତ ନୁହେଁ । ଆମ କେରଳର ଭାଇଭଉଣୀମାନଙ୍କ କଠିନ ପରିଶ୍ରମ ବିନା , ସଂଯୁକ୍ତ ଆରବ ଏମିରେଟ୍ସ ଏବଂ ପାରସ୍ୟ ଉପସାଗର ତଟୀୟ ରାଷ୍ଟ୍ରମାନଙ୍କ ଅର୍ଥନୀତି ସେତିକି ସମୃଦ୍ଧ ହୋଇପାରିନଥାନ୍ତା । ପୁଣି ସେହିସବୁ ଦେଶମାନଙ୍କୁ ସ୍ଥାନାନ୍ତରିତ ଶ୍ରମିକମାନଙ୍କର ଭାରତର ବିକାଶ ପାଇଁ ଯଥେଷ୍ଟ ଅବଦାନ ରହିଛି । ସେମାନେ ନିରବଚ୍ଛନ୍ନ ଭାବେ ଭାରତକୁ ବୈଦେଶିକ ମୁଦ୍ରା ପଠାଇଚାଲିଛନ୍ତି । ତେଣୁ ସେମାନଙ୍କୁ ଓ ସେମାନଙ୍କ ରାଷ୍ଟ୍ର ନିର୍ମାଣ ଭୂମିକାକୁ ଆମେ କଦାପି ଭୁଲିଯାଇପାରିବା ନାହିଁ ।


    ରାଷ୍ଟ୍ରପତି କହିଲେ ଯେ ସେବା କ୍ଷେତ୍ର ଭାଲ୍ୟୁଚେନରେ ଉଦ୍ଧ୍ୱର୍ଗାମୀ ହୋଇ କେରଳ ବିଶେଷ କରି ତିନୋଟି କ୍ଷେତ୍ରରେ ଅନ୍ୟମାନଙ୍କଠାରୁ ଆଗୁଆ ରହିଛି । ସେଥିରୁ ପ୍ରଥମଟି ହେଲା ସୂଚନା ପ୍ରଯୁକ୍ତି, ଅନ୍ୟ ଦୁଇଟି ହେଲା ପର୍ଯ୍ୟଟନ ଓ ସ୍ୱାସ୍ଥ୍ୟସେବା । ଏହିସବୁ କ୍ଷେତ୍ରରେ ହିଁ ଦେଶର ଯୁବପିଢ଼ି ମାନଙ୍କ ଲାଗି ନିଯୁକ୍ତିର ପର୍ଯ୍ୟାପ୍ତ ସୁଯୋଗ ରହିଛି । ବିଶେଷ କରି କେରଳର ଶିକ୍ଷିତ ଯୁବକଯୁବତୀମାନେ ଏଥିରୁ ଫାଇଦା ଉଠାଇପାରିବେ ବୋଲି ରାଷ୍ଟ୍ରପତି ମତପୋଷଣ କରିଥିଲେ ।


    **********


    

    
    (Release ID: 1507621) Visitor Counter : 3