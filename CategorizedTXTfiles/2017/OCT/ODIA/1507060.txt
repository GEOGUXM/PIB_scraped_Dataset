      ବୟନ ଶିଳ୍ପ ମନ୍ତ୍ରଣାଳୟ

      ଲଘୁ ବୟନଶିଳ୍ପ ଉଦ୍ୟୋଗୀଙ୍କ ସହାୟତା ଲାଗି ନୂତନ ପଦକ୍ଷେପ ‘ସାଥୀ’
      ବିନା ଅଗ୍ରୀମରେ ମିଳିବ ବିଦ୍ୟୁତ୍ ଚାଳିତ ପାୱାରଲୁମ୍, ମୋଟର ଏବଂ ରାପିୟର କିଟ୍

      Posted On: 24 OCT 2017 7:00PM by PIB Bhubaneshwar

    ଲଘୁ ବୟନଶିଳ୍ପ ଉଦ୍ୟୋଗୀଙ୍କ ସହାୟତା ଲାଗି ବୟନଶିଳ୍ପ ମନ୍ତ୍ରଣାଳୟ ଏବଂ ଶକ୍ତି ମନ୍ତ୍ରଣାଳୟ ଏକ ନୂତନ ପଦକ୍ଷେପ ନେଇଛନ୍ତି । ଏହାର ନାମ ହେଉଛି ‘ ସାଥୀ ’ ( ଲଘୁ ଉଦ୍ୟୋଗୀଙ୍କ ସହାୟତା ଲାଗି ଦକ୍ଷ ବସ୍ତ୍ର ପ୍ରଯୁକ୍ତିର ଦୀର୍ଘସ୍ଥାୟୀ ଏବଂ ତ୍ୱରିତ ଅଙ୍ଗୀକରଣ ) । ଏହି ପଦକ୍ଷେପ ଅନ୍ତର୍ଗତ ଶକ୍ତି ମନ୍ତ୍ରଣାଳୟର ପ୍ରଶାସନିକ ନିୟନ୍ତ୍ରଣରେ ଥିବା ରାଷ୍ଟ୍ରାୟତ କମ୍ପାନୀ ଏନର୍ଜି ଏଫିସିଏନ୍ସି ସର୍ଭିସେସ୍ ଲିମିଟେଡ୍ ( EESL ) ବିଦ୍ୟୁତଚାଳିତ ଦକ୍ଷ ପାୱାରଲୁମ୍ , ମୋଟର ଏବଂ ରାପିୟର କିଟ୍ କ୍ରୟ କରିବ ଏବଂ ସେଗୁଡ଼ିକୁ ବିନା କୌଣସି ଅଗ୍ରୀମ ଅର୍ଥରେ କ୍ଷୁଦ୍ର ଏବଂ ମଧ୍ୟମ ଉଦ୍ୟୋଗଗୁଡ଼ିକୁ ଉପଲବ୍ଧ କରାଇବ ।


    ସରକାରଙ୍କ ଏହି ‘ ସାଥୀ ’ କାର୍ଯ୍ୟକ୍ରମକୁ ସର୍ବଭାରତୀୟସ୍ତରରେ ଇଇଏସ୍ଏଲ୍ ଏବଂ ବୟନଶିଳ୍ପ ଆୟୋଗଙ୍କ କାର୍ଯ୍ୟାଳୟ ମିଳିତ ଭାବେ କାର୍ଯ୍ୟକାରୀ କରିବେ । ଏହାକୁ କାର୍ଯ୍ୟକାରୀ କରିବା ଉଦ୍ଦେଶ୍ୟରେ ଇରୋଡ୍ , ସୁରଟ , ଇଚ୍ଛାଲକରଞ୍ଜୀ ଭଳି ପ୍ରମୁଖ କ୍ଲଷ୍ଟରଗୁଡ଼ିକରେ କ୍ଲଷ୍ଟରୱାରୀ ପ୍ରଦର୍ଶନ ପରିଯୋଜନା ଏବଂ କର୍ମଶାଳାମାନ ଆୟୋଜନ କରାଯିବ ।


    ଏସବୁ ଦକ୍ଷ ଉପକରଣର ଉପଯୋଗ ଦ୍ୱାରା ଉଦ୍ୟୋଗର ମାଲିକ ଶକ୍ତି ଏବଂ ଅର୍ଥ ସଂଚୟ କରିପାରିବେ । ଏଥିସହିତ ସେ ୪ରୁ ୫ ବର୍ଷର ଅବଧି ମଧ୍ୟରେ ଇଇଏସ୍ଏଲ୍କୁ କିସ୍ତି ଆକାରରେ ଏହି ଉପକରଣଗୁଡ଼ିକର ମୂଲ୍ୟ ପୁନଃପରିଶୋଧ କରିପାରିବେ । ଉଦ୍ୟୋଗର ମାଲିକଙ୍କୁ ଏସବୁ ଉପକରଣରର କ୍ରୟ ନିମନ୍ତେ କୌଣସି ଅଗ୍ରୀମ ପୁଞ୍ଜି ବିନିଯୋଗ କରିବାକୁ ପଡ଼ିବ ନାହିଁ କିମ୍ବା ପୁନଃପରିଶୋଧ କରିବା ନିମନ୍ତେ କୌଣସି ଅତିରିକ୍ତ ବ୍ୟୟ କରିବାକୁ ପଡ଼ିବ ନାହିଁ । କାରଣ ଉଚ୍ଚ ଦକ୍ଷତାସମ୍ପନ୍ନ ଉପକରଣ ତଥା ବ୍ୟୟହ୍ରାସ ଯୋଗୁ ହୋଇଥିବା ସଂଚୟରୁ ଇଇଏସ୍ଏଲକୁ ପୁନଃପରିଶୋଧ କରାଯିବ । ସାମଗ୍ରୀକ ଚାହିଦା ଏବଂ ବହୁ ପରିମାଣରେ କ୍ରୟ ଯୋଗୁ ପୁଞ୍ଜି ବ୍ୟୟରେ ହ୍ରାସ ଘଟିବ , ଯାହାର ଲାଭ ପାୱାରଲୁମ୍ ଉଦ୍ୟୋଗଗୁଡ଼ିକୁ ଯୋଗାଇଦିଆଯିବ । ଯାହାଦ୍ୱାରା ସେଗୁଡ଼ିକର ପୁନଃପରିଶୋଧ ରାଶି ଏବଂ ଅବଧିରେ ହ୍ରାସ ଘଟିବ ।


    ଭାରତରେ ପାୱାରଲୁମ୍ କ୍ଷେତ୍ର ମୁଖ୍ୟତଃ ଏକ ଅସଂଗଠିତ କ୍ଷେତ୍ର ଅଟେ । ଏଥିରେ ସୂକ୍ଷ୍ମ ଏବଂ କ୍ଷୁଦ୍ର ଉଦ୍ୟୋଗ ବହୁ ସଂଖ୍ୟାରେ ରହିଛି । ଏଗୁଡ଼ିକ ଦେଶର ମୋଟ୍ ଉତ୍ପାଦିତ ବସ୍ତ୍ରର 57 ପ୍ରତିଶତ ଉତ୍ପାଦନ କରିଥାନ୍ତି । ଦେଶରେ 24.86 ଲକ୍ଷ ପାୱାର ଲୁମ୍ ଉଦ୍ୟୋଗ ରହିଛି । ଏଗୁଡ଼ିକ ପୁରୁଣା ଢାଂଚାର ପ୍ରଯୁକ୍ତି ଉପଯୋଗ କରୁଛନ୍ତି । ପ୍ରଯୁକ୍ତିକୁ ଉନ୍ନତ କରିବା ଉଦ୍ଦେଶ୍ୟରେ ଭାରତ ସରକାର ପାୱାର ଟ୍ୟାକ୍ସ ଇଣ୍ଡିଆର ଅଂଶବିଶେଷ ସ୍ୱରୂପ ସାଦା ପାୱାରଲୁମ୍ ଉନ୍ନୟନ ଯୋଜନାକୁ କାର୍ଯ୍ୟକାରୀ କରୁଛନ୍ତି , ଯାହା ଅନ୍ତର୍ଗତ ସାଦା ପାୱାରଲୁମକୁ ପ୍ରୋସେସ କଂଟ୍ରୋଲ୍ ଉପକରଣ ସହିତ ଯୋଡ଼ିଦିଆଯାଇଥାଏ । ଏହି କାରଣରୁ ଉଚ୍ଚତର ଉତ୍ପାଦକତା , ଉତ୍ତମ ଗୁଣବତ୍ତା ଏବଂ 50 ପ୍ରତିଶତରୁ ଅଧିକ ଅତିରିକ୍ତ ମୂଲ୍ୟ ପ୍ରାପ୍ତ ହୋଇଥାଏ । ବର୍ତ୍ତମାନସୁଦ୍ଧା ଏହି ଯୋଜନା ଅନ୍ତର୍ଗତ 1.70 ଲକ୍ଷ ସାଦା ପାୱାରଲୁମର ଉନ୍ନୟନ କରାଯାଇଛି । ଯେଉଁଥିରେ ଭାରତ ସରକାର ମୋଟ୍ 186 କୋଟି ଟଙ୍କାର ସବସିଡ ଯୋଗାଇ ଦେଇଛନ୍ତି । ଇଇଏସ୍ଏଲ୍ ଏପରି ସାମଗ୍ରୀକ ପରିମାଣରେ କ୍ରୟ ଏବଂ ଆର୍ଥିକ ମଡେଲର ସଫଳ ପ୍ରୟୋଗ ଏଲଇଡି ବଲ୍ବ , ସ୍ମାର୍ଟ ମିଟର ତଥା ବିଦ୍ୟୁତ୍ ପରିଚାଳିତ ବାହନ ଭଳି ଅନେକ କ୍ଷେତ୍ରରେ କରିସାରିଛି ।


    ************

    
    
    (Release ID: 1507060) Visitor Counter : 3