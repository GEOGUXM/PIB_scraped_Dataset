      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ମସୁରୀଠାରେ 92ତମ ଫାଉଣ୍ଡେସନ କୋର୍ସର ଅଫିସର ଟ୍ରେନିମାନଙ୍କୁ ଉଦ୍ବୋଧନ;
      କ୍ୟାରିୟର ବଦଳରେ “ମିଶନ୍ ଭାବନା” ନେଇ କାର୍ଯ୍ୟ କରିବାକୁ ଭାରତୀୟ ପ୍ରଶାସନିକ ଅଧିକାରୀମାନଙ୍କୁ ପ୍ରଧାନମନ୍ତ୍ରୀଙ୍କ ଆହ୍ୱାନ

      Posted On: 27 OCT 2017 8:27PM by PIB Bhubaneshwar

    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଉତ୍ତରାଖଣ୍ଡ ଗସ୍ତର ଦ୍ୱିତୀୟ ଦିନରେ ଲାଲବାହାଦୁର ଶାସ୍ତ୍ରୀ ଜାତୀୟ ପ୍ରଶାସନିକ ଏକାଡେମୀ, ମସୁରୀଠାରେ 92ତମ ଫାଉଣ୍ଡେସନ କୋର୍ସର ତାଲିମ ଗ୍ରହଣ କରୁଥିବା 360 ଜଣ ଅଫିସରମାନଙ୍କୁ ଉଦବୋଧନ ଦେଇଥିଲେ । ଏହି ଅଧିକାରୀମାନେ 17ଟି ଭାରତୀୟ ପ୍ରଶାସନିକ ସେବା ଏବଂ ରୟାଲ୍ ଭୂଟାନ୍ ପ୍ରଶାସନିକ ସେବାର 3ଟି ସେବାରୁ ପ୍ରତିନିଧିତ୍ୱ କରୁଛନ୍ତି ।


    “ମୁଁ କାହିଁକି ପ୍ରଶାସନିକ ସେବାରେ ଯୋଗ ଦେଉଛି” ଏବଂ ଗୃହ ନିର୍ମାଣ, ଶିକ୍ଷା, ସମନ୍ୱିତ ପରିବହନ ବ୍ୟବସ୍ଥା, ଅପପୁଷ୍ଟି, କଠିନ ବର୍ଜ୍ୟବସ୍ତୁ ପରିଚାଳନା, ଦକ୍ଷତା ବିକାଶ, ଡିଜିଟାଲ କାରବାର, ଏକ ଭାରତ-ଶ୍ରେଷ୍ଠ ଭାରତ ଏବଂ ନୂତନ ଭାରତ-2022 ଆଦି ବିଷୟରେ ତାଲିମରତ ଅଧିକାରୀମାନେ ନିଜ ନିଜର ସନ୍ଦର୍ଭ ଓ ପ୍ରସ୍ତୁତି ଉପସ୍ଥାପନ କରିବା ସହିତ ଉଦବୋଧନ କାର୍ଯ୍ୟକ୍ରମ ଆରମ୍ଭ ହୋଇଥିଲା ।


    ସ୍ୱଚ୍ଛ ଭାରତ ମିଶନ ଉପରେ ତାଲିମ ନେଉଥିବା ଅଫିସରମାନେ ମଧ୍ୟ ସେମାନଙ୍କ ଶ୍ରେଷ୍ଠ ବିଚାର ଓ ଚିନ୍ତନ ଉପସ୍ଥାପନ କରିଥିଲେ ।


    ଅଫିସର ଟ୍ରେନିମାନଙ୍କୁ ସମ୍ବୋଧିତ କରି ପ୍ରଧାନମନ୍ତ୍ରୀ ସେମାନଙ୍କୁ ସେମାନଙ୍କ ଉପସ୍ଥାପନା ପାଇଁ ଧନ୍ୟବାଦ ଜଣାଇଥିଲେ । ସେ କହିଥିଲେ ଯେ ଏହି ଉପସ୍ଥାପନାଗୁଡ଼ିକୁ ଗଭୀର ଭାବେ ଅନୁଧ୍ୟାନ କରିବା ଲାଗି ଭାରତ ସରକାରଙ୍କ ବରିଷ୍ଠ ଅଧିକାରୀମାନଙ୍କୁ ସେ ନିର୍ଦ୍ଦେଶ ଦେଇଛନ୍ତି । ଏହା ଉପରେ ସେମାନଙ୍କ ଟିପ୍ପଣୀ ଏବଂ ମତ ଅଫିସର ଟ୍ରେନିମାନଙ୍କୁ ସେମାନଙ୍କ ଫାଉଣ୍ଡେସନ କୋର୍ସ ଶେଷ ହେବା ପରେ ସୂଚିତ କରାଯିବ ।


    ତାଲିମ ଶେଷ ହେବା ସଙ୍ଗେ ସଙ୍ଗେ ପରବର୍ତ୍ତୀ ଜୀବନ ପାଇଁ ସେମାନଙ୍କ ପ୍ରସ୍ତୁତି କିଭଳି ହେବ ସେ ସମ୍ପର୍କରେ ଅଫିସର ଟ୍ରେନିମାନଙ୍କୁ ପ୍ରଧାନମନ୍ତ୍ରୀ ପରାମର୍ଶ ଦେଇଥିଲେ । ସେ କହିଥିଲେ ଯେ ଅଫିସର ଟ୍ରେନିମାନେ ନିଜ ଆଖପାଖରେ ଥିବା ଲୋକମାନଙ୍କ ପ୍ରତି ସତର୍କ ଏବଂ ସଜାଗ ରହିବା ଆବଶ୍ୟକ । ସେ କହିଥିଲେ ଯେ ପୁସ୍ତକରୁ ଗ୍ରହଣ କରିଥିବା ଶିକ୍ଷା ନିଶ୍ଚିତ ଭାବେ ସେମାନଙ୍କୁ ଭୁଲ ମାର୍ଗରେ ଯିବାରୁ ବିରତ କରିବ; କିନ୍ତୁ ଦଳଗତ ଭାବେ କାର୍ଯ୍ୟ କରିବା ଏବଂ ଲୋକମାନଙ୍କ ସହିତ ଯୋଡ଼ି ହୋଇ କାମ କରିବାରେ ସେମାନଙ୍କ ଦକ୍ଷତା ସେମାନଙ୍କୁ ସଫଳ କରିପାରିବ ।


    ନୀତି ଓ ଯୋଜନାଗୁଡ଼ିକର ସଫଳ କାର୍ଯ୍ୟକାରୀତା ପାଇଁ ଜନଭାଗିଦାରୀ ଉପରେ ପ୍ରଧାନମନ୍ତ୍ରୀ ଗୁରୁତ୍ୱାରୋପ କରିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ସ୍ୱାଧୀନତା ପୂର୍ବରୁ ବ୍ରିଟିଶରାଜକୁ ସଂରକ୍ଷିତ କରି ରଖିବାର ଦାୟିତ୍ୱ ପ୍ରଶାସନିକ ସେବାକୁ ଦିଆଯାଇଥିଲା । ବର୍ତ୍ତମାନ ପ୍ରଶାସନିକ ସେବାର ଲକ୍ଷ୍ୟ ଜନସାଧାରଣଙ୍କ ସମୃଦ୍ଧି ଏବଂ କଲ୍ୟାଣ ପାଇଁ କାର୍ଯ୍ୟ କରିବା । ସେ କହିଥିଲେ ଯଦି ପ୍ରଶାସନିକ ସେବା ଅଧିକାରୀମାନେ ଏହି ଲକ୍ଷ୍ୟ ନେଇ କାର୍ଯ୍ୟ କରନ୍ତି ତା’ହେଲେ ପ୍ରଶାସନିକ କଳ ଏବଂ ଲୋକମାନଙ୍କ ମଧ୍ୟରେ ରହିଥିବା ବ୍ୟବଧାନ ହ୍ରାସ ପାଇପାରିବ ।


    ପ୍ରଧାନମନ୍ତ୍ରୀ କହିଥିଲେ ଯେ ପ୍ରଶାସନିକ ସେବା ଅଧିକାରୀମାନଙ୍କ ମଧ୍ୟରେ ସ୍ଥାଣୁତା ଏବଂ ଦଳଗତ ଉତ୍ସାହର ଅଭାବକୁ ମସୁରୀରେ ପ୍ରାରମ୍ଭିକ ତାଲିମ ସମୟରେ ଦୂର କରାଯାଇପାରିବ । ମସୁରୀରେ ପ୍ରାରମ୍ଭିକ କୋର୍ସ ସମୟରେ ଅଫିସର ଟ୍ରେନିମାନେ କରୁଥିବା ଯାତ୍ରା ସମ୍ପର୍କରେ ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ । ପ୍ରଧାନମନ୍ତ୍ରୀ କହିଥିଲେ ଯେ ଯାତ୍ରା ସମୟରେ ସେମାନେ ଆହରଣ କରୁଥିବା ଜ୍ଞାନ, ଯେପରିକି ଦଳଗତ ଉତ୍ସାହ ଏବଂ ନେତୃତ୍ୱକୁ ସେମାନଙ୍କ କ୍ୟାରିଅରରେ ଉପଯୋଗ କରିବା ଉଚିତ୍ ।


    ପ୍ରଧାନମନ୍ତ୍ରୀ କହିଥିଲେ ଯେ ସାମାଜିକ ଆନ୍ଦୋଳନ ଗଣତନ୍ତ୍ରରେ ପରିବର୍ତ୍ତନ ଆଣିପାରିବ । ପ୍ରଶାସନିକ ସେବା ଏହାର ଉତପ୍ରେରକ ହେବା ଉଚିତ । ଗତକାଲି ଅଫିସର ଟ୍ରେନିଙ୍କ ଦ୍ୱାରା ଗାନ କରାଯାଇଥିବା “ବୈଷ୍ଣବ ଜନ” ଭକ୍ତି ସଂଗୀତ ସମ୍ପର୍କରେ ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ । ସେ କହିଥିଲେ ଯେ ଏହି ସଂଗୀତର ପଦ “ବୈଷ୍ଣବ ଜନ” ସ୍ଥାନରେ “ପ୍ରଶାସନିକ ସେବାଧିକାରୀ” ପରିବର୍ତ୍ତନ କରି ଅଫିସ ଟ୍ରେନିମାନେ ଏହା ଉପରେ ଚିନ୍ତନ କରିବା ଆବଶ୍ୟକ ।


    ପ୍ରଧାନମନ୍ତ୍ରୀ କହିଥିଲେ ଯେ ନାମବିହିନତା ପ୍ରଶାସନିକ ସେବା ଅଧିକାରୀଙ୍କ ସବୁଠୁ ବଡ଼ ସାମର୍ଥ୍ୟ । ଅଶୋକ ସ୍ତମ୍ଭ/ଚିହ୍ନର ଅଦୃଶ୍ୟ ଚତୁର୍ଥ ସିଂହ ଭାବେ ସେ ପ୍ରଶାସନିକ ସେବା ଅଧିକାରୀମାନଙ୍କୁ ଅଭିହିତ କରି କହିଥିଲେ ଯେ ସର୍ବଦା ଏହାର ଅଦୃଶ୍ୟ ଉପସ୍ଥିତି ଅନୁଭୂତ ହୋଇଥାଏ ।


    ପ୍ରଧାନମନ୍ତ୍ରୀ କହିଥିଲେ ଯେ ଭ୍ରମଣ ଏକ ଶ୍ରେଷ୍ଠ ଭାରତୀୟ ପରମ୍ପରା । ଭ୍ରମଣ କରିବା ଏବଂ ଲୋକମାନଙ୍କ ସହିତ ବାର୍ତ୍ତାଳାପ କରିବା ଏକ ଶ୍ରେଷ୍ଠ ଶିକ୍ଷା ଅଭିଜ୍ଞତା ପ୍ରଦାନ କରିଥାଏ । ନିଯୁକ୍ତି ପାଇବା ପରେ କ୍ଷେତ୍ର ପରିଦର୍ଶନ କରିବା ଲାଗି ସେ ଅଫିସର ଟ୍ରେନିମାନଙ୍କୁ ପରାମର୍ଶ ଦେଇଥିଲେ ।


    ଅଫିସର ଟ୍ରେନିମାନଙ୍କୁ ଉତ୍ସାହିତ କରି ପ୍ରଧାନମନ୍ତ୍ରୀ କହିଥିଲେ ଯେ “କ୍ୟାରିୟର ଭାବନା” ନେଇ ସେମାନେ ଏଲବିଏସଏନଏଏକୁ ଆସିଥିଲେ, ବର୍ତ୍ତମାନ ଭାରତର ଜନସାଧାରଣଙ୍କ ସେବା ପାଇଁ “ମିଶନ୍ ଭାବନା” ନେଇ ଆଗେଇ ଯିବା ଉଚିତ । ସେ କହିଥିଲେ ଯେ ଭବିଷ୍ୟତରେ ସେମାନେ ଯେତେବେଳେ କ୍ଷେତ୍ରରେ କାର୍ଯ୍ୟ କରିବେ ସେମାନେ ଏହା ସେମାନଙ୍କ “ଜୀବନର ଉଦ୍ଦେଶ୍ୟ” ହେବା ଉଚିତ ।


    ଏଥିପୂର୍ବରୁ ସକାଳେ ପ୍ରଧାନମନ୍ତ୍ରୀ ଅଫିସର ଟ୍ରେନିମାନଙ୍କ ସହିତ ଆୟୋଜିତ ଯୋଗ ଅଧିବେଶନରେ ଯୋଗ ଦେଇଥିଲେ । ଏହା ହିମାଳୟର ପାଦଦେଶରେ ଥିବା ଏକାଡେମୀ ଘାସ ପଡ଼ିଆରେ ଆୟୋଜନ କରାଯାଇଥିଲା ।


    ପ୍ରଧାନମନ୍ତ୍ରୀ ଏହି ଅବସରରେ ନୂଆ ହଷ୍ଟେଲ କୋଠା ଏବଂ 200ମିଟର ବହୁମୁଖୀ ସିନ୍ଥେଟିକ୍ ଆଥଲେଟିକ୍ ଟ୍ରାକ୍ ର ଶିଳାନ୍ୟାସ କରିଥିଲେ ।


    ପ୍ରଧାନମନ୍ତ୍ରୀ ଏକାଡେମୀ ପରିସରରେ ଥିବା ବାଲୱାଡ଼ି ପରିଦର୍ଶନ କରିଥିଲେ ଏବଂ ପିଲାମାନଙ୍କ ସହ ବାର୍ତ୍ତାଳାପ କରିଥିଲେ । ସେ ଏକାଡେମୀ ପରିସରରେ ଥିବା ବ୍ୟାୟାମଶାଳା ଓ ଅନ୍ୟାନ୍ୟ ସୁବିଧା ମଧ୍ୟ ବୁଲି ଦେଖିଥିଲେ ।

    
    
    (Release ID: 1507360) Visitor Counter : 3