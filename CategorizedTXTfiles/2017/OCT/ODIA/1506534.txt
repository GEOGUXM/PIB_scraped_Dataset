      ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟ

      ଆଇଆଇଏସଏଫ ଚେନ୍ନାଇଠାରେ ଗିନିଜ ବିଶ୍ୱରେକର୍ଡ ବିଶ୍ୱର ସର୍ବବୃହତ ପ୍ରାଣୀବିଜ୍ଞାନ ପାଠଶାଳା
      ବିଜ୍ଞାନର ପ୍ରସାର ଓ ପ୍ରୋତ୍ସାହନ ପ୍ରଧାନମନ୍ତ୍ରୀଙ୍କ ମୂଳ ଲକ୍ଷ୍ୟ : ଡକ୍ଟର ହର୍ଷବର୍ଦ୍ଧନ

      Posted On: 14 OCT 2017 8:33PM by PIB Bhubaneshwar

    ଚେନ୍ନାଇସ୍ଥିତ ଆନ୍ନା ବିଶ୍ୱବିଦ୍ୟାଳୟଠାରେ ଆୟୋଜିତ ଭାରତ ଅନ୍ତର୍ଜାତୀୟ ବିଜ୍ଞାନ ଉତ୍ସବ ର ଦ୍ୱିତୀୟ ଦିନରେ ଏକ ଗିନିଜ ବୁକ ବିଶ୍ୱ ରେକର୍ଡ ସ୍ଥାପିତ ହୋଇଛି । ବିଶ୍ୱର ସର୍ବବୃହତ ପ୍ରାଣୀବିଜ୍ଞାନ ପାଠଶାଳାର ଆୟୋଜନ ନିମନ୍ତେ ଏହି କୀର୍ତିମାନ ସ୍ଥାପନ ହୋଇଛି । ଏହି ଅଧିବେଶନରେ ମୋଟ 1049 ଜଣ ଛାତ୍ରଛାତ୍ରୀ ଅଂଶଗ୍ରହଣ କରିଥିଲେ ଯାହାକି ଏକ ରେକର୍ଡ । ଏହି ସର୍ବବୃହତ ପ୍ରାଣୀବିଜ୍ଞାନ ଅଧିବେଶନକୁ ଉଦ୍ଘାଟନ କରି କେନ୍ଦ୍ର ବିଜ୍ଞାନ ଓ ପ୍ରଯୁକ୍ତି ଏବଂ ଭୂବିଜ୍ଞାନ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ କହିଲେ ଯେ ଦେଶରେ ବିଜ୍ଞାନ ଓ ପ୍ରଯୁକ୍ତିର କିପରି ପ୍ରଚାର ଓ ପ୍ରସାର ଘଟିବ ତାହା ହେଉଛି ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଭିଜନର ମୂଳ ଉଦ୍ଦେଶ୍ୟ । ଏହି ପରିପ୍ରେକ୍ଷୀରେ ଭାରତ ସରକାର ଅନେକ ଫ୍ଲାଗସିପ କାର୍ଯ୍ୟକ୍ରମ ପ୍ରବର୍ତ୍ତନ କରିଛନ୍ତି । ଏହି ଅବସରରେ ସେ ସିଭି ରମଣଙ୍କ ଉଦାହରଣ ଦେଇ ଗଭୀର ନିଷ୍ଠା ଓ ଅଧ୍ୟବସାୟ ବଳରେ ସେ କିଭଳି ପ୍ରଥମ ଭାରତୀୟ ଭାବେ ନୋବେଲ ପୁରସ୍କାର ଲାଭ କରିଥିଲେ ସେହି ବିଷୟରେ ଅବତାରଣା କରିଥିଲେ ।


    2015 ମସିହାଠାରୁ ବିଶ୍ୱ କୀର୍ତିମାନ ସ୍ଥାପନ କରିବା ଭାରତ ଆନ୍ତର୍ଜାତୀୟ ବିଜ୍ଞାନ ଉତ୍ସବର ପ୍ରମୁଖ ଅଂଶବିଶେଷ ହୋଇଛି । ଜନ ଭାଗୀଦାରିତା ମାଧ୍ୟମରେ ବିଜ୍ଞାନକୁ ଲୋକପ୍ରିୟ କରିବା ସକାଶେ ଏଥିପାଇଁ ପ୍ରୋତ୍ସାହନ ଯୋଗାଇ ଦିଆଯାଉଛି । ଆଇଆଇଏସଏଫ 2015ରେ ଛାତ୍ରଛାତ୍ରୀମାନେ ଏକ ଗିନିଜ ବିଶ୍ୱ ରେକର୍ଡ ସ୍ଥାପନ କରିଥିଲେ । ସେତେବେଳେ ଆଇଆଇଟି , ନୂଆଦିଲ୍ଲୀଠାରେ ବିଶ୍ୱର ସର୍ବବୃହତ ବିଜ୍ଞାନ ଅଧ୍ୟାପନାର ଆୟୋଜନ କରାଯାଇଥିଲା । ସେହିଭଳି 2016ରେ ନୂଆଦିଲ୍ଲୀର ପୁସା ନ୍ୟାସନାଲ ଫିଜିକାଲ ଲାବୋରାଟୋରୀଠାରେ ଆୟୋଜିତ ଆଇଆଇଏସଏଫରେ ମୋଟ 550 ଜଣ ଛାତ୍ରଛାତ୍ରୀ ନୋବେଲ ପୁରସ୍କାର ବିଜୟୀ ବିଜ୍ଞାନୀ ଆଲବର୍ଟ ଆଇନଷ୍ଟାଇନଙ୍କ ଭଳି ପୋଷାକ ପିନ୍ଧି ଏକ ବିଶ୍ୱ ରେକର୍ଡ ସ୍ଥାପନ କରିଥିଲେ । ଆଇଆଇଏସଏଫ 2017ରେ ଚେନ୍ନାଇରେ ଯେଉଁ ବିଶ୍ୱ ରେକର୍ଡ ସ୍ଥାପନ କରାଯାଇଛି ତାହା ହାସଲ କରିଛନ୍ତି ନବମ ଓ ଦଶମ ଶ୍ରେଣୀର ଛାତ୍ରଛାତ୍ରୀବୃନ୍ଦ । ଏହି କାର୍ଯ୍ୟକ୍ରମରେ ସ୍ଥାନୀୟ 20ଟି ବିଦ୍ୟାଳୟର ଛାତ୍ରଛାତ୍ରୀ ଅଂଶଗ୍ରହଣ କରିଥିଲେ । ସମବେତ 1049 ଜଣ ଛାତ୍ରଛାତ୍ରୀଙ୍କୁ ଶ୍ରୀ ଶଙ୍କର ସିନିଅର ସେକେଣ୍ଡାରୀ ବିଦ୍ୟାଳୟର ଶିକ୍ଷିକା ସୁଶ୍ରୀ ଲକ୍ଷ୍ମୀ ପ୍ରଭୁ ପ୍ରାଣୀବିଜ୍ଞାନ ଅଧ୍ୟାପନା କରିଥିଲେ । ଏହି କାର୍ଯ୍ୟକ୍ରମରେ ଅମୃତଭଣ୍ଡା ଫଳରୁ କିପରି ଡିଏନଏ ପୃଥକ କରାଯାଇପାରିବ ତାହାର ବୈଜ୍ଞାନିକ ପଦ୍ଧତିର ସିଧା ପ୍ରଦର୍ଶନ କରାଯାଇଥିଲା ବୋଲି ମତପୋଷଣ କରିଥିଲେ । ଏଥିସହ ସେ ସ୍ଥାନୀୟ ବିଦ୍ୟାଳୟର ଶିକ୍ଷକମାନଙ୍କୁ ସମ୍ବର୍ଦ୍ଧିତ କରିଥିଲେ । ଦେଶବ୍ୟାପୀ ଶିକ୍ଷକମାନଙ୍କୁ ପୁରସ୍କୃତ କରାଯିବା ଉଚିତ ବୋଲି ମତପୋଷଣ କରି ସେ କହିଲେ ଯେ ଆଇଆଇଏସଏଫ 2017ରେ ଛାତ୍ରଛାତ୍ରୀଙ୍କ ଏଭଳି କୃତିତ୍ଵ ଅର୍ଜନରେ ପ୍ରଧାନମନ୍ତ୍ରୀ ଶ୍ରୀ ମୋଦୀ ମଧ୍ୟ ଖୁସି ବୋଲି ଉଲ୍ଲେଖ କରିଥିଲେ । ଛାତ୍ରଛାତ୍ରୀମାନେ ବିଜ୍ଞାନ ପ୍ରତି ଆକୃଷ୍ଟ ହୋଇ ଭବିଷ୍ୟତରେ ଉତ୍ତମ ବୈଜ୍ଞାନିକ ହେବାକୁ ସେ ପରାମର୍ଶ ଦେଇଥିଲେ । ସର୍ବୋପରି ସେମାନେ ଉତ୍ତମ ନାଗରିକ ହେବା ଉଚିତ ବୋଲି କହିଥିଲେ । ସେମାନଙ୍କ ସଫଳତା ଦେଶରେ ଉତ୍ତମ ଛାତ୍ରଛାତ୍ରୀ ଓ ଶିକ୍ଷକ ସୃଷ୍ଟି କରିବ ବୋଲି ସେ ମତପୋଷଣ କରିଥିଲେ ।


    ଏହି କାର୍ଯ୍ୟକ୍ରମରେ ଭୂବିଜ୍ଞାନ ସଚିବ ଡକ୍ଟର ଏମ ଏନ ରାଜୀବନ , କୋଚିନ ବିଶ୍ୱବିଦ୍ୟାଳୟର ବିଜ୍ଞାନ ଓ ପ୍ରଯୁକ୍ତି ଅଧିକାରୀ ଗିରିଶ କୁମାର, ଜାତୀୟ ସାମୁଦ୍ରିକ ପ୍ରଯୁକ୍ତି ପ୍ରତିଷ୍ଠାନର ମୁଖ୍ୟ ଡକ୍ଟର ଆର ଭେଙ୍କଟେଶନ ପ୍ରମୁଖ ଯୋଗ ଦେଇଥିଲେ ।


    **********


    

    
    (Release ID: 1506534) Visitor Counter : 2