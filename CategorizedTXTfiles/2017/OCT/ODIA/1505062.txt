      ରାଷ୍ଟ୍ରପତିଙ୍କ ସଚିବାଳୟ

      ଦରିଆପାରି ସମ୍ପ୍ରଦାୟଙ୍କ ସହ ନିୟମିତ ଭାବ ବିନିମୟ ସକାଶେ ରାଷ୍ଟ୍ରପତିଙ୍କ ମତପୋଷଣ
      ଇଥିଓପିଆରେ ବାସ କରୁଥିବା ଭାରତୀୟ ବଂଶୋଦ୍ଭବଙ୍କ ସକାଶେ ସରକାର ଯତ୍ନଶୀଳ ବୋଲି ରାଷ୍ଟ୍ରପତିଙ୍କ ଆଶ୍ୱାସନା

      Posted On: 05 OCT 2017 5:24PM by PIB Bhubaneshwar

    ଇଥିଓପିଆ ରାଜଧାନୀ ଆଦିସ ଆବାବାଠାରେ ଭାରତୀୟ ସମ୍ପ୍ରଦାୟଙ୍କ ଦ୍ୱାରା ଆୟୋଜିତ ଭୋଜିସଭାରେ ରାଷ୍ଟ୍ରପତି ଶ୍ରୀ ରାମନାଥ କୋବିନ୍ଦ ଉଦ୍ ‌ ବୋଧନ ଦେଇଛନ୍ତି । ଇଥିଓପିଆରେ ଅବସ୍ଥାପିତ ଭାରତୀୟ ରାଷ୍ଟ୍ରଦୂତ ଶ୍ରୀ ଅନୁରାଗ ଶ୍ରୀବାସ୍ତବଙ୍କ ଦ୍ୱାରା ରାଷ୍ଟ୍ରପତିଙ୍କ ସମ୍ମାନାର୍ଥେ ଏହି ଭୋଜିସଭାର ଆୟୋଜନ କରାଯାଇଥିଲା ।


    ଏହି ଅବସରରେ ଉଦ୍ ‌ ବୋଧନ ଦେଇ ରାଷ୍ଟ୍ରପତି କହିଲେ ଯେ ଇଥିଓପିଆରେ ବସବାସ କରୁଥିବା ଭାରତୀୟ ସଂପ୍ରଦାୟ ଭାରତ - ଇଥିଓପିଆ ସଂପର୍କର ମୂଳପିଣ୍ଡ । ଶିକ୍ଷକ ଏବଂ ଶିକ୍ଷାବିତ ହିସାବରେ ସେମାନଙ୍କର ଏହି ଦେଶ ଗଠନ ଦିଗରେ ବିଶେଷ ଅବଦାନ ରହିଛି । ପୁଣି ଉଦ୍ୟୋଗୀ ଭାବେ ସେମାନେ ଅନେକ ଆର୍ଥିକ ସୁଯୋଗ ସୃଷ୍ଟି କରିବା ସହ ସ୍ଥାନୀୟ ଲୋକମାନଙ୍କୁ ସେମାନଙ୍କ କଳାକୌଶଳ ଶିକ୍ଷା ଦେଇଛନ୍ତି । ପେଶାଦାର ପ୍ରଯୁକ୍ତିବିତ୍ ‌ ଭାବେ ସେମାନେ ଇଥିଓପିଆର ଶିଳ୍ପରେ ସେମାନଙ୍କର ମୂଲ୍ୟ ଯୋଡ଼ିଛନ୍ତି । କଠିନ ପରିଶ୍ରମ ଏବଂ ସମର୍ପିତ ନିଷ୍ଠା ବଳରେ ଭାରତୀୟ ବଂଶୋଦ୍ଭବମାନେ ନିଜ ପାଇଁ ଇଥିଓପିଆ ସମାଜରେ ସେମାନଙ୍କ ସକାଶେ ସମ୍ମାନ ସୃଷ୍ଟି କରିଛନ୍ତି । ତଥାପି ସେମାନେ ନିଜର ଭାରତୀୟ ମୂଲ୍ୟବୋଧ , ପାରିବାରିକ ପରମ୍ପରା ଏବଂ କର୍ମ ଶୃଙ୍ଖଳାକୁ ବଜାୟ ରଖିଛନ୍ତି ।


    ରାଷ୍ଟ୍ରପତି କହିଲେ ଯେ ଭାରତ ଭଳି ଇଥିଓପିଆରେ ଭୂମିଗତ ବିବିଧତା ରହିଛି । ପୁଣି ଏହା ବିବିଧ ଭାଷା ଏବଂ ଭିନ୍ନଭିନ୍ନ ଖାଦ୍ୟପ୍ରଣାଳୀ , ସଂଗୀତ , ନୃତ୍ୟ ଏବଂ କଳାରେ ଭରପୂର । ତେଣୁ ଏହି ସ୍ୱତନ୍ତ୍ର ସଂସ୍କୃତିରୁ ଭାରତୀୟ ସମୁଦାୟ ଫାଇଦା ଉଠାଇବା ଉଚିତ ଏବଂ ନିଜର ବିବିଧ କଳା ଓ ସଂସ୍କୃତିକୁ ପ୍ରଦର୍ଶନ କରିବା ଆବଶ୍ୟକ ।


    ରାଷ୍ଟ୍ରପତି କହିଲେ ଯେ ଭାରତ ଏବଂ ଇଥିଓପିଆରେ ବିଶାଳ ଯୁବଶକ୍ତି ମହଜୁଦ ରହିଛି । ଯୁବଶକ୍ତି ଯେକୌଣସି ରାଷ୍ଟ୍ର ପାଇଁ ଭବିଷ୍ୟତର ସଂପଦ । ସେମାନଙ୍କ ଠାରୁ ହିଁ ନୂତନ ଚିନ୍ତନ ସୃଷ୍ଟି ହୋଇଥାଏ । ତେଣୁ ଭାରତୀୟ ସଂପ୍ରଦାୟ ସ୍ୱତନ୍ତ୍ର ଭାବେ ଇଥିଓପିଆର ଯୁବଶକ୍ତିଙ୍କ ସହ ନିଜକୁ ସଂଯୋଗ କରିବା ପାଇଁ ପ୍ରୟାସ କରିବା ଦରକାର । ଏହା ଫଳରେ ସେମାନେ ନୂଆ ନୂଆ ଚିନ୍ତାଧାରର ଅଧିକାରୀ ହୋଇପାରିବେ ଏବଂ ଏକ ଉତ୍ତମ ଦୁନିଆ ଗଠନ ସକାଶେ ସବୁପ୍ରକାର ସମାଧାନ ପନ୍ଥା ବାହାର କରିପାରିବେ ।


    ଦରିଆପାରୀ ଭାରତୀୟ ସମ୍ପ୍ରଦାୟଙ୍କ ସହ ନିରବଚ୍ଛିନ୍ନ ଭାବେ ଭାରତ ସରକାର ସଂପର୍କରେ ରହିବାକୁ ଚାହାନ୍ତି । ଏଭଳି ସଂପର୍କ ରକ୍ଷାର ଏକମାତ୍ର କାରଣ ହେଲା ଭାରତରେ ହେଉଥିବା ବ୍ୟାପକ ପରିବର୍ତ୍ତନ ସହ ସେମାନଙ୍କୁ ପରିଚିତ କରାଇବା । ଏଭଳି କଥାବାର୍ତ୍ତା ଓ ଭାବ ଆଦାନ ପ୍ରଦାନ ଦ୍ୱାରା ଭାରତର ବିକାଶ ଓ ପ୍ରଗତିରେ ସେମାନଙ୍କୁ ଅଂଶଗ୍ରହଣ କରିବାର ସୁଯୋଗ ମିଳିବ ।


    ଦରିଆପାରୀ ଭାରତୀୟ ବଂଶୋଦ୍ଭବଙ୍କ ପ୍ରତି ଭାରତ ସରକାର ସଦାବେଳେ ଯତ୍ନଶୀଳ ବୋଲି ଉଲ୍ଲେଖ କରି ରାଷ୍ଟ୍ରପତି କହିଲେ ଯେ ସେମାନଙ୍କ ସହ ସବୁ ପରିସ୍ଥିତିରେ ଠିଆ ହେବାପାଇଁ ସରକାର ସଂକଳ୍ପବଦ୍ଧ । ଏହାର ଉଦାହରଣ ଦେବାକୁ ଯାଇ 2015 ମସିହାରେ ଅପରେସନ୍ ‌ ରାହତ ବେଳେ ଭାରତୀୟ ନାଗରିକମାନଙ୍କୁ ୟେମେନ୍ ‌ ଏବଂ ଲିବିୟାରୁ ଉଦ୍ଧାର କରିବା ସକାଶେ ଭାରତ ସରକାର ଗ୍ରହଣ କରିଥିବା ପଦକ୍ଷେପ ସଂପର୍କରେ ସୂଚନା ଦେଇଥିଲେ । ସେହିଭଳି ଆମେରିକାର କେତେକ ଭାଗରେ ବନ୍ୟାବେଳେ ଦୁର୍ଗତ ପରିବାରଙ୍କୁ ସାହାଯ୍ୟ ସହଯୋଗ ଦେବା ନିମନ୍ତେ ଭାରତ ସରକାର ତୁରନ୍ତ ଆଗେଇ ଆସିଥିଲେ ।


    ଆଦିସ ଆବାବାଠାରେ ଆୟୋଜିତ ଏହି ଉତ୍ସବରେ ପ୍ରାୟ 500 ଭାରତୀୟ ଅଂଶଗ୍ରହଣ କରିଧିଲେ । ଇଥିଓପିଆର ବିଭିନ୍ନ ଭାଗରେ ପ୍ରାୟ 5000 ରୁ ଉର୍ଦ୍ଧ୍ଵ ଭାରତୀୟ ବସବାସ କରୁଛନ୍ତି ।


    **************

    
    
    (Release ID: 1505062) Visitor Counter : 2