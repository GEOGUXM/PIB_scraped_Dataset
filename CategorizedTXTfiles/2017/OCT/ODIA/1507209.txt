      କୌଶଳ ବିକାଶ ଓ ଉଦ୍ଯୋଗ ମନ୍ତ୍ରଣାଳୟ

      ଦେଶର ପ୍ରଥମ ପ୍ରଧାନମନ୍ତ୍ରୀ କୌଶଳ କେନ୍ଦ୍ରର ଶୁଭାରମ୍ଭ
      • ନୂଆଦିଲ୍ଲୀରେ ପ୍ରଥମ କେନ୍ଦ୍ରକୁ ଉଦଘାଟନ କଲେ ରାଜନାଥ ସିଂହ ଓ ଧର୍ମେନ୍ଦ୍ର ପ୍ରଧାନ
      • ସ୍ମାର୍ଟସିଟିମାନଙ୍କରେ ଦକ୍ଷତା ବିକାଶ ସକାଶେ କାର୍ଯ୍ୟକରିବ ଏହି କେନ୍ଦ୍ର
      Posted On: 23 OCT 2017 8:02PM by PIB Bhubaneshwar


    ସହଯୋଗ ଭିତ୍ତିରେ କୌଶଳ ବୃଦ୍ଧି ସକାଶେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ଶ୍ରୀ ରାଜନାଥ ସିଂହ ଏବଂ କେନ୍ଦ୍ର ପେଟ୍ରୋଲିୟମ୍ ଓ ପ୍ରାକୃତିକ ବାଷ୍ପ ତଥା କୌଶଳ ବିକାଶ ଓ ଉଦ୍ୟମିତା ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ ଆଜି ଭାରତର ପ୍ରଥମ ପ୍ରଧାନମନ୍ତ୍ରୀ କୌଶଳ କେନ୍ଦ୍ର ( PMKK ) ଉଦଘାଟନ କରିଛନ୍ତି । ଦେଶର ସ୍ମାର୍ଟସିଟିମାନଙ୍କରେ ଦକ୍ଷତା ବିକାଶ ସକାଶେ ଏହି କେନ୍ଦ୍ର କାର୍ଯ୍ୟକରିବ । ନୂଆଦିଲ୍ଲୀ ପୌର ପରିଷଦ ( NDMC ) ର ସହଯୋଗରେ ଏହି କେନ୍ଦ୍ର ନୂଆଦିଲ୍ଲୀଠାରେ ସ୍ଥାପନ କରାଯାଇଛି । ଏହା ବ୍ୟତୀତ ଉଭୟ ମନ୍ତ୍ରୀ ଆଜି ମୋତିବାଗ ଠାରେ କୌଶଳ ବିକାଶ କେନ୍ଦ୍ର ଏବଂ ଧରମ ମାର୍ଗ ଠାରେ ଏକ ଉତ୍କର୍ଷ କେନ୍ଦ୍ରର ଭିତ୍ତିପ୍ରସ୍ତର ସ୍ଥାପନ କରିଛନ୍ତି ।


    ଭାରତ ସରକାରଙ୍କ ଫ୍ଲାଗସିପ୍ କାର୍ଯ୍ୟକ୍ରମ ସହ ତାଳମେଳ ରଖି ଏହି ନୂତନ କୌଶଳ ବିକାଶ କେନ୍ଦ୍ରଗୁଡ଼ିକ କେନ୍ଦ୍ର ସହରାଂଚଳ ବ୍ୟାପାର ଓ ଗୃହନିର୍ମାଣର ସମସ୍ତ ପ୍ରତିଶ୍ରୁତିକୁ ସାକାର କରିବା ଦିଗରେ କାର୍ୟ୍ୟକରିବ । କୌଶଳ ବିକାଶ ଓ ଉଦ୍ୟୋଗ ମନ୍ତ୍ରଣାଳୟ ସ୍ମାର୍ଟ ସିଟିଗୁଡ଼ିକୁ ସମସ୍ତ ପ୍ରକାର କୌଶଳଜନିତ ସହଯୋଗ ଯୋଗାଇଦେବ । ଜାତୀୟ କୌଶଳ ବିକାଶ ନିଗମ ( NSDC ) ଯାହାକି ଏମଏସଡ଼ିଇର ଏକ କାର୍ଯ୍ୟ।ନ୍ୱୟନ ଶାଖା , ତାହା ନୂଆଦିଲ୍ଲୀ ପୌର ପରିଷଦ ସ୍ମାର୍ଟ ସିଟି ଲିମିଟେଡ଼ ସହ ଏଥିନିମନ୍ତେ ସହଯୋଗରେ ଅନୁବନ୍ଧିତ ହୋଇଛି । ଏହା ମାଧ୍ୟମରେ ସ୍ମାର୍ଟ ସିଟିମାନଙ୍କରେ ପିଏମକେକେ କେନ୍ଦ୍ରମାନ ସ୍ଥାପନ କରାଯିବ ଯାହାକି ବେକାର ଯୁବକଯୁବତୀ ମାନଙ୍କୁ ସ୍ୱଳ୍ପକାଳୀନ କୌଶଳ ତାଲିମ ମଡ଼୍ୟୁଲ୍ ଯୋଗାଇଦେବ । ଏହା ପୌର କର୍ମଚାରୀମାନଙ୍କର ଦକ୍ଷତା ବୃଦ୍ଧିପାଇବ ଯାହାକି ପ୍ରାକ୍ ଅଧ୍ୟୟନ ସ୍ୱୀକୃତି କାର୍ଯ୍ୟକ୍ରମ ମାଧ୍ୟମରେ କାର୍ଯ୍ୟକାରୀ କରାଯିବ ।


    ଏହି କାର୍ଯ୍ୟକ୍ରମରେ ଅନ୍ୟମାନଙ୍କ ମଧ୍ୟେରେ ସାଂସଦ ଶ୍ରମତୀ ମୀନାକ୍ଷୀ ଲେଖି , ଏନଡ଼ିଏମସିର ଅଧ୍ୟକ୍ଷ ଶ୍ରୀ ନରେଶ କୁମାର , ଏନଡ଼ିଏମସିର ଉପାଧ୍ୟକ୍ଷ ଶ୍ରୀ କରଣ ସିଂହ , ବିଧାୟକ ତଥା ଏନଡ଼ିଏମସିର ସଦସ୍ୟ ଶ୍ରୀ ସୁରେନ୍ଦ୍ର ସିଂହ ଏବଂ ଏମୟୁଏଚଏ , ଏମଏସଡ଼ିଇ , ଏନଏସଡ଼ିସି ଏବଂ ଏନଡ଼ିଏମସିର ବହୁ ବରିଷ୍ଠ ପଦାଧିକାରୀ ଯୋଗ ଦେଇଥିଲେ ।


    ଏହି କୌଶଳ ବିକାଶ କେନ୍ଦ୍ରକୁ ଉଦଘାଟନ କରି ଶ୍ରୀ ରାଜନାଥ ସିଂହ କହିଲେ ଯେ ଭାରତ ଏକ ଯୁବ ରାଷ୍ଟ୍ର ଭାବେ ଗୌରବର ଅଧିକାରୀ ହୋଇଛି । ଏହାର ଜନସାଂଖ୍ୟିକ ସାମର୍ଥ୍ୟ 2030 ମସିହା ସୁଦ୍ଧା ବିଶ୍ୱରେ ଏହାକୁ ଏକ ମହାନଶକ୍ତି ଏବଂ ଶ୍ରେଷ୍ଠ ତିନିଟି ରାଷ୍ଟ୍ରମଧ୍ୟରୁ ଅନ୍ୟତମ ଭାବେ ସୁପ୍ରତିଷ୍ଠିତ କରିପାରିବ । ଏହି ଲକ୍ଷ୍ୟ ହାସଲ କରିବାର ମୁଖ୍ୟ ଉପାୟଟି ହେଲା ଆମର ଯୁବଶକ୍ତିଙ୍କୁ କୁଶଳୀ ଏବଂ ଦକ୍ଷ କରିବା । କୁଶଳୀ ବ୍ୟକ୍ତି ସର୍ବତ୍ର ସମ୍ମାନ , ସ୍ୱୀକୃତି ଏବଂ ଗୌରବ ଲାଭ କରିଥାଏ । କାରଣ କଠିନ ପରିଶ୍ରମ କରିବାର ସାମର୍ଥ୍ୟ ତାକୁ ଏହି ଗୌରବର ଅଧିକାରୀ କରାଇଥାଏ । ତେଣୁ ଏଭଳି କୌଶଳ ବିକାଶ କେନ୍ଦ୍ର ମାନ ପ୍ରତିଷ୍ଠା କରି ଦେଶର ଯୁବଶକ୍ତିଙ୍କ ଆଶା ଓ ଆକାଂକ୍ଷାକୁ ପୂରଣ କରିବା ଏବଂ ସେମାନଙ୍କୁ ଧନ୍ଦାମୂଳକ ତାଲିମ ପ୍ରଦାନ କରି ସ୍ୱାବଲମ୍ବୀ କରାଯିବାର ଯଥେଷ୍ଟ ଆବଶ୍ୟକତା ରହିଛି ବୋଲି ଶ୍ରୀ ସିଂହ ଦୃଢ଼ ମତ ପୋଷଣ କରିଥିଲେ ।


    ଏହି ଅବସରରେ ଉଦବୋଧନ ଦେଇ ଶ୍ରୀ ଧର୍ମେନ୍ଦ୍ର ପ୍ରଧାନ କହିଲେ ଯେ ସହଯୋଗ ହେଉଛି ସମୟର ଆବଶ୍ୟକତା ଏବଂ ଦେଶରେ ପୋଷଣୀୟ ଏବଂ ସମାବେଶୀ ବିକାଶକୁ ଏହା ପ୍ରୋତ୍ସାହନ ଯୋଗାଇବ । ଆଜିର ଏହି କାର୍ଯ୍ୟକ୍ରମ ପ୍ରଧାନମନ୍ତ୍ରୀଙ୍କ ଦୁଇଟି ସର୍ବୋତ୍କୃଷ୍ଟ ପ୍ରକଳ୍ପ - ସ୍କିଲ ଇଣ୍ଡିଆ ମିଶନ୍ ଏବଂ ସ୍ମାର୍ଟ ସିଟି ମିଶନ ମଧ୍ୟରେ ସମନ୍ୱୟ ଓ ସହଯୋଗର ସୁଯୋଗ ସୃଷ୍ଟି କରିବାରେ ସହାୟକ ହେବ ବୋଲି ସେ ଆଶାପୋଷଣ କରିଥିଲେ । ସଫଳ ବିକାଶ ନିମନ୍ତେ କୁଶଳୀ ମାନବ ସମ୍ବଳର ଯଥେଷ୍ଟ ଆବଶ୍ୟକତା ରହିଛି ବିଶେଷ କରି ବୃହତ୍ ଏବଂ ସ୍ମାର୍ଟ ସିଟିମାନଙ୍କରେ ଏହା ସଫଳତାର ସହ ପ୍ରୟୋଗ କରାଯାଇପାରିବ । କୌଶଳ ତାଲିମ ଦ୍ୱାରା ଏଭଳି ଶ୍ରମଶକ୍ତିଙ୍କୁ ଆମେ ସ୍ୱୀକୃତି ଓ ସମ୍ମାନ ପ୍ରଦର୍ଶନ କରିପାରିବା ବୋଲି ସେ ମତପୋଷଣ କରିଥିଲେ ।


    ଏହି ଅବସରରେ ବିଶେଷ ଅତିଥିଭାବେ ଯୋଗ ଦେଇ ଲୋକସଭା ସଦସ୍ୟା ଶ୍ରୀମତୀ ମୀନାକ୍ଷୀ ଲେଖି କହିଲେ ଯେ ଉଭୟ ମନ୍ତ୍ରଣାଳୟଙ୍କ ଏଭଳି କାର୍ଯ୍ୟ ପ୍ରଶଂସନୀୟ ଏବଂ ଏନଏସଡ଼ିସି ଏବଂ ଏନଡ଼ିଏମସି ଭଳି ନୋଡ଼ାଲ ଏଜେନ୍ସିମାନଙ୍କ ମାଧ୍ୟମରେ ସମାନ ବିକାଶ ଓ ଉନ୍ନତିକୁ ସାକାର କରିବା ଦିଗରେ ସେମାନେ କାର୍ଯ୍ୟକରିବେ । ଏଭଳି କେନ୍ଦ୍ର ଯୁବକଯୁବତୀମାନଙ୍କୁ ଗୁଣାତ୍ମକ କୌଶଳ ତାଲିମ ପ୍ରଦାନ ମାଧ୍ୟମରେ ସେମାନଙ୍କୁ କର୍ମନିଯୁକ୍ତିକ୍ଷମ ଓ ରୋଜଗାରକ୍ଷମ କରାଯାଇପାରିବ । ଦେଶରେ ସ୍ମାର୍ଟ ସିଟି ପ୍ରକଳ୍ପକୁ ସାକାର କରିବା ଦିଗରେ ଏହା ବିଶେଷ ଭାବେ ସହାୟକ ହେବ ବୋଲି ସେ କହିଥିଲେ ।


    ଏହି ଅବସରରେ ଉଦବୋଧନ ଦେଇ ଏନଡ଼ିଏମସିର ଅଧ୍ୟକ୍ଷ ଶ୍ରୀ ନରେଶ କୁମାର କହିଲେ ଯେ ଜାତୀୟ କୌଶଳ ବିକାଶ ଅଭିଯାନ ଭାରତ ବିକାଶ ଦିଗରେ ଏକ ମାଇଲଖୁଂଟ ଭାବେ ବିବେଚିତ ହେବ । କୌଶଳ ବିକାଶ ମାଧ୍ୟମରେ ଏହି ଅଭିଯାନକୁ ତ୍ୱରାନ୍ୱିତ କରିବା ଏବଂ ବିକାଶ ପ୍ରକ୍ରିୟାକୁ ପ୍ରଖର କରିବା ସମ୍ଭବପର ହୋଇପାରିବ ବୋଲି ସେ ମତପୋଷଣ କରିଥିଲେ ।


    ଏନଡ଼ିଏମସିର ସାଧନକୁ ଉପଯୋଗ କରି ନୂତନ ଭାବେ ପ୍ରତିଷ୍ଠିତ ପ୍ରଧାନମନ୍ତ୍ରୀ କୌଶଳ କେନ୍ଦ୍ର ତାର କୌଶଳ ତାଲିମ ପ୍ରଦାନ ଅଭିଯାନକୁ ସାକାର କରିପାରିବ । ନୂଆଦିଲ୍ଲୀର ମନ୍ଦିରମାର୍ଗଠାରେ ପ୍ରତିଷ୍ଠିତ ଏହି ଏନଡ଼ିଏମସି - ପିଏମକେକେ କେନ୍ଦ୍ର ସ୍ମାର୍ଟସିଟିର କୌଶଳ ବିକାଶ ଦିଗରେ ଏକ ଅଭିନବ ପ୍ରୟାସ ଏବଂ 30,000 ବର୍ଗମିଟର ପରିମିତ କ୍ଷେତ୍ରରେ ପ୍ରତିଷ୍ଠା କରାଯାଇଛି । ଏହି କେନ୍ଦ୍ରରୁ ପ୍ରତିବର୍ଷ ପ୍ରାୟ 4000 ଯୁବକ କୌଶଳ ବିକାଶ ତାଲିମ ପାଇପାରିବେ । ସ୍ୱାସ୍ଥ୍ୟସେବା ଏବଂ ସୌରଶକ୍ତି ସେକ୍ଟରର ଆବଶ୍ୟକତା ପୂରଣ କରିବା ସହ ଏନଏସଡ଼ିସିର ଏକ ତାଲିମ ସହଯୋଗୀ ଓରିଅନ୍ ଇଡ଼ୁଟେକ୍ ଦ୍ୱାରା ଏହା ପରିଚାଳିତ ହେବ । ଏହା ଦେଶର 275 ଟି କୌଶଳ ତାଲିମ କେନ୍ଦ୍ର ମାଧ୍ୟମରେ ଏବେସୁଦ୍ଧା ପ୍ରାୟ ୩ଲକ୍ଷରୁ ଉର୍ଦ୍ଧ୍ଵ ଯୁବକଙ୍କୁ ତାଲିମ ପ୍ରଦାନ କରିସାରିଛି । ଏହି ଅବସରରେ ସ୍ନେଡ଼ର ଇଲେକ୍ଟ୍ରିକ ଦ୍ୱାର ଏକ ସୌରଶକ୍ତିଚାଳିତ ପରୀକ୍ଷାଗାରର ଶୁଭାରମ୍ଭ କରାଯାଇଥିଲା ।


    ******************

    
    
    (Release ID: 1507209) Visitor Counter : 3