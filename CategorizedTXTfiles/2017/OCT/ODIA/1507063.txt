      ଖାଉଟି ବ୍ୟାପାର, ଖାଦ୍ୟ ଓ ସାଧାରଣ ବଣ୍ଟନ ମନ୍ତ୍ରଣାଳୟ

      ପିଆଜ ଦର ଓ ଯୋଗାଣ ପରିସ୍ଥିତି ସମୀକ୍ଷା କଲେ କେନ୍ଦ୍ର ସରକାର
      • ଘରୋଇ ବଜାରକୁ ଖରିଫ ପିଆଜର ଯୋଗାଣ ଆରମ୍ଭ
      • ଆବଶ୍ୟକ ସ୍ଥଳେ ଆମଦାନି ହେବ ଅଧିକ ପିଆଜ
      Posted On: 24 OCT 2017 7:04PM by PIB Bhubaneshwar


    କେନ୍ଦ୍ର ଉପଭୋକ୍ତା ବ୍ୟାପାର ମନ୍ତ୍ରଣାଳୟ ପକ୍ଷରୁ 24 ଅକ୍ଟୋବର , 2017ରେ ସମସ୍ତ ପିଆଜ ଦର ଏବଂ ଏହାର ଯୋଗାଣ ପରିସ୍ଥିତି ନେଇ ସମୀକ୍ଷା କରାଯାଇଛି ।


    ବୈଠକରୁ ମିଳିଥିବା ସୂଚନା ଅନୁଯାୟୀ ଖରିଫ ପିଆଜ ଫସଲ ଆନ୍ଧ୍ରପ୍ରଦେଶ , କର୍ଣ୍ଣାଟକ , ମହାରାଷ୍ଟ୍ର , ଗୁଜରାଟ , ମଧ୍ୟପ୍ରଦେଶ ଏବଂ ରାଜସ୍ଥାନର ବିଭିନ୍ନ ମଣ୍ଡିରେ ଧୀରେ ଧୀରେ ପହଂଚିବାରେ ଲାଗିଛି । ପିଆଜର ଖରିଫ ଉତ୍ପାଦନ ଥିବା ଅଂଚଳରେ ଦର କମ୍ ହେବା ଆରମ୍ଭ ହୋଇଯାଇଛି । ନିକଟରେ ହୋଇଥିବା ବର୍ଷାରେ ମଧ୍ୟ ପିଆଜ ଫସଲ ସେତେଟା କ୍ଷତିଗ୍ରସ୍ତ ହୋଇନାହିଁ । ଉତ୍ପାଦନ କ୍ଷେତ୍ରରୁ ଦିଲ୍ଲୀକୁ ମଧ୍ୟ ପିଆଜ ଆସିବା ଆରମ୍ଭ ହୋଇଯାଇଛି । ଏକ ସପ୍ତାହ ମଧ୍ୟରେ ପିଆଜ ପହଂଚିବା ପରିମାଣରେ ବୃଦ୍ଧି ଘଟିବାର ସମ୍ଭାବନା ରହିଛି । ଏହାଦ୍ୱାରା ଦିଲ୍ଲୀରେ ପିଆଜର ଉପଲବ୍ଧତା ବଢ଼ିଯିବ ଏବଂ ଏହାର ଦର ହ୍ରାସ ଘଟିବ ।


    ସମୀକ୍ଷା ବୈଠକରେ ଯୋଗଦେଇ ବ୍ୟବସାୟୀ ସଂଘ ପ୍ରତିନିଧି ଏହି ସୂଚନା ଦେଇଥିଲେ ଯେ ପିଆଜର ଖରିଫ ଫସଲ ଆସିବା ପର୍ଯ୍ୟନ୍ତ ଚାହିଦା ପୂରଣ କରିବା ଲାଗି ରବି ଋତୁର ପିଆଜ ଯଥେଷ୍ଟ ପରିମାଣରେ ଗଚ୍ଛିତ ରଖାଯାଇଛି । ଏହାସତ୍ୱେ ଦର ହ୍ରାସ ନଘଟିଲେ ସ୍ଥିତିର ମୁକାବିଲା କରିବା ପାଇଁ ବ୍ୟବସାୟୀ ସଂଘଗୁଡ଼ିକୁ ପିଆଜ ଯୋଗାଣ ଏବଂ ଆମଦାନୀ କରିବା ଲାଗି ପ୍ରସ୍ତୁତ ରହିବା ପାଇଁ ବିଭାଗ ପକ୍ଷରୁ ପରାମର୍ଶ ଦିଆଯାଇଛି । ଏହି ଆମଦାନୀ ପାଇଁ ସୁବିଧା ପ୍ରଦାନ କରାଯିବ ବୋଲି ଉପଭୋକ୍ତା ବ୍ୟାପାର ମନ୍ତ୍ରଣାଳୟ ପକ୍ଷରୁ ସୂଚନା ଦିଆଯାଇଛି ।


    ବୈଠକରେ କୃଷି , ସମବାୟ ଏବଂ କୃଷକ କଲ୍ୟାଣ ବିଭାଗର ବରିଷ୍ଠ ଅଧିକାରୀମାନଙ୍କ ସମେତ ବ୍ୟବସାୟୀ ସଂଘର ପ୍ରତିନିଧିମାନେ ଅଂଶଗ୍ରହଣ କରିଥିଲେ ।


    **********

    
    
    (Release ID: 1507063) Visitor Counter : 3