      ଯୋଗାଯୋଗ ଓ ସୂଚନା ପ୍ରଯୁକ୍ତି ସେବା ମନ୍ତ୍ରଣାଳୟ

      ପ୍ରତିରକ୍ଷା କର୍ମଚାରୀଙ୍କୁ ସରକାରଙ୍କ ଦୀପାବଳି ଭେଟି
      • ଡିଏସପିଟି ସେବା ପାଇଁ ନିଆଯାଉଥିବା ମାସିକ ଫି’ ସମ୍ପୂର୍ଣ୍ଣ ଛାଡ
      • ଟେଲିଫୋନ୍ ଚାର୍ଜ ମିନିଟ୍ ପିଛା 5 ଟଙ୍କାରୁ 1 ଟଙ୍କାକୁ ହ୍ରାସ
      • ବିନା ଦ୍ୱିଧାରେ ଶସ୍ତା ଦରରେ ନିଜ ଘର ଓ ମୁଖ୍ୟାଳୟ ସହ କଥାବାର୍ତ୍ତା ହେବେ ପ୍ରତିରକ୍ଷା କର୍ମଚାରୀ
      Posted On: 18 OCT 2017 9:12PM by PIB Bhubaneshwar


    ଦେଶର ସୀମାକୁ ସୁରକ୍ଷା ଯୋଗାଉଥିବା ତଥା ଦୁର୍ଗମ ଅଚଂଳରେ ମୁତୟନ ହୋଇଥିବା ସେନାର ବିଭିନ୍ନ ୟୁନିଟ୍ ଓ ଅର୍ଦ୍ଧସାମରିକ ବାହିନୀ ଯଥା - ସିଆରପିଏଫ୍ , ବିଏସ୍ଏଫ୍ , ବିଆରଓ , ଆଇଟିବିପି ଆଦିର ସୈନିକ ଓ ଅଫିସରଙ୍କୁ କେନ୍ଦ୍ର ସରକାର ଦୀପାବଳି ଉପହାର ଭେଟି ଦେଇଛନ୍ତି । ସୈନିକ ଓ ଅଫିସରମାନେ ଏଣିକି ଦୁର୍ଗମ ଅଂଚଳରୁ ଶସ୍ତା ଦରରେ ଡିଏସପିଟି ମାଧ୍ୟମରେ ନିଜ ପରିବାର ଓ ମୁଖ୍ୟାଳୟ ସହ କଥାବାର୍ତ୍ତା କରିପାରିବେ ।


    କେନ୍ଦ୍ର ଯୋଗାଯୋଗ ମନ୍ତ୍ରୀ ମନୋଜ ସିହ୍ନା ସାମ୍ବାଦିକମାନଙ୍କୁ ସମ୍ବୋଧନ କରି କହିଛନ୍ତି ଯେ ଡିଏସପିଟି ସେବା ଉପଯୋଗ ପାଇଁ ଏବେ ସୈନିକ ଓ ଅଫିସରମାନଙ୍କୁ ମାସିକ 500 ଟଙ୍କା ଓ ପ୍ରତି ମିନିଟ୍ ପିଛା 5 ଟଙ୍କା ହିସାବରେ କଲଦର ଦେବାକୁ ପଡ଼ୁଛି । ଏହି ସୈନିକ ଓ ଅଫିସରମାନେ ନିଜ ଘର ଓ ମୁଖ୍ୟାଳୟଠାରୁ ଦୂରରେ ରହି ପ୍ରତିକୂଳ ପାଣିପାଗରେ ଦିନରାତି ଦାୟିତ୍ୱ ନିର୍ବାହ କରୁଛନ୍ତି । ସେମାନଙ୍କୁ ନିୟମିତ ଭାବେ ନିଜର ପରିବାର ଓ ମୁଖ୍ୟାଳୟ ସହ କଥାବାର୍ତ୍ତାର ଆବଶ୍ୟକତା ପଡ଼େ । ଯେଉଁ ଅଂଚଳରେ ମୁତୟନ ହୋଇଥାନ୍ତି ସେଠାରେ ଯୋଗାଯୋଗର ଅନ୍ୟ କୌଣସି ସୁବିଧା ନଥିବାରୁ କେବଳ ବିଏସ୍ଏନ୍ଏଲର ଡିଏସପିଟି ସେବା କାର୍ଯ୍ୟ କରିଥାଏ । ତେବେ ନିଜ ପରିବାର ସହ କଥାବାର୍ତା ସୈନିକ ଓ ଅଫିସର୍ଙ୍କ ପାଇଁ ଅଧିକ ବ୍ୟୟବହୁଳ ପଡ଼ୁଥିବାରୁ କେନ୍ଦ୍ର ସରକାର ଏହି ଡିଏସପିଟି ସେବା ଦର ହ୍ରାସ ନିମନ୍ତେ ନିଷ୍ପତ୍ତି ନେଇଛନ୍ତି । ଶ୍ରୀ ସିହ୍ନା କହିଛନ୍ତି ଯେ ପବିତ୍ର ଦୀପାବଳି ଅବସରରେ ଆସନ୍ତାକାଲିଠାରୁ ( 2017 ଅକ୍ଟୋବର 19 ତାରିଖରୁ ) ଡିଏସପିଟି ସେବା ପାଇଁ ନିଆଯାଉଥିବା ମାସିକ ଫି ’ 500 ଟଙ୍କାକୁ ସମ୍ପୂର୍ଣ୍ଣ ଛାଡ଼ କରିବାକୁ ସରକାର ଏକ ଗୁରୁତ୍ୱପୂର୍ଣ୍ଣ ନିଷ୍ପତି ନେଇଛନ୍ତି । ଏହା ସହିତ ଟେଲିଫୋନ୍ ଚାର୍ଜ ମିନିଟ୍ ପିଛା 5 ଟଙ୍କାରୁ 1 ଟଙ୍କାକୁ ହ୍ରାସ କରାଯାଇଛି । ଆସନ୍ତାକାଲିଠାରୁ ସୈନିକ ଓ ଅଫିସର୍ସମାନଙ୍କ ପାଇଁ ଡିଏସପିଟି ସେବା ନିମନ୍ତେ ମାସିକ କୌଣସି ଫି ’ ନିଆଯିବ ନାହିଁ ଓ ମିନିଟ୍ ପିଛା 1 ଟଙ୍କା ଦରରେ ସେମାନେ ଟେଲିଫୋନରେ କଥା ହୋଇପାରିବେ । ଭାରତ ସରକାରଙ୍କ ପକ୍ଷରୁ ଏହି ସ୍ୱତନ୍ତ୍ର ଦିୱାଲି ଉପହାର ମାଧ୍ୟମରେ ପ୍ରତିରକ୍ଷା କର୍ମଚାରୀମାନେ ବିନା ଦ୍ୱିଧାରେ ଶସ୍ତା ଦରରେ ଏଣିକି ନିଜ ଘର ଓ ମୁଖ୍ୟାଳୟ ସହ କଥାବାର୍ତ୍ତା କରିପାରିବେ । ସୈନିକ , ଅଫିସର୍ ଓ ତାଙ୍କ ପରିବାର ବର୍ଗଙ୍କୁ ମନ୍ତ୍ରୀ ଶ୍ରୀ ସିହ୍ନା ଦୀପାବଳି ଶୁଭକାମନା ଜଣାଇଛନ୍ତି ।


    ************

    
    
    (Release ID: 1506556) Visitor Counter : 2