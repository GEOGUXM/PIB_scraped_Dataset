      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଅକ୍ଟୋବର 10 ତାରିଖ ଦିନ ଏନଆଇଏ ମୁଖ୍ୟାଳୟ ଉଦଘାଟନ କରିବେ ସ୍ୱରାଷ୍ଟ୍ରମନ୍ତ୍ରୀ
      Posted On: 08 OCT 2017 7:43PM by PIB Bhubaneshwar


    ସ୍ୱରାଷ୍ଟ୍ରମନ୍ତ୍ରୀ ଶ୍ରୀ ରାଜନାଥ ସିଂହ ଆସନ୍ତା ଅକ୍ଟୋବର 10 , 2017 ଦିନ ଜାତୀୟ ତଦନ୍ତକାରୀ ସଂସ୍ଥା ( ଏନଆଇଏ ) ର ମୁଖ୍ୟ କାର୍ଯ୍ୟାଳୟ ଉଦଘାଟନ କରିବେ । ଏହି କାର୍ଯ୍ୟକ୍ରମରେ ଗୃହ ରାଷ୍ଟ୍ରମନ୍ତ୍ରୀ ଶ୍ରୀ ହଂସରାଜ ଗଙ୍ଗାରାମ ଅହୀର ଏବଂ କିରଣ ରିଜିଜୁ ଯୋଗଦେବେ । 2015 ମସିହା ସେପ୍ଟେମ୍ବର 10 ତାରଖ ଦିନ ଶ୍ରୀ ରାଜନାଥ ସିଂହ ଏନଆଇଏ ମୁଖ୍ୟାଳୟର ଭିତିପ୍ରସ୍ତର ସ୍ଥାପନ କରିଥିଲେ । ଏହି ଭବନର ନିର୍ମାଣ କାର୍ଯ୍ୟ ନିର୍ଦ୍ଧାରିତ 24 ମାସ ମଧ୍ୟରେ ସଂପୂର୍ଣ୍ଣ ହୋଇଛି ।


    2008 ମସିହା ଡ଼ିସେମ୍ବର 31 ତାରିଖ ଦିନ ଏନଆଇଏ ଗଠନ କରାଯାଇଥିଲା ଏବଂ ପ୍ରଥମେ ନୂଆଦିଲ୍ଲୀର ସେଂଟାଉର ହୋଟେଲରୁ ଏହା କାର୍ଯ୍ୟ କରିବା ଆରମ୍ଭ କରିଥିଲା । ଏହା ପରେ ଏହାର ମୁଖ୍ୟ ଦପ୍ତରକୁ ନୂଆଦିଲ୍ଲୀର ଜୟସିଂହ ରୋଡ଼ସ୍ଥିତ ଏନଡ଼ିସିସି - 2 ବିଲଡ଼ିଂକୁ 2013 ମସିହା ଜୁନ୍ ମାସରେ ସ୍ଥାନାନ୍ତର କରାଯାଇଥିଲା । ଏହାର ମୁଖ୍ୟ କାର୍ଯ୍ୟାଳୟ ବ୍ୟତୀତ ଏହି ଏଜେନ୍ସିର ନେଟୱାର୍କ ଏହାର ଶାଖା କାର୍ଯ୍ୟାଳୟ ଲକ୍ଷ୍ନୌ , ହାଇଦ୍ରାବାଦ , କୋଚି , ଗୁଆହାଟୀ , ମୁମ୍ବାଇ , କୋଲକାତା , ରାୟପୁର ଏବଂ ଜାମ୍ମୁକୁ ସଂପ୍ରସାରିତ ହୋଇଛି । ଏହା ବ୍ୟତୀତ ଏନଆଇଏର ଶିବିର କାର୍ଯ୍ୟାଳୟ ଚଣ୍ଡୀଗଡ଼ , ଶ୍ରୀନଗର , ଚେନ୍ନାଇ , ବାଙ୍ଗାଲୋର , ବିଶାଖାପାଟଣା , ଅହମ୍ମଦାବାଦ , ଭାରୁଚ , ଜଗଦଲପୁର , ପାଟନା , ସିଲିଗୁଡ଼ି , ମାଲଦା , ରାଂଚି , ବିଜୟୱାଡ଼ା ଏବଂ ଇମ୍ଫାଲଠାରେ ଏବେ କାର୍ଯ୍ୟକରୁଛି ।


    ଏନଆଇଏ ମୁଖ୍ୟାଳୟ ନିର୍ମାଣ ସକାଶେ ସହରାଂଚଳ ମନ୍ତ୍ରଣାଳୟ ଡ଼ିସେମ୍ବର 23 , 2013ରେ 22.78 କୋଟି ଟଙ୍କା ମୂଲ୍ୟରେ ନୂଆଦିଲ୍ଲୀର ଲୋଧିରୋଡ଼ର ସିଜିଓ କମ୍ପ୍ଲେକ୍ସ ସାମ୍ନାରେ 1.0356 ଏକର ( 4191ବର୍ଗମିଟର ) ଜମି ମଂଜୁର କରିଥିଲେ । ଡ଼ିସେମ୍ବର 24 , 2014ରେ ସ୍ୱରାଷ୍ଟ୍ର ମନ୍ତ୍ରଣାଳୟର ମଂଜୁରୀ ପରେ ଏହି ଭବନ ନିର୍ମାଣ ସକାଶେ ଡ଼ିସେମ୍ବର 29 , 2014 ଦିନ ଜାତୀୟ ଗୃହନିର୍ମାଣ ନିଗମ ( ଏନବିସିସି ) ସହ ଏକ ରାଜିନାମା ସ୍ୱାକ୍ଷରିତ ହୋଇଥିଲା । ଏହି କାର୍ଯ୍ୟାଳୟ ପରିସର ମଧ୍ୟରେ ପ୍ରଶାସନିକ ଭବନର ନଅ ମହଲା ସହ ଦୁଇଟି ବେସମେଂଟ ରହିଛି ଯାହାର ମୋଟ ଆୟତନ 114056 ବର୍ଗଫୁଟ । ଏହା ମୋଟ 35.13 କୋଟି ଟଙ୍କା ବ୍ୟୟରେ ନିର୍ମାଣ କରାଯାଇଛି ।


    ଏନଆଇଏ କେନ୍ଦ୍ର ସରକାରଙ୍କ ନିୟନ୍ତ୍ରଣାଧୀନ ଏକ ଆତଙ୍କବାଦ ନିରୋଧୀ ତଦନ୍ତକାରୀ ଏଜେନ୍ସି ଯାହା 31.12.2008 ମସିହାରେ ଏନଆଇଏ ଆଇନ , 2008 ପ୍ରଣୀତ ହୋଇ ଗଠନ କରାଯାଇଥିଲା । ଏହା ଗୁରୁତର ଅପରାଧ ଯାହାକି ଆତଙ୍କବାଦୀ କାର୍ଯ୍ୟକଳାପ ସଂପର୍କୀତ ହୋଇଥିବ ଏବଂ ଦେଶର ଅଖଣ୍ଡତା , ନିରାପତ୍ତା ତଥା ସାର୍ବଭୌମତ୍ୱ ପ୍ରତି ବିପଦ ସୃଷ୍ଟି କରୁଥିବ ସେହିଭଳି ମାମଲାର ତଦନ୍ତ କରିଥାଏ । ସେହିଭଳି ଜାତୀୟ ଏବଂ ଅନ୍ତର୍ଜାତୀୟ ଗୁରୁତ୍ୱ ଥିବା ଅପରାଧମାନଙ୍କର ଏନଆଇଏ ତଦନ୍ତ କରିଥାଏ ଏବଂ ଏହାର କାର୍ଯ୍ୟ ପରିସର ସାରା ଦେଶରେ ପରିବ୍ୟାପ୍ତ । 2009 ମସିହା ଜାନୁଆରୀ 19 ତାରିଖ ଠାରୁ ଏନଆଇଏ ତାର ତଦନ୍ତ କାର୍ଯ୍ୟ ଆରମ୍ଭ କରିଥିଲା । 2009 ମସିହା ଜୁନ୍ ମାସରେ ଏନଆଇଏକୁ ପ୍ରଥମ ତଦନ୍ତ ମାମଲା ନ୍ୟସ୍ତ କରାଯାଇଥିଲା ଏବଂ 2017 ମସିହା ଜୁଲାଇ ମାସ ଶେଷସୁଦ୍ଧା ଏନଆଇଏକୁ ମୋଟ 166ଟି ମାମଲା ତଦନ୍ତ ପାଇଁ ହସ୍ତାନ୍ତର କରାଯାଇଛି । 166ଟି ମଧ୍ୟରୁ 25ଟି ଘଟଣା ଉତ୍ତରପୂର୍ବାଂଚଳର ଉଗ୍ରବାଦୀ କାଣ୍ଡ ସଂପର୍କୀତ , 41ଟି ମାମଲା ଆତଙ୍କବାଦୀଙ୍କୁ ପାଣ୍ଠିଯୋଗାଣ ଓ ଜାଲ ନୋଟ କାରବାର ସଂପର୍କୀତ , 13ଟି ମାମଲା ବାମପନ୍ଥୀ ଉଗ୍ରବାଦ ସଂପର୍କୀତ ଏବଂ ଅବଶିଷ୍ଟ 24ଟି ମାମଲା ଅନ୍ୟାନ୍ୟ ଆତଙ୍କବାଦୀ କାଣ୍ଡ / ଗୋଷ୍ଠୀ ସଂପର୍କୀତ । ଏନଆଇଏର ତଦନ୍ତ ଆତଙ୍କବାଦୀଙ୍କୁ ପାଣ୍ଠିଯୋଗାଣ ଠାରୁ ଆରମ୍ଭ କରି ବିଭିନ୍ନ ପ୍ରକାର ଉଗ୍ରବାଦୀ କାଣ୍ଡର ସତ୍ୟାସତ୍ୟ ଉନ୍ମୋଚନ କରିବାରେ ସହାୟକ ହୋଇଛି ।

    
    
    (Release ID: 1505404) Visitor Counter : 2