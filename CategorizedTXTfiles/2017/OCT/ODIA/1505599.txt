      ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟ

      ଭାରତ ଓ ଦକ୍ଷିଣ ଆଫ୍ରିକା ମଧ୍ୟରେ ବିଜ୍ଞାନ ଓ ପ୍ରଯୁକ୍ତି କ୍ଷେତ୍ରରେ ଦୁଇ ଦଶନ୍ଧିର ସହଯୋଗ
      Posted On: 06 OCT 2017 9:02PM by PIB Bhubaneshwar


    ଭାରତ ଓ ଦକ୍ଷିଣ ଆଫ୍ରିକା ମଧ୍ୟରେ ବିଜ୍ଞାନ ଓ ପ୍ରଯୁକ୍ତି କ୍ଷେତ୍ରରେ ଦୀର୍ଘ 20 ବର୍ଷର ସହଯୋଗ ରହିଆସିଛି । ଏହି ଉପଲକ୍ଷେ ଦକ୍ଷିଣ ଆଫ୍ରିକାରେ ଏକ ବିଶେଷ କାର୍ଯ୍ୟକ୍ରମର ଆୟୋଜନ କରାଯାଇଛି । କେନ୍ଦ୍ର ବିଜ୍ଞାନ ଓ ପ୍ରଯୁକ୍ତି , ଭୂବିଜ୍ଞାନ , ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନଙ୍କ ନେତୃତ୍ୱରେ ଏକ ଭାରତୀୟ ପ୍ରତିନିଧି ଦଳ ଏହି କାର୍ଯ୍ୟକ୍ରମରେ ଅଂଶଗ୍ରହଣ କରିବାକୁ ଦକ୍ଷିଣ ଆଫ୍ରିକା ଯାତ୍ରା କରିଛନ୍ତି ।


    ଦୁଇ ଦେଶ ମଧ୍ୟରେ ବିଜ୍ଞାନ ଓ ପ୍ରଯୁକ୍ତି କ୍ଷେତ୍ରରେ ଥିବା ଦୃଢ଼ ସହଯୋଗକୁ ଅଧିକ ମଜଭୁତ କରିବା ଏବଂ ମହାକାଶ ବିଜ୍ଞାନଠାରୁ ଆରମ୍ଭ କରି ବାୟୋଟେକ୍ନୋଲୋଜି ପର୍ଯ୍ୟନ୍ତ ଅନ୍ୟାନ୍ୟ କ୍ଷେତ୍ରରେ ସହଯୋଗର ନୂଆ କ୍ଷେତ୍ର ଖୋଜିବା ନିମନ୍ତେ ଭାରତୀୟ ପ୍ରତିନିଧି ଦଳଙ୍କ ଏହି ଗସ୍ତ ଉଦ୍ଦିଷ୍ଟ । ଏହି ପ୍ରତିନିଧିମାନେ ଦକ୍ଷିଣଆଫ୍ରିକାର ବୈଜ୍ଞାନିକମାନଙ୍କ ସହିତ ଏହି ପରିପ୍ରେକ୍ଷୀରେ ଆଲୋଚନା କରିବେ ଏବଂ ମନ୍ତ୍ରିସ୍ତରୀୟ କଥାବାର୍ତ୍ତା ଅନୁଷ୍ଠିତ ହେବ ।


    ଏହି ଗସ୍ତ ଅବସରରେ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ । “ ସ୍କୋୟାର କିଲୋମିଟର ଆରେ ” ପରିଦର୍ଶନ କରିଛନ୍ତି । SKA ଏକ ବିଶାଳ ବିବିଧ ରେଡିଓ ଟେଲିସ୍କୋପ ପ୍ରକଳ୍ପ ଯାହା ଅଷ୍ଟ୍ରେଲିଆ , ନ୍ୟୁଜିଲାଣ୍ଡ ଏବଂ ଦକ୍ଷିଣ ଆଫ୍ରିକାର ମିଳିତ ସହଯୋଗରେ କାର୍ଯ୍ୟକାରୀ କରାଯାଇଛି । ଏହା ରେଡିଓ ମହାକାଶ ବିଜ୍ଞାନକୁ ଉପଯୋଗ କରୁଛି ଏବଂ ଏକ କେନ୍ଦ୍ରୀଭୂତ କ୍ଷେତ୍ରର ସର୍ବନିମ୍ନ 3000 କିଲୋମିଟର (1900 ମାଇଲ ) ଦୂରରେ ଥିବା ଷ୍ଟେସନମାନଙ୍କୁ ବାର୍ତ୍ତା ଆଦାନପ୍ରଦାନ କରୁଛି । ଏହା ମହାକାଶ ବିଜ୍ଞାନର ଅନ୍ୟ ଯେକୌଣସି ଉପକ୍ଷେତ୍ର ତୁଳନାରେ ସର୍ବାଧିକ ରିଜୋଲ୍ୟୁସନଯୁକ୍ତ ଫଟୋଚିତ୍ର ପଠାଇପାରୁଛି । ଏହାର ଦକ୍ଷିଣ ଗୋଲାର୍ଦ୍ଧରେ ବିକାଶ ଘଟାଯାଇଛି ଏବଂ ଅଷ୍ଟ୍ରେଲିଆ ଓ ଦକ୍ଷିଣ ଆଫ୍ରିକା ଏହାର କେନ୍ଦ୍ରସ୍ଥଳୀ । ଏହିଠାରେ ଥିବା ଛାୟାପଥ ଗ୍ରହପୁଞ୍ଜ ସମ୍ପର୍କରେ ସର୍ବନିମ୍ନ ରେଡିଓ ବ୍ୟାଘାତ ସହ ଗବେଷଣା କରାଯାଇଥାଏ । ଏହା ଜ୍ୟୋତିର୍ବିଜ୍ଞାନ ସମ୍ପର୍କରେ ଅନେକ ମୌଳିକ ପ୍ରଶ୍ନର ସମାଧାନ କରିବା , ଯଥା ବିଶ୍ୱର ପ୍ରାରମ୍ଭିକ ଅବସ୍ଥା ଠାରୁ ସୌରମଣ୍ଡଳ ବାହାରେ ଜୀବସତ୍ତା ରହିଛି କି ନାହିଁ ତାହା ଉପରେ ଗବେଷଣା ଦ୍ୱାରା ଆଲୋକପାତ କରିପାରିବ ।


    SKA ଏକ ବୈଶ୍ୱିକ ପ୍ରକଳ୍ପ ଯେଉଁଥିରେ 12 ସଦସ୍ୟ ରାଷ୍ଟ୍ର ରହିଛନ୍ତି । ଭାରତ ଜାତୀୟ ରେଡିଓ ନଭୋବିଜ୍ଞାନ କେନ୍ଦ୍ରର ଏକ ସଦସ୍ୟ ରାଷ୍ଟ୍ର ଯାହା ଭାରତ ସରକାରଙ୍କ ଆଣବିକ ଶକ୍ତି ବିଭାଗ ଦ୍ୱାରା ସ୍ୱୀକୃତ । ଏସକେଏର ବିଭିନ୍ନ ଡିଜାଇନ ପ୍ୟାକେଜ କାର୍ଯ୍ୟରେ ଭାରତ ସଂଶ୍ଳିଷ୍ଟ । ବିଶେଷ କରି “ ସେଣ୍ଟ୍ରାଲ ସିଗନାଲ ପ୍ରୋସେସିଂ ଆଣ୍ଡ ଟେଲିସ୍କୋପ ମ୍ୟାନେଜର ସିଷ୍ଟମ ” ସହ ଯାହା ଏସକେଏ ପର୍ଯ୍ୟବେକ୍ଷଣଗାରର ପ୍ରାଣକେନ୍ଦ୍ର ଭାବେ ପରିଗଣିତ । ଉଭୟ ଦେଶର ବିଜ୍ଞାନ ଓ ପ୍ରଯୁକ୍ତି ବିଭାଗର ମିଳିତ ଆନୁକୁଲ୍ୟରେ ଏଭଳି ଦ୍ୱିପାକ୍ଷିକ ଗବେଷଣା କାର୍ଯ୍ୟକ୍ରମ ଜାରି ରହିଛି ।


    ଏସକେଏ ପ୍ରକଳ୍ପ ଭାରତୀୟ ନକ୍ଷତ୍ରବିଜ୍ଞାନ ଗୋଷ୍ଠୀଙ୍କୁ ରେଡିଓ ବିଜ୍ଞାନ କ୍ଷେତ୍ରରେ ହେଉଥିବା ଗବେଷଣାକୁ ପ୍ରତ୍ୟକ୍ଷ ପ୍ରବେଶର ସୁଯୋଗ ପ୍ରଦାନ କରିବ । ଏହାଦ୍ୱାରା ଆଣ୍ଟେନା , ସ୍ୱଳ୍ପଶବ୍ଦ ଇଲେକ୍ଟ୍ରୋନିକ , ଆନାଲୋଗ ଓ ଡିଜିଟାଲ ସିଗନାଲିଂ ପଦ୍ଧତି , ହାଇସ୍ପିଡ କମ୍ପ୍ୟୁଟିଂ , ବ୍ୟାପକ ଡାଟା ସଂରକ୍ଷଣ ଓ ମାଇନିଂ , ଇମେଜ ପ୍ରୋସେସିଂ , ବିଶାଳ ସଫ୍ଟଓୟାର ବ୍ୟବସ୍ଥା ଆଦି କ୍ଷେତ୍ରରେ ଭାରତକୁ ବିଶେଷ ସହାୟକ ହେବ । ଏତଦବ୍ୟତୀତ ଏହା ଭାରତୀୟ ବିଜ୍ଞାନୀମାନଙ୍କ ଗବେଷଣାତ୍ମକ ପାରଦର୍ଶିତାକୁ ବିଶ୍ୱସ୍ତରରେ ପହଂଚାଇବା ଦିଗରେ ମଧ୍ୟ ସହଯୋଗ କରିବ ।


    **************

    
    
    (Release ID: 1505599) Visitor Counter : 2