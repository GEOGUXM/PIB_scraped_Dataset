      ପ୍ରତିରକ୍ଷା ମନ୍ତ୍ରଣାଳୟ

      ଭାରତୀୟ ନୌସେନା ଜାହାଜର ଜାପାନ ଯାତ୍ରା
      Posted On: 12 OCT 2017 6:00PM by PIB Bhubaneshwar


    ଭାରତର ଆକ୍ଟ ଇଷ୍ଟ ନୀତି ଅନୁଯାୟୀ ଏବଂ ଭାରତୀୟ - ପ୍ରଶାନ୍ତ ଅଂଚଳରେ ଶାନ୍ତି ଓ ସ୍ଥିରତା ବଜାୟ ରଖିବା ନେଇ ଭାରତର ସଂକଳ୍ପବଦ୍ଧତାର ପ୍ରଦର୍ଶନ ଲାଗି ଭାରତୀୟ ନୌସେନାର ଜାହାଜ ସାତପୁରା ଓ କାଦମାତା 2017 ଅକ୍ଟୋବର 12 ରୁ 15 ତାରିଖ ପର୍ଯ୍ୟନ୍ତ ଜାପାନର ସାସେବୋ ଗସ୍ତ କରିଛନ୍ତି । ଭାରତ ଓ ଜାପାନ ମଧ୍ୟରେ ଦ୍ୱିପାକ୍ଷିକ ସମ୍ପର୍କ ଓ ସହଯୋଗକୁ ଶକ୍ତିଶାଳୀ କରିବା ନିମନ୍ତେ ଭାରତ ସରକାରଙ୍କ ପଦକ୍ଷେପ ଅନ୍ତର୍ଗତ ଏହି ଜାହାଜଗୁଡ଼ିକ ଜାପାନ ଗସ୍ତ କରିଛନ୍ତି । ଏହି ଐତିହାସିକ ସମ୍ପର୍କ ସାଂସ୍କୃତିକ , ଆଧ୍ୟାତ୍ମିକ , ଅର୍ଥନୈତିକ ଏବଂ ସୁରକ୍ଷା ଆଦି କ୍ଷେତ୍ରରେ ଉଭୟ ଦେଶଙ୍କର ପାରସ୍ପରିକ ସହଯୋଗ ଉପରେ ପର୍ଯ୍ୟବେଶିତ ।


    ଜାପାନ ଯାତ୍ରାରେ ଥିବା ଭାରତୀୟ ନୌସେନାର ଜାହାଜ ଦ୍ୱୟ JMSDF ସହିତ ଆନୁଷ୍ଠାନିକ ଭାବେ ବୃତ୍ତିଗତ , ସାମାଜିକ ଏବଂ କ୍ରୀଡ଼ା କ୍ଷେତ୍ରକୁ ନେଇ ଆଲୋଚନା କରିବେ । ଏହା ପରେ ଏହି ଜାହାଜଗୁଡ଼ିକ ମୁରୁସାମେ ଡେଷ୍ଟ୍ରୟର ଜେଏସ କିରିସାମେ ସହ ମିଶି ପାସେଜ ଏକ୍ସରସାଇଜରେ ଭାଗନେବେ ।


    2008 ନଭେମ୍ବରରେ ଉଭୟ ଦେଶ ମଧ୍ୟରେ ପ୍ରଥମ ନୌସେନାସ୍ତରୀୟ ଆଲୋଚନା ହୋଇଥିଲା । ଏହାପରଠାରୁ ଉଭୟ ଦେଶ ମଧ୍ୟରେ ନୌସେନା ସମ୍ପର୍କ ଦୃଢ଼ୀଭୁତ ହୋଇଛି । ଉଭୟ ଦେଶ ମିଳିତ ଭାବେ ଏବଂ ଅନ୍ୟ ଦେଶମାନଙ୍କ ସହ ମିଶି ଏକାଧିକବାର ସମରାଭ୍ୟାସ କରିଛନ୍ତି । ଏତଦବ୍ୟତୀତ ଉଭୟ ଦେଶ ମଧ୍ୟରେ ପାଣିପାଗ , ସାମୁଦ୍ରିକ ବିଜ୍ଞାନ , ବିପର୍ଯ୍ୟୟ ପରିଚାଳନା ଏବଂ ସାମରିକ ପ୍ରଶିକ୍ଷଣ କ୍ଷେତ୍ରରେ ପାରସ୍ପରିକ ସହଯୋଗ ବୃଦ୍ଧି ପାଇଛି । ଦୁଇ ଦେଶ ମଧ୍ୟରେ ପ୍ରତିରକ୍ଷା ଓ ସୁରକ୍ଷା ବିଷୟକ ସହଯୋଗ ବୃଦ୍ଧିପାଇଛି ଏବଂ ଏହା ପ୍ରତିରକ୍ଷା ନୀତି ସମ୍ବନ୍ଧୀୟ ଆଲୋଚନା ଓ ସାମଦ୍ରିକ ବିଷୟକ ଆଲୋଚନା ଆଦିକୁ ପ୍ରସାରିତ ହୋଇଛି । ଉଭୟ ଦେଶ ଅନ୍ୟ ଦେଶ ସହିତ ମିଳିତ ଭାବେ ମିଶି ସାମରିକ ଅଭ୍ୟାସରେ ଭାଗ ନେବା ଫଳରେ ନୌସେନା ମଧ୍ୟରେ ସମ୍ପର୍କ ଦୃଢ଼ୀଭୂତ ହୋଇପାରିଛି । ଭାରତ - ଜାପାନ ସାମୁଦ୍ରିକ ସମରାଭ୍ୟାସ 2014 ପରଠାରୁ ଆମେରିକାକୁ ମିଶାଇ ତ୍ରିପାକ୍ଷିକ ସମରାଭ୍ୟାସ ମାଲାବାରକୁ ପରିବର୍ଦ୍ଧିତ ହୋଇଛି । ଏଇ ନିକଟରେ ଚେନ୍ନାଇଠାରେ ସମାପ୍ତ ହୋଇଥିବା ମାଲାବାର ସାମରିକ ଅଭ୍ୟାସରେ ଜେଏମଏସଡିଏଫ ଜାହାଜ ଇଜୁମୋ ଏବଂ ସାଜାନାମି ଅଂଶଗ୍ରହଣ କରିଥିଲେ । ଉଭୟ ନୌସେନା ନିଜ ପକ୍ଷର ଜାହାଜ ଏବଂ ଉଚ୍ଚସ୍ତରୀୟ ପ୍ରତିନିଧି ଦଳ ପଠାଇ ଦୁଇ ଦେଶର ଆନ୍ତର୍ଜାତିକ ଫ୍ଲିଟ ସମୀକ୍ଷାରେ ଭାଗ ନେଇଥିଲେ । 2015 ଅକ୍ଟୋବରରେ ୟୋକାଶୁକାଠାରେ ଅନୁଷ୍ଠିତ ଆଇଏଫଆରରେ ଆଇଏନଏସ ସହ୍ୟାଦ୍ରି ଭାଗ ନେଇଥିବା ବେଳେ 2016 ଫେବୃଆରୀରେ ବିଶାଖାପାଟଣାରେ ଅନୁଷ୍ଠିତ ଆଇଏଫଆରରେ ଜେଏସ ମାତ୍ସ୍ୟୁୟୁକି ଭାଗ ନେଇଥିଲା ।


    ଭାରତୀୟ ନୌସେନା ଏବଂ ଜେଏମଏସଡିଏଫ ମଧ୍ୟରେ ବି ବରିଷ୍ଠ ସ୍ତରକୁ ମିଶାଇ ଶକ୍ତିଶାଳୀ ଦ୍ୱିପାକ୍ଷିକ ପ୍ରଶିକ୍ଷଣ ସହଯୋଗ ରହିଛି । ପୁନଶ୍ଚ ଉଭୟ ଦେଶ ମଧ୍ୟରେ ସହଯୋଗ ଓ ବୁଝାମଣା ବୃଦ୍ଧି ପାଇଁ ନିୟମିତ ଅନ୍ତରାଳରେ ଆଲୋଚନା ଚକ୍ର ଏବଂ ସ୍ୱଳ୍ପକାଳୀନ ବିନିମୟ କାର୍ଯ୍ୟକ୍ରମର ଆୟୋଜନ କରାଯାଉଛି । ଉଭୟ ଦେଶର ନୌସେନା ଏହି କାର୍ଯ୍ୟକ୍ରମଗୁଡ଼ିକରେ ଅଂଶଗ୍ରହଣ କରୁଛନ୍ତି । ଏହି ବିନିମୟ କାର୍ଯ୍ୟକ୍ରମ କ୍ରୀଡ଼ା କ୍ଷେତ୍ରକୁ ମଧ୍ୟ ସମ୍ପ୍ରସାରିତ ହୋଇଛି । ଏହି କ୍ରମରେ 2016 ରେ ଭାରତୀୟ ନୌସେନାରେ ଅନୁଷ୍ଠିତ ଆନ୍ତର୍ଜାତିକ ଆଡମିରାଲ କପ ରେଗାଟ୍ଟାରେ ପ୍ରଥମ ଥର ପାଇଁ ଜେଏମଏସଡିଏଫ ଅଂଶଗ୍ରହଣ କରିଛି । ଭାରତ ନିୟମିତ ଭାବେ ଜେଏମଏସଡିଏଫଠାରୁ ଏହିପରି ଅଂଶଗ୍ରହଣର ଆଶା କରୁଛି ଏବଂ ପ୍ରତିଯୋଗିତାର 2017 ସଂସ୍କରଣ ପାଇଁ ମଧ୍ୟ ଜେଏମଏସଡିଏଫକୁ ନିମନ୍ତ୍ରଣ କରାଯାଇଛି ।


    ଉଭୟ ଦେଶର ନୌସେନା ସାମରିକ ଜ୍ଞାନକୌଶଳ , ବୈଧ ଜାହାଜ ଚାଳନା , ପ୍ରଶିକ୍ଷଣ , ଇଂଟେଲିଜେନ୍ସ ବିନିମୟ , ମାନବୀୟ ସହଯୋଗ ଏବଂ ବିପର୍ଯ୍ୟୟ ସହାୟତା ଏବଂ ବିଭିନ୍ନ କ୍ଷେତ୍ରରେ ବିଶେଷଜ୍ଞଙ୍କ ମତାମତ ଆଦି ବିନମୟ ପାଇଁ ପାରସ୍ପରିକ ସହଯୋଗ ନେଇ ଆଗକୁ କାର୍ଯ୍ୟ କରିବା ପାଇଁ ଆଗ୍ରହୀ । ଭାରତ ସହିତ ଜାପାନର ସମ୍ପର୍କ ସମ୍ପ୍ରତି ସର୍ବାଧିକ ଉଚ୍ଚତାରେ ରହିଛି । ତେଣୁ ଏପରି ପରିସ୍ଥିତିରେ ଉଭୟ ଦେଶ ପରସ୍ପରକୁ ସହଯୋଗର ହାତ ବଢ଼ାଇବା ଲାଗି ଅଧିକ ପନ୍ଥା ସମ୍ବନ୍ଧରେ ବିଚାର କରୁଛନ୍ତି । ଉଭୟ ଦେଶର ଅତ୍ୟାଧୁନିକ ନୌସେନା ଏବଂ ନିରାପଦ ସାମୁଦ୍ରିକ କ୍ଷେତ୍ର ପରିପ୍ରେକ୍ଷୀରେ ଏନେଇ ଭବିଷ୍ୟତ ଉଜ୍ଜ୍ୱଳ ମନେହେଉଛି ।


    *************

    
    
    (Release ID: 1507605) Visitor Counter : 3