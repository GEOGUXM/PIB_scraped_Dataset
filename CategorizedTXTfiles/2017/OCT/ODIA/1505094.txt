      ଔଦ୍ୟୋଗିକ ବ୍ୟାପାର ମନ୍ତ୍ରଣାଳୟ

      ବ୍ୟାଙ୍କ ଆକାଉଂଟ୍ କାରବାର ନେଇ 13 ବ୍ୟାଙ୍କରୁ ଗୁରୁତ୍ୱପୂର୍ଣ୍ଣ ତଥ୍ୟ ହାସଲ କଲେ ସରକାର
      • ବିମୁଦ୍ରୀକରଣ ପରେ ସନ୍ଦେହ ଘେରରେ 2,09,032 କମ୍ପାନୀ
      • ନିର୍ଦ୍ଧାରିତ ସମୟ ମଧ୍ୟରେ ତଦନ୍ତ ଶେଷ କରିବା ଲାଗି ତଦନ୍ତକାରୀ ସଂସ୍ଥାଗୁଡ଼ିକୁ ନିର୍ଦ୍ଦେଶ
      Posted On: 06 OCT 2017 6:06PM by PIB Bhubaneshwar


    ନକଲି କମ୍ପାନୀ ଏବଂ କଳା ଧନ ବିରୋଧୀ ଲଢ଼େଇରେ ସରକାରଙ୍କୁ ଏକ ଗୁରୁତ୍ୱପୂର୍ଣ୍ଣ ସଫଳତା ମିଳିଛି । ଭାରତ ସରକାର ବ୍ୟାଙ୍କ ଆକାଉଂଟ୍ କାରବାର ନେଇ 13 ବ୍ୟାଙ୍କରୁ ଗୁରୁତ୍ୱପୂର୍ଣ୍ଣ ତଥ୍ୟ ହାସଲ କରିଛନ୍ତି । ବିମୁଦ୍ରୀକରଣ ପରେ ହୋଇଥିବା ଏହି କାରବାରରେ 2,09,032 କମ୍ପାନୀର କାରବାର ସନ୍ଦେହ ଘେରକୁ ଆସିଛି । ଚଳିତ ବର୍ଷ ପ୍ରାରମ୍ଭରେ ଏହିସବୁ କମ୍ପାନୀଗୁଡ଼ିକ ରେଜିଷ୍ଟର ଅଫ୍ କମ୍ପାନୀଜ୍ ଦ୍ୱାରା ବନ୍ଦ ହୋଇଯାଇଥିଲା । ଏଠାରେ ସୂଚନାଯୋଗ୍ୟ ଯେ ବନ୍ଦ ହୋଇଯିବା ପରେ ସନ୍ଦିଗ୍ଧ କମ୍ପାନୀଗୁଡ଼ିକର ବ୍ୟାଙ୍କ କାରବାର ଉପରେ କଟକଣା ଜାରି କରାଯାଇଥିଲା ।


    ଉପରୋକ୍ତ 13 ବ୍ୟାଙ୍କ ସେମାନଙ୍କ ପ୍ରଥମ କିସ୍ତି ତଥ୍ୟ ଦାଖଲ କରିଛନ୍ତି । ହସ୍ତଗତ ହୋଇଥିବା ତଥ୍ୟରେ ବନ୍ଦ ହୋଇଯାଇଥିବା 2 ଲକ୍ଷରୁ ଊର୍ଦ୍ଧ୍ଵ କମ୍ପାନୀ ମଧ୍ୟରୁ 5800 କମ୍ପାନୀ 13140 ବ୍ୟାଙ୍କ ଆକାଉଂଟ ଜରିଆରେ କରିଥିବା କାରବାର ସମ୍ପର୍କରେ ଉଲ୍ଲେଖ ରହିଛି । ଏଗୁଡ଼ିକ ମଧ୍ୟରୁ କେତେକ କମ୍ପାନୀ ନାଁରେ 100 ରୁ ଊର୍ଦ୍ଧ୍ଵ ବ୍ୟାଙ୍କ ଆକାଉଂଟ ଥିବା ଜଣାପଡ଼ିଛି । ଏଗୁଡ଼ିକ ମଧ୍ୟରୁ ଗୋଟିଏ କମ୍ପାନୀ ନାଁରେ ସର୍ବାଧିକ 2134 ଟି ଆକାଉଂଟ ରହିଛି ।


    ବିମୁଦ୍ରୀକରଣ ପୂର୍ବରୁ ଏହିସବୁ କମ୍ପାନୀଗୁଡ଼ିକର ବ୍ୟାଙ୍କ ଆକାଉଂଟରେ ଥିବା ଜମା ଏବଂ ବିମୁଦ୍ରୀକରଣ ସମୟରେ ଏଥିରେ ହୋଇଥିବା କାରବାରର ଯେଉଁ ତଥ୍ୟ ପଦାକୁ ଆସିଛି ତାହା ଚକିତ କଲା ଭଳି ।


    ଲୋନ୍ ଆକାଉଂଟକୁ ବାଦ୍ ଦେଲେ ବିମୁଦ୍ରୀକରଣ ପୂର୍ବରୁ ଏହି ସବୁ କମ୍ପାନୀଗୁଡ଼ିକର ଆକାଉଂଟରେ 8 ନଭେମ୍ବର , 2016 ସୁଦ୍ଧା ମାତ୍ର 22.05 କୋଟି ଟଙ୍କା ଜମା ରହିଥିଲା ।


    ତେବେ ବିମୁଦ୍ରୀକରଣ ଘୋଷଣା ପରେ ଅର୍ଥାତ୍ 9 ନଭେମ୍ବର 2016 ଠାରୁ ଏହି କମ୍ପାନୀଗୁଡ଼ିକ ବନ୍ଦ ଘୋଷଣା ହେବାର ସମୟ ଅବଧି ମଧ୍ୟରେ ଏମାନଙ୍କ ଆକାଂଉଟରେ ବିପୁଳ ପରିମାଣର 4,573.87 କୋଟି ଟଙ୍କା ଜମା ହୋଇଛି । ଅନୁରୂପ ଭାବେ ବିପୁଳ ପରିମାଣର ଅର୍ଥ 4552 କୋଟି ଟଙ୍କା ଉଠାଣ ହୋଇଛି । ଲୋନ୍ ଆକାଉଂଟଗୁଡ଼ିକରେ 80.79 କୋଟି ଟଙ୍କାର ନେଗେଟିଭ୍ ବାଲାନ୍ସ ରହିଛି ।


    ଆହୁରି ଚିନ୍ତା ଉଦ୍ରେକକାରୀ ବିଷୟ ହେଉଛି ଚିହ୍ନଟ ହୋଇଥିବା କମ୍ପାନୀଗୁଡ଼ିକର ଏକାଧିକ ଆକାଉଂଟରେ 8 ନଭେମ୍ବର 2016 ପୂର୍ବରୁ ଖୁବ୍ କମ୍ ପରିମାଣର କିମ୍ବା ନେଗେଟିଭ୍ ବାଲାନ୍ସ ରହିଥିଲା । ପରେ ଏହିସବୁ କମ୍ପାନୀଗୁଡ଼ିକର ଆକାଉଂଟରେ ବିପୁଳ ପରିମାଣର ଅର୍ଥ ଜମା ଏବଂ ଉଠାଣ ହୋଇଛି । ପରେ ଏହି ଆକାଉଂଟଗୁଡ଼ିକ ଖୁବ୍ କମ୍ ବାଲାନ୍ସ ସହିତ ନିଷ୍କ୍ରିୟ ସ୍ଥିତିକୁ ଚାଲିଆସିଛି । ଯେମିତିକି ପୂର୍ବରୁ ଉଲ୍ଲେଖ କରାଯାଇଛି , ବିମୁଦ୍ରୀକରଣ ପରେ କମ୍ପାନୀଗୁଡ଼ିକ ବନ୍ଦ ହେବା ପର୍ଯ୍ୟନ୍ତ ଏହି ସବୁ କମ୍ପାନୀ କର୍ତ୍ତୃପକ୍ଷଙ୍କୁ ଭୂଆଁ ବୁଲାଇବା ଲାଗି ପ୍ରୟାସ କରିଛନ୍ତି । କେତେକ କମ୍ପାନୀ ଆହୁରି ଅଧିକ ଦୁଃସାହସ କରି ବନ୍ଦ ହେବା ପରେ ମଧ୍ୟ ଏସବୁ ବ୍ୟାଙ୍କ ଆକାଉଂଟରେ ବିପୁଳ ପରିମାଣର ଅର୍ଥ ଜମା କରିଛନ୍ତି ଏବଂ ଉଠାଇ ନେଇଛନ୍ତି ।


    ଉଦାହରଣ ସ୍ୱରୂପ ଗୋଟିଏ ବ୍ୟାଙ୍କରେ 429 କମ୍ପାନୀର ଆକାଉଂଟରେ 8୮ ନଭେମ୍ବର , 2016 ପୂର୍ବରୁ ଆଦୌ ଅର୍ଥ ଜମା ନଥିଲା । କିନ୍ତୁ ବିମୁଦ୍ରୀକରଣ ସମୟରେ ଏହିସବୁ ଆକାଉଂଟରେ 11 କୋଟି ଟଙ୍କା ଜମା କରାଯିବା ସହ ଉଠାଇ ନିଆଯାଇଥିଲା । ପରେ ଏହି ଆକାଉଂଟରେ ମାତ୍ର 42 ହଜାର ଟଙ୍କା ଜମା ରହିଥିବା ଦେଖିବାକୁ ମିଳିଛି ।


    ସେହିପରି ଅନ୍ୟ ଏକ ବ୍ୟାଙ୍କରେ ଏହିପରି 3 ହଜାରରୁ ଊର୍ଦ୍ଧ୍ଵ କମ୍ପାନୀର ଏକାଧିକ ବ୍ୟାଙ୍କ ଆକାଉଂଟ ରହିଥିଲା । 8 ନଭେମ୍ବର , 2016 ପୂର୍ବରୁ ଏହିସବୁ କମ୍ପାନୀଗୁଡ଼ିକର ଆକାଉଂଟରେ ମାତ୍ର 13 କୋଟି ଟଙ୍କା ରହିଥିଲା । ହେଲେ ବିମୁଦ୍ରୀକରଣ ଘୋଷଣା ପରେ ଏହିସବୁ ଆକାଉଂଟରେ 38 ହଜାର କୋଟି ଟଙ୍କା ଜମା କରାଯିବା ସହ ଉଠାଇନିଆଯାଇଥିଲା । ପରେ କମ୍ପାନୀଗୁଡ଼ିକର ଆକାଉଂଟ ଅଚଳ କରାଯିବା ସମୟରେ ଏହିସବୁ ଆକାଉଂଟରେ 200 କୋଟି ଟଙ୍କାର ଅତି କମ୍ ତଥା ନେଗେଟିଭ୍ ବାଲାନ୍ସ ରହିଥିଲା ।


    ଏହା ମଧ୍ୟ ମନେ ରଖିବା ଉଚିତ୍ ଯେ ସରକାରଙ୍କ ଦ୍ୱାରା ବନ୍ଦ ହୋଇଯାଇଥିବା ସନ୍ଦିଗ୍ଧ କମ୍ପାନୀଗୁଡ଼ିକ ମଧ୍ୟରୁ ବର୍ତ୍ତମାନ ହସ୍ତଗତ ହୋଇଥିବା କମ୍ପାନୀଗୁଡ଼ିକର କାରବାର ତଥ୍ୟ ମାତ୍ର 2.5% । ଏପରି କମ୍ପାନୀଗୁଡ଼ିକ କରିଥିବା ବିପୁଳ ପରିମାଣର ଦୁର୍ନୀତି , କଳା ଟଙ୍କା କାରବାର ମଧ୍ୟରୁ ଭାତ ହାଣ୍ଡିରୁ ଗୋଟିଏ ଟିପିଲା ଭଳି ତଥ୍ୟ ହାସଲ କରାଯାଇପାରିଛି ।


    ତେଣୁ ଅଧିକ ଆବଶ୍ୟକ ତଦନ୍ତ ନିର୍ଦ୍ଧାରିତ ସମୟ ସୀମା ମଧ୍ୟରେ ଶେଷ କରିବା ଲାଗି ତଦନ୍ତକାରୀ ସଂସ୍ଥାଗୁଡ଼ିକୁ ନିର୍ଦ୍ଦେଶ ଦିଆଯାଇଛି ।


    **************


    

    
    (Release ID: 1505094) Visitor Counter : 2