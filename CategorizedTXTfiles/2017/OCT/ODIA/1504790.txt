      ଉପରାଷ୍ଟ୍ରପତିଙ୍କ ସଚିବାଳୟ

      ନଦୀ ସୁରକ୍ଷା ଓ ସଂଯୋଗୀକରଣ ପ୍ରତ୍ୟେକ ନାଗରିକଙ୍କ କର୍ତ୍ତବ୍ୟ: ଉପ ରାଷ୍ଟ୍ରପତି
      ଆନ୍ଧ୍ର ପ୍ରଦେଶରେ ଜାତୀୟ ରାଜପଥ ପ୍ରକଳ୍ପ ଓ ଆଭ୍ୟନ୍ତରୀଣ ଜଳପଥର ଭିତ୍ତିପ୍ରସ୍ତର ସ୍ଥାପନ କଲେ ଉପ ରାଷ୍ଟ୍ରପତି

      Posted On: 03 OCT 2017 3:18PM by PIB Bhubaneshwar

    ନଦୀମାନଙ୍କ ସୁରକ୍ଷା ଏବଂ ଏହାର ସଂଯୋଗୀକରଣ ଦେଶର ପ୍ରତ୍ୟେକ ନାଗରିକଙ୍କ କର୍ତ୍ତବ୍ୟ ବୋଲି ଉପ ରାଷ୍ଟ୍ରପତି ଶ୍ରୀ ଏମ ଭେଙ୍କେୟା ନାଇଡ଼ୁ ମତ ପୋଷଣ କରିଛନ୍ତି । ଆଜି ଆନ୍ଧ୍ର ପ୍ରଦେଶର ବିଜୟୱାଡ଼ାଠାରେ ଜାତୀୟ ରାଜପଥ ପ୍ରକଳ୍ପର ଉନ୍ନତିକରଣ ଏବଂ ଆଭ୍ୟନ୍ତରୀଣ ଜଳପଥ ପ୍ରକଳ୍ପର ଶିଳାନ୍ୟାସ କରି ଶ୍ରୀ ନାଇଡ଼ୁ କହିଲେ ଯେ ଏହି ଦୁଇ କର୍ତ୍ତବ୍ୟ ପ୍ରତି ଦେଶବାସୀ ସଦାସର୍ବଦା ସଚେତନ ରହିବା ଉଚିତ । ଏହି କାର୍ଯ୍ୟକ୍ରମରେ ଆନ୍ଧ୍ର ପ୍ରଦେଶର ରାଜ୍ୟପାଳ ଶ୍ରୀ ଇ ଏସ ଏଲ ନରସିଂହନ୍ ‌ , ରାଜ୍ୟ ମୁଖ୍ୟମନ୍ତ୍ରୀ ଶ୍ରୀ ଏ ଚନ୍ଦ୍ରବାବୁ ନାଇଡ଼ୁ , କେନ୍ଦ୍ର ସଡ଼କ ପରିବହନ ଓ ରାଜପଥ , ଜାହାଜ ଚଳାଚଳ ଓ ଜଳ ସଂପଦ ତଥା ନଦୀ ବିକାଶ ଓ ଗଙ୍ଗା ପୁନରୁଦ୍ଧାର ମନ୍ତ୍ରୀ ଶ୍ରୀ ନୀତିନ ଗଡ଼କରୀ , ବିଜ୍ଞାନ ଓ ପ୍ରଯୁକ୍ତି ତଥା ଭୂ ବିଜ୍ଞାନ ରାଷ୍ଟ୍ରମନ୍ତ୍ରୀ ଶ୍ରୀ ୱାଇ ଏସ ଚୌଧୁରୀ ଏବଂ ଅନ୍ୟ ମାନ୍ୟଗଣ୍ୟ ବ୍ୟକ୍ତିମାନେ ଉପସ୍ଥିତ ଥିଲେ ।


    ଏହି ଅବସରରେ ଉପ ରାଷ୍ଟ୍ରପତି ଛଅଟି ଜାତୀୟ ରାଜପଥ ପ୍ରକଳ୍ପର ଭିତ୍ତିପ୍ରସ୍ତର ସ୍ଥାପନ କରିବା ସହ ସାତଟି ଜାତୀୟ ରାଜପଥ ପ୍ରକଳ୍ପକୁ ଜାତି ଉଦ୍ଦେଶ୍ୟରେ ଉତ୍ସର୍ଗ କରିଥିଲେ । ଏହି ସାତଟି ପ୍ରକଳ୍ପ ଆନ୍ଧ୍ର ପ୍ରଦେଶରେ ମୋଟ 4153 କୋଟି ଟଙ୍କା ବ୍ୟୟରେ କାର୍ଯ୍ୟକାରୀ କରାଯାଇଛି । ସେହିଭଳି ଆନ୍ଧ୍ର ପ୍ରଦେଶ ରାଜଧାନୀ ଅମରାବତୀ କ୍ଷେତ୍ରରେ କ୍ରିଷ୍ଣା ନଦୀର ମୁକ୍ତ୍ୟାଲା ଏବଂ ବିଜୟୱାଡା ମଧ୍ୟରେ କାର୍ଯ୍ୟକାରୀ ହେବାକୁ ଥିବା ଏକ ଆଭ୍ୟନ୍ତରୀଣ ଜଳପଥ ପ୍ରକଳ୍ପର ଭିତ୍ତିପ୍ରସ୍ତର ଶ୍ରୀ ନାଇଡ଼ୁ ସ୍ଥାପନ କରିଥିଲେ ।


    ଉପ ରାଷ୍ଟ୍ରପତି କହିଲେ ଯେ 2014 ମସିହା ପର୍ଯ୍ୟନ୍ତ ଆନ୍ଧ୍ର ପ୍ରଦେଶରେ ମୋଟ 4193 କିଲୋମିଟର ଦୈର୍ଘ୍ୟ ଜାତୀୟ ରାଜପଥ ଥିଲା । 2014 ପରେ ରାଜ୍ୟରେ 3720 କିଲୋମିଟର ଦୈର୍ଘ୍ୟ ନୂତନ ରାଜପଥ ନିର୍ମାଣ କରାଯିବା ପାଇଁ ଘୋଷଣା କରାଯାଇଛି । ଏବେ ରାଜ୍ୟରେ ମୋଟ 7913 କିଲୋମିଟର ଜାତୀୟ ରାଜପଥ ରହିଛି । ଆନ୍ଧ୍ର ପ୍ରଦେଶରେ ଜାତୀୟ ରାଜପଥର ବିକାଶ ପାଇଁ ମୋଟ ଏକ ଲକ୍ଷ କୋଟି ଟଙ୍କାର ବ୍ୟୟ ଅଟକଳ କରାଯାଇଛି । ତାହା ବିଭିନ୍ନ ଯୋଜନା ମାଧ୍ୟମରେ କାର୍ଯ୍ୟକାରୀ କରାଯିବ ବୋଲି ଶ୍ରୀ ନାଇଡ଼ୁ ସୂଚାଇଥିଲେ ।


    ଉପ ରାଷ୍ଟ୍ରପତି କହିଲେ ଯେ ଜାତୀୟ ରାଜପଥ - 340 ରେ ରାୟଚୋଟୀ ଠାରୁ ଅଙ୍ଗୁଲୁ ପର୍ଯ୍ୟନ୍ତ ମୋଟ 57.98 କିଲୋମିଟର ପଥର ଦୋହରାକରଣ କରାଯିବ ଏବଂ ଏଥିପାଇଁ ମୋଟ 319.28 କୋଟି ଟଙ୍କା ବ୍ୟୟ ହେବ । ସେହିଭଳି ଜାତୀୟ ରାଜପଥ 43 ରେ ବିଜୟୱାଡ଼ା ଟାଉନ ବାଇବାସ ପାଇଁ ମୋଟ 17.2 କିଲୋମିଟର ପଥକୁ ଚାରିଲେନ ବିଶିଷ୍ଟ କରାଯିବ ଏବଂ ଏଥିସକାଶେ ମୋଟ 429.93 କୋଟି ଟଙ୍କା ବ୍ୟୟ କରାଯିବ । ଅନ୍ୟ ପକ୍ଷରେ ଜାତୀୟ ରାଜପଥ ନଂ . 216 ରେ ଏପ୍ପୁରୁପାଲେମ - ଓଙ୍ଗୋଲେ ମଧ୍ୟରେ ଜାତୀୟ ରାଜପଥକୁ ଦୁଇ ଲେନବିଶିଷ୍ଟ ସହ ପେଭ୍ ‌ ସୋଲ୍ଡରର ବ୍ୟବସ୍ଥା କରାଯିବ ଏବଂ ଏହି 57.87 କିଲୋମିଟର ରାଜପଥ ଦୋହରାକରଣ ସକାଶେ ମୋଟ 574.19 କୋଟି ଟଙ୍କାର ବ୍ୟୟ ଅଟକଳ କରାଯାଇଛି ।


    ଉପ ରାଷ୍ଟ୍ରପତି କହିଲେ ଯେ ପଟ୍ଟିସୀମା ଉଠା ଜଳସେଚନ ଯୋଜନା ଯାହାକି କ୍ରିଷ୍ଣା ଏବଂ ଗୋଦାବରୀ ନଦୀକୁ ସଂଯୋଗ କରୁଛି ଏବଂ କ୍ରିଷ୍ଣା ତ୍ରିକୋଣଭୂମି ଏହା ଫଳରେ ମରୁଡ଼ି ଭଳି ପରିସ୍ଥିତିରୁ ରକ୍ଷା ପାଇଯାଇଛି । ଅଧିକରୁ ଅଧିକ ନଦୀମାନଙ୍କ ସଂଯୋଗୀକରଣ କରାଗଲେ ସେଥିରୁ କୃଷକମାନେ ଅଧିକ ଉପକୃତ ହୋଇପାରିବେ । କୃଷକମାନେ ଦେଶକୁ ଆହାର ଯୋଗାଉଛନ୍ତି । ତେଣୁ ସେମାନଙ୍କ ସୁରକ୍ଷା ଆମ ସମସ୍ତଙ୍କ କର୍ତ୍ତବ୍ୟ ବୋଲି ଉପ ରାଷ୍ଟ୍ରପତି ଉଲ୍ଲେଖ କରିଥିଲେ । ତେଣୁ ଏଭଳି ଆଦର୍ଶ କାର୍ଯ୍ୟରେ ସମସ୍ତେ ସହଯୋଗ କରିବା ସକାଶେ ଶ୍ରୀ ନାଇଡ଼ୁ ଆହ୍ୱାନ ଜଣାଇଥିଲେ ।


    ତେଲୁଗୁ ଭାଷାକୁ ରାଜ୍ୟର ବିଦ୍ୟାଳୟରେ ବାଧ୍ୟତାମୂଳକ କରିଥିବାରୁ ଉପ ରାଷ୍ଟ୍ରପତି ଏହି ଅବସରରେ ଆନ୍ଧ୍ର ପ୍ରଦେଶ ମୁଖ୍ୟମନ୍ତ୍ରୀ ଶ୍ରୀ ଚନ୍ଦ୍ରବାବୁ ନାଇଡ଼ୁଙ୍କୁ ଅଭିନନ୍ଦନ ଜଣାଇଥିଲେ । ତେଣୁ ଆନ୍ଧ୍ର ପ୍ରଦେଶରେ ଚାକିରୀ ପାଉଥିବା ବ୍ୟକ୍ତି ତେଲୁଗୁ ଭାଷା ଜାଣିବା ବାଧ୍ୟତାମୂଳକ କରିବା ସକାଶେ ସେ ମୁଖ୍ୟମନ୍ତ୍ରୀଙ୍କୁ ପରାମର୍ଶ ଦେଇଥିଲେ । ଇଂରାଜୀ ମାଧ୍ୟମ ହେଉ ଅଥବା ଅନ୍ୟ ଯେକୌଣସି ମାଧ୍ୟମ ବିଦ୍ୟାଳୟ ସର୍ବତ୍ର ତେଲୁଗୁ ଭାଷା ଶିକ୍ଷାକୁ ବାଧ୍ୟତାମୂଳକ କରିବା ଉପରେ ସେ ଗୁରୁତ୍ୱ ଆରୋପ କରିଥିଲେ । ତେବେ ଅନ୍ୟ ଯେକୌଣସି ଭାଷା ଶିକ୍ଷା ବିପକ୍ଷରେ ସେ ନୁହନ୍ତି ବୋଲି ଦର୍ଶାଇ ଉପ ରାଷ୍ଟ୍ରପତି କହିଲେ ଯେ ପ୍ରତ୍ୟେକ ବ୍ୟକ୍ତି ନିଜ ମାତୃଭାଷାରେ ଦକ୍ଷତା ଅର୍ଜନ କରିବା ଏକାନ୍ତ ଆବଶ୍ୟକ । ଏହା ରାଷ୍ଟ୍ରର ବିକାଶ ପାଇଁ ଜରୁରି ବୋଲି ସେ ମତ ପୋଷଣ କରିଥିଲେ ।


    *************

    
    
    (Release ID: 1504790) Visitor Counter : 2