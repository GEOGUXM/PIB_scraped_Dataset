      ରାଷ୍ଟ୍ରପତିଙ୍କ ସଚିବାଳୟ

      ଅକ୍ଟୋବର 12 ଓ 13, 2017 ରେ ରାଷ୍ଟ୍ରପତି ଭବନରେ ରାଜ୍ୟପାଳମାନଙ୍କ ଦୁଇଦିନିଆ ସମ୍ମିଳନୀ
      ସମ୍ମିଳନୀରେ ଅଧ୍ୟକ୍ଷତା କରିବେ ରାଷ୍ଟ୍ରପତି ରାମନାଥ କୋବିନ୍ଦ

      Posted On: 10 OCT 2017 8:07PM by PIB Bhubaneshwar

    ଅକ୍ଟୋବର 12 ଓ 13, 2017 ରେ ରାଷ୍ଟ୍ରପତି ଭବନରେ ରାଜ୍ୟପାଳମାନଙ୍କ ଦୁଇଦିନିଆ ସମ୍ମିଳନୀ ଅନୁଷ୍ଠିତ ହେବ । ଏହି ସମ୍ମିଳନୀରେ ରାଷ୍ଟ୍ରପତି ଶ୍ରୀ ରାମନାଥ କୋବିନ୍ଦ ଅଧ୍ୟକ୍ଷତା କରିବେ । ରାଷ୍ଟ୍ରପତି ଭବନରେ ଆୟୋଜିତ ହେଉଥିବା ଏହା 48 ତମ ରାଜ୍ୟପାଳ ସମ୍ମିଳନୀ । ଏହି ସମ୍ମିଳନୀରେ ପ୍ରଥମ ଥର ପାଇଁ ରାଷ୍ଟ୍ରପତି ଶ୍ରୀ ରାମନାଥ କୋବିନ୍ଦ ପୌରୋହିତ୍ୟ କରିବେ ।


    ଏହି ଦୁଇଦିନିଆ ସମ୍ମିଳନୀର ବିଭିନ୍ନ ଅଧିବେଶନରେ ଅନେକ ଗୁରୁତ୍ୱପୂର୍ଣ୍ଣ ପ୍ରସଙ୍ଗରେ ଆଲୋଚନା କରାଯିବ । ଉଦଘାଟନୀ ଅଧିବେଶନର ଶୀର୍ଷକ ରଖାଯାଇଛି ‘ ନୂତନ ଭାରତ : 2022 ’ । 2022 ମସିହାରେ ଭାରତ ତାର ସ୍ୱାଧୀନତା ପ୍ରାପ୍ତିର 75 ତମ ବର୍ଷ ପୂରଣ କରିବ । ‘ ନୂତନ ଭାରତ : 2022 ’ ଅନେକଗୁଡ଼ିଏ ସଂସାଧନଯୁକ୍ତ ପଦକ୍ଷେପ ଆବଶ୍ୟକ କରେ ଯଦ୍ୱାରା ଦେଶବାସୀଙ୍କ ଆଶା ଆକାଂକ୍ଷା ପୂରଣ କରାଯାଇପାରିବ । ସେହିଭଳି ନୂତନ ଭାରତ : 2022 ଗଠନ ସକାଶେ ବିଭିନ୍ନ ସେବା ଯଥା ଗୁଣାତ୍ମକ ଶିକ୍ଷା ଉପଲବ୍ଧ ହେବା , ତାଲିମ ଓ କୌଶଳ ବିକାଶ , ସ୍ୱାସ୍ଥ୍ୟସେବା , ସ୍ୱଚ୍ଛତା , ଉଭୟ ସହରାଞ୍ଚଳ ଓ ଗ୍ରାମାଞ୍ଚଳରେ ମୁକ୍ତାକାଶ ଶୌଚମୁକ୍ତ ପରିବେଶ ସୃଷ୍ଟି , ପ୍ରଦୂଷଣମୁକ୍ତ ପରିବେଶ , ନାଗରିକମାନଙ୍କ ନିରାପତ୍ତା ତଥା ସୁରକ୍ଷା ଇତ୍ୟାଦି ମିଳିବା ଏକାନ୍ତ ଜରୁରି । ଏହି ସମ୍ମିଳନୀରେ ଉପରାଷ୍ଟ୍ରପତି ଓ ପ୍ରଧାନମନ୍ତ୍ରୀ ବିଭିନ୍ନ ଅଧିବେଶନରେ ଯୋଗ ଦେବା ସହ ଉଦବୋଧନ ଦେବାର କାର୍ଯ୍ୟକ୍ରମ ରହିଛି ।


    ଏହି ସମ୍ମିଳନୀର ପ୍ରଥମ ଅଧିବେଶନରେ ନୀତି ଆୟୋଗ ପକ୍ଷରୁ ‘ ନୂତନ ଭାରତ : 2022 ’ ସଂପର୍କରେ ଏକ କାର୍ଯ୍ୟକ୍ରମ ଉପସ୍ଥାପନ କରାଯିବ । ଏହାପରେ ରାଜ୍ୟପାଳମାନେ ଦୁଇଟି ଗୋଷ୍ଠୀରେ ‘ ନୂତନ ଭାରତ 2022 ପାଇଁ ଭିତ୍ତିଭୂମି ’ ଏବଂ ‘ ନୂତନ ଭାରତ 2022 ରେ ଜନସେବା ’ ସଂକ୍ରାନ୍ତ ଆଲୋଚନାରେ ଅଂଶଗ୍ରହଣ କରିବେ । ପ୍ରତ୍ୟେକ ଗୋଷ୍ଠୀରେ ଭାରତ ସରକାରଙ୍କ ସଂପୃକ୍ତ ମନ୍ତ୍ରଣାଳୟର ମନ୍ତ୍ରୀ ଉପସ୍ଥିତ ରହିବେ ।


    ଦ୍ୱିତୀୟ ଅଧିବେଶନ ‘ ରାଜ୍ୟମାନଙ୍କରେ ଉଚ୍ଚଶିକ୍ଷା ’ ଏବଂ ‘ ଯୁବଗୋଷ୍ଠୀଙ୍କୁ ନିଯୁକ୍ତିକ୍ଷମ କରିବା ସକାଶେ କୌଶଳ ବିକାଶ ଏବଂ ଉଦ୍ୟୋଗୀକରଣ ’ ଶୀର୍ଷକ ଆଲୋଚନା ଅନୁଷ୍ଠିତ ହେବ । ଏହି ପ୍ରସଙ୍ଗ ଉପରେ ପ୍ରସ୍ତୁତ ରୋଡ଼ମ୍ୟାପ୍ ଏବଂ ଲକ୍ଷ୍ୟ ଉପରେ କେନ୍ଦ୍ର ମାନବସମ୍ବଳ ଓ କୌଶଳ ବିକାଶ ଓ ଉଦ୍ୟୋଗ ମନ୍ତ୍ରୀ କାର୍ଯ୍ୟଯୋଜନା ସଂପର୍କରେ ଉପସ୍ଥାପନ କରିବେ । ନିଜନିଜ ରାଜ୍ୟର ଅଭିଜ୍ଞତାରୁ ରାଜ୍ୟପାଳମାନେ ନିଜନିଜର ମତାମତ ଦେବା ସହ ଏହି ଲକ୍ଷ୍ୟ ପୂରଣ କରିବା ସକାଶେ ସେମାନଙ୍କର ସୁପରାମର୍ଶ ଦେବେ ।


    ଦ୍ୱିତୀୟ ଦିନ ଅନୁଷ୍ଠିତ ତୃତୀୟ ଅଧିବେଶନରେ ରାଜ୍ୟପାଳମାନେ ଯେକୌଣସି ବିଶେଷ ପ୍ରସଙ୍ଗ ଯାହାକି ସେମାନଙ୍କ ରାଜ୍ୟ / କେନ୍ଦ୍ରଶାସିତ କ୍ଷେତ୍ର ସଂପର୍କୀତ ହୋଇଥିବା ତାହା ଉପରେ ସେମାନଙ୍କର ସଂକ୍ଷିପ୍ତ ମତ ଓ ଟିପ୍ପଣୀ ପ୍ରଦାନ କରିବେ । ରାଜଭବନ ପକ୍ଷରୁ ଗ୍ରହଣ କରାଯାଇଥିବା ବିଶେଷ ପଦକ୍ଷେପ ଓ ସଫଳତା ସଂପର୍କରେ ସେମାନେ ଉଲ୍ଲେଖ କରିପାରିବେ ଯାହାକି ଆବଶ୍ୟକ ସ୍ଥଳେ ଅନ୍ୟତ୍ର ପ୍ରବର୍ତ୍ତନ କିମ୍ବା ଗ୍ରହଣ କରାଯାଇପାରିବ ।


    ଉଦ୍ୟାପନୀ ଅଧିବେଶନରେ ସପୃକ୍ତ ଆବାହକମାନଙ୍କ ପକ୍ଷରୁ ସମ୍ମିଳନୀରେ ହୋଇଥିବା ଆଲୋଚନା ସଂପର୍କରେ ସଂକ୍ଷିପ୍ତ ରିପୋର୍ଟ ଉପସ୍ଥାପନ କରାଯିବ । ଏହି ସମ୍ମିଳନୀର ନିର୍ଯ୍ୟାସ ଓ ଆଲୋଚନା ରାଜ୍ୟପାଳମାନଙ୍କ ଦ୍ୱାରା ନିଜ ନିଜ ରାଜ୍ୟର ଅନ୍ୟ ସହଭାଗୀମାନଙ୍କ ଦ୍ୱାରା ବ୍ୟବହାର କରାଯିବା ସକାଶେ ତଥା ନୂତନ ଭାରତ : 2022 ଦିଗରେ କାର୍ଯ୍ୟ କରିବା ନିମନ୍ତେ ଉପଯୋଗ କରାଯିବ ।


    ଏହି ସମ୍ମିଳନୀରେ ସତେଇଶଟି ରାଜ୍ୟର ରାଜ୍ୟପାଳ , ତିନୋଟି ରାଜ୍ୟ ତଥା କେନ୍ଦ୍ରଶାସିତ କ୍ଷେତ୍ରର ଉପ ରାଜ୍ୟପାଳ ଏହି ସମ୍ମିଳନୀରେ ଯୋଗ ଦେଉଛନ୍ତି । ଏହା ବ୍ୟତୀତ ଉପ ରାଷ୍ଟ୍ରପତି , ପ୍ରଧାନମନ୍ତ୍ରୀ , କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ , ବୈଦେଶିକ ବ୍ୟାପାର ମନ୍ତ୍ରୀ , ସଡ଼କ ପରିବହନ ଓ ରାଜପଥ , ଜାହାଜ ଚଳାଚଳ , ଜଳସଂପଦ , ନଦୀ ବିକାଶ ଓ ଗଙ୍ଗା ସଂରକ୍ଷଣ ମନ୍ତ୍ରୀ , ଆଇନ ଓ ନ୍ୟାୟ ଏବଂ ଇଲେକ୍ଟ୍ରୋନିକ୍ସ ଓ ସୂଚନା ପ୍ରଯୁକ୍ତି , ସ୍ୱାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରୀ , କୃଷି ଓ କୃଷକ କଲ୍ୟାଣ ମନ୍ତ୍ରୀ , ମାନବ ସମ୍ବଳ ବିକଳଶ ମନ୍ତ୍ରୀ , ପେଟ୍ରୋଲିୟମ୍ ଓ ପ୍ରାକୃତିକ ବାଷ୍ପ ଏବଂ କୌଶଳ ବିକାଶ ଓ ଉଦ୍ୟୋଗ ମନ୍ତ୍ରୀ , ରେଳବାଇ ଓ କୋଇଲା ମନ୍ତ୍ରୀ , ପ୍ରତିରକ୍ଷା ମନ୍ତ୍ରୀ , ଉତ୍ତର ପୂର୍ବାଞ୍ଚଳ କ୍ଷେତ୍ର ବିକାଶ ରାଷ୍ଟ ( ସ୍ୱାଧୀନ ଦାୟିତ୍ୱ) ମନ୍ତ୍ରୀ , ଗୃହନିର୍ମାଣ ଓ ସହରାଞ୍ଚଳ ବ୍ୟାପାର ରାଷ୍ଟ୍ର ( ସ୍ୱାଧୀନ ଦାୟିତ୍ୱ) ମନ୍ତ୍ରୀ , ନୀତି ଆୟୋଗର ଉପାଧ୍ୟକ୍ଷ ଓ ସିଇଓ ଏବଂ ଅନ୍ୟ ବହୁ ବରିଷ୍ଠ ପଦାଧିକାରୀମାନେ ଏହି ସମ୍ମିଳନୀରେ ଯୋଗଦେବେ । ଦାଦ୍ରା ଓ ନଗର ହାବେଳୀ ଏବଂ ଡ଼ାମନ ଓ ଡ଼ିଉ ତଥା ଲାକ୍ଷାଦ୍ୱୀପର ପ୍ରଶାସକମାନେ ଏହି ସମ୍ମିଳନୀକୁ ସ୍ୱତନ୍ତ୍ର ଭାବେ ଆମନ୍ତ୍ରିତ ହୋଇଛନ୍ତି ।


    ***************

    
    
    (Release ID: 1507521) Visitor Counter : 3