      ମାନବ ସମ୍ବଳ ବିକାଶ ମନ୍ତ୍ରଣାଳୟ

      ସମସ୍ତ ଅଣ ପ୍ରଶିକ୍ଷିତ ଶିକ୍ଷକ 2019 ମାର୍ଚ୍ଚ ସୁଦ୍ଧା ପ୍ରଶିକ୍ଷିତ ହେବେ - ଶ୍ରୀ ପ୍ରକାଶ ଜାଭଡେକର
      କେନ୍ଦ୍ର ମାନବ ସମ୍ବଳ ବିକାଶ ମନ୍ତ୍ରଣାଳୟ ଦ୍ୱାରା ପ୍ରାଥମିକ ଶିକ୍ଷାରେ ଡିପ୍ଲୋମା (D.EI.Ed) ଆରମ୍ଭ

      Posted On: 03 OCT 2017 3:44PM by PIB Bhubaneshwar

    ଆଜି ନୂଆଦିଲ୍ଲୀଠାରେ କେନ୍ଦ୍ର ମାନବ ସମ୍ବଳ ବିକାଶ ମନ୍ତ୍ରୀ ଶ୍ରୀ ପ୍ରକାଶ ଜାଭଡେକର ଚାକିରି କରିଥିବା ଅଣ ପ୍ରଶିକ୍ଷିତ ଶିକ୍ଷକମାନଙ୍କ ଲାଗି ମୁକ୍ତ ବିଦ୍ୟାଳୟର ଜାତୀୟ ପ୍ରତିଷ୍ଠାନ ( NIOS ) ର ଏକ ଗୁଣାତ୍ମକ କାର୍ଯ୍ୟକ୍ରମ ଅନ୍ତର୍ଗତ ପ୍ରାଥମିକ ଶିକ୍ଷାରେ ଡିପ୍ଲୋମା ( D . EI . Ed ) ପ୍ରଶିକ୍ଷଣର ଶୁଭାରମ୍ଭ କରିଛନ୍ତି । ଏହି ପ୍ରଶିକ୍ଷଣ କାର୍ଯ୍ୟକ୍ରମ ଚାକିରି କରିଥିବା ସମସ୍ତ ଅଣ ପ୍ରଶିକ୍ଷିତ ସରକାରୀ / ସରକାରୀ ଅନୁଦାନ ପ୍ରାପ୍ତ / ଘରୋଇ ଅଣ ଅନୁଦାନ ପ୍ରାପ୍ତ ପ୍ରାଥମିକ ବିଦ୍ୟାଳୟ ଶିକ୍ଷକମାନଙ୍କ ପାଇଁ ପ୍ରଜୁଯ୍ୟ । ଏହି ପ୍ରଶିକ୍ଷଣ କାର୍ଯ୍ୟକ୍ରମରେ ଏପର୍ଯ୍ୟନ୍ତ ପ୍ରାୟ 15 ଲକ୍ଷ ଶିକ୍ଷକ ନିଜକୁ ପଞ୍ଜୀକୃତ କରିଛନ୍ତି ।


    ଶିକ୍ଷକମାନଙ୍କ ବୃତ୍ତିଗତ ଏବଂ ସୂଚନା ଓ ଯୋଗାଯୋଗ ଆଧାରିତ ସାମର୍ଥ୍ୟ ବୃଦ୍ଧି କରିବା ପାଇଁ ଏହା ଜାତୀୟ ମୁକ୍ତ ବିଦ୍ୟାଳୟ ପ୍ରତିଷ୍ଠାନ ( NIOS ) ର ଏକ ଅନଲାଇନ ଡିଷ୍ଟାନ୍ସ ଲର୍ଣ୍ଣିଂ ମୋଡର ପଦକ୍ଷେପ । ଗୁଣାତ୍ମକ ଅଭିବୃଦ୍ଧିର ଉଦ୍ଦେଶ୍ୟ ସହିତ , ଏନଆଇଓଏସ ଦେଶବ୍ୟାପୀ ସମସ୍ତ ଅଣ ପ୍ରଶିକ୍ଷିତ ସରକାରୀ / ସରକାରୀ ଅନୁଦାନ ପ୍ରାପ୍ତ / ଘରୋଇ ଅଣ ଅନୁଦାନ ପ୍ରାପ୍ତ ବିଦ୍ୟାଳୟମାନଙ୍କରେ କାର୍ଯ୍ୟ କରୁଥିବା ଶିକ୍ଷକମାନଙ୍କ ଦକ୍ଷତା ବୃଦ୍ଧି କରିବା ଉପରେ ଗୁରୁତ୍ୱାରୋପ କରୁଛି । ଚାକିରି ସମୟରେ ଜ୍ଞାନ ଆହରଣ ମାଧ୍ୟମରେ ପ୍ରଶିକ୍ଷଣ ଗ୍ରହଣ କରିବା ଏବଂ ଦକ୍ଷତା ବିକାଶ କରିବା ଗୁରୁତ୍ୱପୂର୍ଣ୍ଣ । ନିୟମିତ ଭାବେ ସେମାନଙ୍କ ଦକ୍ଷତାର ବିକାଶ ହେବା ଗୁରୁତ୍ୱପୂର୍ଣ୍ଣ ।


    ଏହି ଅବସରରେ ନିଜର ବକ୍ତବ୍ୟ ରଖି ଶ୍ରୀ ପ୍ରକାଶ ଜାଭଡେକର କହିଲେ ଯେ 2019 ସୁଦ୍ଧା ସମସ୍ତ ଅଣ ପ୍ରଶିକ୍ଷିତ ଶିକ୍ଷକ ପ୍ରଶିକ୍ଷିତ ହେବା ଆବଶ୍ୟକ । ଉତ୍ତମ ଶିକ୍ଷକ ଏବଂ ଗୁଣାତ୍ମକ ଶିକ୍ଷା ହେଉଛି ଛାତ୍ରମାନଙ୍କ ଅଧିକାର । ଦେଶରେ ସର୍ବଶ୍ରେଷ୍ଠ ଧୀସମ୍ପନ୍ନ ବ୍ୟକ୍ତିମାନେ ଯେପରି ଅଭିନବତାରେ ପ୍ରୟୋଗ କରିପାରିବେ ତାହା ନୂତନ ପଦକ୍ଷେପ ମାଧ୍ୟମରେ ହିଁ ନିଶ୍ଚିତ କରାଯାଇ ପାରିବ । ଏଥିପାଇଁ ଏନଆଇଓଏସ ତୃଣମୂଳ ସ୍ତରରେ ଲାଗୁ କରାଯିବା ପାଇଁ ଏ ଦିଗରେ ପଦକ୍ଷେପ ଗ୍ରହଣ କରିଛି ।


    ସେ ମଧ୍ୟ କହିଲେ ଯେ ଶିକ୍ଷା ପଦ୍ଧତିରେ ଉନ୍ନତି ଲାଗି ସରକାର ବଦ୍ଧ ପରିକର ଏବଂ 2019 ମାର୍ଚ୍ଚ 31 ସୁଦ୍ଧା ପାଖାପାଖି 15 ଲକ୍ଷ ଅଣ ପ୍ରଶିକ୍ଷିତ ଶିକ୍ଷକଙ୍କୁ ପ୍ରଶିକ୍ଷଣ ପ୍ରଦାନ କରାଯିବ । ଶିକ୍ଷକମାନେ ସଫଳତାର ସହ ପ୍ରଶିକ୍ଷଣ ଶେଷ କରିବା ପରେ ସେମାନଙ୍କୁ ଡିପ୍ଲୋମା ପ୍ରଦାନ କରାଯିବ । ସେ ମଧ୍ୟ ସୂଚନା ପ୍ରଦାନ କରିଥିଲେ ଯେ ସ୍ୱୟମ ଆରମ୍ଭ ହେବାର ପ୍ରଥମ ବର୍ଷରେ ଅନଲାଇନ ପ୍ରଶିକ୍ଷଣ କ୍ଷେତ୍ରରେ ଭାରତ ବିଶ୍ୱ ରେକର୍ଡ କରିଛି । 2019 ମାର୍ଚ୍ଚ 31 ପରେ ଏହି ପ୍ରଶିକ୍ଷଣ କାର୍ଯ୍ୟକ୍ରମର ଅବଧିକୁ ଆଉ ବୃଦ୍ଧି କରାଯିବ ନାହିଁ ବୋଲି ସେ ଜୋର ଦେଇ କହିଥିଲେ ।


    ଦକ୍ଷତା ଏବଂ ଜ୍ଞାନ ବୃଦ୍ଧି ଦ୍ୱାରା ଜନସାଧାରଣଙ୍କୁ ଅଧିକ କ୍ଷମତା ପ୍ରାପ୍ତ କରାଇ ଏବଂ ଶିକ୍ଷା କ୍ଷେତ୍ରର ଆବଶ୍ୟକତାକୁ ଗୁଣାତ୍ମକ ମାନ , ଅଭିନବତା ଓ ଗବେଷଣା ଦ୍ୱାରା ଅଧିକ କ୍ରିୟାଶୀଳ କରାଇ ଭାରତକୁ ଜ୍ଞାନ କ୍ଷେତ୍ରରେ ଏକ ମହାଶକ୍ତିରେ ପରିଣତ କରାଇବା ନେଇ ଶ୍ରୀ ପ୍ରକାଶ ଜାଭଡେକରଙ୍କ ପ୍ରୟାସକୁ ମାନବ ସମ୍ବଳ ବିକାଶ ( ବିଦ୍ୟାଳୟ ଶିକ୍ଷା ଏବଂ ସାକ୍ଷରତା ) ରାଷ୍ଟ୍ରମନ୍ତ୍ରୀ ଶ୍ରୀ ଉପେନ୍ଦ୍ର କୁଶୱାହା ପ୍ରଶଂସା କରିଛନ୍ତି । ଶିକ୍ଷକମାନଙ୍କ ଗୁଣାତ୍ମକ ମାନରେ ବୃଦ୍ଧି କରିବା ପାଇଁ ଏବଂ ପ୍ରଶିକ୍ଷଣ ମାଧ୍ୟମରେ କିପରି ଭାବେ ଗୁଣାତ୍ମକତା ଓ ଉତ୍କର୍ଷତା ବୃଦ୍ଧି ପାଇବ ତାହାର ସମୀକ୍ଷା କରିଥିବାରୁ ସେ ଏନଆଇଓଏସକୁ ଅଭିନନ୍ଦନ ଜଣାଇଥିଲେ । ଆହୁରି ମଧ୍ୟ ଏହି ପଦକ୍ଷେପ ମାଧ୍ୟମରେ ଶିକ୍ଷକଙ୍କ ଗୁଣାତ୍ମକତା ହାସଲ କ୍ଷେତ୍ରରେ ଅନେକ ସମସ୍ୟା ଏବଂ ଆହ୍ୱାନର ସମାଧାନ କରାଯାଇ ପାରିବ ।


    ଏନଆଇଓଏସର ଅଧ୍ୟକ୍ଷ ପ୍ରଫେସର ସିବି ଶର୍ମା ଏହି ଅବସରରେ କହିଥିଲେ ଯେ କୌଣସି ପ୍ରତିଷ୍ଠାନ ପାଇଁ ପ୍ରଶିକ୍ଷଣ କେବଳ ଗୁରୁତ୍ୱପୂର୍ଣ୍ଣ ନୁହେଁ ବରଂ ଅତ୍ୟାବଶ୍ୟକୀୟ ମଧ୍ୟ । ଗୁଣାତ୍ମକତା କ୍ଷେତ୍ରରେ ଉନ୍ନତି ପାଇଁ ଯେକୌଣସି ସଂସ୍କାର କାର୍ଯ୍ୟକ୍ରମ ଲାଗି ଶିକ୍ଷକଙ୍କ ଶିକ୍ଷାଦାନ ଗୁରୁତ୍ୱପୂର୍ଣ୍ଣ ।


    ****************

    
    
    (Release ID: 1504812) Visitor Counter : 2