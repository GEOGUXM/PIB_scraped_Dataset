      ଉପରାଷ୍ଟ୍ରପତିଙ୍କ ସଚିବାଳୟ

      ଜଣେ ଡାକ୍ତର ଚାହୁଁଛି ଯେ ତା’ ପୁଅ ଡାକ୍ତର ହେଉ, କିନ୍ତୁ ଜଣେ କୃଷକ ତା ପୁଅ ଏକ ଚତୁର୍ଥ ଶ୍ରେଣୀ କର୍ମଚାରୀ ହେଉ ବୋଲି କାହିଁକି ବ୍ୟାକୁଳ ବୋଲି ଉପରାଷ୍ଟ୍ରପତି ଶ୍ରୀ ଏମ. ଭେଙ୍କେୟା ନାଇଡୁ ପ୍ରଶ୍ନ କଲେ
      • 2022 ସୁଦ୍ଧା କୃଷକମାନଙ୍କ ଆୟକୁ ଦ୍ୱିଗୁଣିତ କରିବା ଲାଗି ଆବଶ୍ୟକ ଭିତ୍ତିଭୂମି ସୁନିଶ୍ଚିତ କରିବା ପାଇଁ ରାଜ୍ୟମାନଙ୍କୁ ପ୍ରେରିତ କଲେ; ମଧ୍ୟପ୍ରଦେଶର ଉଦାହରଣ ଦେଲେ
      • ଇ-ଜାତୀୟ କୃଷି ବଜାରର ଲାଭ ଉଠାଇବାକୁ କୃଷକମାନଙ୍କୁ କହିଲେ
      • ରାଜ୍ୟସଭାର ଅଧ୍ୟକ୍ଷ ଭାବେ କୃଷି ବିଷୟକ ସମ୍ବନ୍ଧରେ ଧ୍ୟାନ ଉଦ୍ରେକ କରିବା ନେଇ ଆଶ୍ୱାସନା ପ୍ରଦାନ କଲେ
      • ଦିଲ୍ଲୀ ପାରିପାର୍ଶ୍ୱିକ ଅଞ୍ଚଳର କୃଷକମାନଙ୍କ ସହ ଭାବ ବିନିମୟ କଲେ
      Posted On: 14 OCT 2017 8:10PM by PIB Bhubaneshwar


    କୃଷିକ୍ଷେତ୍ରରେ ବର୍ଷ ବର୍ଷ ଧରି ଦେଖାଦେଉଥିବା ହତାଶା ପରିସ୍ଥିତିର ମୁକାବିଲା କରିବାର ଆବଶ୍ୟକତା ଉପରେ ଏବଂ କୃଷିକାର୍ଯ୍ୟକୁ ଏକ ଲାଭପ୍ରଦ କାର୍ଯ୍ୟରେ ପରିଣତ କରିବା ନେଇ ଭାରତର ଉପରାଷ୍ଟ୍ରପତି ଶ୍ରୀ ଏମ ଭେଙ୍କେୟା ନାଇଡୁ ଗୁରୁତ୍ୱାରୋପ କରିଛନ୍ତି । ଦିଲ୍ଲୀ ପାର୍ଶ୍ଵବର୍ତ୍ତୀ ଅଂଚଳର 400 ରୁ ଉର୍ଦ୍ଧ୍ଵ କୃଷକମାନଙ୍କ ସହ ସେ ଭାବ ବିନିମୟ କରିଛନ୍ତି । ଏହି ଅବସରରେ ଲୋକସଭା ସଦସ୍ୟ ଶ୍ରୀ ପରଭେଶ ବର୍ମା ଉପସ୍ଥିତ ଥିଲେ ।


    ଦେଶ ଅନ୍ୟାନ୍ୟ କ୍ଷେତ୍ରରେ ପ୍ରଗତି କରିଥିଲେ ମଧ୍ୟ ସ୍ୱାଧୀନତାର 70 ବର୍ଷ ପରେ ଏବେ ବି କୃଷକମାନେ ଅନେକ ସମସ୍ୟାର ସମ୍ମୁଖୀନ ହେଉଛନ୍ତି । ଏ ସମ୍ବନ୍ଧରେ ଚିନ୍ତା ପ୍ରକଟ କରି ଶ୍ରୀ ନାଇଡୁ କହିଥିଲେ ଯେ , ଜଣେ ଡାକ୍ତର ଚାହୁଁଛି ଯେ ତା ’ ପୁଅ ଡାକ୍ତର ହେଉ , ଜଣେ ଓକିଲ ଚାହୁଁଛି ଯେ ତା ’ ପୁଅ ଓକିଲ ହେଉ , ଜଣେ ଅଭିନେତା ଚାହୁଁଛି ଯେ ସମ୍ପୂର୍ଣ୍ଣ ଯୋଗ୍ୟତା ନଥାଇ ମଧ୍ୟ ତା ’ ପୁଅ ଅଭିନେତା ହେଉ । ମାତ୍ର ଜଣେ ଚାଷୀ କାହିଁକି ଚାହୁଁଛି ଯେ ତା ’ ପୁଅ କମସେ କମ ଏକ ଚତୁର୍ଥ ଶ୍ରେଣୀ କର୍ମଚାରୀ ହେଉ ବୋଲି । ଏହାର କାରଣ ହେଲା କୃଷିକ୍ଷେତ୍ରରେ ଆୟରେ ଅନିଶ୍ଚିତତା ଯଦିଓ ଏହି କ୍ଷେତ୍ରରେ ଅନେକ ଶାରୀରିକ ପରିଶ୍ରମ କରିବାକୁ ପଡିଥାଏ । ଏହି ସମସ୍ୟା ଦୂର କରିବାର ଏକମାତ୍ର ବାଟ ହେଲା କୃଷକକୁ ତାର ପ୍ରାରଶ୍ରମିକ ମିଳିବା ନିଶ୍ଚିତ କରିବା ଏବଂ କୃଷକର ଆୟ ନିଶ୍ଚିତ କରିବା ପାଇଁ ଆବଶ୍ୟକୀୟ ପଦକ୍ଷେପ ଗ୍ରହଣ କରିବା ।


    ଶ୍ରୀ ନାଇଡୁ ସେହି କୃଷକମାନଙ୍କୁ ସମ୍ବୋଧିତ କରୁଥିଲେ ଯେଉଁମାନେ କି ଜଣେ କୃଷକ ଉପରାଷ୍ଟ୍ରପତି ହୋଇଥିବାରୁ ତାଙ୍କୁ ଉତ୍ସାହିତ କରିବାକୁ ଆସିଥିଲେ । କୃଷକଙ୍କ ଆୟକୁ ଗୁରୁତର ଭାବେ ପ୍ରଭାବିତ କରୁଥିବା ସମସ୍ୟା ସମ୍ବନ୍ଧରେ ସେ ପୁଙ୍ଖାନୁପୁଙ୍ଖ ଭାବେ ଆଲୋଚନା କରିଥିଲେ । ଏହି ଆଲୋଚନାରେ ଅନ୍ତର୍ଭୁକ୍ତ ଥିଲା ଉଚ୍ଚ ଉତ୍ପାଦକତା ମୂଲ୍ୟ , କିଛି କୃଷିଜାତ ଦ୍ରବ୍ୟର ପାରିଶ୍ରମିକ ନମିଳିବା , କୃଷିକାର୍ଯ୍ୟ ପାଇଁ ଆବଶ୍ୟକ ପରିମାଣର ଋଣ ନମିଳିବା , ଶୀତଳ ଭଣ୍ଡାରର ଅଭାବ , ଜଳସେଚନ ଓ ଶକ୍ତି ଯୋଗାଣର ସୁବିଧା ନଥିବା , ବିକ୍ରିବଟା ପାଇଁ ଉପଯୁକ୍ତ ବଜାର ଉପଲବ୍ଧ ନହେବା , କୃଷି କାର୍ଯ୍ୟ ପାଇଁ ଅତ୍ୟାଧୁନିକ ଜ୍ଞାନକୌଶଳର ଅଭାବ ଏବଂ ସ୍ୱଳ୍ପ ପରିମାଣର ସାର୍ବଜନୀନ ପୁଞ୍ଜିନିବେଶ ଇତ୍ୟାଦି ।


    ଶ୍ରୀ ନାଇଡୁ ଆନ୍ଧ୍ରପ୍ରଦେଶର ମଦନପାଲେ ବଜାରକୁ ତାଙ୍କ ଗସ୍ତ ସମ୍ବନ୍ଧରେ ପ୍ରକାଶ କରି କହିଲେ ଯେ ଏଠାରେ ଯେଉଁଦିନ ଟମୋଟୋ କେଜି ପ୍ରତି ଏକ ଟଙ୍କାରେ ବିକ୍ରି ହେଉଥିଲା ସେହି ଦିନ ବେଙ୍ଗାଲୁରୁରେ ଟମାଟୋ ମୂଲ୍ୟ କେଜି ପ୍ରତି 8 ଟଙ୍କା ଥିଲା ଏବଂ ତା ’ ପରଦିନ ଦିଲ୍ଲୀରେ ଏହା କେଜି ପ୍ରତି 20 ଟଙ୍କା ଲେଖାଁଏ ବିକ୍ରି ହୋଇଥିଲା । କୃଷକମାନେ କିପରି ଭାବେ ସେମାନଙ୍କ ପ୍ରାପ୍ୟରୁ ବଂଚିତ ହେଉଛନ୍ତି ସେ ସମ୍ବନ୍ଧରେ ଏହି ଘଟଣାଟି ସୂଚାଉଛି । ଇ - ନାମ ( ଜାତୀୟ କୃଷକ ବଜାର ) ର ଲାଭ ଉଠାଇବାକୁ ସେ କୃଷକମାନଙ୍କୁ ଅନୁରୋଧ କରିଥିଲେ ।


    2022 ସୁଦ୍ଧା କୃଷକମାନଙ୍କ ଆୟ ଦ୍ୱିଗୁଣିତ କରିବା ପାଇଁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଆହ୍ୱାନ ସମ୍ବନ୍ଧରେ ସୂଚନା ପ୍ରଦାନ କରି ଶ୍ରୀ ନାଇଡୁ ଉତ୍ତମ ରାସ୍ତା ସଂଯୋଗୀକରଣ ଭଳି ଆବଶ୍ୟକୀୟ ଭିତ୍ତିଭୂମି , ଜଳସେଚନ ବ୍ୟବସ୍ଥା , ବିଦ୍ୟୁତ ସଂଯୋଗ , ଶୀତଳ ଭଣ୍ଡାର ନେଟୱର୍କ ସୁବିଧା , କୃଷିକ୍ଷେତ୍ରରେ ଥିବା ସମସ୍ୟାର ଦୂରୀକରଣ ପାଇଁ ଗବେଷଣା ଓ ଉପଯୁକ୍ତ ସେବା ଯୋଗାଇଦେବା , କୃଷକମାନଙ୍କ ପାଇଁ ବଜାର ସହାୟତା ଆଦି ଯୋଗାଇ ଦେବା ପାଇଁ ରାଜ୍ୟ ସରକାରମାନଙ୍କୁ ପ୍ରେରିତ କରିଥିଲେ ।


    ସେ କହିଥିଲେ ଯେ କୃଷକମାନଙ୍କୁ ପାରିଶ୍ରମିକ ବ୍ୟବସ୍ଥା ପ୍ରଦାନ ନିଶ୍ଚିତ କରିବାରେ ରାଜ୍ୟ ସରକାରମାନଙ୍କୁ ଗୁରୁତ୍ୱପୂର୍ଣ୍ଣ ଭୂମିକା ନିର୍ବାହ କରିବା ଆବଶ୍ୟକ । ଏହି ପରିପ୍ରେକ୍ଷୀରେ ଶ୍ରୀ ନାଇଡୁ ମଧ୍ୟପ୍ରଦେଶ ସରକାରଙ୍କ ପ୍ରୟାସର ସଫଳତା ସମ୍ବନ୍ଧରେ ସୂଚନା ଦେଇ କହିଥିଲେ ଯେ ଏହି ରାଜ୍ୟ ସରକାରଙ୍କ ଉଦ୍ୟମ ଫଳରେ ରାଜ୍ୟର କୃଷି କ୍ଷେତ୍ରରେ ଶତକଡା 22 ପ୍ରତିଶତ ପ୍ରଗତି ହୋଇପାରିଛି ।


    ସେ ଗୁରୁତ୍ୱାରୋପ କରି କହିଲେ ଯେ କୃଷି କ୍ଷେତ୍ରର ସମସ୍ୟାର ସମାଧାନ ପାଇଁ ସଂସଦ , ରାଜନୈତିକ ଦଳ ଏବଂ ଗଣମାଧ୍ୟମ ଏହାକୁ ଗୁରୁତ୍ୱର ସହ ଗ୍ରହଣ କରିବା ଉଚିତ । ଶ୍ରୀ ନାଇଡୁ କହିଲେ ଯେ , “ ରାଜ୍ୟ ସଭାର ଅଧ୍ୟକ୍ଷ ଭାବେ ଏହି କକ୍ଷରେ କୃଷକମାନଙ୍କ ସମସ୍ୟା ସମ୍ବନ୍ଧରେ ଅଧିକ ଧ୍ୟାନ ଆକର୍ଷଣ କରାଯିବା ନେଇ ମୁଁ ନିଶ୍ଚିତ କରିବି । ”


    ଏକ ଗ୍ରାମୀଣ ପରିବେଶରେ ଅଧିକାଂଶ ପଗଡି ପିନ୍ଧା କୃଷକମାନଙ୍କ ମଧ୍ୟରେ ଶ୍ରୀ ନାଇଡୁ ପ୍ରାୟ ଦୁଇ ଘଣ୍ଟା କଟାଇଥିଲେ । ସେ ସେମାନଙ୍କର ଅନୁଭୁତି , ସମ୍ମୁଖୀନ ହେଉଥିବା ସମସ୍ୟା , ସେମାନଙ୍କ ପିଲାମାନଙ୍କର ମନୋଭାବ ଆଦି ସମ୍ପର୍କରେ ପଚାରି ବୁଝିଥିଲେ । ଅତ୍ୟାଧୁନିକ ଜ୍ଞାନକୌଶଳର ବ୍ୟବହାର ପାଇଁ ଏବଂ କେନ୍ଦ୍ର ଓ ରାଜ୍ୟ ସରକାରଙ୍କ ଦ୍ୱାରା ପ୍ରଣୟନ କରାଯାଉଥିବା ବିଭିନ୍ନ ଯୋଜନାର ସମ୍ପୂର୍ଣ୍ଣ ଲାଭ ଉଠାଇବା ପାଇଁ ଶ୍ରୀ ନାଇଡୁ ସେମାନଙ୍କୁ ପ୍ରେରିତ କରିଥିଲେ ।


    ***************


    

    
    (Release ID: 1506519) Visitor Counter : 2