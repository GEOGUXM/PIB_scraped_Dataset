      ପର୍ଯ୍ୟଟନ ମନ୍ତ୍ରଣାଳୟ

      ସମଗ୍ର ଦେଶରେ ପର୍ଯ୍ୟଟନ ପର୍ବର ଷୋଡ଼ଶ ଦିବସ ପାଳିତ
      Posted On: 20 OCT 2017 7:42PM by PIB Bhubaneshwar


    ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ନିଜ “ ମନ୍ କୀ ବାତ୍ ” କାର୍ଯ୍ୟକ୍ରମରେ ଉଲ୍ଲେଖ କରିଛନ୍ତି ଯେ ପର୍ଯ୍ୟଟନ , ସେତେବେଳେ ମୂଲ୍ୟଯୁକ୍ତ ହୋଇପାରିବ , ଯେତେବେଳେ ଆମେ ଜଣେ ଦର୍ଶକ ରୂପେ ନୁହେଁ , ବରଂ ଜଣେ ଛାତ୍ର ରୂପେ ଯାତ୍ରା କରି ଏହାକୁ ଅନ୍ତଃଗ୍ରହଣ , ବୋଧଗମ୍ୟ ଏବଂ ଆପଣେଇବାର ପ୍ରୟାସ କରିବା । ଦେଶର ଏକ ଗୁରୁଦାୟିତ୍ୱ ବହନ କରିବା ପରେ ମୋତେ ଦେଶର 5 ଶହ ଜିଲ୍ଲା ଭ୍ରମଣ କରିବାର ସୁଯୋଗ ମିଳିଛି । 450 ଟି ଜିଲ୍ଲାରେ ରାତ୍ରୀ ଯାପନ ମଧ୍ୟ କରିଛି । ବର୍ତ୍ତମାନ ଯାତ୍ରା ବହୁତ ସୁବିଧା ଜନକ ଏବଂ ଫଳପ୍ରଦ ହୋଇପାରିଛି । ଅନେକ କଥା ବୁଝିବାରେ ଏହା ମୋତେ ସହାୟକ ହୋଇଛି । ଏଣୁ ଆପଣମାନଙ୍କୁ ମୋର ଅନୁରୋଧ ଯେ ଆପଣମାନେ ବିବିଧତା ମଧ୍ୟରେ ଏକତାକୁ ଅନୁଭବ କରନ୍ତୁ । ଏହା କେବଳ ଏକ ସ୍ଲୋଗାନ ନୁହେଁ , ବରଂ ବ୍ୟାପକ ଶକ୍ତିର ଭଣ୍ଡାର । “ ଏକ ଭାରତ ଶ୍ରେଷ୍ଠ ଭାରତ ” ର ସ୍ୱପ୍ନ ଏଥିରେ ନିହିତ ରହିଛି । ଦେଶରେ ବିଭିନ୍ନ ପ୍ରକାର ଖାଦ୍ୟ ମହଜୁଦ ରହିଛି । ଯଦି ଆମେ ଦୈନିକ ଗୋଟିଏ ନୂଆ ଧରଣର ଖାଦ୍ୟ ଗ୍ରହଣ କରୁ , ତେବେ ସମଗ୍ର ଜୀବନରେ ସେହି ଖାଦ୍ୟକୁ ଦ୍ୱିତୀୟ ଥର ଗ୍ରହଣ କରିବାର ସୁଯୋଗ ମିଳିବ ନାହିଁ । ଏହା ହେଉଛି ପର୍ଯ୍ୟଟନ ଶକ୍ତି । ଛୁଟିଗୁଡ଼ିକରେ ଆପଣମାନେ କେବଳ ସ୍ଥାନ ପରିବର୍ତ୍ତନ ପାଇଁ ଯାତ୍ରା କରନ୍ତୁ ନାହିଁ । ବରଂ କିଛି ବିଷୟରେ ଜାଣିବା , ବୁଝିବା ଏବଂ ଲାଭ ଅର୍ଜନ ଉଦେ୍ଦଶ୍ୟରେ ଯାତ୍ରା କରିବାକୁ ଆପଣମାନଙ୍କୁ ମୋର ଅନୁରୋଧ । ଆପଣଙ୍କ ଭିତରେ ଭାରତ ରହିଛି । ଦେଶର କୋଟି କୋଟି ନାଗରିକଙ୍କ ବିବିଧତା ଆପଣଙ୍କ ଭିତରେ ସନ୍ନିବସିତ । ଏହି ଅନୁଭବ ଆମ ଜୀବନକୁ ସମୃଦ୍ଧ କରିପାରିବ । ଆପଣଙ୍କ ଦୃଷ୍ଟିକୋଣ ବ୍ୟାପକ ହେବ । କାରଣ ଅନୁଭବ ଓ ଅଭିଜ୍ଞତା ଜଣକୁ ଉତ୍ତମ ଶିକ୍ଷକ କରିପାରିବ ।


    ଅନେକ ପର୍ଯ୍ୟଟନସ୍ଥଳ , ବ୍ୟଞ୍ଜନ , ନୃତ୍ୟ , ସଂଗୀତ , ବେଶପୋଷାକ ଏବଂ ବିଭିନ୍ନ ପ୍ରଥା ଓ ଚାଲିଚଳଣ ଦ୍ୱାରା ଏ ଦେଶ ସମୃଦ୍ଧ । ପର୍ଯ୍ୟଟନ ପର୍ବ ଅବସରରେ ଯେକୌଣସି ବ୍ୟକ୍ତି ଏହିସବୁ ଦ୍ୱାରା ଆନନ୍ଦ ପାଇପାରିବ । ରାଜ୍ୟ ସରକାର , କେନ୍ଦ୍ର ମନ୍ତ୍ରଣାଳୟ , ପର୍ଯ୍ୟଟନ ସଂଘ , ସଂଗଠନ , ସ୍କୁଲ୍ ଓ କଲେଜର ବିଦ୍ୟାର୍ଥି ଏବଂ ସାଧାରଣ ନେତା ଯଦି ଏହି ଯୋଜନାରେ ନିଜକୁ ବ୍ୟାପକ ଭାବେ ସଂଶ୍ଳିଷ୍ଟ କରନ୍ତି , ତେବେ ପର୍ଯ୍ୟଟନର ଶକ୍ତି ବୃଦ୍ଧି ପାଇବ ।


    ପର୍ଯ୍ୟଟନ ପର୍ବ ପାଇଁ ବିମାନ ବନ୍ଦରଗୁଡ଼ିକୁ ସଜାଯାଇଛି । ରେଳଷ୍ଟେସନଗୁଡ଼ିକୁ ପାର୍ବଣର ରୂପ ଦିଆଯାଇଛି ଏବଂ ପର୍ଯ୍ୟଟନସ୍ଥଳଗୁଡ଼ିକୁ ଅଧିକ ଆକର୍ଷଣୀୟ ଢଙ୍ଗରେ ସଜାଯାଇଛି ।


    ପର୍ଯ୍ୟଟନସ୍ଥଳଗୁଡ଼ିକୁ ସଫାସୁତରା ରଖାଯାଇଛି । ସେବା ଯୋଗାଉଥିବା ସଂସ୍ଥାକୁ ପର୍ଯ୍ୟଟନରୁ ମିଳୁଥିବା ଲାଭ ସମ୍ପର୍କରେ ସଚେତନ କରାଯାଇଛି । ଯୁବ ଶିବିରମାନ ଆୟୋଜିତ ହେଉଛି । ଗ୍ରାମୀଣ ପର୍ଯ୍ୟଟନ ସ୍ଥଳକୁ ମଧ୍ୟ ପ୍ରୋତ୍ସାହନ ଦିଆଯାଉଛି । କର୍ମଶାଳା ଓ ଆଲୋଚନାଚକ୍ର ମଧ୍ୟ ଆୟୋଜିତ ହୋଇଛି । ବିଭିନ୍ନ ସାଂସ୍କୃତିକ ସଂଗଠନ ପର୍ଯ୍ୟଟକମାନଙ୍କୁ ଆକୃଷ୍ଟ କରୁଛନ୍ତି । ଐତିହ୍ୟ ସହ ପ୍ରାକୃତିକ ସାନ୍ନିଧ୍ୟ ନିମନ୍ତେ ଯାତ୍ରାର ଆୟୋଜନ କରାଯାଇଛି । ପର୍ଯ୍ୟଟନ ପର୍ବ ଅବସରରେ ସାହିତ୍ୟିକ କାର୍ଯ୍ୟକ୍ରମର ମଧ୍ୟ ବ୍ୟବସ୍ଥା ହୋଇଛି ।


    ଷୋଡ଼ଶ ଦିନରେ ପର୍ଯ୍ୟଟନ ପର୍ବ


    ପର୍ଯ୍ୟଟନ ପର୍ବର ଷୋଡ଼ଶ ଦିନରେ ଗ୍ରାମୀଣ ବିକାଶ ମନ୍ତ୍ରଣାଳୟ ପକ୍ଷରୁ ଏଇବାକ୍ ଗ୍ରାମୀଣ କ୍ଲଷ୍ଟରରେ ସାଇକେଲ୍ ଟ୍ରାକର ବିକାଶ , ତିନି କିଲୋମିଟର ରାସ୍ତା ଓ ଫୁଟପାଥର ନିର୍ମାଣ , ଐତିହାସିକ ସ୍ଥଳର ସୌନ୍ଦର୍ଯ୍ୟକରଣ ଏବଂ ମିଜୋରାମର ଆଇଜଲରେ ଫଳ ଉଦ୍ୟାନ ଗବେଷଣା କେନ୍ଦ୍ରର ପ୍ରତିଷ୍ଠା କରାଯାଇ ପର୍ଯ୍ୟଟନ ପରିଯୋଜନାର ଶୁଭାରମ୍ଭ କରାଯାଇଛି । ଆଇଜଲଠାରେ ଆୟୋଜିତ ଅନ୍ୟାନ୍ୟ କାର୍ଯ୍ୟକ୍ରମ ମଧ୍ୟରେ ସ୍ଥାନୀୟ ସମୁଦାୟଙ୍କ ପାଇଁ ସୌନ୍ଦର୍ଯ୍ୟକରଣ କାର୍ଯ୍ୟକ୍ରମ , ପିଲାଙ୍କ ନିମନ୍ତେ ଚିତ୍ରକଳା ପ୍ରତିଯୋଗିତା ଏବଂ ଇକୋଟ୍ରେଲ୍ ଆଦିର ବ୍ୟବସ୍ଥା କରାଯାଇଛି ।


    ମିଜୋରାମ୍ ଏବଂ ଅରୁଣାଚଳ ପ୍ରଦେଶ ସରକାରଙ୍କ ସହ ମିଶି ଉତ୍ତର ପୂର୍ବାଞ୍ଚଳ ମନ୍ତ୍ରଣାଳୟ ସାଂସ୍କୃତିକ ସନ୍ଧ୍ୟାର ଆୟୋଜନ କରିଛି । ଇଟାନଗରର ଇଟା ଦୁର୍ଗକୁ ରଙ୍ଗୀନ୍ ଆଲୋକରେ ସଜ୍ଜା ଯାଇ ଟ୍ୟାକ୍ସି ଚାଳକଙ୍କ ପାଇଁ ଏକ ସମ୍ବେଦନୀକରଣ କାର୍ଯ୍ୟକ୍ରମ ଆୟୋଜିତ ହୋଇଛି । ଏହାଛଡ଼ା ନହରାଲାଗୁନ୍ ଠାରେ ଏକ ବର୍ଜ୍ୟବସ୍ତୁ ଡିସ୍ପୋଜାଲ୍ ବ୍ୟବସ୍ଥା କରାଯାଇଛି । ଉତ୍ତର ପୂର୍ବାଞ୍ଚଳ କ୍ଷେତ୍ର ବିକାଶ ମନ୍ତ୍ରଣାଳୟ ପକ୍ଷରୁ ମଧ୍ୟ ନାଗାଲାଣ୍ଡ ରାଜ୍ୟ ସରକାରଙ୍କ ସହଯୋଗରେ କୋହିମାଠାରେ ସାଂସ୍କୃତିକ ସନ୍ଧ୍ୟାର ଆୟୋଜନ କରାଯାଇଛି । ଦୋକାନୀ , ବୁଲା ବିକାଳି , ରିକ୍ସା ଚାଳକ , ଅଟୋରିକ୍ସାଚାଳକମାନଙ୍କୁ “ ଅତିଥି ଦେବୋ ଭବ ” ର ବାର୍ତ୍ତା ଦିଆଯାଇ ଆଇଏଚ୍ଏମ୍ - ଗୌହାଟୀ ପକ୍ଷରୁ ବୋରାବାରୀ ଠାରେ ଏକ ସମ୍ବେଦନଶୀଳ କାର୍ଯ୍ୟକ୍ରମ ଆୟୋଜିତ ହୋଇଛି ।


    ସଂସ୍କୃତି ମନ୍ତ୍ରଣାଳୟ ଏବଂ ରାଜ୍ୟ ସରକାରଙ୍କ ସହଯୋଗରେ ପର୍ଯ୍ୟଟନ ମନ୍ତ୍ରଣାଳୟ ପକ୍ଷରୁ କର୍ଣ୍ଣାଟକରେ ଐତିହ୍ୟ ପଦଯାତ୍ରା , ପର୍ଯ୍ୟଟନ ପ୍ରଦର୍ଶନୀ, ହସ୍ତଶିଳ୍ପ ଓ ବୟନ ଶିଳ୍ପ ପ୍ରଦର୍ଶନୀ , କୁଇଜ୍ / ପ୍ରବନ୍ଧ ଏବଂ ଛାତ୍ରଛାତ୍ରୀଙ୍କ ମଧ୍ୟରେ ଚିତ୍ରକଳା ପ୍ରତିଯୋଗିତା ପରି ବିଭିନ୍ନ କାର୍ଯ୍ୟକ୍ରମର ଆୟୋଜନ କରାଯାଇଛି । ପର୍ଯ୍ୟଟନସ୍ଥଳଗୁଡ଼ିକୁ ବିଦ୍ୟୁତ ଆଲୋକରେ ସଜାଯିବା ସହ ସାଂସ୍କୃତିକ ସନ୍ଧ୍ୟାର ମଧ୍ୟ ଆୟୋଜନ କରାଯାଇଛି ।


    ଗୁଜରାଟ ସରକାର ମଧ୍ୟ ସୁରତ ନିକଟସ୍ଥ ଗାଁରେ ଗ୍ରାମୀଣ ଅଲିମ୍ପିକ୍ସର ଆୟୋଜନ କରିଛନ୍ତି । ରାସ୍ତା ପାର୍ଶ୍ଵ ଖାଦ୍ୟ ବିକ୍ରେତାଙ୍କୁ ସ୍ୱାସ୍ଥ୍ୟ ପରିମଳ ସମ୍ପର୍କରେ ସଚେତନ କରିବା ଏବଂ ଅନ୍ୟ ଅଂଶୀଦାରମାନଙ୍କ ପାଇଁ ଅହମ୍ମଦାବାଦର ଲ ’ ଗାର୍ଡେନ୍ ଠାରେ ବିଭିନ୍ନ କାର୍ଯ୍ୟକ୍ରମର ମଧ୍ୟ ଆୟୋଜନ କରାଯାଇଛି । ପଞ୍ଚମରାହୀର ହୋଟେଲ୍ ହାଇଲ୍ୟାଣ୍ଡଠାରେ ମଧ୍ୟପ୍ରଦେଶ ସରକାରଙ୍କ ପକ୍ଷରୁ ପଞ୍ଜାବୀ ଖାଦ୍ୟ ଉତ୍ସବର ଆୟୋଜନ କରାଯାଇଛି ।


    ଋଷିକେଶ ଠାରେ ଉତ୍ତରାଖଣ୍ଡ ସରକାରଙ୍କ ପକ୍ଷରୁ ଯୋଗ ଅଧିବେଶନର ଆୟୋଜନ କରାଯାଇଛି । କେରଳ ସରକାର ମଧ୍ୟ କୋଝିକୋଡ଼ ଜିଲ୍ଲାରେ ପ୍ରବନ୍ଧ ଏବଂ ଚିତ୍ରକଳା ପ୍ରଦର୍ଶନୀର ଆୟୋଜନ କରିଛନ୍ତି ।


    ଭାରତୀୟ ପର୍ଯ୍ୟଟନ ପକ୍ଷରୁ କୋଲକାତାର ବିଶ୍ୱଭାରତୀ ବିଶ୍ୱବିଦ୍ୟାଳୟର ଶାନ୍ତି ନିକେତନ , ବୀରଭୂମି ଏବଂ ଏହାର ଆଖପାଖ ଅଞ୍ଚଳରେ ସାଂସ୍କୃତିକ ପର୍ଯ୍ୟଟନର ବିକାଶ ନିମନ୍ତେ ରୋଡମ୍ୟାପ୍ ଉପରେ ଏକ ଆଲୋଚନାଚକ୍ରର ଆୟୋଜନ କରିଛନ୍ତି । ଆଇଆଇଟିଟିଏମ୍ ଗୋଆ ପକ୍ଷରୁ ବୋଟ୍ ଜେଟୀ ଠାରେ ସ୍ୱଚ୍ଛ ଭାରତକୁ ନେଇ ଏକ ପର୍ଯ୍ୟଟନ ସଚେତନତା କାର୍ଯ୍ୟକ୍ରମର ଆୟୋଜନ କରାଯାଇଛି । ଆଇଏଚ୍ଏମ୍ - ଚେନ୍ନାଇ ପକ୍ଷରୁ ମାମଲାପୁରମ୍ ଠାରେ ଆବର୍ଜନା ରଖିବା ପାଇଁ ନୂଆ ବ୍ୟାଗ ବିତରଣ ସହ ବିଦ୍ୟାର୍ଥୀମାନଙ୍କ ପାଇଁ ଏକ ଏକ୍ସକର୍ସନ ପାର୍ଟିର ବନ୍ଦୋବସ୍ତ କରାଯାଇଥିଲା ।


    ***********

    
    
    (Release ID: 1507195) Visitor Counter : 3