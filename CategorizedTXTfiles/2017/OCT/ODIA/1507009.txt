      ମାନବ ସମ୍ବଳ ବିକାଶ ମନ୍ତ୍ରଣାଳୟ

      ଡ଼ିସେମ୍ବର ସୁଦ୍ଧା ଘୋଷଣା ହେବ ନୂତନ ଶିକ୍ଷା ନୀତି: ସତ୍ୟପାଲ ସିଂ
      Posted On: 23 OCT 2017 6:03PM by PIB Bhubaneshwar


    କେନ୍ଦ୍ର ମାନବ ସମ୍ବଳ ବିକାଶ ରାଷ୍ଟ୍ରମନ୍ତ୍ରୀ ଡଃ ସତ୍ୟପାଲ ସିଂ କହିଛନ୍ତି ଯେ ନୂତନ ଶିକ୍ଷା ନୀତିର ପ୍ରସ୍ତୁତି ଶେଷ ପର୍ଯ୍ୟାୟରେ ରହିଛି ଏବଂ ଡିସେମ୍ବର ସୁଦ୍ଧା ଏହାର ଘୋଷଣା କରାଯିବ । ଥିରୁଅନନ୍ତପୁରମରେ ଆଜି ‘ ରାଷ୍ଟ୍ରୀୟ ଏକାଡେମୀ ସମ୍ମିଳନୀ ’ ର ଉଦଘାଟନ କରି ଡଃ ସିଂହ କହିଲେ ଯେ ନୂତନ ଶିକ୍ଷାନୀତିର ଲକ୍ଷ୍ୟ ହେଉଛି ଦେଶରେ ଔପନିବେଶିକ ପ୍ରଭାବ ଥିବା ଶିକ୍ଷାପ୍ରଣାଳୀରେ ସଂଶୋଧନ ଆଣିବା । ସେ କହିଲେ ଯେ ଦୁର୍ଭାଗ୍ୟପୂର୍ଣ୍ଣ ଭାବେ ସ୍ୱାଧୀନତା ପ୍ରାପ୍ତ କରିବା ପରେ ମଧ୍ୟ ଅଧିକାଂଶ ଶିକ୍ଷା ବିଶେଷଜ୍ଞମାନେ ବ୍ରିଟିଶ ଏବଂ ପାଶ୍ଚାତ୍ୟ ବିଦ୍ୱାନମାନଙ୍କର ଅନୁକରଣ କରିଛନ୍ତି ଏବଂ ଜାଣିଶୁଣି ଭାରତୀୟ ସଂସ୍କୃତିକୁ ଉପେକ୍ଷା କରିଛନ୍ତି । ଶିକ୍ଷା ପ୍ରଣାଳୀ ଏବଂ ସରକାରଙ୍କ ପାଖରେ ସବୁଠାରୁ ବଡ ଆହ୍ୱାନ ହେଲା ଭାରତୀୟ ମାନସିକତାକୁ କୌଣସି ପ୍ରକାର ଔପନିବେଶିକ ପ୍ରଭାବରୁ ମୁକ୍ତ କରିବା । ସରକାର ଏହି ଦିଗରେ କାର୍ଯ୍ୟ କରୁଛନ୍ତି । ମନ୍ତ୍ରୀ କହିଲେ ଯେ ଏହା ହେଉଛି ପ୍ରଥମ ଶିକ୍ଷା ନୀତି ଯାହାକୁ କି ପୁଙ୍ଖାନୁପୁଙ୍ଖ ଭାବେ ଏବଂ ସୂକ୍ଷ୍ମତାର ସହ ଚର୍ଚ୍ଚା କରାଯାଇଛି ।


    ଡଃ ସିଂ କହିଲେ ଯେ ଶିକ୍ଷା ପ୍ରଣାଳୀର କିଛି ପ୍ରମୁଖ ଆହ୍ୱାନ ରହିଛି । ଏଗୁଡ଼ିକ ହେଲା ପ୍ରାଥମିକ ଶିକ୍ଷାର ଗୁଣବତ୍ତାରେ ସୁଧାର , ଉଚ୍ଚଶିକ୍ଷା ଖର୍ଚ୍ଚରେ ହ୍ରାସ ଆଣିବା ତଥା ଜନସାଧାରଣଙ୍କ ପାଇଁ ଏହାକୁ ସୁଲଭ କରିବା । ସେ କହିଲେ ଯେ କୌଶଳ ବିକାଶ ସରକାରଙ୍କ ପ୍ରାଥମିକତା ମଧ୍ୟରେ ରହିଛି ।


    ଉଚ୍ଚ ଶିକ୍ଷା ପାଇଁ ବହୁସଂଖ୍ୟାରେ ଛାତ୍ରମାନେ ବିଦେଶ ଯାଉଛନ୍ତି ଏବଂ ଏହି ସଂଖ୍ୟାରେ ହ୍ରାସ ଆଣିବା ପାଇଁ ଡଃ ସିଂ କହିଲେ ଯେ ଆମର ଉଚ୍ଚଶିକ୍ଷା ସଂସ୍ଥାନଗୁଡ଼ିକୁ ଅନ୍ତଃରାଷ୍ଟ୍ରୀୟ ମାନକ ଅନୁରୂପ ବିକଶିତ କରାଯିବା ଆବଶ୍ୟକ । ସେ କହିଲେ ଯେ ଦେଶରେ ଉଚ୍ଚଶିକ୍ଷା ପର୍ଯ୍ୟନ୍ତ ପହଂଚ ହେଉଛି ମାତ୍ର 25.6 ପ୍ରତିଶତ , ଯେତେବେଳେ କି ଆମେରିକାରେ ଏହା ରହିଛି 66 ପ୍ରତିଶତ , ଜର୍ମାନୀରେ 80 ପ୍ରତିଶତ ଏବଂ ଚୀନରେ 60 ପ୍ରତିଶତ । ଦେଶରେ ମହଙ୍ଗା ଉଚ୍ଚ ଶିକ୍ଷା ସମ୍ବନ୍ଧରେ ପ୍ରକାଶ କରି ଡଃ ସିଂ କହିଲେ ଯେ ଉଚ୍ଚଶିକ୍ଷା ବ୍ୟବସ୍ଥାରେ ସୁଧାର ଆସିବା ଆବଶ୍ୟକ ଏବଂ ଏହାକୁ କମ ଖର୍ଚ୍ଚରେ ଉପଲବ୍ଧ କରିବା ଆବଶ୍ୟକ ।


    ଏଥିପାଇଁ ଶିକ୍ଷା ଅଧିକାର ଅଧିନିୟମରେ ପରିବର୍ତ୍ତନ ଆବଶ୍ୟକ ବୋଲି ଡ ସିଂହ ମତପୋଷଣ କରିଥିଲେ ।


    *************

    
    
    (Release ID: 1507009) Visitor Counter : 3