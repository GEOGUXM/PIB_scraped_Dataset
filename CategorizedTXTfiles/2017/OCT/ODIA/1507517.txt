      ରାଷ୍ଟ୍ରପତିଙ୍କ ସଚିବାଳୟ

      18ତମ ଲାଲ ବାହାଦୂର ଶାସ୍ତ୍ରୀ ଜାତୀୟ ଉତ୍କର୍ଷ ପୁରସ୍କାର ପ୍ରଦାନ କଲେ ରାଷ୍ଟ୍ରପତି
      Posted On: 10 OCT 2017 8:05PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମନାଥ କୋବିନ୍ଦ ଆଜି ( ଅକ୍ଟୋବର 10, 2017 ) ନୂଆଦିଲ୍ଲୀଠାରେ 18 ତମ ଲାଲ ବାହାଦୂର ଶାସ୍ତ୍ରୀ ଜାତୀୟ ଉତ୍କର୍ଷ ପୁରସ୍କାର ପ୍ରଦାନ କରିଛନ୍ତି । ପ୍ରଶାସନ , ଶିକ୍ଷା ଓ ପରିଚାଳନା କ୍ଷେତ୍ରରେ 2017 ବର୍ଷ ପାଇଁ ଡ଼କ୍ଟର ବିନ୍ଦେଶ୍ୱର ପାଠକଙ୍କୁ ଏହି ମର୍ଯ୍ୟାଦାଜନକ ସମ୍ମାନ ପ୍ରଦାନ କରାଯାଇଛି ।


    ଏହି ଅବସରରେ ଉଦବୋଧନ ଦେଇ ରାଷ୍ଟ୍ରପତି କହିଲେ ଯେ ଏହି ଦିନ ଆମକୁ ଭୂତପୂର୍ବ ପ୍ରଧାନମନ୍ତ୍ରୀ ଶ୍ରୀ ଲାଲ ବାହାଦୂର ଶାସ୍ତ୍ରୀଙ୍କ ସ୍ମୃତିକୁ ସ୍ମରଣ କରାଇ ଦେଉଛି । ଶାସ୍ତ୍ରୀଜୀ ଜଣେ ଉତ୍ତମ ଓ ଆଦର୍ଶ ନେତା ଥିଲେ ଯିଏ ସରଳ ଜୀବନଯାପନରେ ବିଶ୍ୱାସ କରୁଥିଲେ ଏବଂ ସଦା ସର୍ବଦା ‘ ଜୟ ଜବାନ ଜୟ କିଷାନ ’ ଧ୍ୱନି ଦେଉଥିଲେ । ତେଣୁ ଶାସ୍ତ୍ରୀଜୀଙ୍କ ନାମରେ ନାମିତ ଏହି ପୁରସ୍କାର ପାଇବା ପାଇଁ ଡ଼କ୍ଟର ବିନ୍ଦେଶ୍ୱର ପାଠକ ହିଁ ସର୍ବଶ୍ରେଷ୍ଠ ଏବଂ ଯୋଗ୍ୟତମ ବ୍ୟକ୍ତି । ଦେଶରୁ ମେହେନ୍ତରୀପ୍ରଥା ଏବଂ ଏଭଳି ବ୍ୟବସ୍ଥାର ଉଚ୍ଛେଦ ଦିଗରେ ତାଙ୍କର ଯଥେଷ୍ଟ ଅବଦାନ ରହିଛି । 2016 ମସିହା ଏପ୍ରିଲ 14 ତାରିଖ ଦିନକୁ ନ୍ୟୁୟର୍କର ମେୟର ‘ ଡ଼କ୍ଟର ବିନ୍ଦେଶ୍ୱର ପାଠକ ଅନ୍ତରାଷ୍ଟ୍ରୀୟ ଦିବସ ’ ରୂପେ ଘୋଷଣା କରିଥିଲେ । ଡ଼କ୍ଟର ପାଠକଙ୍କ ତ୍ୟାଗ ଓ ଅବଦାନକୁ ସ୍ମରଣ ପୂର୍ବକ ସେ ଏଭଳି ଘୋଷଣା କରିଥିଲେ । 1991 ମସିହାରେ ତାଙ୍କୁ ପଦ୍ମ ବିଭୂଷଣ ସମ୍ମାନରେ ସମ୍ମାନିତ କରାଯାଇଥିଲା ।


    ରାଷ୍ଟ୍ରପତି କହିଲେ ଯେ ଡ଼କ୍ଟର ବିନ୍ଦେଶ୍ୱର ପାଠକ ସମାଜରେ ବୈପ୍ଳବିକ ପରିବର୍ତ୍ତନ ଆଣିବା ଦିଗରେ ଯଥେଷ୍ଟ କାର୍ଯ୍ୟ କରିଛନ୍ତି ଏବଂ ମହାତ୍ମା ଗାନ୍ଧୀ , ବାବା ସାହେବ ଆମ୍ବେଦକର ଓ ଲାଲ ବାହାଦୂର ଶାସ୍ତ୍ରୀଙ୍କ ଭଳି ବ୍ୟକ୍ତିତ୍ୱଙ୍କ ଆଦର୍ଶକୁ ସମାଜରେ କାର୍ଯ୍ୟକାରୀ କରିପାରିଛନ୍ତି । ତେଣୁ ଲାଲ ବାହାଦୂର ଶାସ୍ତ୍ରୀ ପରିଚାଳନା ପ୍ରତିଷ୍ଠାନ ସମାଜ ପ୍ରତି ଅବଦାନ ଥିବା ଏଭଳି ବ୍ୟକ୍ତିତ୍ୱଙ୍କୁ ସମ୍ମାନିତ କରୁଥିବାରୁ ରାଷ୍ଟ୍ରପତି ଅନୁଷ୍ଠାନକୁ ସାଧୁବାଦ ଜଣାଇଥିଲେ ।


    1995 ମସିହାରେ ଦିଲ୍ଲୀଠାରେ ଲାଲ ବାହାଦୂର ଶାସ୍ତ୍ରୀ ପରିଚାଳନା ପ୍ରତିଷ୍ଠାନ ସ୍ଥାପନା କରାଯାଇଥିଲା । ସେହିବର୍ଷ ଠାରୁ ଲାଲ ବାହାଦୂର ଶାସ୍ତ୍ରୀ ଉତ୍କର୍ଷ ଜନ ପ୍ରଶାସନ , ଶିକ୍ଷା ଓ ପରିଚାଳନା ଜାତୀୟ ପୁରସ୍କାର ପ୍ରଦାନ କରାଯାଇଆସୁଛି । ପ୍ରତି ବର୍ଷ ଜଣେ ଭାରତୀୟ ନାଗରିକଙ୍କୁ ଯାହାଙ୍କର କି ବ୍ୟବସାୟିକ ନେତୃତ୍ୱ , ପରିଚାଳନା କାର୍ଯ୍ୟ , ଜନ ପ୍ରଶାସନ , ଶିକ୍ଷା ଅଥବା ଅନୁଷ୍ଠାନ ନିର୍ମାତାଙ୍କୁ ତାଙ୍କର ଉଲ୍ଲେଖନୀୟ ଅବଦାନ ସକାଶେ ଏହି ପୁରସ୍କାର ପ୍ରଦାନ କରାଯାଇଥାଏ ।


    ଡ଼କ୍ଟର ବିନ୍ଦେଶ୍ୱର ପାଠକ ସୁଲଭ ଇଣ୍ଟରନ୍ୟାସନାଲର ପ୍ରତିଷ୍ଠାତା ଏବଂ ଭାରତ ତଥା ଭାରତ ବାହାରେ ସେ ସ୍ୱଳ୍ପ ମୂଲ୍ୟରେ ଉପଯୁକ୍ତ ଶୌଚାଳୟ ପ୍ରଯୁକ୍ତିର ବିକାଶ ଓ ପ୍ରବର୍ତ୍ତନ କରିଆସୁଛନ୍ତି ଯାହା ସର୍ବତ୍ର ସୁଳଭ ଶୌଚାଳୟ ବ୍ୟବସ୍ଥା ଭାବେ ସୁପରିଚିତ ।


    ************

    
    
    (Release ID: 1507517) Visitor Counter : 3