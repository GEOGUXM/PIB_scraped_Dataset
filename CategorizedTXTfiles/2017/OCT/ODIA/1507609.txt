      ପ୍ରତିରକ୍ଷା ମନ୍ତ୍ରଣାଳୟ

      ଭାରତୀୟ ନୌସେନା ଏକାଡେମୀରେ ଆରମ୍ଭ ହେଲା ଦିଲ୍ଲୀ ଆଲୋଚନା ଚକ୍ରର 2017 ସଂସ୍କରଣ
      Posted On: 12 OCT 2017 6:08PM by PIB Bhubaneshwar


    1 . ଭାରତ ଏବଂ ଦକ୍ଷିଣ ପୂର୍ବ ଏସିଆ ମଧ୍ୟରେ ସାମୁଦ୍ରିକ ବ୍ୟବସାୟ , ବିଭିନ୍ନ ଅଭିଯାନ ଏବଂ ସଭ୍ୟତା ସମ୍ପର୍କ ଆଦି ବିଷୟକୁ ନେଇ ଆଜି ସକାଳୁ ଭାରତୀୟ ନୌସେନା ଏକାଡେମୀ ( INA ) ରେ ବାର୍ଷିକ ଦିଲ୍ଲୀ ଆଲୋଚନା ଚକ୍ରର 2017 ସଂସ୍କରଣ ଆରମ୍ଭ ହୋଇଛି । ପିଭିଏସଏମ , ଏଭିଏସଏମ , ଏନଏମ ( ସେବା ନିବୃତ ) , ପ୍ରତିରକ୍ଷା ମନ୍ତ୍ରଣାଳୟର ସମନ୍ୱିତ ହେଡକ୍ୱାର୍ଟର ନୌସେନା ଇତିହାସ ପ୍ରକଳ୍ପର ପରାମର୍ଶଦାତା ଭାଇସ ଆଡମିରାଲ ଅନୁପ ସିଂ ପ୍ରାରମ୍ଭିକ ଭାଷଣ ପ୍ରଦାନ କରିଥିଲେ । ଏହି ଦୁଇଦିନିଆ ଆଲୋଚନା ଚକ୍ରରେ ବହୁସଂଖ୍ୟାରେ ପ୍ରତିନିଧି ଦଳ ଭାଗ ନେଇଛନ୍ତି । ଏମାନଙ୍କ ମଧ୍ୟରେ ରହିଛନ୍ତି ବର୍ତ୍ତମାନ କାର୍ଯ୍ୟରତ ନୌସନା ଓ ତଟରକ୍ଷୀ ବାହିନୀର ବରିଷ୍ଠ ପଦାଧିକାରୀ , ପ୍ରଖ୍ୟାତ ଶିକ୍ଷାବିତ୍ , ବିଭିନ୍ନ କ୍ଷେତ୍ରର ପ୍ରଖ୍ୟାତ ବ୍ୟକ୍ତି , ଭାରତୀୟ ପ୍ରତ୍ନତତ୍ତ୍ୱ ବିଭାଗ ( ASI ) ର ପ୍ରତିନିଧି ଏବଂ ଆଇଏନଏର କ୍ୟାଡେଟ ।


    2 ) ଆଲୋଚନା ଚକ୍ରର ବିଷୟ ବସ୍ତୁ ଆଧାରିତ ଏକ ଚଳଚ୍ଚିତ୍ରର ପ୍ରଦର୍ଶନ ପରେ କାର୍ଯ୍ୟକ୍ରମ ଆରମ୍ଭ ହୋଇଥିଲା । ଏହାପରେ ଏଭିଏସଏମ , ୱାଇଏସଏମ , ଏନଏମ , ଆଇଏନଏ କମାଣ୍ଡାଂଟ ଭାଇସ ଆଡମିରାଲ ଏସଭି ଭୋକାରେ ପ୍ରାରମ୍ଭିକ ସୂଚନା ପ୍ରଦାନ କରିଥିଲେ । ପ୍ରଥମ ଅଧିବେଶନରେ ଭାଇସ ଆଡମିରାଲ ଅନୁପ ସିଂ ( ଅବସର ପ୍ରାପ୍ତ ) ତାଙ୍କ ବକ୍ତବ୍ୟରେ କହିଥିଲେ ଯେ ଭାରତୀୟ ଉପଦ୍ୱୀପର ଭୌଗୋଳିକ ଅବସ୍ଥିତି ଆମ ପଡୋଶୀମାନଙ୍କ ସହିତ ବାଣିଜ୍ୟ , ସଂସ୍କୃତି ଓ ସଭ୍ୟତାକୁ ନେଇ ସମ୍ପର୍କ ସ୍ଥାପନା କରିବାରେ ସହାୟକ ହୋଇଛି । ମୁମ୍ବାଇ ବିଶ୍ୱବିଦ୍ୟାଳୟର ଇତିହାସ ବିଭାଗ ମୁଖ୍ୟ ପ୍ରଫେସର ( ଡଃ ) ରୁବି ମାଲୋନି ତାଙ୍କ ଗବେଷଣାତ୍ମକ ନିବନ୍ଧ - ‘ ଆଧୁନିକ ସମୟର ପ୍ରାରମ୍ଭରେ ଗୁଜୁରାଟ ଓ ଦକ୍ଷିଣ ପୂର୍ବ ଏସିଆ ମଧ୍ୟରେ ସାମୁଦ୍ରିକ ବ୍ୟବସାୟିକ ସମ୍ପର୍କ ’ ର ରେ ଦର୍ଶାଇଥିଲେ ଯେ କିପରି ଭାବେ ଗୁଜୁରାଟୀ ବାଣିଜ୍ୟିକ ଓ ସାମୁଦ୍ରିକ କାର୍ଯ୍ୟଧାରା ଭାରତ ମହାସାଗରରେ ବାଣିଜ୍ୟିକ କାରବାର ଜନିତ ପରମ୍ପରା ସୃଷ୍ଟି କରିବାରେ ଗୁରୁତ୍ୱପୂର୍ଣ୍ଣ ଭୁମିକା ନିର୍ବାହ କରିଛି ।


    3 ) ପ୍ରଥମ ଦିନରେ ପ୍ରସ୍ତୁତ କରାଯାଇଥିବା ଗବେଷଣାତ୍ମକ ନିବନ୍ଧ ଦ୍ୱାରା ଉପସ୍ଥିତ କ୍ୟାଡେଟ ଏବଂ ଦର୍ଶକ ବେଶ ପ୍ରଭାବିତ ହୋଇଥିଲେ । ପ୍ରଥମ ଦିନରେ 5 ଟି ଗବେଷଣାତ୍ମକ ନିବନ୍ଧ ପ୍ରସ୍ତୁତ କରାଯାଇଥିଲା ଏବଂ ଏଗୁଡ଼ିକରେ ମୁଖ୍ୟତଃ ଭାରତ ଓ ଦକ୍ଷିଣ ପୂର୍ବ ଏସୀୟ ରାଷ୍ଟ୍ରଗୁଡ଼ିକ ମଧ୍ୟରେ ଐତିହାସିକ ସାମୁଦ୍ରିକ ବାଣିଜ୍ୟ ଫଳରେ ଉଭୟ ଦେଶର ସମାଜ , ଧର୍ମ , ଆଧ୍ୟାତ୍ମିକତା , କଳା , ଭାସ୍କର୍ଯ୍ୟ , ଭାଷା , ପ୍ରଶାସନ ତଥା ସଭ୍ୟତାର ଅନ୍ୟାନ୍ୟ ଦିଗ ଉପରେ କ ’ ଣ ପ୍ରଭାବ ପଡିଛି ସେ ସମ୍ବନ୍ଧୀୟ ବର୍ଣ୍ଣନା ରହିଥିଲା ।


    4 ) ଆସନ୍ତାକାଲି ( 2017 ଅକ୍ଟୋବର 13 ତାରିଖ , ଶୁକ୍ରବାର ) ହେଉଛି ଏହି ଦୁଇଦିନିଆ ଆଲୋଚନା ଚକ୍ରର ଶେଷ ଦିନ । ଏହି ଦିବସରେ ବନାରସ ହିନ୍ଦୁ ବିଶ୍ୱବିଦ୍ୟାଳୟର ଇତିହାସ ଏବଂ ସମାଜ ବିଜ୍ଞାନ ବିଭାଗୀୟ ମୁଖ୍ୟ ପ୍ରଫେସର ଅଜୟ ପ୍ରତାପ ସିଂ ‘ ପ୍ରାଚୀନ ଭାରତୀୟ ସାମୁଦ୍ରିକ ବାଣିଜ୍ୟ କାରବାରର ଅର୍ଥନୈତିକ ଭିତ୍ତିଭୂମି ’ ଶୀର୍ଷକ ଗବେଷଣାତ୍ମକ ନିବନ୍ଧ ପ୍ରସ୍ତୁତ କରିବେ । ଭାରତୀୟ ତଟରକ୍ଷୀ ବାହିନୀର ଉପାଧ୍ୟକ୍ଷ ଶ୍ରୀ କୈଳାସ ନେଗି ‘ ଲୁକ ଇଷ୍ଟ ଟୁ ଆକ୍ଟ ଇଷ୍ଟ ପଲିସି ଅଫ ଇଣ୍ଡିଆ - ଭିଜନ ଆଣ୍ଡ ପ୍ରସପେକ୍ଟସ ’ ଶୀର୍ଷକରେ ଏକ ଗବେଷଣା ନିବନ୍ଧ ପାଠ କରିବେ । ସେହିପରି ଆଇଏନଏସର ସିଣ୍ଡିକେଟ ଅଫ କ୍ୟାଡେଟ୍ସ ‘ ଚୋଳ ନୌସେନା - ଜାହାଜ ନିର୍ମାଣ , ଜାହାଜ ଚାଳନା ଏବଂ ସାମୁଦ୍ରିକ ଅଭିଯାନ ’ ଶୀର୍ଷକରେ ଗବେଷଣାତ୍ମକ ନିବନ୍ଧ ପାଠ କରିବେ ।


    5 ) ଭାରତୀୟ ନୌସେନା କ୍ୟାଡେଟମାନଙ୍କୁ ଭାରତର ସମୃଦ୍ଧ ସାମୁଦ୍ରିକ ଐତିହ୍ୟ ଓ ପରମ୍ପରା ସମ୍ବନ୍ଧରେ ଜଣାଇବା ଉଦ୍ଦେଶ୍ୟରେ ଦିଲ୍ଲୀ ଆଲୋଚନା ଚକ୍ରର 2017 ସଂସ୍କରଣ ଆଗକୁ ବଢ଼ାଇଛି । ଦେଶର ସାମୁଦ୍ରିକ ଇତିହାସ ଅଧ୍ୟୟନ ଓ ଆଲୋଚନା ଚକ୍ର ଆଦି କ୍ଷେତ୍ରରେ ସବୁବେଳେ ଆଗୁଆ ରହିବା ନେଇ ଭାରତୀୟ ନୌସେନା ତା ’ ର ପ୍ରତିବଦ୍ଧତାକୁ ଦୋହରାଇଛି ।


    ************

    
    
    (Release ID: 1507609) Visitor Counter : 3