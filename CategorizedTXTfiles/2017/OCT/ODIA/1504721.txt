      ଅର୍ଥ ମନ୍ତ୍ରଣାଳୟ

      ପେଟ୍ରୋଲ, ଡିଜେଲର (ଉଭୟ ବ୍ରାଣ୍ଡେଡ୍ ଏବଂ ଅଣବ୍ରାଣ୍ଡେଡ୍) ମୂଳ ଉତ୍ପାଦ ଶୁଳ୍କ କମିଲା 2 ଟଙ୍କା
      4 ଅକ୍ଟୋବର, 2017 ରୁ ତତ୍କାଳ ଲାଗୁ
      
      ଲୋକଙ୍କ ସ୍ୱାର୍ଥ ରକ୍ଷା ତଥା ଅନ୍ତର୍ଜାତୀୟ ବଜାରରେ ଅଶୋଧିତ ତୈଳ ଦର ବୃଦ୍ଧି ଯୋଗୁ ପେଟ୍ରୋଲ, ଡିଜେଲର ଖୁଚୁରା ଦର ନିୟନ୍ତ୍ରଣ ଲାଗି ସରକାରଙ୍କ ବଡ ନିଷ୍ପତ୍ତି
      Posted On: 03 OCT 2017 9:16PM by PIB Bhubaneshwar


    ପେଟ୍ରୋଲ ଏବଂ ଡିଜେଲ (ଉଭୟ ବ୍ରାଣ୍ଡେଡ ଏବଂ ଅଣବ୍ରାଣ୍ଡେଡ) ପ୍ରତି ଲିଟର ପିଛା 2 ଟଙ୍କା ମୂଳ ଉତ୍ପାଦ ଶୁଳ୍କ ହ୍ରାସ କରିବା ଲାଗି ଭାରତ ସରକାର ନିଷ୍ପତ୍ତି ନେଇଛନ୍ତି । ଏହି ନିଷ୍ପତ୍ତି 4 ଅକ୍ଟୋବର , 2017 ଠାରୁ ତତ୍କାଳ ଲାଗୁ ହେବ । ଗତ କିଛିଦିନ ହେବ ଅନ୍ତର୍ଜାତୀୟ ବଜାରରେ ଅଶୋଧିତ ତୈଳ ଦର ବୃଦ୍ଧି ଯୋଗୁ ପେଟ୍ରୋଲ ଏବଂ ଡିଜେଲର ଖୁଚୁରା ଦର ବୃଦ୍ଧି ଉପରେ ନିୟନ୍ତ୍ରଣ ଆଣିବା ତଥା ଉପଭୋକ୍ତାଙ୍କ ସ୍ୱାର୍ଥ ରକ୍ଷା ପାଇଁ କେନ୍ଦ୍ର ସରକାର ଏହି ଗୁରୁତ୍ୱପୂର୍ଣ୍ଣ ନିଷ୍ପତ୍ତି ନେଇଛନ୍ତି ।


    ଉତ୍ପାଦ ଶୁଳ୍କ ହ୍ରାସ କରିବା ଦ୍ୱାରା କେନ୍ଦ୍ର ସରକାର ବାର୍ଷିକ 26 , 000 କୋଟି ଟଙ୍କାର ରାଜସ୍ୱ ହରାଇବେ । ଚଳିତ ଆର୍ଥିକ ବର୍ଷର ଅବଶିଷ୍ଟ ଅବଧିରେ 13 ହଜାର କୋଟି ଟଙ୍କାର ରାଜସ୍ୱ ହାନି ଘଟିବ ।


    ଗତ କିଛି ସପ୍ତାହ ଧରି ଅନ୍ତର୍ଜାତୀୟ ବଜାରରେ ଅଶୋଧିତ ତୈଳ ଦର ଲଗାତାର ଭାବେ ବୃଦ୍ଧି ପାଇଛି । ଫଳସ୍ୱରୂପ ଦିଲ୍ଲୀରେ ଅକ୍ଟୋବର 2 ତାରିଖରେ ପେଟ୍ରୋଲ ଲିଟର ପ୍ରତି 70 ଟଙ୍କା 83 ପଇସା ଏବଂ ଡିଜେଲ ଲିଟର ପ୍ରତି 59 ଟଙ୍କା 07 ପଇସାରେ ବିକ୍ରି ହୋଇଛି । ପେଟ୍ରୋଲ ଏବଂ ଡିଜେଲରେ ଏହି ମୂଲ୍ୟ ବୃଦ୍ଧିର ପ୍ରଭାବ ପାଇକାରୀ ମୂଲ୍ୟ ସୂଚକାଙ୍କ ମୁଦ୍ରାସ୍ଫିତୀ ଉପରେ ପଡ଼ୁଛି । ଯାହା ଅଗଷ୍ଟ 2017ରେ 3.24% ବୃଦ୍ଧି ପାଇଥିଲା । ଏହା ଜୁଲାଇ 2017ରେ 1.88% ଥିଲା । ଏହାକୁ ଦୃଷ୍ଟିରେ ରଖି ସରକାର ତ୍ୱରିତ ପଦକ୍ଷେପ ନେଇଛନ୍ତି ।


    **********

    
    
    (Release ID: 1504721) Visitor Counter : 2