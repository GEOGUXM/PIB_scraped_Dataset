      ମହାକାଶ ବିଭାଗ

      2018 ରେ ଆରମ୍ଭ ହେବ ‘ଚନ୍ଦ୍ରାୟଣ-II’ ଅଭିଯାନ: ଡ଼କ୍ଟର ଜିତେନ୍ଦ୍ର ସିଂହ
      Posted On: 23 OCT 2017 6:21PM by PIB Bhubaneshwar


    ଭାରତର ମହାକାଶ ଅଭିଯାନ ‘ ଚନ୍ଦ୍ରାୟଣ - II ’ 2018 ମସିହାରେ ଆରମ୍ଭ କରାଯିବ ବୋଲି କେନ୍ଦ୍ର ଉତ୍ତର ପୂର୍ବାଞ୍ଚଳ କ୍ଷେତ୍ର ବିକାଶ ( ସ୍ୱାଧୀନ ଦାୟିତ୍ୱ ) ତଥା କାର୍ମିକ , ଜନ ଅଭିଯୋଗ ଓ ପେନସନ୍ , ଆଣବିକ ଶକ୍ତି ଓ ମହାକାଶ ବିଭାଗ ମନ୍ତ୍ରୀ ଡ଼କ୍ଟର ଜିତେନ୍ଦ୍ର ସିଂହ ପ୍ରକାଶ କରିଛନ୍ତି । ଯେତେଦୂର ସମ୍ଭବ ଆସନ୍ତା ବର୍ଷ ପ୍ରଥମ ତିନିମାସରେ ଏହି ଅଭିଯାନ ଆରମ୍ଭ କରାଯିବ ବୋଲି ସେ କହିଛନ୍ତି ।


    ଆଜି ଏଠାରେ ପାଞ୍ଚଦିନିଆ ଏସୀୟ ରିମୋଟ ସେନ୍ସିଂ ସମ୍ମିଳନୀକୁ ଉଦଘାଟନ କରି ଡ଼କ୍ଟର ସିଂହ କହିଲେ ଯେ ମହାକାଶ ପ୍ରଯୁକ୍ତି କ୍ଷେତ୍ରରେ ଭାରତ ଏବେ ସାରା ବିଶ୍ୱରେ ଏକ ପ୍ରମୁଖ ଶକ୍ତି ଭାବେ ସୁପ୍ରତିଷ୍ଠିତ ହୋଇପାରିଛି । ଏହା ଭାରତର ମହାକାଶ କାର୍ଯ୍ୟକ୍ରମର ପ୍ରତିଷ୍ଠାତା ଓ ଜନକ ଭାବେ ସୁପରିଚିତ ବିକ୍ରମ ସାରାଭାଇ ଓ ସତୀଶ ଧାୱନ ଭଳି ମହାକାଶ ବିଜ୍ଞାନୀମାନଙ୍କ ସ୍ୱପ୍ନକୁ ସାକାର କରିଥିବାର ପ୍ରମାଣ ବୋଲି ସେ କହିଥିଲେ ।


    ମହାକାଶ ଗବେଷଣାକୁ ପ୍ରଧାନମନ୍ତ୍ରୀ ଦେଇଥିବା ନୂତନ ପ୍ରୋତ୍ସାହନକୁ ପ୍ରଶଂସା କରି ଡ଼କ୍ଟର ଜିତେନ୍ଦ୍ର ସିଂହ କହିଲେ ଯେ ଗତ ତିନି ବର୍ଷ ଭିତରେ ଭାରତ ଦକ୍ଷିଣ ଏସିଆ ଉପଗ୍ରହ ପ୍ରେରଣ କରିଛି ଯାହା ପ୍ରତିବେଶୀ ରାଷ୍ଟ୍ରମାନଙ୍କୁ ଯଥେଷ୍ଟ ମାତ୍ରାରେ ସହାୟକ ହୋଇପାରିଛି । ଏହା ବ୍ୟତୀତ ଗତ ତିନିବର୍ଷରେ ସବୁଠାରୁ ଯେଉଁ ଅଧିକ ସୁଫଳ ଓ ଉପକାର ମିଳିଛି ତାହାହେଲା ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ବ୍ୟକ୍ତିଗତ ଭାବେ ବିଭିନ୍ନ ବିଭାଗ ଓ ମନ୍ତ୍ରଣାଳୟର ମହାକାଶ ବିଜ୍ଞାନୀମାନଙ୍କ ସହ ଘନିଷ୍ଠ ଭାବେ ଆଲୋଚନା କରି ସଂସାଧନ ଓ ବିକାଶ କାର୍ଯ୍ୟକୁ ତ୍ୱରାନ୍ୱିତ କରିଛନ୍ତି । ଏହି ପରିପ୍ରେକ୍ଷୀରେ ସହରାଞ୍ଚଳ ବିକାଶ କ୍ଷେତ୍ରରେ ମହାକାଶ ବିଜ୍ଞାନର ବ୍ୟାପକ ଉପଯୋଗ ସକାଶେ ଯଥେଷ୍ଟ ସଂଖ୍ୟକ ଆବେଦନ ପତ୍ର ମିଳିଥିବା ସେ ଦର୍ଶାଇଥିଲେ । ସେଥି ମଧ୍ୟରେ ସ୍ମାର୍ଟ ସିଟି କାର୍ଯ୍ୟକ୍ରମ ଠାରୁ ଆରମ୍ଭ କରି ମନରେଗା କାର୍ଯ୍ୟକ୍ରମର ପ୍ରଗତିକୁ ଜିଓ - ଟ୍ୟାଗ କରିବା ଏବଂ ରେଳବାଇ କ୍ରସିଂଗୁଡ଼ିକୁ ବିପଦମୁକ୍ତ କରିବା ସକାଶେ ଏହାକୁ ଇସ୍ରୋ ସହ ସଂଯୋଗ କରିବା ଆଦି ଅନ୍ୟତମ ବୋଲି ସେ ଦର୍ଶାଇଥିଲେ ।


    ଏହି ଅବସରରେ ଇସ୍ରୋର ଅଧ୍ୟକ୍ଷ ଶ୍ରୀ କିରଣ କୁମାର ସମ୍ମାନିତ ଅତିଥି ଭାବେ ଯୋଗଦେଇ କହିଲେ ଯେ ବିପର୍ଯ୍ୟୟ ପରିଚାଳନା କ୍ଷେତ୍ରରେ ଭାରତର ମହାକାଶ କାର୍ଯ୍ୟକ୍ରମ ବିଶେଷ ଭାବେ ସହାୟକ ହୋଇପାରିଛି । ଅନ୍ୟମାନଙ୍କ ମଧ୍ୟରେ ବିଶିଷ୍ଟ ମହାକାଶ ବିଜ୍ଞାନୀ ତଥା ଭାରତୀୟ ରିମୋଟ ସେନ୍ସିଂ ସଂଗଠନରେ ଅଧ୍ୟକ୍ଷ ଡ଼କ୍ଟର ଶୈଳେଶ ନାୟକ ଏହି ଅବସରରେ ଉଦବୋଧନ ଦେଇଥିଲେ । ମହାକାଶ ବିଜ୍ଞାନର ବିଭିନ୍ନ ଦିଗରେ ଗବେଷଣାରତ ବୈଜ୍ଞାନିକମାନଙ୍କୁ ଏହି ଅବସରରେ ସେମାନଙ୍କର ଉଲ୍ଲେଖନୀୟ ଗବେଷଣା ପାଇଁ ପୁରସ୍କାର ପ୍ରଦାନ କରାଯାଇଥିଲା । ଏହି ପାଞ୍ଚଦିନିଆ ସମ୍ମିଳନୀରେ ଦେଶ ଓ ବିଦେଶର ପ୍ରାୟ 500 ରୁ ଉର୍ଦ୍ଧ୍ଵ ପ୍ରତିନିଧି ଯୋଗ ଦେଇଛନ୍ତି ଓ ସେମାନଙ୍କ ମଧ୍ୟରେ ବିଶ୍ୱର ବହୁ ମହାନ ମହାକାଶ ବିଜ୍ଞାନୀ ଅଛନ୍ତି ।


    *************

    
    
    (Release ID: 1507026) Visitor Counter : 3