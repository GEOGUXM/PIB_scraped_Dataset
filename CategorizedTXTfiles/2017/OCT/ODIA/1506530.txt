      ରାଷ୍ଟ୍ରପତିଙ୍କ ସଚିବାଳୟ

      ପ୍ରଥମ ଦିନର ରାଜ୍ୟପାଳ ସମ୍ମିଳନୀ ସମାପ୍ତ ଉଚ୍ଚଶିକ୍ଷା, କୌଶଳ ବିକାଶ, ଉଦଯୋଗ - ଯୁବଗୋଷ୍ଠୀଙ୍କୁ ନିଯୁକ୍ତିକ୍ଷମ କରିବା ଉପରେ ଆଲୋଚନା
      Posted On: 12 OCT 2017 8:24PM by PIB Bhubaneshwar


    ଋାଷ୍ଟ୍ରପତି ଭବନଠାରେ ଆୟୋଜିତ ଦୁଇଦିନିଆ ରାଜ୍ୟପାଳ / ଉପରାଜ୍ୟପାଳ ସମ୍ମିଳନୀର ପ୍ରଥମ ଦିନର କାର୍ଯ୍ୟକ୍ରମ ଆଜି ( ଅକ୍ଟୋବର 12 , 2017 ) ଶେଷ ହୋଇଛି । ଆଜିର ବିଭିନ୍ନ ଅଧିବେଶନରେ ରାଜ୍ୟମାନଙ୍କରେ ଉଚ୍ଚଶିକ୍ଷା ଏବଂ କୌଶଳ ବିକାଶ ଓ ଉଦ୍ୟୋଗ ଭାବନା ଯୁବଗୋଷ୍ଠୀଙ୍କୁ ନିଯୁକ୍ତିକ୍ଷମ ପ୍ରୟାସ ଉପରେ ଉପସ୍ଥାପନା ଓ ଆଲୋଚନା କରାଯାଇଥିଲା । ମାନବ ସମ୍ବଳ ବିକାଶ ମନ୍ତ୍ରୀ ଶ୍ରୀ ପ୍ରକାଶ ଜାଭଡେକର , କୌଶଳ ବିକାଶ ଓ ଉଦଯୋଗ ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ ଏହି ପ୍ରସଙ୍ଗ ଉପରେ ଉପସ୍ଥାପନା କରିବା ସହ ଭବିଷ୍ୟତ ପାଇଁ ସରକାରଙ୍କ କାର୍ଯ୍ୟଯୋଜନା ଉପରେ ଆଲୋଚନା କରିଥିଲେ । ଉପସ୍ଥିତ ରାଜ୍ୟପାଳମାନେ ଏହି ପ୍ରସଙ୍ଗ ଉପରେ ସେମାନଙ୍କ ସୁନିଶ୍ଚିତ ମତାମତ ସହ ନିଜ ନିଜ ରାଜ୍ୟର ଅନୁଭୂତି ପ୍ରକାଶ କରିଥିଲେ ।


    ଏହି ସମ୍ମିଳନୀର କାର୍ଯ୍ୟସୂଚୀ ମୁଖ୍ୟତଃ “ ନୂତନ ଭାରତ : 2022 ” ଜାତୀୟ ଲକ୍ଷ୍ୟ ହାସଲ ଉପରେ ଆଧାରିତ । 2022 ମସିହାରେ ଭାରତ ତାର ସ୍ୱାଧୀନତା ପ୍ରାପ୍ତିର 75 ବର୍ଷ ପୂରଣ କରୁଛି । ଏହି ପରିପ୍ରେକ୍ଷୀରେ କେନ୍ଦ୍ର ସରକାର “ ନୂତନ ଭାରତ : 2022 ” ର ଏକ ଭିଜନ ପ୍ରସ୍ତୁତ କରିଛନ୍ତି । ଏହି ଲକ୍ଷ୍ୟ ହାସଲ କରିବା ନିମନ୍ତେ ଶିକ୍ଷା ଓ କୌଶଳ ବିକାଶ , ନାଗରିକମାନଙ୍କ ଶୈକ୍ଷିକ , ସ୍ୱାସ୍ଥ୍ୟ ଓ ପରିମଳ କ୍ଷମତା ବୃଦ୍ଧି ତଥା ଉପଲବ୍ଧ ଭିତିଭୂମିର ଉନ୍ନତିକରଣ ଆବଶ୍ୟକ । ସେହିଭଳି ଜନସାଧାରଣଙ୍କ ନିମନ୍ତେ ଗୁଣାତ୍ମକ ସାଧାରଣ ସେବା ଯୋଗାଇବା ଉପରେ ପ୍ରାଧାନ୍ୟ ଆରୋପ କରାଯାଉଛି ।


    ଦେଶର 27ଟି ରାଜ୍ୟ ଓ କେନ୍ଦ୍ରଶାସିତ କ୍ଷେତ୍ରର ରାଜ୍ୟପାଳ ଓ ଉପ ରାଜ୍ୟପାଳ ଏହି ସମ୍ମିଳନୀରେ ଯୋଗ ଦେଇଥିଲେ । କେନ୍ଦ୍ରଶାସିତ କ୍ଷେତ୍ର ଦାଦ୍ରା ଓ ନଗର ହାବେଳୀ ଏବଂ ଡାମନ ଓ ଡିଉ ତଥା ଲାକ୍ଷାଦ୍ୱୀପର ପ୍ରଶାସକମାନେ ଏହି ସମ୍ମିଳନୀକୁ ସ୍ୱତନ୍ତ୍ର ଭାବେ ଆମନ୍ତ୍ରିତ ହୋଇଛନ୍ତି । ଆଜିର ଅଧିବେଶନରେ ଉପରାଷ୍ଟ୍ରପତି ଶ୍ରୀ ଏମ ଭେଙ୍କେୟା ନାଇଡୁ , ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ , ସ୍ୱରାଷ୍ଟ୍ର ମନ୍ତ୍ରୀ ଶ୍ରୀ ରାଜନାଥ ସିଂହ ଓ ଅନ୍ୟ କେନ୍ଦ୍ରମନ୍ତ୍ରୀମାନେ ଯୋଗ ଦେଇଥିଲେ ।


    ପୂର୍ବରୁ ତାଙ୍କର ପ୍ରାରମ୍ଭିକ ଅଭିଭାଷଣରେ ରାଷ୍ଟ୍ରପତି ଶ୍ରୀ ରାମନାଥ କୋବିନ୍ଦ କହିଲେ ଯେ ରାଷ୍ଟ୍ର ନିର୍ମାଣ ସହ ଦେଶର ଯୁବଗୋଷ୍ଠୀଙ୍କୁ ଯୋଡାଯିବା ଆବଶ୍ୟକ । ତେଣୁ ଉଚ୍ଚଶିକ୍ଷା ଓ କୌଶଳ ବିକାଶ ଉପରେ ପ୍ରାଧାନ୍ୟ ଆରୋପ କରିାଯିବା ବାଂଛନୀୟ । ସେଥିଲାଗି ନାଗରିକମାନଙ୍କ ଆସ୍ଥା ଓ ବିଶ୍ୱାସ ଭାଜନ ହେବା ଜରୁରି । ଦେଶର ପ୍ରତ୍ୟେକ ଭାଗରେ ସନ୍ତୁଳିତ ଭାବେ ବିକାଶ ଘଟିଲେ ରାଷ୍ଟ୍ର ପ୍ରଗତି କରିପାରିବ । ତେଣୁ ସମ୍ବିଧାନର ପଂଚମ ଓ ଷଷ୍ଠ ସୂଚୀରେ ଥିବା ମୂଳ ଗୋଷ୍ଠୀର ଲୋକଙ୍କ ଉନ୍ନତି କଳ୍ପେ ପ୍ରୟାସ କରାଯିବା ଉଚିତ । ରାଷ୍ଟ୍ରପତିଙ୍କ ଉପବୋଧନ ପରେ ରାଜ୍ୟପାଳମାନଙ୍କ ମଧ୍ୟରେ ସବୁଠାରୁ ବରିଷ୍ଠ ତେଲଙ୍ଗାନା ରାଜ୍ୟପାଳ ଶ୍ରୀ ଇଏସଏଲ ନରସିଂହନ ବିକାଶମୂଳକ ପରିବର୍ତନ ଉପରେ ବକ୍ତବ୍ୟ ରଖିଥିଲେ ।


    ପ୍ରଥମ ଅଧିବେଶନରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଉପସ୍ଥିତ ରାଜ୍ୟପାଳ ଓ ଉପ ରାଜ୍ୟପାଳଙ୍କୁ ସମ୍ବୋଧିତ କରି କହିଥିଲେ ଯେ ବ୍ୟାପକ ଜନସହଯୋଗ ଓ ସଂପୃକ୍ତି ଦ୍ୱାରା ହିଁ ପ୍ରତ୍ୟେକ ଲକ୍ଷ୍ୟ ହାସଲ କରାଯାଇପାରିବ । ତେଣୁ ଶିକ୍ଷକ ଓ ଛାତ୍ର ସମାଜଙ୍କ ସହ ରାଜ୍ୟପାଳମାନେ ଅଧିକରୁ ଅଧିକ ଭାବ ବିନିମୟ କରିବା ସକାଶେ ସେ ପରାମର୍ଶ ଦେଇଥିଲେ । ଅନ୍ୟମାନଙ୍କ ମଧ୍ୟରେ ନୀତି ଆୟୋଗର ଉପାଧ୍ୟକ୍ଷ ଡକ୍ଟର ରାଜୀବ କୁମାର ନୂତନ ଭାରତ 2022ର ବିଭିନ୍ନ ପ୍ରସଙ୍ଗ ଉପରେ ତଥ୍ୟ ପ୍ରଦାନ କରିଥିଲେ ।


    ଆସନ୍ତା କାଲି ( ଅକ୍ଟୋବର 13 , 2017 ) ରେ ତୃତୀୟ ଅଧିବେଶନରେ ରାଜ୍ୟପାଳମାନେ ନିଜ ନିଜ ରାଜ୍ୟର ବିଭିନ୍ନ ପ୍ରସଙ୍ଗରେ ସଂକ୍ଷିପ୍ତ ଅଭିଭାଷଣ ପ୍ରଦାନ କରିବେ ।


    *******


    

    
    (Release ID: 1506530) Visitor Counter : 2