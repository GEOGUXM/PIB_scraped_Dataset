      ରାଷ୍ଟ୍ରପତିଙ୍କ ସଚିବାଳୟ

      ରାଷ୍ଟ୍ରପତିଙ୍କ ସହ ଆଫଗାନିସ୍ତାନ ରାଷ୍ଟ୍ରପତିଙ୍କ ସାକ୍ଷାତ ଆଲୋଚନା
      Posted On: 24 OCT 2017 6:29PM by PIB Bhubaneshwar


    ଆଫଗାନିସ୍ତାନ ରାଷ୍ଟ୍ରପତି ଶ୍ରୀ ଅସ୍ରଫ୍ ଘନୀ ଆଜି ( ଅକ୍ଟୋବର 24, 2017 ) ରାଷ୍ଟ୍ରପତି ଭବନଠାରେ ରାଷ୍ଟ୍ରପତି ଶ୍ରୀ ରାମନାଥ କୋବିନ୍ଦଙ୍କୁ ସାକ୍ଷାତ କରିଛନ୍ତି । ଆଫଗାନିସ୍ତାନ ରାଷ୍ଟ୍ରପତିଙ୍କୁ ସ୍ୱାଗତ କରି ଆଫଗାନିସ୍ତାନର ଜଟିଳ ସମୟରେ ସେ ଦେଶକୁ ଦେଇଥିବା ବଳିଷ୍ଠ ନେତୃତ୍ୱକୁ ରାଷ୍ଟ୍ରପତି ଶ୍ରୀ କୋବିନ୍ଦ ପ୍ରଶଂସା କରିଥିଲେ । ସେହିଭଳି ଭାରତ ଓ ଆଫଗାନିସ୍ତାନ ସଂପର୍କକୁ ସୁଦୃଢ଼ କରିବା ଦିଗରେ ଶ୍ରୀ ଘନୀଙ୍କ ଭୂମିକା ପ୍ରଶଂସନୀୟ ବୋଲି ସେ କହିଥିଲେ ।


    ରାଷ୍ଟ୍ରପତି କହିଲେ ଯେ ଭାରତ ପାଇଁ ଆଫଗାନିସ୍ତାନ କେବଳ ଗୁରୁତ୍ୱପୂର୍ଣ୍ଣ ସହଯୋଗୀ ରାଷ୍ଟ୍ର ନୁହେଁ , ବରଂ ଏହା ଏଭଳି ଏକ ରାଷ୍ଟ୍ର ଯାହାଠାରୁ ସଦାବେଳେ ସ୍ନେହ ଓ ଶ୍ରଦ୍ଧା ମିଳିଆସିଛି । 2016 ମସିହା ଡ଼ିସେମ୍ବର ମାସରେ ଅମୃତସରଠାରେ ଆୟୋଜିତ ହାର୍ଟ ଅଫ୍ ଏସିଆ ସମ୍ମିଳନୀରେ ଶ୍ରୀ ଘନୀ ଦେଇଥିବା ଭାଷଣ ଏବଂ ତାଙ୍କର ସ୍ୱର୍ଣ୍ଣମନ୍ଦିର ପରିଦର୍ଶନ ସଂପର୍କରେ ରାଷ୍ଟ୍ରପତି ଶ୍ରୀ ଘନୀଙ୍କୁ ସ୍ମରଣ କରାଇ ଦେଇଥିଲେ । ସେ କହିଲେ ଯେ ହଜାର ହଜାର ବର୍ଷର ସଭ୍ୟତା ଭିତ୍ତିକ ଏବଂ ଲୋକ - ଲୋକ ମଧ୍ୟରେ ଗଢ଼ି ଉଠିଥିବା ସଂପର୍କ ଏହି ବନ୍ଧୁତାକୁ ଅଧିକ ବଳିଷ୍ଠ କରିଛି ।


    ରାଷ୍ଟ୍ରପତି କହିଲେ ଯେ ସଂପ୍ରତି ଦୁଇରାଷ୍ଟ୍ର ସେମାନଙ୍କର ଗୁରୁତ୍ୱପୂର୍ଣ୍ଣ ସଂପର୍କକୁ ଅଧିକ ନିବିଡ଼ କରିଛନ୍ତି । ନୂଆଦିଲ୍ଲୀଠାରେ ଆୟୋଜିତ ଭାରତ - ଆଫଗାନିସ୍ତାନ ବାଣିଜ୍ୟ ଓ ନିବେଶ ପ୍ରଦର୍ଶନୀ ଆମ ଦୁଇ ଦେଶର ବାଣିଜ୍ୟ ଓ ବ୍ୟବସାୟୀମାନଙ୍କୁ ନିକଟତର କରିପାରିଛି ଏବଂ ଏହା ଦ୍ୱାରା ଆମର ଦ୍ୱିପାକ୍ଷିକ ବାଣିଜ୍ୟ କାରବାର 200 ନିୟୁତ ଆମେରିକୀୟ ଡ଼ଲାର ଛୁଇଁଛି ।


    ରାଷ୍ଟ୍ରପତି ସନ୍ତୋଷ ବ୍ୟକ୍ତ କରି କହିଲେ ଯେ ଏବେ କାନ୍ଦାହାର - କାବୁଲ ଏବଂ ଦିଲ୍ଲୀ ମଧ୍ୟରେ ବିମାନ ପରିବହନ କରିଡ଼ୋର ଖୋଲାଯାଇଛି । ସେହିଭଳି ଆଫଗାନିସ୍ତାନ ସହର ମଜାର - ଏ - ସରିଫ ଏବଂ ହେରାତକୁ ନୂଆଦିଲ୍ଲୀ ସହ ବିମାନପଥରେ ସଂଯୋଗ କରାଯିବା ଖୁସିର କଥା ।


    ରାଷ୍ଟ୍ରପତି କହିଲେ ଯେ ଆଫଗାନିସ୍ତାନର ଆର୍ଥିକ ପୁନରୁତ୍ଥାନ ଏବଂ ବିକାଶ ପାଇଁ ସେଠାରେ ସ୍ଥାୟୀ ଶାନ୍ତି ରକ୍ଷା କରାଯିବା ଏକାନ୍ତ ଜରୁରି । ଦୁର୍ଭାଗ୍ୟର କଥା ଯେ ଆଫଗାନିସ୍ତାନବାସୀଙ୍କ ଉପରେ ଅବିଚାରିତ ହିଂସା ଲଦି ଦିଆଯାଉଛି । ନିକଟରେ ଆଫଗାନିସ୍ତାନରେ ସଂଘଟିତ ଆତଙ୍କବାଦୀ ଆକ୍ରମଣକୁ ରାଷ୍ଟ୍ରପତି କୋବିନ୍ଦ କଠୋର ଭାବେ ନିନ୍ଦା କରିଥିଲେ । ଏହିସବୁ ଆତଙ୍କବାଦୀ ଆକ୍ରମଣ କାବୁଲ , କାନ୍ଦାହାର , ଗଜନୀ ଏବଂ ପାକଟିଆ ଭଳି ସ୍ଥାନରେ ସଂଘଟିତ ହୋଇଛି ଯେଉଁଥିରେ 200 ରୁ ଉର୍ଦ୍ଧ୍ଵ ନିରିହ ଲୋକଙ୍କ ପ୍ରାଣହାନି ଘଟିଛି ।


    ଶେଷରେ ରାଷ୍ଟ୍ରପତି କହିଲେ ଯେ ଭାରତ ମଧ୍ୟ ରାଷ୍ଟ୍ର - ପ୍ରୟୋଜିତ ଏବଂ ସୀମାପାର ଆତଙ୍କବାଦର ଦଶନ୍ଧି ଦଶନ୍ଧି ଧରି ଶିକାର ହୋଇଆସୁଛି । ଶାନ୍ତି ପାଇଁ ଆଫଗାନିସ୍ତାନବାସୀଙ୍କ ଉଦ୍ୟମ ପ୍ରତି ଆମେ ସମର୍ଥନ ଜଣାଉଛୁ । ଆଫଗାନିସ୍ତାନରେ ଶାନ୍ତି ପ୍ରତିଷ୍ଠା ସକାଶେ ଯେତେ ପ୍ରୟାସ କରାଯାଉଛି ତାହା ଆଫଗାନିସ୍ତାନ ନେତୃତ୍ୱରେ ଏବଂ ଆଫଗାନିସ୍ତାନ ନିୟନ୍ତ୍ରଣରେ ହେବା ଉଚିତ ବୋଲି ଭାରତ ବିଶ୍ୱାସ କରେ ବୋଲି ରାଷ୍ଟ୍ରପତି ମତ ପୋଷଣ କରିଥିଲେ ।


    *************

    
    
    (Release ID: 1507038) Visitor Counter : 3