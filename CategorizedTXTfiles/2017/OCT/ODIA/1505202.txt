      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      7 ଏବଂ 8 ଅକ୍ଟୋବର, 2017 ଗୁଜରାଟ ଗସ୍ତରେ ଯିବେ ପ୍ରଧାନମନ୍ତ୍ରୀ
      Posted On: 06 OCT 2017 7:13PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆସନ୍ତା 7 ଏବଂ 8 ଅକ୍ଟୋବର, 2017ରେ ଗୁଜରାଟ ଗସ୍ତରେ ଯିବେ ।

    
    7 ଅକ୍ଟୋବର, ସକାଳେ ପ୍ରଧାନମନ୍ତ୍ରୀ ଦ୍ୱାରକାଧୀଶ ମନ୍ଦିରକୁ ଦର୍ଶନ ପାଇଁ ଯିବେ । ଦ୍ୱାରକାରେ ସେ ଓଖା ଏବଂ ଭେଟ୍ ଦ୍ୱାରକା ସେତୁ ଏବଂ ଅନ୍ୟ ସଡ଼କ ବିକାଶ ପ୍ରକଳ୍ପ ନିର୍ମାଣ ପାଇଁ ଶିଳାନ୍ୟାସ କରିବେ । ଏହାପରେ ସେ ଏକ ସାଧାରଣ ସଭାରେ ଉଦ୍ବୋଧନ ଦେବେ ।
    
    ଦ୍ୱାରକାରୁ ପ୍ରଧାନମନ୍ତ୍ରୀ ସୁରେନ୍ଦ୍ରନଗର ଜିଲ୍ଲାର ଛୋଟିଲା ଗସ୍ତରେ ଯିବେ । ସେଠାରେ ସେ ରାଜକୋଟ ଗ୍ରୀନଫଲ୍ଡ ବିମାନବନ୍ଦର, ଅହମ୍ମଦାବାଦ-ରାଜାକୋଟ ରାଜ୍ୟ ରାଜପଥକୁ 6-ଲେନ କରିବା ଏବଂ ରାଜକୋଟ-ମୋରବି ରାଜ୍ୟ ରାଜପଥର 4-ଲେନ କାର୍ଯ୍ୟ ପାଇଁ ଶିଳାନ୍ୟାସ କରିବେ । ସେ ମଧ୍ୟ ସୁରେନ୍ଦ୍ରନଗରର ରତନପୁର ଏବଂ ଜୋରାବରନଗରକୁ ପାଇପ ଯୋଗେ ପାନୀୟ ଜଳଯୋଗାଣ ଏବଂ ସମ୍ପୂର୍ଣ୍ଣ ସ୍ୱୟଂଚାଳିତ ଦୁଗ୍ଧ ପ୍ରକ୍ରିୟାକରଣ ଏବଂ ପ୍ୟାକେଜିଂ କେନ୍ଦ୍ରର ଉଦ୍ଘାଟନ କରିବେ । ଏହି ଅବସରରେ ସେ ଏକ ସାଧାରଣ ସଭାରେ ଉଦ୍ବୋଧନ ଦେବେ ।
    
    ଏହାପରେ ପ୍ରଧାନମନ୍ତ୍ରୀ ଗାନ୍ଧୀ ନଗର ଅଭିମୁଖେ ଯାତ୍ରା କରିବେ । ସେ ଗାନ୍ଧୀନଗର ଆଇଆଇଟିର ନବନିର୍ମିତ କୋଠ ଉଦ୍ଘାଟନ କରିବା ସହିତ ପ୍ରଧାନମନ୍ତ୍ରୀ ଗ୍ରାମୀଣ ଡିଜିଟାଲ୍ ସାକ୍ଷରତା ଅଭିଯାନର ଶୁଭାରମ୍ଭ କରିବେ । ଗ୍ରାମାଂଚଳର ନାଗରିକଙ୍କ ମଧ୍ୟରେ ଡିଜିଟାଲ୍ ସାକ୍ଷରତା ବୃଦ୍ଧି PMGDISAର ଉଦ୍ଦେଶ୍ୟ । ଏହା ସୂଚନା, ଜ୍ଞାନ, ଶିକ୍ଷା ଏବଂ ସ୍ୱାସ୍ଥ୍ୟ ହାସଲ କରାଇପାରିବ । ଏହା ଜୀବିକାର ପନ୍ଥା ସୃଷ୍ଟି କରିବ ଏବଂ ଡିଜିଟାଲ୍ ପେମେଂଟ ଜରିଆରେ ଆର୍ଥିକ ଅନ୍ତର୍ଭୂକ୍ତିକରଣକୁ ସଫଳ କରାଇବ । ସେଠାରେ ପ୍ରଧାନମନ୍ତ୍ରୀ ଏକ ସାଧାରଣ ସଭାରେ ମଧ୍ୟ ଉଦ୍ବୋଧନ ଦେବେ ।
    
    8 ତାରିଖ ସକାଳେ ପ୍ରଧାନମନ୍ତ୍ରୀ ଭଦନଗରଠାରେ ପହଂଚିବେ । ପ୍ରଧାନମନ୍ତ୍ରୀ ହେବା ପରେ ଭଦନଗରକୁ ଏହା ତାଙ୍କର ପ୍ରଥମ ଗସ୍ତ ହେବ । ସେ ହଟକେଶ୍ୱର ମନ୍ଦିରକୁ ଦର୍ଶନ ପାଇଁ ଯିବେ । ପୂର୍ଣ୍ଣ ଟିକାକରଣ ଲକ୍ଷ୍ୟ ହାସଲ ପାଇଁ ପ୍ରଧାନମନ୍ତ୍ରୀ ଏକ ସାଧାରଣ ସଭାରେ ମିଶନ ଇନ୍ଦ୍ରଧନୁଷ ପରିବର୍ଦ୍ଧିତ କାର୍ଯ୍ୟକ୍ରମର ଶୁଭାରମ୍ଭ କରିବେ । ଏହାଦ୍ୱାରା ସହରାଂଚଳ ଏବଂ କମ୍ ଟିକାକରଣ ହୋଇଥିବା ଅନ୍ୟ ଅଂଚଳ ପ୍ରତି ଅଧିକ ଗୁରୁତ୍ୱ ଦିଆଯାଇପାରିବ । ଆଇଏମଟେକୋ କାର୍ଯ୍ୟକ୍ରମର ଶୁଭାରମ୍ଭ କରିବା ଉଦ୍ଦେଶ୍ୟରେ ପ୍ରଧାନମନ୍ତ୍ରୀ ସ୍ୱାସ୍ଥ୍ୟକର୍ମୀମାନଙ୍କୁ ଇ-ଟାବଲେଟ ବଂଟନ କରିବେ । ଆଇଏମଟେକୋ ଏକ ସୃଜନାତ୍ମକ ମୋବାଇଲ୍ ଫୋନ୍ ଆପ୍ଲିକେସନ୍ ଯାହା ମାଧ୍ୟମରେ ଆଶାକର୍ମୀଙ୍କ କାର୍ଯ୍ୟଦକ୍ଷତା ବୃଦ୍ଧି କରାଯାଇପାରିବ । ମାତୃତ୍ୱ, ନବଜାତ ଏବଂ ଶିଶୁ ସ୍ୱାସ୍ଥ୍ୟ ଯତ୍ନ ଆଦି କ୍ଷେତ୍ରରେ ଉତ୍ତମ ତଦାରଖ, ସହାୟତା ଏବଂ ପ୍ରୋତ୍ସାହନରେ ସୁଧାର ଆସିପାରିବ । ‘ଟେକୋ’ ଶବ୍ଦର ଗୁଜରାଟୀରେ ଅର୍ଥ ହେଉଛି “ସହାୟତା” । ତେଣୁ “ଆଇଏମଟେକୋ”ର ଅର୍ଥ “ମୋର ସମର୍ଥନ” । ପ୍ରଧାନମନ୍ତ୍ରୀ ଏଠାରେ ଏକ ସାଧାରଣ ସଭାରେ ଉଦ୍ବୋଧନ ଦେବେ ।
    
    ଏହି ଦିନ ଅପରାହ୍ଣରେ ପ୍ରଧାନମନ୍ତ୍ରୀ ଭାରୁଚ୍ ରେ ପହଂଚିବେ । ସେଠାରେ ସେ ଭାଦଭୁଟ୍ ନଦୀବନ୍ଧ ପ୍ରକଳ୍ପର ଶିଳାନ୍ୟାସ କରିବେ । ସେ ଗୁଜରାଟ ସୁରତର ଉଧାନା ଠାରୁ ବିହାର ଜୟନଗର ପର୍ଯ୍ୟନ୍ତ ଚଳାଚଳ କରିବାକୁ ଥିବା ଅନ୍ତ୍ୟୋଦୟ ଏକ୍ସପ୍ରେସ୍ ଚଳାଚଳକୁ ପତାକା ଦେଖାଇ ଶୁଭାରମ୍ଭ କରିବେ । ଗୁଜରାଟ ନର୍ମଦା ସାର ନିଗମର ବିଭିନ୍ନ ପ୍ଲାଂଟ ଉଦଘାଟନ ଏବଂ ଶିଳାନ୍ୟାସ ପାଇଁ ଏକାଧିକ ଫଳକ ଉନ୍ମୋଚନ କରିବେ । ସେ ଜନସଭାରେ ମଧ୍ୟ ଉଦ୍ବୋଧନ ଦେବେ ।
    
    8 ଅକ୍ଟୋବର ସନ୍ଧ୍ୟାରେ ପ୍ରଧାନମନ୍ତ୍ରୀ ଦିଲ୍ଲୀ ପ୍ରତ୍ୟାବର୍ତ୍ତନ କରିବେ ।

    **********

    
    
    (Release ID: 1505202) Visitor Counter : 2