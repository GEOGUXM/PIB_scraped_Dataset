      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଆଇସିଏସଆଇ ସ୍ଵର୍ଣ୍ଣ ଜୟନ୍ତୀ ବର୍ଷର ଉଦ୍ଘାଟନୀ ସମାରୋହରେ କମ୍ପାନୀ ସେକ୍ରେଟାରୀମାନଙ୍କୁ ପ୍ରଧାନମନ୍ତ୍ରୀଙ୍କ ଉଦ୍ବୋଧନ
      Posted On: 04 OCT 2017 5:07PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଭାରତୀୟ କମ୍ପାନୀ ସେକ୍ରେଟାରୀ ପ୍ରତିଷ୍ଠାନ(ICSI)ର ସ୍ଵର୍ଣ୍ଣ ଜୟନ୍ତୀ ବର୍ଷ ଉଦ୍ଘାଟନୀ ସମାରୋହରେ କମ୍ପାନୀ ସେକ୍ରେଟାରୀମାନଙ୍କୁ ସମ୍ବୋଧିତ କରିଛନ୍ତି ।


    ଏହି ଅବସରରେ ଆଇସିଏସଆଇ ସହ ଜଡ଼ିତ ବ୍ୟକ୍ତିବିଶେଷଙ୍କୁ ପ୍ରଧାନମନ୍ତ୍ରୀ ଅଭିନନ୍ଦନ ଜଣାଇଥିଲେ । ସେ କହିଥିଲେ ଯେ କମ୍ପାନୀଗୁଡ଼ିକ ଯେପରି ଆଇନ ଅନୁଯାୟୀ କାର୍ଯ୍ୟ କରିବେ ଏବଂ ନିଜ ଏକାଉଣ୍ଟକୁ ସଠିକ ଢଙ୍ଗରେ ପରିଚାଳନା କରିବେ, ତାହା ସୁନିଶ୍ଚିତ କରିବା ନିମନ୍ତେ ଉତ୍ତରଦାୟୀ ଲୋକମାନଙ୍କ ମଧ୍ୟରେ ରହି ସେ ଆନନ୍ଦ ଅନୁଭବ କରୁଛନ୍ତି । ସେ କହିଥିଲେ ଯେ ସେମାନଙ୍କ କାର୍ଯ୍ୟ ଦେଶର ଔଦ୍ୟୋଗିକ ସଂସ୍କୃତିକୁ ପ୍ରତିଷ୍ଠିତ କରିବାରେ ସହାୟକ ହୋଇଛି ।


    ପ୍ରଧାନମନ୍ତ୍ରୀ କହିଥିଲେ ଯେ ଦେଶରେ ଏମିତି କିଛି ଲୋକ ଅଛନ୍ତି ଯେଉଁମାନେ ଆମ ସାମାଜିକ ଢାଂଚାର ସଚ୍ଚୋଟତାକୁ ଦୁର୍ବଳ କରିବା ଏବଂ ଦେଶର ସମ୍ମାନହାନି କରିବା ଲାଗି ପ୍ରୟାସ କରୁଛନ୍ତି । ସେ କହିଥିଲେ ଯେ ସରକାର ବ୍ୟବସ୍ଥା ଭିତରେ ଥିବା ଏଭଳି ତତ୍ତ୍ଵଙ୍କୁ ବିତାଡ଼ିତ କରିବା ଦିଗରେ କାର୍ଯ୍ୟ କରୁଛନ୍ତି ।


    ପ୍ରଧାନମନ୍ତ୍ରୀ କହିଥିଲେ ଯେ ସରକାରଙ୍କ ଉଦ୍ୟମର ଫଳସ୍ୱରୂପ, ଅର୍ଥବ୍ୟବସ୍ଥାରେ ନଗଦ କାରବାର ହ୍ରାସ ପାଇଛି । ଜିଡିପିରେ ନଗଦ କାରବାର ଅନୁପାତ 9 ପ୍ରତିଶତକୁ ଖସିଆସିଛି । ବିମୁଦ୍ରୀକରଣ ପୂର୍ବରୁ ଏହା 12 ପ୍ରତିଶତ ଥିଲା । କେବଳ ନିରାଶାବାଦର ପ୍ରସାର ଲାଗି ଚାହୁଁଥିବା ଲୋକମାନଙ୍କ ପ୍ରତି ସଚେତନ ରହିବା ଲାଗି ପ୍ରଧାନମନ୍ତ୍ରୀ ସତର୍କ କରାଇ ଦେଇଥିଲେ । ବିଗତ ତ୍ରୈମାସିକରେ ଜିଡିପି ଅଭିବୃଦ୍ଧି ହାର 5.7 ପ୍ରତିଶତ ରହିଥିଲା, ହେଲେ ପୂର୍ବରୁ ଜିଡିପି ଅଭିବୃଦ୍ଧି ହାର ଏହାଠାରୁ କମ୍ ରହିଥିବାର ଉଦାହରଣ ମଧ୍ୟ ପ୍ରଧାନମନ୍ତ୍ରୀ ଦେଇଥିଲେ । ସେ କହିଥିଲେ ଯେ ସେ ସମୟରେ ନିମ୍ନ ଅଭିବୃଦ୍ଧି ହାର ସହିତ ଉଚ୍ଚ ମୁଦ୍ରାସ୍ଫିତୀ, ଉଚ୍ଚ ଚଳନ୍ତି ଖାତା ନିଅଂଟ ଏବଂ ଉଚ୍ଚ ଆର୍ଥିକ ନିଅଂଟ ପରିସ୍ଥିତ ଜାରି ରହିଥିଲା ।


    ପ୍ରଧାନମନ୍ତ୍ରୀ କହିଥିଲେ ଯେ ଏମିତି ଏକ ସମୟ ଥିଲା ଯେତେବେଳେ ବିଶ୍ଵ ଅର୍ଥନୈତିକ ଅଭିବୃଦ୍ଧି ପଥରେ ବାଧକ ସାଜୁଥିବା 5ଟି ଦୁର୍ବଳ ଅର୍ଥବ୍ୟବସ୍ଥା ମଧ୍ୟରୁ ଭାରତ ଗୋଟିଏ ବୋଲି ବିବେଚିତ ହେଉଥିଲା ।


    ବିଗତ ତ୍ରୈମାସିକରେ ଅଭିବୃଦ୍ଧି ହାର ହ୍ରାସ ସମ୍ପର୍କରେ ଉଲ୍ଲେଖ କରି ପ୍ରଧାନମନ୍ତ୍ରୀ କହିଥିଲେ ଯେ ଏହି ଧାରାକୁ ଊଦ୍ଧ୍ୱର୍ମୁଖୀ କରିବା ଲାଗି ସରକାର ଦୃଢ଼ସଂକଳ୍ପ । ସେ କହିଥିଲେ ଯେ ବିଭିନ୍ନ ଗୁରୁତ୍ୱପୂର୍ଣ୍ଣ ସଂସ୍କାର ସମ୍ବନ୍ଧୀୟ ନିଷ୍ପତ୍ତି ନିଆଯାଇଛି ଏବଂ ଏହା ଆଗକୁ ମଧ୍ୟ ଜାରି ରହିବ । ଦେଶର ଆର୍ଥିକ ସ୍ଥିରତା ବଜାୟ ରହିବ ବୋଲି ସେ କହିଥିଲେ । ସରକାରଙ୍କ ଦ୍ୱାରା ନିଆଯାଉଥିବା ପଦକ୍ଷେପ ଆଗାମୀ ବର୍ଷଗୁଡ଼ିକରେ ଦେଶକୁ ବିକାଶର ନୂତନ ସୋପାନକୁ ନେଇଯିବ ବୋଲି ଉପସ୍ଥିତ ବ୍ୟକ୍ତିବିଶେଷଙ୍କୁ ପ୍ରଧାନମନ୍ତ୍ରୀ ଆଶ୍ୱସ୍ତ କରିଥିଲେ । ସେ କହିଥିଲେ, ସଚ୍ଚୋଟତା ଉପରେ ପ୍ରିମିୟମ ଭରିବାକୁ ପଡିବ, ଏବଂ ସଚ୍ଚୋଟ ଲୋକମାନଙ୍କ ସ୍ୱାର୍ଥର ସୁରକ୍ଷା କରାଯିବ ।


    ବିଗତ 3 ବର୍ଷ ମଧ୍ୟରେ ବିଭିନ୍ନ ଗୁରୁତ୍ୱପୂର୍ଣ୍ଣ କ୍ଷେତ୍ରରେ ନିବେଶ ବ୍ୟାପକ ଭାବେ ବୃଦ୍ଧି ପାଇଥିବା ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ । ସେ କହିଥିଲେ ଯେ ଏହି ଅବଧି ମଧ୍ୟରେ 21ଟି କ୍ଷେତ୍ରରେ 87ଟି ସଂସ୍କାର କାର୍ଯ୍ୟକାରୀ କରାଯାଇଛି । ନିବେଶ ବ୍ୟାପକ ଭାବେ ବୃଦ୍ଧି ପାଇଥିବା ସମ୍ପର୍କରେ ସେ ତଥ୍ୟ ରଖିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ସରକାରଙ୍କ ନୀତି ଏବଂ ଯୋଜନାରେ ଏହା ସୁନିଶ୍ଚିତ କରିବା ପ୍ରତି ଧ୍ୟାନ ଦିଆଯାଉଛି ଯେ ଗରିବ ଏବଂ ମଧ୍ୟମବର୍ଗଙ୍କ ସଂଚୟ ଯେପରି ସୁରକ୍ଷିତ ରହିପାରିବ ଏବଂ ସେମାନଙ୍କ ଜୀବନରେ ପରିବର୍ତ୍ତନ ଆସିପାରିବ ।


    ପ୍ରଧାନମନ୍ତ୍ରୀ କହିଥିଲେ ଯେ ସେ ଦେଶବାସୀ ଏବଂ ଦେଶକୁ ସଶକ୍ତ କରିବା ଲାଗି କାର୍ଯ୍ୟ କରୁଛନ୍ତି । ଏମିତିକି ଏଥିପାଇଁ ତାଙ୍କୁ ଅନେକ ସମୟରେ ସମାଲୋଚନାର ସମ୍ମୁଖୀନ ହେବାକୁ ପଡ଼ୁଛି । ସେ ଥିବା ପର୍ଯ୍ୟନ୍ତ କେବେହେଲେ ଦେଶର ଭବିଷ୍ୟତକୁ ନିଲାମ ହେବାକୁ ଦେବେ ନାହିଁ ବୋଲି ପ୍ରତିଶ୍ରୁତି ଦେଇଥିଲେ ।


    ଭାରତୀୟ କମ୍ପାନୀ ସେକ୍ରେଟାରୀ ପ୍ରତିଷ୍ଠାନ(ICSI)ର ସ୍ଵର୍ଣ୍ଣ ଜୟନ୍ତୀ ବର୍ଷ ଉଦ୍ଘାଟନୀ ସମାରୋହରେ ଉପସ୍ଥାପିତ ରିପୋର୍ଟ


    (Presentation shown at the inauguration of the golden jubilee year of ICSI)


    **********

    
    
    (Release ID: 1505053) Visitor Counter : 2