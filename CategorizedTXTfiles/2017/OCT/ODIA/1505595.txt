      ରାଷ୍ଟ୍ରପତିଙ୍କ ସଚିବାଳୟ

      ଇଥିଓପିଆର ଆଦିସ ଆବାବା ବିଶ୍ୱବିଦ୍ୟାଳୟରେ ରାଷ୍ଟ୍ରପତି ରାମନାଥ କୋବିନ୍ଦଙ୍କ ଅଭିଭାଷଣ
      Posted On: 06 OCT 2017 8:55PM by PIB Bhubaneshwar


    ଆଜି ଆପଣମାନଙ୍କ ଗହଣରେ ଏଠାରେ ଉପସ୍ଥିତ ହେବା ମୋ ପାଇଁ ଢ଼େର ଖୁସିର କଥା । ଇଥିଓପିଆ ପାଇଁ ଏହା ଏକ ସଫଳତା ଓ ଅତ୍ୟନ୍ତ ଭାବାବେଗର କଥା । ଆଜକୁ ମାତ୍ର ଦୁଇ ମାସ ପୂର୍ବେ ମୁଁ ଭାରତର ରାଷ୍ଟ୍ରପତି ପଦଭାର ଗ୍ରହଣ କରିଛି । ମୋର ଦରିଆପାରି ଯାତ୍ରାର ଏହା ହେଉଛି ପ୍ରଥମ ସରକାରୀ ଗସ୍ତ । ମୁଁ ସେତେବେଳେ ଚିନ୍ତା କଲି ଯେ ମୋର ଏହି ପ୍ରଥମ ଯାତ୍ରା ଆଫ୍ରିକାରୁ ଆରମ୍ଭ ହେଉ । କାରଣ ଭାରତର ବୈଦେଶିକ ନୀତି ଓ ଭାରତୀୟ ଚିନ୍ତନର କେନ୍ଦ୍ରବିନ୍ଦୁ ଭାବେ ଆଫ୍ରିକା ସଦାସର୍ବଦା ରହିଆସିଛି । ସର୍ବୋପରି ଏହା ହେଉଛି ସେଇ ମହାଦେଶ ଯେଉଁଠି ଆମର ରାଷ୍ଟ୍ରପିତା ମହାତ୍ୱାଗାନ୍ଧୀ ସତ୍ୟ ଓ ସ୍ୱାଧୀନତାର ଅଭିଯାନ ଆରମ୍ଭ କରିଥିଲେ ।


    ଇଥିଓପିଆକୁ ମୋ ଯାତ୍ରାର ପ୍ରଥମ ରାଷ୍ଟ୍ର ଭାବେ ଗ୍ରହଣ କରିବାର ଏକମାତ୍ର କାରଣ ଏଇଆ ନୁହେଁ ଯେ ଭାରତ ଏହାକୁ ଅଧିକ ଗୁରୁତ୍ୱ ପ୍ରଦାନ କରେ କିମ୍ବା ବିଭିନ୍ନ ବୈଶ୍ୱିକ ଅନୁଷ୍ଠାନରେ ଇଥିଓପିଆ ନେତୃତ୍ୱ ଗ୍ରହଣ କରିଆସୁଛି । ଏହାର ପ୍ରକୃତ କାରଣ ହେଲା ସମୟର କଷଟି ପଥରରେ ପରୀକ୍ଷିତ ଆମର ବନ୍ଧୁତା । ଏହାର ଅବଧି 2000 ବର୍ଷ ପୁରୁଣା । ଅନ୍ୟ ଭାଷାରେ କହିଲେ ଦୁଇ ସଭ୍ୟତା ମଧ୍ୟରେ ପ୍ରଥମେ ବାଣିଜ୍ୟ କାରବାର ଆରମ୍ଭ ହୋଇଥିଲା ।


    ଚା ’ ର ଦେଶରୁ ଜଣେ ପର୍ଯ୍ୟଟକ ଭାବେ ମୁଁ ଆସି ଏହି କଫି ଭୂମିରେ ପହଂଚିଛି । ଆପଣଙ୍କ ଦେଶ ଓ ଆପଣଙ୍କ ସରକାରର ଆତିଥ୍ୟ ବାସ୍ତବିକ ବିପୁଳ । ପୁଣି ତା ସହ ଆଜି ଏହି ମହାନ ଅନୁଷ୍ଠାନକୁ ଆସିବାର ଅତିରିକ୍ତ ସୁଯୋଗ ମୋତେ ମିଳିଛି । ଏହା ଇଥିଓପିଆର ସର୍ବପ୍ରାଚୀନ ବିଶ୍ୱବିଦ୍ୟାଳୟ । ଏହାର ଇତିହାସ 1950 ମସିହାଠାରୁ ଲମ୍ବି ଆସିଛି । ଏହି ଗୌରବର ଗାଥା ବର୍ଣ୍ଣନା କଲାବେଳେ ସ୍ମରଣ ଆସୁଛି ଯେ ଆପଣମାନେ ଏଇ କମିଟିର ନାମ ରଖିଛନ୍ତି ନେଲସନ ମାଣ୍ଡେଲା । ଯିଏ ଆମ ସମୟର ଜଣେ ଯୋଦ୍ଧା , ଏକାଧିକ ଦୃଷ୍ଟିରୁ ସେ ହେଉଛନ୍ତି ଆଫ୍ରିକାର ଗାନ୍ଧୀ । ଇତିହାସର ଏଇ ଦୁଇ ମହାମାନବଙ୍କ ଆଶୀର୍ବାଦ ଆମ ଉପରେ ରହିଛି ବୋଲି କହିଲେ ଅତ୍ୟୁକ୍ତି ହେବନାହିଁ ।


    ଇଥିଓପିଆ ଏବଂ ଭାରତ , ଭାରତ ମହାସାଗର ଦ୍ୱାରା ପରସ୍ପରଠାରୁ ବିଭାଜିତ ଓ ପରସ୍ପର ସହ ସଂଯୁକ୍ତ । ଶତାଦ୍ଦୀ ଶତାଦ୍ଦୀ ଧରି ଇଥିଓପିଆ ଓ ଭାରତକୁ ଶହ ଶହ ପର୍ଯ୍ୟଟକ ଭାରତ ମହାସାଗର ଦେଇ ଯାତ୍ରା କରି ସୁନାଠାରୁ ହାତୀଦାନ୍ତ , ମସଲା ଏବଂ ଔଷଧର ବାଣିଜ୍ୟ କାରବାର କରି ଆସିଛନ୍ତି । ତେବେ ସବୁଠାରୁ ଯେଉଁ ବଡ କଥାଟିର ସେମାନେ କାରବାର କରିଛନ୍ତି ତାହା ହେଲା ଜ୍ଞାନ । ଏହି ଜ୍ଞାନ ଶିକ୍ଷା ଦ୍ୱାରା ପରିବର୍ଦ୍ଧିତ ଓ ସଂରକ୍ଷିତ ହୋଇଛି ଏବଂ ସେହି ଜ୍ଞାନ , ଆମ ଦୁଇ ରାଷ୍ଟ୍ର ଯେଉଁ ନୀତି ଓ ମୂଲ୍ୟବୋଧରେ ବିଶ୍ୱାସୀ , ତାହାକୁ ପୁଷ୍ଟ କରିଛି । ତେଣୁ ଇଥିଓପିଆ – ଭାରତ ସହଭାଗୀତାକୁ ବାସ୍ତବରେ ମାନସିକ ସ୍ତରରେ ଭାବବନ୍ଧନ ବୋଲି କୁହାଯାଇପାରେ ।


    ଶିକ୍ଷା କ୍ଷେତ୍ରରେ ସହଯୋଗ ଆମ ଦୁଇ ଦେଶ ମଧ୍ୟରେ ଯୋଗସୂତ୍ରକୁ ଅଧିକ ନିବିଡ କରିଛି । ଯେତେବେଳେ ଇଥିଓପିଆ ଶିକ୍ଷା ବିସ୍ତାର ଲାଗି ପ୍ରୟାସ ଆରମ୍ଭ କଲା , ସେତେବେଳେ ଦେଶର ପ୍ରାଥମିକ ଓ ମାଧ୍ୟମିକ ବିଦ୍ୟାଳୟଗୁଡିକରେ ଶିକ୍ଷାଦାନ ଲାଗି ଭାରତୀୟ ଶିକ୍ଷକମାନଙ୍କୁ ଆମନ୍ତ୍ରଣ କରାଯାଇଥିଲା । ଏହି ପ୍ରାରମ୍ଭିକ ପର୍ଯ୍ୟାୟର ଶିକ୍ଷକମାନେ ଦେଶର ଦୁର୍ଗମ କୋଣ ଅନୁକୋଣକୁ ଯାଇ ଦେଶର ତରୁଣ ଓ ଯୁବ ମାନସରେ ମୂଲ୍ୟବୋଧ ଓ ଆଦର୍ଶ ଭରି ଦେଇଥିଲେ ଓ ଶିକ୍ଷାଦାନର ମହତ୍ କାର୍ଯ୍ୟରେ ନିଜର ସମଗ୍ର ଜୀବନକୁ ସମର୍ପିତ କରିଥିଲେ ।


    ମୁଁ ଜାଣେ ଯେ ସେମାନଙ୍କ ମଧ୍ୟରୁ ଅନେକ ଏଠାରେ ବସବାସ କରି ଆସିଆସୁଛନ୍ତି ଏବଂ ସେମାନଙ୍କ ମଧ୍ୟରୁ କେତେଜଣ ଆଜି ଏଠାରେ ଉପସ୍ଥିତ ଅଛନ୍ତି । ମୁଁ ଏକଥା ମଧ୍ୟ ଶୁଣିବାକୁ ପାଇଛି ଯେ ପ୍ରତ୍ୟେକ ଇଥିଓପୀୟ ଯେଉଁମାନେ କି ଭାରତୀୟ ଶିକ୍ଷକମାନଙ୍କ ଦ୍ୱାରା ସେମାନଙ୍କ ପ୍ରାରମ୍ଭିକ ଶିକ୍ଷା ଲାଭ କରିଛନ୍ତି , ସେମାନଙ୍କ ମନରେ ପୁରୁଣା ଦିନର କିଛି ନା କିଛି ସୁଖଦ ସ୍ମୃତି ଅନ୍ୟମାନଙ୍କ ସହ ବାଣ୍ଟିବାକୁ ରହିଛି । ଭାରତ କଥା ଶୁଣିବା ମାତ୍ରେ ସେମାନଙ୍କ ମୁହଁରେ ହସ ଫୁଟି ଉଠେ । ସେହିଭଳି ଶିକ୍ଷକଙ୍କ ଅବଦାନକୁ ମୁଁ ପ୍ରଶଂସା କରୁଛି । ସେମାନେ ଆମ ଉଭୟ ରାଷ୍ଟ୍ରଙ୍କ ପାଇଁ ଉଲ୍ଲେଖନୀୟ ସେବା ପ୍ରଦାନ କରିଛନ୍ତି । ସେମାନଙ୍କୁ ଆମେ ଯେତେ ପ୍ରଶଂସା କଲେ ସୁଦ୍ଧା ଅତ୍ୟୁକ୍ତି ହେବନାହିଁ ।


    ଭାରତୀୟ ଶିକ୍ଷକମାନଙ୍କ ଦ୍ୱାରା ଯାହା ପ୍ରାଥମିକ ବିଦ୍ୟାଳୟରେ ଆରମ୍ଭ କରାଯାଇଥିଲା ଏବେ ତାହା ଉଚ୍ଚ ଶିକ୍ଷା କ୍ଷେତ୍ରରେ ଜାରି ରହିଛି । ଇଥିଓପିଆର ବିଭିନ୍ନ ବିଶ୍ୱ ବିଦ୍ୟାଳୟମାନଙ୍କରେ ଏବେ ଭାରତୀୟ ପ୍ରଫେସରମାନେ ନିଯୁକ୍ତି ପାଇଛନ୍ତି । ମୁଁ ଏକଥା ଜାଣି ଅତ୍ୟନ୍ତ ଆନନ୍ଦିତ ଯେ ଇଥିଓପିଆର ବିଭିନ୍ନ ବିଶ୍ୱବିଦ୍ୟାଳୟମାନଙ୍କରେ କଳା , ସାମାଜିକ ବିଜ୍ଞାନ , ଇଂଜିନିୟରିଂ , ବ୍ୟବସାୟିକ ପରିଚାଳନା , ଭେଷଜ ଆଦି ବିଭାଗରେ 2000 ରୁ ଊର୍ଦ୍ଧ୍ଵ ଭାରତୀୟ ଅଧ୍ୟାପକ ଅଧ୍ୟାପନା ଓ ଗବେଷଣା କାର୍ଯ୍ୟରେ ନିୟୋଜିତ ରହିଛନ୍ତି ।


    ଇଥିଓପିଆର ବିଶ୍ୱବିଦ୍ୟାଳୟଗୁଡିକରେ ଭାରତୀୟ ଅଧ୍ୟାପକମାନଙ୍କ ସଂଖ୍ୟା ସର୍ବାଧିକ ଏବଂ ସେମାନେ ବେଶ ଗୁଣାତ୍ମକ ଶିକ୍ଷକ ଭାବେ ସମ୍ମାନିତ ଓ ପରିଗଣିତ । ସେମାନେ ଉଭୟ ରାଷ୍ଟ୍ରର ଶୈକ୍ଷିକ ଗୋଷ୍ଠୀଙ୍କ ମଧ୍ୟରେ ସେତୁ ସଦୃଶ କାର୍ଯ୍ୟ କରିଆସୁଛନ୍ତି ଜାଣି ଆମେ ସଭିଏଁ ଖୁସି ହେବା ଦରକାର । ସେମାନେ ଉଭୟ ରାଷ୍ଟ୍ରର ବିଶ୍ୱବିଦ୍ୟାଳୟ ଏବଂ ଶୈକ୍ଷିକ ଅନୁଷ୍ଠାନ ମଧ୍ୟରେ ସେତୁ ତଥା ଗବେଷଣା ସହଯୋଗୀତାର ଭୂମିକା ନିର୍ବାହ କରିଆସୁଛନ୍ତି । ଆମେ ସଭିଏଁ ଏଭଳି ଉଦ୍ୟମକୁ ପ୍ରୋତ୍ସାହିତ କରିବା ଉଚିତ । ମୁଁ ଗୁରୁତ୍ୱର ସହ କହିବାକୁ ଚାହେଁ ଯେ ଶିକ୍ଷାର ପ୍ରକୃତ ଉଦ୍ଦେଶ୍ୟ ହେଲା ଉତ୍ତମ ମଣିଷ ସୃଷ୍ଟି କରିବା । ଆପଣମାନେ ଯଦି ଭଲ ମଣିଷ ତା ହେଲେ ପ୍ରତ୍ୟେକ ମଣିଷର ସୁଗୁଣ ପ୍ରତି ଆପଣ ବିଶ୍ୱାସୀ ହେବେ , ତେଣିକି ଆପଣ ଯେଉଁ ସ୍ଥାନରେ ଥାଆନ୍ତୁ ଅଥବା ଯାହା କହୁଥାନ୍ତୁ ନା କାହିଁକି । ଯଦି ଆପଣ ଜଣେ ଶିକ୍ଷକ , ତେବେ ଆପଣ ଜଣେ ଉତ୍ତମ ଶିକ୍ଷକ ହେବାକୁ ବାଧ୍ୟ । ଯଦି ଆପଣ ଜଣେ ପ୍ରଶାସକ ତେବେ ଆପଣ ଜଣେ ଉତ୍ତମ ପ୍ରଶାସକ ହେବାକୁ ବାଧ୍ୟ । ଯଦି ଡାକ୍ତର ହୋଇଥାନ୍ତି , ଉତ୍ତମ ଚିକିତ୍ସକ ହେବାକୁ ବାଧ୍ୟ । ଏହା ହେଲା ଶିକ୍ଷାର ସାରମର୍ମ ।


    ବନ୍ଧୁଗଣ ,


    ଯେମିତି ଭାରତୀୟ ଶିକ୍ଷକମାନଙ୍କର ଇଥିଓପିଆର ଶିକ୍ଷାନୁଷ୍ଠାନମାନଙ୍କୁ ଅବଦାନ ରହିଛି । ସେହିପରି ଅନେକ ଇଥିଓପୀୟ ଛାତ୍ରଛାତ୍ରୀ ଭାରତୀୟ ବିଶ୍ୱବିଦ୍ୟାଳୟମାନଙ୍କର ପ୍ରଜ୍ଞା ଓ ସାଂସ୍କୃତିକ ବୈଭବକୁ ପୁଷ୍ଟ କରିଛନ୍ତି । ଏହି ଛାତ୍ରଛାତ୍ରୀ ବୃନ୍ଦ ସେମାନଙ୍କ ଉଚ୍ଚତର ଡିଗ୍ରୀ ମାଧ୍ୟମରେ , ଶିକ୍ଷା ମାଧ୍ୟମରେ ସେମାନଙ୍କ ନିଜ ରାଷ୍ଟ୍ରର ଗୁଣାତ୍ମକ ମୂଲ୍ୟବୋଧକୁ ଉନ୍ନତ କରିଛନ୍ତି ଏବଂ ସେମାନେ ଭାରତ ପାଇଁ ବିଶେଷ ବନ୍ଧୁ ଭାବେ ମଧ୍ୟ ରହିଆସିଛନ୍ତି । ଏହା ମଧ୍ୟ ଖୁସି ଓ ଗୌରବର କଥା ଯେ ଭାରତୀୟ ବିଶ୍ୱବିଦ୍ୟାଳୟମାନଙ୍କର ପ୍ରାକ୍ତନ ଛାତ୍ରମାନଙ୍କ ମଧ୍ୟରୁ ଅନେକ ନିଜ ଦେଶରେ ବହୁ ଗୁରୁତ୍ୱପୂର୍ଣ୍ଣ ପଦପଦବୀରେ ଆସୀନ । ମୁଁ ଜାଣେ ଏହି ତାଲିକାରେ ଇଥିଓପିଆର ଫାଷ୍ଟଲେଡିଙ୍କ ଠାରୁ ଆରମ୍ଭ କରି ଅନ୍ୟୁନ ନଅ ଜଣ କ୍ୟାବିନେଟ ମନ୍ତ୍ରୀ ଅଛନ୍ତି ।


    ଭାରତୀୟ ବୈଷୟିକ ଓ ଆର୍ଥିକ ସହଯୋଗ କାର୍ଯ୍ୟକ୍ରମ ଯାହାକି ଆଇଟିଇସି ନାମରେ ସର୍ବତ୍ର ସୁପରିଚିତ , ସେହି କାର୍ଯ୍ୟକ୍ରମ ମାଧ୍ୟମରେ ଇଥିଓପିଆର ଛାତ୍ରଛାତ୍ରୀମାନଙ୍କୁ ଭାରତୀୟ ଶିକ୍ଷାନୁଷ୍ଠାନମାନଙ୍କରେ ସ୍ୱାଗତ ଓ ଗ୍ରହଣ କରାଯାଉଥିଲା । ଏହି କାର୍ଯ୍ୟକ୍ରମ 1969 ମସିହାରେ ଆରମ୍ଭ ହୋଇଥିଲା । ଏହି ଫ୍ଲାଗସିପ ତାଲିକା କାର୍ଯ୍ୟକ୍ରମ ସହିତ ପରବର୍ତ୍ତୀ ସମୟରେ ଆହୁରି ଅନେକ ଯୋଜନା ଯୋଡି ଦିଆଯାଇଛି ।


    ଆଫ୍ରିକା ଛାତ୍ରବୃତି କାର୍ଯ୍ୟକ୍ରମ ଜରିଆରେ ପ୍ରତିବର୍ଷ ଶହ ଶହ ଇଥିଓପୀୟ ଛାତ୍ରଙ୍କୁ ଭାରତକୁ ସ୍ୱାଗତ କରାଯାଇଥାଏ । ସେମାନେ ପୂର୍ଣ୍ଣକାଳୀନ ଛାତ୍ରବୃତି ଲାଭ କରି ସେମାନଙ୍କର ଉଚ୍ଚତର ଡିଗ୍ରୀ ଓ ଗବେଷଣା ସକାଶେ ଭାରତ ଆସିଥାନ୍ତି । ମୁଁ ଶୁଣିବାକୁ ପାଇଛି ଯେ ଏହି ଛାତ୍ରବୃତି ଓ ତାଲିମ ସୁଯୋଗ ଲାଭ ନିମନ୍ତେ ପ୍ରତ୍ୟେକ ଇଥିଓପୀୟ ବିମାନରେ ପ୍ରତିଦିନ ଅନ୍ୟୁନ ଜଣେ ଛାତ୍ର ଯାତ୍ରା କରିଥାନ୍ତି । ଦୁଇ ପ୍ରଗତିଶୀଳ ଅର୍ଥନୀତି ମଧ୍ୟରେ ଏଭଳି ସହଯୋଗ ପ୍ରଗତୀର ଉଜ୍ଜଳ ଉଦାହରଣ ଭାବେ ଗ୍ରହଣ କରାଯାଇପାରେ ।


    ଏହା ବ୍ୟତୀତ , ପାନ ଆଫ୍ରିକାନ୍ ଇ - ନେଟୱାର୍କ କାର୍ଯ୍ୟକ୍ରମ ରହିଛି । ଆଫ୍ରିକୀୟ ରାଷ୍ଟ୍ରମାନଙ୍କ ସହ ଭାରତର ଶୈକ୍ଷିକ ଓ ଦକ୍ଷତା ବୃଦ୍ଧି ସହଯୋଗ କ୍ଷେତ୍ରରେ ଏହା ଏକ ମାଇଲ ଖୁଣ୍ଟ ସଦୃଶ । ଆଜକୁ 8 ବର୍ଷ ତଳେ 2009 ମସିହାରେ ଏହି ଆଦିସ ଆବାବା ନଗରୀରେ ହିଁ ଏହାର ଶୁଭାରମ୍ଭ କରାଯାଇଥିଲା । ଏହା ମୋଟ 48 ଆଫ୍ରିକୀୟ ରାଷ୍ଟ୍ରଙ୍କୁ ଭାରତ ସହ ଯୋଡିବାରେ ଉଲ୍ଲେଖନୀୟ ଭୂମିକା ଗ୍ରହଣ କରିଛି ।


    ଏହି ନେଟୱାର୍କ ମାଧ୍ୟମରେ ପାଞ୍ଚଟି ପ୍ରମୁଖ ଭାରତୟ ବିଶ୍ୱବିଦ୍ୟାଳୟରୁ ଟେଲି - ଶିକ୍ଷା ସେବା ଏବଂ ଟେଲି - ମେଡିସିନ ସେବା ଉପଲବ୍ଧ ହେଉଛି । ଏହି କାର୍ଯ୍ୟକ୍ରମର ପ୍ରଥମ ପର୍ଯ୍ୟାୟରେ ଭାରତୀୟ ବିଶ୍ୱବିଦ୍ୟାଳୟମାନଙ୍କରୁ ପ୍ରାୟ 7000 ଛାତ୍ରଛାତ୍ରୀ ସେମାନଙ୍କର ସ୍ନାତକୋତ୍ତର , ସ୍ନାତ୍ତକ ଓ ଡିପ୍ଲୋମା ସାର୍ଟିଫିକେଟ ପାଠ୍ୟକ୍ରମ ସମାପ୍ତ କରିଥିଲେ । ଭାରତ ସରକାର ଏହି ପ୍ରକ୍ରିୟାକୁ ଅଧିକ ବ୍ୟାପକ ଓ ଉନ୍ନତ କରିବା ସକାଶେ ଉଦ୍ୟମ କରୁଛନ୍ତି । ତଦ୍ୱାରା ଆଫ୍ରିକା ସାରା ଛାତ୍ରଛାତ୍ରୀମାନଙ୍କୁ ଅନଲାଇନ କୋର୍ସ ପ୍ରଦାନ କରାଯାଇପାରିବ ।


    ବନ୍ଧୁଗଣ ,


    ଜନସଂଖ୍ୟାର ଢ଼ାଂଚା ଦୃଷ୍ଟିରୁ ଉଭୟ ଭାରତ ଓ ଇଥିଓପିଆ ଦୁଇ ଯୁବରାଷ୍ଟ୍ର । ଭାରତର ମୋଟ ଜନସଂଖ୍ୟାର ଶତକଡା 65 ଭାଗଙ୍କ ବୟସ 35 ବର୍ଷରୁ କମ । ସେହିପରି ଇଥିଓପିଆର ମୋଟ ଜନସଂଖ୍ୟାର ଶତକଡା 64 ଭାଗଙ୍କ ବୟସ 25 ବର୍ଷରୁ କମ । ପୁଣି ଆମ ଦୁଇ ରାଷ୍ଟ୍ରଙ୍କ ସମ୍ମୁଖରେ ସମାନ ପ୍ରକାର ଚ୍ୟାଲେଞ୍ଜ ରହିଛି । ଏହାର କେନ୍ଦ୍ରବିନ୍ଦୁ ହେଲା ଆମର ଯୁବଗୋଷ୍ଠୀ ଓ ଛାତ୍ରଛାତ୍ରୀଙ୍କୁ ଉପଯୁକ୍ତ ଭାବେ ଏକବିଂଶ ଶତାଦ୍ଦୀର ଅର୍ଥନୀତି ସହ ପ୍ରତିଯୋଗିତା କରିବା ନିମନ୍ତେ ସକ୍ଷମ , ସାଧନଯୁକ୍ତ ଓ ପ୍ରଶିକ୍ଷିତ କରିବାକୁ ପଡିବ । ସେମାନଙ୍କୁ କର୍ମସଂସ୍ଥାନ ଯୋଗାଡ ନିମନ୍ତେ ସକ୍ଷମ କରିବା ଲାଗି ତଥା ସେମାନଙ୍କ ଆଶା ଆକାଂକ୍ଷା ପୂରଣ ନିମନ୍ତେ ସୁଯୋଗ ସୃଷ୍ଟି ନିମନ୍ତେ ସେମାନଙ୍କୁ ସୁଦକ୍ଷ କରିବାକୁ ହେବ । ପୁଣି ଅଭିବୃଦ୍ଧି ଓ ବିକାଶ ମଧ୍ୟରେ ସନ୍ତୁଳନ ରକ୍ଷା ନିମନ୍ତେ ଓ ଜଳବାୟୁ ପରିବର୍ତ୍ତନ ଭଳି ଚ୍ୟାଲେଞ୍ଜକୁ ସାମନା କରି ଆମକୁ ସ୍ୱଚ୍ଛ ଓ ଅକ୍ଷୟ ଶକ୍ତି ଦିଗରେ ଆଗେଇବାକୁ ପଡିବ ।


    ସର୍ବୋପରି ଆମକୁ ଏପରି ଏକ ଅର୍ଥନୈତିକ ମଡେଲର ବିକାଶ ଘଟାଇବାକୁ ହେବ ଯାହା ସ୍ଥାନୀୟ ଗୋଷ୍ଠୀଙ୍କ ଠାରୁ ଆହରଣ କରିବା ପରିବର୍ତ୍ତେ ସେମାନଙ୍କ କଲ୍ୟାଣସାଧନ କରୁଥିବ । ଆଫ୍ରିକାର ଭବିଷ୍ୟତ ସକାଶେ ଏହା ଅତି ଜରୁରି । ଭାରତର ଭବିଷ୍ୟତ ପାଇଁ ମଧ୍ୟ । ତେଣୁ ଆମର ଏହି ସହଭାଗୀ ଭବିଷ୍ୟତ ସକାଶେ , ଯୁବଗୋଷ୍ଠୀଙ୍କ ଭବିଷ୍ୟତକୁ ସୁନିଶ୍ଚିତ କରିବା ଲାଗି ଏହା ଅନିବାର୍ଯ୍ୟ । ଏଥିପାଇଁ ଇଥିଓପିଆ ଓ ସମଗ୍ର ଆଫ୍ରିକା ଭାରତକୁ ଏକ ଆଗ୍ରହୀ ତଥା ସମ୍ବେଦନଶୀଳ ସହଭାଗୀ ଭାବେ ଗ୍ରହଣ କରିପାରିବ ।


    ଆମେ ସଦାବେଳେ କାନ୍ଧକୁ କାନ୍ଧ ମିଳାଇ ଠିଆ ହୋଇଆସିଛୁ । 1940 ଦଶକରେ , ଦ୍ୱିତୀୟ ବିଶ୍ୱଯୁଦ୍ଧର ଘନଘଟା ମଧ୍ୟରେ , ଭାରତୀୟ ସୈନିକମାନେ ଇଥିଓପିଆର ସ୍ୱାଧୀନତା ସଂଗ୍ରାମକୁ ସମର୍ଥନ ଜଣାଇଥିଲେ । ବିଦେଶୀ ଶାସନ କବଳରୁ ମୁକ୍ତି ପାଇଁ ଇଥିଓପିଆ ସେତେବେଳେ ଜୁଝୁଥିଲେ । ଆଶ୍ଚର୍ଯ୍ୟର କଥା ଭାରତ ସେତେବେଳେ ନିଜେ ସୁଦ୍ଧା ସ୍ୱାଧୀନ ହୋଇନଥିଲା । ତେଣୁ ଇଥିଓପୀୟ ଏବଂ ଭାରତୀୟମାନେ ଦୀର୍ଘ ସମୟ ଧରି ପରସ୍ପର ସହ ସୁପରିଚିତ ଓ ଆସ୍ଥାବାନ୍ ।


    ଦେଶ - ଦେଶ ଓ ସମାଜ - ସମାଜ ମଧ୍ୟରେ ବନ୍ଧୁତା ସୃଷ୍ଟି କରାଯାଇଥାଏ ଏବଂ ତାହା ଜାରି ରହେ । ଠିକ ଇଥିଓପିଆର କଫି ଉତ୍ସବ ପରି । ସେଭଳି ବନ୍ଧୁତାର ସୁଫଳ ତତ୍କାଳିନ ସ୍ୱଳ୍ପପଥ ଦୌଡ ନୁହେଁ ଏହା ଏକ ମାରାଥନ ଦୌଡ ସଦୃଶ ଦୀର୍ଘ ପଥ ଯାତ୍ରା । ତେଣୁ ବିକିଲା ଓ ଗେବ୍ରେସେଲାସିଙ୍କ ଏହି ଭୂଇଁ ଦୀର୍ଘ ପଥ ଯାତ୍ରାର ମୂଲ୍ୟକୁ ଭଲ ଭାବେ ବୁଝିଛି ।


    ଇଥିଓପିଆ ପାଇଁ ଭାରତ ଜଣେ ଦୀର୍ଘ ପଥ ଧାବକ ଭଳି ସହଯୋଗୀ । ତେଣୁ ଆସନ୍ତୁ , ଏକତ୍ର ମିଶି ସବୁ ବାଧାବିଘ୍ନକୁ ଅତିକ୍ରମ କରିବା ।


    ଆପଣମାନଙ୍କୁ ଧନ୍ୟବାଦ ଓ ଆପଣମାନଙ୍କର ସର୍ବଶୁଭ କାମନା କରୁଛି ।


    **************


    

    
    (Release ID: 1505595) Visitor Counter : 2