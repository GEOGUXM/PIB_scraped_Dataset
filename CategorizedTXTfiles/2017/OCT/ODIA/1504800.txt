      ପ୍ରତିରକ୍ଷା ମନ୍ତ୍ରଣାଳୟ

      ଭିଏତନାମ ଯାତ୍ରା କରିବେ ନୌସେନା ଷ୍ଟାଫ କମିଟିର ଅଧ୍ୟକ୍ଷ ଆଡମିରାଲ ସୁନୀଲ ଲାମ୍ବା
      Posted On: 03 OCT 2017 3:35PM by PIB Bhubaneshwar


    ପିଭିଏସଏମ , ଏଭିଏସଏମ , ଏଡିସି , ନୌସେନା ପ୍ରମୁଖ , ଚିଫ ଅଫ ଷ୍ଟାଫ କମିଟିର ଅଧ୍ୟକ୍ଷ ଆଡମିରାଲ ସୁନୀଲ ଲାମ୍ବା 2017 ଅକ୍ଟୋବର 4 ରୁ 7 ମଧ୍ୟରେ ଭିଏତନାମ ଗସ୍ତ କରିବେ । ଏହି ଯାତ୍ରାର ଉଦ୍ଦେଶ୍ୟ ହେଉଛି ଭାରତ ଏବଂ ଭିଏତନାମର ସଶସ୍ତ୍ର ବଳଙ୍କ ମଧ୍ୟରେ ସହଯୋଗକୁ ମଜଭୁତ କରିବା ତଥା ରକ୍ଷା ସହଯୋଗ କ୍ଷେତ୍ରରେ ନୂତନ ରାସ୍ତାର ଅନ୍ୱେଷଣ କରିବା ।


    ନିଜ ଯାତ୍ରା ସମୟରେ ଆଡମିରାଲ ଲାମ୍ବା , ଭିଏତନାମର ପ୍ରଧାନମନ୍ତ୍ରୀ ମହାମହିମ ଗୁଏନ ଜୁଆନ ଫୁକ , ରକ୍ଷାମନ୍ତ୍ରୀ ମହାମହିମ ଜେନେରାଲ ନିଗୋ ଜୁଆନ ଲିଚ , ସିନିଅର ଲେଫ୍ଟନାଂଟ ଜେନେରାଲ ଫନ ବାନ ଜିଆଙ୍ଗ , ଭିଏତନାମର ଉପ - ରକ୍ଷାମନ୍ତ୍ରୀ ଏବଂ ଚିଫ୍ ଅଫ ଜେନେରାଲ ଷ୍ଟାଫଙ୍କ ସହିତ ବରିଷ୍ଠ ରକ୍ଷା ଅଧିକାରୀମାନଙ୍କ ସହ ଦ୍ୱିପାକ୍ଷିକ ଆଲୋଚନା କରିବେ । ଦ୍ୱିପାକ୍ଷିକ ଆଲୋଚନା ବ୍ୟତୀତ ଲାମ୍ବା ଭିଏତନାମର ଜାତୀୟ ସୁରକ୍ଷା ଏକାଡେମୀକୁ ମଧ୍ୟ ଗସ୍ତ କରିବେ । ସେଠାରେ ସେ ଛାତ୍ର ଅଧିକାରୀ ତଥା ଶିକ୍ଷକ ସଦସ୍ୟମାନଙ୍କୁ ସମ୍ବୋଧିତ କରିବେ ଏବଂ ‘ ସମୁଦ୍ର ଶକ୍ତିର ମହତ୍ୱ ’ ଉପରେ ବକ୍ତବ୍ୟ ଦେବେ । ଆଡମିରାଲ ଲାମ୍ବା ଭିଏତନାମ ନୌସେନାର ‘ ନାଭାଲ ରିଜନ - 4 ’ ର ଗସ୍ତ କରିବେ ।


    ଭିଏତନାମ ସହିତ ଭାରତର ଐତିହାସିକ ସମ୍ବନ୍ଧ ରହିଛି ଯାହାକି ବହୁ ବର୍ଷ ଧରି ଚାଲିଆସୁଛି । ତେବେ 1972 ପରଠାରୁ ଦୁଇ ଦେଶ ପରସ୍ପର ମଧ୍ୟରେ ଆନୁଷ୍ଠାନିକ ଭାବେ ରାଜନୈତିକ ସମ୍ବନ୍ଧ ସ୍ଥାପିତ କରିଥିଲେ । ଭାରତ ଏବଂ ଭିଏତନାମ ମଧ୍ୟରେ ରକ୍ଷା ସହଯୋଗ ମୁଖ୍ୟତଃ ସାମୁଦ୍ରିକ ସହଯୋଗ ଉପରେ କେନ୍ଦ୍ରିଭୂତ । ଭାରତ 1994 ରେ ରକ୍ଷା ସହଯୋଗ ବୁଝାମଣା ସମ୍ବନ୍ଧିତ ଏକ ପ୍ରୋଟୋକଲରେ ସ୍ୱାକ୍ଷର କରିଥିଲା । ପରେ 2007 ରେ ସାମରିକ ବୁଝାମଣାକୁ ଆହୁରି ଆଗକୁ ବଢ଼ାଯାଇଥିଲା ଏବଂ ଦୁଇ ଦେଶ 2009 ନଭେମ୍ବର 5 ତାରିଖରେ ସୁରକ୍ଷା ସମ୍ବନ୍ଧିତ ଏକ ବୁଝାମଣା ପତ୍ରରେ ସ୍ୱାକ୍ଷର କରିଥିଲେ । 2015 ମେ ରେ ଉଭୟ ଦେଶର ରକ୍ଷାମନ୍ତ୍ରୀଙ୍କ ଦ୍ୱାରା 2015-20 ପାଇଁ ଯୁଗ୍ମ ଭିଜନ ଷ୍ଟେଟମେଣ୍ଟ ସ୍ୱାକ୍ଷରିତ ହୋଇଥିଲା ଏବଂ 2016 ସେପ୍ଟେମ୍ବରରେ ପ୍ରଧାନମନ୍ତ୍ରୀଙ୍କ ଭିଏତନାମ ଯାତ୍ରା ସମୟରେ ସାମରିକ ବୁଝାମଣା ଆହୁରି ଶକ୍ତିଶାଳୀ ହୋଇଥିଲା ।


    ଭାରତୀୟ ନୌସେନା ଭିଏତନାମ ନୌସେନାକୁ ଅନେକ ବିଷୟରେ ସହଯୋଗ ପ୍ରଦାନ କରିଥାଏ । ଏଥିରେ ବିଭିନ୍ନ କ୍ଷେତ୍ରରେ ସଂଚାଳନ ସମ୍ବନ୍ଧୀୟ କାର୍ଯ୍ୟକଳାପ , ପ୍ରଶିକ୍ଷଣ ଏବଂ ଅନ୍ୟାନ୍ୟ ବିଷୟରେ ବିଶେଷଜ୍ଞମାନଙ୍କ ଦ୍ୱାରା ସୂଚନା ଆଦାନ ପ୍ରଦାନ ଆଦି ସାମିଲ ରହିଛି । ଭିଏତନାମ ନୌସେନା ଭାରତୀୟ ନୌସେନା ଦ୍ୱାରା ପୋର୍ଟ ବ୍ଲେୟାରରେ ଆୟୋଜିତ ‘ ମିଲନ ’ ଆନ୍ତଃ ନୌସେନା ସମ୍ବାଦରେ ଭାଗ ନେଇଥିଲେ । ଭାରତୀୟ ନୌସେନା ସେମାନଙ୍କ ଯାହାଜ ସହିତ ନିୟମିତ ଭାବେ ଭିଏତନାମ ବନ୍ଦରମାନଙ୍କୁ ଗସ୍ତ କରିଥା ’ ନ୍ତି । ସତପୁରା ଏବଂ କଦମତ ଯାହାଜ ଏଇ ନିକଟରେ 2017 ସେପ୍ଟେମ୍ବର 23 ରୁ 27 ପର୍ଯ୍ୟନ୍ତ ହାଇ ଫୋଙ୍ଗ ବନ୍ଦର ଗସ୍ତ କରିଥିଲେ ।


    ଭାରତୀୟ ସେନା ଏବଂ ବାୟୁ ସେନାର ମଧ୍ୟ ଭିଏତନାମ ସେନା ଓ ବାୟୁସେନା ସହିତ ମଜଭୁତ ଭାଗିଦାରୀ ରହିଛି । ଭିଏତନାମ ସେନା ତଥା ବାୟୁସେନାର ଅଧିକାରୀ ପ୍ରଶିକ୍ଷଣ କାର୍ଯ୍ୟକ୍ରମ ମାଧ୍ୟମରେ ବିଭିନ୍ନ ରକ୍ଷା ପ୍ରଶିକ୍ଷଣ ସଂସ୍ଥାନରେ ପ୍ରଶିକ୍ଷଣ ନେଇଥା ’ ନ୍ତି , ଯେଉଁଥିରେ ରାଷ୍ଟ୍ରୀୟ ରକ୍ଷା ଏକାଡେମୀ , ଷ୍ଟାଫ କଲେଜ ଏବଂ ରାଷ୍ଟ୍ରୀୟ ରକ୍ଷା ମହାବିଦ୍ୟାଳୟ ସାମିଲ ରହିଛି ।


    ************

    
    
    (Release ID: 1504800) Visitor Counter : 2