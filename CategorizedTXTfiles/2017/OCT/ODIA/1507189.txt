      ପ୍ରତିରକ୍ଷା ମନ୍ତ୍ରଣାଳୟ

      ଇନ୍ଦ୍ର-2017
      Posted On: 19 OCT 2017 7:32PM by PIB Bhubaneshwar


    ଭାରତ ଏବଂ ଋଷ ମଧ୍ୟରେ ଦୀର୍ଘକାଳୀନ ସାମରିକ ଏବଂ କୁଟନୈତିକ ସମ୍ପର୍କ ରହିଛି । ଏହି ପାରସ୍ପରିକ ସମ୍ପର୍କ ଏବଂ ସହଯୋଗକୁ ରକ୍ଷା କରିବା ପାଇଁ ଉଭୟ ଦେଶ ପ୍ରତିବର୍ଷ ସାମରିକ ଅଭ୍ୟାସ ‘ ଇନ୍ଦ୍ର’ କରିଥାନ୍ତି । ସାମରିକ କ୍ଷେତ୍ରରେ ଏପରି ପାରସ୍ପରିକ ସହଯୋଗ ଉଭୟ ଦେଶ ମଧ୍ୟରେ ଦୃଢ ଏବଂ ଦୀର୍ଘସ୍ଥାୟୀ ସମ୍ପର୍କକୁ ସୂଚାଇଥାଏ । ଇନ୍ଦ୍ର - 2017 ହେଉଛି ତିନୋଟି ଯାକ ସେବାକୁ ନେଇ ଦୁଇ ଦେଶ ମଧ୍ୟରେ ପ୍ରଥମ ଦ୍ୱିପାକ୍ଷିକ ସାମରିକ ଅଭ୍ୟାସ ।


    2017 ଅକ୍ଟୋବର 18 ତାରିଖରେ ଏକ ଭାରତୀୟ ପ୍ରତିନିଧି ଦଳ ଭାରତୀୟ ବାୟୁସେନାର IL-76 ବାୟୁଯାନରେ ଭ୍ଲାଡିଭୋଷ୍ଟକ ଯାତ୍ରା କରିଥିଲେ । ଏଥିରେ ଉଭୟ ସ୍ଥଳ ସେନା ଏବଂ ବାୟୁ ସେନାର କାର୍ଯ୍ୟକର୍ତ୍ତା ଯୋଗ ଦେଇଥିଲେ । ଏହି ପ୍ରତିନିଧି ଦଳର ନେତୃତ୍ୱ ନେଇଥିଲେ ଟାସ୍କ ଫୋର୍ସ କମାଣ୍ଡର ମେଜର ଜେନେରାଲ ଏନଡି ପ୍ରସାଦ । ଏହି ଦଳକୁ ଋଷ ପୂର୍ବ ସାମରିକ ଜିଲ୍ଲା ପଞ୍ଚମ ସେନାବାହିନୀର କମାଣ୍ଡର ମେଜର ଜେନେରାଲ କୁତୁନୋଭ ସ୍ୱାଗତ କରିଥିଲେ ।


    2017 ଅକ୍ଟୋବର 19 ତାରିଖରେ ସ୍ୱଦେଶୀ ଜ୍ଞାନକୌଶଳରେ ନିର୍ମିତ ଭାରତୀୟ ନୌସେନା ଜାହାଜ ଆଇଏନଏସ ସାତପୁରା , ଆଇଏନଏସ କାଡମାଟ୍ଟ ଭ୍ଲାଡିଭୋଷ୍ଟୋକ ବନ୍ଦରରେ ପହଂଚିଥିଲା ଏବଂ ପାରମ୍ପରିକ ଭାବେ ଏହାକୁ ସ୍ୱାଗତ କରାଯାଇଥିଲା । ଏହି ଅବସରରେ ଋଷ ନୌସେନାର ପ୍ୟାସିଫିକ ଫ୍ଲିଟର ଡେପୁଟୀ କମାଣ୍ଡର ରିଅର ଆଡମିରାଲ ଆନାଟୋଲି ଜେଲିଙ୍କସ୍କି ଉପସ୍ଥିତ ଥିଲେ ।


    ପୂର୍ବରୁ ଟାକ୍ସ ଫୋର୍ସ କମାଣ୍ଡର ମେଜର ଜେନେରାଲ ଏନଡି ପ୍ରସାଦଙ୍କ ନେତୃତ୍ୱରେ ପ୍ରତିନିଧି ଦଳ ଭ୍ଲାଡିଭୋଷ୍ଟକର ମେୟର ଶ୍ରୀ ଆଲେସ୍କେଇ ଲିଟଭିନୋଭଙ୍କୁ ଭେଟିଥିଲେ । ଭାରତୀୟ ପ୍ରତିନିଧି ଦଳକୁ ଉଚ୍ଛ୍ୱସିତ ସ୍ୱାଗତ କରିଥିବାରୁ ମେଜେର ଜେନେରାଲ ଏନଡି ପ୍ରସାଦ ମେୟରଙ୍କୁ ଧନ୍ୟବାଦ ପ୍ରଦାନ କରିଥିଲେ । ସେ ଆଶାପ୍ରକାଶ କରିଥିଲେ ଯେ ଏହି ସାମରିକ ଅଭ୍ୟାସ ଫଳରେ ଉଭୟ ଦେଶଙ୍କ ମଧ୍ୟରେ ପାରସ୍ପରିକ ସମ୍ପର୍କ ଓ ସହଯୋଗ ବୃଦ୍ଧି ପାଇବ । ଏକ ବନ୍ଧୁତ୍ୱପୂର୍ଣ୍ଣ ପରିବେଶରେ ନୌସେନା କମ୍ପୋନେଂଟ କମାଣ୍ଡର ରିଅର ଆଡମିରାଲ ବିଶ୍ୱଜିତ ଦାସଗୁପ୍ତା , ଋଷ ପ୍ୟାସିଫିକ ଫ୍ଲିଟର କମାଣ୍ଡର ଇନ ଚିଫ ଆଡମିରାଲ ସର୍ଜେଇ ଆଭାକ୍ୟାଂଟଙ୍କ ସହ ଭାବ ବିନିମୟ କରିଥିଲେ । ଲେଫ୍ଟେନାଂଟ ଜେନେରାଲ ଜେଏସ ନେଗିଙ୍କ ନେତୃତ୍ୱରେ ଭାଇସ ମାର୍ଶାଲ ଭିଆର ଚୌଧୁରୀ ଏବଂ ଭି ଶ୍ରୀନିବାସ 249 ସେରେଗେଇଭସ୍କି ପ୍ରଶିକ୍ଷଶ ରେଞ୍ଜ ଯାତ୍ରା କରିଥିଲେ । ସେଠାରେ ଇନ୍ଦ୍ର - 2017 ସାମରିକ ଅଭ୍ୟାସର ସେନା ଏବଂ ବାୟୁସେନା ଅଭ୍ୟାସର ମୁଖ୍ୟ କାର୍ଯ୍ୟକ୍ରମ ଆୟୋଜନ କରାଯିବ ।


    ପ୍ରତିନିଧି ଦଳକୁ ସାମରିକ ଅଭ୍ୟାସ ସମ୍ବନ୍ଧରେ ସଂକ୍ଷିପ୍ତ ସୂଚନା ପ୍ରଦାନ କରାଯାଇଥିଲା ଏବଂ ପରେ ସେମାନେ ସେମାନଙ୍କ ରହଣି ଶିବିରକୁ ଯାଇଥିଲେ ।


    ଉଭୟ ଦେଶ ମଧ୍ୟରେ ପାରସ୍ପରିକ ସମ୍ପର୍କ , ସହଯୋଗ ଓ ଆତ୍ମବିଶ୍ୱାସ ଦୃଢ଼ କରିବା ପାଇଁ ଏବଂ ଉଭୟଙ୍କ ଶ୍ରେଷ୍ଠ ପ୍ରକ୍ରିୟାର ଆଦାନ ପ୍ରଦାନ ଦିଗରେ ଇନ୍ଦ୍ର - 2017 ସହାୟକ ହେବ । ଉଭୟ ଦେଶ ସମ୍ମୁଖୀନ ହେଉଥିବା ବିଭିନ୍ନ ସମସ୍ୟାଗୁଡ଼ିକର ସମାଧାନ ପାଇଁ ପ୍ରତିବଦ୍ଧତା ବୃଦ୍ଧି କରିବା ନେଇ ଏହି ଯୁଗ୍ମ ସାମରିକ ଅଭ୍ୟାସ ସହାୟକ ହେବ ।


    **************

    
    
    (Release ID: 1507189) Visitor Counter : 4