      ଜଳ ସମ୍ପଦ ମନ୍ତ୍ରଣାଳୟ

      ଆସନ୍ତାବର୍ଷ ସୁଦ୍ଧା 285 ନୂଆ ଜଳସେଚନ ପ୍ରକଳ୍ପ ଆରମ୍ଭ କରାଯିବ : ଗଡ଼କରୀ
      1 କୋଟି 88 ଲକ୍ଷ ହେକ୍ଟର ଜମିକୁ ଜଳସେଚନ ସୁବିଧା ମିଳିବ

      Posted On: 10 OCT 2017 7:51PM by PIB Bhubaneshwar

    ଆସନ୍ତାବର୍ଷ ସୁଦ୍ଧା 285 ଟି ନୂଆ ଜଳସେଚନ ପ୍ରକଳ୍ପ ଆରମ୍ଭ କରାଯିବ ଓ ଏହା ଦ୍ୱାରା 1 କୋଟି 88 ଲକ୍ଷ ହେକ୍ଟର ଜମିକୁ ଜଳସେଚନ ସୁବିଧା ମିଳିବ ବୋଲି କେନ୍ଦ୍ର ଜଳସମ୍ପଦ , ନଦୀ ବିକାଶ ଓ ଗଙ୍ଗା ସଂରକ୍ଷଣ ମନ୍ତ୍ରୀ ନୀତିନ୍ ଗଡ଼କରୀ କହିଛନ୍ତି । ଇଣ୍ଡିଆ ୱାଟର ୱିକ୍ - 2017 ଉଦଘାଟନ୍ ଅବସରରେ ଶ୍ରୀ ଗଡକରୀ କହିଛନ୍ତି ଯେ ଚଳିତବର୍ଷ ସୁଦ୍ଧା ପ୍ରଧାନମନ୍ତ୍ରୀ କୃଷି ସିଂଚାଇ ଯୋଜନାରେ 27 ଜଳସେଚନ ପ୍ରକଳ୍ପ ସମ୍ପୂର୍ଣ୍ଣ କରାଯିବ । ଡ୍ରିପ୍ ଜଳସେଚନ ଓ ପାଇପଲାଇନ୍ ମାଧ୍ୟମରେ ଜଳସେଚନ ହେଉଛି ସରକାରଙ୍କ ପ୍ରାଥମିକତା କ୍ଷେତ୍ର । ଏହା ଦ୍ୱାରା ବହୁ ପରିମାଣର ଜଳ ସଂଚୟ ହେବା ସହ ପ୍ରକଳ୍ପ ନିମନ୍ତେ ଜମି ଅଧିଗ୍ରହଣ ଖର୍ଚ୍ଚ ମଧ୍ୟ ହ୍ରାସ ପାଇବ । ସେ କହିଛନ୍ତି ଯେ ଜଳ , ବିଦ୍ୟୁତ୍ , ପରିବହନ ଓ ଯୋଗାଯୋଗ ହେଉଛି ବିକାଶର ଗୁରୁତ୍ୱପୂର୍ଣ୍ଣ ସ୍ତମ୍ଭ । ପ୍ରତ୍ୟେକ ପରିବାରକୁ ସ୍ୱଚ୍ଛ ପାନୀୟ ଓ ପ୍ରତ୍ୟେକ ଜମିକୁ ଜଳସେଚନ ଯୋଗାଇ ଦେବା ପାଇଁ ସରକାର ଲକ୍ଷ୍ୟ ରଖିଛନ୍ତି । ଏହି ସମ୍ବନ୍ଧରେ ସେ ପ୍ରଧାନମନ୍ତ୍ରୀଙ୍କ ଦ୍ୱାରା ନିକଟରେ ଉଦଘାଟିତ ହୋଇଥିବା ସର୍ଦ୍ଦାର ସରୋବର ପରିଯୋଜନାର ଉଲ୍ଲେଖ କରି କହିଥିଲେ ଯେ ଏଥିଯୋଗୁ ପ୍ରାୟ 4 କୋଟି ଲୋକ ଓ 8 ଲକ୍ଷ ହେକ୍ଟର ଜମିକୁ ଜଳସେଚନର ସୁବିଧା ସମ୍ଭବପର ହୋଇପାରିଛି ।


    ସେ ଆହୁରି ମଧ୍ୟ କହିଛନ୍ତି ଯେ ଲୋକଙ୍କୁ ମରୁଡ଼ି ଓ ବନ୍ୟା ଦାଉରୁ ରକ୍ଷା ପାଇଁ ନଦୀ ସଂଯୋଗୀକରଣ ହେଉଛି ସବୁଠୁ ମହତ୍ୱପୂର୍ଣ୍ଣ । ନଦୀ ସଂଯୋଗୀକରଣର 30 ପ୍ରକଳ୍ପକୁ ଅନୁମୋଦନ କରାଯାଇଥିବାବେଳେ ଏଥିରୁ 3 ପ୍ରକଳ୍ପ ଯଥା କେନ୍ - ବେତୱା , ପାର - ତାପି ନର୍ମଦା ଓ ଦାମନ - ଗଙ୍ଗା ପିଙ୍ଗଲର ସଂଯୋଗୀକରଣ କାର୍ଯ୍ୟ 3 ମାସ ମଧ୍ୟରେ ଆରମ୍ଭ ହେବ । ନଦୀ ସଂଯୋଗୀକରଣ ନିମନ୍ତେ ବହୁ ପରିମାଣର ପାଣ୍ଠି ସୃଷ୍ଟି ନିମନ୍ତେ ସମ୍ଭାବନା ଖୋଜାଯାଉଛି । ବର୍ଜ୍ୟ ଜଳର ଉପଯୋଗ ପାଇଁ ଏବେ ନୂଆ ମାର୍ଗ ମଧ୍ୟ ଅନ୍ୱେଷଣ ହେଉଛି । ସେ ମଧ୍ୟ ରିସାଇକ୍ଲିଂ ଜଳକୁ ଏନଟିପିସି ବିଦ୍ୟୁତ୍ ପ୍ଳାଣ୍ଟରେ ଉପଯୋଗ ନିମନ୍ତେ ସମ୍ଭାବନା ଖୋଜିବା ପାଇଁ ଶକ୍ତି ମନ୍ତ୍ରୀଙ୍କୁ ଅନୁରୋଧ କରିଛନ୍ତି । ସମୁଦ୍ରକୁ ଯାଉଥିବା 70 ପ୍ରତିଶତ ଜଳର ଉପଯୋଗ ନିମନ୍ତେ ନୂଆ କୌଶଳ ଖୋଜିବା ଉପରେ ସେ ଗୁରୁତ୍ୱ ଦେଇଛନ୍ତି । ପଞ୍ଚେଶ୍ୱର ପ୍ରକଳ୍ପକୁ ଉଲ୍ଲେଖ କରି ମନ୍ତ୍ରୀ କହିଛନ୍ତି ଯେ ଜଳସମ୍ପଦ ସଚିବ ଖୁବଶୀଘ୍ର ନେପାଳ ଗସ୍ତ କରି ପଡ଼ିରହିଥିବା ବିବାଦର ସମାଧାନ କରିବେ । ଏହି ପ୍ରକଳ୍ପ ଖୁବଶୀଘ୍ର ଆରମ୍ଭ ହେବ ବୋଲି ସେ ଆଶାବ୍ୟକ୍ତ କରିଛନ୍ତି । ଇଣ୍ଡିଆ ୱାଟର ୱିକ୍ ଅବସରରେ ଭଲ ବିଚାରବିମର୍ଶ ଓ ପରାମର୍ଶ ଆସିବ ବୋଲି ଶ୍ରୀ ଗଡ଼କରୀ ଆଶାବ୍ୟକ୍ତ କରିଛନ୍ତି ।


    ଏହି ଅବସରରେ ଯୋଗ ଦେଇ କେନ୍ଦ୍ର ପାନୀୟ ଜଳ ଓ ପରିମଳ ମନ୍ତ୍ରୀ ସୁଶ୍ରୀ ଉମାଭାରତୀ କରି କହିଥିଲେ ଯେ , 2022 ମସିହା ସୁଦ୍ଧା ଦେଶର ପ୍ରତ୍ୟେକ ପରିବାରକୁ ସ୍ୱଚ୍ଛ ପାନୀୟ ଜଳ ଉପଲବ୍ଧ କରାଇବା ଓ ପ୍ରତ୍ୟେକ ଜମିକୁ ଜଳସେଚନ ସୁବିଧା ଦିଗରେ ସରକାର ନିଷ୍ଠାର ସହ କାର୍ଯ୍ୟ କରୁଛନ୍ତି । ଭୂତଳ ଜଳସ୍ତର ଗମ୍ଭୀର ଭାବେ ହ୍ରାସ ପାଇବା ଏବେ ସବୁଠାରୁ ବଡ଼ ଉଦବେଗର ବିଷୟ ହୋଇଛି । ଆମେ ଭୂତଳ ଜଳର ଦୁରୂପଯୋଗ କରୁଛୁ । ଆମକୁ ଜଳ , ନଦୀ ଓ ଭୂତଳ ଜମି ପ୍ରତି ସମ୍ମାନ ଦେବାକୁ ପଡ଼ିବ ତଥା ଆମର ନଦୀଗୁଡ଼ିକୁ ନିର୍ମଳ କରାଇବାକୁ ପଡ଼ିବ ।


    ************

    
    
    (Release ID: 1507507) Visitor Counter : 3