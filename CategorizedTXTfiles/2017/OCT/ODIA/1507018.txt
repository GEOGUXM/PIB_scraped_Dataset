      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଜାମ୍ମୁ କାଶ୍ମୀର ଆଲୋଚନା ପାଇଁ ଦୀନେଶ୍ୱର ଶର୍ମା କେନ୍ଦ୍ରର ପ୍ରତିନିଧି ନିଯୁକ୍ତ
      Posted On: 23 OCT 2017 6:14PM by PIB Bhubaneshwar


    ଏକ ଉଲ୍ଲେଖନୀୟ ଘଟଣାକ୍ରମରେ କେନ୍ଦ୍ର ସରକାର ଆଜି ଜାମ୍ମୁ କାଶ୍ମୀରରେ ନିର୍ବାଚିତ ପ୍ରତିନିଧି , ବିଭିନ୍ନ ସଂଗଠନ ତଥା ସଂପୃକ୍ତ ଜନସାଧାରଣଙ୍କ ସହ ଆଲୋଚନା ଆରମ୍ଭ କରିବା ଓ ଏହାକୁ ଆଗକୁ ଆଗେଇ ନେବା ସକାଶେ ଗୁଇନ୍ଦା ବ୍ୟୁରୋର ପୂର୍ବତନ ନିର୍ଦ୍ଦେଶକ ଶ୍ରୀ ଦୀନେଶ୍ୱର ଶର୍ମାଙ୍କୁ ପ୍ରତିନିଧି ନିଯୁକ୍ତ କରିଛନ୍ତି । ଶ୍ରୀ ଶର୍ମା ବିଭିନ୍ନ ବର୍ଗଙ୍କ ସହ ଆଲୋଚନା କରି ସେମାନଙ୍କର ଓ ବିଶେଷ କରି ଯୁବବର୍ଗଙ୍କ ନାର୍ଯ୍ୟ ଦାବୀ ସଂପର୍କରେ ଅବଗତ ହୋଇ ତାହା ରାଜ୍ୟ ସରକାର ତଥା କେନ୍ଦ୍ର ସରକାରଙ୍କୁ ଅବଗତ କରାଇବେ ।


    ଏହି ପ୍ରୟାସ ଜାମ୍ମୁ କାଶ୍ମୀର ଜନସାଧାରଣଙ୍କ ବିଭିନ୍ନ ଦାବୀ ଓ ଆଶା ଆକାଂକ୍ଷା ପୂରଣ ନିମନ୍ତେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ନେଇଥିବା ପଦକ୍ଷେପ ଦିଗରେ ଏକ ସକାରାତ୍ମକ ପଦକ୍ଷେପ । ସ୍ମରଣଯୋଗ୍ୟ ଯେ 2015 ନଭେମ୍ବର 7 ତାରିଖ ଦିନ ପ୍ରଧାନମନ୍ତ୍ରୀ ଶ୍ରୀ ମୋଦୀ ଶ୍ରୀନଗର ଗସ୍ତରେ ଯାଇଥିବା ବେଳେ ରାଜ୍ୟର ସାମଗ୍ରିକ ବିକାଶ ନିମନ୍ତେ 80,068 କୋଟି ଟଙ୍କାର ଏକ ବିଶାଳ ପ୍ୟାକେଜ୍ ଘୋଷଣା କରିଥିଲେ । ଏହା ବ୍ୟତୀତ ସେ ବିଭିନ୍ନ ରାଜନୈତିକ ଦଳର ନେତୃବର୍ଗଙ୍କୁ ବିଭିନ୍ନ ସମୟରେ ସାକ୍ଷାତ ଆଲୋଚନା କରିଆସୁଛନ୍ତି ଏବଂ ସେମାନେ ଦେଉଥିବା ପରାମର୍ଶକୁ ଗୁରୁତ୍ୱର ସହ ବିଚାର କରି ଦେଖୁଛନ୍ତି । ରାଜ୍ୟରେ ସ୍ଥାୟୀ ଶାନ୍ତି ପ୍ରତିଷ୍ଠା ଦିଗରେ ପ୍ରଧାନମନ୍ତ୍ରୀ ସଦାବେଳେ ତତ୍ପରତା ପ୍ରକାଶ କରିଆସିଛନ୍ତି ।


    ଚଳିତ ବର୍ଷ ଅଗଷ୍ଟ 15 ତାରିଖ ଦିନ ଦେଶବାସୀଙ୍କ ଉଦ୍ଦେଶ୍ୟରେ ପ୍ରଧାନମନ୍ତ୍ରୀ ଦେଇଥିବା ଅଭିଭାଷଣରେ ଉଲ୍ଲେଖ କରିଥିଲେ ଯେ ‘ ବୁଲେଟରେ ନୁହେଁ କି ଗାଳିରେ ନୁହେଁ କେବଳ ପରସ୍ପରକୁ ଆଲିଙ୍ଗନ କରି ହିଁ କାଶ୍ମୀର ସମସ୍ୟାର ସମାଧାନ ସୂତ୍ର ବାହାର କରାଯାଇପାରିବ । ’


    ପରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ଶ୍ରୀ ରାଜନାଥ ସିଂହ ସେପ୍ଟେମ୍ବର 9-12 , 2017 ପର୍ଯ୍ୟନ୍ତ ଜାମ୍ମୁ କାଶ୍ମୀର ଗସ୍ତରେ ଯାଇ ସମାଜର ବିଭିନ୍ନ ବର୍ଗର ପ୍ରତିନିଧିମାନଙ୍କ ସହ ଭେଟି ସାକ୍ଷାତ ଆଲୋଚନା କରିଥିଲେ ।


    ଶ୍ରୀ ଦୀନେଶ୍ୱର ଶର୍ମା 1979 ବ୍ୟାଚର ଜଣେ କେରଳ କ୍ୟାଡ଼ରର ଆଇପିଏସ ଅଧିକାରୀ ଏବଂ ତାଙ୍କର କାର୍ଯ୍ୟକାଳ ମଧ୍ୟରେ ସେ ଅନେକ ଗୁରୁଦାୟିତ୍ୱ ସମ୍ଭାଳିଛନ୍ତି । ଏହା ବ୍ୟତୀତ ସେ ଜାମ୍ମୁ କାଶ୍ମୀର , କେରଳ , ଉତ୍ତର ପ୍ରଦେଶ , ନାଗାଲାଣ୍ଡ ଏବଂ ମଣିପୁରରେ କାର୍ଯ୍ୟ କରିବା ସହ ଇଣ୍ଟେଲିଜେନ୍ସ ବ୍ୟୁରୋ ମୁଖ୍ୟାଳୟରେ ଅତିରିକ୍ତ ନିର୍ଦ୍ଦେଶକ ଓ ସ୍ୱତନ୍ତ୍ର ନିର୍ଦ୍ଦେଶକ ଭାବେ କାର୍ଯ୍ୟ କରିଛନ୍ତି । ଜାମ୍ମୁ କାଶ୍ମୀରର ନିରାପତ୍ତା ସଂପର୍କୀତ ପ୍ରସଙ୍ଗରେ ତାଙ୍କର ଅଗାଧ ଜ୍ଞାନ ଓ ଅନୁଭୂତି ରହିଛି ।


    ************

    
    
    (Release ID: 1507018) Visitor Counter : 3