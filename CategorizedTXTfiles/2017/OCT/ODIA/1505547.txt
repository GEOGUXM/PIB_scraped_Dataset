      ରାଷ୍ଟ୍ରପତିଙ୍କ ସଚିବାଳୟ

      ଭାରତ ବ୍ୟବସାୟିକ ଫୋରମର ଦ୍ୱାଦଶ ବାର୍ଷିକୀ ପାଳନ ଅବସରରେ ରାଷ୍ଟ୍ରପତି ରାମନାଥ କୋବିନ୍ଦ ଆଦିସ ଆବାବାଠାରେ ଦେଇଥିବା ଅଭିଭାଷଣ
      Posted On: 05 OCT 2017 6:51PM by PIB Bhubaneshwar


    ଆଜି ଏଠାରେ ଭାରତ - ଇଥିଓପିଆ ବ୍ୟବସାୟିକ ଆଲୋଚନା କାର୍ଯ୍ୟକ୍ରମରେ ଯୋଗ ଦେଇଥିବାରୁ ମୁଁ ଖୁବ ଖୁସି ଅନୁଭବ କରୁଛି । ପୁଣି ଏହି କାର୍ଯ୍ୟକ୍ରମରେ ଉଦବୋଧନ ଦେବା ବାସ୍ତବପକ୍ଷେ ମୋତେ ଆନନ୍ଦ ଦେଉଛି ।


    ଇଥିଓପିଆ ଓ ଭାରତ ଦୁଇଟି ପ୍ରାଚୀନ ସଭ୍ୟତା ଏବଂ ଏହାର ଅଧିକାଂଶ ଜନତା ଯୁବଗୋଷ୍ଠୀର । ଇଥିଓପିଆ ହେଉଛି ମାନବସମାଜର ଆଦ୍ୟସ୍ଥଳୀ । ଆଜି ଏଥି ପୂର୍ବରୁ ଏହି ସହରରେ ଅବସ୍ଥିତ ଜାତୀୟ ସଂଗ୍ରହାଳୟ ବୁଲି ଦେଖିବାର ସୌଭାଗ୍ୟ ମୋତେ ମିଳିଥିଲା ଏବଂ ମୁଁ ଲୁସିଙ୍କ ଅବଶେଷ ଦେଖିଛି ଯାହାଙ୍କୁ କି ଆମେ ଆମର ମାତା ସମାନ ବୋଲି ହେତୁ କରିଥାଉ । ଇଥିଓପିଆକୁ ଏକ ସୁଦୃଢ଼ ବନ୍ଧୁ ଓ ଭଗିନୀ ସଭ୍ୟତା ବୋଲି କହିବାର ଯଥେଷ୍ଟ କାରଣ ରହିଛି । ତେଣୁ ରାଷ୍ଟ୍ରପତି ଭାବେ ଦାୟିତ୍ୱ ଗ୍ରହଣ କରିବା ପରେ ପ୍ରଥମେ ଇଥିଓପିଆ ଗସ୍ତରେ ଆସିବାକୁ ସ୍ଥିର କରିଥିଲି ।


    ଆମ ଦୁଇ ଦେଶ ମଧ୍ୟରେ ଶତାଦ୍ଦୀ ଶତାଦ୍ଦୀ ଧରି ବାଣିଜ୍ୟ କାରବାର ଚାଲିଆସିଛି । ପ୍ରାଚୀନ ଅକଜୁମାଇଟ ଶାସନ କାଳରୁ ଇଥିଓପିଆ ଓ ଭାରତ ମଧ୍ୟରେ ବାଣିଜ୍ୟ କାରବାରର ପ୍ରସାର ଘଟିଥିଲା । ତାହା ପ୍ରଥମ ଶତାଦ୍ଦୀର କଥା । ଆମର ଦ୍ୱିପାକ୍ଷିକ ବାଣିଜ୍ୟ କାରନାମାର ପ୍ରାଚୀନତମ ରେକର୍ଡକୃତ ପ୍ରମାଣ ଆମେ ଜାଣିବାକୁ ପାଉ ଯେତେବେଳେ ଲୋହିତ ସାଗରର ଆଜୁଲିସ ବନ୍ଦର ଦେଇ ସିଲକ ଓ ମସଲା ନେଇ ଏଠାକୁ ଆସୁଥିଲେ ଓ ସୁନା ଓ ହାତୀ ଦାନ୍ତ ଆମଦାନି କରୁଥିଲେ ।


    ଊନବିଂଶ ଶତାଦ୍ଦୀରେ ଭାରତୀୟ ନିବେଶକାରୀଙ୍କ ଆଦ୍ୟଉଦ୍ୟୋକ୍ତାମାନେ ବ୍ୟବସାୟୀ ଭାବେ ଇଥିଓପିଆ ଆସିଥିଲେ । ପଶ୍ଚିମତଟ ଗୁଜରାଟରୁ ସେମାନେ ଏହି ପ୍ରାଚୁର୍ଯ୍ୟଭରା ଉର୍ବର ଭୂମିକୁ ଆସିଥିଲେ ।


    ନିକଟ ଅତୀତରେ ଇଥିଓପିଆର ଉଲ୍ଲେଖନୀୟ ଆର୍ଥିକ ପ୍ରଗତି ଓ ବିକାଶକୁ ବିଶ୍ୱବ୍ୟାପୀ ପ୍ରଶଂସା କରାଯାଇ ଆସୁଛି । ଏବଂ ମୁଁ ଏଠାରେ ଖୁସିର ସହ ଉଲ୍ଲେଖ କରିବାକୁ ଚାହେଁ ଯେ ବ୍ୟବସାୟ ଓ ବାଣିଜ୍ୟ ମାଧ୍ୟମରେ ଇଥିଓପିଆର ଏହି ବିକାଶଧାରାରେ ଭାରତ ସହଯୋଗୀ ହୋଇଆସିଛି । ପୁଣି ସେଥିରେ ନିବେଶ ଓ ପାରସ୍ପରିକ ବିଶେଷତା ସାମିଲ । ତେଣୁ ଏ ଦେଶରେ ବିଶାଳ ସଂଖ୍ୟକ ସକ୍ରିୟ ଭାରତୀୟ ଗୋଷ୍ଠୀଙ୍କୁ ସଦାବେଳେ ଦେଖିବାକୁ ମିଳିଥାଏ ।


    ଏହି ଗୋଷ୍ଠୀଙ୍କୁ ପ୍ରତିନିଧିତ୍ୱ କରୁଥିବା ଭାରତୀୟ ବିଜିନେସ ଫୋରମକୁ ମୁଁ ଅଭିନନ୍ଦନ ଜଣାଇବାକୁ ଚାହେଁ । ଏହା ଭାରତୀୟ ନିବେଶକୁ ପ୍ରୋତ୍ସାହିତ କରିବା ସହ ଭାରତ ଓ ଇଥିଓପିଆ ମଧ୍ୟରେ ବାଣିଜ୍ୟ ଓ ବ୍ୟବସାୟିକ କାରବାର ବୃଦ୍ଧିରେ ସହଯୋଗ କରି ଆସୁଛି । ମୁଁ ଜାଣେ ଯେ IBF 2005 ମସିହାରେ ଗଠନ କରାଯାଇଥିଲା ଏବଂ ଆଜି ତାହା ତାର 12 ଶ ବାର୍ଷିକୀ ପାଳନ କରୁଛି । ମୁଁ ଏହା ଜାଣି ମଧ୍ୟ ଖୁସି ଯେ ଆଇବିଏଫ ହେଉଛି ଇଥିଓପିଆର ପ୍ରଥମ ସହଭାଗୀ ରାଷ୍ଟ୍ର ଫୋରମ୍ ଯେଉଁଥିରେ 100 ରୁ ଊର୍ଦ୍ଧ୍ଵ ଭାରତୀୟ କମ୍ପାନୀ ସାମିଲ ହୋଇଛନ୍ତି ।


    ଏବେ ଇଥିଓପିଆରେ ପ୍ରମୁଖ ନିବେଶକାରୀ ତିନୋଟି ରାଷ୍ଟ୍ରଙ୍କ ମଧ୍ୟରୁ ଭାରତ ଅନ୍ୟତମ । ଭାରତୀୟ ନିବେଶ ବିଶେଷ କରି ବୟନଶିଳ୍ପ , ପୋଷାକ ପ୍ରସ୍ତୁତି , ଇଂଜିନିୟରିଂ , ପ୍ଲାଷ୍ଟିକ , ଜନ ପରିଚାଳନା , କନସଲଟାନ୍ସି ଓ ଆଇସିଟି , ଶିକ୍ଷା , ଫାର୍ମାସିଉଟିକାଲ୍ସ ଓ ସ୍ୱାସ୍ଥ୍ୟସେବା ଆଦି କ୍ଷେତ୍ରରେ ଅନୁଭୂତ ହୁଏ । ପୁଣି ଉତ୍ପାଦନ ଓ ସ୍ଥାନୀୟ ସମ୍ପଦରେ ମୂଲ୍ୟଯୋଗ କରିବା କ୍ଷେତ୍ରରେ ଭାରତୀୟ ନିବେଶର ମାତ୍ରା ଯଥେଷ୍ଟ ବେଶୀ ।


    ଆଫ୍ରିକୀୟ ରାଷ୍ଟ୍ରମାନଙ୍କ ମଧ୍ୟରେ ସର୍ବାଧିକ ଭାରତୀୟ ରିହାତି ଋଣ ଲାଭ କରିବାରେ ଇଥିଓପିଆ ହେଉଛି ପ୍ରଥମ ରାଷ୍ଟ୍ର । ଶକ୍ତି ସରବରାହ ଓ ଚିନି ଶିଳ୍ପ ପ୍ରକଳ୍ପରେ ଏକ ବିଲିୟନରୁ ଊର୍ଦ୍ଧ୍ଵ ଡଲାର ଋଣ ପ୍ରଦାନ ପାଇଁ ଭାରତ ପ୍ରତିଶ୍ରୁତିବଦ୍ଧ । ମୁଁ ଏକଥା ଜାଣି ଖୁସି ଯେ ଇତି ମଧ୍ୟରେ ଫିନଚା ଚିନି ପ୍ରକଳ୍ପ ନିର୍ମାଣ କାର୍ଯ୍ୟ ଶେଷ ହୋଇ ତାହା ଇଥିଓପିଆ କର୍ତ୍ତୃପକ୍ଷଙ୍କୁ ହସ୍ତାନ୍ତର ହୋଇସାରିଛି । ଅନ୍ୟ ଦୁଇଟି ଚିନି ପ୍ରକଳ୍ପରୁ ଏବେ ଉତ୍ପାଦନ ଆରମ୍ଭ ହୋଇଛି ଏବଂ ଖୁବଶୀଘ୍ର ସେସବୁ ଇଥିଓପିଆ କର୍ତ୍ତୃପକ୍ଷଙ୍କୁ ହସ୍ତାନ୍ତର କରାଯିବ ।


    ଏହା ଆମ ପାଇଁ ଗୌରବର ବିଷୟ ଯେ , ଭାରତୀୟ ନିବେଶକୁ ପ୍ରଶଂସା କରାଯାଇଆସୁଛି ଏବଂ ଏହାକୁ ଏକ ଯଥାର୍ଥ ଅନୁକରଣୀୟ ଉଦ୍ୟମ ବୋଲି ହେତୁ କରାଯାଉଛି । ଏହି ପରିପ୍ରେକ୍ଷୀରେ ଆଇବିଏଫ ଏବଂ ଏହାର ସଦସ୍ୟ ସଂସ୍ଥାମାନଙ୍କ ଉଦ୍ୟମକୁ ମୁଁ ସାଧୁବାଦ ଜଣାଇବାକୁ ଚାହେଁ । ଆପଣମାନେ ଇଥିଓପିଆର ବ୍ୟବସାୟିକ ଦାବିଦାରମାନଙ୍କ ନିମନ୍ତେ ସାଧୁତା ଓ ନିର୍ଭରଯୋଗ୍ୟ ସହଭାଗୀ ଭାବେ କାର୍ଯ୍ୟ କରିଆସିଛନ୍ତି ତଥା ନିଜ ଦେଶର ଉତ୍ତମ ରାଷ୍ଟ୍ରଦୂତର ଭୂମିକା ନିର୍ବାହ କରିଛନ୍ତି । ଭାରତରେ ଆମେ ଆପଣମାନଙ୍କ କାର୍ଯ୍ୟ ନିମନ୍ତେ ଗର୍ବ ଓ ଗୌରବ ଅନୁଭବ କରୁ ।


    ବନ୍ଧୁଗଣ ,


    ଇଥିଓପିଆ ସହ ଭାରତର ଦ୍ୱିପାକ୍ଷିକ ସମ୍ପର୍କ ଗଭୀର ଓ ବିସ୍ତୃତ । ଗତ ସାତ ଦଶନ୍ଧି ମଧ୍ୟରେ ଆମର କୂଟନୈତିକ ସମ୍ପର୍କ ପ୍ରତ୍ୟେକ ମାନବୀୟ କାର୍ଯ୍ୟରେ ସହଯୋଗ କରିବା ସକାଶେ ଆମକୁ ପ୍ରୋତ୍ସାହିତ କରିଆସିଛି । ଆଗାମୀ ଦିନ ପାଇଁ ଆମ ସରକାର ବାଣିଜ୍ୟ ଓ ଅନ୍ୟାନ୍ୟ ଆର୍ଥିକ ସମ୍ପର୍କକୁ ଗୁରୁତ୍ୱର କ୍ଷେତ୍ର ଭାବେ ଚିହ୍ନଟ କରିଛନ୍ତି । ଏଭଳି ଆର୍ଥିକ ସମ୍ପର୍କ ମଧ୍ୟରେ ବାଣିଜ୍ୟ , ଘରୋଇ ନିବେଶ , ବିଭିନ୍ନ ଭିତ୍ତିଭୂମି ପ୍ରକଳ୍ପ ସକାଶେ ରିହାତି ଋଣ , ବିକାଶମୂଳକ ସହାୟତା ଏବଂ ବ୍ୟାପକ ମାତ୍ରାରେ ଦକ୍ଷତା ବୃଦ୍ଧି ଆଦି କ୍ଷେତ୍ର ଅନ୍ୟତମ ।


    ଭାରତୀୟ ଅର୍ଥନୀତି ଏବେ ଏହାର ଉଲ୍ଲେଖନୀୟ ପ୍ରଗତି ଯାତ୍ରାର ଆଦ୍ୟପାଦରେ ରହିଛି । ମହତ୍ୱାକାଂକ୍ଷୀ କାର୍ଯ୍ୟଯୋଜନା ଯଥା ବସ୍ତୁ ଓ ସେବା କର ପ୍ରବର୍ତ୍ତନ ଭାରତରେ ବ୍ୟବସାୟ କରିବାର ପ୍ରୟାସକୁ ସୁଗମ କରିଛି । ଜିଏସଟି ଭାରତୀୟ ବଜାରକୁ ଏକୀକୃତ କରିଛି , ଯାହାକି ଆଜି ପର୍ଯ୍ୟନ୍ତ ରାଜ୍ୟ ତଥା ଅନ୍ୟାନ୍ୟ ନିୟନ୍ତ୍ରଣକାରୀ ସଂସ୍ଥାଙ୍କ ଦ୍ୱାରା ବହୁଧା ବିଭାଜିତ ଅବସ୍ଥାରେ ଥିଲା । ସରକାରଙ୍କ ମେକ ଇନ ଇଣ୍ଡିଆ ଓ ଷ୍ଟାର୍ଟ ଅପ ଇଣ୍ଡିଆ ଭଳି ଫ୍ଲାଗସିପ କାର୍ଯ୍ୟକ୍ରମ ମାଧ୍ୟମରେ ଆମେ ପ୍ରଯୁକ୍ତି , ନିବେଶ ଓ ବିଶ୍ୱବ୍ୟାପୀ କାର୍ଯ୍ୟକାରୀ ହେଉଥିବା ଶ୍ରେଷ୍ଠ କାର୍ଯ୍ୟ ବିଧିକୁ ଆକର୍ଷଣ କରିବା ସକାଶେ ନିରବଚ୍ଛିନ୍ନ ଭାବେ ପ୍ରୟାସ ଜାରି ରଖିଛୁ ।


    ଆମର ସମସ୍ତ କାର୍ଯ୍ୟକ୍ରମ ସାମାଜିକ କ୍ଷେତ୍ର ଅଭିମୁଖୀ ଯଥା - ଆମର ଯୁବକମାନଙ୍କୁ କୁଶଳୀ କରାଇବା , ସମସ୍ତ ପାଇଁ ବାସଗୃହ ଯୋଗାଣ ଇତ୍ୟାଦି ଏବଂ ବ୍ୟାପକ ଭିତ୍ତିଭୂମି କାର୍ଯ୍ୟକ୍ରମ ନୂଆ ନୂଆ ସୁଯୋଗ ସୃଷ୍ଟି କରୁଛି ଯାହାକି ବିକାଶ ପ୍ରକ୍ରିୟାକୁ ଦ୍ରୁତତର କରାଇବାରେ ସହାୟକ ହେଉଛି । ସେହିଭଳି ଆମେ ଜାଣିଶୁଣି ପ୍ରଯୁକ୍ତି ଓ ଡିଜିଟାଲ ସଲ୍ୟୁସନକୁ ଆପଣାଉଛୁ ଏବଂ ସେସବୁରେ ବ୍ୟବହାର ଦ୍ୱାରା ଆମର ଅବହେଳିତ ନାଗରିକମାନଙ୍କ ଜୀବନଧାରାକୁ ସରସ ସୁନ୍ଦର କରିବାର ପ୍ରୟାସ କରୁଛୁ ।


    ଏହିସବୁ ସଂସ୍ଥାର ଓ ପ୍ରୟାସ ଦେଶରେ ବୈପ୍ଳବିକ ପରିବର୍ତ୍ତନ ଓ ପ୍ରଗତି ସାଧନ ଦିଗରେ ଉଦ୍ଦିଷ୍ଟ ଯାହାକି ନୂତନ ଭାରତର ଭିତ୍ତିଭୂମି ସ୍ଥାପନ କରୁଛି । ତଥାପି ଆମକୁ ସ୍ୱୀକାର କରିବାକୁ ହେବ ଯେ ବିଶ୍ୱଠାରୁ ଆମ ଦୁଇ ରାଷ୍ଟ୍ରଙ୍କୁ ଅନେକ କିଛି ଶିକ୍ଷାଲାଭ କରିବାର ଅଛି , ବିଶେଷ କରି ଇଥିଓପିଆ ଭଳି ଏକ ବିକାଶଶୀଳ ସହଯୋଗୀ ରାଷ୍ଟ୍ରଠାରୁ ମୁଁ ମୋର ବୈଶ୍ୱିକ ବନ୍ଧୁମାନଙ୍କୁ ସୂଚାଇଦେବାକୁ ଚାହେଁ ଯେ ଭାରତ ସହ ସହଭାଗୀତା କରିବା ଏହା ହେଉଛି ପ୍ରକୃଷ୍ଟ ଅବସର ।


    ଉଭୟ ଇଥିଓପିଆ ଓ ଭାରତ ଯୁବ ରାଷ୍ଟ୍ର । ଏହାର ଜନସଂଖ୍ୟାର ସିଂହଭାଗ ଯୁବଗୋଷ୍ଠୀର । ଆମର ଏହି ଯୁବଗୋଷ୍ଠୀ ଆମର ସବୁଠାରୁ ବଡ ସମ୍ପଦ । କିନ୍ତୁ ସେମାନଙ୍କ ସାମର୍ଥ୍ୟକୁ ଉପଯୋଗ କରିବାକୁ ହେଲେ ଆମକୁ ସେମାନଙ୍କୁ ଶିକ୍ଷିତ କରିବାକୁ ପଡିବ । କୁଶଳୀ କରିବାକୁ ପଡିବ । ତଦ୍ୱାରା ହିଁ ସେମାନେ ଏହି ଜଟିଳ ଦୁନିଆରେ ଉତ୍ପାଦକ ଓ ଉପାର୍ଜକ ଭୂମିକା ଗ୍ରହଣ କରିପାରିବେ । ଏକବିଂଶ ଶତାଦ୍ଦୀର ଅର୍ଥନୀତିର ସଂରଚନା , ମାନବ ସମ୍ବଳର ଉପଯୁକ୍ତ ଉପଯୋଗ ଉପରେ ନିର୍ଭରଶୀଳ । ତେଣୁ ଏକବିଂଶ ଶତାଦ୍ଦୀ ଆର୍ଥିକ ବାସ୍ତବତାର ପ୍ରସ୍ତୁତି ନିମନ୍ତେ ଆମକୁ ଏ ଦିଗରେ ସଚେତନ ହେବାକୁ ପଡିବ ।


    ସମାନ ଧରଣର ଜନସାଂଖିକ ଚିତ୍ର ସହ , ଇଥିଓପିଆ ଓ ଭାରତ , ଉଭୟ ସ୍ୱାସ୍ଥ୍ୟସେବା ଓ ଜନସାଧାରଣଙ୍କ ସୁଖସ୍ୱାଚ୍ଛନ୍ଦ୍ୟ ସକାଶେ ଅନୁରୂପ ଧରଣର ଚ୍ୟାଲେଞ୍ଜର ସାମ୍ନା କରନ୍ତି । ଭାରତ ଏବେ ସୁଲଭ ଫାର୍ମସିଉଟିକାଲର ଉତ୍ସ ପାଲଟିଛି । ଜେନେରିକ ଔଷଧଠାରୁ ଆରମ୍ଭ କରି ଆଫ୍ରିକା ତଥା ଇଥିଓପିଆର ଜନସାଧାରଣଙ୍କ ନିମନ୍ତେ ବିଶେଷ ସ୍ୱାସ୍ଥ୍ୟସେବା ଯୋଗାଇଦେବା ସକାଶେ ଭାରତ ସମ୍ପୂର୍ଣ୍ଣ ସକ୍ଷମ । ତେଣୁ ଇଥିଓପିଆ ସହ ଶିକ୍ଷା ଓ ସ୍ୱାସ୍ଥ୍ୟ କ୍ଷେତ୍ରରେ ସହଭାଗୀ ଭାବେ କାର୍ଯ୍ୟ କରିବା ଉପରେ ଆମେ ସଦାସର୍ବଦା ବିଶେଷ ଗୁରୁତ୍ୱ ପ୍ରଦାନ କରିବୁ ।


    ବନ୍ଧୁଗଣ ,


    ଏହି ବ୍ୟବସାୟିକ ଆଲୋଚନା ଆମ ମଧ୍ୟରେ ଥିବା ବ୍ୟବସାୟିକ ବୈଷମ୍ୟକୁ ଦୂରକରିବା ଦିଗରେ ସହାୟକ ହେବ । ସବୁଠାରୁ ଗୁରୁତ୍ୱପୂର୍ଣ୍ଣ କଥାଟି ହେଲା , ନିବେଶ ଓ ବାଣିଜ୍ୟ କାରବାରକୁ ଆଗକୁ ଆଗେଇ ନେବା ଦିଗରେ ଦୁଇ ଦେଶ ସରକାର ଗ୍ରହଣ କରିବାକୁ ଥିବା କାର୍ଯ୍ୟଯୋଜନା ଏହି ବୈଠକରେ ଚିହ୍ନଟ କରାଯାଇଛି । ତାହା ଭିସା ନୀତି , ବ୍ୟାଙ୍କିଙ୍ଗ୍ ବିଧି ଓ ନିୟମାବଳୀ ଅଥବା ବହିଃଶୁଳ୍କ ନିୟନ୍ତ୍ରଣ ଓ ବ୍ୟବସ୍ଥା କ୍ଷେତ୍ରରେ ହୋଇଥାଉ ।


    ଆମ ଉଭୟ ରାଷ୍ଟ୍ରର ସରକାର ସେଥିପାଇଁ ଏକ ସକ୍ରିୟ ଓ ସୁଗମ ବାତାବରଣ ସୃଷ୍ଟି କରିବା ସକାଶେ ତତ୍ପର ରହିଛନ୍ତି । ସେଥିପାଇଁ , ଆମର ବ୍ୟବସାୟିକ ଗୋଷ୍ଠୀ ଆଜି ଯେଉଁ ନିର୍ଦ୍ଦିଷ୍ଟ ସୁପାରିଶ କରିଛନ୍ତି ତା ’ ଉପରେ ମୁଁ ଗୁରୁତ୍ୱର ସହ ପ୍ରାଧାନ୍ୟ ଆରୋପ କରେ ।


    ଆଫ୍ରିକା ମହାଦେଶରେ ଭାରତ ଯେଉଁ ସହଭାଗୀତାରେ ନିୟୋଜିତ ରହିଛି । ଇଥିଓପିଆ ସହ ଭାରତର ସମ୍ପର୍କ ଏହାର ନମୁନା । ଆଦିସ ଆବାବା ଏହାର କେନ୍ଦ୍ରବିନ୍ଦୁ ପାଲଟିଛି । 2015 ମସିହାରେ ନୂଆଦିଲ୍ଲୀଠାରେ ଅନୁଷ୍ଠିତ ତୃତୀୟ ଭାରତ - ଆଫ୍ରିକା ଫୋରମ ଶିଖର ବୈଠକରେ ଆମେ ଆଫ୍ରିକୀୟ ରାଷ୍ଟ୍ରମାନଙ୍କୁ ଆଗାମୀ ପାଞ୍ଚବର୍ଷ ମଧ୍ୟରେ ଏକ ବିଲିୟନ ଡଲାରର ରିହାତି ଋଣ ଯୋଗାଇ ଦେବା ସକାଶେ ପ୍ରତିଶ୍ରୁତି ପ୍ରଦାନ କରିଥିଲୁ । ଏହା ସ୍ୱାଭାବିକ ଭାବେ ଜାରି ରହିଥିବା ଋଣ କାର୍ଯ୍ୟକ୍ରମ ବର୍ହିଭୂତ । ଏହା ବ୍ୟତିରେକ ଆମେ 600 ନିୟୁତ ଡଲାରର ସହାୟତା ରାଶି ଯୋଗାଇ ଦେବାକୁ ସଂକଳ୍ପବଦ୍ଧ । ଯେଉଁଥିରେ ଭାରତ - ଆଫ୍ରିକା ବିକାଶ ପାଣ୍ଠି ପାଇଁ 100 ନିୟୁତ ଡଲାର ଏବଂ ଭାରତ - ଆଫ୍ରିକା ସ୍ୱାସ୍ଥ୍ୟ ପାଣ୍ଠି ନିମନ୍ତେ 10 ନିୟୁତ ଡଲାର ପ୍ରଦାନ ସାମିଲ । ଏସିଆ - ଆଫ୍ରିକା ବିକାଶ କରିଡୋର ଆଉ ଏକ ପ୍ରୟାସ ଯାହାର ବ୍ୟାପକ ସାମର୍ଥ୍ୟ ଓ ସୁଯୋଗ ରହିଛି ।


    ଏହିସବୁ ଫ୍ରେମୱାର୍କରେ ସହଯୋଗୀ ଭାବେ ସାମିଲ ହେବା ଏବଂ ଏଥିରୁ ଫାଇଦା ହାସଲ କରିବା ସକାଶେ ମୁଁ ଆପଣମାନଙ୍କୁ ଆହ୍ୱାନ ଜଣାଉଛି । ଏଭଳି ବିଶାଳ ପ୍ରକଳ୍ପମାନ ଅତି ସ୍ୱଚ୍ଛ ଭାବେ ପରିକଳ୍ପନା କରାଯାଇଛି ଯାହାକି ସ୍ଥାନୀୟ ଗୋଷ୍ଠୀଙ୍କ ସକାଶେ ସମୃଦ୍ଧି ପହଂଚାଇବାରେ ବିଶେଷ ସହାୟକ ହେବ । ପରିଶେଷରେ ମୁଁ ଉଲ୍ଲେଖ କରିବାକୁ ଚାହେଁ ଯେ ବାଣିଜ୍ୟ ଓ ନିବେଶ ହିଁ ଏ ଦିଗରେ ଶ୍ରେଷ୍ଠ ଉପାୟ ଏବଂ ମୁଁ ସୂଚାଇବାକୁ ଚାହେଁ ଯେ ଏହା ହିଁ ଏକମାତ୍ର ମାର୍ଗ - ଯାହାକି ସ୍ଥାନୀୟ ଗୋଷ୍ଠୀ ଏବଂ ସାଧାରଣ ଜନତାଙ୍କ ହିତସାଧନ ଦିଗରେ ବ୍ୟାପକ ମାତ୍ରାରେ ସହାୟକ ହେବ ।


    ଇଥିଓପିଆର ଦୀର୍ଘଦିନର ସହଭାଗୀ ରାଷ୍ଟ୍ର ଭାବେ ଭାରତ ସଦାବେଳେ ଏ ଦେଶର ଆର୍ଥିକ ବିକାଶ ଧାରାରେ ଆଶାବାଦୀ । ଆମେ ଅନେକ କ୍ଷେତ୍ରରେ ଆମର ସହଯୋଗୀତାକୁ ଆଗେଇ ନେଇପାରିବା ଏବଂ ହାଲୁକା ଉତ୍ପାଦନ ଠାରୁ ଆରମ୍ଭ କରି ଖାଦ୍ୟ ପ୍ରକ୍ରିୟାକରଣ , ସ୍ୱଚ୍ଛ ଓ ଅକ୍ଷୟ ଶକ୍ତି , ସ୍ୱାସ୍ଥ୍ୟସେବା ଆଦି କ୍ଷେତ୍ରରେ ପାରସ୍ପରିକ ସହଯୋଗ ବୃଦ୍ଧି କରିପାରିବା । ଏହାଦ୍ୱାରା ଉଭୟ ରାଷ୍ଟ୍ର ଓ ଏହାର ବିବିଧ ଅନୁଷ୍ଠାନମାନଙ୍କ ଦକ୍ଷତା ବୃଦ୍ଧି ହୋଇପାରିବ । ଆଜି ଆମେ ଆଉ ଏକ ନୂତନ ଅୟମାରମ୍ଭରେ ଉପନୀତ । ତାହା ହେଲା , ଅଭିନବତ୍ୱ ଓ ପ୍ରଯୁକ୍ତିର ସହଭାଗୀତା । ଆମର ମହାକାଶ କାର୍ଯ୍ୟକ୍ରମ ଆମକୁ ଏ ଦିଗରେ ଅନୁପ୍ରାଣୀତ କରିବ ଓ ଭାରତ ଇଥିଓପିଆର ସହଭାଗୀତା ନିମନ୍ତେ ଆକାଶ ହିଁ ଚୂଡାନ୍ତ ସୀମା ବୋଲି ଆଶା କରାଯିବା ସମିଚୀନ ହେବ ।


    ପରିଶେଷରେ ସରଳ ଭାବେ ମୁଁ ଇଥିଓପିଆ ଏବଂ ଭାରତ ଆନୁଷ୍ଠାନିକ ଭାବେ ଆହୁରି ଘନିଷ୍ଠତାର ସହ ଆଗାମୀ ଦିନରେ କାର୍ଯ୍ୟ କରିବାକୁ ଆହ୍ୱାନ ଜଣାଉଛି । ଆନ୍ତର୍ଜାତିକ ଆର୍ଥିକ ଓ ମୁଦ୍ରା ପରିଚାଳନା କ୍ଷେତ୍ରରେ ଏଭଳି ସହଯୋଗ ଆଜିର ସମୟ ପାଇଁ ପ୍ରଯୁଜ୍ୟ । ପ୍ରାଚୀନ କାଳରୁ ସହଭାଗୀ ରହି ଆସିଥିବା ଇଥିଓପିଆ ଓ ଭାରତ ବର୍ତ୍ତମାନ ପରିପ୍ରେକ୍ଷୀରେ ସହଭାଗୀ ଓ ସମତୁଲ ଆର୍ଥିକ ସହଯୋଗ କ୍ଷେତ୍ରରେ କାର୍ଯ୍ୟକରିବା ଯଥାର୍ଥ ହେବ ।


    ଯେଉଁ ବହୁପାକ୍ଷିକ ଶୃଙ୍ଖଳା ଭିତ୍ତିରେ ଆମେ କାର୍ଯ୍ୟ କରୁଛେ , ତା ନିକଟରେ ଆମେ ଋଣୀ । ଉଭୟ ରାଷ୍ଟ୍ରର ଯୁବଗୋଷ୍ଠୀ ଯେଉଁମାନେ କି ଆମର ଭବିଷ୍ୟତର ଉତରାଧିକାରୀ ସେମାନଙ୍କ ନିକଟରେ ଋଣୀ । ଏଥି ସହ ମୁଁ ଆଇବିଏଫରେ ପ୍ରତିନିଧିତ୍ୱ କରୁଥିବା ଉଭୟ ଇଥିଓପିଆ ଓ ଭାରତୀୟ ବ୍ୟବସାୟିକ ପ୍ରତିନିଧିଙ୍କୁ ତଥା ଏହି କକ୍ଷରେ ଉପସ୍ଥିତ ସମସ୍ତଙ୍କୁ ମୋର ଶୁଭକାମନା ଜଣାଉଛି ।


    ଆପଣମାନଙ୍କୁ ଧନ୍ୟବାଦ ।


    **************

    
    
    (Release ID: 1505547) Visitor Counter : 2