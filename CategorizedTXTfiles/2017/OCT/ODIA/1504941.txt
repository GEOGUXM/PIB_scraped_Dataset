      ପାନୀୟ ଜଳ ଓ ପରିମଳ ମନ୍ତ୍ରଣାଳୟ

      ଗାନ୍ଧୀ ଜୟନ୍ତୀରେ ସ୍ୱଚ୍ଛ ଭାରତ ପୁରସ୍କାର ପ୍ରଦାନ କଲେ ପ୍ରଧାନମନ୍ତ୍ରୀ
      Posted On: 02 OCT 2017 3:50PM by PIB Bhubaneshwar


    ପ୍ରଧାନମନ୍ତ୍ରୀ , ଶ୍ରୀ ନରେନ୍ଦ୍ର ମୋଦୀ ସ୍ୱଚ୍ଛ ଭାରତ ଅଭିଯାନର ତୃତୀୟ ବର୍ଷ ପୂର୍ତ୍ତି , ସ୍ୱଚ୍ଛ ଭାରତ ଦିବସ ଏବଂ ସ୍ୱଚ୍ଛତା ହିଁ ସେବା ପକ୍ଷର ଉଦଯାପନୀ ସମାରୋହରେ ସ୍ୱଚ୍ଛ ଭାରତ ଜାତୀୟ ପୁରସ୍କାର ପ୍ରଦାନ କରିଛନ୍ତି । ପାନୀୟ ଜଳ ଏବଂ ପରିମଳ ମନ୍ତ୍ରଣାଳୟ ପକ୍ଷରୁ ନୂଆଦିଲ୍ଲୀରେ ଆୟୋଜିତ ଏକ ସମାରୋହରେ ସେ ଏହି ପୁରସ୍କାର ପ୍ରଦାନ କରିଥିଲେ । ସ୍ୱଚ୍ଛ ସଂକଳ୍ପରୁ ସ୍ୱଚ୍ଛ ସିଦ୍ଧି କାର୍ଯ୍ୟକ୍ରମର ଅଂଶବିଶେଷ ସ୍ୱରୂପ ଆୟୋଜିତ ପ୍ରବନ୍ଧ ଲିଖନ , ଚଳଚ୍ଚିତ୍ର ଏବଂ ଚିତ୍ରାଙ୍କନ ପ୍ରତିଯୋଗିତାର ବିଜେତାମାନଙ୍କୁ ଏହି ପୁରସ୍କାର ଦିଆଯାଇଥିଲା ।


    ଗାନ୍ଧୀ ଜୟନ୍ତୀ ପୂର୍ବରୁ ଭାରତର ପରିମଳ ସ୍ଥିତି ସୁଧାର ଲାଗି ଯୋଗଦାନ ଦେବା ନିମନ୍ତେ ପ୍ରଧାନମନ୍ତ୍ରୀ ଦେଶର ନାଗରିକମାନଙ୍କୁ ଆହ୍ୱାନ କରିଥିଲେ । ଏହାପରେ ମନ୍ତ୍ରଣାଳୟ ପକ୍ଷରୁ “ ସ୍ୱଚ୍ଛତା ହିଁ ସେବା ” ଜାତୀୟ ଅଭିଯାନ ଆରମ୍ଭ କରାଯାଇଥିଲା । ଯାହା ଉପରୋକ୍ତ କାର୍ଯ୍ୟକ୍ରମ ଅବସରରେ ସମାପନ ହୋଇଛି ।


    ଏହି ଅବସରରେ ଉଦବୋଧନ ଦେଇ ପ୍ରଧାନମନ୍ତ୍ରୀ କହିଥିଲେ ଯେ ସ୍ୱଚ୍ଛ ଭାରତ ଲକ୍ଷ୍ୟ ହାସଲ କରିବାକୁ ହେଲେ ଜନ ଭାଗିଦାରୀର ଆବଶ୍ୟକତା ରହିଛି । ସେ କହିଥିଲେ ଯେ ଇତିହାସର ସବୁ ରାଜନେତା ଏକତ୍ର ହେଲେ ସୁଦ୍ଧା ସ୍ୱଚ୍ଛତା ଲକ୍ଷ୍ୟ ହାସଲ କରାଯାଇପାରିବ ନାହିଁ । 125 କୋଟି ଭାରତୀୟ ଏକତ୍ର ହୋଇ ଆଗେଇ ଆସିଲେ ଏହା ବାସ୍ତବରୂପ ନେଇପାରିବ । ସେ କହିଥିଲେ ଯେ ଏହି ମିଶନରେ ବର୍ତ୍ତମାନସୁଦ୍ଧା ହାସଲ ହୋଇଥିବା ସଫଳତା ସରକାରଙ୍କ ଉପଲବ୍ଧି ନୁହେଁ , ବରଂ ଏହା ସେହି ଭାରତବାସୀଙ୍କ ଉପଲବ୍ଧି ଯେଉଁମାନେ ନିଜେ ସ୍ୱଚ୍ଛ ଭାରତର ସ୍ୱପ୍ନ ପୂରଣ କରିବା ଦିଗରେ ପ୍ରୟାସ କରିଛନ୍ତି ।


    ସ୍ୱଚ୍ଛ ଭାରତ ଅଭିଯାନକୁ ସମାଲୋଚନା କରି ଶୌଚାଳୟ ବ୍ୟବହାର ହେଉନଥିବା ସମ୍ପର୍କରେ ଯେଉଁମାନେ କହୁଛନ୍ତି , ସେମାନଙ୍କୁ ମଧ୍ୟ ପ୍ରଧାନମନ୍ତ୍ରୀ ତାଙ୍କ ଅଭିଭାଷଣରେ ଉତ୍ତର ଦେଇଥିଲେ । ସେ କହିଥିଲେ ଯେ ଏପରି ଘଟଣା ଘଟୁଥିବା ସମ୍ପର୍କରେ ସେ ଅବଗତ ଅଛନ୍ତି ଏବଂ ବ୍ୟକ୍ତିଗତ ଭାବେ ସେ ଏହା ଅନୁଭବ କରିଛନ୍ତି । ତେବେ , ସେ କହିଥିଲେ ଯେ ଜନଭାଗିଦାରୀ ଏବଂ ସମ୍ପୃକ୍ତ ପରିବାରର ଉତ୍ତରଦାୟିତ୍ୱ ଦ୍ୱାରା ଏହି ସମସ୍ୟାର ସମାଧାନ ହୋଇପାରିବ । ସେ କହିଥିଲେ ଯେ ଶୌଚାଳୟ ଥିବା ପ୍ରତ୍ୟେକ ପରିବାର ଯେପର୍ଯ୍ୟନ୍ତ ଏହା ଅନୁଭବ ନକରିଛି ଯେ ସ୍ୱଚ୍ଛତା ସେମାନଙ୍କର ମଧ୍ୟ ଉତ୍ତରଦାୟିତ୍ୱ , ସେ ପର୍ଯ୍ୟନ୍ତ ସ୍ୱଚ୍ଛ ଭାରତ ବାସ୍ତବ ରୂପ ନେଇପାରିବ ନାହିଁ ।


    ଏହି ପରିପ୍ରେକ୍ଷୀରେ ଶିଶୁ ଏବଂ ଯୁବକମାନେ ଶ୍ରେଷ୍ଠ ସଦ୍ଭାବନା ଦୂତ ବୋଲି ପ୍ରଧାନମନ୍ତ୍ରୀ କହିଥିଲେ । ସ୍ୱଚ୍ଛ ସଂକଳ୍ପରୁ ସ୍ୱଚ୍ଛ ସିଦ୍ଧି ପ୍ରତିଯୋଗିତାରେ ଭାଗ ନେଇ ଚିନ୍ତାଧାରା ବଦଳାଇବା ଭଳି ବିପ୍ଲବର ନେତୃତ୍ୱ ନେଇଥିବା ଦେଶର ଶିଶୁ ଏବଂ କିଶୋରମାନଙ୍କୁ ପ୍ରଧାନମନ୍ତ୍ରୀ ଶୁଭେଚ୍ଛା ଜଣାଇଥିଲେ । ସେ ମଧ୍ୟ କହିଥିଲେ ଯେ ଏହି ବିପ୍ଳବାତ୍ମକ ଅଭିଯାନରେ ଗଣମାଧ୍ୟମ ଏବଂ ନାଗରିକ ସମାଜର ଭୂମିକା ମଧ୍ୟ ପ୍ରଶଂସାଯୋଗ୍ୟ । ସେ କହିଥିଲେ ଯେ ଏହି ଉତ୍ତମ କାର୍ଯ୍ୟ ଜାରି ରହିବା ଆବଶ୍ୟକ । ଦେଶର ସାମଗ୍ରୀକ ଦୃଷ୍ଟିକୋଣକୁ ବାସ୍ତବ ରୂପ ଦେବା ଲାଗି ଏହା ଜରୁରୀ ।


    ଘରେ ପରିବାରରେ ସ୍ୱଚ୍ଛତା ବଜାୟ ରଖିବା ଦିଗରେ ମହିଳାମାନଙ୍କ ଭୂମିକା ସମ୍ପର୍କରେ ମଧ୍ୟ ପ୍ରଧାନମନ୍ତ୍ରୀ ମତବ୍ୟକ୍ତ କରିଥିଲେ । ସେ କହିଥିଲେ ଏହି ଦିଗରେ ପରିବାରର ଅନ୍ୟ ସଦସ୍ୟମାନେ ମଧ୍ୟ ସେମାନଙ୍କ ଦାୟିତ୍ୱ ତୁଲାଇବାର ଆବଶ୍ୟକତା ରହିଛି । ସେ ମଧ୍ୟ ସମାଜର ଉତ୍ତରଦାୟିତ୍ୱ ବିଷୟରେ ଉଲ୍ଲେଖ କରିଥିଲେ । ବିଶେଷ କରି ପୁରୁଷମାନେ ଏଥିପ୍ରତି ସଚେତନ ହେବା ଉଚିତ୍ ଏବଂ ମହିଳାମାନଙ୍କୁ ଘରେ ସ୍ୱଚ୍ଛ ଶୌଚାଳୟର ସୁବିଧା ଯୋଗାଇ ଦେବା ଉଚିତ୍ । ଏହାଛଡ଼ା ସର୍ବସାଧାରଣ ସ୍ଥାନରେ ଶୌଚାଳୟ ନିର୍ମିତ ହେବା ଉଚିତ୍ । ଆହୁରି ଗୁରୁତ୍ୱପୂର୍ଣ୍ଣ , ସ୍କୁଲରେ କିଶୋରୀମାନଙ୍କ ପାଇଁ ଶୌଚାଳୟ ନିର୍ମାଣ କରାଯିବା ଉଚିତ୍ ଯାହାଦ୍ୱାରା ସ୍କୁଲରେ ଛାତ୍ରୀମାନଙ୍କ ସଂଖ୍ୟା ହ୍ରାସ ଘଟିବ ନାହିଁ । ପ୍ରଧାନମନ୍ତ୍ରୀ ଏହି ଅବସରରେ ୟୁନିସେଫର ଏକ ଅଧ୍ୟୟନ ବିଷୟରେ ଉଲ୍ଲେଖ କରିଥିଲେ । ଯେଉଁଥିରେ କୁହାଯାଇଛି ଯେ ଦୁର୍ବଳ ପରିମଳ ଯୋଗୁ ପ୍ରତିବର୍ଷ ଗୋଟିଏ ଗରିବ ପରିବାରକୁ 50 ହଜାର ଟଙ୍କାର ଅତିରିକ୍ତ ବ୍ୟୟଭାର ବହନ କରିବାକୁ ପଡ଼ୁଛି ।


    ଏଥିପୂର୍ବରୁ ପ୍ରଧାନମନ୍ତ୍ରୀ ସମାରୋହ ସ୍ଥଳରେ ଏକ ମଲ୍ଟି ମିଡିଆ ପ୍ରଦର୍ଶନୀର ଉଦଘାଟନ କରିଥିଲେ । ଏଥିରେ ଦେଶରେ ସ୍ୱଚ୍ଛତା ହିଁ ସେବା ଅଭିଯାନ ଏବଂ ସ୍ୱଚ୍ଛ ଭାରତ ମିଶନର ଅଗ୍ରଗତି ସମ୍ପର୍କରେ ବିଭିନ୍ନ ଦିଗ ବିଷୟରେ ଉଲ୍ଲେଖ କରାଯାଇଥିଲା ।


    ଏହି ଅବସରରେ ଉଦ୍ବୋଧନ ଦେଇ କେନ୍ଦ୍ର ପାନୀୟ ଜଳ ଏବଂ ପରିମଳ ମନ୍ତ୍ରୀ ସୁଶ୍ରୀ ଉମାଭାରତୀ ପ୍ରତିଯୋଗିତାର ବିଜେତାମାନଙ୍କୁ ଅଭିନନ୍ଦନ ଜଣାଇଥିଲେ ଏବଂ ସେମାନଙ୍କ ଅଂଚଳରେ ପରିମଳ ଜନିତ ପଦକ୍ଷେପ ନେଇ ଅନ୍ୟମାନଙ୍କୁ ଅନୁପ୍ରାଣିତ କରିବା ଲାଗି ଅନୁରୋଧ କରିଥିଲେ । ସେ ଏହି ଅବସରରେ କହିଥିଲେ ଯେ ସ୍ୱଚ୍ଛ ଭାରତ ଅଭିଯାନ ଉଲ୍ଲେଖନୀୟ ଅଗ୍ରଗତି ହାସଲ କରିପାରିଛି । ଗ୍ରାମୀଣ ଭାରତରେ 2,54,000 ଗ୍ରାମ , 214 ଜିଲ୍ଲା ଏବଂ 6 ରାଜ୍ୟକୁ ଖୋଲା ମଳ ମୁକ୍ତ ଅଂଚଳ ( ODF ) ଭାବେ ଘୋଷଣା କରାଯାଇଛି ।


    ସ୍ୱାଗତ ଭାଷଣ ଦେଇ ପାନୀୟ ଜଳ ଏବଂ ପରିମଳ ମନ୍ତ୍ରଣାଳୟ ରାଷ୍ଟ୍ରମନ୍ତ୍ରୀ ଶ୍ରୀ ଏସ୍ଏସ୍ ଆଲୁୱାଲିଆ କହିଥିଲେ ଯେ ଗ୍ରାମୀଣ ଭାରତରେ ପରିମଳ ସ୍ଥିତି 69% ବୃଦ୍ଧି ପାଇଛି । 2019 ସୁଦ୍ଧା ଖୋଲା ମଳମୁକ୍ତ ଭାରତ ନିର୍ମାଣ ଲାଗି ସ୍ୱଚ୍ଛ ଭାରତ ଅଭିଯାନ ଗ୍ରାମୀଣ ସଠିକ୍ ପଥରେ ରହିଥିବା ସେ କହିଥିଲେ ।


    ଏହି କାର୍ଯ୍ୟକ୍ରମରେ ଗୃହ ଏବଂ ସହରାଂଚଳ ବିକାଶ ରାଷ୍ଟ୍ରମନ୍ତ୍ରୀ ( ସ୍ୱାଧୀନ ଦାୟିତ୍ୱ ) , ସାଂସଦ , ଭାରତ ସରକାର ଓ ବିଭିନ୍ନ ରାଜ୍ୟ ସରକାରଙ୍କ ବରିଷ୍ଠ ଅଧିକାରୀ ଏବଂ ବିଭିନ୍ନ ଏନସିସି କ୍ୟାଡେଟ୍ ଓ ସ୍କୁଲ୍ ଛାତ୍ରଛାତ୍ରୀମାନେ ଉପସ୍ଥିତ ଥିଲେ ।


    *************

    
    
    (Release ID: 1504941) Visitor Counter : 2