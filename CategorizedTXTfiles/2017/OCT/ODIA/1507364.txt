      ଜାହାଜ ଚଳାଚଳ ମନ୍ତ୍ରଣାଳୟ

      ଚେନ୍ନାଇ ବନ୍ଦରରୁ ବାଂଲାଦେଶର ମୋଙ୍ଗଲା ବନ୍ଦରକୁ ଟ୍ରକବାହୀ ରୋ ରୋ ଜାହାଜ ଚଳାଚଳକୁ ଡିଜିଟାଲ ମାଧ୍ୟମରେ ଶୁଭାରମ୍ଭ କଲେ ନୀତୀନ ଗଡ଼କରୀ
      ସାମୁଦ୍ରିକ ପରିବହନ ଦ୍ୱାରା 15-20 ଦିନ ଯାତ୍ରା ସମୟ ହ୍ରାସ ପାଇବ

      Posted On: 28 OCT 2017 9:25PM by PIB Bhubaneshwar

    କେନ୍ଦ୍ର ଜାହାଜ ଚଳାଚଳ , ସଡ଼କ ପରିବହନ , ରାଜପଥ , ଜଳସମ୍ପଦ , ନଦୀ ବିକାଶ ଏବଂ ଗଙ୍ଗା ପୁନରୁଦ୍ଧାର ମନ୍ତ୍ରୀ ଶ୍ରୀ ନୀତୀନ ଗଡ଼କରୀ ଚେନ୍ନାଇ ବନ୍ଦରରୁ ବାଂଲାଦେଶର ମୋଙ୍ଗଲା ବନ୍ଦରକୁ 185ଟି ଟ୍ରକ ନେଇ ଯାଉଥିବା ରୋ ରୋ (ଯିବା ଆସିବା) ତଥା ସାଧାରଣ ପଣ୍ୟବାହୀ ଜାହଜ ଏମଭି ଆଇଡିଏମ ଡୁଡୁଲର ଚଳାଚଳକୁ ଡିଜିଟାଲ ମାଧ୍ୟମରେ ପତାକା ଦେଖାଇ ଶୁଭାରମ୍ଭ କରିଛନ୍ତି ।


    ଏହି ଅବସରରେ ଶ୍ରୀ ଗଡ଼କରୀ ସୂଚନା ଦେଇଥିଲେ ଯେ ମେସର୍ସ ଅଶୋକ ଲେଲାଣ୍ଡ ଲିଃ ଦ୍ୱାରା ରପ୍ତାନି କରାଯାଉଥିବା ଏହି ଟ୍ରକଗୁଡ଼ିକ ବର୍ତ୍ତମାନ ସୁଦ୍ଧା 1500 କିମି ସଡ଼କ ପଥରେ ପରିବହନ କରାଯାଉଥିଲା । ଏଣିକି ସମୁଦ୍ର ପଥରେ ପରିବହନ ଦ୍ୱାରା ଯାତ୍ରା ସମୟରେ 15-20 ଦିନ ପର୍ଯ୍ୟନ୍ତ ହ୍ରାସ ଘଟିବ । କେବଳ ଏହି ଗୋଟିଏ ଥରରେ 185ଟି ଟ୍ରକ ପରିବହନ କରାଯିବା ଦ୍ୱାରା ସଡ଼କପଥରେ 3 ଲକ୍ଷ କିଲୋମିଟର ରାସ୍ତା ଯୋଗେ ପରିବହନ ହ୍ରାସ କରିବ । ଏହା ସମୟ ସଂଚୟ କରିବା ସହିତ ଭାରତ-ବାଂଲାଦେଶ ସୀମାରେ ଥିବା ପେଟ୍ରାପୋଲ-ବେନାପୋଲ ଚେକପଏଣ୍ଟରେ ଭିଡ଼ ହ୍ରାସ କରିବ । ସମୟ ବଂଚାଇବା ସହିତ ଉପକୂଳ ପରିବହନ ମିତବ୍ୟୟୀ ଏବଂ ପରିବେଶ ଅନୁକୂଳ ହେବ । ସମସ୍ତ ବାହନ ନିର୍ମାତା କମ୍ପାନୀଗୁଡ଼ିକ ଜାହାଜ ମାଧ୍ୟମରେ ସେମାନଙ୍କର ଗାଡ଼ି ପରିବହନ କରିବା ଲାଗି ମନ୍ତ୍ରୀ ଆହ୍ୱାନ ଜଣାଇଥିଲେ ।


    ମେସର୍ସ ଅଶୋକ ଲେଲାଣ୍ଡ ଲିଃ ବର୍ତ୍ତମାନ ପାଖାପାଖି 12 ହଜାର ଟ୍ରକ ଚେସିସ ବାଂଲାଦେଶ , ଶ୍ରୀଲଙ୍କା ଏବଂ ଆଫ୍ରିକାର ଅନ୍ୟ ଦେଶକୁ ରପ୍ତାନି କରୁଛି । ଆସନ୍ତାବର୍ଷଗୁଡ଼ିକରେ ବାଂଲାଦେଶ ଏବଂ ଶ୍ରୀଲଙ୍କାକୁ ରପ୍ତାନି ପରିମାଣ 80%କୁ ବୃଦ୍ଧି ପାଇବ ବୋଲି ଅନୁମାନ କରାଯାଉଛି । ଏଣିକି , ମାସିକ 500 ଟ୍ରକ୍ ସମୁଦ୍ର ପଥରେ ରପ୍ତାନି କରାଯିବ ବୋଲି ଆଶା କରାଯାଉଛି ଯାହା ସଡ଼କରେ ଟ୍ରାଫିକ ଭିଡ଼ ହ୍ରାସ କରିବ ।


    ଜୁନ୍ 2015ରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ବାଂଲାଦେଶ ଗସ୍ତ କରିଥିବା ସମୟରେ ଭାରତ ଏବଂ ବାଂଲାଦେଶ ମଧ୍ୟରେ ଉପକୂଳ ଜାହାଜ ଚଳାଚଳ ଚୁକ୍ତି ସ୍ୱାକ୍ଷରିତ ହୋଇଥିଲା । ଏହି ଚୁକ୍ତି ଅନୁଯାୟୀ ଭାରତୀୟ ବନ୍ଦରରୁ ବାଂଲାଦେଶ ବନ୍ଦର ପର୍ଯ୍ୟନ୍ତ ସାମୁଦ୍ରିକ ପରିବହନକୁ ଉପକୂଳ ପରିବହନ ଭାବେ ଗ୍ରହଣ କରାଯିବ । ଜାହାଜ ଏବଂ ପଣ୍ୟ ସଂକ୍ରାନ୍ତୀୟ ଶୁଳ୍କରେ 40% ରିହାତି ଦିଆଯିବ । ସେହିପରି ରୋ ରୋ ଜାହାଜ ମାଧ୍ୟମରେ ଉପକୂଳ ପରିବହନ ପାଇଁ ଭାରତୀୟ ବନ୍ଦରଗୁଡ଼ିକରେ ଜାହାଜ ଏବଂ ପଣ୍ୟ ସଂକ୍ରାନ୍ତୀୟ ଶୁଳ୍କରେ 80% ରିହାତି ଲାଗୁ ହେବ ।


    ସାଗରମାଳା ଯୋଜନା ଅଧୀନରେ ସୃଜନଶୀଳ ପରିବହନ ବିକଳ୍ପ ଯୋଗାଇ ଦେବାର ଉଦ୍ଦେଶ୍ୟରେ ଏଭଳି ପଦକ୍ଷେପ ନିଆଯାଇଛି । ଏହାର ଅନ୍ତିମ ଲକ୍ଷ୍ୟ ହେଉଛି ପଣ୍ୟ ପରିବହନ ମୂଲ୍ୟ ଓ ପରିବହନ ସମୟ ହ୍ରାସ ଘଟାଇବା ଏବଂ ଅନ୍ତର୍ଜାତୀୟ ବଜାରରେ ଭାରତୀୟ ଉତ୍ପାଦକୁ ପ୍ରତିଦ୍ୱନ୍ଦ୍ୱିତାପୂର୍ଣ୍ଣ କରି ବାଣିଜ୍ୟକୁ ପ୍ରୋତ୍ସାହନ ଦେବା ।


    ସମୁଦ୍ର ପଥରେ ପ୍ରତି ଟନ ପଣ୍ୟ ପରିବହନ ପାଇଁ ଖର୍ଚ୍ଚ ହେଉଥିବା ଇନ୍ଧନ ମୂଲ୍ୟ ଅପେକ୍ଷାକୃତ କମ । ସାମୁଦ୍ରିକ ପରିବହନ ଦ୍ୱାରା ପରିବେଶରେ ଅଙ୍ଗାରକାମ୍ଳ ନିର୍ଗମନ ମଧ୍ୟ ହ୍ରାସ ପାଇବ । ଆହୁରି ସାମୁଦ୍ରିକ ପରିବହନ ଉପରେ ଗୁରୁତ୍ୱ ଦିଆଯିବା ଦ୍ୱାରା ସଡ଼କରେ ନୂଆ ଗାଡ଼ିର ପରିମାଣ ହ୍ରାସ ପାଇବ ଏବଂ ଭିଡ଼ ରାସ୍ତାରେ ଟ୍ରାଫିକ ସମସ୍ୟା ମଧ୍ୟ ଦୂର ହେବ ।


    **********


    

    
    (Release ID: 1507364) Visitor Counter : 3