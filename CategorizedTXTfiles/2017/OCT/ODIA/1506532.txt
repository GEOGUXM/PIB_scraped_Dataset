      ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟ

      ପ୍ରତିବେଶୀ ରାଷ୍ଟ୍ରଙ୍କ ପାଇଁ ବିଭିନ୍ନ ଦକ୍ଷତା ବିକାଶ ଛାତ୍ରବୃତ୍ତି ଘୋଷଣା
      ଚେନ୍ନାଇଠାରେ ଆଇଆଇଏଫଏସ – 2017 ସମ୍ମିଳନୀ ଅନୁଷ୍ଠିତ

      Posted On: 13 OCT 2017 8:29PM by PIB Bhubaneshwar

    ଭାରତ ସରକାର ପ୍ରତିବେଶୀ ରାଷ୍ଟ୍ରଙ୍କ ନିମନ୍ତେ ବିଜ୍ଞାନ ଓ ପ୍ରଯୁକ୍ତି ଅନୁଷ୍ଠାନର ଦ୍ୱାର ଉନ୍ମୁକ୍ତ କରିଛନ୍ତି । ଏହା ଫଳରେ ସେହି ସବୁ ରାଷ୍ଟ୍ରର ଯୁବକଯୁବତୀମାନଙ୍କ ଦକ୍ଷତା ବୃଦ୍ଧି ପାଇପାରିବ । ସରକାରଙ୍କ ପକ୍ଷରୁ ଏହି ପରିପ୍ରେକ୍ଷୀରେ କେତେଗୁଡିଏ ଗବେଷଣା ଓ ବିକାଶ କାର୍ଯ୍ୟକ୍ରମ ଘୋଷଣା କରାଯାଇଛି ।


    ବିଜ୍ଞାନ ଓ ପ୍ରଯୁକ୍ତି କ୍ଷେତ୍ରରେ ଉଭୟ ଭାରତ ସରକାର ଏବଂ ଏହାର ବିଜ୍ଞାନ ଶିକ୍ଷା ଓ ଗବେଷଣା ସହ ସଂଶ୍ଳିଷ୍ଟ ଅନେକ ମନ୍ତ୍ରଣାଳୟ ଆନ୍ତର୍ଜାତିକ କ୍ଷେତ୍ରରେ ଅନେକ ସହଯୋଗ ସ୍ଥାପନ କରିଛନ୍ତି । ଏହା ଉଭୟ ଦ୍ୱିପାକ୍ଷିକ ଓ କ୍ଷେତ୍ରୀୟ ସ୍ତରରେ କାର୍ଯ୍ୟକାରୀ କରାଯାଉଛି । ଅଧୁନା ଭାରତ ବିଶ୍ୱର 44 ରୁ ଉର୍ଦ୍ଧ୍ଵ ରାଷ୍ଟ୍ରଙ୍କ ସହ ବିଜ୍ଞାନ ଗବେଷଣା ଓ ବିକାଶ କାର୍ଯ୍ୟକ୍ରମରେ ସର୍କିୟ ଭାବେ ନିୟୋଜିତ ରହିଛି । ସେହିସବୁ ରାଷ୍ଟ୍ରମାନଙ୍କ ମଧ୍ୟରେ ଅତି ଉନ୍ନତ , ପ୍ରଗତିଶୀଳ ତଥା ବିକାଶୋନ୍ମୁଖୀ ରାଷ୍ଟ୍ର ଅଛନ୍ତି ।


    ଦେଶର ବୈଦେଶିକ ନୀତିର ଅଂଶବିଶେଷ ସ୍ୱରୂପ ବର୍ତମାନର ସରକାର “ ପ୍ରଥମେ ପ୍ରତିବେଶୀ ”, “ ପୂର୍ବାଂଚଳ କାର୍ଯ୍ୟକ୍ରମ ”, “ ଭାରତ - ଆଫ୍ରିକା ସହଭାଗୀତା ” ଭଳି ନୀତି ଆପଣାଇଛନ୍ତି । ଅନ୍ୟ ଭାଷାରେ କହିଲେ ବିଜ୍ଞାନ , ପ୍ରଯୁକ୍ତି ଓ ଅଭିନବତ୍ୱକୁ ବିକାଶମୂଳକ କୂଟନୀତି ଭାବେ ବ୍ୟବହାର କରି ଗବେଷଣା ଓ ବିକାଶ କାର୍ଯ୍ୟକ୍ରମରେ କେବଳ ଜନସାଧାରଣଙ୍କ ଦକ୍ଷତା ବୃଦ୍ଧି କରୁନାହାନ୍ତି , ଅପରପକ୍ଷରେ , ବିଜ୍ଞାନ , ପ୍ରଯୁକ୍ତି ଓ ଅଭିନବତ୍ୱ ପ୍ରୟୋଗ ଦ୍ୱାରା ଜନସାଧାରଣଙ୍କ ଆବଶ୍ୟକତା ପୂରଣ କରିବା ଦିଗରେ ମଧ୍ୟ ସକ୍ଷମ ହୋଇଛନ୍ତି । ଏହି ଲକ୍ଷ୍ୟ ନେଇ ପ୍ରଥମ ଥର ପାଇଁ ଭାରତ ଅନ୍ତର୍ଜାତୀୟ ବିଜ୍ଞାନ ଉତ୍ସବ – 2017ର ଅଂଶବିଶେଷ ସ୍ୱରୂପ ଏକ ବିଜ୍ଞାନ ଓ ପ୍ରଯୁକ୍ତି ମନ୍ତ୍ରୀଙ୍କ ସମ୍ମେଳନର ଆୟୋଜନ କରିଛି । ଚେନ୍ନାଇଠାରେ ଅକ୍ଟୋବର 13-16 , 2017 ପର୍ଯଯ୍ୟନ୍ତ ଏହା ଅନୁଷ୍ଠିତ ହେଉଛି । ଏଥିରେ ଯୋଗଦେବାକୁ ଆଫଗାନିସ୍ତାନ , ବାଂଲାଦେଶ , ଭୁଟାନ , ମାଳଦ୍ୱୀପ , ମିଆଁମାର , ନେପାଳ ଓ ଶ୍ରୀଲଙ୍କାର ବିଜ୍ଞାନ ଓ ପ୍ରଯୁକ୍ତି ମନ୍ତ୍ରୀଙ୍କୁ ଆମନ୍ତ୍ରଣ କରାଯାଇଛି ।


    ଏହି ସମ୍ମିଳନୀକୁ ଉଦଘାଟନ କରି ଡକ୍ଟର ହର୍ଷବର୍ଦ୍ଧନ କହିଲେ ଯେ ପ୍ରତିବେଶୀ ରାଷ୍ଟ୍ରର ବିଜ୍ଞାନ ଓ ପ୍ରଯୁକ୍ତିମନ୍ତ୍ରୀଙ୍କର ଏଭଳି ଏକ ସମ୍ମିଳନୀ ଆୟୋଜନ କରିବାର ମୁଖ୍ୟ ଉଦ୍ଦେଶ୍ୟ ହେଲା ଅଗ୍ରାଧିକାର କ୍ଷେତ୍ର , ଆବଶ୍ୟକତା ଏବଂ ବ୍ୟବସ୍ଥାକୁ ବିଚାର କରି ପରସ୍ପର ମଧ୍ୟରେ ସହଯୋଗକୁ ସୁଦୃଢ଼ କରିବା । ଏହା ବ୍ୟତୀତ ପରସ୍ପରର ସାଧନ ଓ ସାମର୍ଥ୍ୟକୁ ଉପଯୋଗ କରି ବିଭିନ୍ନ ସମସ୍ୟାର ସମାଧାନ କରାଯାଇପାରିବ । ଏହି କାର୍ଯ୍ୟକ୍ରମରେ ଯୋଗଦେଇ ଆଫଗାନିସ୍ତାନର ଉଚ୍ଚଶିକ୍ଷା ମନ୍ତ୍ରୀ ଅବଦୁଲ ଲତିଫ ରୋଶନ , ବାଂଲାଦେଶର ବିଜ୍ଞାନ ଓ ପ୍ରଯୁକ୍ତି ମନ୍ତ୍ରୀ ଶ୍ରୀ ୱାଇ ଏସ ଚୌଧୁରୀ ନିଜ ନିଜ ରାଷ୍ଟ୍ରର ଗୁରୁତ୍ୱପୂର୍ଣ୍ଣ ଆବଶ୍ୟକତା କ୍ଷେତ୍ର , ଚ୍ୟାଲେଞ୍ଜ ଓ ସୁଯୋଗ ସମ୍ପର୍କରେ ଅବତାରଣା କରିଥିଲେ ।


    ଏହି ସମ୍ମିଳନୀର ଆଲୋଚନାରୁ ବାହାରିଥିବା ନିଷ୍କର୍ଷ ଦ୍ୱାରା ପ୍ରତିବେଶୀ ରାଷ୍ଟ୍ରମାନଙ୍କ ମଧ୍ୟରେ ସହଯୋଗର କ୍ଷେତ୍ର ଏବଂ ସାମାଜିକ ଆବଶ୍ୟକତା ଜନିତ ଚ୍ୟାଲେଞ୍ଜ ଏବଂ ବିଜ୍ଞାନ ଓ ପ୍ରଯୁକ୍ତିର ପ୍ରୟୋଗ ମାଧ୍ୟମରେ ସେସବୁର ମୁକାବିଲା କରିବା ନିମନ୍ତେ ସହମତି ପ୍ରକାଶ ପାଇଥିଲା । ସୁଲଭ ମୂଲ୍ୟରେ ସ୍ୱାସ୍ଥ୍ୟସେବା, ଜଳ ନିରାପତା , ଜଳବାୟୁ ପରିବର୍ତ୍ତନ ସହ ଖାପଖୁଆଇବା , କୃଷି ବିଜ୍ଞାନ , ପ୍ରାକୃତିକ ବିପର୍ଯ୍ୟୟ ପୂର୍ବାନୁମାନ ଏବଂ ପରିଚାଳନା ଭଳି ମୁଣ୍ଡ ଟେକୁଥିବା ସମସ୍ୟା କ୍ଷେତ୍ରରେ ପାରସ୍ପରିକ ସହଯୋଗ ବୃଦ୍ଧି ଘଟାଯିବ । ଡକ୍ଟର ହର୍ଷବର୍ଦ୍ଧନ ଏହି ଅବସରରେ ସୂଚାଇଥିଲେ ଯେ ଭାରତର ଏଭଳି ସମସ୍ୟାର ମୁକାବିଲା ନିମନ୍ତେ ଯେଉଁ ସବୁ ଶ୍ରେଷ୍ଠ ବୈଜ୍ଞାନିକ ଉପାୟ ଅବଲମ୍ବନ କରାଯାଇଛି , ସେସବୁ ଭାରତ ପ୍ରତିବେଶୀ ରାଷ୍ଟ୍ରଙ୍କୁ ଆବଶ୍ୟକତା ଓ ଉତ୍ପନ୍ନ ପରିସ୍ଥିତିରେ ବାଂଟିବା । ଏଥିପାଇଁ ପରସ୍ପର ସହ ସମ୍ପର୍କରେ ରହିବା ଓ ଦକ୍ଷତା ବିକାଶ ତଥା ଗବେଷଣା ଓ ଶିକ୍ଷା ଯୋଗସୂତ୍ର ରକ୍ଷା ଏବଂ ଭାରତର ଶିକ୍ଷାନୁଷ୍ଠାନମାନଙ୍କ ସହ ସମ୍ପର୍କ ଓ ସୂଚନା ଓ ପ୍ରଯୁକ୍ତି ଜ୍ଞାନ ହସ୍ତାନ୍ତରକୁ ସୁଗମ କରାଯିବ ।


    ଭାରତ ଦ୍ୱାରା ସମର୍ଥିତ କେତେଗୁଡିଏ କାର୍ଯ୍ୟକ୍ରମ ଦ୍ୱାରା ଆଫଗାନିସ୍ତାନ , ବାଂଲାଦେଶ , ଭୁଟାନ , ମାଳଦ୍ୱୀପ , ମିଆଁମାର , ନେପାଳ ଓ ଶ୍ରୀଲଙ୍କାଙ୍କୁ ଏଭଳି ସହଯୋଗ ସହାୟତା ଯୋଗାଇ ଦିଆଯିବ ବୋଲି ଡକ୍ଟର ହର୍ଷବର୍ଦ୍ଧନ ଏହି ଅବସରରେ ଘୋଷଣା କରିଥିଲେ ।


    ସେସବୁ ମଧ୍ୟରେ ( 1 ) ବିଜ୍ଞାନ ଓ ପ୍ରଯୁକ୍ତି କ୍ଷେତ୍ରରେ ମାନବୀୟ ଦକ୍ଷତା ବୃଦ୍ଧି । ସେଥିପାଇଁ 2018 ଭାରତ ବିଜ୍ଞାନ ଓ ଗବେଷଣା ଫେଲୋସିପ ପୂର୍ବୋକ୍ତ ପ୍ରତିବେଶୀ ରାଷ୍ଟ୍ରଙ୍କ ଗବେଷକ , ବୈଜ୍ଞାନିକ ଓ ଶିକ୍ଷାବିତମାନଙ୍କୁ ପ୍ରଦାନ କରାଯିବ । ଏହାର ଅବଧି 3ରୁ 6 ମାସ ପର୍ଯ୍ୟନ୍ତ ହେବ ।


    ( 2 ) ପିଏଚଡି ଛାତ୍ରଛାତ୍ରୀଙ୍କ ଆବଶ୍ୟକତା ଦୃଷ୍ଟିରୁ 2018 ଭାରତ ବିଜ୍ଞାନ ଓ ଗବେଷଣା ଫେଲୋସିପରେ ଏକ ନୂଆ ବ୍ୟବସ୍ଥା କରାଯାଇଛି । ପ୍ରତିବେଶୀ ରାଷ୍ଟ୍ରର ଛାତ୍ରଛାତ୍ରୀମାନେ 6 ମାସ ପାଇଁ ବିଜ୍ଞାନ , ଇଂଜିନିଅରିଂ ଓ ମେଡିକାଲ କ୍ଷେତ୍ରରେ ଭାରତର ଯେ କୌଣସି ପ୍ରମୁଖ ଗବେଷଣା ଓ ଶିକ୍ଷାନୁଷ୍ଠାନରେ ତାହା ସଂପାଦନ କରିପାରିବେ ।


    ( 3 ) ଭାରତର ବିଜ୍ଞାନ ଗବେଷଣା ପ୍ରତିଷ୍ଠାନ ଯଥା , ସିଏସଆଇଆର , ଡିବିଟି , ଏମଓଇଏସ , ଆଇଏମଡି , ଡିଏସଟି ଓ ଏସଇଆରବି । ଭାରତୀୟ ଗବେଷକଙ୍କ ପାଇଁ ଟେଲରମେଡ ତାଲିମ କାର୍ଯ୍ୟକ୍ରମ ପ୍ରସ୍ତୁତ କରିବ ।


    ( 4 ) ପ୍ରତିବେଶୀ ରାଷ୍ଟ୍ରର ଶିକ୍ଷାନୁଷ୍ଠାନମାନଙ୍କ ସହ ଭାରତ ବିଜ୍ଞାନ ଓ ପ୍ରଯୁକ୍ତି ଜନିତ ବୈଷୟିକ ସହାୟତାର ଦ୍ୱିବିଧ କାର୍ଯ୍ୟକ୍ରମ ପ୍ରସ୍ତୁତ କରାଯିବ ।


    ( 5 ) ଜ୍ଞାନ ହସ୍ତାନ୍ତର ଓ ସାମାଜିକ ବିକାଶ ଆବଶ୍ୟକତା କ୍ଷେତ୍ରରେ ପ୍ରତିବେଶୀ ରାଷ୍ଟ୍ରଙ୍କ ସହ ସହଯୋଗକୁ ଘନିଷ୍ଠ କରାଯିବ । ତଦ୍ୱାରା ପ୍ରତିବେଶୀ ରାଷ୍ଟ୍ର କେତେକ କ୍ଷେତ୍ରରେ ଭାରତୀୟ ପ୍ରଯୁକ୍ତି ଓ ସଂସାଧନର ଉପଯୋଗଜନିତ ସୁବିଧା ସୁଯୋଗ ହାସଲ କରିପାରିବେ ।


    ଏହାଦ୍ୱାରା ପ୍ରତିବେଶୀ ରାଷ୍ଟ୍ରଙ୍କ ସହ ପାରସ୍ପରିକ ସମ୍ପର୍କ , ବୁଝାମଣା , ଆସ୍ଥା , ବନ୍ଧୁତା ଓ ସୁସମ୍ପର୍କ ବୃଦ୍ଧିପାରିବ ବୋଲି ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ କହିଥିଲେ ।


    *********


    

    
    (Release ID: 1506532) Visitor Counter : 2