      ଅର୍ଥ ମନ୍ତ୍ରଣାଳୟ

      ଆମେରୀକୀୟ ପ୍ରତିପକ୍ଷ, କୋଷାଧ୍ୟକ୍ଷ ଓ ବାଣିଜ୍ୟ ସଚିବଙ୍କ ସହ ଦ୍ୱିପାକ୍ଷିକ ଆଲୋଚନା କଲେ ଅର୍ଥମନ୍ତ୍ରୀ ଅରୁଣ ଜେଟଲୀ ଭାରତ-ଆମେରିକା ଅର୍ଥନୈତିକ ସହଯୋଗ, ଦ୍ୱିପାକ୍ଷିକ ବାଣିଜ୍ୟ ଓ ନିବେଶରେ ସୁଧାର ପାଇଁ ଆଲୋଚନା
      Posted On: 13 OCT 2017 9:06PM by PIB Bhubaneshwar


    ବିଶ୍ୱବ୍ୟାଙ୍କ ଏବଂ ଅନ୍ତର୍ଜାତୀୟ ମୁଦ୍ରା ପାଣ୍ଠି ବୈଠକ ଅବସରରେ କେନ୍ଦ୍ର ଅର୍ଥ ଏବଂ କର୍ପୋରେଟ ବ୍ୟାପାର ମନ୍ତ୍ରୀ ଶ୍ରୀ ଅରୁଣ ଜେଟଲୀ ଆଜି ଆମେରିକାର କୋଷାଗାର ସଚିବ ଏବଂ ଆମେରିକୀୟ ବାଣିଜ୍ୟ ସଚିବଙ୍କ ସହିତ ୱାଶିଂଟନ ଡିସିଠାରେ ଦ୍ୱିପାକ୍ଷିକ ଆଲୋଚନା କରିଥିଲେ । ଏଥିରେ ଭାରତ - ଆମେରିକା ଅର୍ଥନୈତିକ ସହଯୋଗ ବିଶେଷ କରି ଦୁଇ ଦେଶ ମଧ୍ୟରେ ଦ୍ୱିପାକ୍ଷିକ ବାଣିଜ୍ୟ ଏବଂ ନିବେଶ ସ୍ଥିତିରେ କିଭଳି ସୁଧାର ଆସିପାରିବ ସେ ସମ୍ପର୍କରେ ଆଲୋଚନା କରାଯାଇଥିଲା । ଅର୍ଥମନ୍ତ୍ରୀ ଏହି ଅବସରରେ ଭାରତରେ ଢାଞ୍ଚାଗତ ସୁଧାର ପାଇଁ ନିଆଯାଇଥିବା ସାହସିକ ପଦକ୍ଷେପ ଯେପରିକି ବସ୍ତୁ ଏବଂ ସେବା କର ( ଜିଏସଟି) , ଆର୍ଥିକ ଅନ୍ତର୍ଭୁକ୍ତୀକରଣ ଏବଂ କଳାଧନ ବିରୋଧରେ କାର୍ଯ୍ୟାନୁଷ୍ଠାନ ସମ୍ପର୍କରେ ଉଲ୍ଲେଖ କରିଥିଲେ । ଅର୍ଥମନ୍ତ୍ରୀ ଆମେରିକା ଅର୍ଥନୀତିରେ କୁଶଳୀ ଭାରତୀୟ ପେସାଦାରଙ୍କ ଯୋଗଦାନ ସମ୍ପର୍କରେ ଉଲ୍ଲେଖ କରିଥିଲେ ଏବଂ ଆମେରିକୀୟ ପକ୍ଷ ଏହାକୁ ସାଦରପୂର୍ବକ ଗ୍ରହଣ କରିବା ଉଚିତ ବୋଲି ମତବ୍ୟକ୍ତ କରିଥିଲେ । ସେ H1B/L1 ଭିସା ପ୍ରକ୍ରିୟା ଏବଂ ସାମାଜିକ ସୁରକ୍ଷା ଯୋଗଦାନ ପ୍ରକ୍ରିୟାରେ ସଂସ୍କାର ଆଣିବା ସପକ୍ଷରେ ଯୁକ୍ତି ଉପସ୍ଥାପନ କରିଥିଲେ । ଆମେରିକାରେ ସେବା ଯୋଗାଉଥିବା ଉଚ୍ଚ ଦକ୍ଷତାସମ୍ପନ୍ନ ଭାରତୀୟ ପେସାଦାରମାନେ ସେମାନଙ୍କ ଉତ୍ତମ ଉପାର୍ଜିତ ଧନରୁ ଯେପରି ବଞ୍ଚିତ ନହୁଅନ୍ତି ସେଥିପ୍ରତି ଧ୍ୟାନ ଦିଆଯିବା ଉଚିତ ବୋଲି ମତବ୍ୟକ୍ତ କରିଥିଲେ ।


    ଏଥିପୂର୍ବରୁ ଅର୍ଥମନ୍ତ୍ରଣାଳୟର ଅର୍ଥନୈତିକ ବ୍ୟାପାର ବିଭାଗ ( ଡିଇଏ) ସଚିବ ଶ୍ରୀ ସୁଭାଷ ଚନ୍ଦ୍ର ଗର୍ଗ ମାକ୍ରୋ ପେନସନ୍ ଉପରେ ପ୍ରାରମ୍ଭିକ ଅଭିଭାଷଣ ଦେଇଥିଲେ । ଏଥିରେ ସେ ବିଶ୍ୱାସପ୍ରଦ ନୀତିନିର୍ଦ୍ଧାରକଙ୍କ ସମ୍ମୁଖରେ ଥିବା ବଡ଼ ଆହ୍ୱାନ ଏବଂ ସକ୍ରିୟ ଚାକିରି ଜୀବନ ପରେ ପେନସନ ଆବଶ୍ୟକ କରୁଥିବା ଯୁବ ପେସାଦାରଙ୍କ ଉପରେ ଆଲୋକପାତ କରିଥିଲେ । ବିଶ୍ୱବ୍ୟାପୀ 1.2 ବିଲିୟନ ଲୋକଙ୍କୁ ପେନସନ ଯୋଗାଇ ଦେବାର ସ୍ୱପ୍ନକୁ ବାସ୍ତବ ରୂପ ଦେବା ଲାଗି ରାଷ୍ଟ୍ର ଏବଂ ବିଷୟଗତ ସୁଧାରର ଆବଶ୍ୟକତା ରହିଛି । ଏହି ପରିପ୍ରେକ୍ଷୀରେ ଉତ୍ତମ ଭାବେ ଗବେଷଣା କରାଯାଇଥିବା ଏକ ପୁସ୍ତକ ଅଣାଯାଇଥିବାରୁ ସେ ଆୟୋଜକଙ୍କ ଉଦ୍ୟମକୁ ପ୍ରଶଂସା କରିଥିଲେ ।


    ଅର୍ଥମନ୍ତ୍ରୀ ଶ୍ରୀ ଅରୁଣ ଜେଟଲୀ ବର୍ତ୍ତମାନ ଏକ ସପ୍ତାହର ୱାଶିଂଟନ ଡିସି ଗସ୍ତରେ ଯାଇଛନ୍ତି । ସେଠାରେ ସେ ଅନ୍ତର୍ଜାତୀୟ ମୁଦ୍ରା ପାଣ୍ଠି ଏବଂ ବିଶ୍ୱ ବ୍ୟାଙ୍କ ସମେତ ଅନ୍ୟ ସହଯୋଗୀ ପ୍ରତିଷ୍ଠାନର ବୈଠକରେ ଯୋଗ ଦେବେ । ତାଙ୍କ ସହିତ ଏହି ଗସ୍ତରେ ଭାରତୀୟ ରିଜର୍ଭ ବ୍ୟାଙ୍କର ଗଭର୍ଣ୍ଣର ଉର୍ଜିତ ପଟେଲ , ଆର୍ଥିକ ବ୍ୟାପାର ବିଭାଗର ସଚିବ ଶ୍ରୀ ସୁଭାଷ ଚନ୍ଦ୍ର ଗର୍ଗ ଏବଂ ଅନ୍ୟ ଅଧିକାରୀମାନେ ମଧ୍ୟ ସାମିଲ ଅଛନ୍ତି ।


    **********

    
    
    (Release ID: 1507665) Visitor Counter : 3