      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ଟୋକିଓ ଏଲଏନଜି ଉତ୍ପାଦକ-ଉପଭୋକ୍ତା ସମ୍ମିଳନୀରେ ପେଟ୍ରୋଲିୟମ ମନ୍ତ୍ରୀ
      ବୃହତ ବୈଶ୍ୱିକ ଏଲଏନଜି ବଜାର ସ୍ଥାପନ ନିମନ୍ତେ ଭାରତ-ଜାପାନ ମଧ୍ୟରେ ହେଲା ରାଜିନାମା

      Posted On: 18 OCT 2017 9:07PM by PIB Bhubaneshwar

    ଜାପାନର ଟୋକିଓଠାରେ ଆୟୋଜତି ଏଲଏନଜି ଉତ୍ପାଦକ - ଉପଭୋକ୍ତା ସମ୍ମିଳନୀ , 2017ରେ କେନ୍ଦ୍ର ପେଟ୍ରୋଲିୟମ , ପ୍ରାକୃତିକ ବାଷ୍ପ ତଥା କୌଶଳ ବିକାଶ ଓ ଉଦ୍ୟୋଗ ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ ଯୋଗଦେଇଛନ୍ତି । ତାଙ୍କ ନେତୃତ୍ୱରେ ଏକ ଉଚ୍ଚସ୍ତରୀୟ ଭାରତୀୟ ପ୍ରତିନିଧି ମଣ୍ଡଳ ମଧ୍ୟ ଏଥିରେ ଯୋଗ ଦେଇଛନ୍ତି ।


    ଜାପାନର ଅର୍ଥବ୍ୟବସ୍ଥା , ବାଣିଜ୍ୟ ଓ ଶିଳ୍ପ ମନ୍ତ୍ରଣାଳୟ ( METI ) ଏବଂ ଏସିଆ ପ୍ରଶାନ୍ତ ମହାସାଗରୀୟ ଶକ୍ତି ଗବେଷଣା କେନ୍ଦ୍ର ( APERC ) ର ମିଳିତ ଆନୁକୂଲ୍ୟରେ ଏହି ସମ୍ମିଳନୀ ଆୟୋଜନ କରାଯାଇଛି । ସମ୍ମିଳନୀରେ ବୈଶ୍ୱିକ ବାର୍ଷିକ ଆଲୋଚନା ଅନୁଷ୍ଠିତ ହେଉଛି ଯାହା ବିଶ୍ୱ ଏଲଏନଜି ବଜାରର ସର୍ବାଧୁନିକ ଅବସ୍ଥା ସଂପର୍କରେ ଅଂଶଗ୍ରହଣକାରୀ ରାଷ୍ଟ୍ରମାନଙ୍କୁ ଅବଗତ କରାଇପାରିବ । ପୁଣି ବିଶ୍ୱ ବଜାରରେ ଏଲଏନଜିର ଚାହିଦା ଦିନକୁ ଦିନ ବୃଦ୍ଧି ପାଇ ଚାଲିଥିବା ବେଳେ ଏହାର ସୁଯୋଗ ତଥା ଚାଲେଞ୍ଜକୁ ମୁକାବିଲା କରିବା ସକାଶେ ସୁଯୋଗ ପ୍ରଦାନ କରିବ ।


    ଏହି ସମ୍ମିଳନୀରେ ଉଦବୋଧନ ଦେଇ ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ ବିଶ୍ୱ ଏଲଏନଜି ବଜାର ଏବେ ବ୍ୟାପକ ସଂସ୍କାର ପ୍ରକ୍ରିୟା ମଧ୍ୟଦେଇ ଗତିକରୁଛି । ନୂଆ ନୂଆ ଉତ୍ସରୁ ଇନ୍ଧନ ଯୋଗାଣ ଦ୍ୱାରା ଏହା ଅତ୍ୟଧିକ ଯୋଗାଣ ପରିସ୍ଥିତି ସୃଷ୍ଟି କରିଛି । ଏହି ପରିପ୍ରେକ୍ଷୀରେ ଶ୍ରୀ ପ୍ରଧାନ କହିଲେ ଯେ ବିଶ୍ୱ ଏଲଏନଜି ବଜାରରେ ଉଭୟ ଉତ୍ପାଦକ ଓ ଉପଭୋକ୍ତାଙ୍କର ସମାନ ଦାବି ରହିଛି । ତେଣୁ ସେମାନେ ମୂଲ୍ୟ ସମୀକ୍ଷା , ସୁଲଭ ଢ଼ଙ୍ଗରେ ଇନ୍ଧନ ଯୋଗାଣ ଓ ସଂଗ୍ରହ , ଏଲଏନଜି ରାଜିନାମାରେ ଲକ୍ଷ୍ୟସ୍ଥଳୀ ନିୟନ୍ତ୍ରଣ ଧାରାର ଉଚ୍ଛେଦ ନିମନ୍ତେ ପରସ୍ପର ସହ ଆଲୋଚନା ଏବଂ ସହମତି ଭିତ୍ତିରେ କରିବା ସକାଶେ ହାତ ମିଳାଇବା ଏକାନ୍ତ ଆବଶ୍ୟକ । ଏକ ସ୍ୱଚ୍ଛ , ସକ୍ରିୟ ତଥା ସମଗ୍ର ବିଶ୍ୱ ପାଇଁ ବାସ୍ତବ ଓ ସନ୍ତୁଳିତ ଏଲଏନଜି ବଜାର ସୃଷ୍ଟି କରିବା ନିମନ୍ତେ ଏଭଳି କାର୍ଯ୍ୟାନୁଷ୍ଠାନ ଏକାନ୍ତ ଜରୁରି ବୋଲି ସେ ମତ ପୋଷଣ କରିଥିଲେ ।


    ଏହି ଅବସରରେ ମନ୍ତ୍ରୀ ଶ୍ରୀ ପ୍ରଧାନ ଜାପାନର ଅର୍ଥବ୍ୟବସ୍ଥା , ବାଣିଜ୍ୟ ତଥା ଶିଳ୍ପ ମନ୍ତ୍ରୀ ଶ୍ରୀ ହିରୋଶିଗେ ସେକୋଙ୍କ ସହ ଦ୍ୱିପାକ୍ଷିକ ଆଲୋଚନା କରିଛନ୍ତି । ଭାରତ ତଥା ବିଦେଶରେ ଉଭୟ ହାଇଡ଼୍ରୋକାର୍ବନ କ୍ଷେତ୍ରରେ ଚାଲିଥିବା ପ୍ରକଳ୍ପମାନଙ୍କରେ ଉଭୟ ଦେଶ ସହଯୋଗ କରିଆସୁଛନ୍ତି । ଏହି ସହଯୋଗକୁ ଅଧିକ ସଂପ୍ରସାରଣ କରିବା ସକାଶେ ଉଭୟ ପକ୍ଷ ସମ୍ମତି ପ୍ରକାଶ କରିଥିଲେ । ସେହିଭଳି ଏଲଏନଜି ଉତ୍ସ , ସ୍ୱାପିଂ ଏବଂ ଏଲଏନଜି ଉତ୍ସର ସର୍ବାଧିକ ଉପଯୋଗ ଏବଂ ମିଥେନ ହାଇଡ଼୍ରେଟର ବ୍ୟବସାୟିକ ଅନୁସନ୍ଧାନ ନିମନ୍ତେ ମିଳିତ ସହଯୋଗ ଲାଗି ଚିନ୍ତା କରିଦେଖାଯିବ ବୋଲି ଦୁଇ ପକ୍ଷ ସହମତ ହୋଇଛନ୍ତି । ଏହି ଅବସରରେ ଆସନ୍ତା ବର୍ଷ ନୂଆଦିଲ୍ଲିଠାରେ ଅନୁଷ୍ଠିତ ହେବାକୁ ଥିବା ଷୋଡ଼ଶ ଆନ୍ତର୍ଜାତିକ ଶକ୍ତି ଫୋରମ ( IEF ) ରେ ଯୋଗଦେବାକୁ ମନ୍ତ୍ରୀ ଶ୍ରୀ ପ୍ରଧାନ ଶ୍ରୀ ସେକୋଙ୍କୁ ଆମନ୍ତ୍ରଣ କରିଥିଲେ ।


    ଉଭୟ ମନ୍ତ୍ରୀ ଏହି ଅବସରରେ ଏକ ସହଯୋଗ ରାଜିନାମାରେ ସ୍ୱାକ୍ଷର କରିଥିଲେ । ତରଳ , ସରଳ ଏବଂ ବୈଶ୍ୱିକ ଏଲଏନଜି ବଜାର ସ୍ଥାପନ ନିମନ୍ତେ ଏହି ରାଜିନାମା ଉଦ୍ଦିଷ୍ଟ । ଏହି ରାଜିନାମା ଦ୍ୱାରା ଏଲଏନଜି ରାଜିନାମା , ଲକ୍ଷ୍ୟସ୍ଥଳୀ ନିୟନ୍ତ୍ରଣ ଧାରାର ଉଚ୍ଛେଦ ତଥା ନିର୍ଭରଯୋଗ୍ୟ ଏଲଏନଜି ପାଇଁ ସ୍ପଟ୍ ମୂଲ୍ୟ ସୂଚକାଂକ , ଏଲଏନଜିର ବାସ୍ତବ ଚାହିଦା ଓ ଯୋଗାଣ ସଂପର୍କରେ ଜାଣିବା ତଥା ତଦନୁସାରେ କାର୍ଯ୍ୟପନ୍ଥା ଗ୍ରହଣ ପାଇଁ ଉଭୟ ରାଷ୍ଟ୍ରଙ୍କ ସକାଶେ ଏହି ରାଜିନାମା ସହାୟକ ହେବ ।


    ମନ୍ତ୍ରୀ ଶ୍ରୀ ପ୍ରଧାନ ଏହି ଅବସରରେ ଜାପାନର ସ୍ୱାସ୍ଥ୍ୟ , ଶ୍ରମ ଓ କଲ୍ୟାଣମନ୍ତ୍ରୀ ଶ୍ରୀ କାସୁନୋବୁ କାଟୋଙ୍କୁ ସାକ୍ଷାତ କରିବା ସହ କୌଶଳ କ୍ଷେତ୍ରରେ ଉଭୟ ରାଷ୍ଟ୍ରଙ୍କ ମଧ୍ୟରେ କିପରି ସହଯୋଗର କ୍ଷେତ୍ରକୁ ବୃଦ୍ଧି କରାଯାଇପାରିବ ସେ ସଂପର୍କରେ ଆଲୋଚନା କରିଥିଲେ । ଉଭୟ ନେତା ଏହି ଅବସରରେ ‘ ଟେକନିକାଲ ଇଂଟର୍ଣ୍ଣ ଟ୍ରେନିଂ କାର୍ଯ୍ୟକ୍ରମ ’ ( TITP ) ଉପରେ ଏକ ସହଯୋଗ ରାଜିନାମାରେ ସ୍ୱାକ୍ଷର କରିଛନ୍ତି । ଟିଆଇଟିପି ଏକ ମହତ୍ୱାକାଂକ୍ଷୀ ସହଯୋଗ କାର୍ଯ୍ୟକ୍ରମ ଯାହା ମାଧ୍ୟମରେ ଭାରତ ତାର ବୈଷୟିକ ଇଂଟର୍ଣ୍ଣମାନଙ୍କୁ ଉଚ୍ଚତର ତାଲିମ ସକାଶେ ତିନିରୁ ପାଂଚବର୍ଷ ପର୍ଯ୍ୟନ୍ତ ପଠାଇପାରିବ । ଏହା ଦ୍ୱାରା ଉଭୟ ରାଷ୍ଟ୍ରଙ୍କ ମଧ୍ୟରେ କୌଶଳ ବିକାଶ କ୍ଷେତ୍ରରେ ସହଯୋଗର ନୂଆ ମାର୍ଗ ଉନ୍ମୋଚିତ ହେବାର ଆଶା କରାଯାଉଛି ।


    ଭାରତ ଓ ଜାପାନ ବିଶ୍ୱର ଦୁଇ ବିପୁଳ ଶକ୍ତି ଉପଯୋଗକାରୀ ରାଷ୍ଟ୍ର । ଏଲଏନଜି ସେକ୍ଟରରେ ଜାପାନ ଏବେ ବିଶ୍ୱର ସବୁଠାରୁ ଅଧିକ ଇନ୍ଧନ ଆମଦାନିକାରୀ ରାଷ୍ଟ୍ର ଏବଂ ଭାରତର ସ୍ଥାନ ଚତୁର୍ଥରେ ରହିଛି । 2016 ମସିହା ଜାନୁଆରୀ ମାସରେ ସ୍ୱାକ୍ଷରିତ ଜାପାନ - ଭାରତ ଶକ୍ତି ସହଯୋଗୀତା ଉପକ୍ରମ ମାଧ୍ୟମରେ ଶକ୍ତି ବଜାରର ସୁପରିଚାଳନା ନିମନ୍ତେ ପରସ୍ପରର ସହାୟତା କରିବାକୁ ଦୁଇ ରାଷ୍ଟ ସହମତ ହୋଇଛନ୍ତି । ତରଳ ପ୍ରାକୃତିକ ବାଷ୍ପ ( LNG ) ବଜାରକୁ ସ୍ୱଚ୍ଛ ଏବଂ ସଂପ୍ରସାରିତ କରିବା ନିମନ୍ତେ ଲକ୍ଷ୍ୟସ୍ଥଳୀ ନିୟନ୍ତ୍ରଣ ଧାରାକୁ ଉଚ୍ଛେଦ କରିବା ସକାଶେ ଉଭୟ ରାଷ୍ଟ୍ର ଦୃଢ଼ ଦାବି କରିଆସୁଛନ୍ତି ।


    ***********

    
    
    (Release ID: 1506554) Visitor Counter : 2