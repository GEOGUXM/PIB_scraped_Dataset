      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପ୍ରଧାନମନ୍ତ୍ରୀଙ୍କ କେଦାରନାଥ ଗ୍ରସ୍ତ, ବିଭିନ୍ନ ଭିତ୍ତିଭୂମି ପ୍ରକଳ୍ପର ଶିଳାନ୍ୟାସ
      Posted On: 20 OCT 2017 5:36PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି କେଦାରନାଥ ଗସ୍ତରେ ଯାଇଥିଲେ । ସେ କେଦାରନାଥ ମନ୍ଦିରରେ ପୂଜାର୍ଚ୍ଚନା କରିବା ସହ 5ଟି ଭିତ୍ତିଭୂମି ଓ ବିକାଶ ପ୍ରକଳ୍ପର ଶିଳାନ୍ୟାସ କରିଥିଲେ । ଏଥିମଧ୍ୟରେ ରହିଛି ମନ୍ଦାକିନୀ ନଦୀ ଜଳଧାରଣ ପାଇଁ ପାଚେରି ଏବଂ ନଦୀ ଘାଟ; ସରସ୍ୱତୀ ନଦୀ ଉପରେ ଜଳଧାରଣ ପାଚେରି ଏବଂ ଘାଟ; କେଦାରନାଥ ମନ୍ଦିରକୁ ମୁଖ୍ୟ ପ୍ରବେଶ ରାସ୍ତା ନିର୍ମାଣ, ଶଙ୍କରାଚାର୍ଯ୍ୟ କୁଟୀର ଏବଂ ଶଙ୍କରାଚାର୍ଯ୍ୟ ସଂଗ୍ରହାଳୟ ତଥା କେଦାରନାଥ ମନ୍ଦିର ପୁରୋହିତମାନଙ୍କ ପାଇଁ ଆବାସ ନିର୍ମାଣ । କେଦାରପୁରୀ ନବନିର୍ମାଣ ପ୍ରକଳ୍ପ ସମ୍ପର୍କରେ ଏହି ଅବସରରେ ପ୍ରଧାନମନ୍ତ୍ରୀଙ୍କୁ ଅବଗତ କରାଯାଇଥିଲା । ସେଠାରେ ଉପସ୍ଥିତ ଜନସାଧାରଣଙ୍କୁ ସମ୍ବୋଧିତ କରି ପ୍ରଧାନମନ୍ତ୍ରୀ କହିଥିଲେ ଯେ ଦୀପାବଳି ପରଦିନ କେଦାରନାଥକୁ ଆସି ସେ ଅତ୍ୟନ୍ତ ଆନନ୍ଦିତ । ଆଜି ଗୁଜରାଟରେ ନୂଆ ବର୍ଷ ଆରମ୍ଭ ସମାରୋହ ପାଳନ କରାଯାଉଛି । ଏହି ଅବସରରେ ସେ ବିଶ୍ୱର ବିଭିନ୍ନ ସ୍ଥାନରେ ଥିବା ଗୁଜରାଟୀ ଲୋକଙ୍କୁ ଶୁଭେଚ୍ଛା ଜଣାଇଥିଲେ ।
    
    ମାନବ ସେବା ହିଁ ମାଧବ ସେବା ବୋଲି ଉଲ୍ଲେଖ କରି ପ୍ରଧାନମନ୍ତ୍ରୀ 2022ରେ ଦେଶ ସ୍ୱାଧୀନତାର 75 ବର୍ଷ ପୂର୍ତ୍ତି ଅବସରରେ ବିକଶିତ ଭାରତର ସ୍ୱପ୍ନ ପୂରଣ କରିବା ଲାଗି ନିଜକୁ ସମର୍ପିତ କରିବା ଲାଗି ଶପଥ ନେଇଥିଲେ । 2013ର ପ୍ରାକୃତିକ ଦୁର୍ବିପାକ ବିଷୟରେ ଉଲ୍ଲେଖ କରି ପ୍ରଧାନମନ୍ତ୍ରୀ କହିଥିଲେ ଯେ ଗୁଜରାଟ ମୁଖ୍ୟମନ୍ତ୍ରୀ ହିସାବରେ ସେ ସେତେବେଳେ ଯାହାକିଛି କରିପାରିଥାଆନ୍ତେ ତାହା କରିବାକୁ ଆସିଥିଲେ । ପୁନଃନିର୍ମାଣ ପ୍ରୟାସରେ ଗୁଜରାଟ ରାଜ୍ୟ ପକ୍ଷରୁ ଆବଶ୍ୟକ ସହାୟତା ଯୋଗାଇ ଦେବାକୁ ପ୍ରସ୍ତାବ ଦେଇଥିଲେ ।
    
    କେଦାରନାଥରେ ଯେଉଁସବୁ ବିକାଶ କାର୍ଯ୍ୟ କରାଯାଉଛି, ତାହା ଏହି ଅଂଚଳକୁ ଏକ ଆଦର୍ଶ ତୀର୍ଥସ୍ଥଳୀରେ ପରିଣତ କରିବ । ଏଠାରେ ମୌଳିକ ସୁବିଧା ଏବଂ ପୂଜାରୀଙ୍କ କଲ୍ୟାଣ ପାଇଁ ଭିତ୍ତିଭୂମି ବିକଶିତ କରାଯିବ ବୋଲି ପ୍ରଧାନମନ୍ତ୍ରୀ କହିଥିଲେ । ସେ କହିଥିଲେ ଯେ କେଦାରନାଥରେ ନିର୍ମାଣ ହେଉଥିବା ଭିତ୍ତିଭୂମି ଉନ୍ନତ ମାନର ଏବଂ ଆଧୁନିକ ହେବ । ତଥାପି ଏହା ପରମ୍ପରାକୁ ସଂରକ୍ଷିତ କରି ରଖିବ ଏବଂ ପରିବେଶକୁ ନଷ୍ଟ କରିବ ନାହିଁ ।
    
    ପ୍ରଧାନମନ୍ତ୍ରୀ କହିଥିଲେ ଯେ ଆଧ୍ୟାତ୍ମିକତା, ଦୁଃସାହସିକ କ୍ରୀଡ଼ା ଏବଂ ପର୍ଯ୍ୟଟନ ତଥା ପ୍ରକୃତିପ୍ରେମୀଙ୍କ ପାଇଁ ହିମାଳୟରେ ଅନେକ କିଛି ରହିଛି । ସେ ସମସ୍ତଙ୍କୁ ହିମାଳୟ ଆସି ନୂଆ ଆବିଷ୍କାର କରିବାକୁ ଆହ୍ୱାନ ଜଣାଇଥିଲେ ।
    
    ଏହି ଅବସରରେ ଉତ୍ତରାଖଣ୍ଡ ରାଜ୍ୟପାଳ ଡ.କେ.କେ.ପଲ ଏବଂ ମୁଖ୍ୟମନ୍ତ୍ରୀ ଶ୍ରୀ ତ୍ରିବେନ୍ଦ୍ର ସିଂ ରାୱତ ଉପସ୍ଥିତ ଥିଲେ ।

    **********

    
    
    (Release ID: 1506666) Visitor Counter : 3