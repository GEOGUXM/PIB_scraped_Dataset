      ରାଷ୍ଟ୍ରପତିଙ୍କ ସଚିବାଳୟ

      ରାଷ୍ଟ୍ରପତିଙ୍କୁ ସାକ୍ଷାତ କଲେ ଡକ୍ଟର କଲାମ ସନ୍ଦେଶ ବାହିନୀ ଭିଜନ - 2020 ଛାତ୍ର
      Posted On: 15 OCT 2017 8:41PM by PIB Bhubaneshwar


    ରାମେଶ୍ୱରମରୁ ଡକ୍ଟର କଲାମ ସନ୍ଦେଶ ବାହିନୀ ଭିଜନ - 2020 ବସରେ ଆସିଥିବା ଛାତ୍ରଛାତ୍ରୀମାନେ ଆଜି ରାଷ୍ଟ୍ରପତି ଭବନଠାରେ ରାଷ୍ଟ୍ରପତି ଶ୍ରୀ ରାମନାଥ କୋବିନ୍ଦଙ୍କୁ ସାକ୍ଷାତ କରିଛନ୍ତି ।


    ଏହି ଅବସରରେ ଉପସ୍ଥିତ ଛାତ୍ରଛାତ୍ରୀମାନଙ୍କୁ ସମ୍ବୋଧିତ କରି ରାଷ୍ଟ୍ରପତି କହିଲେ ଯେ ଡକ୍ଟର କଲାମ ଜଣେ ମହାମାନବ । ଜଣେ ବୈଜ୍ଞାନିକ , ଜଣେ ଜ୍ଞାନୀ ବ୍ୟକ୍ତି ଏବଂ ଭାରତର ପୂର୍ବତନ ରାଷ୍ଟ୍ରପତି ଭାବେ ତାଙ୍କର ବ୍ୟକ୍ତିତ୍ୱ ଓ କାର୍ଯ୍ୟଧାରାକୁ ସେ ସମ୍ମାନ ଜଣାଉଛନ୍ତି । ଯେ କୌଣସି ରାଷ୍ଟ୍ରର ଯୁବକମାନଙ୍କ ଚରିତ୍ର ଗଠନର ଶ୍ରେଷ୍ଠ ଉପାୟ ହେଲା ଶ୍ରେଷ୍ଠ ଓ ବିଶିଷ୍ଟ ବ୍ୟକ୍ତିମାନଙ୍କ ଜୀବନି ଅଧ୍ୟୟନ କରିବା ।


    ରାଷ୍ଟ୍ରପତି କହିଲେ ଯେ ଡକ୍ଟର କଲାମ ଭାରତର ସର୍ବଶ୍ରେଷ୍ଠ ଦୂରଦ୍ରଷ୍ଟା ଥିଲେ । ଯାହାଙ୍କୁ ଆମେ “ ଭାରତର କ୍ଷେପଣାସ୍ତ୍ରର ଜନକ ” ଏବଂ “ ଲୋକ ରାଷ୍ଟ୍ରପତି ” ଭାବେ ଶ୍ରଦ୍ଧାର ସହ ସ୍ମରଣ କରିଥାଉ । ଭାରତର ବିଜ୍ଞାନ ଐତିହ୍ୟ ଓ ପରମ୍ପରାକୁ ତାଙ୍କର ଅବଦାନ ଉଲ୍ଲେଖନୀୟ । ସେ ଆଣବିକ ପ୍ରଯୁକ୍ତି ଠାରୁ ଆରମ୍ଭ କରି ସ୍ୱଳ୍ପମୂଲ୍ୟରେ ହୃଦପିଣ୍ଡରେ ବ୍ୟବହୃତ ଷ୍ଟେଂଟ ଡିଜାଇନ , ଅଥବା ପୋଲିଓ ଆକ୍ରାନ୍ତ ଦିବ୍ୟାଙ୍ଗଙ୍କ ସକାଶେ ହାଲୁକା କାଲିପର ପ୍ରସ୍ତୁତ ପର୍ଯ୍ୟନ୍ତ ଅନେକ କାର୍ଯ୍ୟ ସହ ପ୍ରତ୍ୟକ୍ଷ ଭାବେ ସଂଶ୍ଳିଷ୍ଟ ଥିଲେ । ତେବେ ଶିକ୍ଷା ଓ ଶିକ୍ଷାଦାନ ପାଇଁ ତାଙ୍କ ମନରେ ଗଭୀର ଶ୍ରଦ୍ଧା ଥିଲା । ଯୁବକମାନଙ୍କ ମନରେ ଅଭିନବତ୍ୱ ରଖିବା ସକାଶେ ସତେ ଯେପରି ପ୍ରେରଣାର ଅଗ୍ନିସ୍ଫୁଲିଙ୍ଗ ସୃଷ୍ଟି କରିଥିଲେ । ସଦାବେଳେ ସେ ଲୋକମାନଙ୍କ ଗହଣରେ ରହିବାକୁ ଭଲ ପାଉଥିଲେ । ତେଣୁ ପିଲାଙ୍କଠାରୁ ଆରମ୍ଭ କରି ସବୁ ବର୍ଗର ଲୋକେ ତାଙ୍କୁ ଶ୍ରଦ୍ଧା ଓ ସମ୍ମାନ ପ୍ରଦର୍ଶନ କରୁଥିଲେ । ଏପରିକି ସେ ଛାତ୍ରଛାତ୍ରୀଙ୍କୁ ଏତେ ଭଲ ପାଉଥିଲେ ଯେ ଜୀବନର ଶେଷ ମୁହୂର୍ତ ମଧ୍ୟ ସେ ସେମାନଙ୍କ ଗହଣରେ ବିତାଇଥିଲେ ।


    ରାଷ୍ଟ୍ରପତି କହିଲେ ଯେ ଡକ୍ଟର କଲାମ ସନ୍ଦେଶ ବାହିନୀ ବସ ଡକ୍ଟର କଲାମଙ୍କ ଜୀବନ ବୃତାୟନକୁ ଅତି ଆକର୍ଷଣୀୟ ଢ଼ଙ୍ଗରେ ଉପସ୍ଥାପନ କରେ । ଏହି ବସଯାତ୍ରାରୁ ଯଥେଷ୍ଟ ସଂଖ୍ୟକ ଦେଶବାସୀ ବିଶେଷ କରି ଯୁବଗୋଷ୍ଠୀ ଉପକୃତ ହୋଇଥିଲେ । ଏହି ଭ୍ରାମ୍ୟମାଣ ବସ ପ୍ରଦର୍ଶନରେ ଡକ୍ଟର କଲାମଙ୍କ ଜୀବନବୃତାନ୍ତ , କର୍ମ ଓ ଦୂରଦୃଷ୍ଟିକୁ ଉପସ୍ଥାପନ କରାଯାଇଛି ।


    କଲାମ ସନ୍ଦେଶ ବାହିନୀ ଡକ୍ଟର କଲାମଙ୍କ ବାସସ୍ଥାନ ଓ ଚିନ୍ମୟ ବିଶ୍ୱବିଦ୍ୟାଳୟ ଠାରୁ ଶୁଭାରମ୍ଭ କରାଯାଇଥିଲା । ଏଥିରେ ଡକ୍ଟର କଲାମଙ୍କ ଜୀବନର ବିଭିନ୍ନ ଘଟଣାବଳୀ ତଥା ଭାରତୀୟ ବିଜ୍ଞାନର ପ୍ରମୁଖ ଉଲ୍ଲେଖନୀୟ ଘଟଣାବଳୀ ପ୍ରଦର୍ଶନ କରାଯାଇଛି । ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ରାମେଶ୍ୱରଠାରୁ ଜୁଲାଇ 27 , 2017 ତାରିଖ ଦିନ ଏହି ବସକୁ ପତାକା ଦେଖାଇ ଶୁଭାରମ୍ଭ କରିଥିଲେ । ରାମେଶ୍ୱରଠାରୁ ବାହାରି ଏହି ବାହିନୀ ବିଭିନ୍ନ ରାଜ୍ୟଦେଇ ନୂଆଦିଲ୍ଲୀର ରାଷ୍ଟ୍ରପତି ଭବନଠାରେ ପହଂଚିଛି ।


    ଏହି କାର୍ଯ୍ୟକ୍ରମ ପୂର୍ବରୁ ଆଜି ରାଷ୍ଟ୍ରପତି ଶ୍ରୀ କୋବିନ୍ଦ , ଦେଶର ପୂର୍ବତନ ରାଷ୍ଟ୍ରପତି ଡକ୍ଟର ଏପିଜେ ଅବଦୁଲ କଲାମଙ୍କ ଜୟନ୍ତି ଅବସରରେ ରାଷ୍ଟ୍ରପତି ଭବନଠାରେ ଆୟୋଜିତ ଏକ କାର୍ଯ୍ୟକ୍ରମରେ ପୁଷ୍ପାଞ୍ଜଳି ପ୍ରଦାନ ପୂର୍ବକ ଶ୍ରଦ୍ଧାଞ୍ଜଳି ଜ୍ଞାପନ କରିଥିଲେ । ଏହି ଅବସରରେ ରାଷ୍ଟ୍ରପତି ଭବନର ଅଧିକାରୀ , କର୍ମଚାରୀ ଓ ଡକ୍ଟର କଲାମଙ୍କ ପରିବାରର ସଦସ୍ୟମାନେ ଡକ୍ଟର କଲାମଙ୍କ ପ୍ରତି ଶ୍ରଦ୍ଧାସୁମନ ଅର୍ପଣ କରିଥିଲେ ।


    ********


    

    
    (Release ID: 1506538) Visitor Counter : 2