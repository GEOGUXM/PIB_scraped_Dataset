      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ସପ୍ତମ ଏସୀୟ ମନ୍ତ୍ରିସ୍ତରୀୟ ରାଉଣ୍ଡଟେବୁଲ ବୈଠକରେ ଯୋଗଦେବେ ପେଟ୍ରୋଲିୟମ ମନ୍ତ୍ରୀ ଧର୍ମେନ୍ଦ୍ର ପ୍ରଧାନ
      Posted On: 31 OCT 2017 9:27PM by PIB Bhubaneshwar


    ଥାଇଲାଣ୍ଡଠାରେ ନଭେମ୍ବର 1-2, 2017ରେ ଆୟୋଜିତ ସପ୍ତମ ଏସୀୟ ମନ୍ତ୍ରୀସ୍ତରୀୟ ଶକ୍ତି ସମ୍ବନ୍ଧୀୟ ରାଉଣ୍ଡଟେବୁଲ ( ଆମେର ) ବୈଠକରେ କେନ୍ଦ୍ର ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ତଥା କୌଶଳ ବିକାଶ ଓ ଉଦଯୋଗ ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ ଯୋଗଦେବେ । ଭାରତ ଏବେ ଆର୍ନ୍ତଜାତିକ ଶକ୍ତି ଫୋରମ ( ଆଇଇଏଫ ) ର ଅଧ୍ୟକ୍ଷ ପଦରେ ରହିଛି ଏବଂ ଆମେର ପ୍ରସାରକୁ ପ୍ରୋତ୍ସାହିତ କରୁଛି । ଏସୀୟ ରାଷ୍ଟ୍ରମାନଙ୍କ ଶକ୍ତିମନ୍ତ୍ରୀ ତଥା ବିଶେଷଜ୍ଞମାନଙ୍କୁ ଏକତ୍ର କରି ସେମାନଙ୍କ ମଧ୍ୟରେ ପାରସ୍ପରିକ ଆଲୋଚନା ସକାଶେ ଭାରତ ଉଦ୍ୟମ କରୁଛି ।


    ସପ୍ତମ ‘ ଆମେର ’ ସମ୍ମିଳନୀରେ ମନ୍ତ୍ରୀ ଶ୍ରୀ ପ୍ରଧାନ ମନ୍ତ୍ରୀସ୍ତରୀୟ ରାଉଣ୍ଡଟେବୁଲ ବୈଠକରେ ଯୋଗଦେବା ସହ ‘ ପ୍ରାକୃତିକ ବାଷ୍ପ : ବଜାର ଏବଂ ନୀତିଗତ ସମସ୍ୟାର ଦୂରୀକରଣ ଓ ବାଷ୍ପର ସୁବର୍ଣ୍ଣର ଯୁଗ ’ ଶୀର୍ଷକ ଉପରେ ଉଦ୍ବୋଧନ ଦେବେ । ଏହି ସମ୍ମିଳନୀରେ କତାର , ବ୍ରୁନେଇର ଶକ୍ତିମନ୍ତ୍ରୀଙ୍କ ସମେତ ଜାପାନର ଅର୍ଥନୀତି , ବାଣିଜ୍ୟ ଓ ଶିଳ୍ପ ମନ୍ତ୍ରଣାଳୟର ପ୍ରତିନିଧି ଏବଂ ଆସିଆନ ଆର୍ଥିକ ଗବେଷଣା ପ୍ରତିଷ୍ଠାନର ପ୍ରତିନିଧି ଏବଂ ପୂର୍ବ ଏସିଆ ( ଇଆରଆଇଏ ) , ସାଉଦି ଆରବ , ରୁଷିଆ , ସଂଯୁକ୍ତ ଆରବ ଏମିରେଟ୍ସ , ଇରାକ , କୁଏତ , ବାଂଲାଦେଶ ଓ ମାଲେସିଆର ଶକ୍ତିମନ୍ତ୍ରୀମାନେ ଅଂଶଗ୍ରହଣ କରିବାର କାର୍ଯ୍ୟକ୍ରମ ରହିଛି ।


    ଗତ କିଛି ବର୍ଷ ମଧ୍ୟରେ ଭାରତ ତୈଳ ଓ ପ୍ରାକୃତିକ ବାଷ୍ପ କ୍ଷେତ୍ରରେ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିଆସୁଛି । ଅକ୍ଟୋବର 18 , 2017 ତାରିଖ ଦିନ ମନ୍ତ୍ରୀ ଶ୍ରୀ ପ୍ରଧାନ ଜାପାନର ଟୋକିଓଠାରେ ଏଲଏନଜି ଉତ୍ପାଦକ ଓ ଉପଭୋକ୍ତାମାନଙ୍କ ଷଷ୍ଠ ବାର୍ଷିକ ସମ୍ମିଳନୀରେ ଯୋଗ ଦେବା ଅବସରରେ ତରଳ , ସରଳ ଏବଂ ବୈଶ୍ୱିକ ଏଲଏନଜି ବଜାର ଗଠନ ପାଇଁ ଆହ୍ୱାନ ଜଣାଇଥିଲେ । ରାଷ୍ଟ୍ର - ରାଷ୍ଟ୍ର ମଧ୍ୟରେ ଏଭଳି ବଜାର ଗଠନ ଏଲଏନଜି ବଜାରକୁ ଅଧିକ ସୁଗମ କରିବ ଯାହା ଏଲଏନଜି ଚୁକ୍ତି , ଲକ୍ଷ୍ୟସ୍ଥଳ ନିୟନ୍ତ୍ରଣ ନିୟମର ଉଚ୍ଛେଦ ଏବଂ ନିର୍ଭରଯୋଗ୍ୟ ଏଲଏନଜି ସ୍ପଟ ମୂଲ୍ୟ ନିର୍ଦ୍ଧାରଣରେ ସହାୟକ ହୋଇପାରିବ । ଏହା ଏହି ଇନ୍ଧନର ବାସ୍ତବ ଚାହିଦା ଓ ଯୋଗାଣ ସଂପର୍କରେ ନିର୍ଭରଯୋଗ୍ୟ ସୂଚନା ପ୍ରଦାନ କରିବ । ଏହି ବୈଠକ ଏବଂ ଆଲୋଚନା ବେଳେ ମନ୍ତ୍ରୀ ଶ୍ରୀ ପ୍ରଧାନ ଓପିଇସି ମହାସଚିବଙ୍କୁ ଏସୀୟ ପ୍ରିମିୟମ ଏବଂ ଏସୀୟ ରିହାତି ପାଇଁ ପ୍ରସ୍ତାବ ଦେଇଥିଲେ । ପୁଣି ଉତ୍ପାଦକ ରାଷ୍ଟ୍ରମାନେ ଦାୟିତ୍ୱସଂପନ୍ନ ଭାବେ ସୁଲଭ ମୂଲ୍ୟ ନିର୍ଦ୍ଧାରଣ ନିମନ୍ତେ ସେ ମତ ରଖିଥିଲେ । ଏହି ପୃଷ୍ଠଭୂମିରେ ଆଇଇଏଫ ଯାହାର ସଦସ୍ୟମାନେ ବିଶ୍ୱ ତୈଳ ଓ ବାଷ୍ପ ଯୋଗାଣ ଓ ଉତ୍ପାଦନର 90 ପ୍ରତିଶତ କାରବାର କରନ୍ତି ସେମାନେ ଭାରତର ମତ ସଂପର୍କରେ ବିଚାର ବିମର୍ଷ କରିବାର ଏକ ଉପଯୁକ୍ତ ଫୋରମ ପାଇପାରିବେ । ବିଶ୍ୱ ବଜାରରେ ଏବେ ତୈଳ ଓ ପ୍ରାକୃତିକ ବାଷ୍ପ ମୂଲ୍ୟରେ ବାରମ୍ବାର ପରିବର୍ତ୍ତନ ଘଟିଚାଲିଛି । ତେଣୁ ଏହାକୁ ସନ୍ତୁଳିତ ରଖାଯିବାର ଜରୁରି ଆବଶ୍ୟକତା ରହିଛି । ସପ୍ତମ ଆମେର ବ୍ୟାଙ୍କକଠାରେ ଅନୁଷ୍ଠିତ ହେଉଛି ଏବଂ ଏହା ପରେ ଭାରତ ଆଇଇଏଫର 16ତମ ମନ୍ତ୍ରୀସ୍ତରୀୟ ବୈଠକର ଆୟୋଜନ କରିବ ।


    ଭାରତ ଏବେ ଆଇଇଏଫର ଅଧ୍ୟକ୍ଷ ପଦରେ ରହିଛି । ଏପ୍ରିଲ , 2018ରେ ଆଇଇଏପର ଷୋଡ଼ଶ ମନ୍ତ୍ରୀସ୍ତରୀୟ ସମ୍ମିଳନୀ ଅନୁଷ୍ଠିତ ହେବ । ସପ୍ତମ ଆମେର ସମ୍ମିଳନୀରେ ଯୋଗ ଦେବା ଅବସରରେ ମନ୍ତ୍ରୀ ଶ୍ରୀ ପ୍ରଧାନ ତାଙ୍କ ଏସୀୟ ପ୍ରତିପକ୍ଷଙ୍କ ସହ ଷୋଡ଼ଶ ଆଇଇଏଫ ମନ୍ତ୍ରୀସ୍ତରୀୟ ସମ୍ମିଳନୀ ଭାରତରେ ଆୟୋଜନ ହେବା ସଂପର୍କରେ ବିସ୍ତୃତ ଆଲୋଚନା କରିବେ ।


    **********

    
    
    (Release ID: 1507677) Visitor Counter : 3