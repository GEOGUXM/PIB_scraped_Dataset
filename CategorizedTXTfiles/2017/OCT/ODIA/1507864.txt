      ରାଷ୍ଟ୍ରପତିଙ୍କ ସଚିବାଳୟ

      କେରଳ ଉଚ୍ଚନ୍ୟାୟାଳୟର ହୀରକ ଜୟନ୍ତୀ ଅବସରରେ ରାଷ୍ଟ୍ରପତିଙ୍କ ଅଭିଭାଷଣ
      Posted On: 28 OCT 2017 5:14PM by PIB Bhubaneshwar


    1. ରାଷ୍ଟ୍ରପତି ଭାବେ ଦାୟିତ୍ୱ ଗ୍ରହଣ କରିବା ପରେ କେରଳକୁ ଏହା ମୋର ଦ୍ୱିତୀୟ ଗସ୍ତ । କିନ୍ତୁ ରାଷ୍ଟ୍ରପତି ଭାବେ କୋଚିକୁ ଏହା ମୋର ପ୍ରଥମ ଆଗମନ । ଆଇନ ପେଶାରେ ପୃଷ୍ଠଭୂମି ଥିବା ଜଣେ ବ୍ୟକ୍ତି ଭାବେ , ଆଜି କେରଳ ହାଇକୋର୍ଟର ହୀରକ ଜୟନ୍ତୀ କାର୍ଯ୍ୟକ୍ରମର ଉଦଯାପନୀ ଉତ୍ସବରେ ଯୋଗଦେଇଥିବାରୁ ମୁଁ ଦ୍ୱିଗୁଣିତ ଖୁସି ଅନୁଭବ କରୁଛି ।


    2. ମାନ୍ୟବର ହାଇକୋର୍ଟ ଇତି ମଧ୍ୟରେ ଗୌରବୋଜ୍ଜଳ 60 ବର୍ଷ ପୂର୍ଣ୍ଣ କରିଛନ୍ତି । ଟ୍ରାଭାଙ୍କୋର ହାଇକୋର୍ଟ ଭାବେ ଏହି ଅନୁଷ୍ଠାନ ଜନ୍ମ ନେଇଥିଲା ଯାହାକି 67 ବର୍ଷ ଧରି ରହିଥିଲା । ତାପରେ ଏହାର କୋଚିନ ହାଇକୋର୍ଟ ସହ ମିଶ୍ରଣ ଘଟିଥିଲା ଏବଂ 1949 ମସିହାରେ ଟ୍ରାଭାଙ୍କୋର କୋଚିନ ହାଇକୋର୍ଟ ଭାବେ ପରିଚିତ ହୋଇଥିଲା । 1956 ମସିହାରେ ରାଜ୍ୟ ପୁନର୍ଗଠନ ହେବାପରେ 1956 ମସିହା ନଭେମ୍ବର ପହିଲାରୁ ଏହା କେରଳ ହାଇକୋର୍ଟ ଭାବେ ନାମିତ କରାଯାଇଥିଲା । ଟ୍ରାଭାଙ୍କୋର କୋଚିନ ରାଜ୍ୟ ଏବଂ ମାଡ୍ରାସ ପ୍ରେସିଡେନ୍ସିର ମାଲାବାର ଜିଲ୍ଲା ମଧ୍ୟରେ ମିଶ୍ରଣ ଘଟି ଏଭଳି ନୂତନ ବ୍ୟବସ୍ଥା ଜନ୍ମ ନେଇଥିଲା । ତାହା ଫଳରେ ମାନ୍ୟବର କେରଳ ହାଇକୋର୍ଟ ମୁଣ୍ଡ ଟେକିଥିଲା ।


    3. ଏହି ମାନ୍ୟବର ହାଇକୋର୍ଟରେ ପ୍ରକୃତପକ୍ଷେ ବହୁ ମହାନ ବିଚାରପତି କାର୍ଯ୍ୟ କରିଛନ୍ତି । ଦେଶର ପ୍ରଥମ ହାଇକୋର୍ଟ ମହିଳା ବିଚାରପତି ଥିଲେ କେରଳ ରାଜ୍ୟର । ତାଙ୍କ ନାମ ନ୍ୟାୟମୂର୍ତ୍ତି ଆନ୍ନା ଚାଣ୍ଡି ଓ ସେ 1959 ମସିହାରେ ତାଙ୍କ କାର୍ଯ୍ୟଭାର ଗ୍ରହଣ କରିଥିଲେ । ସେତେବେଳେ ଜଣେ ମହିଳା ବିଚାରପତିଙ୍କ ନିଯୁକ୍ତି ଏକ ବିଶେଷ ଘଟଣା ଥିଲା । ଏହାର ଛଅ ବର୍ଷ ପରେ 1965 ମସିହାରେ ବ୍ରିଟେନରେ ନ୍ୟାୟମୂର୍ତ୍ତି ଏଲିଜାବେଥ ଲେନ ପ୍ରଥମ ହାଇକୋର୍ଟ ବିଚାରପତି ରୂପେ ଦାୟିତ୍ୱ ନେଇଥିଲେ । ତେଣୁ ମହିଳା ବିଚାରପତିଙ୍କୁ ପ୍ରତିନିଧିତ୍ୱର ସୁଯୋଗ ପ୍ରଦାନ କରିବାରେ ଭାରତୀୟ ନ୍ୟାୟ ବ୍ୟବସ୍ଥା ବିଶ୍ୱର ଅନ୍ୟ ବହୁ ରାଷ୍ଟ୍ରଠାରୁ ଆଗୁଆ । ଭାରତର ସୁପ୍ରିମକୋର୍ଟର ପ୍ରଥମ ମହିଳା ବିଚାରପତି ଜଷ୍ଟିସ ଏମ ଫତିମା ବିବି ମଧ୍ୟ ଏହି କେରଳ ହାଇକୋର୍ଟର ଥିଲେ । ଜଷ୍ଟିସ କେ ଜି ବାଲକ୍ରିଷ୍ଣନ 2007 ମସିହାରେ କେରଳ ହାଇକୋର୍ଟର ବିଚାରପତି ଭାବେ ସୁପ୍ରିମକୋର୍ଟର ପ୍ରଧାନ ବିଚାରପତି ଭାବେ ପ୍ରଥମେ କାର୍ଯ୍ୟଭାର ଗ୍ରହଣ କରିଥିଲେ ।


    4. ଜଷ୍ଟିସ ଭି କେ କ୍ରିଷ୍ଣ ଆୟାରଙ୍କ ଉଲ୍ଲେଖନୀୟ ମାନବୀୟ ମୂଲ୍ୟବୋଧ ଏବଂ ଦେଶର ଆଇନଜ୍ଞ ଗୋଷ୍ଠୀଙ୍କ ବିବେକ ରକ୍ଷକ ଭୂମିକାକୁ କିଏ ଭୁଲି ପାରିବ ? 1968 ମସିହାରେ ଏହି ହାଇକୋର୍ଟରେ ସେ ଜଣେ ବିଚାରପତି ରୂପେ କାର୍ଯ୍ୟ ଆରମ୍ଭ କରିଥିଲେ । ପରେ ସୁପ୍ରିମକୋର୍ଟର ବିଚାରପତି ଭାବେ ସେ ଆମ ଜାତୀୟ ଜୀବନରେ ଏକ ସ୍ମରଣୀୟ ଛାପ ଛାଡିଯାଇଛନ୍ତି । ଆଜି ସୁଦ୍ଧା ସେ ସମସ୍ତଙ୍କ ସକାଶେ ଆଦର୍ଶର ଏକ ପ୍ରିୟ ରୋଲ ମଡେଲ ହୋଇ ରହିଆସିଛନ୍ତି ।


    5. ଲୋକମାନଙ୍କ ଅଧିକାର ଓ ସିଭିଲ ରାଇଟସ ଭଳି ସମ୍ବେଦନଶୀଳ ପ୍ରସଙ୍ଗ ପ୍ରତି ମାନ୍ୟବର କେରଳ ହାଇକୋର୍ଟ ସଦାସର୍ବଦା ସଚେତନ ରହି ଆସିଛନ୍ତି । ଏହି ବାରର ସଦସ୍ୟମାନଙ୍କ ମଧ୍ୟରେ ଅନେକ ପ୍ରବୀଣ ଆଇନଜ୍ଞ ସାମିଲ । ଏହି ହାଇକୋର୍ଟଙ୍କ ବହୁ ରାୟ ଗଣତନ୍ତ୍ର ତଥା ଦେଶର ଜନସ୍ୱାଧୀନତାକୁ ସୁଦୃଢ଼ କରି ରଖିବାରେ ସହାୟକ ହୋଇଛି । ଉଦାହରଣ ସ୍ୱରୂପ , ମାନ୍ୟବର କେରଳ ହାଇକୋର୍ଟଙ୍କ ପୂର୍ଣ୍ଣାଙ୍ଗ ବେଞ୍ଚ ଏକ ରାୟ ଦେଇଥିଲେ ଯେ କୌଣସି ପ୍ରକାର ବାହ୍ୟ ଅଥବା ଆଭ୍ୟନ୍ତରୀଣ ହିଂସା ଦ୍ୱାରା ପ୍ରରୋଚିତ ହୋଇ ‘ ବନ୍ଦ ’ ଡାକରା ଦିଆଯିବା ସମ୍ପୂର୍ଣ୍ଣ ବେଆଇନ । ଏହି ମାନ୍ୟବର ହାଇକୋର୍ଟ ପର୍ଯ୍ୟାବରଣ ଓ ପାରିବେଶିକ ସ୍ଥିତି ଓ ମାନ ବଜାୟ ରଖିବା ଦିଗରେ ଜଣାଇଥିବା ସମର୍ଥନ ରାୟ ଐତିହାସିକ । ଏହା ଦେଇଥିବା ଅନ୍ୟ କେତେକ ଗୁରୁତ୍ୱପୂର୍ଣ୍ଣ ରାୟ ମଧ୍ୟରେ ରହିଛି ।


    - ଜନସାଧାରଣଙ୍କ ସ୍ୱଚ୍ଛ ବାୟୁ ଉପଲବଧ ଅଧିକାର


    - ଜନସାଧାରଣଙ୍କ ସ୍ୱଚ୍ଛ ଜଳ ଉପଲବଧ ଅଧିକାର


    - ସୁସ୍ଥ ପରିବେଶ ଜନସାଧାରଣଙ୍କୁ ଉପଲବଧ କରାଯିବା ଅଧିକାର


    -ପର୍ଯ୍ୟାପ୍ତ ପରିମାଣର ନିରାପଦ ପାନୀୟ ଜଳ ନାଗରିକମାନଙ୍କୁ ଉପଲବଧ କରାଯିବା ରାଷ୍ଟ୍ରର ପ୍ରାଥମିକ ସାମ୍ବିଧାନିକ ଦାୟିତ୍ୱ


    - ସର୍ବସାଧାରଣ ସ୍ଥାନରେ ଧୂମପାନ ନିଷେଧ


    6. ନ୍ୟାୟପାଳିକା ହେଉଛି ରାଷ୍ଟ୍ରର ସବୁଠାରୁ ସମ୍ମାନଜନକ ଓ ସୁରକ୍ଷିତ ଅନୁଷ୍ଠାନ । ନିର୍ଭୟରେ ଏବଂ ସ୍ୱାଧୀନ ଭାବେ ଏହା କାର୍ଯ୍ୟ କରିବା ଏବଂ ଏହାର ମର୍ଯ୍ୟାଦା ରକ୍ଷା ଭାରତକୁ ସମଗ୍ର ଗଣତାନ୍ତ୍ରିକ ବିଶ୍ୱରେ ଏକ ମର୍ଯ୍ୟାଦାଜନକ ସ୍ଥାନ ପ୍ରଦାନ କରିଛି । ପ୍ରତ୍ୟେକ ଭାରତୀୟ ଦେଶର ନ୍ୟାୟପାଳିକାର ନିରପେକ୍ଷ କାର୍ଯ୍ୟଧାରା ନେଇ ଗର୍ବ ଅନୁଭବ କରେ ଏବଂ ଏହାର ରାୟକୁ ସମ୍ମାନ ଜଣାଏ । ମାନବୀୟ ମୂଲ୍ୟବୋଧ ପ୍ରତି ଆମର ଏହି ସମ୍ମାନ ଜାତୀୟ ଭାବନାରେ ନିହିତ ରହିଛି । ଏ ଦିଗରେ ଆମ ସମ୍ବିଧାନ ସମ୍ଭବତଃ ବିଶ୍ୱର ସର୍ବଶ୍ରେଷ୍ଠ ଗ୍ରନ୍ଥ ଯାହା ରାଷ୍ଟ୍ରର ତିନି ପ୍ରମୁଖ ଅନୁଷ୍ଠାନ ବହନ କରେ ।


    ବନ୍ଧୁଗଣ


    7. ନ୍ୟାୟ ପ୍ରଦାନରେ ବିଳମ୍ବ ଆମ ଦେଶପାଇଁ ଏକ ଜଟିଳ ସମସ୍ୟାରେ ପରିଣତ ହୋଇଛି । ତଦ୍ୱାରା ଆମ ସମାଜର ଗରିବ ଓ ଅବହେଳିତ ଲୋକମାନେ ହିଁ ଅଧିକ ସମସ୍ୟାର ସମ୍ମୁଖୀନ ହୋଇଥାନ୍ତି । ତେଣୁ ତ୍ୱରିତ ନ୍ୟାୟ ମିଳିବାର ବ୍ୟବସ୍ଥା ଆମକୁ ଖୋଜି ବାହାର କରିବାକୁ ପଡିବ । ଆମେ ସଭିଏଁ ମିଶି ଏପରି ଏକ ଉପାୟ ପାଂଚିବା ଯଦ୍ୱାରା କେବଳ ଅତ୍ୟାବଶ୍ୟକ ପରିସ୍ଥିତି ବିନା କୌଣସି ମାମଲା ଦୀର୍ଘଦିନ ଧରି ମୁଲତବି ରହିଚାଲିବ ନାହିଁ । ଆମକୁ ଏ ଦିଗରେ ଆଗକୁ ଅଗ୍ରସର ହେବାର ବାଟ ବାହାର କରିବାକୁ ହେବ ଏବଂ ମୁଁ ଅତ୍ୟନ୍ତ ଖୁସିର ସହ ଉଲ୍ଲେଖ କରିବାକୁ ଚାହେଁ ଯେ ଏ ଦିଗରେ ଆମ ନ୍ୟାୟପାଳିକା ଅଗ୍ରସର ହେଉଛି ।


    8. କେବଳ ଲୋକମାନଙ୍କ ନିକଟରେ ନ୍ୟାୟ ପହଂଚାଇବା ଗୁରୁତ୍ୱପୂର୍ଣ୍ଣ ନୁହେଁ , ଅପରନ୍ତୁ ମାମଲାର ଉଭୟପକ୍ଷ ବୁଝିପାରୁଥିବା ଭାଷାରେ ସେମାନଙ୍କ ନ୍ୟାୟ ପ୍ରକ୍ରିୟାକୁ ବୁଝାଇ ଦିଆଯିବା ଉଚିତ । ହାଇକୋର୍ଟମାନେ ଇଂରାଜୀ ଭାଷାରେ ହିଁ ରାୟ ପ୍ରଦାନ କରିଥାନ୍ତି କିନ୍ତୁ ଆମ ଦେଶରେ ବିବିଧ ଭାଷା ପ୍ରଚଳିତ । ବାଦୀ-ପ୍ରତିବାଦୀମାନେ ସମ୍ଭବତଃ ଇଂରାଜୀ ଭାଷା ସହ ପରିଚିତ ନଥାଇପାରନ୍ତି । ତେଣୁ ରାୟର ସାରାଂଶଟି ହୁଏତ ସେମାନଙ୍କର ବୋଧଗମ୍ୟ ହୋଇନପାରେ । ତେଣୁ ଉଭୟ ଏ ଦିଗରେ ଓକିଲଙ୍କ ଉପରେ ନିର୍ଭରଶୀଳ ହୋଇଥାନ୍ତି କିମ୍ବା ଅନ୍ୟ କେଉଁ ବ୍ୟକ୍ତିଙ୍କ ଉପରେ ଯିଏ ସେମାନଙ୍କୁ ରାୟ ବୁଝାଇଦେଇଥାନ୍ତି । ଏହା ସମୟ ଓ ବ୍ୟୟ ସାପେକ୍ଷ ।


    9. ଆମେ ଏପରି ଏକ ବ୍ୟବସ୍ଥା ସୃଷ୍ଟି କରିବା ଦରକାର ଯେଉଁଥିରେ ରାୟର ଅନୁବାଦିତ ସ୍ୱୀକୃତି କପି ମାନ୍ୟବର ହାଇକୋର୍ଟମାନଙ୍କ ଦ୍ୱାରା ଉପଲବଧ ହେବ ଯାହା କୌଣସି ସ୍ଥାନୀୟ ବା କ୍ଷେତ୍ରୀୟ ଭାଷାରେ ହୋଇଥିବ । ରାୟ ପ୍ରକାଶ ପାଇବାର 24 ବା 36 ଘଂଟା ମଧ୍ୟରେ ଏହି ସୁବିଧା ଯୋଗାଇ ଦିଆଯାଇପାରିବ । ମାନ୍ୟବର କେରଳ ହାଇକୋର୍ଟଙ୍କ କ୍ଷେତ୍ରରେ ତାହା ମାଲାୟଲମ ଭାଷାରେ ହେବ କିମ୍ବା ମାନ୍ୟବର ପାଟନା ହାଇକୋର୍ଟଙ୍କ କ୍ଷେତ୍ରରେ ତାହା ହିନ୍ଦୀ ଭାଷାରେ ହୋଇଥିବ ।


    10. ମୁଁ କେବଳ ଏ ଦିଗରେ ଏପରି ପରାମର୍ଶ ଦେଉଛି । ନ୍ୟାୟପାଳିକା ଓ ଆଇନ ବ୍ୟବସ୍ଥା ସହ ଜଡିତ ବ୍ୟକ୍ତି ବିଶେଷ ଏହା ଉପରେ ଆଲୋଚନା କରି ଉପଯୁକ୍ତ ଓ ଆବଶ୍ୟକ ନିଷ୍ପତି ଗ୍ରହଣ କରିପାରିବେ ।


    11. ଆମ ସମାଜ ଓ ଅର୍ଥନୀତି ଅଧିକରୁ ଅଧିକ ଜଟିଳ ହୋଇଚାଲିଛି । ପୁଣି ଏହା ବିଶ୍ୱ ବ୍ୟବସ୍ଥା ସହ ଅଧିକ ସମନ୍ୱିତ ହେବାରେ ଲାଗିଛି । ନ୍ୟାୟପାଳିକା ଲାଗି ମଧ୍ୟ ଚାଲେଞ୍ଜ ବୃଦ୍ଧି ପାଇଚାଲିଛି । ପୁଣି ଆମ କୋର୍ଟମାନଙ୍କ ନିକଟକୁ ଆସୁଥିବା ମାମଲା ଓ ବିବାଦଗୁଡିକର ପ୍ରକୃତିରେ ବି ପରିବର୍ତ୍ତନ ଘଟିଛି । ବ୍ୟବସାୟ ଓ ବାଣିଜ୍ୟ କାରବାର ଜନିତ ଆଇନ ଓ ଆର୍ଥିକ ବଜାରରେ ଯେଉଁ ପ୍ରକାର ସକ୍ରିୟତା ଓ ବିବର୍ତ୍ତନ ଘଟିଛି । ତାହା ବୌଦ୍ଧିକ ସମ୍ପତି ଅଧିକାର ଓ ପ୍ରଯୁକ୍ତି ପାଇଁ ଚାଲେଞ୍ଜ ସୃଷ୍ଟି କରିଛି । ପୁଣି ଡିଜିଟାଲ ଦୁନିଆରେ ଘଟୁଥିବା ପରିବର୍ତ୍ତନ , ଇଂଟରନେଟ ଆଇନ ଓ ଶାସନରେ ଘଟୁଥିବା ପରିବର୍ତ୍ତନ ଆମ ପାଇଁ ନୂଆ ନୂଆ ପ୍ରଶ୍ନବାଚୀ ଓ ନ୍ୟାୟପାଳିକା ଲାଗି ନୂତନ ଢ଼ାଂଚା ଉପୁଜାଇଛି । ଆମେ ସେସବୁକୁ ସୁଚିନ୍ତିତ ଭାବେ ସାମ୍ନା କରୁଛୁ ।


    12. ପୁଣି ଆଗାମୀ ବର୍ଷମାନଙ୍କରେ ଏସବୁ ଚାଲେଞ୍ଜର ସ୍ୱଭାବ ଆହୁରି ବଦଳିବ । କାରଣ ବିଶେଷ କରି ପ୍ରଯୁକ୍ତିର ପରିବର୍ତ୍ତନ ଯେଭଳି ଦ୍ରୁତଗତିରେ ଘଟିଚାଲିଛି । ଆମର ନ୍ୟାୟ ଓ ନ୍ୟାୟ ପ୍ରଦାନ ବ୍ୟବସ୍ଥାକୁ ଏଭଳି ପ୍ରଯୁକ୍ତି ଏବଂ ସାମାଜିକ ପରିବର୍ତ୍ତନ ସହ ତାଳ ଦେଇ ଆଗକୁ ଗତି କରିବାକୁ ପଡିବ । ଏବେ ଯେଉଁଭଳି ସକ୍ରିୟତାର ସହ ଏହାର ମୁକାବିଲା କରାଯାଉଛି ତାହା ଦ୍ୱିଗୁଣିତ ହେବ । ମୋର ପୂର୍ଣ୍ଣ ବିଶ୍ୱାସ ଆମ ନ୍ୟାୟପାଳିକା ଏଭଳି ଧାରା ସହ ତାଳଦେଇ ଆଗକୁ ବଢ଼ିପାରିବ ।


    13. ଆମର ଆଇନ ବ୍ୟବସ୍ଥା , ଯାହାର କି ସ୍ୱାଧୀନ ନ୍ୟାୟବ୍ୟବସ୍ଥା ହେଉଛି ମୂଳ ଆଧାର । ତାହା ଆମ ରାଷ୍ଟ୍ର ଗଠନ ପ୍ରକ୍ରିୟାର ଏକ ଅବିଚ୍ଛେଦ୍ୟ ଅଙ୍ଗ । ଏହା ସଂଶୋଧକର ଭୂମିକା ନିଭାଇ ଆସୁଛି ଏବଂ ଆଇନର ପବିତ୍ରତାକୁ ରକ୍ଷା କରୁଛି ପୁଣି ସ୍ୱାଭାବିକ ନ୍ୟାୟ ପ୍ରକ୍ରିୟାକୁ । ଏହା ଆମର ନୈତିକ ମୂଲ୍ୟବୋଧର ରକ୍ଷାକର୍ତ୍ତା ଭାବେ କାର୍ଯ୍ୟରତ ଯାହାକି ଆମ ସମ୍ବିଧାନର ମୂଳ ଆଧାର । ତେଣୁ ନ୍ୟାୟ ପ୍ରଦାନ ବ୍ୟବସ୍ଥା ଓ ରାଷ୍ଟ୍ର ଗଠନ ସହ ସଭିଏଁ ଅଙ୍ଗାଙ୍ଗୀ ଭାବେ ଜଡିତ । ଉଭୟ ନ୍ୟାୟିକ ଅଧିକାରୀ ଓ ଅଦାଲତ ଅଧିକାରୀମାନେ - ଯଥା ଆଡଭୋକେଟ ଯିଏକି ନ୍ୟାୟ ପ୍ରଦାନ ବ୍ୟବସ୍ଥାରେ ସହଯୋଗ କରିଥାନ୍ତି – ହେଲେ ଆମ ରାଷ୍ଟ୍ର ନିର୍ମାତା । ସେମାନଙ୍କ ଉପରେ ଆପଣମାନଙ୍କ ଉପରେ , ମୁଁ କହିବି ଯେ - ଯଥେଷ୍ଟ ଗୁରୁଦାୟିତ୍ୱ ରହିଛି ।


    1- ସେଇଥିପାଇଁ ଆପଣମାନେ ଯେତେବେଳେ ପ୍ରତିଥର ନ୍ୟାୟାଳୟରେ ଆପଣଙ୍କ ସ୍ଥାନ ଗ୍ରହଣ କରନ୍ତି , ସଚେତନ ରହିବା ଉଚିତ ଯେ ଏ ଦେଶର ସାଧାରଣ ଜନତା ଆପଣଙ୍କୁ ଚାହିଁ ରହିଛନ୍ତି । ଆପଣଙ୍କ ଠାରୁ ପ୍ରତ୍ୟାଶା ରଖିଛନ୍ତି । ଜନସାଧାରଣଙ୍କର ଆପଣଙ୍କ ଉପରେ ପବିତ୍ର ଆସ୍ଥା ରହିଛି ଯେ ସେମାନଙ୍କ ପଛରେ ନ୍ୟାୟବ୍ୟବସ୍ଥା ରହିଛି । ତାହା କଦାପି ସେମାନଙ୍କୁ ଅଣଦେଖା କରିବ ନାହିଁ । ମୋର ବିଶ୍ୱାସ ନ୍ୟାୟପାଳିକା ଏହି ଆଶାଆକାଂକ୍ଷାକୁ ପୂରଣ କରିବା ଦିଗରେ ସହାୟକ ହେବ ।


    2- ଶେଷରେ ହୀରକ ଜୟନ୍ତୀ ଅବସରରେ ମାନ୍ୟବର କେରଳ ହାଇକୋର୍ଟଙ୍କୁ ଏବଂ କେରଳବାସୀଙ୍କୁ ପୁଣି ଥରେ ଅଭିନନ୍ଦନ ଜଣାଇବାକୁ ଚାହେଁ । ପୁଣି ସମସ୍ତ ବିଚାରପତି , ପୂର୍ବତନ ବିଚାରପତି , ବାରର ସଦସ୍ୟ ଏବଂ ମାନ୍ୟବର ହାଇକୋର୍ଟଙ୍କ ସହ ସଂଶ୍ଳିଷ୍ଟ ସମସ୍ତ ପକ୍ଷଙ୍କୁ ଶୁଭେଚ୍ଛା ଜଣାଉଛି ।


    ଆପଣମାନଙ୍କୁ ଧନ୍ୟବାଦ ।


    ଜୟ ହିନ୍ଦ୍!


    ******************

    
    
    (Release ID: 1507864) Visitor Counter : 3