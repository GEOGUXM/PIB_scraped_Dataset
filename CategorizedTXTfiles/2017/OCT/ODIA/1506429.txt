      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଅଖିଳ ଭାରତ ଆର୍ୟୁବେଦ ସଂସ୍ଥାନକୁ ଲୋକାର୍ପିତ କଲେ ପ୍ରଧାନମନ୍ତ୍ରୀ
      ଦେଶର ପ୍ରତି ଜିଲ୍ଲାରେ ଖୋଲିବ ଆୟୁର୍ବେଦ ଚିକିତ୍ସାଳୟ
      ସ୍ୱାସ୍ଥ୍ୟସେବା କ୍ଷେତ୍ରରେ 100 ପ୍ରତିଶତ ପ୍ରତ୍ୟକ୍ଷ ବିଦେଶୀ ପୁଞ୍ଜିନିବେଶକୁ ମଞ୍ଜୁରି
      ତିନି ବର୍ଷରେ ସ୍ୱଚ୍ଛତା ଅଭିଯାନରେ ନିର୍ମାଣ ହୋଇଛି 5 କୋଟି ଶୌଚାଳୟ

      Posted On: 17 OCT 2017 9:26PM by PIB Bhubaneshwar

    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ନୂଆଦିଲ୍ଲୀଠାରେ ଅଖିଳ ଭାରତ ଆର୍ୟୁବେଦ ସଂସ୍ଥାନକୁ ରାଷ୍ଟ୍ର ଉଦ୍ଦେଶ୍ୟରେ ସମର୍ପିତ କରିଛନ୍ତି ।


    ଏହି ଅବସରରେ ଉଦବୋଧନ ଦେଇ ପ୍ରଧାନମନ୍ତ୍ରୀ ସେଠାରେ ଉପସ୍ଥିତ ଜନସାଧାରଣଙ୍କୁ ଧନ୍ୱନ୍ତରୀ ଜୟନ୍ତୀକୁ ଆର୍ୟୁବେଦ ଦିବସ ଭାବେ ପାଳନ କରିବା ନିମନ୍ତେ ଅଭିନନ୍ଦନ ଜଣାଇଥିଲେ । ଅଖିଳ ଭାରତ ଆର୍ୟୁବେଦ ସଂସ୍ଥାନ ପ୍ରତିଷ୍ଠା ଲାଗି ସେ ଆୟୁଷ ମନ୍ତ୍ରଣାଳୟର କାର୍ଯ୍ୟକୁ ପ୍ରଶଂସା କରିଥିଲେ ।


    ଇତିହାସ ଏବଂ ଐତିହ୍ୟକୁ ଗ୍ରହଣ ନକଲେ ରାଷ୍ଟ୍ରର ଉନ୍ନତି ହୋଇପାରିବ ନାହିଁ ବୋଲି ପ୍ରଧାନମନ୍ତ୍ରୀ ମତବ୍ୟକ୍ତ କରିଥିଲେ । ଯେଉଁ ରାଷ୍ଟ୍ରଗୁଡ଼ିକ ନିଜ ଐତିହ୍ୟକୁ ପଛରେ ପକାଇ ଦେଇଥାନ୍ତି, ସେମାନେ ନିଜ ପରିଚୟ ହଜାଇ ଦେଇଥା’ନ୍ତି ବୋଲି ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ଯେତେବେଳେ ଭାରତ ସ୍ୱାଧୀନତା ଲାଭ କରିନଥିଲା, ଏହାର ଜ୍ଞାନ, ଏହାର ପରମ୍ପରା, ଯୋଗ ଏବଂ ଆର୍ୟୁବେଦକୁ ହେୟଜ୍ଞାନ କରାଯାଉଥିଲା । ଏପରିକି ଏହା ଉପରେ ଭାରତବାସୀଙ୍କ ରହିଥିବା ବିଶ୍ୱାସକୁ ହ୍ରାସ କରିବା ଲାଗି ପ୍ରୟାସ ମଧ୍ୟ କରାଯାଉଥିଲା ବୋଲି ସେ ଉଲ୍ଲେଖ କରିଥିଲେ । ସେ କହିଥିଲେ ଯେ ଗତ ତିନି ବର୍ଷ ମଧ୍ୟରେ ପରିସ୍ଥିତି କେତେକାଂଶରେ ବଦଳିଛି; ଏବଂ ଆମ ଐତିହ୍ୟର ଶ୍ରେଷ୍ଠତ୍ୱ ପ୍ରତି ଲୋକମାନଙ୍କ ବିଶ୍ୱାସ ବୃଦ୍ଧି ପାଇଛି । ଆର୍ୟୁବେଦ ଦିବସ ଏବଂ ଯୋଗ ଦିବସରେ ଯେଭଳି ଭାବେ ଲୋକମାନେ ଏକତ୍ରିତ ହେଉଛନ୍ତି ସେଥିରେ ଆମ ଐତିହ୍ୟର ଗୌରବ ପ୍ରତିଫଳିତ ହେଉଛି ବୋଲି ସେ କହିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ଆର୍ୟୁବେଦ କେବଳ ଏକ ଚିକିତ୍ସା ପଦ୍ଧତି ନୁହେଁ, ବରଂ ଏହା ଜନସ୍ୱାସ୍ଥ୍ୟ ଏବଂ ପରିବେଶ ସ୍ୱାସ୍ଥ୍ୟକୁ ମଧ୍ୟ ସୁରକ୍ଷା ଦେଇଥାଏ । ଏହି କାରଣରୁ ସରକାର ସାଧାରଣ ସ୍ୱାସ୍ଥ୍ୟସେବା ବ୍ୟବସ୍ଥାରେ ଆର୍ୟୁବେଦ, ଯୋଗ ଏବଂ ଅନ୍ୟ ଆୟୁଷ ବ୍ୟବସ୍ଥାକୁ ସମ୍ମିଳିତ କରିବାକୁ ଚାହୁଁଛନ୍ତି ।


    ପ୍ରଧାନମନ୍ତ୍ରୀ କହିଥିଲେ ଯେ ଦେଶର ପ୍ରତିଟି ଜିଲ୍ଲାରେ ଗୋଟିଏ କରି ଆୟୁର୍ବେଦ ଚିକିତ୍ସାଳୟ ପ୍ରତିଷ୍ଠା କରିବା ଦିଗରେ ସରକାର କାର୍ଯ୍ୟ କରୁଛନ୍ତି । ସେ କହିଥିଲେ ଯେ ଦେଶରେ ଗତ ତିନି ବର୍ଷ ମଧ୍ୟରେ 65ରୁ ଅଧିକ ଆୟୁଷ ଡାକ୍ତରଖାନା ପ୍ରତିଷ୍ଠା କରାଯାଇସାରିଲାଣି ।


    ପ୍ରଧାନମନ୍ତ୍ରୀ କହିଥିଲେ ଯେ ଚେରମୂଳି ଏବଂ ଔଷଧୀୟ ବୃକ୍ଷ ବିଶ୍ୱସ୍ତରରେ ଏକ ଗୁରୁତ୍ୱପୂର୍ଣ୍ଣ ଆୟର ଉତ୍ସ ହୋଇପାରିବ । ଭାରତ ଏ ଦିଗରେ ନିଜ ସାମର୍ଥ୍ୟର ଉପଯୋଗ କରିବା ଉଚିତ । ସେ କହିଥିଲେ ଯେ କେନ୍ଦ୍ର ସରକାର ସ୍ୱାସ୍ଥ୍ୟସେବା ବ୍ୟବସ୍ଥାରେ 100 ପ୍ରତିଶତ ପ୍ରତ୍ୟକ୍ଷ ବିଦେଶୀ ପୁଞ୍ଜିନିବେଶ (ଏଫଡିଆଇ)କୁ ମଞ୍ଜୁରି ଦେଇଛନ୍ତି ।


    ପ୍ରଧାନମନ୍ତ୍ରୀ କହିଥିଲେ ଯେ ଗରିବ ଲୋକମାନଙ୍କୁ ସୁଲଭ ସ୍ୱାସ୍ଥ୍ୟସେବା ଯୋଗାଇ ଦେବା ପ୍ରତି ସରକାର ଗୁରୁତ୍ୱାରୋପ କରୁଛନ୍ତି । ସେ କହିଥିଲେ ଯେ ସରକାର ପ୍ରତିଷେଧକ ଚିକିତ୍ସା ଏବଂ ସୁଲଭ ତଥା ସମସ୍ତଙ୍କ ପାଇଁ ଗ୍ରହଣଯୋଗ୍ୟ ସ୍ୱାସ୍ଥ୍ୟସେବାର ବିକାଶ ପ୍ରତି ଗୁରୁତ୍ୱ ଦେଉଛନ୍ତି । ସେ କହିଥିଲେ ଯେ ପ୍ରତିଷେଧକ ଚିକିତ୍ସାର ଏକ ସହଜ ମାର୍ଗ ହେଉଛି ସ୍ୱଚ୍ଛତା । ସେ କହିଥିଲେ ଯେ କେନ୍ଦ୍ର ସରକାର ଗତ ତିନି ବର୍ଷ ମଧ୍ୟରେ ସ୍ୱଚ୍ଛତା ଅଭିଯାନ ଜରିଆରେ 5 କୋଟି ଶୌଚାଳୟ ନିର୍ମାଣ କରିଛନ୍ତି ।


    ପ୍ରଧାନମନ୍ତ୍ରୀ କହିଥିଲେ ଯେ ଲୋକମାନଙ୍କୁ ଉତ୍ତମ ସ୍ୱାସ୍ଥ୍ୟସେବା ଯୋଗାଇ ଦେବା ଲାଗି ନୂଆ ଏମ୍ସଗୁଡ଼ିକ ପ୍ରତିଷ୍ଠା କରାଯାଇଛି । ଷ୍ଟେଂଟ ଏବଂ ଆଣ୍ଠୁ ପ୍ରତିରୋପଣର କ୍ୟାପିଂ ମୂଲ୍ୟ ହ୍ରାସ ଏବଂ ଶସ୍ତାରେ ଔଷଧ ଯୋଗାଇ ଦେବା ଲାଗି ଜନୌଷଧି କେନ୍ଦ୍ର ପ୍ରତିଷ୍ଠା ଭଳି ପଦକ୍ଷେପ ସମ୍ପର୍କରେ ସେ ଉଲ୍ଲେଖ କରିଥିଲେ ।


    **********

    
    
    (Release ID: 1506429) Visitor Counter : 2