      ରାଷ୍ଟ୍ରପତିଙ୍କ ସଚିବାଳୟ

      ଇଥିଓପିଆ ସହ ଭାରତର ବାଣିଜ୍ୟ ଓ ନିବେଶ ସଂପର୍କ ବେଶ ଦୃଢ଼: ରାଷ୍ଟ୍ରପତି
      Posted On: 05 OCT 2017 5:58PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମନାଥ କୋବିନ୍ଦ ଆଜି ( ଅକ୍ଟୋବର 5, 2017 ) ଆଦିସ ଆବାବାଠାରେ ଭାରତ - ଇଥିଓପିଆ ବ୍ୟବସାୟିକ ଆଲୋଚନାଚକ୍ରରେ ଉଦବୋଧନ ଦେଇ ଇଥିଓପିଆ ସହ ଭାରତର ବାଣିଜ୍ୟ ଓ ନିବେଶ ସଂପର୍କ ବେଶ ନିବିଡ଼ ବୋଲି ମତ ପୋଷଣ କରିଛନ୍ତି । ଭାରତ ବ୍ୟବସାୟିକ ଫୋରମ ଗଠନର ଦ୍ୱାଦଶ ବାର୍ଷିକୀ ଉପଲକ୍ଷେ ଏହି କାର୍ଯ୍ୟକ୍ରମର ଆୟୋଜନ କରାଯାଇଥିଲା ।


    ଏହି କାର୍ଯ୍ୟକ୍ରମରେ ଉଦବୋଧନ ଦେଇ ରାଷ୍ଟ୍ରପତି କହିଲେ ଯେ ଭାରତ ଓ ଇଥିଓପିଆ ଶହ ଶହ ବର୍ଷ ଧରି ବାଣିଜ୍ୟ କାରବାରରେ ଲିପ୍ତ ରହି ଆସିଛନ୍ତି । ପ୍ରଥମ ଶତାବ୍ଦୀର ପ୍ରାଚୀନ ଅକଜୁମାଇଟ ଶାସନ କାଳରେ ଇଥିଓପିଆ ସହ ବାଣିଜ୍ୟ ସଂପର୍କ ବେଶ ପ୍ରସାର ଘଟିଥିଲା । ଆଜି ଏହି ସଂପର୍କ ବାଣିଜ୍ୟ , ବେସରକାରୀ ନିବେଶ , ବିଭିନ୍ନ ପ୍ରକାର ଭିତ୍ତିଭୂମି ପ୍ରକଳ୍ପର ବିକାଶ ନିମନ୍ତେ ରିହାତି ହାରରେ ଋଣ ଯୋଗାଣ ଏବଂ ବିକାଶମୂଳକ ସହାୟତା ପ୍ରଦାନ ଓ ଦକ୍ଷତା ବୃଦ୍ଧି କ୍ଷେତ୍ରରେ ନିବିଡ଼ ହୋଇଛି ।


    ରାଷ୍ଟ୍ରପତି କହିଲେ ଯେ ଏବେ ଇଥିଓପିଆରେ ଶ୍ରେଷ୍ଠ ତିନି ନିବେଶକାରୀ ରାଷ୍ଟ୍ରଙ୍କ ମଧ୍ୟରେ ଭାରତ ଅନ୍ୟତମ । ବୟନଶିଳ୍ପ ଓ ପୋଷାକ ପ୍ରସ୍ତୁତି ଶିଳ୍ପ , ଇଞ୍ଜିନିଅରିଂ ଓ ପ୍ଲାଷ୍ଟିକ , ଜଳ ପରିଚାଳନା , କନସଲ୍ଟାନ୍ସି ଓ ଆଇସିଟି , ଶିକ୍ଷା , ଫାର୍ମାସିଉଟିକାଲ୍ସ ଓ ସ୍ୱାସ୍ଥ୍ୟରକ୍ଷା ଆଦି କ୍ଷେତ୍ରରେ ଭାରତର ନିବେଶ ବ୍ୟାପକ ଭାବେ ଅନୁଭୂତ । ଇଥିଓପିଆରେ ଭାରତୀୟ ନିବେଶ ସ୍ଥାନୀୟ ଉତ୍ପାଦନରେ ମୂଲ୍ୟ ସଂଯୋଗ କରିବା ସହ ସ୍ଥାନୀୟ ସଂପଦ ବୃଦ୍ଧିରେ ସହାୟକ ହୋଇଛି । ଏହା କର୍ମନିଯୁକ୍ତିର ସୁଯୋଗ ବୃଦ୍ଧି କରିବା ସହ ଇଥିଓପିଆବାସୀଙ୍କ ନିମନ୍ତେ ରୋଜଗାରର ପନ୍ଥା ସୃଷ୍ଟି କରିଛି । ଏ ଦିଗରେ ଭାରତୀୟ ନିବେଶକୁ ପ୍ରୋତ୍ସାହନ ପ୍ରଦାନ କରିଥିବାରୁ ଏବଂ ଭାରତ - ଇଥିଓପିଆ ଦ୍ୱିପାକ୍ଷିକ ବାଣିଜ୍ୟ କାରବାରକୁ ଆଗକୁ ଆଗେଇ ନେବାରେ ସହାୟକ ହୋଇଥିବାରୁ ରାଷ୍ଟ୍ରପତି ଭାରତୀୟ ବ୍ୟବସାୟିକ ଫୋରମକୁ ଅଭିନନ୍ଦନ ଜଣାଇଥିଲେ ।


    ରାଷ୍ଟ୍ରପତି କହିଲେ ଯେ ଭାରତ ସହ ଇଥିଓପିଆର ସଂପର୍କ ସମଗ୍ର ଆଫ୍ରିକୀୟ ମହାଦେଶ ସହ ଥିବା ନିବିଡ଼ ସଂପର୍କର ସଂକେତ ମାତ୍ର । ସେଥି ମଧ୍ୟରୁ ଆଦିସ ଆବାବା ପ୍ରାଣକେନ୍ଦ୍ର ପାଲଟିଛି । 2015 ମସିହାରେ ନୂଆଦିଲ୍ଲୀ ଠାରେ ଅନୁଷ୍ଠିତ ତୃତୀୟ ଭାରତ - ଆଫ୍ରିକା ଫୋରମ ଶିଖର ସମ୍ମିଳନୀରେ ଆଗାମୀ 5 ବର୍ଷ ଭିତରେ ଆଫ୍ରିକାକୁ 10 ବିଲିୟନ ଡ଼ଲାରର ରିହାତି ଋଣ ଯୋଗାଇଦେବା ସକାଶେ ଭାରତ ପ୍ରତିଶ୍ରୁତି ପ୍ରଦାନ କରିଥିଲା । ପୂର୍ବରୁ ପ୍ରଦାନ କରାଯାଇ ଆସୁଥିବା ଋଣ ବ୍ୟତୀରେକ ଏହି ଋଣ ପ୍ରଦାନ ନିମନ୍ତେ ଭାରତ ଘୋଷଣା କରିଥିଲା । ପୁଣି ଭାରତ - ଆଫ୍ରିକା ବିକାଶ ପାଣ୍ଠିକୁ ଭାରତ 600 ନିୟୁତ ଡ଼ଲାରର ସହାୟତା ପ୍ରଦାନ ନିମନ୍ତେ ପ୍ରତିଶ୍ରୁତିବଦ୍ଧ । ଏଥି ସହିତ ସେହି ପାଣ୍ଠିକୁ 100 ନିୟୁତ ଡ଼ଲାର ପ୍ରଦାନ ତଥା ଭାରତ - ଆଫ୍ରିକା ସ୍ୱାସ୍ଥ୍ୟ ପାଣ୍ଠିକୁ ଆଉ 10 ନିୟୁତ ଡ଼ଲାର ପ୍ରଦାନ ପାଇଁ ଭାରତ ନିର୍ଭର ପ୍ରତିଶ୍ରୁତି ଦେଇଛି । ଭାରତ - ଆଫ୍ରିକା ବିକାଶ କରିଡ଼ୋର ଆଉ ଏକ ପ୍ରୟାସ ଯାହା ସମୟକ୍ରମେ ସହଯୋଗର ଘନିଷ୍ଠତା ଭାବେ ମୁଣ୍ଡ ଟେକୁଛି ।


    ଏହି ଅବସରରେ ରାଷ୍ଟ୍ରପତି ଇଥିଓପିଆ ତଥା ଆଫ୍ରିକାର ବ୍ୟବସାୟିକ ସହଯୋଗୀମାନଙ୍କୁ ଏହି ଫ୍ରେମୱାର୍କରେ ଅଂଶୀଦାର ହେବାକୁ ଆହ୍ୱାନ ଜଣାଇଥିଲେ । ଏହା ଉଭୟଙ୍କ ପାଇଁ ଉପକାରସିଦ୍ଧ ହେବ ବୋଲି ସେ ଦୃଢ଼ ମତ ପୋଷଣ କରିଥିଲେ । ରାଷ୍ଟ୍ରପତି କହିଲେ ଯେ , ଏଭଳି ବିଶାଳ ପ୍ରକଳ୍ପମାନ ଏତେ ସ୍ୱଚ୍ଛ ଭାବେ ସଂରଚନା କରାଯାଇଛି ଯାହା ସ୍ଥାନୀୟ ଗୋଷ୍ଠୀଙ୍କ ପାଇଁ ସମୃଦ୍ଧି ପହଂଚାଇବ । ଶେଷରେ ରାଷ୍ଟ୍ରପତି କହିଲେ ଯେ ବାଣିଜ୍ୟ ଓ ନିବେଶ ସବୁଠାରୁ ସଫଳ ବୋଲି ସେତେବେଳେ ସ୍ୱୀକାର କରାଯିବ ଯେତେବେଳେ ଏହା ସ୍ଥାନୀୟ ଗୋଷ୍ଠୀ ଓ ଜନସାଧାରଣଙ୍କ ନିମନ୍ତେ ସୁଖ ଓ ସମୃଦ୍ଧି ପହଂଚାଇବ ।


    ପୂର୍ବରୁ ରାଷ୍ଟ୍ରପତି ଆଦିସ ଆବାବାସ୍ଥିତ ରାଷ୍ଟ୍ରପତିଙ୍କ ପ୍ରାସାଦ ପରିଦର୍ଶନ କରି ଇଥିଓପିଆ ରାଷ୍ଟ୍ରପତି ମୁଲାଟୁ ତେସୋମେଙ୍କ ସହ ପ୍ରତିନିଧିସ୍ତରୀୟ ଆଲୋଚନା କରିଥିଲେ । ଏହି ଆଲୋଚନାରେ ଉଭୟ ପକ୍ଷଙ୍କ ସ୍ୱାର୍ଥ ସମ୍ବଳିତ ବିକାଶମୂଳକ କାର୍ଯ୍ୟକ୍ରମ ଓ ବାଣିଜ୍ୟ କାରବାର ସଂପର୍କୀତ ବିଷୟ ଆଲୋଚନା କରାଯାଇଥିଲା । ରାଷ୍ଟ୍ରପତି ଇଥିଓପିଆରେ ବିଜୁଳି ସରବରାହ କ୍ଷେତ୍ରରେ ଭାରତର ସହଯୋଗ ପ୍ରତି ସକାରାତ୍ମକ ମନୋଭାବ ସହ ବିଚାର କରି ଦେଖାଯିବ ବୋଲି ନିର୍ଭର ପ୍ରତିଶ୍ରୁତି ପ୍ରଦାନ କରିଥିଲେ । ସେହିଭଳି ସ୍ୱାସ୍ଥ୍ୟ ସେବା , ଶିକ୍ଷା ଓ କୃଷି ଆଦି କ୍ଷେତ୍ରରେ ନିର୍ଦ୍ଦିଷ୍ଟ ଭାବେ ସହାୟତା ଯୋଗାଇ ଦିଆଯିବ ବୋଲି ସେ ସୂଚାଇଥିଲେ । ଏହି ଅବସରରେ ଉଭୟ ରାଷ୍ଟ୍ର ମଧ୍ୟରେ ଦୁଇଟି ଦ୍ୱିପାକ୍ଷିକ ରାଜିନାମା ସ୍ୱାକ୍ଷରିତ ହୋଇଥିଲା । ସେଥିରୁ ପ୍ରଥମଟି ବାଣିଜ୍ୟ କାରବାର ସୁବିଧାସୁଯୋଗ ସୃଷ୍ଟି ସଂପର୍କୀତ ହୋଇଥିବା ବେଳେ ଦ୍ୱିତୀୟଟି ସୂଚନା ଯୋଗାଯୋଗ ଓ ଗଣମାଧ୍ୟମ ସେକ୍ଟରରେ ସହଯୋଗ ଘେନି ସ୍ୱାକ୍ଷରିତ ହୋଇଛି ।


    ପରେ ସନ୍ଧ୍ୟାରେ ରାଷ୍ଟ୍ରପତି ଇଥିଓପିଆର ପ୍ରଧାନମନ୍ତ୍ରୀ ଶ୍ରୀ ହେଲେମାରିଆନ ଦେସାଲେନଙ୍କ ସହ ସାକ୍ଷାତ ଆଲୋଚନା କରିବେ ଏବଂ ରାଷ୍ଟ୍ରପତି ତେସୋମେଙ୍କ ପକ୍ଷରୁ ତାଙ୍କ ସମ୍ମାନାର୍ଥେ ଆୟୋଜିତ ଏକ ଭୋଜିସଭାରେ ଯୋଗ ଦେବାର କାର୍ଯ୍ୟକ୍ରମ ରହିଛି ।


    ************


    

    
    (Release ID: 1505088) Visitor Counter : 2