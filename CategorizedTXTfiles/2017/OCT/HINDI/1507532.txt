      उप राष्ट्रपति सचिवालय

      आतंकवाद वैश्विक संकट इससे निपटने के लिए साझा लड़ाई की जरूरत- उपराष्ट्रपति
      इटली के प्रधानमंत्री श्री जेंटिलोनी से मुलाकात की
      Posted On: 30 OCT 2017 8:39PM by PIB Delhi


    उपराष्ट्रपति एम वेंकैया नायडू ने कहा है कि आतंकवाद वैश्विक चिंता का विषय है और इससे निपटने के लिए वैश्विक स्तर पर आपसी सहयोग की जरूरत है। इटली के प्रधानमंत्री श्री जेंटिलोनी से आज मुलाकात के दौरान उन्होंने यह बात कही।


    उपराष्ट्रपति ने कहा कि भारत संयुक्त राष्ट्र में अंतर्राष्ट्रीय आतंकवाद पर समग्र सम्मेलन और तत्काल आपसी समाधान में विश्वास रखता है।


    उपराष्ट्रपति ने एमटीसीआर में भारत की सदस्यता का समर्थन करने के लिए इटली को धन्यवाद दिया। श्री नायडू ने कहा कि एनएसजी यानि परमाणु आपूर्तिकर्ता समूह की सदस्यता भारत सरकार की शीर्ष प्राथमिकताओं में है, और आशा है भारत को इस मसले पर भी आगे इटली से समर्थन मिलेगा।


    उपराष्ट्रपति ने कहा कि भारत और इटली के बीच 8.7 बिलियन अमरीकी डॉलर का दविपक्षीय व्यापार होता है जोकि और बढ़ सकता है। उन्होंने कहा कि भारत ने व्यापार सुगमता के लिए कई कदम उठाए हैं जिससे इटली की कंपनियों के सामने व्यापार करने के असीमित अवसर हैं।


    उपराष्ट्रपति ने कहा कि जलवायु परिवर्तन दोनों ही देशों के लिए बेहद महत्तवपूर्ण मसला है और भारत ने जलवायु परिवर्तन पर पेरिस समझौते का 3 अक्टूबर 2017 को अनुमोदन कर दिया है। भारत ने 2022 तक 175 गीगा वॉट नवकरणीय ऊर्जा उत्पन्न करने का लक्ष्य तय किया है।


    उपराष्ट्रपति ने कहा कि इटली के लोग भारतीय खान-पान, संस्कृति, संगीत, योग और आयुर्वेद में रुचि रखते हैं। भारत इटली के साथ परंपरागत भारतीय औषधि विज्ञान के क्षेत्र में आपसी सहयोग को और मज़बूत करना चाहता है।


    *****


    बीपी/बीपी/एसकेपी-5240

    
    
    (Release ID: 1507532) Visitor Counter : 12