      प्रधानमंत्री कार्यालय

      7 और 8 अक्‍टूबर 2017 को गुजरात दौरे पर रहेंगे प्रधानमंत्री
      Posted On: 06 OCT 2017 5:20PM by PIB Delhi


    प्रधानमंत्री श्री नरेन्‍द्र मोदी 7 और 8 अक्‍टूबर 2017 को गुजरात का दौरा करेंगे।


    प्रधानमंत्री 7 अक्टूबर की सुबह द्वारकाधीश मंदिर की यात्रा करेंगे। द्वारका में वह ओखा और बैत द्वारका के बीच एक पुल एवं अन्‍य सड़क परियोजनाओं की आधारशिला रखेंगे। वह एक जनसभा को भी संबोधित करेंगे।


    द्वारका से प्रधानमंत्री सुरेंद्रनगर जिले के चोटीला पहुंचेंगे। वह राजकोट में एक नए हवाई अड्डे, अहमदाबाद-राजकोट राष्‍ट्रीय राजमार्ग को छह लेन बनाने और राजकोट-मारबी राज्‍य राजमार्ग को चार लेन बनाने के लिए आधारशिला रखेंगे। इसके अलावा वह पूरी तरह स्‍वचलित दुग्‍ध प्रसंस्‍करण एवं पैकेजिंग संयंत्र और सुरेंद्रनगर के जोरावरनगर एवं रतनपुर क्षेत्र के लिए एक पेयजल वितरण पाइपलाइन को भी समर्पित करेंगे। वह एक जनसभा को भी संबोधित करेंगे।


    उसके बाद प्रधानमंत्री गांधीनगर की ओर रवाना होंगे। वह आईआईटी गांधीनगर के नवनिर्मित भवन को समर्पित करेंगे और प्रधानमंत्री ग्रामीण डिजिटल साक्षरता अभियान (पीएमजीडीआईएसएचए) को लॉन्‍च करेंगे। पीएमजीडीआईएसएचए का उद्देश्‍य ग्रामीण क्षेत्रों में नागरिकों को डिजिटल साक्षरता प्रदान करना है। यह सूचना, ज्ञान, शिक्षा एवं स्‍वास्‍थ्‍य सेवा तक पहुंच प्रदान करेगा। यह आजीविका पैदा करने के लिए अवसर सृजित करेगा और डिजिटल भुगतान के जरिये वित्तीय समावेशीकरण को बढ़ावा देगा। वह एक जनसभा को संबोधित करेंगे।


    प्रधानमंत्री 8 अक्टूबर की सुबह वडनगर पहुंचेंगे। प्रधानमंत्री का पदभार संभालने के बाद यह श्री नरेन्‍द्र मोदी की शहर की पहली यात्रा होगी। वह हटकेश्‍वर मंदिर की यात्रा करेंगे। एक जनसभा में प्रधानमंत्री मिशन इंद्रधनुष का शुभारंभ करेंगे ताकि पूर्ण प्रतिरक्षण कवरेज के लक्ष्‍य की ओर प्रगति को गति दी जा सके। यह कम प्रतिरक्षण कवरेज वाले शहरी क्षेत्रों एवं अन्य पॉकेटों पर अधिक ध्यान केंद्रित करेगा। प्रधानमंत्री आईएमटीईसीएचओ के उद्घाटन के लिए स्‍वास्‍थ्‍य कर्मचारियों को ई-टैबलेट वितरित करेंगे। आईएमटीईसीएचओ एक नवोन्‍मेषी मोबाइल फोन एप्लिकेशन है जो भारत में संसाधनों की खराब स्थिति के बीच मातृत्‍व, नवजात एवं शिशु स्‍वास्‍थ्‍य की देखभाल का दायरा बढ़ाने के लिए बेहतर निगरानी, सहायता और प्रेरणा के जरिये आशाओं के प्रदर्शन में सुधार लाने में मदद करता है। आईएमटीईसीएचओ का अर्थ है 'सामुदायिक स्‍वास्‍थ्‍य संचालन के लिए अभिनव मोबाइल-फोन प्रौद्योगिकी'। 'टेको' का गुजराती में अर्थ है 'समर्थन', इसलिए 'आईएमटेको' का मतलब है 'आई एम सपोर्ट' यानी मैं सहायता करता हूं। प्रधानमंत्री एक जनसभा को भी संबोधित करेंगे।


    उसी दिन दोपहर प्रधानमंत्री भरूच पहुंचेंगे। वह नर्मदा नदी पर भद्भुत बैराज के निर्माण के लिए आधारशिला रखेंगे। वह उधना (सूरत, गुजरात) और जयनगर (बिहार) के बीच अंत्‍योदय एक्‍सप्रेस को हरी झंडी दिखाकर रवाना करेंगे। वह गुजरात नर्मदा फर्टिलाइजर कॉरपोरेशन के विभिन्‍न संयंत्रों के उद्घाटन एवं आधारशिला रखने के लिए पट्टिका का अनावरण करेंगे। वह एक जनसभा को भी संबोधित करेंगे।


    प्रधानमंत्री 8 अक्‍टूबर की शाम को दिल्‍ली लौट आएंगे।


    ******


    अतुल तिवारी/हिमांशु सिंह/बाल्‍मीकि महतो/संजीत चौधरी

    
    
    (Release ID: 1505460) Visitor Counter : 13