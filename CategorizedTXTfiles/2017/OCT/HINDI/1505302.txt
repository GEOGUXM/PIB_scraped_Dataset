      आयुष

      उपराष्ट्रपति कल तीसरे अंतर्राष्ट्रीय योग सम्मेलन का उद्घाटन करेंगे
      इस वर्ष के योग सम्मेलन की थीम हैः स्वस्थ जीवन के लिए योग

      Posted On: 09 OCT 2017 3:37PM by PIB Delhi

    उपराष्ट्रपति श्री एम. वेंकैया नायडू कल नई दिल्ली के चाणक्यपुरी स्थित प्रवासी भारतीय केंद्र में दो दिवसीय “स्वस्थ जीवन के लिए अंतर्राष्ट्रीय योग सम्मेलन” का उद्घाटन करेंगे। आयुष राज्य मंत्री (स्वतंत्र प्रभार) श्री श्रीपद यसो नाइक कार्यक्रम की अध्यक्षता करेंगे।


    संयुक्त राष्ट्र द्वारा 21 जून को अंतर्राष्ट्रीय योग दिवस घोषित करने के उपलक्ष्य में आयुष मंत्रालय इस सम्मेलन का आयोजन कर रहा है। आयुष मंत्रालय के सचिव श्री सी.के. मिश्रा, विशेष सचिव श्री विद्या राजेश कोटेचा और अंतर्राष्ट्रीय ख्याति प्राप्त योग गुरू भी कार्यक्रम में उपस्थित रहेंगे। 44 देशों के 69 प्रतिनिधियों समेत लगभग 500 प्रतिनिधि इस सम्मेलन में हिस्सा लेंगे।


    सम्मेलन के छह तकनीकी सत्रों में योग विषय पर विचार विमर्श किया जाएगा। इसके बाद प्रमुख वैज्ञानिक संस्थाओं के 16 विशेषज्ञ पैनल परिचर्चा में हिस्सा लेंगे। विचार विमर्श के प्रमुख विषय हैं- गैर-संक्रामक बीमारियां, एकीकृत दवा पद्धति में योग की संभावना, स्त्री रोग संबंधी विकार और दर्द प्रबंधन। तकनीकी सत्रों की अध्यक्षता 25 राष्ट्रीय व अंतर्राष्ट्रीय विशेषज्ञ और 11 योग विशेषज्ञ द्वारा की जाएगी।


    केंद्रीय सड़क परिवहन और राजमार्ग, शिपिंग तथा जल संसाधन, नदी विकास एवं गंगा संरक्षण मंत्री श्री नितिन गडकरी सम्मेलन के समापन समारोह के मुख्य अतिथि होंगे।


    सम्मेलन आयुष, अंग्रेजी दवाओं, शोधार्थियों, शिक्षा जगत के विशेषज्ञों, नीति निर्माताओं और छात्रों के लिए एक साझा मंच प्रदान करेगा और उन्हें स्वस्थ जीवन के लिए योग के विभिन्न आयामों को समझने में सहायता प्रदान करेगा।


    संयुक्त राष्ट्र द्वारा अंतर्राष्ट्रीय योग दिवस घोषित करने के 3 वर्षों के दौरान योग के प्रति रूचि और उत्साह में अत्यधिक वृद्धि हुई है। अंतर्राष्ट्रीय योग सम्मेलन का आयोजन सेंट्रल काउंसिल फॉर रिसर्च इन योगा एंड नैचुरोपैथी तथा मोरारजी देसाई नेशनल इंस्टिट्यूट ऑफ योग की सहायता से किया जा रहा है। यह सम्मेलन स्वास्थ्य संबंधी समस्याओं के प्रबंधन में योग की भूमिका पर विमर्श करने, स्वस्थ जीवन को प्रोत्साहन देने और वैज्ञानिक अनुभवों को साझा करने का एक प्रयास है।


    आयुष मंत्रालय द्वारा आयोजित होने वाला यह तीसरा अंतर्राष्ट्रीय सम्मेलन है। 2015 और 2016 में आयोजित होने वाले योग सम्मेलनों की क्रमशः थीम थी- “संपूर्ण स्वास्थ्य के लिए योग” और “शरीर और मन के लिए योग”।


    ***


    वीके/जेके/एमएस- 4086

    
    
    (Release ID: 1505302) Visitor Counter : 13