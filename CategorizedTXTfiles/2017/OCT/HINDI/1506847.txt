      रक्षा मंत्रालय

      आसियान देशों के रक्षा मंत्रियों का सम्‍मेलन
      Posted On: 24 OCT 2017 5:07PM by PIB Delhi

                                                                                                                                                                                                                                                                                                                                                                                                                                                                                                                                                                                                                                                                             
फिलीपींस में आयोजित आसियान देशों के रक्षा मंत्रियों के चौथे सम्‍मेलन में रक्षा मंत्री निर्मला सीतारमण ने कहा कि आसियान का एशिया के संस्‍थागत ढांचे में गौरवशाली स्‍थान है। उन्‍होंने कहा कि आसियान ने क्षेत्र में स्थिरता बनाने में महत्‍वपूर्ण योगदान दिया है। भारत आसियान की एकता को बनाए रखने का पुरजोर समर्थन करता है। श्रीमती सीतारमण ने कहा कि विश्‍व के समक्ष नए सुरक्षा संबंधी खतरे मंडरा रहे हैं। आसियान देशों के क्षेत्र में भी रक्षा से जुड़े कई महत्‍वपूर्ण बदलाव देखने को मिले हैं। समूह के सभी देशों को परंपरागत (सैन्‍य) और गैर-परंपरागत खतरों से निपटने के लिए तैयार रहना होगा। वर्तमान में आतंकवाद और कट्टरता से हमारे समाज को सुरक्षा संबंधी गंभीर खतरा है।
                                                                                                                                                                                                                                                                                                                                                                                                                                                                                                                                                                                                                                                                             
रक्षा मंत्री ने आतंकवाद से निपटने के फिलीपींस के प्रयासों की सराहना की और कहा कि भारत कहीं भी आतंकवाद को किसी भी कीमत पर बर्दाशत नही करेगा। उन्‍होंने आतंकवाद के खिलाफ साझा लड़ाई की जरूरत पर बल दिया। सोशल मीडिया और इंटरनेट के जरिए आतंकवादी समूह लोगो को उकसाने का काम कर रहे हैं जो कि एक गंभीर खतरा है। आतंकवाद कहीं भी हो लेकिन इसका खतरा हर जगह है। कुछ देश आतंकी समूहों को धन और पनाह देकर प्रोत्‍साहन देने का काम कर रहे हैं। इस स्थिति से मिलकर निपटने की आवश्‍यकता है। रक्षा मंत्री ने कहा‍ कि भारत आतंकवाद से निपटने के प्रयासों में सदैव अपने सहयोगी देशों के साथ है। पिछले माह रक्षा मंत्री बनने के बाद ये उनका पहला विदेशी दौरा है।                           
                                                                                                                                                                                                                                                                                                                                                                                                                                                                                                                                                                                                                                                                             
******                                                                                                                                                                                                                                                                                                                                                                                                                                                                                                                                                                                                                                                                       
                                                                                                                                                                                                                                                                                                                                                                                                                                                                                                                                                                                                                                                                             
                                                                                                                                                                                                                                                                                                                                                                                                                                                                                                                                                                                                                                                                             
                                                                                                                                                                                                                                                                                                                                                                                                                                                                                                                                                                                                                                                                             
वीएल/बीपी/एनएम–5158                                                                                                                                                                                                                                                                                                                                                                                                                                                                                                                                                                                                                                                          
    
    
    (Release ID: 1506847) Visitor Counter : 19