      रक्षा मंत्रालय

      केंद्रीय रक्षा राज्‍य मंत्री ने बेहतर सेवाएं उपलब्‍ध कराने में रक्षा लेखा विभाग की पहलों की सराहना की
      Posted On: 06 OCT 2017 4:49PM by PIB Delhi


    केंद्रीय रक्षा राज्‍य मंत्री डॉ. सुभाष भामरे ने रक्षा लेखा विभाग (डीएडी) की सूचना प्रौद्योगिकी पहलों की सराहना की है, जो डिजिटल इंडिया एवं ई-शासन पर सरकार द्वारा दिए जा रहे बल के अनुरूप है। वह आज यहां डीएडी के 271वें वार्षिक दिवस के अवसर पर आयोजित एक समारोह को संबोधित कर रहे थे।


    उन्‍होंने विशेष रूप से विभाग की दो पहलों अर्थात रक्षा यात्रा प्रणाली (डीटीएस) एवं रक्षा पेंशनधारियों के लिए व्‍यापक पेंशन पैकेज (सीपीपी), जिसकी पहले आम बजट 2017-18 में घोषणा की गई थी, की सराहना की। डॉ. भामरे ने कहा कि उन्‍हें उम्‍मीद है कि विभाग दोनों परियोजनाओं के लिए बजट भाषण में निर्धारित लक्ष्‍यों को हासिल करने में सफल रहेगा।


    डॉ. भामरे ने भरोसा दिलाया कि विभाग प्रत्‍येक पेंशनधारी तक पहुंचने के लिए प्रतिबद्ध है। उन्‍होंने पेंशनधारियों को पेंशन के समयबद्ध एवं सटीक संवितरण निश्चित करने का भी आश्‍वासन दिया। विभाग ‘आश्रय’ (पेंशन संवितरण परियोजना) के माध्‍यम से तथा रक्षा पेंशन संवितरण कार्यालयों (डीपीडीओ) के जरिये रक्षा पेंशनधारियों/पेंशनधारियों के परिवारों/रक्षा नागरिक पेंशनधारियों को पेंशन के समयबद्ध एवं सटीक संवितरण के अपने अधिदेश का पालन करता है। विभाग ने रुपांतरण तथा पेंशन मंजूरी एवं इले‍क्‍ट्रोनिक पीपीओ (पेंशन भुगतान आदेश) के सृजन के लिए सीमलेस डाटा ट्रांसफर सुनिश्चित करने के लिए स्‍वदेशी रूप से एक नई परियोजना ‘सुविनय’ आरंभ की है। सीपीपी समर्पित सेवा केंद्रों के एक नए समूह के साथ रक्षा पेंशनधारियों को समयबद्ध एवं सीमलेस मंजूरी और संवितरण सुनिश्चित करेगा।


    एक रैंक एक पेंशन (ओआरओपी) के मुद्दे पर डॉ. भामरे ने कहा कि विभाग ने लगभग 20.42 लाख पेंशनधारियों को 9231.26 करोड़ रुपये का समयबद्ध ओआरओपी भुगतान सुनिश्चित किया है। विभाग ने 7वें वेतन आयोग द्वारा अनुशंसित बहुगुणन कारक के अनुरुप पेंशन संशोधन का कार्य पूरा कर लिया है और 6783.95 करोड़ रु. का बकाया भी जारी किया।


    डीटीएस के मुद्दे पर डॉ. भामरे ने कहा कि रक्षा यात्रा प्रणाली या विभाग की ई-टिकटिंग परियोजना से रेलवे वारंटों आदि के सर्वाधिक जटिल प्रबंधन एवं नियंत्रण समस्‍याओं का समाधान कर लिया गया है। डीटीएस वारंटों के जरिये रेल टिकटों की बुकिंग की महंगी एवं अत्‍यधिक समय लेने वाली प्रणाली को विस्‍थापित कर इलेक्‍ट्रोनिक बेव आधारित प्रणाली सुनिश्चित करने का माध्‍यम रहा है।


    इस अवसर पर डॉ. भामरे ने वायु सेना ने खरीद प्रक्रिया को युक्तिसंगत बनाने के क्षेत्रों में उनके असाधारण योगदान के लिए चयनित विभाग के अधिकारियों को ‘रक्षा मंत्री उत्‍कृष्‍टता पुरस्‍कार’ भी प्रदान किया।


    इस अवसर पर रक्षा सचिव श्री संजय मित्रा, वायु सेना के प्रमुख एयरचीफ मार्शल बी.एस.धनोवा, वित्‍त सलाहकार (रक्षा सेवाएं) श्री सुनील कोहली, थल सेना, वायु सेना एवं नौसेना और रक्षा मंत्रालय के वरिष्‍ठ अधिका‍री तथा अर्द्धसैन्‍य बलों के प्रमुख भी उपस्थित थे।


    *****


    वीके/एसकेजे/एनआर–4057

    
    
    (Release ID: 1505046) Visitor Counter : 9