      उप राष्ट्रपति सचिवालय

      लोकतांत्रिक प्रशासन के लाभ देश के प्रत्येक नागरिक तक पहुंचे- उपराष्ट्रपति
      सतर्कता जागरूकता सप्‍ताह का उद्घाटन किया
      Posted On: 30 OCT 2017 6:06PM by PIB Delhi


    उपराष्ट्रपति श्री वेंकैया नायडू ने कहा है कि हमें यह सुनिश्चित करना चाहिए कि लोकतांत्रिक प्रशासन के लाभ देश के प्रत्येक नागरिक तक पहुंचे। वह आज केंद्रीय सतर्कता आयोग के ‘माई विजन- करप्‍शन-फ्री इंडिया’ विषय के तहत शुरू हुए सतर्कता सप्‍ताह का उद्घाटन करने के बाद लोगों को संबोधित कर रहे थे। केन्‍द्रीय पूर्वोत्‍तर क्षेत्र विकास राज्‍य मंत्री (स्‍वतंत्र प्रभार), पीएमओ, कार्मिक, लोक शिकायत, पेंशन, परमाणु ऊर्जा एवं अंतरिक्ष राज्‍य मंत्री डॉ. जितेन्‍द्र सिंह, कैबिनेट सचिव श्री पी.के. सिन्‍हा, केंद्रीय सतर्कता आयुक्‍त श्री के.वी. चौधरी और अन्‍य गणमान्‍य नागरिक इस अवसर पर उपस्‍थित थे।


    उपराष्‍ट्रपति ने कहा कि हमें भ्रष्‍टाचार की जड़ों पर प्रहार करना चाहिए। उन्‍होंने कहा कि वृहद खूबसूरत वृक्ष रूपी देश को हानिकारक तत्‍वों से नुकसान न पहुंचे इसके लिए सतत निगरानी की आवश्‍यकता है।


    उपराष्‍ट्रपति ने कहा कि सरदार वल्‍लभ भाई पटेल भारतीय परंपराओं के मूल्‍यों के सच्‍चे प्रतिनिधि थे। उन्‍होंने देश की अखंडता के लिए कार्य किया और सार्वजनिक जीवन में विश्‍वसनीयता और शुचिता के सर्वश्रेष्‍ठ उदाहरण हैं। श्री नायडू ने कहा कि हमें सरदार पटेल के जीवन से प्रेरणा लेनी चाहिए।


    उपराष्‍ट्रपति ने कहा कि ईमानदारी और सत्‍यनिष्‍ठता सामाजिक पूंजी के आवश्‍यक तत्‍व हैं। उन्‍होंने कहा कि कानूनी प्रक्रिया और अधिक नागरिक केंद्रित होनी चाहिए। प्रत्‍येक नागरिक को भ्रष्‍टाचार रहित बिना परेशानी और बिना देरी के गुणवत्‍तापूर्ण सेवाएं मिलनी चाहिए। उपराष्‍ट्रपति ने केंद्रीय सतर्कता अयोग द्वारा भ्रष्‍टाचार के खिलाफ उठाए गए कदमों की सराहना की।


    *****


    वीके/पीकेए/एसकेपी–5234

    
    
    (Release ID: 1507471) Visitor Counter : 15