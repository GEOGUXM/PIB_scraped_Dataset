      युवा कार्यक्रम एवं खेल मंत्रालय

      विश्‍व युवा तीरंदाजी चैम्पियनशिप के पदक विजेताओं ने खेल मंत्री कर्नल राज्यवर्धन राठौर से मुलाकात की
      Posted On: 12 OCT 2017 5:45PM by PIB Delhi


    विश्व युवा तीरंदाजी चैम्पियनशिप के पदक विजेताओं ने आज यहां खेल और युवा मामलों के राज्‍य मंत्री (स्‍वतंत्र प्रभार) कर्नल राज्यवर्धन राठौर से मुलाकात की। 02 से 08 अक्‍टूबर, 2017 तक अर्जेंटीना के रोसारियो में आयोजित चैम्पियनशिप में भारतीय टीम ने टीम स्‍पर्धा में एक स्‍वर्ण, एक रजत और एक कांस्‍य पदक जीता।


    विजेताओं को बधाई देते हुए कर्नल राठौर ने टीम के सदस्‍यों और उनके प्रशिक्षकों से चैम्पियनशिप के दौरान भारत के समग्र प्रदर्शन के बारे में जानकारी ली। उन्‍होंने सुझाव दिया कि खिलाडि़यों को तीरंदाजी की ऐसी स्‍पर्धाओं को अपनाना चाहिए, जिसमें अंतर्राष्‍ट्रीय प्रतियोगिताओं में, विशेष रूप से ओलम्पिक में बेहतर संभावनाएं हों।


    भारतीय टीम में अंकिता भाकट और एन.जेम्‍सन सिंह ने जूनियर रिकर्व युगल टीम स्‍पर्धा का स्‍वर्ण पदक जीता, वहीं एन.जेम्‍सन सिंह, अतुल वर्मा और सुखमणी गजानन बाबरेकर वाली टीम ने जूनियर पुरूष रिकर्व टीम में रजत पदक जीता। खूशबू धयाल, संचिता तिवारी और दिव्‍या धयाल वाली कैडेट कम्‍पाउंड गर्ल्‍स टीम ने कांस्‍य पदक जीता। चैम्पियनशिप की समग्र पदक तालिका में भारत 7वें स्‍थान पर रहा।


    *****


    वीके/केजे/जीआरएस-5034

    
    
    (Release ID: 1505868) Visitor Counter : 8