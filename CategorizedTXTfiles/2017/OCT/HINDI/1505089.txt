      श्रम और रोजगार मंत्रालय

      श्री संतोष कुमार गंगवार ने गुवाहाटी में ईएसआईसी मॉडल अस्‍पताल के नवीनीकरण और उन्‍नयन की आधारशिला रखी
      Posted On: 06 OCT 2017 5:59PM by PIB Delhi


    केन्‍द्रीय श्रम और रोजगार राज्‍य मंत्री श्री संतोष कुमार गंगवार ने आज बेलटोला, गुवाहाटी में ईएसआईसी मॉडल अस्‍पताल के नवीनीकरण और उन्नयन की आधारशिला रखी। एकत्रित जनसमूह को संबोधित करते हुए श्री गंगवार ने कहा कि यह अस्‍पताल पूर्वोत्‍तर क्षेत्र और विशेषकर गुवाहाटी में ईएसआई योजना के लाभान्वितों के लिए वरदान साबित होगा। श्री गंगवार ने कहा कि केन्‍द्र पूर्वोत्‍तर राज्‍यों के श्रम कल्‍याण और विकास पर विशेष ध्‍यान दे रहा है। श्रम और रोजगार मंत्रालय ने इस क्षेत्र में कर्मचारी वर्ग के जीवन को बेहतर बनाने के लिए पूरी तैयारी कर ली है।


    श्री गंगवार ने जानकारी दी कि इस अस्‍पताल के नवीनीकरण और उन्‍नयन के साथ ही अस्‍पताल में भर्ती होने वाले और बहिरंग रोगी विभाग में आने वाले रोगियों को ओपीडी, चौबीस घंटे आपात सेवा, आईसीयू, ऑपरेशन थियेटर, पैथोलॉजी रूम, रेडियोलॉजी, फिजियोथेरेपी, वार्ड आदि की सुविधाएं मिल सकेंगी। श्री गंगवार ने इस अस्‍पताल का उन्‍नयन करते हुए इसे 100 बिस्‍तरों का अस्‍पताल बनाने के लिए ईएसआईसी की सराहना की। इससे पूर्वोत्‍तर क्षेत्र के 2 लाख बीमित व्‍यक्तियों और करीब 7 लाख परिवार के सदस्‍यों को लाभ मिलेगा।


    असम के श्रम और रोजगार मंत्री श्री पल्‍लब लोचन दास ने श्री गंगवार की सराहना की और उन्‍हें धन्‍यवाद देते हुए केन्‍द्र सरकार द्वारा किये गये सुधारों की सराहना की। लोकसभा सांसद श्रीमती विजया चक्रवर्ती ने ईएसआईसी मॉडल अस्‍पताल के उन्‍नयन के लिए श्री गंगवार को धन्‍यवाद दिया। उन्‍होंने कहा कि यह अस्‍पताल विशिष्‍ट रूप से ईएसआई योजना के अंतर्गत आने वाले बीमित व्‍यक्तियों और उनके परिवार के सदस्‍यों के लाभ के लिए है।


    इस अवसर पर श्रम और रोजगार मंत्रालय में सचिव श्रीमती एम. सत्‍यवती ने कहा कि मंत्रालय कर्मचारियों के कल्‍याण और उनकी भलाई के सिद्धान्‍त को ध्‍यान में रखते हुए फैसले कर रहा है।


    ****


    वीके/केपी/जीआरएस-4063

    
    
    (Release ID: 1505089) Visitor Counter : 6