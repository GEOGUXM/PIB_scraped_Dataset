      गृह मंत्रालय

      केन्‍द्रीय गृहमंत्री ने 31 अक्‍टूबर, 2017 को मनाये जाने वाले ‘राष्‍ट्रीय एकता दिवस’ की तैयारि‍यों की समीक्षा बैठक की अध्‍यक्षता की
      Posted On: 16 OCT 2017 6:19PM by PIB Delhi


    केन्‍द्रीय गृहमंत्री राजनाथ सिंह ने आज यहां राष्‍ट्रीय एकता दिवस (31 अक्‍टूबर, 2017) मनाये जाने की तैयारियों के लिए की गई समीक्षा बैठक की अध्‍यक्षता की। बैठक में विदेश मंत्री श्रीमती सुषमा स्‍वराज, कपड़ा और सूचना एवं प्रसारण मंत्री श्रीमती स्‍मृति जुबिन ईरानी, रेल और कोयला मंत्री श्री पीयूष गोयल, श्रम और रोजगार राज्‍य मंत्री (स्‍वतंत्र प्रभार) श्री संतोष कुमार गंगवार, संस्‍कृति राज्‍य मंत्री (स्‍वतंत्र प्रभार) तथा पर्यावरण, वन एवं जलवायु परिवर्तन राज्‍य मंत्री डॉ. महेश शर्मा, युवा मामले और खेल राज्‍य मंत्री (स्‍वतंत्र प्रभार) तथा सूचना एवं प्रसारण राज्‍य मंत्री कर्नल राज्‍यवर्धन सिंह राठौड़ और आवास तथा शहरी मामले राज्‍य मंत्री (स्‍वतंत्र प्रभार) श्री हरदीप सिंह पुरी उपस्थित थे। मंत्रियों ने देशभर में मनाये जाने वाले राष्ट्रीय एकता दिवस पर विभिन्‍न कार्यक्रमों को लागू करने के अपने सुझाव दिये।


    सरकार 31 अक्‍टूबर को सरदार वल्‍लभ भाई पटेल की जयंती के उपलक्ष्‍य में राष्ट्रीय एकता दिवस मनाकर हमारे देश की मजबूत एकता, अखंडता और सुरक्षा को संरक्षित करने में सरकार के समर्पण को व्‍यक्‍त करने के लिए इसे विशेष दिवस के रूप में मनाती है। सरदार पटेल भारतीय गणतंत्र के संस्‍थापकों में से एक थे। केन्‍द्रीय गृहमंत्री ने मुख्‍यमंत्रियों और केन्‍द्र सरकार के मंत्रियों को पत्र लिखकर इस अवसर पर शपथ लेने, एकता दौड़ और मार्च पास्‍ट आयोजित करने का आग्रह किया। राष्‍ट्रीय राजधानी क्षेत्र दिल्‍ली में राष्‍ट्रीय एकता दिवस के अवसर पर सुबह 07 से 08 बजे तक कार्यक्रम होंगे। इस दौरान प्रधानमंत्री श्री नरेन्‍द्र मोदी पटेल चौक पर सरदार पटेल की प्रतिमा पर श्रद्धासुमन अर्पित करेंगे, जिसके बाद शपथ दिलाई जाएगी और एकता दौड़ को झंडी दिखाई जाएगी। 31 अक्‍टूबर, 2017 को केन्‍द्रीय सशस्‍त्र पुलिस बल (सीएपीएफ) और दिल्‍ली पुलिस अपने-अपने मैदानों पर मार्च पास्‍ट करेंगे।


    एकता दौड़ नेशनल स्‍टेडियम से शुरू होकर सी-हैक्‍जागोन और शाहजहां रोड़ से होती हुई इंडिया गेट (1.5 किलोमीटर) पहुंचेगी। इस दौड़ में बड़ी संख्‍या में लोगों के शामिल होने की आशा है। सुश्री पी.वी. सिंधु (बैडमिंटन), सुश्री मिताली राज (क्रिकेट) और श्री सरदार सिंह (हॉकी) के इसमें शामिल होने की संभावना है। ये दौड़ भारतीय खेल प्राधिकरण के अनुभवी कोचों द्वारा आयोजित की जाएगी। इस कार्यक्रम के आयोजकों में गृह मंत्रालय, आवास और शहरी मामले मंत्रालय, खेल विभाग, युवा मामले विभाग, रेल मंत्रालय, सूचना और प्रसारण मंत्रालय तथा जीएनसीटीडी एवं सीपीडब्‍ल्‍युडी, एनडीएमसी, डीडीए, एसएआई, सीएपीएफ एवं दिल्‍ली पुलिस सहित कई संगठन शामिल हैं।


    समीक्षा बैठक में केन्‍द्रीय गृह सचिव श्री राजीव गाबा और वरिष्‍ठ अधिकारी भी उपस्थित थे।


    ***


    वीके/एमके/जीआरएस–5197


    

    
    (Release ID: 1508933) Visitor Counter : 9