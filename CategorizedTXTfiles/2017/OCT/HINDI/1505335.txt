      गृह मंत्रालय

      केंद्रीय गृह मंत्री कल राष्ट्रीय जांच एजेंसी (एनआईए) के मुख्यालय परिसर का उद्घाटन करेंगे
      Posted On: 09 OCT 2017 5:01PM by PIB Delhi


    केंद्रीय गृह मंत्री श्री राजनाथ सिंह कल राष्ट्रीय जांच एजेंसी (एनआईए) के मुख्यालय परिसर का उद्घाटन करेंगे। गृह राज्य मंत्री श्री हंसराज गंगाराम अहीर और श्री किरेन रिजिजू भी उद्घाटन समारोह में उपस्थित रहेंगे।


    श्री राजनाथ सिंह ने एनआईए मुख्यालय की आधारशिला 10 सितंबर, 2015 को रखी थी और इसका निर्माण कार्य 24 महीनों की निर्धारित अवधि में पूरा हो गया है। एनआईए ने अपना कार्य होटल सेंटूर, नई दिल्ली में शुरू किया और बाद में इसका मुख्यालय जून, 2013 में एनडीसीसी-द्वितीय भवन, 7वीं मंजिल, जय सिंह रोड, नई दिल्ली में स्थानांतरित हो गया था। इस मुख्यालय के अलावा, एजेंसी ने लखनऊ, हैदराबाद, कोच्चि, गुवाहाटी, मुंबई, कोलकाता, रायपुर और जम्मू स्थित शाखा कार्यालयों के नेटवर्क के माध्यम से अपनी भौगोलिक पहुंच का विस्तार किया है। इनके अलावा एनआईए चंडीगढ़, श्रीनगर, चेन्नई, बंगलौर, विशाखापट्टनम, अहमदाबाद, भरूच, जगदलपुर, पटना, सिलीगुड़ी, मालदा, रांची, विजयवाड़ा और इंफाल में अपने कैम्प कार्यालय चला रहा है।


    राष्ट्रीय जांच एजेंसी केंद्रीय आतंकवाद निरोधक जांच एजेंसी है, जो देश की संप्रभुता, सुरक्षा और अखंडता को प्रभावित करने वाली आतंकवादी गतिविधियों से संबंधित गंभीर अपराधों की जांच के जनादेश के साथ एनआईए अधिनियम के अनुपालन में 31 दिसंबर, 2008 को अस्तित्व में आई थी। एनआईए ने 19 जनवरी 2009 को कार्य करना शुरू कर दिया था। एनआईए को जून, 2009 में पहला मामला सौंपा गया था। कुल मिलाकर एनआईए को जांच के लिए 166 मामले सौंपे जा चुके हैं। ये मामले भारत के सामने आतंकवाद से संबंधित चुनौतियों की पूरी व्यापकता से संबंधित हैं और 26 राज्यों और केंद्र शासित प्रदेशों में जांच चल रही है।


    *****


    वीके/आईपीएस/सीएस-4087

    
    
    (Release ID: 1505335) Visitor Counter : 7