      संस्‍कृति मंत्रालय

      संस्‍कृति मंत्रालय ने ‘स्‍वच्‍छ पखवाड़ा’ सफलतापूर्वक मनाया
      Posted On: 03 OCT 2017 8:13PM by PIB Delhi


    संस्‍कृति मंत्रालय और उसके 43 संगठनों ने 16 सितम्‍बर से 2 अक्‍तूबर, 2017 तक स्‍वच्‍छता पखवाड़ा और स्‍वच्‍छता ही सेवा अभियान मनाया।


    मंत्रालय और उसके संगठनों ने स्‍वच्‍छता पखवाड़ा के दौरान स्‍वच्‍छता और जागरूकता के लिए 500 से अधिक घंटे समर्पित करते हुए 400 क्रियाकलापों/कार्यक्रम आयोजित किए।


    संस्‍कृति मंत्रालय के अंतर्गत विभिन्‍न स्‍वायत्‍तशासी, उससे सम्‍बद्ध और अधीनस्‍थ संगठनों ने कर्मचारियों (स्‍वच्‍छता अभियान) के श्रमदान, व्‍याख्‍यान, संगोष्ठियों, प्रतिस्‍पर्धाओं, नुक्‍कड़ नाटकों और पेंटिंग प्रदर्शनियों के रूप में विभिन्‍न कार्यक्रम आयोजित किए जिनका उद्देश्‍य स्‍वच्‍छ भारत के संदेश का व्‍यापक प्रचार करना था।
    संस्‍कृति और पर्यावरण, वन और जलवायु परिवर्तन राज्‍य मंत्री डा. महेश शर्मा ने नौएडा के विभिन्‍न भागों में श्रमदान कर स्‍वच्‍छ पखवाड़े की शुरूआत की। उन्‍होंने 28 सितम्‍बर 2017 को नई दिल्‍ली स्थित हुमायूं के मकबरे में स्‍कूली बच्‍चों के साथ श्रमदान में भाग लिया और 2 अक्‍तूबर 2017 को महात्‍मा गांधी के जन्‍म दिन के अवसर पर नौएडा में स्‍वच्‍छता दौड़ में भी हिस्‍सा लिया।


    स्‍वच्‍छता पखवाड़े के दौरान आयोजित प्रमुख गतिविधियां हैं :-

      * उत्‍तर मध्‍य क्षेत्र सांस्‍कृतिक केन्‍द्र (एनसीजैडसीसी), इलाहाबाद ने स्‍वच्‍छता के प्रति जागरूकता पैदा करने के लिए स्‍कूली बच्‍चों को शामिल करते हुए विभिन्‍न कार्यक्रम - पोस्‍टर बनाओ प्रतियोगिता, पेंटिंग प्रतियोगिता, नुक्‍कड़ नाटक, निबंध, लेख, भाषण प्रतियोगिता, कोलाज बनाना, रंगोली बनाना, मॉडल बनाने की प्रतियोगिता आयोजित की।
      * संगीत नाटक अकादमी ने सांस्‍कृतिक कार्यक्रमों के जरिये स्‍वच्‍छ भारत का संदेश देने के लिए 19-21 सितम्‍बर तक ‘विमल प्रवाह यात्रा’ आयोजित की।
      * पश्चिम बंगाल के राज्‍यपाल ने विक्‍टोरिया मैमोरियल, कोलकाता में श्रमदान के अलावा जनता को दो जैव शौचालय समर्पित किये।
      * अंडमान निकोबार, पोर्ट ब्‍लेयर में भारतीय मानविकीय सर्वेक्षण के क्षेत्रीय केन्‍द्र के कर्मचारियों ने कार्यालय परिसर तक जाने वाली सड़कों की सफाई की और अपने पर्यावरण को साफ रखने की शपथ ली। स्‍वच्‍छता पर व्‍याख्‍यान आयोजित किये गये।
      * स्‍वच्‍छता ही सेवा अभियान के दौरान गांधी स्‍मृति और दर्शन समिति द्वारा संचालित स्‍वच्‍छता कार्यक्रम में 18 सितम्‍बर को विभिन्‍न स्‍कूलों के अध्‍यापकों ने हिस्‍सा लिया।
      * स्‍वच्‍छता के लिए जागरूकता फैलाने के उद्देश्‍य से गांधी स्‍मृति और दर्शन समिति द्वारा विभिन्‍न क्रियाकलाप आयोजित किये गये, इनमें वाराणसी के सेवापुरी गांव में घर-घर जाकर स्‍वच्‍छता अभियान, हरिजन सेवक संघ के सहयोग से दिल्‍ली के ढाका गांव के निवासियों के लिए स्‍वच्‍छता अभियान, शहर के विभिन्‍न भागों में स्‍वच्‍छता मशाल ले जाना और गांधी स्‍मृति और दर्शन समिति के कर्मचारियों द्वारा स्‍वच्‍छता के लिए श्रमदान शामिल है।
      * पूर्वोत्‍तर क्षेत्र सांस्‍कृतिक केन्‍द्र, दीमापुर द्वारा पूर्वोत्‍तर राज्‍यों के 80 से अधिक स्‍थानों पर नुक्‍कड़ नाटक आयोजित किये गये।
      * कोलकाता स्थित एशियाई अध्‍ययन के मौलाना अबुल कलाम आजाद संस्‍थान द्वारा स्‍कूली बच्‍चों को शामिल करके पौधे लगाये गये, पोस्‍टर बनाने की कार्यशाला और सड़क जागरूकता अभियान आयोजित किया गया।
      * स्‍वच्‍छता पखवाड़े के दौरान दृष्टिहीन बच्‍चों के रिहायशी स्‍थान-प्रेमाश्री के बच्‍चों ने सेन्‍ट्रल रेफरेन्‍स लायब्रेरी, कोलकाता द्वारा आयोजित स्‍वच्छ भारत अभियान में हिस्‍सा लिया। सीआरएल ने स्‍वच्‍छता संदेश के प्रसार के लिए अन्‍य कार्यक्रम भी आयोजित किये, जिनमें बालीगंज रेलवे स्‍टेशन पर स्‍वच्‍छता के लिए जागरूकता मार्च, श्रमदान और भाषण प्रतियोगिता शामिल है।
      * राष्‍ट्रीय विज्ञान संग्रहालय परिषद के अंतर्गत क्षेत्रीय विज्ञान केन्‍द्र ने छात्रों के लिए हाथ धोने और अन्‍य स्‍वच्‍छता क्रियाकलापों का आयोजन किया।
      * सांस्‍कृतिक संसाधन और प्रशिक्षण केन्‍द्र (सीसीआरटी) ने स्‍वच्‍छता पखवाड़ा के अवसर पर दिल्‍ली के गुरू रामदास कॉलेज के 100 से अधिक छात्रों को प्रशिक्षित किया। कचरा प्रबंधन पर दिल्‍ली के लिए एक दिवसीय कार्यशाला आयोजित की गई।
      * साहित्‍य अकादमी ने स्वच्‍छता पर विभिन्‍न व्‍याख्‍यान आयोजित करके और पौधे लगाकर इस पखवाड़े में हिस्‍सा लिया।
      * इन्दिरा गांधी राष्‍ट्रीय मानव संग्रहालय ने स्‍वच्‍छ भारत अभियान के लिए जागरूकता कार्यक्रम के रूप में मैराथन दौड़ आयोजित की। यह दौड़ संग्रहालय से शुरू होकर बोट क्‍लब तक जारी रही। दौड़ के दौरान इसमें भाग लेने वाले कर्मचारियों और अधिकारियों ने आदर्श वाक्‍यों के जरिये स्‍वच्‍छता का संदेश फैलाया। सभी ने रास्‍ते पर फैले कूड़े को उठाया और उसका उचित निपटारा किया। अन्‍य गतिविधियों में पौधे लगाना, स्‍वच्‍छता पर व्‍याख्‍यान और श्रमदान शामिल है।
      * स्‍वच्‍छता पखवाड़ा के दौरान इंडियन म्‍यूजियम, कोलकाता द्वारा व्‍यापक स्‍वच्‍छता अभियान चलाया गया। इस दौरान गंगा नदी के किनारे की सफाई की गई और 100 से अधिक कर्मचारियों ने स्‍वच्‍छता का संदेश फैलाया।
      * रामपुर रजा लायब्रेरी में स्‍वच्‍छता पर स्‍कूली बच्‍चों द्वारा बनाये गये पोस्‍टरों की एक प्रदर्शनी लगाई गई। कर्मचारियों ने श्रमदान में हिस्‍सा लिया।
      * इलाहाबाद संग्रहालय में व्‍याख्‍यान, नुक्‍कड़ नाटक, पेंटिंग प्रतियोगिता और स्‍वच्‍छता अभियान का आयो‍जन किया गया।
      * दिल्‍ली पब्लिक लायब्रेरी ने स्‍वच्‍छता जागरूकता फैलाने के लिए पुरानी दिल्‍ली रेलवे स्‍टेशन-मेट्रो स्‍टेशन पर विभिन्‍न कार्यक्रमों-नुक्‍कड़ नाटकों, पेंटिंग प्रतियोगिता, आदर्श वाक्‍य प्रतियोगिता आयोजित की। इस अवसर पर पौधारोपण कार्यक्रम, स्‍वच्‍छता रैली आयोजित की गई।

    ***


    वीके/केपी/जीआरएस – 4018

    
    
    (Release ID: 1504716) Visitor Counter : 13
    
    
    
    
    

  
  
*