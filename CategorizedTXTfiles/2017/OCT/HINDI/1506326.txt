      वाणिज्‍य एवं उद्योग मंत्रालय

      फुटवियर डिजाइन एवं विकास संस्‍थान (एफडीडीआई) को ‘राष्‍ट्रीय महत्‍व का संस्‍थान’ घोषित किया गया
      Posted On: 16 OCT 2017 8:20PM by PIB Delhi

                                                                                                                                                                                                                                                                                                                                                                                                                                                   
फुटवियर डिजाइन एवं विकास संस्‍थान (एफडीडीआई) को भारत सरकार के वाणिज्‍य एवं उद्योग मंत्रालय के अधीन ‘राष्‍ट्रीय महत्‍व का संस्‍थान’ घोषित किया गया है। एफडीडीआई विधेयक जुलाई, 2017 में संसद में पारित किया गया था। 5 अक्‍टूबर, 2017 को भारत के राजपत्र में प्रकाशित अधिसूचना के अनुसार, एफडीडीआई अधिनियम 2017 के प्रावधान आज से प्रभावी हो गये हैं।                                                                                                 
                                                                                                                                                                                                                                                                                                                                                                                                                                                   
वाणिज्‍य एवं उद्योग राज्‍य मंत्री श्री सी.आर. चौधरी ने आज यहां कहा कि डिग्री से जुड़े मुद्दे को सुलझाने की सरकारी प्रतिबद्धता की परिणति एफडीडीआई को ‘राष्‍ट्रीय महत्‍व के संस्‍थान’ का दर्जा देने के रूप में हुई है। इसके साथ ही सरकार ने एफडीडीआई का उन्‍नयन एक श्रेष्‍ठ संस्‍थान के रूप में करना भी सुनिश्चित कर दिया है, ताकि यह संस्‍थान संबंधित क्षेत्र (सेक्‍टर)/उद्योग को प्रभावकारी ढंग से अपनी सेवाएं प्रदान कर सके।                      
                                                                                                                                                                                                                                                                                                                                                                                                                                                   
एफडीडीआई फिलहाल भारत भर में फैले आठ परिसरों में लगभग 2500 छात्रों को फुटवियर, चमड़े के सामान, खुदरा और प्रबंधन के क्षेत्रों में कौशल आधारित स्नातक और स्नातकोत्तर पाठ्यक्रम प्रदान कर रहा है। एफडीडीआई को ‘राष्‍ट्रीय महत्‍व के संस्‍थान’ का दर्जा मिल जाने के बाद यह संस्थान अब अपने 12 परिसरों में आगामी दाखिला सत्र में 2,500 और अधिक छात्रों का नामांकन करने में समर्थ हो जाएगा। इनमें से चार नए परिसर अगले शैक्षणिक सत्र से कार्यरत हो जाएंगे।
                                                                                                                                                                                                                                                                                                                                                                                                                                                   
***                                                                                                                                                                                                                                                                                                                                                                                                                                                
                                                                                                                                                                                                                                                                                                                                                                                                                                                   
                                                                                                                                                                                                                                                                                                                                                                                                                                                   
                                                                                                                                                                                                                                                                                                                                                                                                                                                   
वीके/आरआरएस/वाईबी- 5089                                                                                                                                                                                                                                                                                                                                                                                                                            
    
    
    (Release ID: 1506326) Visitor Counter : 24