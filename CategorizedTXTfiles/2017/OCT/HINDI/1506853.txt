      इस्‍पात मंत्रालय

      केंद्रीय इस्‍पात मंत्री श्री बीरेन्‍द्र सिंह ने कहा कि सेल को भिलाई स्थित नए रेल कारखाने की- उत्‍पादन क्षमता बढ़ानी चाहिए
      Posted On: 24 OCT 2017 5:19PM by PIB Delhi

                                                                                                                                                                                                                                                                                                                                                                                                                                                                                                                                                                                                                                                                                                                                        
                                                                                                                                                                                                                                                                                                                                                                                                                                                                                                                                                                                                                                                                                                                                        
केंद्रीय इस्‍पात मंत्री श्री बीरेन्‍द्र सिंह ने कल उद्योग भवन में सेल के शीर्ष अधिकारियों के साथ अर्द्ध-वार्षिक समीक्षा बैठक की अध्‍यक्षता की। इस बैठक में केन्‍द्रीय इस्‍पात राज्‍य मंत्री श्री विष्‍णु देव साई, मंत्रालय के सचिव श्री अरुण शर्मा, कई वरिष्‍ठ अधिकारी और सेल के मुख्‍य कार्यकारी अधिकारियों ने भाग लिया।                                                                                                                                                                                                                                                                                                                                                                                                               
                                                                                                                                                                                                                                                                                                                                                                                                                                                                                                                                                                                                                                                                                                                                        
रणनीतिक रूप से महत्‍वपूर्ण क्षेत्रों में धीमी गति से उत्‍पादन के लिए श्री बीरेन्‍द्र सिंह ने अप्रसन्‍नता जताई और कहा कि भिलाई स्थित नये रेल कारखाने को बिना समय गंवाए अपने उत्‍पादन में तेजी लाकर अपने प्रमुख ग्राहकों की सभी आवश्‍यकताओं को पूरा करना चाहिए। कंपनी को एक समयबद्ध कार्य योजना के तहत भारतीय रेल की बढ़ती मांग को पूरा करना चाहिए। सेल को तार्किक परिणामों के लिए अंतर्राष्‍ट्रीय स्‍तर के संयुक्‍त उपक्रम स्‍थापित करने चाहिए। इस्‍पात मंत्री ने कंपनी प्रबंधन को त्रैमासिक योजनाओं और लक्ष्‍यों को प्रस्‍तुत करने का निर्देश दिया। प्रत्‍येक तिमाही के बाद इसकी समीक्षा होगी। इस्‍पात मंत्री अगले माह इस्‍पात कारखाने के मुख्‍य कार्यकारी अधिकारियों और कार्यकारी निदेशकों के साथ बैठक कर संबंधित मुद्दों पर राय लेंगे।
                                                                                                                                                                                                                                                                                                                                                                                                                                                                                                                                                                                                                                                                                                                                        
श्री बीरेन्‍द्र सिंह ने कहा कि नई तकनीक के प्रयोग और गुणवत्‍तापूर्ण उत्‍पादों के आधार पर सेल को विकासशील नये बाजार में संभावनाओं को तलाशना चाहिए।                                                                                                                                                                                                                                                                                                                                                                                                                                                                                                                                                                                       
                                                                                                                                                                                                                                                                                                                                                                                                                                                                                                                                                                                                                                                                                                                                        
बैठक में महत्वपूर्ण तकनीकी-वाणिज्यिक मानकों पर सेल के समग्र प्रदर्शन और एकीकृत इस्पात संयंत्रों (आईएसपी) की समीक्षा की गई। सेल के अध्यक्ष श्री पी.के. सिंह ने इस्पात मंत्रालय द्वारा नियुक्त विशेषज्ञों के समूह की सिफारिशों पर की गई कार्रवाई पर एक प्रस्तुति दी।                                                                                                                                                                                                                                                                                                                                                                                                                                                                      
                                                                                                                                                                                                                                                                                                                                                                                                                                                                                                                                                                                                                                                                                                                                        
******                                                                                                                                                                                                                                                                                                                                                                                                                                                                                                                                                                                                                                                                                                                                  
                                                                                                                                                                                                                                                                                                                                                                                                                                                                                                                                                                                                                                                                                                                                        
                                                                                                                                                                                                                                                                                                                                                                                                                                                                                                                                                                                                                                                                                                                                        
                                                                                                                                                                                                                                                                                                                                                                                                                                                                                                                                                                                                                                                                                                                                        
वीएल/बीपी/वाईबी–5161                                                                                                                                                                                                                                                                                                                                                                                                                                                                                                                                                                                                                                                                                                                    
    
    
    (Release ID: 1506853) Visitor Counter : 7