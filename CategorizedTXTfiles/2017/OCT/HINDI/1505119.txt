      कार्मिक, लोक शिकायत एवं पेंशन मंत्रालय

      डॉ. जितेन्‍द्र सिंह ‘गवर्नेंस में जीआईएस प्रौद्योगिकी के उपयोग’ पर अगले सप्‍ताह सूरत में आयोजित होने वाली कार्यशाला का उद्घाटन करेंगे
      Posted On: 06 OCT 2017 7:53PM by PIB Delhi


    भारत सरकार का प्रशासनिक सुधार एवं लोक शिकायत विभाग (डीएआरपीजी) अगले सप्‍ताह गुजरात के सूरत में सरदार पटेल लोक प्रशासन संस्‍थान (एसपीआईपीए) के सहयोग से ‘गवर्नेंस में जीआईएस प्रौद्योगिकी के उपयोग’ की भूमिका पर एक कार्यशाला आयोजित करेगा।


    केन्‍द्रीय पूर्वोत्‍तर क्षेत्र विकास राज्‍य मंत्री (स्‍वतंत्र प्रभार), पीएमओ, कार्मिक, लोक शिकायत, पेंशन, परमाणु ऊर्जा एवं अंतरिक्ष राज्‍य मंत्री डॉ. जितेन्‍द्र सिंह 10 अक्‍टूबर 2017 को इस कार्यशाला का उद्घाटन करेंगे, जो पूरे दिन चलेगी।


    उद्घाटन सत्र के बाद सूरत नगर निगम में जीआईएस प्रौद्योगिकी के उपयोग के बारे में इस निगम की पुरस्‍कृत पहल पर एक प्रस्‍तुति दी जाएगी, ताकि अन्‍य शहरी निकाय भी अपने यहां इसे अमल में ला सकें।


    विभिन्‍न राज्‍यों/केन्‍द्र शासित प्रदेशों के मुख्‍य सचिव और शहरी विकास सचिव इस कार्यशाला में भाग लेंगे। इस अवसर पर डीएआरपीजी और भारत सरकार तथा विभिन्‍न राज्‍यों/केन्‍द्र शासित प्रदेशों की सरकारों के संबंधित मंत्रालयों/विभागों के वरिष्‍ठ अधिकारीगण भी उपस्थित होंगे। इस कार्यशाला में भारत सरकार, राज्‍य सरकारों और स्‍थानीय निकायों के 100 से अधिक प्रतिनिधियों के भाग लेने की आशा है।


    ***


    वीके/आरआरएस/वाईबी – 4073

    
    
    (Release ID: 1505119) Visitor Counter : 11