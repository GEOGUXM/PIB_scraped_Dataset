      पर्यटन मंत्रालय

      सबको पर्यटन से जोड़ें
      पर्यटन पर्व के 13वें दिन का समारोह
      Posted On: 17 OCT 2017 7:55PM by PIB Delhi


    पर्यटन प्रक्षेत्र भारत के सबसे अधिक रोजगार देने वाले क्षेत्रों में एक है। यह प्रक्षेत्र समाज के कमजोर तबकों के लिए समावेशी विकास को प्रोत्साहन देता है। पर्यटन पर्व का एक प्रमुख उद्देश्य है – पर्यटन को आर्थिक विकास का एक प्रमुख स्तंभ मानना तथा लोगों को इस क्षेत्र के प्रति जागरूक बनाना और समाज के सभी वर्गों की सक्रिय भागीदारी से रोजगार के अवसर सृजित करना तथा गरीबी का उन्मूलन करना। पर्यटन पर्व की थीम है “पर्यटन : सभी के लिए”। देश में पर्यटन को बढ़ावा देने के लिए समाज के प्रत्येक वर्ग के साथ पर्यटन क्षेत्र के सभी संगठित और असंगठित क्षेत्रों के हितधारकों को सहभागी बनाने का प्रयास किया जा रहा है।


    पर्यटन पर्व के दौरान कौशल विकास व प्रशिक्षण कार्यक्रमों का आयोजन किया गया। युवाओं के साथ-साथ पर्यटन क्षेत्र से जुड़े सभी सेवा प्रदाताओं को प्रशिक्षण कार्यक्रम में शामिल किया गया। इसके अतिरिक्त स्थानीय समुदायों को भी पर्यटन के महत्व के बारे में जानकारी दी गई। उन्हें आय में वृद्धि, जीवन स्तर बेहतर होने, स्थानीय कला, संस्कृति, हस्तकला, खानपान आदि की लोकप्रियता में बढ़ोत्तरी के बारे में बताया गया। स्थानीय समुदायों को आजीविका के नए अवसर सृजित होने के बारे में भी जानकारी दी गई।


    सेवा प्रक्षेत्र , प्रशिक्षित कार्यबल की कमी का सामना कर रहा है। पर्यटन पर्व के दौरान यह सुविधा दी गई कि जो भी पर्यटन क्षेत्र से प्रत्यक्ष या अप्रत्यक्ष रूप से जुड़े हैं वे अपने कौशल को प्रशिक्षण के द्वारा बेहतर बना सकते हैं।


    पर्यटन मंत्रालय की दो महत्वपूर्ण योजनाएं हैं – स्वदेश दर्शन और प्रसाद। इन योजनाओं की महत्वपूर्ण विशेषता है – पर्यटन स्थलों और पर्यटन सर्किट के आस-पास के क्षेत्रों में आधारभूत संरचना का विकास। इसमें स्थानीय समुदायों की सक्रिय भागीदारी सुनिश्चित की जाती है तथा रोजगार के नए अवसरों का सृजन होता है।


    पूरे देश में पर्यटन पर्व का 13वां दिन


    भूतपूर्व सैनिक कल्याण, ट्रेवल ट्रेड एसोसिएशन व राज्य सरकार के सहयोग से पर्यटन मंत्रालय द्वारा एक कार्यशाला का आयोजन। उद्देश्य – पर्यटन क्षेत्र में भूतपूर्व सैनिकों की सेवा का उपयोग।


    संस्कृति मंत्रालय और आईजीएनसीए ने चेन्नई के ललित कला अकादमी में एमएस : ए लाइफ इन म्यूजिक विषय पर एक प्रदर्शनी का आयोजन किया।


    झारखंड सरकार के सूचना व जनसंपर्क विभाग ने संस्कृति म्यूजियम के सहयोग से हजारीबाग में ट्राइबल हेरिटेज वॉक का आयोजन किया।


    केंद्रीय विद्यालय और नवोदय विद्यालयों ने अपने छात्रों के लिए पर्यटन को ध्यान में रखते हुए कई छोटी यात्राओं का आयोजन किया।


    कोलकाता के इंडिया टूरिज्म ने ओडिशा सरकार की सहायता से पर्यटन और हस्तकला प्रदर्शनी, सांस्कृतिक कार्यक्रम, क्विज प्रतियोगिता जैसे कई कार्यक्रम आयोजित किए।


    गुवाहाटी के इंडिया टूरिज्म ने राज्य सरकार की सहायता से राफ्टिंग, कयाकिंग, रॉक क्लाइम्बिंग तथा टूर ऑपरेटरों, ट्रेवल एजेंटों तथा होटल व्यवसाय से जुड़े लोगों के लिए पर्यटन कार्यशाला का आयोजन किया।


    आईएचएम और आईआईटीटीएम के सहयोग से इंडिया टूरिज्म, दिल्ली ने संजय पार्क, सरोजनी नगर तथा कुतुब मीनार में योग सत्रों का आयोजन किया। लाल किले में हस्तकला प्रदर्शनी का आयोजन किया गया। महरौली पार्क में हेरिटेज वॉक का आयोजन किया गया। दुकानदारों, रिक्शा और ऑटो रिक्शा चालकों के लिए नई दिल्ली के इंद्रपूरी मार्किट तथा चंडीगढ़ के सेक्टर-42 में अतिथि देवो भव कार्यक्रम का आयोजन किया गया।


    महाराष्ट्र, मध्यप्रदेश, उत्तराखंड, उत्तरप्रदेश, केरल, झारखंड व गुजरात राज्यों में विभिन्न सांस्कृतिक कार्यक्रम तथा प्रतियोगिताएं आयोजित की गई।


    माई गॉव वेबसाइट पर देखो अपना देश विषय पर फोटो प्रतियोगिता, क्विज प्रतियोगिता, ब्लॉग प्रतियोगिता आदि का आयोजन किया गया जिसमें बड़ी संख्या में लोगों ने भाग लिया। दूरदर्शन पर स्माइल इंडिया स्माइल विषय पर फोटो प्रतियोगिता अभी जारी है। सफल प्रतियोगियों को आकर्षक इनाम दिए जाएंगे।


    ***


    वीके/जेके/डीए– 5099

    
    
    (Release ID: 1506415) Visitor Counter : 16