      गृह मंत्रालय

      केंद्रीय गृह मंत्री ने जोधपुर में आईबी के पश्‍चिमी जोन क्षेत्रीय प्रशिक्षण केंद्र का उद्घाटन किया
      Posted On: 16 OCT 2017 8:19PM by PIB Delhi


    केंद्रीय गृह मंत्री श्री राजनाथ सिंह ने आज राजस्थान के जोधपुर में खुफिया ब्यूरो (आईबी) के पश्‍चिमी जोन क्षेत्रीय प्रशिक्षण केंद्र का उद्घाटन किया।


    केंद्रीय कृषि एवं किसान कल्याण राज्य मंत्री श्री गजेन्द्र सिंह शेखावत, केंद्रीय विधि एवं न्याय मंत्रालय तथा कॉरपोरेट मामलों के मंत्रालय में राज्य मंत्री श्री पी.पी. चौधरी, राजस्थान सरकार में वन एवं पर्यावरण मंत्री श्री गजेन्द्र सिंह खिमसर, राजस्थान सरकार में सार्वजनिक स्वास्थ्य अभियांत्रिकी विभाग (पीएचईडी) मंत्री श्री सुरेंद्र गोयल और अन्य गणमान्य व्यक्ति भी इस अवसर पर उपस्थित थे।


    प्रशिक्षण केंद्र का उद्देश्य राज्य पुलिस की विशेष शाखाओं को सुदृढ़ करना और प्रोफेशनल दृष्टि से सशक्त बनाना है। पश्चिमी जोन में अनेक राज्य यथा मध्य प्रदेश, गोवा, गुजरात, राजस्थान और महाराष्ट्र शामिल हैं।


    इस केंद्र का उद्घाटन करते हुए केंद्रीय गृह मंत्री ने भरोसा जताया कि यह प्रशिक्षण केंद्र पश्चिमी क्षेत्र में तैनात पुलिस अधिकारियों के प्रोफेशनल एवं स्वभावजन्य कौशल को बेहतर करने में महत्वपूर्ण भूमिका निभाएगा।


    श्री राजनाथ सिंह ने कहा कि खुफिया ब्यूरो आतंकवाद, अलगाववाद और वामपंथी उग्रवाद की चुनौतियों से निपटने में महत्वपूर्ण भूमिका निभाता रहा है। उन्होंने सीमित संसाधन उपलब्ध होने पर भी अपने कर्तव्यों का उल्लेखनीय ढंग से निर्वहन करने के लिए आईबी के अधिकारियों की सराहना की।


    ****


    वीके/आरआरएस/एसकेपी- 5090

    
    
    (Release ID: 1506324) Visitor Counter : 7