      विद्युत मंत्रालय

      विद्युत, नवीन और नवीकरणीय ऊर्जा मंत्रालय से सम्‍बद्ध परामर्शदात्री समिति की बैठक
      Posted On: 31 OCT 2017 7:39PM by PIB Delhi


    विद्युत, नवीन और नवीकरणीय ऊर्जा मंत्रालय से सम्ब‍द्ध परामर्शदात्री समिति की बैठक आज गुवाहाटी में हुई। इस बैठक की अध्‍यक्षता केन्‍द्रीय विद्युत, नवीन और नवीकरणीय ऊर्जा राज्‍य मंत्री (स्‍वतंत्र प्रभार) श्री आर.के. सिंह ने की। समिति ने एनएचपीसी लिमिटेड के कामकाज और सोलर रूफटॉप तथा सोलर पंप कार्यक्रम की समीक्षा की।


    बैठक से पहले श्री आर. के. सिंह ने समिति के सम्‍मानीय सदस्‍यों, विद्युत मंत्रालय और एनएचपीसी लिमिटेड के वरिष्‍ठ अधिकारियों को राष्‍ट्रीय एकता दिवस के अवसर पर शपथ दिलाई। श्री सिंह ने पनबिजली के महत्‍व पर प्रकाश डालते हुए कहा कि आर्थिक विकास के लिए हमें सिर्फ ऊर्जा की जरूरत नहीं है, बल्कि स्‍वच्‍छ ऊर्जा की जरूरत है। श्री सिंह ने कहा कि पनबिजली संयंत्र टिकाऊ होते हैं जिससे लंबी अवधि तक सस्ती बिजली मिलती रहती है। इसलिए पनबिजली परियोजनाओं को प्रोत्‍साहित करने की आवश्‍यकता है। परामर्शदात्री समिति की बैठक एनएचपीसी लिमिटेड पर इसके अध्‍यक्ष और प्रबंध निदेशक श्री बलराम जोशी द्वारा एक प्रस्‍तुतिकरण के साथ शुरू हुई। इसमें एनएचपीसी के कार्यक्षेत्र, विभिन्‍न परियोजनाओं की स्थिति, वित्तीय पैमाने पर प्रदर्शन, सीएसआर गतिविधियों और भविष्‍य की चुनौतियों एवं कार्य योजना के बारे में विस्‍तार से जानकारी दी गई।


    बैठक के दूसरे पहर में नवीन और नवीकरणीय मंत्रालय द्वारा सोलर रुफटॉप कार्यक्रम और सोलर पंप कार्यक्रम तथा पवन ऊर्जा कार्यक्रम को लागू करने के बारे में प्रस्‍तुति‍करण दिया गया।


    समिति के सभी सदस्‍यों ने सरकार और एनएचपीसी को शानदार प्रदर्शन के लिए बधाई दी और कुछ क्षेत्रों में प्रदर्शन को बेहतर बनाने के लिए अपने सुझाव दिए। श्री आर. के. सिंह ने समिति के सदस्‍यों को उनके सुझावों पर अमल करने का आश्‍वासन दिया।


    बैठक में लोकसभा से श्री जुगल किशोर शर्मा, श्री कृष्‍णन नारायण सामी रामचन्‍द्रन, श्री नारनभाई भीखाभाई कछाडि़या, श्री शैलेष (बुलो मंडल) कुमार, श्री सुशील कुमार सिंह, श्री उदय प्रताप सिंह, श्री सी.एम. जातुवा, श्री कोंडा विश्वेश्वर रेड्डी, श्री ओमप्रकाश यादव और राज्‍यसभा से श्री महेश पोद्दार, श्री सी. एच. सुखराम सिंह यादव, श्री के. जी. केन्‍ये और श्री लाल सिंह वडोदिया ने भाग लिया। विद्युत मंत्रालय में सचिव श्री ए. के. भल्‍ला और नवीन और नवीकरणीय ऊर्जा मंत्रालय के सचिव श्री आनन्‍द कुमार सहित मंत्रालय और एनएचपीसी मंत्रालय के कई वरिष्‍ठ अधिकारी उपस्थित थे।


    ***


    वीके/बीपी/जीआरएस/वीके-5253

    
    
    (Release ID: 1507650) Visitor Counter : 16