      ग्रामीण विकास मंत्रालय

      1 से 15 अक्तूबर, 2017 तक ग्राम समृद्धि एवं स्वच्छता पखवाड़ा में अभूतपूर्व सामुदायिक गतिविधियां
      Posted On: 23 OCT 2017 7:33PM by PIB Delhi

                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                             
राज्य सरकारों तथा अन्य विभागों के साथ साझेदारी में ग्रामीण विकास विभाग ने 1 से 15 अक्तूबर, 2017 तक ग्राम समृद्धि एवं स्वच्छता पखवाड़ा का आयोजन किया। 02 अक्तूबर को देश के लगभग सभी ग्राम पंचायतों में ग्राम सभाओं का आयोजन किया गया।                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                         
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                             
माननीय प्रधानमंत्री ने इस अवधि के दौरान 11 अक्तूबर, 2017 को मॉनीटरिंग पैनल एवं ग्राम संवाद ऐप लॉन्च किया। दिशा मॉनीटरिंग पोर्टल सांसदों को उनके संसदीय क्षेत्रों में केंद्रीय रूप से प्रायोजित विभिन्न योजनाओं के कार्यान्वयन की प्रगति का जायजा लेने में सक्षम बनाएगा। ग्राम संवाद मोबाइल ऐप नागरिकों को पंचायत स्तर पर ग्रामीण विकास योजनाओं के बारे में जानकारी प्राप्त करने तथा उनके कार्यान्वयन के बारे में सूचनाएं प्राप्त करने में सक्षम बनाएगा। स्वच्छ ग्राम पोर्टल पर दर्ज सूचनाओं (अभी भी रिपोर्टों को अद्यतन किया जा रहा है) के अनुसार इस अवधि के दौरान गांवों में 4.75 लाख स्वच्छता अभियान आरंभ किए गए। 38,283 गांवों को खुले में शौच से मुक्ति घोषित किया गया। 5.98 लाख एकल परिवारों के शौचालय बनाए गए और सभी ग्राम पंचायतों में ठोस एवं तरल अपशिष्ट प्रबंधन के लिए पहल शुरू की गई। युवाओं के बीच कौशल विकास पर जोर दिया गया तथा कौशल प्रशिक्षण के लिए कौशल पंजी ऐप के जरिए मांग दर्ज करने के लिए देश के विभिन्न हिस्सों में कुल 1,404 कौशल रथ आरंभ किए गए। इस अवधि में आयोजित रोजगार मेलों के दौरान कुल 1.35 लाख युवाओं को रोजगार दिलाए गए। इस अवधि के दौरान आयोजित समारोहों के 4 लाख से अधिक चित्र पहले ही स्वच्छ ग्राम पोर्टल पर अपलोड किए जा चुके हैं। पंचायत कार्यालयों में सार्वजनिक उत्तरादायित्व का प्रदर्शन किया गया तथा लाभार्थियों की सूची के संपूर्ण खुलासे एवं निष्पादित किए जा रहे कार्यों के पूर्ण विवरण वहां उपलब्ध कराए गए हैं।
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                             
इस अवधि के दौरान पीएमएवाई (ग्रामीण) के बड़े पैमाने पर गृह प्रवेश तथा नए मकानों के निर्माण के लिए भूमि पूजन किए गए। महिला स्व-सहायता समूहों में से लेखा परीक्षकों के चयन भी 92 हजार ग्राम पंचायतों में किए गए जहां दीनदयाल अंत्योदय योजना-राष्ट्रीय ग्रामीण आजीविका मिशन कार्यरत है।                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                          
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                             
50 हजार ग्राम पंचायतों में विशेष प्रयास किए गए हैं जिनका चयन मिशन अन्तोदय के तहत कवरेज के लिए राज्य सरकारों द्वारा इसी उद्देश्य के लिए किया गया है। अन्य पंचायतों तथा ग्रामीण प्रतिनिधियों के साथ दीनदयाल अंत्योदय योजना-राष्ट्रीय ग्रामीण आजीविका मिशन के समुदाय संसाधन व्यक्तियों ने भौतिक अवसंरचना, मानव विकास एवं आर्थिक गतिविधि के मानकों के आधार पर इन 50 हजार ग्राम पंचायतों की रैंकिंग दी। इन 50 हजार ग्राम पंचायतों/5 हजार ग्रामीण क्लस्टरों की ग्रेडिंग अक्तूबर के आखिर तक ग्रामीण विकास मंत्रालय की साइट पर उपलब्ध करा दी जाएगी। इन क्लस्टरों में रूर्बन क्लस्टर, सांसद आदर्श ग्राम योजना गांव, ऐसे गांव जो खुले में शौच से मुक्त हो चुके हैं, ऐसे गांव जहां स्व-सहायता समूह के रूप में मजबूत सामाजिक पूंजी है तथा मजबूत पंचायत नेतृत्व वाले ग्राम पंचायत शामिल हैं।                                                                                                                                                                                                                                                                                                                                                                                                                                                                                                                                                                              
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                             
ग्राम समृद्धि एवं स्वच्छता पखवाड़ा व्यापक सामुदायिक भागीदारी, विशेष रूप से महिलाओं एवं युवाओँ, के जरिए ग्राम पंचायत विकास योजना तैयार करने की भी एक कोशिश है। इस योजना की अनुशंसाओं को विभिन्न मंत्रालयों एवं विभागों की योजनाओं एवं कार्यक्रमों में वार्षिक कार्ययोजना को अंतिम रूप दिए जाने में सर्वोच्च प्राथमिकता दी जाएगी।                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                              
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                             
*****                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                        
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                             
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                             
वीके/एसकेजे/ डीए -5150                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                       
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                             
    
    
    (Release ID: 1506784) Visitor Counter : 16