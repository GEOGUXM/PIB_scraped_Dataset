      गृह मंत्रालय

      जम्‍मू-कश्‍मीर की मुख्‍यमंत्री ने केंद्रीय गृह मंत्री के साथ बैठक की
      जम्‍मू-कश्‍मीर में विकास परियोजनाओं में तेजी लाई जायेगी
      Posted On: 26 OCT 2017 3:31PM by PIB Delhi


    जम्मू और कश्मीर की मुख्यमंत्री सुश्री महबूबा मुफ्ती ने आज यहां केंद्रीय गृह मंत्री श्री राजनाथ सिंह के साथ बैठक की। बैठक में गृह राज्‍यमंत्री श्री हंसराज गंगाराम अहीर, केंद्रीय गृह सचिव श्री राजीव गाबा, जम्मू-कश्मीर के मुख्य सचिव और गृह मंत्रालय तथा राज्य सरकार के अन्य वरिष्ठ अधिकारी उपस्थित थे।


    बैठक में निर्णय लिया गया कि सड़क, बिजली और स्‍वास्‍थ्‍य सहित बुनियादी ढांचा परियोजनाओं के लिए ऋणभार मुक्‍त भूमि उपलब्‍ध कराकर प्रधानमंत्री विकास पैकेज (पीएमडीपी) के अंतर्गत परियोजनाओं में तेजी लाई जाए। प्रधानमंत्री के विकास पैकेज के अंतर्गत जम्मू-कश्मीर के लिए (80,068 करोड़ रुपये) 15 केन्द्र सरकार के मंत्रालयों से संबंधित 63 प्रमुख विकास परियोजनाओं के लिए, 62,599 करोड़ रुपये (लगभग 78 प्रतिशत) की मंजूरी दी गई है और 22,042 करोड़ रुपये (लगभग 28 प्रतिशत) की राशि जारी की गई है।


    सीमा क्षेत्र विकास कार्यक्रम (बीएडीपी) के तहत परियोजनाओं का चयन करते हुए सीमा क्षेत्रों (0-10 किलोमीटर) के विकास पर विशेष बल दिया जाएगा। यह भी निर्णय लिया गया कि सीमा क्षेत्र के लोगों की सुरक्षा सुनिश्चित करने के लिए सीमा पर बंकरों का निर्माण शीघ्र ही किया जाएगा।


    यह भी फैसला किया गया कि कश्मीरी प्रवासियों, पारगमन आवास, सीधे लाभ हस्तांतरण (डीबीटी) के माध्यम से नकद राहत/मानदेय के हस्तांतरण और जम्मू-कश्मीर के युवाओं को रोजगार प्रदान करने के लिए अतिरिक्त रोजगार से संबंधित विकास परियोजनाओं को गति प्रदान की जाएगी।


    ***


    वीके/एमके/जीआरएस–5189

    
    
    (Release ID: 1507135) Visitor Counter : 11