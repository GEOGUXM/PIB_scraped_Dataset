      गृह मंत्रालय

      31 अक्‍टूबर, 2017 को ‘राष्ट्रीय एकता दिवस’ मनाया जायेगा
      Posted On: 27 OCT 2017 4:56PM by PIB Delhi


    सरकार 31 अक्‍टूबर को सरदार वल्‍लभ भाई पटेल की जयंती के उपलक्ष्‍य में राष्ट्रीय एकता दिवस मनाकर हमारे देश की मजबूत एकता, अखंडता और सुरक्षा को संरक्षित करने में सरकार के समर्पण को व्‍यक्‍त करने के लिए इसे विशेष दिवस के रूप में मनाती है।


    राष्‍ट्रीय राजधानी क्षेत्र दिल्‍ली में राष्‍ट्रीय एकता दिवस के अवसर पर सुबह 07 से 08 बजे तक कार्यक्रम होंगे। इस दौरान प्रधानमंत्री श्री नरेन्‍द्र मोदी पटेल चौक पर सरदार पटेल की प्रतिमा पर श्रद्धासुमन अर्पित करेंगे, जिसके बाद शपथ दिलाई जाएगी और एकता दौड़ को झंडी दिखाई जाएगी।


    एकता दौड़ नेशनल स्‍टेडियम से शुरू होकर सी-हैक्‍जागोन और शाहजहां रोड़ से होती हुई इंडिया गेट (1.5 किलोमीटर) पहुंचेगी। इस दौड़ में बड़ी संख्‍या में लोगों के शामिल होने की आशा है। सुश्री पी.वी. सिंधु (बैडमिंटन), सुश्री मिताली राज (क्रिकेट) और श्री सरदार सिंह (हॉकी) के इसमें शामिल होने की संभावना है। ये दौड़ भारतीय खेल प्राधिकरण के अनुभवी कोचों द्वारा आयोजित की जाएगी। इस कार्यक्रम के आयोजकों में गृह मंत्रालय, आवास और शहरी मामले मंत्रालय, खेल विभाग, युवा मामले विभाग, रेल मंत्रालय, सूचना और प्रसारण मंत्रालय तथा जीएनसीटीडी एवं सीपीडब्‍ल्‍युडी, एनडीएमसी, डीडीए, एसएआई, सीएपीएफ एवं दिल्‍ली पुलिस सहित कई संगठन शामिल हैं।


    सभी राज्‍य/केन्‍द्र शासित प्रदेश अपनी-अपनी राजधानियों में राज्‍य स्‍तरीय कार्यक्रम आयोजित करेंगे और युवा कार्य तथा खेल मंत्रालय 623 जिलों में कार्यक्रम आयोजित करने के लिए स्‍थानीय प्रशासन के साथ सहयोग करेंगे, जबकि मानव संसाधन विकास मंत्रालय केन्‍द्रीय तथा नवोदय विद्यालय में कार्यक्रम आयोजित कर रहे है। रेल मंत्रालय 1500 रेलवे स्‍टेशनों पर कार्यक्रम आयोजित करेंगे, जबकि इस्‍पात, विद्युत, श्रम, पर्यटन और आवास तथा शहरी मामले मंत्रालय, विभिन्‍न टॉयर-1/2/स्‍मार्ट एवं अमृत शहरों, पर्यटन स्‍थलों, ईपीएफ/ईएसआई कार्यालयों तथा संबंधित सार्वजनिक क्षेत्र की इकाइयों में कार्यक्रम आयोजित करेंगे। संस्‍कृति मंत्रालय एकता दिवस के अवसर पर विभिन्‍न शहरों में उचित सांस्‍कृतिक कार्यक्रम आयोजित करेगा।


    31 अक्‍टूबर, 2017 को केन्‍द्रीय सशस्‍त्र पुलिस बल (सीएपीएफ) और दिल्‍ली पुलिस अपने-अपने मैदानों पर मार्चपास्‍ट करेंगे। सीएपीएफ राज्‍य स्‍तरीय और अन्‍य स्‍तर के कार्यक्रमों में सक्रियता से भाग ले रहे है।


    राष्‍ट्रीय एकता दिवस समारोह विदेश स्थित सभी भारतीय दूतावासों और मिशनों में भी आयोजित किये जाएंगे।


    ***


    वीके/एमके/जीआरएस–5206


    

    
    (Release ID: 1507275) Visitor Counter : 31