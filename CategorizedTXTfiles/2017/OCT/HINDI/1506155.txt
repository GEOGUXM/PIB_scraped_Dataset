      पेट्रोलियम एवं प्राकृतिक गैस मंत्रालय

      पेट्रोलियम एवं प्राकृतिक गैस और कौशल विकास एवं उद्यमिता मंत्री श्री धर्मेंद्र प्रधान की जापान यात्रा
      Posted On: 15 OCT 2017 8:54PM by PIB Delhi


    पेट्रोलियम एवं प्राकृतिक गैस और कौशल विकास एवं उद्यमिता मंत्री श्री धर्मेंद्र प्रधान 16 से 18 अक्टूबर 2017 तक जापान के आधिकारिक दौरे पर रहेंगे। इस दौरान वह छठे वार्षिक एलएनजी उत्‍पादक-उपभोक्ता सम्मेलन में भी भाग लेंगे।


    श्री प्रधान की इस यात्रा से पहले सितंबर, 2017 में जापान के प्रधानमंत्री श्री शिंजो आबे ने भारत की यात्रा की थी। श्री प्रधान की यह यात्रा भारत-जापान ऊर्जा वार्तालाप के समग्र ढांचे के भीतर तेल एवं गैस क्षेत्रों में द्विपक्षीय संबंधों को बढ़ाने की दृष्टि से विशेष मायने रखती है। इस यात्रा का लक्ष्य एक पारदर्शी, दक्ष, सही मायनों में वैश्विक एवं संतुलित एलएनजी बाजार की स्थापना में पारस्‍परिक सहयोग बढ़ाना भी है।


    अपनी यात्रा के दौरान श्री प्रधान हाइड्रोकार्बन क्षेत्र में द्विपक्षीय संबंधों के मुद्दों पर चर्चा करने के लिए जापान में अपने समकक्ष मंत्री यथा आर्थिक, व्यापार और उद्योग मंत्री श्री हिरोशिगे सेको से भेंट करेंगे।

    ***


    वीके/आरआरएस/एसएस – 5075

    
    
    (Release ID: 1506155) Visitor Counter : 9