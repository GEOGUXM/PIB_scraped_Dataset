      PIB Headquarters

      ഏഷ്യന്‍ ബയോമെറ്റീരിയല്‍സ് കോണ്‍ഗ്രസിന് നാളെ തുടക്കം
      Posted On: 24 OCT 2017 3:23PM by PIB Thiruvananthpuram


    
    ആറാമത് ഏഷ്യന്‍ ബയോമെറ്റീരിയല്‍സ് കോണ്‍ഗ്രസ് (എം.ബി.എം.സി - 6) തിരുവനന്തപുരത്ത് നാളെ (2017 ഒക്ടോബര്‍ 25 ) ആരംഭിക്കും. നാളെ രാവിലെ 9 മണിക്ക് തിരുവനന്തപുരത്ത് ഹോട്ടല്‍ അപ്പോളോ ഡിമോറയില്‍ നടക്കുന്ന ചടങ്ങില്‍ ഡോ. ശശി തരൂര്‍ എം.പി. ഉദ്ഘാടനം നിര്‍വ്വഹിക്കും. മുന്‍ കേന്ദ്ര കാബിനറ്റ് സെക്രട്ടറിയും, ശ്രീചിത്തിര തിരുനാള്‍ ഇന്‍സ്റ്റിട്യൂട്ട് പ്രസിഡന്റുമായ ശ്രീ.കെ. എം.ചന്ദ്രശേഖര്‍ ചടങ്ങില്‍ ആദ്ധ്യക്ഷം വഹിക്കും.
    നവീന ബയോമെറ്റീരിയലുകള്‍ - ജീവിതത്തിനും സമൂഹത്തിനുമുള്ള സാങ്കേതികവിദ്യകള്‍ എന്നതാണ് മൂന്ന് ദിവസത്തെ സമ്മേളനത്തിന്റെ മുഖ്യപ്രമേയം. വിവിധ രാജ്യങ്ങളില്‍ നിന്നുള്ളവരടക്കം 350 ഓളം പ്രതിനിധികള്‍ സമ്മേളനത്തില്‍ പങ്കെടുക്കും. 30 ശാസ്ത്ര സെഷനുകളിലായി 85 ലധികം വിദഗ്ദ്ധര്‍ പ്രഭാഷണം നടത്തും. ശാസ്ത്രഗവേഷകര്‍ നടത്തുന്ന 200 ഓളം പ്രബന്ധങ്ങളുടെ അവതരണമാണ് സമ്മേളനത്തിന്റെ പ്രധാനപ്രത്യേകത.


    വ്യാവസായിക, അക്കാദമിക് രംഗങ്ങളില്‍ നിന്നുള്ളവരുടെ സമ്പര്‍ക്കപരിപാടിയും സമ്മേളനത്തോടനുബന്ധിച്ച് ക്രമീകരിച്ചിട്ടുണ്ട്. പ്രതിനിധികള്‍ക്ക് തങ്ങളുടെ ഗവേഷണ ആശയങ്ങള്‍ പങ്കുവെയ്ക്കാനും, ഗവേഷണ ഫലങ്ങള്‍ ഉപയോഗപ്രദമായ ഉത്പന്നങ്ങളായി മാറ്റുന്നതിനുള്ള ചര്‍ച്ചകള്‍ക്കും, ബയോമെഡിക്കല്‍ ഉത്പന്നങ്ങളുടെ നിര്‍മ്മാണത്തില്‍ പണം മുടക്കാന്‍ വ്യവസായ സംരംഭകരെ പ്രോത്സാഹിപ്പിക്കാനും സമ്മേളനം അവസരമൊരുക്കുന്നു.


    വൈദ്യശാസ്ത്രം, എഞ്ചിനീയറിംഗ്, ഫിസിക്കല്‍ സയന്‍സസ് തുടങ്ങി വിവിധ മേഖലകളില്‍ നിന്നുള്ള ഗവേഷണങ്ങളാണ് ബയോമെറ്റീരിയല്‍ സയന്‍സില്‍ വരുന്നത്. രോഗികള്‍ക്ക് ആരോഗ്യത്തോടെ കൂടുതല്‍ വര്‍ഷങ്ങള്‍ ജീവിക്കാനുതകുന്ന മെഡിക്കല്‍ ഡിവൈസുകളും ഇംപ്ലാന്റുകളും ബയോമെറ്റീരിയല്‍ സയന്‍സ് സംഭാവന നല്‍കിയിട്ടുണ്ട്. ഹാനി സംഭവിച്ച ശരീരകോശങ്ങള്‍ക്ക് പകരം വെയ്ക്കുന്നതിനും, യോജിപ്പിക്കുന്നതിനും മനുഷ്യശരീരവുമായി ചേര്‍ന്നുപോകുന്ന ബയോമെറ്റീരിയലുകള്‍ ഉപയോഗിക്കാം. മെഡിക്കല്‍ ഡിവൈസുകളും, ഇംപ്‌ളാന്റുകളും നിര്‍മ്മിക്കാനുപയോഗിക്കുന്ന അനുയോജ്യ ബയോമെറ്റീരിയലുകള്‍ ചികിത്സയിലും, രോഗനിര്‍ണയത്തിലും പ്രയോജനപ്പെടുത്തുന്നു.


    ഏഷ്യന്‍ രാജ്യങ്ങളിലെ ബയോമെറ്റീരിയല്‍ രംഗത്തുള്ളവരുടെ ദ്വിവാര്‍ഷിക യോഗമാണ് ഏഷ്യന്‍ ബയോമെറ്റീരിയല്‍സ് കോണ്‍ഗ്രസ്. ഹോങ്കോങ്ങ്, സിംഗപ്പൂര്‍ ജപ്പാനിലെ സുകൂബ, ദക്ഷിണ കൊറിയയിലെ ബുസാന്‍, തെയ്‌വാനിലെ തായ്‌പേയ് തുടങ്ങിയ നഗരങ്ങളിലാണ് ഇതിന് മുമ്പ് ഏഷ്യന്‍ ബയോമെറ്റീരിയല്‍സ് കോണ്‍ഗ്രസ് സംഘടിപ്പിച്ചിട്ടുള്ളത്.


    ശരീരത്തിലെ ടിഷ്യുവിനുണ്ടാകുന്ന നാശം സുഖപ്പെടുത്തുക മാത്രമല്ല ശരീരകോശങ്ങള്‍ പുനരുജീവിപ്പിക്കുന്നതിന്റെ പ്രാധാന്യവും ആധുനിക കാലത്തെ ബയോമെറ്റീരിയല്‍ ഗവേഷണം തിരിച്ചറിഞ്ഞു കഴിഞ്ഞു. ടിഷ്യു എഞ്ചിനീയറിംഗ്, റിജനറേറ്റീവ് മെഡിസിന്‍ തുടങ്ങിയവ കൂടുതല്‍ ഗവേഷണങ്ങള്‍ പുരോഗമിക്കുന്ന അത്യന്തം പ്രാധാന്യമര്‍ഹിക്കുന്ന മേഖലയാണ്. അവയവങ്ങള്‍ വളര്‍ത്തിയെടുക്കുന്നതുതന്നെ ഇന്ന് യാഥാര്‍ത്ഥ്യമായിരിക്കുന്നു. സാങ്കല്‍പികതകളിലൂടെ നവീനാശയങ്ങള്‍ക്ക് ജന്മമേകുന്ന കമ്പോളപ്രാധാന്യമുള്ള കണ്ടുപിടിത്തങ്ങള്‍ നടക്കുന്ന മേഖലയാണിത്. 2022 ആവുമ്പോഴേക്കും പുതുമയുള്ള ബയോമെറ്റീരിയലുകളുടെ വിപണി, സഞ്ചിതവാര്‍ഷികവികസന നിരക്കായ 11.8 ശതമാനത്തോളം വളര്‍ന്ന് 139 ദശലക്ഷം യു.എസ്. ഡോളറിലെത്തുമെന്നാണ് പ്രതീക്ഷിക്കുന്നത്. ശരീരത്തില്‍ വെച്ചു പിടിപ്പിക്കാവുന്ന ഇംപ്ലാന്റുകളുടെ വര്‍ധിച്ച ഉപയോഗവും, ബയോമെറ്റീരിയലുകളെക്കുറിച്ചുള്ള അറിവും ബയോമെറ്റീരിയല്‍ വിപണിയുടെ കുതിപ്പിന് വഴിയൊരുക്കുമെന്നാണ് ഏറ്റവും അടുത്തു നടന്ന കമ്പോള ഗവേഷണപഠനങ്ങള്‍ അവകാശപ്പെടുന്നത്.


    സൊസൈറ്റി ഫോര്‍ ബയോമെറ്റീരില്‍സ് ആന്റ് ആര്‍ട്ടിഫിഷ്യല്‍ ഓര്‍ഗന്‍സും (ഇന്ത്യ) ശ്രീചിത്രതിരുനാള്‍ ഇന്‍സ്റ്റിറ്റ്യൂട്ട് ഫോര്‍ മെഡിക്കല്‍ സയന്‍സസ് ആന്റ് ടെക്‌നോളജിയും സൊസൈറ്റി ഫോര്‍ ടിഷ്യൂ ഇന്‍ജിനീയറിംഗ് ആന്റ് റീജനറേറ്റീവ് മെഡിസിന്‍ (ഇന്ത്യ) യും പസഫിക് സൊസൈറ്റി ഫോര്‍ ആര്‍ട്ടിഫിഷ്യല്‍ ഓര്‍ഗന്‍സ് ജപ്പാനും സംയുക്തമായിട്ടാണ് സമ്മേളനം സംഘടിപ്പിച്ചിട്ടുള്ളത്.


    
    

    
    (Release ID: 1506962) Visitor Counter : 5
    
    
      Read this release in: English