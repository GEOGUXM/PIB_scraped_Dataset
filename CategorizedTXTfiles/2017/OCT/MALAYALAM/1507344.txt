      രാഷ്ട്രപതിയുടെ കാര്യാലയം

      ടെക്‌നോ സിറ്റി ഉദ്ഘാടനവേളയില്‍ രാഷ്ട്രപതി ശ്രീ. രാംനാഥ് കോവിന്ദ് നടത്തിയ പ്രസംഗത്തിന്റെ മലയാള പരിഭാഷ
      Posted On: 27 OCT 2017 8:24PM by PIB Thiruvananthpuram


    ടെക്‌നോപാര്‍ക്കിന്റെ നാലാം ഘട്ട വികസനമായ ടെക്‌നോ സിറ്റിയിലെ ഗവണ്‍മെന്റ് ഉടമസ്ഥതയിലുള്ള പ്രഥമ ഐടി മന്ദിരത്തിന്റെ ശിലാസ്ഥാപനം നിര്‍വഹിക്കാന്‍ വേണ്ടി ഇവിടെ എത്തിച്ചേര്‍ന്നതില്‍ എനിക്ക് അതിയായ സന്തോഷമുണ്ട്. കേരളത്തിനു മാത്രമല്ല നമ്മുടെ രാജ്യത്തിനാകമാനം വിവര സാങ്കേതിക വിദ്യാ സൗകര്യങ്ങളുടെ പ്രതീകമായിരിക്കും ഈ മന്ദിരം. കേരളം എനിക്കു വല്ലാത്ത ആകര്‍ഷണമാണ് എന്ന് പറയട്ടെ, ഈ മാസത്തില്‍ തന്നെ ഇതു രാണ്ടാം തവണയാണ് ഈ നാട് എന്നെ ഇങ്ങോട്ടേയ്ക്ക് കൊണ്ടുവന്നിരിക്കുന്നത്. ഒരു പ്രത്യേക ദിവസത്തിലാണ് ഞാന്‍ എത്തിയിട്ടുള്ളത്. എന്റെ മുന്‍ഗാമിയും കേരളത്തിന്റെ പ്രിയപുത്രനുമായ ഡോ.കെ ആര്‍ നാരായണന്, അദ്ദേഹത്തിന്റെ ജന്മവാര്‍ഷികത്തോടനുബന്ധിച്ച് ഇന്നു രാവിലെ രാഷ്ട്രപതി ഭവനില്‍ നടന്ന ചടങ്ങില്‍ ആദരാഞ്ജലികള്‍ അര്‍പ്പിക്കാന്‍ എനിക്ക് ഭാഗ്യം ലഭിച്ചു.
    വളരെ എളിയ ജീവിത പശ്ചാത്തലത്തില്‍ നിന്ന് നമ്മുടെ രാജ്യത്തെ പരമോന്നത പദവി വരെ ഉയര്‍ന്ന ഡോ.നാരായണന്റെ ജീവിതം നമ്മില്‍ അനേകര്‍ക്ക് പ്രചോദനമാണ്. തന്റെ പാണ്ഡിത്യത്തിലും വിഞ്ജാനത്തിലും അദ്ദേഹം കേരളത്തിന്റെ മികച്ച പൈതൃകത്തെയും അവിടത്തെ ജനങ്ങളെയും അദ്ദേഹം സംയോജിപ്പിച്ചു.
    കേരളത്തിന്റെ ജ്ഞാനം അതിന്റെ ആത്മീയതയിലും പ്രകടമാണ്. കഴിഞ്ഞ സന്ദര്‍ശന വേളയില്‍ ഞാന്‍ സൂചിപ്പിച്ചതുപോലെ, ഈ സംസ്ഥാനം നമ്മുടെ സമൂഹത്തിന്റെ ആത്മീയ ഭവനങ്ങളിലൊന്നാണ്. മാതാ അമൃതാനന്ദമയി ദേവിയെ കാണാനും അവരുടെ ഫൗണ്ടേഷന്റെ വിപുലമായ ക്ഷേമ പദ്ധതികളുടെ ഉദ്ഘാടനം നിര്‍വഹിക്കാനും അന്ന് എനിക്കു ഭാഗ്യം സിദ്ധിച്ചു. ദൈവസേവനം എന്നാല്‍ സഹജീവികളെ സേവിക്കലാണ് എന്നാണ് സത്യത്തില്‍ കേരളം നമ്മെ പഠിപ്പിക്കുന്നത് .
    ഈ സേവന മനോഭാവം ആഴത്തില്‍ ഉള്‍ക്കൊണ്ടവരാണ് കേരളത്തിലെ ജനങ്ങള്‍. അതാണു നിങ്ങളുടെ സാമ്പത്തിക മുന്നേറ്റത്തിനു കാരണം എന്നു ഞാന്‍ പറയും. പൊതുജനാരേഗ്യപരിപാലന, വിദ്യാഭ്യാസ മേഖലകളില്‍ അഭിനന്ദനാര്‍ഹമായ ട്രാക്ക് റെക്കോര്‍ഡുള്ള സംസ്ഥാനമാണിത്. സമ്പൂര്‍ണ സാക്ഷരത കൈവരിക്കുന്ന കാര്യത്തില്‍ മുന്‍പന്തിയിലുമാണ് കേരളം. അതിനങന്റ സേവന മേഖലയിലും വൈജ്ഞാനിക സമ്പത്തിലും കേരളത്തിന്റെ ശക്തി വെളിവായത് യുക്തിസഹം തന്നെയാണ്.
    നമ്മുടെ സമ്പദ് വ്യവസ്ഥയുടെയും തൊഴിലവസര സൃഷ്ടിയുടെയും ഭാവി നിലകൊള്ളുന്നത് ഡിജിറ്റല്‍ ഇന്ത്യ പദ്ധതിയില്‍ നാം നേടുന്ന വിജയത്തെ ആശ്രയിച്ചാണ്. നാളെത്തെ തൊഴിലുകളും ഇന്റര്‍നെറ്റില്‍ നിന്നുള്ള അവസരങ്ങളും ഉണ്ടാകാന്‍ പോകുന്നത് ഡിജിറ്റല്‍ മേഖലയിലായിരിക്കും.
    ഡിജിറ്റല്‍ ഇന്ത്യയുടെ ഏറ്റവും സാധ്യതയുള്ള ഊര്‍ജ്ജ സ്രോതസാണ് കേരളം. രാജ്യത്ത് ഏറ്റവുമധികം മൊബൈല്‍ ഫോണ്‍ സാന്ദ്രതയുള്ള സംസ്ഥാനം കൂടിയാണ് കേരളം. പുതിയ ഒപ്റ്റിക് ഫൈബര്‍ ശൃംഖല വഴി സംസ്ഥാനത്തെ രണ്ടു ദശലക്ഷം പാവപ്പെട്ട കുടുംബങ്ങളെ ഇന്റര്‍നെറ്റ് വഴി ബന്ധിപ്പിക്കാനുള്ള വലിയ ശ്രമങ്ങള്‍ ഗവണ്‍മെന്റ് നടത്തിവരികയാണ് എന്ന് ഞാന്‍ മനസിലാക്കുന്നു. ജീവിത ശ്രേണിയുടെ താഴെ തട്ടിലുള്ള ജനങ്ങള്‍ക്കു പോലും പുതിയ സാങ്കേതിക വിദ്യയെ പുണരാന്‍ വളരെ വേഗത്തില്‍ സാധിക്കുന്നു എന്നതിന് എത്രയോ ഉദാഹരണങ്ങള്‍ നാം കാണുന്നു.
    കേരളത്തിന്റെ ഐടി മേഖല വളരുകയാണ്. ഇതര ഇന്ത്യന്‍ സംസ്ഥാനങ്ങളുമായി താരതമ്യപ്പെടുത്തുമ്പോള്‍ ഐ ടി അടിസ്ഥാനമാക്കിയുള്ള കയറ്റുമതി, ഐ ടി സേവന കമ്പനികള്‍ എന്നിവയുടെ കാര്യത്തില്‍ രാജ്യത്തെ സംസ്ഥാനങ്ങളില്‍ കേരളം എട്ടാം സ്ഥാനത്തു നില്‍ക്കുന്നു. കേരളത്തിലെ ഒരു ലക്ഷം യുവാക്കള്‍ ഐടി മേഖലയില്‍ ജോലിചെയ്യുന്നു. ഇത് മഞ്ഞുമലയുടെ അഗ്രം മാത്രമാണ്. ഈ മേഖലകളില്‍ വളരാന്‍ അനന്തമായ സാധ്യത കേരളത്തിനുണ്ട്.
    അടിസ്ഥാന സാക്ഷരതയിലും നൈപുണ്യത്തിലുമുള്ള കേരളത്തിന്റെ ശക്തിയും, സേവന മേഖലയിലും ഉപഭോക്തൃ നിയന്ത്രിത വ്യവസായങ്ങളിലും ഉള്ള കേരളീയരുടെ അനുഭവങ്ങളും ഈ സംസ്ഥാനത്തെ സ്വാഭാവിക ഐ ടി ആവാസ വ്യവസ്ഥയാക്കി മാറ്റുന്നു. ടെക്‌നോസിറ്റിയുടെ വികസനം ഈ പ്രക്രിയയെ ത്വരിതപ്പെടുത്തുമെന്ന് എനിക്ക് ആത്മവിശ്വാസമുണ്ട്.
    സുഹൃത്തുക്കളെ,
    രാജ്യത്തിന്റെ വിവിധ ഭാഗങ്ങളില്‍ കേരളത്തില്‍ നിന്നുള്ള ആളുകള്‍ അവിടുത്തെ സാമ്പത്തിക ചിത്രത്തിന്റെ അവിഭാജ്യ ഘടകങ്ങളാണ്. അഭിഭാഷകന്‍ എന്ന നിലയിലുള്ള എന്റെ സ്വന്തം തൊഴിലില്‍ കേരളത്തില്‍ നിന്നുള്ള എത്രയോ സുഹൃത്തുക്കളുടെയും സഹപ്രവര്‍ത്തകരുടെയും ഉദ്യോഗസ്ഥരുടെയും ഉദാരമായ സഹായവും പിന്തുണയും ചെറുതല്ലാത്ത അളവില്‍ ലഭിച്ചിട്ടുണ്ട് എന്ന് ഞാന്‍ ഈ അവസരത്തില്‍ അനുസ്മരിക്കുന്നു. ഞാന്‍ അവരെ എല്ലാം കൃതജ്ഞതയോടെ ഓര്‍ക്കുന്നു.
    ഇത്തരം നേട്ടങ്ങള്‍ ഇന്ത്യയില്‍ മാത്രമായി ഒതുങ്ങുന്നില്ല. കേരളത്തില്‍ നിന്നുള്ള സഹോദരീ സഹോദരന്മാര്‍ ഇല്ലായിരുന്നെങ്കില്‍ അറബ് രാജ്യങ്ങളും ഗള്‍ഫ് നാടുകളും ഇന്നത്തെ നിലയില്‍ എത്തുമായിരുന്നില്ല. കേരളത്തില്‍ നിന്ന് ഈ രാജ്യങ്ങളിലേക്ക് കുടിയേറിയ തൊഴിലാളികള്‍ ഇന്ത്യയുടെ വികസനത്തിനായും കനത്ത സംഭാവനകള്‍ നല്കിയിട്ടുണ്ട്. അവരാണ് അണമുറിയാത്ത നമ്മുടെ വിദേശ നാണ്യ പ്രവാഹത്തിന്റെ മുഖ്യ സ്രോതസ്. രാഷ്ടനിര്‍മ്മാണത്തില്‍ അവരുടെ അമൂല്യമായ സംഭവനകള്‍ നമുക്ക് മറക്കാനാവില്ല.
    വിദ്യാസമ്പന്നരെന്നും പ്രബുദ്ധ സമൂഹമെന്നുമുള്ള കേരളീയരുടെ പ്രശസ്തി വളരെ വ്യാപകമാണ്. അടുത്ത കാലത്ത് പ്രസിഡന്റ് എന്ന നിലയില്‍ ഞാന്‍ എത്യോപ്യയില്‍ ആദ്യ വിദേശ സന്ദര്‍ശനത്തിനു പോയി. ചെന്നിടത്തെല്ലാം എന്നോട് സംസാരിച്ചവര്‍ എത്യോപ്യയിലെ ഇന്ത്യന്‍ സ്‌കൂള്‍ അധ്യാപകരെ കുറിച്ചാണ് പരാമര്‍ശിച്ചത്. 30 -40 വര്‍ഷങ്ങള്‍ക്കു മുമ്പ് എത്യോപ്യയില്‍ എത്തിയവരാണ് അവര്‍. ആ രാജ്യത്തിന്റെ വിദൂര ഗ്രാമങ്ങളില്‍ അവര്‍ അധ്യാപകരായി ജോലി ചെയ്യുന്നു. അവര്‍ ഒരു സമൂഹത്തെയും അതിന്റെ മൂല്യങ്ങളെയും വാര്‍ത്തെടുക്കുന്നു. അങ്ങനെ ആഫ്രിക്കയിലെ ഇന്ത്യന്‍ അംബാസിഡര്‍മാരായി മാറി. എത്യോപ്യയില്‍ ഞാന്‍ കണ്ടുമുട്ടിയ ഇന്ത്യക്കാരില്‍ ഏറെയും കേരളീയരായിരുന്നവെന്നതും എന്നില്‍ സന്തോഷമുളവാക്കി
    സുഹൃത്തുക്കളെ
    സേവന മേഖലയുടെ മൂല്യശ്രേണിയില്‍ മുകളിലേയ്ക്കു പോയാല്‍ മൂന്നു മേഖലകളാണ് കേരളത്തിനു വ്യക്തമായി പ്രയോജനകരമായവ. ഒന്ന്, വിവര സാങ്കേതിക വിദ്യ. മറ്റുള്ളവ വിനോദ സഞ്ചാര, ആരോഗ്യ മേഖലകളാണ്. ഈ മേഖലകളിലാണ് തൊഴില്‍ സാധ്യതകള്‍, പ്രത്യേകിച്ച് കേരളത്തിലെ കഴിവുള്ള ചെറുപ്പക്കാര്‍ക്ക് ലഭിക്കുന്നതും.
    വിനോദ സഞ്ചാര മേഖലയില്‍ കേരളം ലോകമെമ്പാടും അറിയപ്പെടുന്നത് ദൈവത്തിന്റെ സ്വന്തം നാട് എന്നാണ്. അതിന് കാരണവുമുണ്ട്. ഈ ഭൂമിയിലെ ഏറ്റവും മികച്ച വിനോദ സഞ്ചാര കേന്ദമാണ് കേരളം. അവര്‍ണനീയമാണ് കേരളത്തിന്റെ പ്രകൃതി സൗന്ദര്യം.
    പ്രകൃതി സൗന്ദര്യം മാത്രം പോര വിനോദ സഞ്ചാര കേന്ദ്രത്തെ സൃഷ്ടിച്ചെടുക്കാന്‍. കഠിനാധ്വാനവും ആസൂത്രണവും ഒപ്പം വേണം. ഇവിടെ, കേരളത്തിലെ തദ്ദേശവാസികള്‍ സാമൂഹിക സാമ്പത്തിക ഭേദമെന്യേ അവരുടെ ആതിഥ്യ മര്യാദകള്‍ക്ക് അഭിനന്ദനം അര്‍ഹിക്കുന്നു. ആതിഥ്യമര്യാദ ഒരു സംസ്‌കാരമായി കേരളത്തിലെ ജനങ്ങള്‍ വളര്‍ത്തിയെടുത്തിരിക്കുന്നു. ഇത് ഇന്ത്യയിലെ മറ്റുഭാഗങ്ങള്‍ക്ക് മാതൃകയാണ്.
    ആരോഗ്യ പരിചരണത്തില്‍ ആയുര്‍വേദം പോലുള്ള പരമ്പരാഗത ചികിത്സാ രീതികളിലെ വൈദഗ്ധ്യത്തില്‍ കേരളം പണ്ടേ പേരുകേട്ടതാണ്. ആരോഗ്യ പരിചരണ മേഖലയിലെ സേവനദാതാക്കളുടെ നൈപുണ്യവും ശുഷ്‌കാന്തിയും കേരളത്തിന് തനതായ വ്യക്തിത്വം നേടിക്കൊടുത്തിട്ടുണ്ട്.
    രാജ്യത്തുടനീളമുള്ള ആശുപത്രികളും ആരോഗ്യ പരിചരണ കേന്ദ്രങ്ങളും, ഒപ്പം വിദേശ രാജ്യങ്ങളില്‍ പോലുമുള്ളവ നന്നായി നടക്കാന്‍ കേരളത്തിലെ പുഞ്ചിരിക്കുന്ന നഴ്‌സുമാരുടെ മുഖങ്ങള്‍ ഇല്ലാതെ സാധിക്കില്ല. നഴ്‌സിങ്ങില്‍, ആശുപത്രി സേവനങ്ങളിലും രോഗികളെയും പ്രായമായവരെയും പരിചരിക്കുന്നതിലും കേരളത്തില്‍ നിന്നുള്ള ആരോഗ്യ പരിചരണ പ്രവര്‍ത്തകരായ പുരുഷന്മാരും സ്ത്രീകളും അന്താരാഷ്ട്രതലത്തില്‍ പ്രിയങ്കരരാണ്.
    ജനങ്ങള്‍ വാര്‍ദ്ധക്യത്തിലേയ്‌ക്കെത്തുകയും ആരോഗ്യ പരിപരണം കൂടുതല്‍ സങ്കീര്‍ണവുമാകുമ്പോള്‍ വിദഗ്ധ പരിശീലനം സിദ്ധിച്ച നഴ്‌സുമാരുടെയും മറ്റ് ജീവനക്കാരുടെയും ആവശ്യം ഈ വ്യവസായ മേഖലയില്‍ ഇനിയും വര്‍ധിക്കുകയേ ഉള്ളു. ഇന്ത്യയിലെ ചെറുപ്പക്കാര്‍ക്ക് ഇത് നിരവധി അവസരങ്ങളാണ് പ്രദാനം ചെയ്യുക. കേരളത്തിന് പ്രത്യേകിച്ച് ഇക്കാര്യത്തില്‍ മികച്ച തുടക്കമുണ്ട്. ഈ മേഖലയില്‍ ആര്‍ട്ടിഫിഷ്യല്‍ ഇന്റലിജന്റ്‌സ്, റോബോട്ടിക്‌സ് മുതലായ ആധുനിക സാങ്കേതിക സാധ്യതകള്‍ പരീക്ഷിക്കപ്പെടുന്നത് നാം കാണുന്നുണ്ട്. പക്ഷെ യന്ത്രങ്ങള്‍ ഒരിക്കലും, സാന്ത്വനമോ സ്‌നേഹമോ രോഗിക്കു നല്‍കാന്‍ സമര്‍പ്പണ ബോധത്തോടെ ജോലി ചെയ്യുന്ന പരിശീലനം സിദ്ധിച്ച ഒരു നഴ്‌സിനു തുല്യമാകില്ല.
    വിവര സാങ്കേതിക വിദ്യയെന്നത് അതില്‍ തന്നെ വലിയ പ്രാധാന്യമുള്ളതല്ല എന്ന് ഉപസംഹരമായി ഞാന്‍ ഊന്നിപ്പറയുന്നു. നമ്മുടെ സേവന സമ്പദ് വ്യവസ്ഥയ്ക്ക് അത് ഒരു സംവര്‍ദ്ധക ശക്തിയാണ്. ആരോഗ്യ പരിചരണം, വിദ്യാഭ്യാസം, വിനോദസഞ്ചാരം തുടങ്ങി പല വ്യവസായങ്ങളിലും അത് മാറ്റങ്ങള്‍ ഉണ്ടാക്കുന്നു. ഇതില്‍ ചില മേഖലകള്‍, നാം കണ്ടതുപോലെ കേരളത്തിന്റെ കരുത്താണ്. അതാണ് എനിക്ക് ടെക്‌നോസിറ്റിയുടെ വികസനത്തില്‍ ആത്മവിശ്വാസം പകരുന്നത്. അത് കേരളത്തിലെ യുവാക്കള്‍ക്ക് അനേകം അനേകം പുതിയ തൊഴിലവസരങ്ങള്‍ നല്കും. നിങ്ങള്‍ക്കെല്ലാവര്‍ക്കും എല്ലാവര്‍ക്കും ഞാന്‍ നന്മകള്‍ ആശംസിക്കുന്നു.
    നന്ദി
    ജയ്ഹിന്ദ്


    

    
    (Release ID: 1507344) Visitor Counter : 4