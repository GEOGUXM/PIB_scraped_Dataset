      PIB Headquarters

      പുതിയ വിദ്യാഭ്യാസ നയം ഡിസംബറോടെ : കേന്ദ്ര സഹമന്ത്രി ഡോ. സത്യ പാല്‍ സിംഗ്
      Posted On: 23 OCT 2017 7:24PM by PIB Thiruvananthpuram


    
    പുതിയ വിദ്യാഭ്യാസ നയം അന്തിമ ഘട്ടത്തിലാണെന്നും ഡിസംബറോടെ പ്രഖ്യാപിക്കുമെന്നും കേന്ദ്ര മാനവശേഷി വികസന സഹമന്ത്രി ഡോ. സത്യ പാല്‍ സിംഗ് പറഞ്ഞു. തിരുവനന്തപുരത്ത് ദേശീയ അക്കാദമിക് സമ്മേളനം ഉദ്ഘാടനം ചെയ്യവെ കൊളോണിയല്‍ മാനസികാവസ്ഥ പിന്‍തുടരുന്ന രാജ്യത്തെ വിദ്യാഭ്യാസ സമ്പ്രദായത്തില്‍ ആവശ്യമായ ദിശാമാറ്റം ഉള്‍പ്പെടെ വിഭാവനം ചെയ്യുന്നതാണ് പുതിയ നയമെന്ന് അദ്ദേഹം വ്യക്തമാക്കി. സ്വാതന്ത്യത്തിന് ശേഷം അക്കാദമിക രംഗത്തെ ഒട്ടുമിക്കവരും, ഇന്ത്യന്‍ സംസ്‌കാരത്തെ അപകീര്‍ത്തിപ്പെടുത്തിക്കൊണ്ട്, ബ്രിട്ടീഷ് പാശ്ചാത്യ പണ്ഡിതന്മാരുടെ കാല്‍പ്പാടുകളാണ് നിര്‍ഭാഗ്യവശാല്‍ പിന്‍തുടര്‍ന്ന് പോരുന്നത്. ഇന്ത്യന്‍ ബുദ്ധിശക്തിയെ എങ്ങനെ ഇതില്‍ നിന്ന് മുക്തമാക്കാം എന്നതാണ് രാജ്യത്തെ വിദ്യാഭ്യാസ സമ്പ്രദായം നേരിടുന്ന ഏറ്റവും വലിയ വെല്ലുവിളിയെന്ന് ചൂണ്ടിക്കാട്ടിയ ഡോ. സിംഗ്, ഇതിന്റെ ചുവട് പിടിച്ചായിരിക്കും പുതിയ വിദ്യാഭ്യാസ നയം രൂപീകരിക്കുകയെന്നും പറഞ്ഞു. ഓരോ അടുക്കടുക്കായി തലനാരിഴകേറി ചര്‍ച്ച ചെയ്ത രാജ്യത്തെ ആദ്യത്തെ വിദ്യാഭ്യാസ നയമായിരിക്കുമെന്ന് കേന്ദ്ര സഹമന്ത്രി ചൂണ്ടിക്കാട്ടി.


    ഉന്നതവിദ്യാഭ്യാസത്തിനായി വിദേശ രാജ്യങ്ങളിലേക്കുള്ള വിദ്യാര്‍ത്ഥികളുടെ പലായനം തടയാന്‍ രാജ്യത്തെ ഉന്നത വിദ്യാഭ്യാസ സ്ഥാപനങ്ങള്‍ അന്താരാഷ്ട്ര നിലവാരമുള്ള മികവിന്റെ കേന്ദ്രങ്ങളാക്കി മാറ്റണമെന്ന് ഡോ. സത്യ പാല്‍ സിംഗ് ആവശ്യപ്പെട്ടു. അമേരിക്കല്‍ 86 % പേര്‍ക്കും, ജര്‍മ്മനിയില്‍ 80% പേര്‍ക്കും, ചൈനയില്‍ 60% പേര്‍ക്കും ഉന്നതവിദ്യാഭ്യാസത്തിന് അവസരം ലഭിക്കുമ്പോള്‍ ഇന്ത്യയില്‍ കേവലം 25.6% മാത്രമാണെന്ന് അദ്ദേഹം ചൂണ്ടിക്കാട്ടി. സമൂഹത്തിന്റെ എല്ലാ വിഭാഗത്തില്‍പ്പെട്ടവര്‍ക്കും താങ്ങാവുന്ന ചെലവില്‍ ഉന്നത വിദ്യാഭ്യാസ രംഗം പ്രാപ്യമാക്കണമെന്നതാണ് ഗവണ്‍മെന്റിന്റെ ലക്ഷ്യമെന്ന് കേന്ദ്ര സഹമന്ത്രി വ്യക്തമാക്കി.


    വിദ്യാഭ്യാസ അവകാശ നിയമത്തിന് വേണ്ടത്ര കരുത്ത് പോരെന്ന് പറഞ്ഞ ഡോ. സിംഗ് നിയമത്തില്‍ ഭേദഗതികള്‍ ആവശ്യമാണെന്ന് ചൂണ്ടിക്കാട്ടി. നിര്‍ബന്ധിത പ്രൈമറി വിദ്യാഭ്യാസം ഉറപ്പാക്കുമെന്ന് നിയമത്തില്‍ പറയുന്നുണ്ടെങ്കിലും തങ്ങളുടെ കുട്ടികളെ രക്ഷകര്‍ത്താക്കള്‍ സ്‌കൂളിലേയ്ക്ക് അയയ്ക്കാതിരിക്കുന്നതിന് പരിഹാരമെന്താണെന്ന് അദ്ദേഹം ചോദിച്ചു. രാജ്യത്തെ പ്രാഥമിക വിദ്യാഭ്യാസ രംഗം മെച്ചപ്പെടുത്താന്‍ ഒട്ടേറെ നടപടികള്‍ കൈക്കൊള്ളേണ്ടതുണ്ടെന്നും ഡോ. സത്യ പാല്‍ സിംഗ് പറഞ്ഞു.


    ശ്രീ. റിച്ചാര്‍ഡ് ഹേ എം.പി., ഭാരതീയ വിദ്യാകേന്ദ്രം ഡയറക്ടര്‍ ശ്രീ. പി. പരമേശ്വരന്‍ തുടങ്ങിയവര്‍ സമ്മേളനത്തില്‍ സംബന്ധിച്ചു.

    
    
    (Release ID: 1506808) Visitor Counter : 5
    
    
      Read this release in: English