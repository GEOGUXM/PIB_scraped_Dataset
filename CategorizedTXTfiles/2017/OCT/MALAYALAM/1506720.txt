      PIB Headquarters

      446 രൂപക്ക് ഏതു നെറ്റ്‌വര്‍ക്കിലേക്കും പരിധിയില്ലാത്ത കോളുകളും പ്രതിദിനം 1 ജി ബി ഡാറ്റയുമായി ബിഎസ്എന്‍എല്‍;
      
      കേരളത്തില്‍ മൊബൈല്‍ ഉപഭോക്താക്കളുടെ എണ്ണം ഒരു കോടി കവിഞ്ഞു

      Posted On: 20 OCT 2017 11:53AM by PIB Thiruvananthpuram

    കേവലം 446 രൂപക്ക് ഇന്ത്യയിലെങ്ങും ഏതു നെറ്റ് വര്‍ക്കിലേക്കും പരിധിയില്ലാത്ത കോളുകളും പ്രതിദിനം 1 ജി ബി ഡാറ്റയും 84 ദിവസത്തേക്ക് നല്‍കുന്ന പുതിയ കേരള പ്ലാന്‍ ബിഎസ്എന്‍എല്‍ അവതരിപ്പിച്ചു. 180 ദിവസത്തെ കാലാവധിയുള്ള ഈ പ്ലാനില്‍ നിലവിലുള്ള പ്രീ പെയ്ഡ് വരിക്കാര്‍ക്കും PLAN KERALA എന്ന സന്ദേശം 123 എന്ന നമ്പറിലേക്ക് എസ്എംഎസ് അയച്ച് ആക്ടിവേറ്റ് ചെയ്യാം. ഇങ്ങനെ ചെയ്യുമ്പോള്‍ 446 രൂപയ്ക്ക് പകരം 377.97 രൂപയേ ചിലവാകൂവെന്ന് ബിഎസ്എന്‍എല്‍ കേരള സര്‍ക്കിള്‍ ചീഫ് ജനറല്‍ മാനേജര്‍ ഡോ. പി ടി മാത്യൂ ഐ.റ്റി.എസ്. വാര്‍ത്താസമ്മേളനത്തില്‍ അറിയിച്ചു.


    ബിഎസ്എന്‍എല്‍ പ്രീപെയ്ഡ് മൊബൈല്‍ വരിക്കാര്‍ക്ക് യുഎഇയില്‍ ഇന്റര്‍നാഷണല്‍ റോമിംഗ് സൗകര്യവും ഇനി മുതല്‍ ലഭിക്കും. യുഎഇയിലെ പ്രമുഖ ടെലികോം സേവനദാതാക്കളായ എത്തിസലാത്തുമായി സഹകരിച്ചാണ് നടപ്പാക്കിയത്. മറ്റുരാജ്യങ്ങളിലേക്കുള്ള റോമിംഗ് സൗകര്യവും ഉടന്‍ ലഭ്യമാക്കും.


    മൈക്രോമാക്‌സ് കമ്പനിയുമായി സഹകരിച്ച് 4ജി പുതുതായി അവതരിപ്പിക്കും. ഈ ഫോണിനൊപ്പം 97 രൂപയ്ക്ക് പരിധിയില്ലാതെ കോളുകള്‍ വിളിക്കാനും ഡാറ്റ ഉപയോഗിക്കാനും സാധിക്കുന്ന പ്ലാനും ഉണ്ടാകും. 365 ദിവസം കാലാവധിയുള്ള ഈ പ്ലാനില്‍ 28 ദിവസത്തേക്ക് ഈ സൗജന്യം ലഭ്യമാകും.


    മൊബൈല്‍ വികസനത്തിന്റെ ഭാഗമായി പുതിയ 855 ടുജി മൊബൈല്‍ ബിടിഎസുകളും, 1083 ത്രീജി മൊബൈല്‍ ബിടിഎസുകളും 662 ഫോര്‍ജി മൊബൈല്‍ ബിടിഎസുകളും സ്ഥാപിക്കുന്ന പദ്ധതി 2018 മാര്‍ച്ചോടുകൂടി പൂര്‍ത്തിയാക്കുമെന്നും ശ്രീ. മാത്യു അറിയിച്ചു


    കേരളത്തില്‍ ഉപഭോക്താക്കളുടെ എണ്ണം ഒരു കോടി കവിഞ്ഞതായി. ഈ മാസം ആദ്യത്തിലാണ് ഈ നേട്ടം കരസ്ഥമാക്കിയത്. ഇതില്‍ 97.8 ലക്ഷം പ്രീ പെയ്ഡ് വരിക്കാരും, 2.4 ലക്ഷം പോസ്റ്റ് പെയ്ഡ് വരിക്കാരും ഉള്‍പ്പെടുന്നു. പ്രതിമാസം 24 ശതമാനം മൊബൈല്‍ ഉപയോക്താക്കള്‍ ബിഎസ്എന്‍എല്ലിലേക്ക് നമ്പര്‍ പോര്‍ട്ട് ചെയ്യുന്നതായും മറ്റു കണക്ഷനുകളിലേക്കുള്ള പോര്‍ട്ടബലിറ്റി നിരക്ക് 12 ശതമാനം മാത്രമാണെന്നും ബിഎസ്എന്‍എല്‍ ചീഫ് ജനറല്‍ മാനേജര്‍ അറിയിച്ചു.


    സുപ്രീം കോടതി വിജ്ഞാപന പ്രകാരം ഇതിനകം കേരളത്തില്‍ 19.21 ലക്ഷം കണക്ഷനുകള്‍ ആധാറുമായി ബന്ധിപ്പിച്ചുകഴിഞ്ഞതായും അറിയിച്ചു. ആധാറുമായി ബന്ധിപ്പിക്കല്‍ നിര്‍ബന്ധമാണോ എന്ന കാര്യത്തിലുള്ള ആശയക്കുഴപ്പത്തില്‍മേല്‍ വ്യക്തത കൈവരിക്കാന്‍ ശ്രമിക്കും. മൊബൈല്‍ നമ്പര്‍ ആധാറുമായി ബന്ധിപ്പിക്കാന്‍ വരുന്ന ഓരോ ഉപഭോക്താവിനും ഒരു സൗജന്യ സിം ബിഎസ്എന്‍എല്‍ നല്‍കുന്നുണ്ട്.


    കേരളത്തിലുടനീളം 2266 വൈഫൈഹോട്ട്‌സ്‌പോട്ടുകള്‍ സ്ഥാപിക്കാനുള്ള സംസ്ഥാന ഗവണ്‍മെന്റിന്റെ കരാര്‍ ബിഎസ്എന്‍എല്‍ കരസ്ഥമാക്കിയതായും ഇത്തരത്തില്‍ ഹൈസ്പീഡ് വൈഫൈ സംവിധാനമുള്ള ആദ്യസംസ്ഥാനമായി കേരളം മാറുമെന്നും സി.ജി.എം അറിയിച്ചു. ഏഴുമാസത്തിനുള്ളില്‍ ഈ ഹോട്ട്‌സ്‌പോട്ടുകള്‍ പ്രവര്‍ത്തനക്ഷമമാകും. പുതിയ ലാന്‍ഡ്‌ലൈന്‍, ബ്രോഡ്ബാന്‍ഡ്, എഫ്ടിടിഎച്ച് കണക്ഷനുകള്‍ക്കുള്ള ഇന്‍സ്റ്റാളേഷന്‍ ചാര്‍ജ്ജ് സൗജന്യമാകും.


    സ്വകാര്യ കേബിള്‍ നെറ്റ് വര്‍ക്കുകളിലൂടെ ഗ്രാമങ്ങളിലടക്കം സ്വകാര്യ കേബിള്‍ നെറ്റ് വര്‍ക്ക് ഓപ്പറേറ്റര്‍മാരുമായി സഹകരിച്ച് ഇന്റര്‍നെറ്റ് നല്‍കുന്ന പദ്ധതിക്ക് കേരളത്തില്‍ തുടക്കമായി. ഒപ്റ്റിക്കല്‍ ഫൈബര്‍ ശൃംഖലയുള്ള എല്ലാ കേബിള്‍ ടി വി ഓപ്പറേറ്റര്‍മാരുമായി കരാറുകളില്‍ എര്‍പ്പെട്ടിട്ടുണ്ട്.


    പോസ്റ്റ്‌പെയ്ഡ് മൗബൈല്‍ ബില്ലുകള്‍ മുന്‍കൂറായി 12, 6, 3 മാസത്തേക്ക് അടക്കുമ്പോള്‍ ഫിക്‌സഡ് പ്രതിമാസ ചാര്‍ജ്ജില്‍ 60 ശതമാനം വരെ ഡിസ്‌കൗണ്ട് ലഭിക്കുന്ന ഓഫര്‍ നവംബര്‍ ഒന്നിന് നിലവില്‍ വരും. പുതിയ പോസ്റ്റ് പെയ്ഡ് വരിക്കാര്‍ക്കും നിലവിലുള്ള വിരിക്കാര്‍ക്കും ഇത് പ്രയോജനപ്പെടുത്താം. കൂടാതെ മൊബൈല്‍ പോസ്റ്റ് പെയ്ഡ് വരിക്കാരുടെസൗജന്യ ഡാറ്റയുടെ അളവും വര്‍ദ്ധിപ്പിച്ചിട്ടുണ്ട്.


    അവധി ദിവസങ്ങളില്‍ ബ്ലാക്ക് ഔട്ട് പ്രഖ്യാപിക്കുന്നത് ഒഴിവാക്കാനാകുമോ എന്ന കാര്യം പരിഗണിക്കുമെന്നും ശ്രീ. മാത്യു അറിയിച്ചു.
    

    
    (Release ID: 1506720) Visitor Counter : 3