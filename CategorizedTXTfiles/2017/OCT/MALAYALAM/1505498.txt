      വാര്‍ത്താവിനിമയ, വിവരസാങ്കേതികവിദ്യാ മന്ത്രാലയം

      രാജ്യത്ത് 650 തപാല്‍ പെയ്‌മെന്റ് ബാങ്കുകള്‍ സ്ഥാപിക്കും; പോസ്റ്റ് ഓഫീസുകള്‍ വഴി സാമ്പത്തിക സേവനങ്ങള്‍ ലഭ്യമാക്കും- കേന്ദ്ര വാര്‍ത്താ വിനിമയ മന്ത്രി മനോജ് സിന്‍ഹ
      Posted On: 09 OCT 2017 3:08PM by PIB Thiruvananthpuram


    രാജ്യത്ത് 650 തപാല്‍ പെയ്‌മെന്റ് ബാങ്കുകള്‍ (ഇന്ത്യാ പോസ്റ്റ് പെയ്‌മെന്റ് ബാങ്കുകള്‍) സ്ഥാപിക്കുന്നതിനും 1.55 ലക്ഷം പോസ്റ്റ് ഓഫീസുകള്‍ വഴി സാമ്പത്തിക സേവനങ്ങള്‍ ലഭ്യമാക്കുന്നതിനുമുള്ള നടപടികള്‍ കേന്ദ്ര ഗവണ്‍മെന്റ് സ്വീകരിച്ചു വരികയാണെന്ന് കേന്ദ്ര വാര്‍ത്താവിനിമയ മന്ത്രി ശ്രീ. മനോജ് സിന്‍ഹ വ്യക്തമാക്കി. എ.ടി.എമ്മുകള്‍, കോര്‍ ബാങ്കിംഗ്, പാസ്സ്‌പോര്‍ട്ട് സേവ, ആധാര്‍ പേരുചേര്‍ക്കല്‍ എന്നീ സേവനങ്ങള്‍ നല്‍കുക വഴി തപാല്‍ വകുപ്പ് വലിയ മാറ്റത്തിന് സാക്ഷ്യം വഹിക്കുകയാണെന്ന് അദ്ദേഹം ചൂണ്ടിക്കാട്ടി. ലോക തപാല്‍ ദിനത്തോടനുബന്ധിച്ച് ന്യൂഡല്‍ഹിയില്‍ സംഘടിപ്പിച്ച ചടങ്ങില്‍ സംസാരിക്കുകയായിരുന്നു ശ്രീ.സിന്‍ഹ.
    ഏഷ്യ-പസഫിക് മേഖലയിലെ ഇ-കൊമേഴ്‌സ് രംഗത്തിന്റെ അതിര്‍ത്തി കടന്നുള്ള സേവനത്തിനുള്ള ആവശ്യകത കണക്കിലെടുത്ത് നടപ്പിലാക്കിയ അന്താരാഷ്ട്ര ട്രാക്ക്ഡ് പാക്കറ്റ് സര്‍വീസ് സേവനം ശ്രീ. മനോജ് സിന്‍ഹ ഉദ്ഘാടനം ചെയ്തു. തുടക്കത്തില്‍ 12 രാജ്യങ്ങളില്‍ ലഭ്യമാവുന്ന ഈ സേവനം പിന്നീട് ലോകമെമ്പാടും ലഭ്യമാകും. കുറഞ്ഞ ചെലവ്, ഉരുപ്പടികള്‍ ട്രാക്ക് ചെയ്യുന്നതിനുള്ള സൗകര്യം, ഡിസ്‌കൗണ്ടുകള്‍, പിക്ക് അപ് സൗകര്യം, നഷ്ടപ്പെടുന്നതോ കേടു വരുന്നതോ ആയ സാധനങ്ങള്‍ക്ക് നഷ്ട പരിഹാരം എന്നിവയെല്ലാം ഈ സേവനത്തിന്റെ സവിശേഷതയാണ്.
    10 രൂപ, 20 രൂപ, 50 രൂപ, 100 രൂപ എന്നീ മൂല്യങ്ങളിലുള്ള ഇ-ഐ.പി.ഒ യും (ഇന്ത്യന്‍ പോസ്റ്റല്‍ ഓര്‍ഡര്‍)കേന്ദ്ര മന്ത്രി ഉദ്ഘാടനം ചെയ്തു. ബീഹാര്‍, ഡല്‍ഹി, കര്‍ണ്ണാടക എന്നീ സംസ്ഥാനങ്ങളില്‍ പരീക്ഷണാടിസ്ഥാനത്തില്‍ നടപ്പിലാക്കുന്ന ഈ സേവനം അടുത്ത രണ്ടു മാസങ്ങളില്‍ രാജ്യത്തിന്റെ മറ്റു ഭാഗങ്ങളിലും ലഭ്യമാകും. വിവരാവകശ അപേക്ഷകളുടെ ഫീസ്, വിദ്യാഭ്യാസ സ്ഥാപനങ്ങളുടെയും കോടതികളുടെയും ഫീസ്, കേബിള്‍ ഓപറേറ്റര്‍മാരുടെ ഓണ്‍ലൈന്‍ രജിസ്‌ട്രേഷന് എന്നിവയ്‌ക്കെല്ലാം ഇ-ഐ.പി.ഒ ഉപയോഗപ്പെടുത്താം. http://www.epostoffice.gov.in , http://www.indiapost.gov.in എന്നീ വെബ്‌സൈറ്റുകളില്‍ നിന്ന് ഇ-ഐ.പി.ഒ വാങ്ങാവുന്നതാണ്. ഡെബിറ്റ് കാര്‍ഡ്, ക്രെഡിറ്റ് കാര്‍ഡ്, നെറ്റ് ബാങ്കിംഗ് വഴി ഇതിന് പണമടക്കാം.
    തപാല്‍ വകുപ്പിന്റെ കൂടുതല്‍ ഉപഭോക്തൃ സൗഹൃദമാക്കിയ വെബ്‌സൈറ്റും ശ്രീ. മനോജ് സിന്‍ഹ പ്രകാശനം ചെയ്തു

    
    
    (Release ID: 1505498) Visitor Counter : 5
    
    
      This link will take you to a webpage outside this websiteinteractive page. Click OK to continue.Click Cancel to stop : pib.nic.in