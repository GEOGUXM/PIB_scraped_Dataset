      PIB Headquarters

      ജനങ്ങള്‍ക്ക് വേണ്ടിയാണ് പ്രവര്‍ത്തിക്കുന്നതെന്ന വിചാരം ഉദ്യോഗസ്ഥര്‍ക്കുണ്ടായാല്‍ മാത്രമേ സമൂഹത്തില്‍ മാറ്റമുണ്ടാകൂ : കേന്ദ്ര സഹമന്ത്രി അല്‍ഫോണ്‍സ് കണ്ണന്താനം
      Posted On: 17 OCT 2017 5:30PM by PIB Thiruvananthpuram


    രാജ്യത്ത് മാറ്റങ്ങള്‍ വരണമെങ്കില്‍ ഐ.എ.എസ് ഉദ്യോഗസ്ഥര്‍, രാഷ്ട്രീയക്കാര്‍, ബാങ്കര്‍മാര്‍ എന്നിവര്‍ ജനങ്ങള്‍ക്ക് വേണ്ടിയാണ് തങ്ങള്‍ പ്രവര്‍ത്തിക്കുന്നതെന്ന് തീരുമാനമെടുക്കണമെന്ന് കേന്ദ്ര ടൂറിസം സഹമന്ത്രി (സ്വതന്ത്ര ചുമതല) ശ്രീ. അല്‍ഫോണ്‍സ് കണ്ണംന്താനം പറഞ്ഞു. കേന്ദ്ര ഗവണ്മെന്റ് ആവിഷ്‌കരിച്ച വിവിധ സാമ്പത്തിക ഉള്‍കൊള്ളല്‍ പദ്ധതികളുടെ പ്രചരണാര്‍ത്ഥം തിരുവനന്തപുരത്ത് സംഘടിപ്പിച്ച മുദ്രാ പ്രോത്സാഹന മേള ഉദ്ഘാടനം ചെയ്യുകയായിരുന്നു അദ്ദേഹം. ഗവണ്‍മെന്റ് ഓഫീസുകളിലും ബാങ്കുകളിലും ജനങ്ങള്‍ക്കായിരിക്കണം പ്രാമുഖ്യമെന്നും കേന്ദ്ര സഹമന്ത്രി പറഞ്ഞു.


    രാജ്യത്ത് ജന്‍ധന്‍ പദ്ധതി പ്രകാരം കഴിഞ്ഞ മാസം വരെ 2,370000 കോടി രൂപയുടെ ആനുകൂല്യങ്ങള്‍ ജന്‍ ധന്‍ ബാങ്ക് അക്കൗണ്ടുകളിലെത്തിയതായി ശ്രീ. കണ്ണന്താനം പറഞ്ഞു.
    
    രാജ്യത്തെ എല്ലാ ചെറുപ്പക്കാര്‍ക്കും ജോലി ലഭിക്കണം എന്ന ഉദ്യേശത്തോടെയാണ് മുദ്രാ വായ്പാ പദ്ധതി ആരംഭിച്ചത്. രാജ്യത്തൊട്ടാകെ 9 കോടി 13 ലക്ഷം പേര്‍ക്കാണ് ഇതുവരെ 3,96,000 കോടി രൂപ വായ്പയായി കൊടുത്തത്. വനിതകള്‍ക്ക് 6 കോടി 89 ലക്ഷം രൂപയുടെ വായ്പ നല്‍കി.


    കേരളത്തില്‍ 5.76 ലക്ഷം പേര്‍ക്കായി 5293 കോടിരൂപ മുദ്രാ വായ്പ നല്‍കിയതായും കേന്ദ്ര സഹമന്ത്രി അറിയിച്ചു. സ്റ്റാന്‍ഡപ്പ് വായ്പയായി 8,857 കോടി രൂപ ഇതുവരെ നല്‍കിയതായും അദ്ദേഹം പറഞ്ഞു.


    ചടങ്ങില്‍ ശ്രീ. വി ശിവകുമാര്‍ എംഎല്‍എ അധ്യക്ഷനായിരുന്നു. ശ്രീ. ഒ രാജഗോപാല്‍ എംഎല്‍എ, ധന (വിഭവ) സെക്രട്ടറി ശ്രീ. മിന്‍ഹാജ് ആലം ഐഎഎസ്, കനറാബാങ്ക് എക്‌സിക്യൂട്ടീവ് ഡയറക്ടര്‍ ശ്രീ. എം.വി റാവു, കേന്ദ്ര ധനകാര്യ സേവന വകുപ്പ് എക്‌സിക്യൂട്ടീവ് ഡയറക്ടര്‍ ശ്രീ. അശോക് കുമാര്‍ സിംഗ് ഐഎഎസ്, ലൈഫ് ഇന്‍ഷുറന്‍സ് കോര്‍പ്പറേഷന്‍ ഓഫ് ഇന്ത്യ സീനിയര്‍ ഡിവിഷണല്‍ മാനേജര്‍ ശ്രീമതി ശാന്ത വര്‍ക്കി എന്നിവര്‍ സംസാരിച്ചു.


    ചടങ്ങില്‍ വച്ച് വിവിധ ഗുണഭോക്താക്കള്‍ക്ക് കേന്ദ്ര സഹമന്ത്രി ശ്രീ. അല്‍ഫോണ്‍സ് കണ്ണന്താനം മുദ്രാ വായ്പകള്‍ വിതരണം ചെയ്തു. 25 ബാങ്കുകള്‍ 20 വീതം പേര്‍ക്കാണ് അഞ്ചുലക്ഷത്തില്‍ കുറയാത്ത മുദ്രാ വായ്പകളാണ് ചടങ്ങിനോടനുബന്ധിച്ച് അനുവദിച്ചത്. വായ്പ ലഭിച്ചവര്‍ തങ്ങളുടെ അനുഭവങ്ങള്‍ ചടങ്ങില്‍ വിവരിച്ചു. മുദ്രാ ലോണ്‍ ഗുണഭോക്താക്കളുടെ പ്രതികരണങ്ങള്‍ ഉള്‍ക്കൊള്ളിച്ചുകൊണ്ടുള്ള ഹ്രസ്വ ചലചിത്രം ചടങ്ങില്‍ പ്രദര്‍ശിപ്പിച്ചു. ഭീം ആപ്ലിക്കേഷന്റെ ഡൗണ്‍ലോഡിങ്ങും ഡെമോണ്‍സ്‌ട്രേഷനും ഉണ്ടായിരുന്നു. 25 ഓളം ബാങ്കുകളുടെ പ്രദര്‍ശന സേവന സ്റ്റാളുകളും മേളയില്‍ ഒരുക്കിയിരുന്നു.


    ധനകാര്യ പ്രിന്‍സിപ്പല്‍ സെക്രട്ടറി ശ്രീ. മനോജ് ജോഷി ഐഎഎസ് സ്വാഗതവും, ഇന്ത്യന്‍ ഓവര്‍സീസ് ബാങ്ക് ചീഫ് റീജിയണല്‍ മാനേജര്‍ ശ്രീ. കെ സന്തോഷ് നന്ദിയും പറഞ്ഞു.

    
    
    (Release ID: 1506564) Visitor Counter : 4