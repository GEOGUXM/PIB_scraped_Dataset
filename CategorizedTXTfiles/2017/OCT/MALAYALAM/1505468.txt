      PIB Headquarters

      സുസ്ഥിര മത്സ്യബന്ധന നിർണയ രീതികളെ കുറിച്ച് സിഎംഎഫ്ആർഐയിൽ ഇന്തോ-ജർമ്മൻ ശിൽപശാല
      Posted On: 05 OCT 2017 12:52PM by PIB Thiruvananthpuram

      കൊച്ചി: ഇന്ത്യൻ സമുദ്രാർതിർത്തിയിൽ നിന്ന് സുസ്ഥിരത നിലനിർത്തി ഓരോ മത്സ്യയിനവും പിടിക്കാവുന്ന അളവ് ശാസ്ത്രീയമായി നിർണയിക്കുന്നതിന് ഇന്തോ-ജർമ്മൻ പദ്ധതിയുടെ ഭാഗമായുള്ള ദ്വിദിന പരിശീലന ശിൽപശാല കേന്ദ്ര സമുദ്രമത്സ്യ ഗവേഷണ സ്ഥാപനത്തിൽ (സിഎംഎഫ്ആർഐ) ആരംഭിച്ചു. ജർമ്മൻ സർക്കാർ ഏജൻസിയായ ജി.ഐ.സെഡും സിഎംഎഫ്ആർഐയും സംയുക്തമായാണ് ശിൽപശാല നടത്തുന്നത്.
      ഇന്ത്യൻ തീരങ്ങളിൽ നിന്ന് പരമാവധി പിടിക്കാവുന്ന മീനുകളുടെ അളവ് ഓരോ വർഷവും സിഎംഎഫആർഐ തിട്ടപ്പെടുത്താറുണ്ട്. ഏകദേശം 700ൽ പരം മത്സ്യയിനങ്ങൾ ഓരോ വർഷവും ഇന്ത്യൻ തീരങ്ങളിൽ നിന്ന് പിടിച്ചുവരുന്നുണ്ട്. ഇതിൽ ചിലയിനങ്ങളെ കുറിച്ച് മതിയായ എല്ലാ വിവരങ്ങളും ലഭിക്കാറില്ല. ഇത്തരം ഇനങ്ങൾ സുസ്ഥിരമായ രീതിയിൽ പിടിക്കേണ്ട അളവ് നിർണയിക്കുന്നതിന് രാജ്യാന്തര തലത്തിൽ പുതുതായി രൂപപ്പെടുത്തിയിട്ടുള്ള ശാസ്ത്രീയ രീതികൾ പരിചയപ്പെടുത്തുന്നതിനാണ് പരിശീലനപരിപാടി. അന്താരാഷ്ട്രതലത്തിൽ ഈ പുതിയ രീതികൾ രൂപപ്പെടുത്തിയ വിദഗ്ധരാണ് പരിശീലന പരിപാടിയിൽ ക്ലാസ്സുകൾ നയിക്കുന്നത്.
      സമുദ്രമത്സ്യങ്ങളുടെ കയറ്റുമതിയിലും രാജ്യാന്തര വിപണനങ്ങളിലും സുസ്ഥിര പരിപാലനത്തിന് പ്രാധാന്യം വർധിച്ചതോടെയാണ് അമിത മത്സ്യബന്ധനം കുറയ്ക്കുന്നതിനും മീൻപിടുത്തം സുസ്ഥിരമാക്കുന്നതിനുമുള്ള ശ്രമങ്ങൾ ശക്തിപ്പെടുത്തുന്നത്. ശാസ്ത്രീയമായി തിട്ടപ്പെടുത്തിയ അളവിൽ മീൻപിടുത്തം നടക്കുന്നുവെന്ന് ഉറപ്പുവരുത്തിയാൽ മാത്രമേ ഇന്ത്യൻ തീരങ്ങളിൽ നിന്ന് പിടിക്കുന്ന മത്സ്യങ്ങൾക്ക് വിദേശ വിപണികളിൽ ഭാവിയിൽ സ്വീകാര്യത ലഭിക്കുകയുള്ളൂ. ഇത്തരം കണക്കുകൾ തിട്ടപ്പെടുത്തുന്നതിന് അന്താരാഷ്ട്രതലത്തിൽ പുതുതായി സ്വീകരിച്ചുവരുന്ന ശാസ്ത്രീയ മാതൃകകൾ ഏഷ്യയിലും പരിചയപ്പെടുത്തുകയാണ് പരിശീലന പരിപാടിയുടെ ലക്ഷ്യം.
      ജി.ഐ.സെഡ്. പ്രോഗ്രാം ഡയറക്ടർ ഡോ മൈക്കൽ വാകിലി, കാനഡയിലെ ബ്രിട്ടീഷ് കൊളംബിയ സർവകലാശാല സീനിയർ സയന്റിസ്റ്റ് ഡോ എം എൽ ഡി പാലൊമറെസ്, ജർമ്മനിയിലെ സെന്റർ ഫോർ ഓഷ്യൻ റിസർച്ച് സീനിയർ സയന്റിസ്റ്റ് ഡോ ആർ ഫ്രോയസെ, ഫിലിപ്പീൻസ് ഫിഷ്‌ബേസ് റിസർച്ച് അസോസിയേറ്റ് ക്രിസ്പിന ബിനോലൻ എന്നിവരാണ് പരിശീലനപരിപാടിയൽ ക്ലാസ്സുകൾ നയിക്കുന്നത്. സിഎംഎഫ്ആർഐ ഫിഷറി റിസോഴ്‌സ് അസസ്‌മെന്റ് ഡിവിഷൻ മേധാവി ഡോ ടി വി സത്യാനന്ദന്റെ നേതൃത്വത്തിലാണ് ശിൽപശാല സംഘടിപ്പിക്കുന്നത്. സിഎംഎഫ്ആർഐയിലെ ശാസ്ത്രജ്ഞർക്ക് പുറമെ, ബംഗ്ലാദേശിൽ നിന്നും ബേ ഓഫ് ബംഗാൾ പ്രൊജക്ട് പ്രതിനിധികളും പരിശീലന പരിപാടിയിൽ സംബന്ധിക്കുന്നുണ്ട്. പരിശീലന ശിൽപശാല ഇന്ന് (വെള്ളി) സമാപിക്കും.
      ഫോട്ടോ ക്യാപ്ഷൻ: സിഎംഎഫ്ആർഐയിൽ നടക്കുന്ന ഇന്തോ-ജർമ്മൻ പരിശീലന ശിൽപശാലയിൽ ജി.ഐ.സെഡ്. പ്രോഗ്രാം ഡയറക്ടർ ഡോ മൈക്കൽ വാകിലി സംസാരിക്കുന്നു. ഡോ എം എൽ ഡി പാലൊമറെസ്, ഡാ ടി വി സത്യാനന്ദൻ, ഡോ ഇ വിവേകാനന്ദൻ എന്നിവർ സമീപം.
      മീഡിയ സെൽ
    
    
    (Release ID: 1505468) Visitor Counter : 2