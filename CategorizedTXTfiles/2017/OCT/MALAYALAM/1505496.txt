      രാഷ്ട്രപതിയുടെ കാര്യാലയം

      അമൃതാനന്ദമയി മഠത്തിന്റെ വിവിധ പദ്ധതികള്‍ക്ക് തുടക്കം കുറിച്ചുകൊണ്ട് രാഷ്ട്രപതി രാംനാഥ് കോവിന്ദ് നടത്തിയ പ്രസംഗം
      Posted On: 08 OCT 2017 3:02PM by PIB Thiruvananthpuram


    ' രാഷ്ട്രപതിയായി ചുമതലയേറ്റെടുത്തശേഷമുള്ള എന്റെ ആദ്യ കേരള സന്ദര്‍ശനമാണിത്. ഡല്‍ഹിക്ക് പുറത്ത് എന്റെ ആദ്യ സന്ദര്‍ശനങ്ങള്‍ നമ്മുടെ രാജ്യത്തിന്റെ ഏറ്റവും വടക്കേ അറ്റത്ത് സ്ഥിതിചെയ്യുന്ന ലേ, ലഡാക്ക്, ജമ്മു കാഷ്മീര്‍ എന്നിവിടങ്ങളിലായിരുന്നു. വളരെ ബുദ്ധിമുട്ടുള്ള ചുറ്റുപാടില്‍ അതിര്‍ത്തികാക്കുന്ന നമ്മുടെ സൈനീകരുമൊത്താണ് ഞാന്‍ അവിടെ പോയത്. ഈ സന്ദര്‍ശനം നമ്മുടെ രാജ്യത്തിന്റെ എതിര്‍ഭാഗമായ തെക്കേ അറ്റത്താണ്. മാത്രമല്ല, ഇത് നമ്മുടെ ധര്‍മ്മചിന്തകളേയും സംസ്‌ക്കാരത്തെയും വളരെയധികം സംരക്ഷിച്ച ഒരു സംസ്ഥാനത്തേക്കുള്ള സന്ദര്‍ശനവും കൂടിയാണ്. നമ്മുടെ രാജ്യത്തിന്റെയും സമ്മിശ്ര സമൂഹത്തിന്റെയും ആത്മീയ ആലയങ്ങളില്‍ മുന്‍നിരയിലുള്ള കേരളത്തെക്കുറിച്ചാണ് ഞാന്‍ പ്രതിപാദിക്കുന്നത്. നമ്മുടെ ആശകളെ താങ്ങിനിര്‍ത്തുന്ന രണ്ടു തൂണുകളാണ് ഒരു വശത്തുള്ള സൈനീകരുടെ ധീരതയും മറുവശത്തുള്ള വൈവിദ്ധ്യമാര്‍ന്ന സമൂഹത്തിലെ ആത്മീയനേതാക്കളുടെ യുക്തിയും. ഇത് നമ്മുടെ സംസ്‌ക്കാരത്തെ സുരക്ഷിതമാക്കുന്നു.
    കേരളത്തില്‍ ആത്മീയതയുടെ ജ്വാല വളരെ പ്രോജ്വലമാണ്. ആയിരക്കണക്കിന് വര്‍ഷങ്ങളായി വളരെക്കാര്യങ്ങള്‍ ചെയ്യാനുമായിട്ടുണ്ട്. ആദി ശങ്കരാചാര്യ, ശ്രീ നാരായണഗുരു, അയ്യങ്കാളി എന്നിവരെപ്പോലെ ആദരണീയരായ വ്യക്തികളെക്കുറിച്ചാണ് ഞാന്‍ പ്രതിപാദിക്കുന്നത്. അവര്‍ നമ്മുടെ രാജ്യത്തെ ആത്മീയതയുടെ സാമാന്യബുദ്ധികൊണ്ട് ഒന്നിപ്പിക്കുകയും ഏറ്റവും അനിവാര്യമായിരുന്ന സാമൂഹികപരിഷ്‌ക്കരണത്തിന് വേണ്ടി സമ്മര്‍ദ്ദംചെലുത്തുകയും ചെയ്തു. കേരളത്തിന്റെ് ആത്മീയബോധം എന്നത് മതത്തിന്റെയും ജാതിയുടേയും വ്യത്യസ്തതകള്‍ക്ക് അതീതമാണ്.
    രാജ്യത്തെ മാത്രമല്ല, ലോകത്തിന്റെ ഏത് ഭാഗത്തുള്ളതിനെക്കാളും പഴയമയുള്ളതാണ് ഇവിടുത്തെ ക്രിസ്തീയ സമുഹം. ഇന്ത്യയിലെ ആദ്യത്തെ മുസ്ലീംപള്ളി നിര്‍മ്മിച്ചത് കേരളത്തിലാണ്. പ്രവാചകന്റെ ജീവിതകാലത്ത് ഏഴാം നൂറ്റാണ്ടില്‍ ചില അറേബ്യന്‍ കച്ചവടക്കാരാണ് അത് നിര്‍മ്മിച്ചതെന്ന് എന്നോട് ചിലര്‍ പറയുകയുണ്ടായി. വളരെ സമ്പന്നമായ ഒരു ജൂത പരാരമ്പര്യവും കേരളത്തിനുണ്ട്. 2000 വര്‍ഷങ്ങള്‍ക്ക് മുമ്പ് റോമാക്കാര്‍ ജറുസലേമില്‍ നിന്ന് ഓടിച്ചപ്പോള്‍ ജൂതന്മാര്‍ ഇവിടെവന്ന് കുടിയേറിയെന്നാണ് എനിക്ക് മനസിലാക്കാന്‍ കഴിഞ്ഞത്. ഈ ചരിത്രസംഭവങ്ങള്‍ വിവിധ മതസമൂഹങ്ങളെയും വിശ്വാസങ്ങളേയും ഉള്‍ക്കൊള്ളാനും മനസിലാക്കാണുമുള്ള കേരളത്തിന്റെ കഴിവാണ് പ്രതിഫലിപ്പിക്കുന്നത്.
    ഒരു സമൂഹത്തിന് സ്ഥലംകൊടുക്കാന്‍ സന്നദ്ധമായിട്ടുള്ള ഒരു സംസ്ഥാനമാണിത്. ഇത് ചരിത്രമാണ്, അത് മറക്കാന്‍ പാടിലെന്ന് മാത്രമല്ല, അതില്‍ നിന്നും പഠിക്കുകയുംവേണം. ഈ ഉള്‍ക്കൊള്ളലും പരസ്പരം മനസിലാക്കലുമാണ് ആത്മീയതയുടെ സത്ത.
    ജ്ഞാനദീപമായ കേരളത്തിന്റെ ആത്മീയതയുടെ പ്രതീകമാണ് മാതാ അമൃതാനന്ദമയി. ആദി ശങ്കരനേയോ, അയ്യങ്കാളിയോ പോലെയൊക്കെ രാജ്യനിര്‍മ്മാണത്തിന് സംഭാവനകള്‍ നല്‍കുകയെന്നതാണ് അമ്മയുടെയും ആത്മീയദൗത്യം. ദൈവത്തിന് ചെയ്യുന്ന സേവനം എന്നത് തങ്ങളുടെ സഹജീവികള്‍ക്ക് ചെയ്യുന്ന സേവനമാണെന്ന ശരിയായ ആത്മീയതയെ അവര്‍ക്ക് തിരിച്ചറിയാന്‍ കഴിഞ്ഞിട്ടുണ്ട്. നമ്മുടെ സഹജീവികള്‍ക്ക് -പ്രത്യേകിച്ച് നമ്മെക്കാള്‍ താഴേത്തട്ടിലുള്ളവര്‍ക്ക് നല്‍കാന്‍ കഴിയുന്ന ഏറ്റവും മഹത്തായ സേവനം എന്നത് അവരെ അവരുടെ ശേഷിക്കനുസരിച്ച് വളരാന്‍ സഹായിക്കുകയെന്നതാണ്. ആരോഗ്യം, വിദ്യാഭ്യാസം എന്നീ രണ്ടു പ്രധാന വിഷയങ്ങളാണ് അവരുടെ ശേഷി വര്‍ദ്ധിപ്പിക്കുന്നത് വേണ്ടത്. അതോടൊപ്പം അവര്‍ക്ക് തുല്യാവസരം ലഭിക്കുന്നുണ്ടെന്ന് ഉറപ്പുവരുത്തുകയും വേണം. അമ്മ പ്രധാനമായിട്ടും ഈ മേഖലകളിലാണ് പ്രവര്‍ത്തിക്കുന്നത്. പാവപ്പെട്ട കുടുംബങ്ങളില്‍പ്പെട്ട 50,000 ലധികം കുട്ടികള്‍ക്ക് മാതാ അമൃതാനന്ദമയി മഠം സ്‌കോളര്‍ഷിപ്പ് നല്‍കുന്നുണ്ടെന്ന് എനിക്ക് അറിയാന്‍ കഴിഞ്ഞിട്ടുണ്ട്. അതോടൊപ്പം ഇന്ത്യയിലെതന്നെ ഏറ്റവും മികച്ച സര്‍വകലാശാലകളില്‍ ഒന്നായ അമൃത വിശ്വ വിദ്യാപീഠവും ഇതിന്റെ കീഴിലുള്ളതാണ്.
    '' ശരിയായ വിദ്യാഭ്യാസം എന്നത് വെറും ബിരുദം നേടലല്ല, ആ ബിരുദത്തെഉപയോഗിച്ചുകൊണ്ട് നമ്മുടെ സമൂഹത്തില്‍ സ്‌കോളര്‍ഷിപ്പിന് താഴേയുള്ളവരെ രാഷ്ട്രനീര്‍മ്മാതക്കളാക്കുകയാണ് വേണ്ടത്'' എന്ന് അടുത്തിടെ ഡല്‍ഹിയില്‍ ഒരു കലാലയപരിപാടിയില്‍ പങ്കെടുത്തുകൊണ്ട് ഞാന്‍ അഭിപ്രായപ്പെട്ടിരുന്നു. അമൃത സര്‍വകലാശാല അതേ തത്വമാണ് പിന്തുടരുന്നതെന്ന് എനിക്ക് അറിയാന്‍ കഴിഞ്ഞു. '' ഇന്ന് എത്ര ഫണ്ട് ലഭിക്കുന്നു, എത്ര പേപ്പറുകള്‍ പ്രസിദ്ധീകരിച്ചു, അവരുടെ ബൗദ്ധിക ശേഷിയെത്ര എന്നതിന്റെ അടിസ്ഥാനത്തിലൊക്കെയാണ് ഇന്ന് സര്‍വകലാശാലകളെയും ഗവേഷണങ്ങളേയും വിലയിരുത്തുന്നത്. എന്നാല്‍ അതോടൊപ്പം അവരുടെ ഗവേഷണം സമൂഹത്തിലെ താഴേക്കിടയിലുള്ളവര്‍ക്കും ദുര്‍ബലവിഭാഗങ്ങള്‍ക്കും ഈ ഗവേഷണങ്ങള്‍ കൊണ്ട് എന്ത് സേവനം ചെയ്യാന്‍ കഴിയുമെന്നതുകൂടി പരിഗണിക്കണം.'' എന്ന് അമ്മ തന്നെ പറഞ്ഞിട്ടുണ്ട്. അത്തരം ചിന്തകളെ ഞാന്‍ വളരെ അഭിനന്ദിക്കുന്നു. അതോടൊപ്പം അമൃത ഇന്‍സ്റ്റിറ്റ്യൂട്ട് ഓഫ് മെഡിക്കല്‍ സയന്‍സിനേയും മഠം നടത്തുന്ന മറ്റ് മെഡിക്കല്‍ സ്ഥാപനങ്ങളേയും അഭിനന്ദിക്കുന്നു. കഴിഞ്ഞ രണ്ടുപതിറ്റാണ്ടുകള്‍ക്കിടയില്‍ അവര്‍ 43 ലക്ഷത്തോളം ആളുകള്‍ക്ക് പൂര്‍ണ്ണമായി സൗജന്യ ശസ്ത്രക്രിയ നടത്തിയെന്ന് എനിക്കറിയാന്‍ കഴിഞ്ഞു. ഇതൊരു വലിയ എണ്ണമാണ്. ഡല്‍ഹിക്ക് സമീപം ഫരീദാബാദില്‍ ആരംഭിക്കാന്‍ പോകുന്ന രണ്ടാമത്തെ അമൃതാ ഇന്‍സ്റ്റിറ്റ്യൂട്ട് ഓഫ് മെഡിക്കല്‍ സയന്‍സിന്റെ ഉദ്ഘാടനത്തെ ഞാന്‍ ഉറ്റുനോക്കുകയാണ്.
    സുഹൃത്തുക്കളെ, മനുഷ്യന്റെ ബോധത്തില്‍ ഗുണപരമായ ഉയര്‍ച്ചയുണ്ടാക്കുന്നതിനും എല്ലാ മനുഷ്യരുടേയും ജീവിതം മെച്ചമാക്കുന്നതിനുമാണ് ആത്മീയത നമ്മെ ആഹ്വാനം ചെയ്യുന്നത്. ഇന്ന് ആരംഭിക്കുന്ന മഠത്തിന്റെ പദ്ധതികളും അതുതന്നെ ചെയ്യും. രാജ്യത്ത് അങ്ങോളമിങ്ങോളമുള്ള 5,000 ഗ്രാമങ്ങളില്‍ ശുദ്ധമായ കുടിവെള്ളം എത്തിക്കുന്നതിന് അവര്‍ ലക്ഷ്യംവയ്ക്കുന്നുണ്ട്. അതുപോലെ ഗ്രാമങ്ങളെ വെളിയിട വിസര്‍ജ്ജനമുക്തമാക്കുന്നതിന് അവര്‍ അദ്ധ്വാനിക്കും. അത്തരം ഇടപെടലുകള്‍ വ്യക്തികളുടെയും കുടുംബങ്ങളുടെയും ആരോഗ്യവും സൗഖ്യവും വര്‍ദ്ധിപ്പിക്കും. അത്തരം ആശയങ്ങള്‍ ആത്മിയതയോടൊപ്പം കേരളത്തിന്റെ പുരോഗമന ആശയങ്ങളുടെയും പ്രതിഫലനങ്ങളാണ്. അവ അമ്മ ഉള്‍ക്കൊണ്ടിട്ടുമുണ്ട്. എല്ലാത്തിനുമുപരി ഇത്തരം മുന്‍കൈകള്‍ മെച്ചപ്പെട്ട സമൂഹത്തേയും സന്തുഷ്ടമായ ഒരു രാഷ്ട്രത്തേയും സൃഷ്ടിക്കുന്നതിന് സഹായിക്കും. മാതാ അമൃതാനന്ദമയിക്ക് നല്ല ആരോഗ്യവും ഒപ്പം വരും വര്‍ഷങ്ങളിലും മാനവസേവനത്തിനായി അവര്‍ക്ക് ദീര്‍ഘായുസുണ്ടാകട്ടെയെന്നും ആശംസിക്കുന്നു.


    നന്ദി, ജയ്ഹിന്ദ്'
    

    
    (Release ID: 1505496) Visitor Counter : 2
    
    
      This link will take you to a webpage outside this websiteinteractive page. Click OK to continue.Click Cancel to stop : pib.nic.in