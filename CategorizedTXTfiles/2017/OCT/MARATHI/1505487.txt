      राष्ट्रपती कार्यालय

      राष्ट्रपती रामनाथ कोविंद यांच्या हस्ते “ भारत जल सप्ताह-2017” चे उद्‌घाटन
      Posted On: 10 OCT 2017 2:27PM by PIB Mumbai


    नवी दिल्ली 10 ऑक्टोबर 201 7


    “ जल हे जीवन आहे. ते आपल्या अर्थव्यवस्थेचं आणि परिसंस्थेचं मूलभूत तत्व आहे, त्यामुळे जल रक्षण करण्यासाठी गावं आणि शहरात नवे निकष तयार करणे आवश्यक आहे ” , असे प्रतिपादन राष्ट्रपती रामनाथ कोविंद यांनी केले. नवी दिल्लीत आज राष्ट्रपतींच्या हस्ते “ भारत जल सप्ताह-2017 ” चे उद्‌घाटन झाले, त्यावेळी ते बोलत होते.


    हवामान बदल आणि पर्यावरणाच्या हानीमुळे, आज पाणी समस्या, देशापुढे एक आव्हान म्हणून उभी आहे, पाण्याचा कृषी आणि उद्योगांसाठी योग्य वापर करणे काळाची गरज आहे, असेही राष्ट्रपती म्हणाले.


    सध्या देशातील 80 टक्के पाणी शेतीसाठी तर 15 टक्के पाणी उद्योगांसाठी वापरले जाते. आगामी काळात हे प्रमाण बदलेल, पाण्याची गरजही वाढेल. त्यामुळेच, उद्योगांचा आराखडा तयार करतानाच पाण्याचा वापर-पुनर्वापर याविषयीचे धोरण तयार करायला हवे, अशी सूचना त्यांनी केली.


    शहरांमध्ये, दररोज सुमारे 40 दशलक्ष सांडपाणी तयार होते. या सांडपाण्यातली विषारी द्रव्ये काढून ते सिंचन आणि इतर पुनर्वापरासाठी वापरण्याचे तंत्र विकसित करायला हवे, असेही राष्ट्रपतींनी सांगितले.


    पाणी व्यवस्थापनाविषयी स्थानिक पातळीवरच निर्णय आणि अंमलबजावणी व्हायला हवी. ग्रामपातळीवर जलसंवर्धन, पाण्याचे नियोजन करुन याबाबत गावं स्वयंपूर्ण करायला हवीत असे ते म्हणाले.


    जल अधिकार हा मानवाचा मूलभूत अधिकार आहे. भारतात, सर्वांना पिण्याचे पाणी पुरवणे हा केवळ प्रकल्प नाही, तर ती एक “ पवित्र वचनबद्धता ” आहे. सरकारने, 2022 पर्यंत देशातल्या संपूर्ण ग्रामीण क्षेत्रात पिण्याचं पाणी पुरवण्याचा संकल्प केला आहे. 2022 पर्यंत देशातल्या 50 टक्के घरात जलवाहिनीच्या माध्यमातून पाणी पोहोचवण्याचा हा प्रकल्प असून, तो कुठल्याही परिस्थितीत पूर्ण व्हायलाच हवा, असे आग्रही प्रतिपादन राष्ट्रपतींनी केले.


    यावेळी विविध केंद्रीय मंत्री, अधिकारी आणि मान्यवर उपस्थित होते.


    B.Gokhale /R.Aghor/P.Malandkar


    

    
    (Release ID: 1505487) Visitor Counter : 12