      गृह मंत्रालय

      केंद्रीय गृहमंत्र्यांच्या हस्ते बीमस्टेकच्या पहिल्या आपत्ती व्यवस्थापन सरावाचे उद्‌घाटन
      Posted On: 10 OCT 2017 12:47PM by PIB Mumbai


    नवी दिल्ली 10 ऑक्टोबर 201 7


    बीमस्टेक सदस्य राष्ट्रांच्या पहिल्या आपत्ती व्यवस्थापन सरावाचे आज नवी दिल्लीत केंद्रीय गृहमंत्री राजनाथ सिंह यांच्या हस्ते उद्‌घाटन झाले. राष्ट्रीय आपत्ती निवारण दल आणि दिल्ली एनसीआरने हा सराव आयोजित केला असून तो चार दिवस चालणार आहे.


    हा संयुक्त सराव करण्यासाठी आलेल्या सदस्य राष्ट्रांच्या प्रतिनिधींचे राजनाथ सिंह यांनी स्वागत केले. आपत्तींचा धोका लक्षात घेऊन त्याचे व्यवस्थापन आणि निवारणासाठी प्रादेशिक सहकार्य वाढावे अशी भारत सरकारची भूमिका असून त्या दृष्टीने सराव उपयुक्त ठरेल असे गृहमंत्री म्हणाले.


    1996 ते 2015 या काळात बीमस्टेक सदस्य राष्ट्रांमध्ये आलेल्या विविध नैसर्गिक आपत्तींमुळे 3 लाखांहून अधिक लोकांना जीव गमवावा लागला तर लक्षावधी लोकांचे घर-दार आणि मोठी आर्थिक हानी झाली असे गृहमंत्री म्हणाले. भविष्यात मनुष्य आणि वित्तहानी टाळण्यासाठी आपत्ती व्यवस्थापन महत्त्वाचे असून त्यासाठी सर्व देशांनी तंत्रज्ञान आणि इतर व्यवस्थांची देवाणघेवाण करावी असे आवाहन त्यांनी केले.


    या सरावाच्या काळात केवळ एकत्रित प्रात्यक्षिकं नाही तर अनुभवांचीही देवघेव होईल अशी अपेक्षा त्यांनी व्यक्त केली. कुठल्याही आपत्तीत भारत बीमस्टेक राष्ट्रांच्या मदतीला धावून जाईल अशी ग्वाही त्यांनी दिली.


    B.Gokhale /R.Aghor/P.Malandkar


    

    
    (Release ID: 1505647) Visitor Counter : 4