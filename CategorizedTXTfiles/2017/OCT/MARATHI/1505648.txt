      सुक्ष्म, लघु आणि मध्यम उदयोग मंत्रालय

      सरकारच्या पथदर्शी योजनांविषयी जागृती करण्यासाठी उद्या मुंबईत मुद्रा प्रोत्साहन शिबीराचे आयोजन
      Posted On: 10 OCT 2017 12:48PM by PIB Mumbai


    मुंबई 10 ऑक्टोबर 201 7


    जनतेला, विशेषत: ग्राहक आणि व्यापाऱ्यांना डिजिटल व्यवहारांसाठी प्रोत्साहन देण्याच्या हेतूने केंद्र सरकार विविध उपक्रम राबवत आहे. डिजिटल व्यवहारांची माहिती आणि सुविधा देण्यासाठी मुद्रा म्हणजेच सूक्ष्म विभाग विकास आणि पुर्नकर्ज यंत्रणेमार्फत 50 प्रोत्साहन शिबीरे देशभरात आयोजित केली जाणार आहेत. या शिबीरांमधून सरकारच्या विविध पथदर्शी योजनांची माहिती दिली जाईल. विशेषत: मुद्रा योजनेअंतर्गत, डिजिटल व्यवहार करण्याची माहिती ग्राहकांना दिली जाईल. उद्या सकाळी साडे दहा वाजता मुंबई विद्यापीठाच्या दिक्षान्त सभागृहात हे शिबीर आयोजित करण्यात आले आहे.


    त्याशिवाय जिल्हाधिकारी वेगवेगळ्या ठिकाणी मुद्रा प्रोत्साहन शिबीरं आयोजित करतील. राज्याचे मुख्य सचिव या आयोजनाकडे लक्ष देतील. यासाठी महाराष्ट्र बँकेची आणि राज्यस्तरीय बँकर्स समितीची मदत घेतली जाईल. या शिबीरात नाबार्ड , विविध बँका, भारतीय आयुर्विमा महामंडळ, विविध सरकारी विमा कंपन्या आणि आधार कार्ड कार्यालयाचे प्रतिनिधी सहभागी होतील.


    केंद्रीय परराष्ट्र व्यवहार राज्यमंत्री व्ही.के. सिंग या कार्यक्रमाचे प्रमुख पाहुणे असतील. राज्याचे शिक्षण मंत्री विनोद तावडे, ग्रामविकास मंत्री पंकजा मुंडे हे ही या कार्यक्रमाला उपस्थित असतील.


    यावेळी व्ही.के.सिंग यांच्या हस्ते एक व्यापारी आणि एका ग्राहकाच्या मोबाईलमध्ये भीम ॲप डाऊनलोड करुन त्याद्वारे डिजिटल व्यवहार केला जाईल. त्याशिवाय मुद्रा योजनेअंतर्गत, कर्ज मिळालेल्या लोकांशी संवाद आणि काही जणांना कर्ज वाटपही केले जाईल.


    याच शिबिरात जनतेला आधार नोंदणीसह पंतप्रधानांच्या सामाजिक सुरक्षा योजनांमध्ये नोंदणी करण्याची सुविधा उपलब्ध केली जाईल.


    B.Gokhale /R.Aghor/P.Malandkar


    

    
    (Release ID: 1505648) Visitor Counter : 3