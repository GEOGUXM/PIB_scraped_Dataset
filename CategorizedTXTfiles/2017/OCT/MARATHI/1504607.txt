      पंतप्रधान कार्यालय

      स्वच्छ भारत दिनानिमित्त आयोजित कार्यक्रमाला पंतप्रधानांनी संबोधित केले: स्वच्छ भारत अभियानाचा तिसरा वर्धापनदिन आणि स्वच्छता ही सेवा पंधरवड्याची सांगता
      Posted On: 02 OCT 2017 2:43PM by PIB Mumbai


    नवी दिल्ली , 2 ऑक्टोबर 201 7


    पंतप्रधान नरेंद्र मोदी यांनी आज स्वच्छ भारत दिन: स्वच्छ भारत अभियानाचा तिसरा वर्धापनदिन आणि 'स्वच्छता ही सेवा' पंधरवड्याची सांगता यानिमित्त आयोजित कार्यक्रमाला संबोधित केले.


    ते म्हणाले कि 2 ऑक्टोबर रोजी महात्मा गांधी आणि लाल बहादूर शास्त्री यांची जयंती आणि स्वच्छ भारताच्या आपल्या उद्दिष्टाच्या दिशेने आपण कुठवर येऊन पोहोचलो याचा आढावा घेण्याचे निमित्त आहे.


    तीन वर्षांपूर्वी स्वच्छ भारत चळवळ सुरु केली , तेव्हा चहुबाजुंनी किती टीका झाली याची आठवण पंतप्रधानांनी करून दिली. ते म्हणाले कि महात्मा गांधी यांनी दाखवलेला मार्ग चुकीचा असूच शकत नाही. यामध्ये आव्हाने असली तरी त्यापासून दूर जाण्याचे कारण नाही असे ते म्हणाले.


    पंतप्रधान म्हणाले कि आज सर्वजण एका सुरात स्वच्छतेप्रति त्यांची इच्छा व्यक्त करत आहेत. नेते आणि सरकारच्या प्रयत्नांतून स्वच्छता साध्य करता येणार नाही , तर समाजाच्या प्रयत्नांतूनच हे साध्य होईल असा विश्वास त्यांनी व्यक्त केला. लोक सहभागाचा आदर करायला हवा असे सांगून ते म्हणाले कि स्वच्छता अभियान ही एक सामाजिक चळवळ बनली आहे. आतापर्यंत जे काही यश मिळाले आहे ते भारताच्या स्वच्छाग्रही जनतेचे देखील यश आहे.


    सत्याग्रहींमुळे जसे स्वराज्य मिळाले आहे तसे स्वच्छाग्रहींकडून श्रेष्ठ भारताचे उद्दिष्ट साध्य होईल असे पंतप्रधान म्हणाले.


    शहरांच्या स्वच्छता मानांकनाबाबत बोलताना पंतप्रधान म्हणाले कि यामुळे सकारात्मक , स्पर्धात्मक वातावरणाची निर्मिती झाली आहे. स्वच्छतेसाठी क्रांतिकारी कल्पनांची आवश्यकता आहे आणि स्पर्धेमुळे स्वच्छतेच्या संकल्पनेला कल्पनांचे व्यासपीठ प्राप्त होते असे ते म्हणाले.


    "स्वच्छता ही सेवा" पंधरवड्यात योगदान दिलेल्या सर्वांचे पंतप्रधानानी अभिनंदन केले आणि म्हणाले कि आणखी खूप काही करण्याची गरज आहे.


    राष्ट्रीय निबंध , चित्रकला आणि चित्रपट स्पर्धेच्या विजेत्यांना पंतप्रधानांनी पुरस्कार प्रदान केले आणि डिजिटल डिस्प्ले गॅलरीलाही भेट दिली.


    S.Tupe/S.Kane /Anagha


    

    
    (Release ID: 1504607) Visitor Counter : 6