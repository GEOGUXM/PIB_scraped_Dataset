      परराष्ट्र व्यवहार मंत्रालय

      देशातल्या लघु स्वयंउद्योजकांना प्रोत्साहन देण्यासाठी “मुद्रा” योजना उपयुक्त- व्ही.के.सिंग
      Posted On: 11 OCT 2017 5:42PM by PIB Mumbai


    मुंबई 11 ऑक्टोबर 201 7


    उद्योग व्यापाराच्या कल्पना प्रत्यक्षात उतरवण्यासाठी तसेच छोट्या उद्योगांच्या विकासासाठी अर्थसहाय्य अतिशय महत्त्वाचे असते. केंद्र सरकारची “ मुद्रा ” अर्थसहाय्य योजना अशा लघु उद्योगांना प्रोत्साहन देण्यासाठी महत्वाची भूमिका बजावते असे प्रतिपादन परराष्ट्र व्यवहार राज्यमंत्री जनरल व्ही.के.सिंग यांनी केले. मुंबईत “ मुद्रा ” योजनेची माहिती देण्यासाठी आयोजित शिबीरात ते आज बोलत होते. या योजनेमुळे महिला आणि समाजातल्या दुर्बल घटकांमधल्या युवकांना उद्योगांसाठी अर्थसहाय्य मिळवण्यात मोठी मदत झाली आहे असे ते म्हणाले. ही योजना आणखी प्रभावीपणे राबवण्यासाठी जनतेकडून मते मागवून काही त्रुटी राहिल्या असल्यास त्या भरुन काढाव्यात अशी सूचना त्यांनी केली.


    मुद्रा योजनेची माहिती जास्तीत जास्त लोकांपर्यंत पोहचवून स्वयंउद्योजकांना त्यांच्या उद्योगांचा विस्तार करुन रोजगार निर्मिती करण्यासाठी प्रोत्साहन द्यायला हवे असे सिंग म्हणाले.


    जनतेला, विशेषत: ग्राहक आणि व्यापाऱ्यांना डिजिटल व्यवहारांसाठी प्रोत्साहन देण्याच्या हेतूने केंद्र सरकार विविध उपक्रम राबवत आहे. डिजिटल व्यवहारांची माहिती आणि सुविधा देण्यासाठी मुद्रा म्हणजेच सूक्ष्म विभाग विकास आणि पुर्नकर्ज यंत्रणेमार्फत 50 प्रोत्साहन शिबीरे देशभरात आयोजित केली जात आहेत. या शिबीरांमधून सरकारच्या विविध पथदर्शी योजनांची माहिती दिली जाईल. विशेषत: मुद्रा योजनेअंतर्गत, डिजिटल व्यवहार करण्याची माहिती ग्राहकांना दिली जाईल. या उपक्रमाचा भाग म्हणून आज मुंबई विद्यापीठाच्या दीक्षान्त सभागृहात हे शिबीर आयोजित करण्यात आले होते.


    मुद्रा योजनेअंतर्गत, कर्ज मिळालेल्या दोन लाभार्थ्यांनी आपले अनुभव यावेळी सांगितले. तसेच या योजनेअंतर्गत काही लाभार्थ्यांना कर्ज प्रमाणपत्रंही देण्यात आली.


    या शिबीरात नाबार्ड , विविध बँका, भारतीय आयुर्विमा महामंडळ, विविध सरकारी विमा कंपन्या आणि आधार कार्ड कार्यालयाचे प्रतिनिधी सहभागी झाले होते.


    ग्रामविकास मंत्री पंकजा मुंडे, खासदार अरविंद सावंत आणि इतर मान्यवरही या कार्यक्रमाला उपस्थित होते.


    B.Gokhale /R.Aghor/P.Malandkar


    

    
    (Release ID: 1505704) Visitor Counter : 4