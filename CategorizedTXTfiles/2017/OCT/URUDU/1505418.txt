      خصوصی سروس اور فیچرس

      ملک میں فوجداری نظام انصاف کو تیز کرنے کیلئے سی سی ٹی این ایس ڈیجیٹل پولیس پورٹل کا آغاز
      Posted On: 09 OCT 2017 7:55PM by PIB Delhi


    *دیپک رازدان


    نئی دہلی،09؍اکتوبر،


    چونکہ جرائم کی تعداد بڑھتی جارہی ہے اور مجرموں نے ٹیکنالوجی کا سہارا لینا شروع کردیا ہے، لہذا ریاستوں کی پولیس کو قانون توڑنے والوں کو انصاف کے کٹہرے میں کھڑا کرنا مشکل کام ہوگیا ہے۔ تاہم صورت حال میں انقلابی تبدیلی آرہی ہے۔ اس سال اگست میں کرائم اینڈ کریمنل ٹریکنگ نیٹ ورک اینڈ سسٹمز (سی سی ٹی این ایس) کے ایک جزو کے طور پر شروع کیا گیا ڈیجیٹل پولیس پورٹل سے نہ صرف پولیس کو تیزی کے ساتھ مجرموں کا پتہ لگانے میں مدد ملے گی بلکہ متاثرین کو اپنی مشکلات کا آن لائن حل کرانے میں بھی مدد ملے گی۔


    تعزیرات ہند کے دائرے میں آنے والے مجموعی جرائم کی تعداد میں اضافہ ہوا ہے۔ ایسے جرائم کی تعداد 2014 میں 28.51 لاکھ تھی جو بڑھ کر 2015 میں 29.49 لاکھ ہوگئی۔ مرکزی وزارت داخلہ کی تازہ ترین سالانہ رپورٹ (2016-17) کے مطابق سزا کا مستحق بننے والے مجموعی جرائم میں تعزیرات ہند کے دائرے میں آنے والے جرائم کا فیصد 2011 میں 37.2 فیصد تھا جو 2015 میں بڑھ کر 40.3 فیصد ہوگیا۔ جرائم کی شرح جس کا تعین ہرایک لاکھ کی آبادی میں جرائم کی تعداد سے ہوتا ہے، میں بھی اضافہ ہوا ہے۔ 2002 میں یہ شرح جہاں 497.9 تھی وہیں 2015 میں یہ شرح بڑھ کر 581.8 ہوگئی ہے۔


    ایسے پیچیدہ منظر نامے میں توقع ہے کہ متعدد خصوصیات کا حامل ڈیجیٹل پولیس پورٹل بڑی تبدیلی کا باعث بنے گا۔ سی سی ٹی این ایس پورٹل جرائم کی جانچ پڑتال کرنے والوں کو پورے ملک میں کہیں بھی کئے گئے کسی بھی جرم کا مکمل ریکارڈ دستیاب کرائے گا۔ توقع ہے کہ گوگل جیسے ایڈوانس سرچ انجن سے لیس اور تجزیاتی رپورٹ پیش کرپانے کا اہل یہ پورٹل ملک کے فوجداری نظام انصاف کے ریڑھ کی ہڈی ثابت ہوگا۔ ریاستوں کی پولیس تنظیموں اور سی بی آئی ، آئی بی، ای ڈی اور این آئی اے جیسی جانچ ایجنسیوں کو یہ ڈیجیٹل پولیس پورٹل جرائم اور مجرموں کا ایک قومی ڈیٹا بیس فراہم کرے گا، جس میں 11 طرح کے سرچ اور 44 طرح کی رپورٹوں کی سہولت ہے۔ اس سے قومی سلامتی کی صورت حال میں بہتری آئے گی اور ملک میں پولیس کے کام کرنے کے طریقہ کار میں انقلابی تبدیلی بھی آئے گی۔


    شہریوں کو، ڈیجیٹل پولیس پورٹل ایف آئی آر درج کرانے کی سہولت بہم پہنچاتا ہے۔ شروع شروع میں 34 ریاستوں اور مرکز کے زیر انتظام علاقوں میں 7 طرح کی پبلک ڈلیوری سروسز اس میں شامل ہوں گی۔ ان سروسز میں ملازمین ،کرایہ داروں، نرسوں وغیرہ کی ذات اور پتے کی توثیق، عوامی تقریبات کے انعقاد کیلئے اجازت، کسی چیز کے گم ہوجانے اور مل جانے نیز گاڑی چوری سے متعلق خدمات شامل ہیں۔ اس پورٹل سے فوجداری جانچ پڑتال مکمل طور پر شہری دوست ہوجائے گی۔ شہریوں سے متعلق رپورٹیں اور درخواستیں بعد کی کارروائی کیلئے وقت ضائع کئے بغیر ریاستوں اور مرکز کے زیر انتظام علاقوں کی پولیس کو فورا فارورڈ کردی جائیں گی۔


    2004 میں وزارت داخلہ (ایم ایچ اے) نے ایک پروجیکٹ کا آغاز کیا تھا جس کا نام کامن انٹگریٹڈ پولیس اپلی کیشن (سی آئی پی اے) تھا۔ اس پروجیکٹ کا آغاز ’’موڈرنائزیشن آف اسٹیٹ پولیس فورسز(ایم پی ایف)‘‘ کے ایک جزو کے طور پر کیا گیا تھا اور جس کا مقصد پولیس تھانوں میں جرائم سے متعلق ریکارڈوں کی کمپیوٹر کاری تھا۔ جرائم کے ریکارڈ سے متعلق قومی ڈیٹا بیس کے قیام کی ضرورت کا احساس بعد میں ہوا اور وزارت داخلہ نے مرکزی شعبے کے پروجیکٹ کے طور پر 2009 میں کرائم اینڈ کریمنل ٹریکنگ نیٹ ورک اینڈ سسٹمز ( سی سی ٹی این ایس) یعنی جرائم اور مجرموں کی ٹریکنگ سے متعلق نیٹ ورک اور نظام متعارف کرایا تھا، جس کا مقصد ایک مشترک اپیلی کیشن سافٹ ویئر سبھی پولیس تھانوں کو باہم جوڑنا تھا تاکہ جانچ پڑتال، پولیسی سازی، اعداد وشمار کے تجزئے، ریسرچ اور شہری خدمات انجام دی جاسکیں۔


    یہ پروجیکٹ ریاستی پولیس اہلکاروں کو سی سی ٹی این ایس اپیلی کیشن پر کرائم اینڈ کریمنل ڈیٹا تک پہنچنے کی سہولت دیتا ہے۔ اس ایپلی کیشن پر اسٹیٹ ڈیٹا بیس کے توسط سے اسٹیٹ ڈیٹا سینٹر پر اور نیشنل ڈیٹا بیس کے توسط سے نیشنل ڈیٹا سینٹر (این ڈی سی) پر کسی بھی وقت رسائی حاصل کی جاسکتی ہے۔ سی سی ٹی این ایس پروجیکٹ کیلئے مجموعی طور پر 2000 کروڑ رورپے کا بجٹ مختص کیا گیا ہے۔ مرکزی حکومت ریاستوں اور مرکز کے زیرانتظام علاقوں کو ہارڈ ویئر، سی سی ٹی این ایس سافٹ ویئر، کنکٹی ویٹی، سسٹم انٹگریشن، لیگے سی ڈیٹا انٹری، پروجیکٹ مینجمنٹ مین پاور اور ٹریننگ کیلئے رقوم دستیاب کراتی ہے۔ مرکز نے ریاستوں کو 1450 کروڑ روپے جاری کئے ہیں جن میں سے ریاستوں مرکز کے زیر انتظام علاقوں نے 1086 کروڑ روپے خرچ کرلئے ہیں۔


    فی الحال ، جن 15398 پولیس تھانوں کااحاطہ اس اسکیم کے تحت کیا گیا ہے ، ان میں سے 14284 پولیس تھانوں میں سی سی ٹی این ایس سافٹ ویئردستیاب کرائے گئے ہیں۔ 14228 پولیس تھانوں میں سےکُل 13775 پولیس تھانوں میں ایف آئی آر درج کرنے کیلئے اس سافٹ ویئر کا سوفیصد استعمال کیا جارہا ہے۔ اس اسکیم کے تحت جن 15398 پولیس تھانوں کا احاطہ کیا گیا ہے، ان میں سے 13439 پولیس تھانے جرائم اور مجرموں کے ریکارڈ سے متعلق ریاستی اور قومی ڈیٹا بیس سے جوڑے اور مربوط کئے جاچکے ہیں۔ سی سی ٹی این ایس کا استعمال کرتے ہوئے ایف آئی آر کے اندراج کی کُل تعداد میں زبردست اضافہ ہوا ہے۔ مارچ 2014 میں جہاں یہ تعداد 1.5 لاکھ سے کم تھی وہیں یہ تعداد جون 2017 سے پہلے تک بڑھ کر تقریبا 1.25 کروڑ ہوگئی۔اس طرح سے اس میں تقریبا سو گنا اضافہ ہوا ہے۔ 34 ریاستوں اور مرکز کے زیر انتظام علاقوں نے اپنے اسٹیٹ سیٹیزن سروس پورٹل شروع کئے ہیں، جن پر جرم کی رپورٹ، ویری فکیشن، کسی پروگرام کے انعقاد کیلئے اجازت وغیرہ جیسی اہم خدمات دستیاب کرائی جارہی ہیں۔ چھتیس ریاستوں اور مرکز کے زیر انتظام علاقوں میں سے 35 ،نیشنل کرائم اینڈ کریمنل ڈیٹا بیس کے ساتھ ڈیٹا شیئر کررہی ہیں۔ اس سسٹم پر جرائم اور مجرموں سے متعلق 7 کروڑ ریکارڈ موجود ہیں، جن میں2.5 کروڑ ایف آئی آر ریکارڈ اور لیگے سی ڈیٹا شامل ہیں۔


    سی سی ٹی این ایس پروجیکٹ کے امکانات کا دائرہ وسیع ہو گیا ہے کیونکہ پولیس ڈیٹا کو فوجداری نظام انصاف کے دیگر ستونوں جیسے عدالتوں، جیلوں، سرکاری وکیلوں، فورنسک جانچ اور فنگر پرنٹس اور جوائنل ہومز کے ساتھ مربوط کیا جاسکتا ہے۔ اسی وجہ سے ایک نیا نظام ’’انٹر-آپریبل کریمنل جسٹس سسٹم (آئی سی جے ایس)‘‘ تیارکیا گیا ہے۔ آئی سی جے ایس سسٹم ایک ڈیش بورڈ اپروچ کے طور پر تیار کیا گیا ہے، اس میں اعلیٰ درجے کی سرچ سہولت ہے تاکہ سسٹم سے مطلوبہ ڈیٹا اخذ کیا جاسکے۔ آئی سی جے ایس پروجیکٹ کی نگرانی ایک ورکنگ گروپ کررہا ہے جس کے سربراہ سپریم کورٹ کے جج جسٹس مدن بی لوکر ہیں۔


    ریاستی پولیس تنظیموں اور سبھی جانچ ایجنسیوں کو ڈیجیٹل پولیس پورٹل سے زبردست قوت ملی ہے۔ یہ پورٹل سی سی ٹی این ایس نیشنل ڈیٹا بیس پر مبنی 11 سرچ اور 44 رپورٹوں کی سہولت دستیاب کراتا ہے۔ ایڈوانس سرچ بہترین کارکردگی کا مظاہرہ کرنے والے سرچ اور تجزیاتی انجن سے لیس ہے۔ ایڈوانس سرچ دو طرح سے کی جاسکتی ہے۔ سرچ کے پہلے طریقے میں سرچ انجن ڈالے گئے مکمل نام (جیسے نام اور رشتے دار کانام) کی تلاش کرے گا لیکن وہی ریکارڈ حاصل کرپائے گا جہاں ان نامو میں سے کوئی ایک یا دونوں پائے جائیں گے۔ سرچ کے دوسرے طریقے میں جزوی طور پر بھی اتفاق رکھنے والے ریکارڈ کو سامنے لاتا ہے اور سبھی طرح کے نتائج پیش کرتا ہے۔


    پورٹل پر متعدد قسم کے فلٹر دستیاب ہیں جن کے ذریعے سے ڈیٹا کو سورٹ اور نیرو ڈاؤن کیا جاسکتا ہے۔ اس پورٹل پر سرچ کا کام آدمی کے نام، آدمی اور رشتےدار کے نام، آدمی اور قانون/ دفعہٍ ، فری ٹیکس سرچ اور ایف آئی آر اندراج سے متعلق ایگزکٹ سرچ ، نمبر، موبائل نمبر، ای میل کے ذریعے کیا جاسکتا ہے۔ سی سی ٹی این ایس پورٹل جاچ پڑتال کرنے والوں کو پورے ملک میں کہیں بھی کسی جرم سے متعلق مکمل ریکارڈ ہسٹری دستیاب کرائے گا۔


    یہ سافٹ ویئر گوگل کی طرح کے ایڈوانس سرچ انجن اور تجزیاتی رپورٹوں سے لیس ہے۔ حال ہی میں اس سافٹ ویئر کا استعمال تمل ناڈو کی دماغی طور پر معذور کچھ خواتین کا اتراکھنڈ میں پتہ لگانے کیلئے کیا گیا اور پھر انہیں ان کے کنبوں سے ملادیا گیا۔ سی سی ٹی این ایس ڈیٹا بیس کو بعد میں سڑک نقل وحمل اور قومی شاہراہوں کی وزارت (ایم ار آر ٹی ایچ) کے ڈیٹا بیس سے جوڑ دیا جائے گا جوکہ موٹر گاڑیوں کے رجسٹریشن پر مشتمل ہے۔


    ’’ایڈوانس سرچ ‘‘ سی سی ٹی این ایس ڈیش بورڈ تک رسائی ہونے کے سبب ،استعمال کرنے والوں کو جرائم کے درمیان رشتوں، جرائم کے رجحانات اور جرائم کے طریقہ کار جاننے کی سہولت دستیاب کراتا ہے۔


    ڈیجیٹل پولیس پورٹل کے آغاز کے وقت سے شہریوں نے پورٹل پر شکایات درج کرانا شروع کردیا ہے اور افراد کی توثیق سے متعلق سہولت شروع کئے جانے کی درخواست کی جارہی ہے۔ڈیجیٹل پولیس پورٹل ایک دوستانہ ماحول میں شہریوں سے متعلق خدمات کی موثر فراہمی میں حکومت کی مدد کررہا ہے، جو کہ آج کی ایک جدید فلاحی ریاست کی اہم ذمہ داری ہے۔


    *دیپک رازدان ایک سینئر صحافی ہیں جو فی الحال دی اسٹیٹ مین، نئی دہلی کے ادارتی کنسلٹینٹ ہیں۔


    اس مضمون میں پیش کئے گئے خیالات مضمون نگار کے اپنے خیالات ہیں۔


    ۔۔۔۔۔۔۔۔۔۔۔


    (م ن-م م- ق ر)


    (09-10-2017)


    U-5049

    
    
    (Release ID: 1505418) Visitor Counter : 2