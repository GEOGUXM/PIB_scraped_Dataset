      الیکٹرانکس اور اطلاعات تکنالوجی کی وزارت

      ہمارے موجودہ تعلیمی نظام میں جامع علم وقت کی ضرورت ہے: جناب کے جے الفونس
      Posted On: 31 OCT 2017 7:24PM by PIB Delhi


    نئی دہلی 31 اکتوبر ؛ نوجوانوں بالخصوص اسکولی طلبا کے درمیان سائنس، ٹیکنالوجی اور ریاضی کے علوم سیکھنے کی حوصلہ افزائی کرنے کے ایک نادر اقدام کے تحت ودیارتھی وگیان منتھن (وی وی ایم) ملک گیر سطح پر سائنس ٹیلنٹ تلاش کرنے کے لیے امتحان آئندہ 26 نومبر کو منعقد کیا جائے گا۔ اس امتحان کا انعقاد محکمہ برائے سائنس وٹیکنالوجی کے تحت خود مختار ادارہ وگیان پرسار (وی پی) فروغ انسانی وسائل کی وزارت کے تحت قومی کونسل برائے تعلیمی تحقیق وتربیت (این سی ای آر ٹی) اور وجنانا بھارتی سے منسلک نامور سائنسدانوں اور اساتذہ کے ذریعہ کیا جارہا ہے۔


    آج قومی دارالحکومت دہلی میں منعقدہ ایک تقریب میں مواصلات اور اطلاعاتی ٹیکنالوجی کے مرکزی وزیر مملکت جناب الفونس جوسیف کنن تھینم کے ذریعہ وی وی ایم نامی ایک موبائل ایپ کا اجرا عمل میں آیا۔ اس موقع پر اظہار خیال کرتے ہوئے وزیر موصوف نے کہا کہ ‘‘ودیارتھی وگیان منتھن’’ ہندوستان کی آئندہ نسل کو بہتر مستقبل کے لیے سائنس اور ٹیکنالوجی کی اہمیت سمجھنے کا موقع فراہم کرے گا۔ ہم چاہتے ہیں کہ آج کی نسل کے طلبا ڈیجیٹل ٹیکنالوجی کا استعمال کریں۔ سائنس کو سیکھیں۔ ہندوستان سے متعلق مزید جانکاری حاصل کریں۔ اسی طرح ان مشہور شخصیات کے بارے میں جانیں جنھوں نے سائنس کو مقبول عام بنایا۔ میں اپنے نوجوان باصلاحیت افراد سے اپیل کرتا ہوں کہ وہ غور وفکر کریں۔ سمجھیں اور تجزیہ کرنے والے بنیں تاکہ ہماری آئندہ نسل کی ہمہ جہت ترقی کو یقینی بنایا جاسکے۔


    اس تقریب کے دوران وی وی ایم موبائل ایپ کے اجرائ کے بعد تقریبا 125 طلبا وزیر موصوف کی موجودگی میں آزمائشی امتحان میں شریک ہوئے تاکہ آن لائن امتحان کا ایک نمونہ دیکھنے کو ملے۔


    وجنانا بھارتی ویبھا کے قومی سکریٹری جنرل جناب جاہا کمار نے وی وی ایم کے مختلف پہلوؤوں کو اجاگر کیااور طلبا سے زور دے کر کہا کہ وہ اس امتحان کے لیے موبائل پر مشق کریں اور ہندوستان کے ڈیجیٹل مشن کا حصہ بنیں۔


    ملک بھر کے 2078 مراکز سے ریکارڈ تعداد 91000 طلبا کے اس امتحان میں شرکت کرنے کا امکان ہے۔ اس امتحان کی کلیدی خصوصیات میں سے ایک یہ ہے کہ یہ آن لائن منعقد کیا جائے گا۔ طلبا ڈیجیٹل انڈیا مہم کے وژن کے ساتھ متعدد ڈیجیٹل آلات مثلاً موبائل، ٹیبلیٹ، لیپ ٹاپ، ڈیسک ٹاپ کے ذریعہ اس امتحان میں شریک ہوں گے۔


    پہلے مرحلہ میں طلبا کی صلاحیتوں کو جانچنے کے لیے وی وی ایم کا نصاب ہے (1) سائنس اور ریاضی (40 فیصد) متعلقہ کلاسوں کے لیے این سی ای آر ٹی کی نصابی کتابوں سے، (2) سائنس میں ہندوستان کا تعاون (20 فیصد) ویبھا کے ذریعہ شائع شدہ مطالعہ کے لیے خصوصی مواد، ڈاکٹر وکرم سارابھائی اور ڈاکٹر ہومی بھابھا کی سوانح حیات (20 فیصد)، یہ سال کے ہندوستانی سائنسدانوں کی تحریک دینے والے مناظر(خصوصی طور تیار کردہ مطالعہ کے لیے مواد) اور معلومات عامہ، منطق اور ریزننگ (20 فیصد) ہے۔ وی وی ایم کی جانب سے مطالعہ کے لیے مواد تمام طلبا کے لیے یکم اکتوبر 2017 کی تاریخ سے مہیا کرا دیا جائے گا۔


    اس امتحان کا انعقاد دو سیکشن جونیئر کلاسیز (چھٹی جماعت تا آٹھویں جماعت) اور سینئر کلاسیز (نویں جماعت تا گیارہویں جماعت) کے لیے کیا جائے گا۔ تاہم جانچ پڑتال کے مقصد سے متعلقہ کلاسوں کے طلبا کو الگ الگ جانچا جائے گا۔


    وی وی ایم کی کوشش ہوگی کہ اسکولی طلبا کے لیے سب سے بڑے آن لائن امتحان کے لیے گنیز بک میں ورلڈ ریکارڈ بنے۔ اس امتحان میں ملک بھر میں قائم 2078 مراکز سے 91 ہزار طلبا شریک ہوں گے۔ تمام رجسٹرڈ طلبا کا پہلے آزمائشی امتحان ہوگا تاکہ انھیں 26 نومبر کو منعقد ہونے والے فائنل امتحان کے لیے وی وی ایم ایپ کے ساتھ واقف کرا دیا جائے۔


    وجنانا بھارتی (ویبھا) ملک میں سب سے بڑی سائنسی تحریکوں میں سے ہے۔ جس کی قیادت نادر سائنسداں کر رہے ہیں۔ وی وی ایم پروگرام کے ذریعہ ہندوستان کی نوجوان نسل کو قدیم عہد سے لیکر جدید زمانے تک سائنس میں ہندوستان کے بیش قیمت تعاون کے بارے میں واقف کرایا جائے گا۔ رجسٹرڈ طلبا کثیر سطحی امتحان سے گذریں گے۔ اس امتحان میں کامیاب طلبا کو اسٹڈی ٹور کرنے کا موقع فراہم ہوگا۔ علاوہ ازیں انھیں ملک اور بیرون ملک کے مشہور سائنسدانوں کے ساتھ تبادلہ خیال کا موقع بھی ملے گا۔ وی وی ایم سے متعلق تفصیلات کو www.vvm.org.in پر دیکھا جاسکتا ہے۔


    ************


    (م ن ۔م ع ۔ را۔ 31.10.2017 )


    U – 5436

    
    
    (Release ID: 1507644) Visitor Counter : 5