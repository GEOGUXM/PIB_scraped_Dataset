      صدر جمہوریہ کا سکریٹریٹ

      گاندھی جی سماج کی مجموعی ترقی اورمحنت کے وقار کو مقصد تصورکرتے تھے : صدر جمہوریہ
      Posted On: 02 OCT 2017 4:01PM by PIB Delhi


    نئی دہلی،03۔اکتوبر ۔صدر جمہوریہ جناب رام ناتھ کووند نے کہا ہے کہ بابائے قوم آنجہانی مہاتما گاندھی سماج کی مجموعی ترقی اور محنت کے وقار کو انتہائی اہم مقصد تصور کرتے تھے۔جناب کووند گجرات کے علاقے منگرول میں روایتی ماہی گیر قبائل کی معاشی ترقی کے مختلف منصوبوں کا سنگ بنیاد رکھنے کے بعد افتتاحی تقریر کررہے تھے۔

    
    انہوں نے کہا کہ سوراشٹر کے لوگ اپنی سخت محنت کے لئے مشہور رہے ہیں ۔خواہ وہ زراعت کا شعبہ ہو، تجارت یا دیگر کام ہوں ، سوراشٹر کے لوگوں نےزبردست محنت کے ساتھ کام کیا ہے ۔انہوں نے اپنی جی توڑ محنت کے ساتھ کام کرکے اپنی زندگی میں بہتری پیدا کی ہے جبکہ انہیں اکثر قدرتی آفات اور دیگر قدرتی خطرات درپیش رہے ہیں۔
    
    صدر جمہوریہ نے اس موقع پر جعفر آباد فشنگ ہاربر میں جیٹی اور دیگر سہولیات ، وراول اور پوربندر فشنگ ہاربر کی تازہ کاری اور نوی بندر ، میانی اور سلایا فش لینڈنگ سینٹرز اور45 مواضعات کے لئے منگرول ریورل واٹر سپلائی آگمنٹیشن اسکیم کا افتتاح کیا ۔ انہوں نے امید ظاہر کی کہ یہ منصوبے نہ صرف یہ کہ اس علاقے کی معاشی ترقی میں اضافہ کریں گے بلکہ یہاں کے لوگوں کے معیار زندگی میں بھی بہتری پیدا ہوگی۔
    
    جناب رام ناتھ کووند نے کہا کہ گجرات میں زراعت ،صنعت ،تعلیم ،فنون ،ادب اور عوامی زندگی جیسے مختلف شعبوں میں زبردست خدمات انجام دی ہیں ۔دراصل ساحلی ریاست گجرات زمانہ قدیم سے ملک کی معاشی ترقی کے شعبے میں اہم خدمات انجام دیتی رہی ہے ۔آج ملک میں بندرگاہوں سے آنے والے سامان کا 48 فیصد گجرات کی بندرگاہوں سے اتارا جاتا ہے ۔ اس کے ساتھ ہی ہندوستان میں بحری ماہی گیری کے کاروبار میں اس ریاست کا حصہ زبردست رہا ہے اور ملک کی مجموعی تجارت میں گجرات کا حصہ 20 فیصد رہا ہے ۔ انہوں نے کہا کہ آج جن منصوبوں کا افتتاح ہوا ہے ، وہ گجرات کے لوگوں اور بالخصوص سوراشٹر کے علاقے کے لوگوں کے لئے انتہائی اہمیت کے حامل ہیں۔اس موقع پر صدر جمہوریہ نے گجرات کی سرکار، ریاست کے وزیر اعلیٰ جناب وجے روپانی گجرات کے لوگوں بالخصوص سوراشٹر کے لوگوںکو مبارکباد دی کہ انہوں نے ماضی کی روایات کی پاسداری کرتے ہوئے ان منصوبوں کو ممکن بنانے میں اپنی اہم خدمات انجام دیں ۔
    
    م ن ۔س ش۔ رم
    
    U-4912

    
    
    (Release ID: 1504565) Visitor Counter : 3