      صدر جمہوریہ کا سکریٹریٹ

      جبوٹی (Djibouti ) میں منعقد سماجی استقبالیہ کی تقریب میں صدر جمہوریہ ہند کی تقریر
      Posted On: 04 OCT 2017 1:12PM by PIB Delhi


    نئی دہلی،04۔اکتوبر ۔صدر جمہوریہ ہند جناب رام ناتھ کووند نے افریقی ملک Djibouti میں منعقدسماجی استقبالیہ کی تقریب میں جو تقریر کی تھی اس کے چیدہ چیدہ اقتباسات جسب ذیل ہیں :

    
    ’’ مجھے جبوٹی میں ہندوستانی برادری سے ملاقات اور خطاب کرتے ہوئے انتہائی فخر کا احساس ہورہا ہے ۔میں اپنے لئے آپ کے اس گرم جوش جذبے سے از حد متاثر ہوا ہوں ۔ میرے لئے یہ بات انتہائی قابل اعزاز ہے کہ میں جبوٹی کا دورہ کرنے والا پہلا ہندوستانی صدر ہوں ۔
    
    منصب صدارت پر انتخاب کے بعد یہ میرا پہلا غیر ملکی دورہ ہے اور یہ بات محض اتفاق نہیں بلکہ یہ ہمارا بہت سوچا سمجھا ہوا فیصلہ ہے۔ اس خوبصورت برصغیر کے ساتھ تعلقات کو ہمارے دلوں میں ایک خصوصی مقام حاصل ہے اور ہم افریقی عوام کے ساتھ اپنے بھائی چارے کے مراسم کو مزید مستحکم اور گہر ا بنانے کے تئیں عہد بستہ ہیں ۔
    
    دوستو!
    
    آج جب میں افریقہ کے ساتھ ہندوستان کی خصوصی اور مسلسل شراکتداری پر گفتگو کررہا ہوں تو مجھے اپنے عظیم پرواسی ہندوستانی آنجہانی مہاتما گاندھی کی یاد آرہی ہے ، جن کے لئے یہ برصغیر ایک مقدس سرزمین کی حیثیت رکھتا تھا اور یہیں موہن داس کرم چند گاندھی کو مہاتما کا لقب حاصل ہوا ۔
    
    جبوٹی میں آج سہ پہر اپنی آمد کے فوراََ بعد مجھے اپنے بابائے قوم مہاتا گاندھی کو خراج عقیدت پیش کرنے کا اعزاز حاصل ہوا ۔ میرے لئے یہ بات اور بھی خصوصیت کی حامل اس لئے رہی کہ میں نے گاندھی جی کو اپنا خراج عقیدت نیلسن منڈیلا اسکوائر میں پیش کیا ۔ اس سرزمین پر دوعظیم لیڈروں کو ایک ساتھ یاد کرنا میرے لئے انتہائی سعادت گزار تجربہ تھا اور شاید میرا دورہ ٔ افریقہ اس سے زیادہ باعث افتخٓار ہوبھی نہیں سکتا تھا ۔
    
    دوستو!
    
    جبوٹی سے ہندوستان کے تعلقات اور عوام سے عوام کے رابطے صدیوں قدیم ہیں ۔ ہمارے اجداد کے سفر باب المنداب کی کہانیاں معروف عام رہی ہیں ۔ انہوں نے صومالی اور دوردراز کے تاجروں سے رابطے قائم کئے اور عرب تاجروں کے ساتھ کاروبار اور نظریات وتصورات کے باہمی تبادلے کئے ۔ میں آپ کو یہ کہانی اس لئے سنا رہا ہو ں تاکہ آپ کو یہ احساس ہوسکے کہ افریقے کے ساتھ ہمارے بحری رشتے کس قدر مستحکم تھے ۔ ہمیں اب اس مشترکہ تاریخ اور شناخت کی بازیافت کی کوشش کرنی چاہئے ۔
    
    ہمیں اپنی اس مشترکہ وراثت کے بعض احیا ٔ کے لئے بہت کوششیں کرنی پڑیں گی ، محض ماضی کے لئے ہی نہیں بلکہ ایک معاصر شراکتداری کے لئے بھی اس مشترکہ وراثت کا احیأ ثانی لازمی ہے ۔ نیلگوں انقلاب اور بحرہند کی گہرائیاں ہمیں ایک پائیدار مستقبل کے زبردست امکانات فراہم کراتی ہیں ۔ اس کے ساتھ ہی اس کے گرم پانیوں ّسے بھی ہمیں مشترکہ خطرات درپیش ہوتے ہیں ۔ ہمیں ایک دوسرے سے جوڑنے والے سمندر کا نام ہندوستان کے نام سے بحر ہند ضرور ہے ، لیکن سمندر ہمیں ایک دوسرے سے جوڑتا ہے ۔ آئیے ! ہم ایک بار پھر ایک دوسرے سے اسی طرح جُڑ جائیں ،جیسے صدیوں قبل ایک دوسرے سے وابستہ رہے ہیں۔
    
    دوستو !
    
    جبوٹی کےساتھ ہمارے تاریخی تعلقات ہمیں ہمہ جہت شراکتداری قائم کرنے میں انتہائی مثبت اور اہم ثابت ہوئے ہیں۔ اور اب جہاں ہم نے سرکار سے سرکار کے رابطوں کے فروغ کے لئے اپنی بہترین کوششیں کی ہیں ،وہیں یہاں موجود آپ سب اس شراکتداری کے حقیقی علمبردار ہیں ۔
    
    میں یہ بات اس لئے کہہ رہا ہوں کہ آپ نے کسی بھی حیثیت سے جبوٹی کو اپنا گھر بنایا ہو ، خواہ تاجر کی حیثیت سے خواہ پیشہ ور کی حیثیت سے یا
    
    ہنر مند مزدور کی حیثیت سے آپ نے ہر صورت میں اپنے گردوپیش کے لوگوں کی بے لوث اور نیک نیتی کے جدبے سے خدمت کی ہے۔
    
    آپ نے اپنی دیرینہ روایات ، خاندانی قدروں اور زبردست محنت کے جذبے کی پاسداری کرتے ہوئے اپنے ملک سے باہر اس نئے ملک میں اپنے گھر بناکر نہ صرف یہ کہ مقامی لوگوں کی امداد کے ستون کی حیثیت اختیار کی ہے بلکہ اس سے ہمیں بھی زبردست افتخار حاصل ہوا ہے۔
    
    اب جہاں آپ اپنے تہواروں اورمیلوں کا انعقاد کرتے ہیں ، انہیں مناتے ہیں تو آپ کو اپنے رنگ وحسن سے اپنے جبوٹی کے دوستوں کوبھی واقف کرانا چاہئے ۔آپ کو اپنی تہذیب ،اپنی ثقافت اور اپنی کہانیاں انہیں سنانی چاہئیں ۔
    
    میں ایک دن یہاں جبوٹی میں آپ کے ساتھ ہولی کے رنگ کھیلنے یا نوراترے کی آرتی کرنے کا خواہشمند ہوں ۔ مجھے امید ہے کہ آپ یقیناََ مجھے اس کی دعوت دیں گے ۔
    
    ہم ہندوستانی اپنی گجراتی ، پنجابی ،تامل ، ملیالم یا ہندی زبانوں پر بڑا فخر کرتے ہیں اورمجھے یہ دیکھ کر بہت خوشی ہوئی ہے کہ یہاں کے ہندوستانی اسکول ہماری نئی نسلوں کو ان کی تعلیم دے رہے ہیں ۔
    
    دوستو!
    
    آپ کے لئے میرا پیغام ہے کہ جہاں ہماری سرکار کی نمائندگی کے لئے سفیر یاراج دوت ہوتے ہیں لیکن یہاں موجود آپ سب ہمارے راشٹر دوت یا ہمارے قومی نمائندو ں کی حیثیت رکھتے ہیں ۔ دنیا کے کسی بھی حصے میں موجود ہر ہندوستانی ہندوستان کا نمائندہ ہے ، کیونکہ وہ ہندوستان کی تفہیم ،اس کی قدروں اورتاریخ کو سمجھنے میں دنیا کی مدد کرتا ہے۔ہم ڈجیٹل ٹکنالوجی ، جدت طرازی کے ذریعے اپنی ترقی کی شاہراہ پر ایک زبردست زقند لگانا چاہتے ہیں ،کیونکہ ہماری تیز رفتار ریل گاڑیوں اور اپنے تیز رفتار فائبر آپٹک کے ذریعہ اپنے عوام کی بہتر سے بہتر خدمت کرنا چاہتے ہیں ۔ ہمارے سوچھ بھارت ،اسٹارٹ اپ انڈیا ،ڈجیٹل انڈیا اور میک ان انڈیا جیسے اہم پروگرام انتہائی تیز رفتاری سے آگے بڑھ رہے ہیں اورہماری مالیاتی مجموعیت کی اسکیم جن دھن یوجنا نے 30 کروڑ سے زائد غریب لوگوں کو بینکوں کی سہولیات فراہم کرائی ہیں۔
    
    دوستو!
    
    ہم بیرون ملک آباد اپنی ہندوستانی برادری سے رابطہ کرنے اورانہیں گلے لگانے کے لئے سب سے زیادہ بے تاب ہیں ۔ ہم نے سوشل میڈیا کے ذریعہ لوگوں کی سرکار تک رسائی آسان بنائی ہے ۔ اس کے ساتھ ہی ہم نے سفارتی شکایات کے تدارک کے لئے ’’مدد ‘‘ کے نام سے ایک پورٹل شروع کیا ہے ۔ آج ہمارے سفارت خانے بیرون ملک آباد ہر ہندوستانی شہری کے گھر بن گئے ہیں ۔ ہمیں اس سے انتہائی تشفی اور مسرت ہے ۔ آج پہلے سے کہیں زیادہ اورجبوٹی میں کسی دوسری جگہ سے زیادہ ہندوستان آپ کی خدمت کے لئے موجود ہے ۔ ہم نے جبوٹی سے جو آپریشن راحت شروع کیا تھا ، وہ بیرون ملک آباد ہماری برادری کے تئیں عہد بستگی کی مشعل کی حیثیت رکھتا ہے ۔ ہم اس میں معاونت اور حمایت کے جبوٹی کی سرکار کے احسان مند ہیں ۔دنیا کے 40 ملکوں سے پانچ ہزار ہندوستانی شہریوں اور دو ہزار ہندوستانیوں کا انخلا آپ کی امدادوحمایت کے بغیر ممکن نہ ہوپاتا ۔ میں اس کے لئےخاص طور سے اپنے قونصلِ اعزازی جناب نلن کوٹھاری کی خدمات کی خاص طور سے ستائش کرتا ہوں ۔اس کے ساتھ ہی ان کاموں میں مدد کرنے والی ان کی ٹیم اور ان کی برادری کا بھی ممنون ہوں ۔ میں آپ کو بتانا چاہتا ہوں کہ آپریشن راحت کی بدولت ہمیں عالمی برادری سے زبردست عزت واحترام حاصل ہوا ہے ، لیکن یہ آپریشن تو محض ایک آغاز تھا ،آج ہم ہر ضرورت مند تک پہنچ رہے ہیں ۔ خواہ وہ لند ن میں ، مصیبت میں مبتلا خواتین ہوں یا طوفان کی خوفناک مار جھیلنے والے کریبیا سے لوگوں کو بچاکر محفوظ مقامات تک پہنچانے کا معاملہ ہو۔آج ہم ایسے تمام معاملات میں لوگوں کی مدد کررہے ہیں ۔
    
    دوستو!
    
    میں دوستی اور اتحاد کے پیغام کے ساتھ جبوٹی آیا ہوں ۔ میں نے یہاں کی قیادت پر یہ بات واضح کردی ہے کہ ہم اس اہم ملک کے ساتھ اپنے مراسم کو مستحکم کرنے کو کس قدر اہم تصور کرتے ہیں ۔مجھے یقین ہے کہ میرے اس سفر سے ہمارے دونوں ملکوں کے درمیان ہمہ جہت تعاون کے نئے باب کا اضافہ ہوگا ۔ میں آپ کو نئے ہندوستان کے سفر عروج میں شرکت کی دعوت دیتا ہوں ۔وہ ہندوستان جس نے اپنے اجداد کے تصورات ونظریات سے حوصلہ حاصل کیا ہے اور اپنے عوام کی آرزوؤں اور تمناؤں کی تکمیل کے لئے پوری طرح کمر بستہ ہے ۔میں یہاں آنے کے لئے آپ سب کا انتہائی شکر گزار ہوں اور میں آپ کے اہل خانہ کی تندرستی اور خوشیوں کے دعاگو ہوں ۔جے ہند !
    
    م ن ۔س ش۔ رم
    U-4945

    
    
    (Release ID: 1504759) Visitor Counter : 2