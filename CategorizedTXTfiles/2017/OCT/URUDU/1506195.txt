      ماحولیات، جنگلات اور موسمیاتی تبدیلی کی وزارت

      صاف ہوا کے لئے دوڑ مثبت توانائی کی نقیب ہے : وزیرماحولیات
      سؤچھتا ایک اجتماعی کوشش اورایسی روایت ہے جو اپنے آپ میں انتہائی اہم ہے :
      
      وزیر مملکت برائے ماحولیات
      
      ڈاکٹر ہرش وردھن اور ڈاکٹر مہیش شرما نے صاف ہوا کی مہم کے حصے کی حیثیت سے منی میراتھن کو جھنڈی دکھاکر روانہ کیا

      Posted On: 15 OCT 2017 12:46PM by PIB Delhi

    نئی دہلی،16۔اکتوبر ۔ مرکزی وزیر ماحولیات وتبدیلی ماحولیات ڈاکٹر ہرش وردھن نے بچوں کو ،صاف ہوا کا پیغام پھیلانے کی پُرزور تلقین کرتے ہوئے کہا کہ ’’ صاف ہوا کے لئے دوڑ ‘‘ کی مہم دراصل صاف ستھری ہوا کے لئے مثبت توانائی کے اہم حصے کی حیثیت رکھتی ہے ۔وزیر موصوف نے اس موقع پر موجود طلبا سے کہا کہ اب دیوالی کا تہوار نزدیک ہے ، اس لئے سائنسدانوں سے کہا گیا ہے کہ ایسے پٹاخے ایجاد اورتیار کئے جائیں جو آلودگی بالکل نہ پھیلائیں اور بچوں کی صحت کے لئے مضر نہ ہوں ۔ وزیر مملکت برائے ماحولیات ،جنگلات اور تبدیلی ماحولیات ڈاکٹر مہیش شرما کے ساتھ انڈیا گیٹ کے سبزہ زار سے ، ’’ صاف ہوا کے لئے دوڑ ‘‘ کو جھنڈی دکھاکرروانہ کرتے ہوئے ڈاکٹر ہرش وردھن نے مزید کہا کہ ماحولیاتی آلودگی کے زیادہ تر مضر اثرات بچوں پر مرتب ہوتے ہیں ۔ انہوں نے کہا کہ آلودگی سے مقابلہ اور ماحولیات کی حفاظت ملک کے ہرشہری کے ذریعہ چھوٹے چھوٹے اقدامات کے ذریعہ موثرطریقے سے کی جاسکتی ہے ۔ اس موقع پر انہوں نے یہ اشارہ بھی کیا کہ جب بچے کسی مہم کا حلف لیتے ہیں تو وہ اس بات کو یقینی بناتے ہیں کہ مہم بہر حال کامیاب رہے ۔ انہوں نے صاف ستھری ہوا کے فروغ کے لئے حلف بھی دلایا ۔


    وزیر مملکت برائے ماحولیات ، جنگلات وتبدیلی ماحولیات ڈاکٹر مہیش شرما نے اس موقع پر اپنی تقریر میں کہا کہ سوچھتا یعنی صفائی ستھرائی کو ایک اجتماعی کوشش تصور کیا جانا چاہئے ۔انہوں نے مزید کہا کہ ہم صاف ستھری ہوا کی شکل میں جو روایت چھوڑ کے جاتے ہیں وہ اپنے آپ میں انتہائی اہم ہے ۔ انہوں نے کہا کہ صاف ستھری ہوا مستقبل کے بچوں کے لئے انتہائی اہمیت کی حامل ہے ۔


    دہلی اورقومی راجدھانی خطے (این سی آر ) کے مختلف اسکولوں کے تقریباََ دس ہزار بچے اس موقع پر موجود تھے ۔ صاف ستھری ہوا کی مہم کا آغاز اسے ایک عوامی مہم کی شکل دینے کی غرض سے کیا گیا ہے تاکہ فضائی آلودگی کو کم کیا جاسکے ۔ سؤچھ اور سؤستھ بھارت کا ہدف صاف ستھری ہوا کے بغیرنہیں حاصل کیا جاسکتا ۔ اس مہم کو شروع کئے جانے کے پس پشت لوگوں میں ایک احساس ذمہ داری پیدا کرنا ہے تاکہ وہ صاف ستھری ہوا کو اجتماعی ذمہ داری کے طور پر اختیار کرسکیں ۔ وزار ت ماحولیات ، جنگلات اور تبدیلی ماحولیات کی جانب سے شروع کی جانے والی یہ مہم دراصل ،’’ ہر ت دیوالی –سؤستھ دیوالی مہم ‘‘ کی توسیع کی حیثیت رکھتی ہے ۔ حسن اتفاق سے یہ صاف ستھر ی ہواکی مہم آج شروع کی گئی ہے اور آج ہی کی تاریخ سابق صدرجمہوریہ ہند ڈاکٹر اے پی جے عبدالکلام کا یوم پیدائش ہے ۔ اس موقع پر دونوں وزرأ نے ڈاکٹر اے پی جے عبدالکلام کو بھی خراج عقیدت پیش کیا ۔


    اس موقع پر معروف مغنیہ محترمہ درگا جسرا ج نے اپنے کچھ نغمے پیش کئے ، جن میں سے ایک گیت میں صاف ستھری ہوا کی اہمیت پر زور دیا گیا تھا ۔


    اس موقع پر پورے انڈیا گیٹ پر ماحول دوست نعروں کے بینر لگائے گئے تھے ۔ان میں سے بعض بینروں پر ، سب مل کر کروورودھ ،روکو پریاورن کا دُر اپیوگ ‘‘ کے نعرے تحریر تھے ۔ اس کے ساتھ ہی ،’’ سانسیں رہیں ہیں تھم آؤ پریاورن بچائیں ہم ‘‘ ، ’’ میرا شہر صاف ہو اس میں سب کا ہاتھ ہو‘‘ اور ’’ ہم سب کا ایک ہی نعرہ صاف ستھرا دیش ہمارا ‘‘ جیسے متعدد ماحول دوست نعرے بھی بینروں پر تحریر تھے


    *********


    م ن ۔س ش۔ رم


    U-5182

    
    
    (Release ID: 1506195) Visitor Counter : 2