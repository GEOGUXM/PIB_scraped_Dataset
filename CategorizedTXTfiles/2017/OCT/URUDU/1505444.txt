      سماجی انصاف اور تفویض اختیارات کی وزارت

      صدر جمہوریہ نے بزرگ حضرات کی خدمت کے اعتراف میں سرکردہ بزرگ اشخاص اور اداروں کو وایوشریشٹھ سمان سے نوازا
      Posted On: 10 OCT 2017 11:56AM by PIB Delhi


    نئیدہلی، 10 ۔اکتوبر۔صدرجمہوریہ ہند جناب رام ناتھ کووند نے بزرگ حضرات کی خدمات کے اعتراف میں سرکردہ بزرگ اشخاص اور اداروں کو ’’ویو شریشٹھ سمان‘‘ سے سرفراز کیا ہے ۔ صدر جمہوریہ موصوف نے سماجی انصاف اوربااختیار بنائے جانے کی مرکزی وزارت کی جانب سے منعقد کی گئی ایک تقریب میں ان بزرگ حضرات اور سرکردہ اداروں کو اس اعزاز سے سرفراز کیا ۔ سماجی انصاف اوربااختیار بنائے جانے کے محکمے کے مرکزی وزیر جناب تھاور چند گہلوت نے اس تقریب کی صدارت کی ۔


    اس موقع پر اپنی تقریر میں جناب رام ناتھ کووند نے کہا کہ ہمارے ملک میں بزرگوں کا احترام کرنے اور ان کی دیکھ بھال کرنے کی صحت مند روایت موجود ہے ۔ انہوں نے کہا کہ گزشتہ مردم شماری کے مطابق ہمارے ملک میں بزگ شہریوں کی تعداد تقریباََ دس اعشاریہ پانچ کروڑ ہے جو ہمارے ملک کی کل آبادی کے آٹھ اعشاریہ پانچ فیصد کے بقدر ہے ۔ حال کی دہائیوں کے دوران صحت کی دیکھ بھال کی خدمات اور دیگر اسباب سے عمر کی حد میں اضافہ درج ہوا ہے اوراندازہ اس بات کا ہے کہ 2050 تک ہمارے ملک میں بزرگ شہریوں کی تعداد ہماری کل آبادی کے 19 فیصد کے بقدر ہوجائے گی۔


    صدر جمہوریہ موصوف نے کہا کہ انہیں یہ دیکھ کر ازحد خوشی ہوئی ہے کہ حکومت ہند نے بزرگ افراد کی فلاح کے لئے متعدد اقدامات کئے ہیں ۔ جن میں نیشنل پروگرام فار ہیلتھ کئیر آف ایل ڈرلی شامل ہے ، اس پروگرام میں علاج کی مخصوص خدمات فراہم کرائی جاتی ہیں ۔علاوہ ازیں ریاستی سرکاروں کے اشتراک سے روبہ عمل لائی جانے والی نیشنل ہیلتھ انشورنس اسکیم کے تحت اضافی صحت بیمہ کی سہولیات فراہم کرائی جارہی ہیں ۔


    اس موقع پر اپنی تقریر میں جناب تھاور چند گہلوت نے کہا کہ ’’وایو شریشٹھ سمان‘‘ کے نام سے موسوم یہ قومی اعزاز ہماری نئی نسل کو یہ سمجھنے میں معاون ہوگا کہ ہمارے بزرگ حضرات نے کس طرح تعمیر ملک وقوم کی خدمات انجام دی ہیں ۔ انہوں نے زور دے کر کہا کہ ہم سب کو اپنے اپنے کنبوں کے بزرگوں کو خاطر خواہ احترام اور عزت دینی چاہئے کیونکہ یہی ہماری ہندوستانی روایت ہے ۔ انہوں نے کہا کہ ہمارے سماج کی بہتری کے لئے ہمارے مشترکہ کنبے کی قدیم ہندوستانی روایت جاری رہنی چاہئے ۔ اس موقع پر انہو ں نے بزرگ شہریوںکی خدمات کے لئے مشورے بھی طلب کئے ۔ انہوں نے کہا کہ زیادہ بزرگ حضرات کو اس اعزاز کے لئے درخواست دینی چاہئے ۔ یہ اعزاز دئے جانے کے اعلان کے اشتہار سماجی انصاف اور بااختیار بنائے جانے کی وزارت کی جانب سے جاری کئے جاتے ہیں ۔


    واضح ہوکہ ’’ویو شریشٹھ سمان‘‘ اعزاز 13 زمروں میں دئے جاتے ہیں اور ان کے لئے رضاکار تنظیموں اورافراد سے درخواستیں طلب کی گئی تھیں ۔اس سال سماجی انصاف اور بااختیار بنائے جانے کی وزارت نے11 زمروں میں 22 افراد اور اداروں کو اس اعزاز سے نوازا گیا ۔


    اس سال 100 برس کی عمر کے زمرے میں کیرل کے شہر کوزی کوڈ کے جناب چیمن چیری ، کنہی رمن نائر ، گجرات کے شہر وڈودرا کی محترمہ اروندا وشنو کانت دوے ’’اکشھت ‘‘ تری پورہ کے شہر اوناکوٹی کے کیلا شہر کے جناب تھنگا دار لونگ ،اتر پردیش کے سہارنپو ر کے آنجہانی کشن چند گرگ کو (بعد از مرگ ) ’’ویو شریشٹھ سمان‘‘ سے سرفراز کیا گیا ۔ آنجہانی کشن چند گرگ کا اعزاز اپنے آنجہانی باپ کی جانب سے ڈاکٹر وی کے گرگ نے وصول کیا ۔


    اس کے ساتھ ہی مثالی ماں کے زمرے میں پنجاب کےشہر جالندھر کی محترمہ کوشلیا جوشی کو ’’و یو شریشٹھ سمان‘‘ سے نوازا گیا ۔ دوسری طر ف کرناٹک کےشہر گلبرگہ کی ڈاکٹر پاروتی دیوی پاٹل کو زندگی بھر کی کامیابی کے زمرے میں اس اعزاز سے نوازا گیا ۔اس کے ساتھ ہی مہاراشٹر کے شہر ناگپور کے ڈاکٹر مہادیوراؤ جیوتی رام جی میشرامے کو بھی زندگی بھر کی شاندار کامیابیوں کے زمرے میں ’’و یو شریشٹھ سمان‘‘ سے نوازا گیا ۔


    اس کے ساتھ ہی تخلیقی فنون کے زمرے میں منی پور کےشہر امپھال کے جناب یمنام راجندر سنگھ ، کرناٹک کے شہر بنگلور کے جنا ب بی شنکرا راؤ ، کرناٹک کے شہر میسور کے جناب ایس تھپے سوامی ، مہاراشٹر کے ستارا کارواڑی کی محترمہ منگل رام چند ربنسوڈے اور آسا م کے شہر ڈبروگڑھ کی ڈاکٹر ڈولی داس کو و یو شریشٹھ سمان سے نوازا گیا ۔


    کھیل کود اور جوکھم بھرے کھیلوں ) ایڈونچر)کے زمرے میں پنجاب کے شہر پٹیالہ کے جناب جی ایس سندھو ، گجرات کے شہر احمدآباد کے جناب یوگیندر ویدھیہ اور مہاراشٹر کے شہر کولھا پور کی محترمہ منورما ایم کلکرنی کوویوسریشٹھ سمان سے نوازا گیا جب کہ مثالی ہمت وشجاعت اوربہادری کے زمرے میں چھتیس گڑھ کے شہر بلاسپور کی ڈاکٹر ابھا ورما اورجموں وکشمیر کے شہر پونچھ کے جناب پدم شری شمبھوناتھ کھجوریا کو ویوشریشٹھ سمان سے نوازاگیا۔


    ویوشریشٹھ سمان سے سرفراز کئے جانے والے ادارے :


    دہلی کے ورشٹھ ناگرک کیسری کلب دہلی کو بزرگ شہریوںکی خدمات اور نسلوں کی بیداری سے متعلق خدمات فراہم کرنے والے بہترین ادارے کے طور پر ویوشریشٹھ سمان سے نوازا گیا ۔ ادارے کی جانب سے یہ اعزاز اس ادارے کی سربراہ محترمہ کرن چوپڑا نے وصول کیا ۔


    اجین ِضلع پنچایت کو بزرگ شہریوںکی بہترین خدمات فراہم کرنے والی بہترین ضلع پنچایت قراردئے جانے کے اعتراف میں ویوشریشٹھ سمان سے نوازا گیا ۔ پنچایت کی جانب سے یہ اعزاز ضلع پنچایت اجین کے چیف ایگزیکٹو آفیسر جناب سندیپ جی آر نے وصول کیا ۔ بزرگ شہریوں کی بہترین خدمات اور انہیں بہترین سہولیات فراہم کرانے کے لئے نگر پالیکا ناگدا کو ویوشریشٹھ سمان سے نوازا گیا ۔ نگر پالیکا ناگدا کی جانب سے یہ ایوارڈ ناگدا میونسپل کونسل کے چیف میونسپل آفیسر جناب بھوشیہ کمار کھوبر گھڑے نے وصول کیا ۔ مینٹیننس اینڈ ویلفئیر آف پیرنٹس اینڈ سینئر سٹی زن ایکٹ 2007 کی بہترین عمل آوری اوربزرگ شہریوں کی خدمات اور انہیں سہولیات فراہم کرانے کے لئے کیرل کو ویوشریشٹھ سمان سے نوازا گیا ۔ریاست کی جانب سے یہ اعزاز کیرل سرکار کے محکمہ سماجی انصاف کے سکریٹری جناب بیجو پربھاکر نے یہ اعزاز وصول کیا ۔ اور بزرگ شہریوں کی فلاح وبہبودکے کام کرنے والی پبلک سیکٹر کی بہترین تنظیم کےزمرے میں بھارت ہیوی الیکٹریکلز بی ایچ ایل لمٹیڈ کو ویوشریشٹھ سمان سے نوازا گیا۔ بھارت ہیوی الیکٹریکل لمٹیڈ کے جنرل منیجر اور چیف منیجنگ ڈائریکر نے صدر جمہوریہ سے یہ اعزاز وصول کیا۔

    ۰۰۰۰۰۰۰۰۰۰۰۰۰۰۰۰۰۰۰۰۰


    م ن ۔س ش۔رم


    U- 5059

    
    
    (Release ID: 1505444) Visitor Counter : 4