      امور داخلہ کی وزارت

      مرکزی وزیر داخلہ نے تمل ناڈو میں سی آئی ایس ایف کے علاقائی تربیتی مرکز میں پاسنگ آؤٹ پریڈ میں شرکت کی
      جناب راج ناتھ سنگھ نے سی آئی ایس ایف سے کہا کہ وہ ایک خصوصی وِنگ تیار کرے اور باقاعدہ سائبر سکیورٹی آڈٹ کا اہتمام کرے

      Posted On: 09 OCT 2017 7:40PM by PIB Delhi

    نئی دلّی، 9 /اکتوبر۔ مرکزی وزیر داخلہ جناب راج ناتھ سنگھ نے کہا ہے کہ مرکزی صنعتی سکیورٹی فورس (سی آئی ایس ایف) کو چاہئے کہ وہ اپنے آپ کو ٹیکنالوجی کے اعتبار سے ترقی یافتہ بنائے، تاکہ سائبر دہشت گردی کے کسی بھی واقعے کا مقابلہ کرسکے اور اس سے نمٹ سکے۔ آج تمل ناڈو کے ویلور ضلع میں اَرک کونم کے مقام پر سی آئی ایس ایف علاقائی تربیتی مرکز (آر ٹی سی) میں اسسٹنٹ کمانڈنٹس (ایگزیکٹیو)، سب انسپکٹرس (ایگزیکٹیو) اور اسسٹنٹ سب انسپکٹرس (ایگزیکٹیو) کی پاسنگ آؤٹ پریڈ سے خطاب کرتے ہوئے جناب راج ناتھ سنگھ نے کہا کہ سی آئی ایس ایف کی ایک خصوصی وِنگ تیار کی جانی چاہئے، تاکہ وہ مسلسل بنیاد پر سائبر سکیورٹی آڈٹ کرائے اور سائبر دہشت گردی سے نمٹنے کے لئے صلاحیت پیدا کرے۔


    اس بات کی طرف توجہ دلاتے ہوئے کہ سائبر دہشت گردی دنیا میں بہت سے ملکوں کو درپیش ایک بڑے دہشت گردانہ خطرے کے طور پر سامنے آئی ہے، مرکزی وزیر داخلہ نے کہا کہ سائبر دہشت گرد اہم اداروں، عمارتوں اور تنصیبات پر حملے کے لئے ڈیجیٹل طریقے اختیار کرتے ہیں۔


    جناب راج ناتھ سنگھ نے سی آئی ایس ایف سے یہ بھی کہا کہ وہ تمام اہم عمارتوں اور تنصیبات کا باضابطہ طور پر سکیورٹی آڈٹ کراتے رہیں۔ سی آئی ایس ایف کو چاہئے کہ وہ ان آڈٹ رپورٹوں کی بنیاد پر اپنے سکیورٹی میکانزم کو مستحکم بنائے اور ٹیکنالوجی کے نئے طریقے اختیار کرے۔ مرکزی وزیر داخلہ نے کہا کہ سی آئی ایس ایف کو دہشت گردی کے خلاف اپنی اہم صلاحیت کو برقرار رکھنے کی ضرورت ہے، تاکہ ہماری اسٹریٹجک تنصیبات کسی دہشت گرد گروپ کے حملے کا شکار نہ ہوں۔ جناب راج ناتھ سنگھ نے کہا کہ ہندوستان دنیا کی بہت تیزی سے ترقی کرتی ہوئی معیشتوں میں سے ایک ہے۔ بہت سی ہندوستان مخالف طاقتیں ہندوستان میں ان واضح اقتصادی رجحانات سے خوش نہیں ہیں۔


    اس بات پر اطمینان کا اظہار کرتے ہوئے کہ مرکزی مسلح پولیس فورسوں (سی اے پی ایس ایف) کے تعلق سے سی آئی ایس ایف میں سب سے بڑی تعداد میں خواتین موجود ہیں، انھوں نے امید ظاہر کی کہ سی آئی ایس ایف پہلی فورس ہوگی جس میں خواتین کے لئے 33 فیصد ریزرویشن کا نشانہ حاصل کیا جاسکے گا۔ سی آئی ایس ایف نے اپنے قیام کے تقریباً اڑتالیس سالہ سفر میں بہت سے سنگ میل پار کئے ہیں۔ عالمگیریت اور نرم روی میں تیزی سے ہونے والے اضافے کی وجہ سے سی آئی ایس ایف کا رول زیادہ متنوع ہوا ہے اور اس میں توسیع ہوئی ہے۔ بہترین پاسنگ آؤٹ پریڈ کی تعریف کرتے ہوئے مرکزی وزیر داخلہ نے تربیت کاروں کو مبارک باد دی، جنھوں نے سی آئی ایس ایف کے پروبیشنروں کو تربیت دی ہے۔ انھوں نے کہا کہ تربیت کسی بھی فورس کا انتہائی اہم جزو ہوتا ہے۔ جناب راج ناتھ سنگھ نے کہا کہ انھیں امید ہے کہ زیرتربیت افراد کو دی گئی تربیت سے انھیں اپنے فرائض انجام دینے میں مدد ملے گی۔


    پاسنگ آؤٹ پریڈ کے دوران مرکزی وزیر داخلہ نے میڈل اور انعامات بھی تقسیم کئے۔ بعد میں جناب راج ناتھ سنگھ نے ارک کونم میں سی آئی ایس ایف آر ٹی سی میں سب آفیسروں کے لیڈیز ہاسٹل کا بھی سنگ بنیاد رکھا۔ سی آئی ایس ایف کے ڈائریکٹر جنرل جناب اوپی سنگھ اور دیگر معزز اشخاص بھی اس موقع پر موجود تھے۔


    ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔


    ( م ن ۔ج۔م ر)


    U. No. 5054


    

    
    (Release ID: 1505403) Visitor Counter : 2