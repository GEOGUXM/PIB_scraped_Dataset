      امور داخلہ کی وزارت

      قومی حقوق انسانی کمیشن ، بہترین خدمات انجام دے رہا ہے
      کمیشن کے چوبیسویں یوم تاسیس کی تقریب میں، چیف جسٹس آف انڈیا ،جسٹس دیپک مشرا کی تقریر
      
      Posted On: 12 OCT 2017 12:46PM by PIB Delhi


    نئی دہلی،13۔اکتوبر ۔چیف جسٹس آف انڈیا جسٹس دیپک مشرا نے کہا ہے کہ قومی حقوق انسانی کمیشن انسانی حقوق کے تحفظ اورفروغ کی انتہائی لائق ستائش خدمات انجام دے رہا ہے ۔ جسٹس دیپک مشرا موصوف قومی حقوق انسانی کمیشن کے 24 ویں یوم تاسیس کی تقریب کو مہمان خصوصی کی حیثیت سے خطاب کررہے تھے ۔انہوں نے کہا کہ قومی حقوق انسانی کمیشن کی نمایاں خدمات کا ہی نتیجہ ہے کہ حقوق انسانی کے بارے میں بیدار ی میں زبردست اضافہ ہوا ہے اوراب انسانی حقوق کی خلاف ورزیوں کی شکایتوں کے اندار ج میں بھی اضافہ دیکھا جارہا ہے ۔


    رازداری کے حق کو بنیادی انسانی حق تسلیم کئے جانے کے سپریم کورٹ کے حالیہ فیصلے کا حوالہ دیتے ہوئے جسٹس مشرا نے کہا کہ انسانی حقوق کی تعداد میں اضافہ ہورہا ہے اورمرکزی انسانی حقوق کمیشن اور ریاستوں کے حقوق انسانی کمیشن کو چاہئے کہ اگر سرکاری محکمے او ر کمیشن کی سفارش کے باوجود حکام انسانی حقوق کی خلاف ورزی کی شکایت پر کام نہ کریں تب ہی انہیں عدالت سے رجوع کرنا چاہئے ۔ انہوں نے کہا کہ ہم سب کو ایک دوسرے کے حقوق کا احترام کرنا چاہئے ۔


    اس سے پہلے تقریب کو خطاب کرتے ہوئے قومی حقوق انسانی کمیشن کے چیئرپرسن جناب ایچ ایل دتو نے کہا کہ انسانی حقوق کو طرز زندگی کے طور پر اختیار کرنے کے ذریعہ ہی ہمارے سماج میں غریبی ،ناخواندگی اور جنس ،ذات پات ،مذہب ، معذوری اور دیگر وجوہ پر مبنی امتیاز وتفریق کا خاتمہ کیا جاسکتا ہے ۔ جسٹس دتو نے اس موقع پر کمیشن کی مختلف کارگزاریں کی تفصیل بیان کی اور لوگوں میں بیداری پھیلانے کی اپنی مسلسل کوششوں کے لئے کمیشن کے ذریعہ کئے جانے والے نئے اقدامات کی تفصیل پیش کی ۔ جن کا مقصد انسانی حقوق کا تحفظ اورانہیں فروغ دینا ہے۔ اس سلسلے میں دیگر سرگرمیوں کے علاوہ انسانی حقوق کمیشن نے شارٹ فلم ایوارڈ کی اسکیم شروع کی ہے ۔ جس کا زبردست خیر مقدم کیا گیا ہے ۔جنا ب جسٹس دتو نے کہا کہ انسانی حقوق کے تحفظ کے نظام کو مستحکم بنانے کی غرض سے کمیشن نے موصول ہونے والی شکایات کے نظام کو منظم کیا ہے اور زیادہ سے زیادہ لوگو ں تک رسائی کے لئے اپنی سرگرمیوں کو زبردست وسعت دی ہے ۔


    اس سے پہلے قومی حقوق انسانی کمیشن کے سکریٹری جنرل جناب امبج شرما نے اپنے خطبہ استقبالیہ میں کہا کہ کمیشن مختلف انسانی حقوق کے تحفظ اور فروغ کے لئے سازگار ماحول پیدا کرنے کی مسلسل کوششیں کرتا رہا ہے ، جس میں سماجی –سیاسی ،معاشی اور ثقافتی حقوق شامل ہیں ۔ اس موقع پر جسٹس دیپک مشرا نے انسانی حقوق سے متعلق موضوعات پر مضمون نویسی اور مصوری کے مقابلوں میں جیت حاصل کرنے والے امیدواروں کو اعزازات سے بھی نوازا۔


    ۰۰۰۰۰۰۰۰۰۰۰۰۰۰۰۰۰۰۰۰۰


    م ن ۔س ش۔ رم


    U-5141

    
    
    (Release ID: 1505966) Visitor Counter : 2