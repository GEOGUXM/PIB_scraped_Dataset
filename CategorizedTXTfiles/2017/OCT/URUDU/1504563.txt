      صدر جمہوریہ کا سکریٹریٹ

      صدر جمہوریہ نے پوربندر کے کیرتی مندر کے درشن کئے اور گجرات کے دیہی علاقوں کو
      او ڈی ایف کا درجہ دئے جانے کی تقریب سے خطاب کیا
      Posted On: 02 OCT 2017 1:30PM by PIB Delhi


    نئی دہلی،03۔اکتوبر ۔صدر جمہوریہ جناب رام ناتھ کووند نے بابائے قوم مہاتما گاندھی کے علاقہ ٔ پیدائش پوربندر میں واقع کیرتی مندر کے درشن کئے اور گاندھی جینتی کے موقع پر آنجہانی مہاتماگاندھی کو خراج عقیدت پیش کیا ۔ بعد میں صدر جمہوریہ موصوف نے کیرتی مندر میں گجرات کے دیہی علاقوں کو اوڈی ایف کا درجہ دئے جانے کی تقریب سے خطاب کیا۔

    
    اس موقع پرصدر جمہوریہ نے اپنی تقریر میں کہا کہ آنجہانی مہاتما گاندھی کے یوم پیدائش کے موقع پر ان کی جائے پیدائش پر حاضری دینا ان کے لئے انتہائی باعث افتخار رہا ہے ۔ انہوں نے کہا کہ دیہی علاقوں کو اوڈی ایف کا درجہ دئے جانے کے بعد گجرات میں گاندھی جی کو سچا خراج عقیدت پیش کیا ہے ۔ انہوں نے اس کامیابی کے لئے گجرات کے وزیر اعلیٰ اور ان کی پوری ٹیم کو مبارکباددی ۔
    
    جناب کووند نے کہا کہ صفائی ستھرائی محض صفائی ملازمین اور سرکاری محکموں کی ہی ذمہ داری نہیں ہے بلکہ اس میں اس قومی تحریک کے مختلف دعوے دار شامل ہیں ۔اب سے تقریباََ سو برس قبل گاندھی جی نے خود ٹوائیلٹ کو صاف کرنے کی کوشش کی تھی ۔ اور دو اکتوبر 2019 تک سوچھ بھارت مشن کی تکمیل کے نشانے کو حاصل کرکے ہم بابائے قوم مہاتما گاندھی کو ان کے 150 ویں یوم پیدائش کے موقع پر سچا خراج عقیدت پیش کریں گے ۔ گجرات کی آج کی کامیابی کلین انڈیا یاسوچھ بھارت مشن کی سمت میں ایک اہم قدم کی حیثیت رکھتی ہیں۔
    
    اس موقع پر صدر جمہوریہ نے آنجہانی سردار پٹیل کو بھی خراج عقیدت پیش کیا ۔ سردار پٹیل کا یوم پیدائش 31 اکتوبر ہے ۔ انہوں نے اس موقع پر اپنی تقریر میں کہا کہ جہاں مہاتما گاندھی ہماری تحریک آزادی کے قائد تھے وہیں سردار پٹیل نے ہمارے قومی اتحاد کے معمار کے اہم منصب کی ذمہ دار ی انجام دی ۔ آج باپو اور سردار پٹیل کی خدمات کو یاد کئے بغیر جدید ہندوستان کا تصور کیا جانا بھی ناممکن ہے اور یہ دونوں ہی اہم لیڈر ہندوستان کے لئے گجرات کی جانب سے پیش کئے جانے والے تحفے تھے ۔
    
    م ن ۔س ش۔ رم
    
    U-4913
    

    
    (Release ID: 1504563) Visitor Counter : 3