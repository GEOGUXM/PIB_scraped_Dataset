      مواصلات اور اطلاعاتی ٹیکنالوجی کی وزارت

      انڈیا پوسٹ پیمنٹس بینک مالی شمولیت کے معاملے میں مددگار ثابت ہوگا: منوج سنہا
      Posted On: 09 OCT 2017 4:33PM by PIB Delhi


    نئی دلّی ، 9/اکتوبر۔ مواصلات کے وزیر جناب منوج سنہا نے آج کہا ہے کہ حکومت 650 انڈیا پوسٹ پیمنٹس بینک قائم کرنے اور سب کے سب 1.55 لاکھ ڈاک خانوں کے ذریعے مالی خدمات فراہم کرنے میں تیزی لانے کے سلسلے میں کام کررہی ہے، تاکہ وزیراعظم کے مالی شمولیت کے ویژن کو پورا کیا جاسکے۔ عالمی یوم ڈاک کے موقع پر اظہار خیال کرتے ہوئے انھوں نے کہا کہ بدلتے ہوئے وقت کے ساتھ ہندوستان کا ڈاک کا محکمہ اپنے اندر زبردست تبدیلیاں لارہا ہے، خواہ وہ اے ٹی ایم کے آپس میں تال میل کا معاملہ ہو، کور بینکنگ یا پاسپورٹ سیوا فراہم کرنے کا معاملہ ہو یا آدھار کے اندراج کا معاملہ۔ انھوں نے کہا کہ اس وقت 57 ڈاک خانے پاسپورٹ سیوا فراہم کررہے ہیں اور آنے والے دنوں میں اس فہرست میں مزید 93 ڈاک خانوں کو شامل کیا جائے گا۔


    جناب سنہا نے انٹرنیشنل ٹریکڈ پیکٹ سروس کا آغاز کیا، جس کا مقصد ایشیا بحر الکاہل علاقے میں ای کامرس سیکٹر کی سرحد پار کی ضرورتوں کو پورا کرنا ہے۔ انھوں نے کہا کہ شروع میں یہ خدمت 12 ملکوں کے لئے دستیاب ہوگی اور رفتہ رفتہ پوری دنیا کا احاطہ کرلیا جائے گا۔ اس نئی سروس میں بہت سی نئی خصوصیات ہیں، مثلاً کفایتی قیمت، پتہ لگانا، زبردست ڈسکاؤنٹ، سامان کو گھر سے اٹھانا، نقصان پہنچنے یا کھوجانے کی صورت میں معاوضہ ادا کرنا وغیرہ۔ انھوں نے کہا کہ اس سروس کے آغاز سے ڈاک کا محکمہ ہندوستان میں ڈاک خانے اور کاروبار کے درمیان قریبی تعاون کا ایک نیا باب شروع کررہا ہے اور وہ ہندوستان کے باہر کے صارفین تک بھی اسی طرح کی رسائی حاصل کرنے کا خواہش مند ہے۔


    جناب سنہا نے بہار، دہلی اور کرناٹک میں آزمائشی پروجیکٹ کے طور پر 10 روپے، 20 روپے، 50 روپے اور 100 روپے کے ای آئی پی او (انڈین پوسٹل آرڈر) کی شروعات کی۔ انھوں نے کہا کہ اگلے دو مہینوں میں یہ سروس پورے ملک میں فراہم کردی جائے گی۔ ای آئی پی او، آرٹی آئی کی فیس کی ادائیگی، مالی اداروں، عدالت، کیبل آپریٹروں کے آن لائن رجسٹریشن وغیرہ جیسے تمام مقاصد کے لئے استعمال کیا جائے گا۔ صارفین اپنی سہولت کے لحاظ سے اپنے گھر یا کام کی جگہ سے آن لائن ای آئی پی اوخرید سکتے ہیں۔ یہ اسکیم ڈیجیٹل انڈیا اسکیم کا ایک حصہ ہے، کیونکہ ادائیگی ڈیبٹ کارڈ، کریڈٹ کارڈ، نیٹ بینکنگ وغیرہ سے کی جاسکے گی۔ ای آئی پی او آن لائن اس ویب سائٹ سے بھی خریدے جاسکتے ہیں: https://www.epostoffice.gov.inاِس کے علاوہ ان پوسٹل آرڈروں تک رسائی محکمہ ڈاک کی سرکاری ویب سائٹ http://www.indiapost.gov.in کے ذریعے بھی کی جاسکتی ہے۔


    جناب سنہا نے محکمہ ڈاک کی بہتر شدہ ویب سائٹ کی نقاب کشائی بھی کی، جسے زیادہ صارفین دوست اور معلوماتی بنادیا گیا ہے، تاکہ بہتر طریقے سے گاہکوں کی ضرورت پوری کی جاسکے۔ شہریوں کو اس ویب سائٹ کے ذریعے تیزی سے اور دوستانہ طریقے پر متعلقہ معلومات حاصل ہوسکیں گی۔


    تقریب کے دوران پوسٹ کارڈ اِن لینڈ لیٹر اور لفافے کے زمرے میں یادگاری اسٹیشنری کا اجرا عمل میں آیا، جس پر پٹنہ جی پی او، دلّی جی پی او، ممبئی جی پی او، شملہ جی پی او اور کولکاتہ جی پی او کی عمارتوں کی تصویریں ہیں۔ پہلی مرتبہ یہ اسٹیشنری ملٹی کلر میں جاری کی گئی ہے۔


    ممبران پارلیمنٹ محترمہ میناکشی لیکھی، ڈاکٹر اُدت راج اور جناب رمیش ودھوڑی اس موقع پر مہمان خصوصی کے طور پر موجود تھے۔ محکمہ ڈاک کے سکریٹری جناب اے این نندا اور ممبر (پلاننگ) محترمہ میرا ہنڈا نے بھی تقریب میں شرکت کی۔


    ڈاک کا محکمہ ہر سال 9 سے 15 اکتوبر تک ڈاک کا قومی ہفتہ مناتا ہے۔ یہ سلسلہ عالمی یوم ڈاک سے شروع ہوتا ہے، جو ہر سال 9 اکتوبر کو منایا جاتا ہے۔ برن میں 1874 میں یونیورسل پوسٹل یونین (یوپی یو) کے قیام کی سال گرہ کی تقریب کے طور پر عالمی یوم ڈاک منایا جاتا ہے۔ یہ دن منانے کا مقصد لوگوں اور کاروبار کے میدان میں اس رول کے بارے میں آگاہی پیدا کرنا ہے جو ڈاک کے شعبے نے ملکوں کی سماجی اور اقتصادی ترقی میں ادا کیا ہے۔ اس سے ایک قدم اور آگے بڑھتے ہوئے ڈاک کا محکمہ قومی ڈاک ہفتہ مناتا ہے، جس میں ایسے پروگرام منعقد کئے جاتے ہیں جن کا مقصد عوام اور میڈیا میں قومی سطح پر محکمہ ڈاک کی خدمات کے بارے میں آگاہی پیدا کی جاتی ہے۔


    ( م ن ۔ج۔م ر)


    U No. 5043

    
    
    (Release ID: 1505320) Visitor Counter : 2