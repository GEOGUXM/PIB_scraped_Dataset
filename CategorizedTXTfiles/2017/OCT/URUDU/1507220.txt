      وزارت اطلاعات ونشریات

      اطلاعات و نشریات کے سکریٹری نے آئی آئی ایس کےزیر تربیت افسران پر اپنی صلاحیتوں میں مسلسل اضافہ کرنے پر زور دیا
      Posted On: 26 OCT 2017 8:11PM by PIB Delhi


    نئی دہلی ، 26 اکتوبر / اطلاعات و نشریات کی وزارت کے سکریٹری جناب این کے سنہا نے انڈین انفارمیشن سروس ( آئی آئی ایس ) کے زیر تربیت افسران پر زور دیا ہے کہ وہ مواصلات کے بدلتے ہوئے منظر نامے کی مانگ کو پورا کرنے کے لئے اپنی پیشہ ورانہ صلاحیتوں میں مسلسل اضافہ کرتے رہیں ۔ وہ آج نئی دلّی میں ایک تقریب سے خطاب کر رہے تھے ، جس کا انعقاد آئی آئی ایس گروپ اے کے 2016 کے بیچ کے زیر تربیت افسران کی تعیناتی کی تربیت کی کامیاب تکمیل پر انڈین انسٹی ٹیوٹ آف ماس کمیونی کیشن ( آئی آئی ایم سی ) کے ذریعے کیا گیا تھا ۔ جناب سنہا نے ، جو آئی آئی ایم سی کے چیئرمین بھی ہیں ، کہا کہ زیر تربیت افسران نو جوانوں کی توانائی کے حامل ہوتے ہیں ، جسے سینئر عہدیداروں کے تجربے کے ساتھ ملایا جانا چاہیئے تاکہ حکومت کی مواصلات تیز تر اور موثر ہو سکے ۔ انہوں نے آئی آئی ایم سی سے یہ بھی کہا کہ وہ آئی آئی ایس کے تربیتی نصاب میں ایک اضافی ہندوستانی زبان اور ایک غیر ملکی زبان کو سکھائے جانے کو شامل کرے ۔ بعد میں جناب سنہا نے آئی آئی ایس کے 12 زیر تربیت افسران کو سرٹیفکیٹ عطا کئے ، جنہوں نے اپنی تربیت کامیابی سے مکمل کر لی ہے ۔


    اس سے پہلے آئی آئی ایم سی کے ڈی جی کے جی سریش نے اپنے خیر مقدمی خطبے میں اس بات کا ذکر کیا کہ پچھلے چند برسوں کے دوران مواصلات کے منظر نامے میں زبردست تبدیلی آئی ہے اور اس میں نئی ٹیکنا لوجی شامل ہو گئی ہے ۔ انہوں نے کہا کہ اس کی وجہ سے سرکاری مواصلات کاروں کے لئے یہ ضروری ہے کہ وہ میڈیا کے بدلتے ہوئے منظر نامے سے نمٹنے کے لئے پوری طرح لیس ہوں اور شہریوں کو حکومت کی پالیسیوں اور پروگراموں سے مطلع کرنے کے لئے تمام ممکنہ مواصلاتی وسائل کو سرگرمی سے استعمال کریں ۔


    اس تقریب میں اطلاعات و نشریات کی وزارت کے سینئر عہدیداروں ، میڈیا یونٹوں اور انسٹی ٹیوٹ کے اساتذہ اور عملے نے شرکت کی۔ آئی آئی ایم سی ، آئی آئی ایس افسران کو تربیت دینے والی اکیڈمی ہے ۔


    م ن۔و ا ۔ ع ا ۔


    26-10--2017


    U-5365

    
    
    (Release ID: 1507220) Visitor Counter : 3