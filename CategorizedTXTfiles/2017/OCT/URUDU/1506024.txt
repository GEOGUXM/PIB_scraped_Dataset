      صحت اور خاندانی بہبود کی وزارت

      تملناڈو میں ڈینگو کی بیماری پھوٹ پڑنے کی جانچ پڑتال کےلئے ماہرین پرمشتمل مرکزی ٹیم تعینات
      Posted On: 13 OCT 2017 3:11PM by PIB Delhi


    نئی دہلی،13،اکتوبر/ تمل ناڈو میں فیبرائل (ڈینگو) کی بیماری پھوٹ پڑنے کی جانچ پڑتال کے لئے وزیراعظم جناب نریندر مودی کی ہدایت پر کثیر شعبہ جاتی ماہرین پر مشتمل ایک مرکزی ٹیم ریاست میں تعینات کی گئی ہے ۔ یہ ٹیم ریاستی حکومت کو ڈینگو سے متعلق معاملات کے بندوبست اور جراثیم کو کنٹرول کرنے کے لئے تکنیکی تعاون دستیاب کرائے گی۔

    
    ا س مرکزی ٹیم میں آل انڈیا انسٹی ٹیوٹ آف میڈیکل سائنسز (اے آئی آئی ایم ایس) ، نیشنل وکٹر بورن ڈیزیز کنٹرول پروگرام (این وی بی ڈی سی پی) ، نئی دہلی ، لیڈی ہارڈنگ میڈیکل کالج (ایل ایچ ایم سی ) اور نیشنل سینٹر فار ڈیزیز کنٹرول (این سی ڈی سی)، نئی دہلی کے ڈاکٹر شامل ہیں۔ یہ ٹیم نہ صرف صورتحال کا جائزہ لے گی بلکہ اس بیماری کے بندوبست اور تدارک کے لئے ضروری رہنمائی بھی فراہم کرے گی۔
    
    ماہرین پر مشتمل یہ مرکزی ٹیم ریاست کے وزیر صحت اور دیگر سینئر اہلکاروں کے ساتھ میٹنگ بھی کرے گی۔ قابل ذکر ہے کہ 2017 کے دوران (12 اکتوبر 2017 تک) تمل ناڈو میں مجموعی طور پر 12324 ڈینگو کے معاملات سامنے آئے ہیں اور ڈینگو سے 18 اموات کی بھی خبر ہے۔ سب سے زیادہ معاملات تھوتھوکڑی (1178) ، چنئی (1138) سنکرن کوئل (1072)، کوئمبٹور (942) تھروپور (782) اور کنیاکماری (777) اضلاع میں سامنے آئے ہیں۔
    
    ڈینگو کی وجہ سے تھریپور (4)، ایروڈ (3) سالم (3) کوئمبٹور (2) کنور (2) تریچی (1)، سنکرن کوئل (1) نمکّل (1) اور دھرماپوری (1) میں اموات کی خبریں ہیں۔

    ***


    
    Uno-5158
    ( م ن۔ م م۔ ج)


    

    
    (Release ID: 1506024) Visitor Counter : 2