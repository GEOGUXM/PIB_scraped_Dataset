      پیٹرولیم اور قدرتی گیس کی وزارت

      جناب دھرمیندر پردھان نے تیل اور گیس شعبے میں صنعت کاروں کے لیے اسٹارٹ اپ پروگراموں کا آغاز کیا
      Posted On: 26 OCT 2017 1:35PM by PIB Delhi


    نئی دہلی۔ 26 اکتوبر؛ پٹرولیم اور قدرتی گیس، ہنرمندی ترقیات اور صنعت کاری کے وزیر جناب دھرمیندر پردھان نے کہا ہے کہ شعبے میں نئے کاروباری نمونے، مارکیٹنگ منصوبے، ٹیکنالوجی اور جدید کاری متعارف کرائے جانے کی اہم ضرورت ہے۔ اس کے لیے تیل اور گیس کی سرکاری دائرہ کار کی صنعتوں نے صنعتی پونجی فنڈ تشکیل دئیے ہیں تاکہ توانائی کے شعبے میں جدید ترین نظریات پر مبنی اسٹارٹ اپ اداروں کی حوصلہ افزائی کی جاسکے۔ کل یہاں تیل اور گیس کے شعبے میں صنعت کاری سے متعلق اسٹارٹ اپ پروگرام کے آغاز کی تقریب میں اظہار خیال کرتے ہوئے انھوں نے کہا کہ اس پہل قدمی سے ہمارے ملک کے نوجوانوں کی حیثیت بدل جائے گی اور وہ نوکری تلاش کرنے کی بجائے روزگار فراہم کرنے والے بن جائیں گے۔ یہی وزیر اعظم نریندر مودی کا خواب بھی ہے۔ جناب پردھان نے کہا کہ پٹرولیم کی وزارت کے تحت اسٹارٹ اپ اور سرکاری دائرہ کار کی صنعتوں کے مابین کاروباری شراکت داری سے بھارت میں ترقی اور روزگار کی فراہمی کا یکسر نیا منظر نامہ ابھرے گا، ویسے ہی آئندہ دس برسوں میں توانائی کے شعبے میں تین سو بلین سے زائد امریکی ڈالر کی سرمایہ کاری کے وسیع تر مضمرات بھارت میں موجود ہیں۔


    نیتی آیوگ کے سی ای او، جناب امیتابھ کانت، ڈی آئی پی پی کے سکریٹری جناب رمیش ابھیشیک، پی این جی کے سکریٹری جناب کے ڈی ترپاٹھی، ماہرین تعلیم ، تیل اور گیس کی سرکاری دائرہ کار کی صنعتوں کے سربراہان اور نوجوان صنعت کار بھی اس موقع پر موجود تھے۔


    آئی او سی ایل ، او این جی سی، ای آئی ایل، او آئی ایل، این آر ایل، بی پی سی ایل، ایچ پی سی ایل، جی اے آئی ای اور ایم آر پی ایل سمیت پٹرولیم اور قدرتی گیس کی وزارت کے تحت سرکاری دائرہ کار کی دس صنعتیں جدت طرازی کے جوش و جذبے سے سرشار ہیں اور انھوں نے اسٹارٹ اپ پہل قدمی کو اپنی جانب سے تقویت پہنچانے کے لیے 320 کروڑ روپے کے بقدر کا سرمایہ جمع کرلیا ہے۔


    سرکاری دائرہ کار کی صنعتوں کے ذریعے اس اسکیم کے آغاز سے لے کر لگاتار بنیادوں پر درخواستیں آتی رہی ہیں اور چند درخواستیں از حد جدت طراز نظریات و خیالات پر مشتمل ہیں۔ اسٹارٹ اپ کی تجاویز ملک بھر کے مختلف ایج گروپوں (نئے انجینئرنگ گریجویٹس سے لے کر 70 سالہ صنعت کاروں تک) سے موصول ہوئی ہیں۔


    تیل کے شعبے کی سرکاری دائرہ کار کی صنعتوں میں سے دس صنعتوں نے باہم مل کر تقریباٍ 30 اسٹارٹ اپ پروجیکٹوں کو اسکیم کے پہلے مرحلے کے تحت تعاون دینے کے لیے منتخب کیا ہے۔ جدت طرازی سے متعلق کچھ پروجیکٹوں میں سے چند پروجیکٹوں کو سخت جانچ پڑتال اور تجزیے کے بعد منتخب کیا گیا ہے۔ ان میں الیکٹرانک لیک ڈی ٹیکیٹر سے متعلق ایل پی جی سلینڈروں میں گیس کے رساؤ کا پتہ لگانے والا پروجیکٹ، از خود بیت الخلاؤں کی دیکھ بھال یا ایکو ٹوائیلٹ کا پروجیکٹ، ذرعی فضلے بائیو ماس سے کثیر مقصدی ایندھن کی تیاری کا پروجیکٹ، پانی کے اند ر جانچ پڑتال کے لیے ریموٹ کنٹرول سے چلنے والا آلہ، کوڑے کباڑ کے زمرے میں آنے والی پلاسٹک کو قابل قدر پٹرولیم ایندھن میں بدلنے کا پروجیکٹ، شمسی اسٹوو، دن اور رات چلنے والے شمسی کُک ٹاپ نظام کا پروجیکٹ وغیرہ شامل ہیں۔


    ************


    (م ن ۔ ۔ ن ر۔ 26.10 .2017 )


    U – 5351

    
    
    (Release ID: 1507114) Visitor Counter : 3