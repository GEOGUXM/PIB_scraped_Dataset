      خلا ء کا محکمہ

      2018 میں چاند کیلئے بھارت کا خلائی مشن چندریان دوئم
      Posted On: 24 OCT 2017 2:14PM by PIB Delhi


    نئیدہلی۔ 24 ؍اکتوبر۔شمال مشرقی خطے کی ترقی کی وزارت میں مرکزی وزیر مملکت (آزادانہ چارج) ،وزیراعظم کے دفتر میں وزیر مملکت، عملے، عوامی شکایات وپنشن، ایٹمی توانائی اور خلا کے وزیر مملکت ڈاکٹر جتیندر سنگھ نے کہا ہے کہ چاند کے لئے بھارت کا خلائی مشن چندریان دوئم 2018 میں روانہ ہوگا۔ زیادہ ا مکانات ہیں کہ یہ سال کی پہلی سہ ماہی میں روانہ ہوجائیگا۔


    ریموٹ سینسنگ پر پانچ روزہ ایشیائی کانفرنس کے افتتاحی اجلاس سے خطاب کرتے ہوئے ڈاکٹر جتیندر سنگھ نے کہا کہ بھارت آج خلائی ٹیکنالوجی کے میدان میں دنیا کے صفحہ اول کے ملک کے طور پر اُبھرا ہے۔انہوں نے کہا کہ یہ بات اپنے اندر اس خواب کی تعبیر ہے جو وکرم سارابھائی اور ستیش دھون جیسی بھارتی خلائی پروگرام بنانے والی شخصیتوں نے دیکھا تھا۔


    خلائی تحقیق کو نئے سرے سے تیز رفتاری بخشنے کا سہرا وزیراعظم جناب نریندر مودی کے سر باندھتے ہوئے ڈاکٹر جتیندر سنگھ نے کہا کہ پچھلے تین برس میں بھارت نے جنوب ایشیائی مصنوعی سیارچہ داغا ہے، جس سے پڑوسی ملکوں کو ایک رفتار ملی ہے اور فائدہ حاصل ہوا ہے۔ انہوں نے یہ بھی کہا کہ پچھلے تین سال کی سب سے بڑی کامیابی یہ ہے کہ وزیراعظم نے خلائی سائنسدانوں کے ساتھ غور وخوض کے عمل میں ذاتی طور پر دلچسپی لی۔ ان سائنسدانوں کا تعلق حکومت ہند کی مختلف وزارتوں اور محکموں سے ہے۔ غور وخوض کا مقصد بنیادی ڈھانچے اور ترقیاتی کاموں میں خلائی ٹیکنالوجی کے استعمال کو فروغ دینا ہے۔ اس ضمن میں شہری ترقیاتی پروگراموں پر عمل درآمد کرنے میں خلائی ٹیکنالوجی کے بڑے پیمانے پر استعمال کا ذکر کیا۔ جس میں اسمارٹ سٹی پروگرام ، ایم جی نریگا میں ارضیاتی نشاندہی کے لئے خلائی ٹیکنالوجی کے استعمال ، اور ریلوے پھاٹکوں پر عملے کی تعیناتی کیلئے اِسرو سے مدد لینا بھی شامل ہے۔


    اِسرو کے چیئرمین جناب کرن کمار نے، جو اس موقع پر اعزازی مہمان تھے ، قدرتی آفات سے نمٹنے کے شعبے میں بھارت کی خلائی صلاحیت کی مختلف کامیابیوں کا ذکر کیا۔ اس موقع پر آزمودہ کار خلائی سائنسداں اور ریموٹ سینسنگ کی بھارتی ایسوسی ا یشن کے صدر ڈاکٹر شیلیش نایک نے بھی اظہار خیال کیا۔ اس موقع پر اس تقریب میں خلائی سائنسدانوں کو مختلف زمروں میں ان کے غیرمعمولی کام کیلئے انعامات بھی دیئے گئے۔ اس پانچ روزہ کانفرنس میں 500 سے زیادہ معروف غیرملکی مندوبین اور خلائی سائنس کے میدان میں دنیا کے انتہائی امتیازی اساتذہ بھی شرکت کررہے ہیں۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    م ن۔ا س۔ع ن۔


    24-10-2017


    U-5303

    
    
    (Release ID: 1506830) Visitor Counter : 4