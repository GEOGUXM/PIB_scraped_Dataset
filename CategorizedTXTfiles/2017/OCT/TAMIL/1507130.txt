      குடியரசுத் துணைத் தலைவர் செயலகம்

      கர்நாடக இசையின் இணையற்ற சகாப்தம் டாக்டர் எம்.எஸ்.சுப்புலட்சுமி..!
      பிறந்தநாள் நூற்றாண்டு விழாவில் குடியரசு துணைத் தலைவர் புகழாரம்

      Posted On: 17 OCT 2017 4:40PM by PIB Chennai

    கர்நாடக இசையின் ஈடுஇணையற்ற சகாப்தமாக டாக்டர் எம் . எஸ் . சுப்புலட்சுமி திகழ்கிறார் என்று குடியரசு துணைத் தலைவர் திரு எம் . வெங்கய்ய நாயுடு புகழாரம் சூட்டினார் . அவர் இன்று , தமிழக தலைநகர் சென்னையில் நடைபெற்ற , டாக்டர் எம் . எஸ் . சுப்புலட்சுமி பிறந்த நாள் நூற்றாண்டு நிறைவு விழாவில் கலந்துகொண்டு சிறப்புரை ஆற்றினார் . இந்த விழாவில் தமிழக ஆளுநர் திரு . பன்வாரிலால் புரோகித் , மீன் வளத்துறை , பணியாளர் மற்றும் நிர்வாக சீர்திருத்தத் துறை அமைச்சர் திரு . டி . ஜெயக்குமார் , டாக்டர் எம் . எஸ் . சுப்புலட்சுமியின் குடும்ப உறுப்பினர்கள் மற்றும் முக்கியப் பிரமுகர்கள் பலரும் கலந்துகொண்டனர் ..


    குடியரசு துணைத் தலைவர் பேசுகையில் , ‘ பல்லாண்டுகளாக இந்திய கர்நாடக இசையின் முகமாகத் திகழ்ந்த டாக்டர் எம் . எஸ் . சுப்புலட்சுமியை , எம் . எஸ் . அம்மா என்று அனைவரும் வாஞ்சையோடு அழைத்தார்கள் . தமிழகம் , தென்னிந்தியா மட்டுமின்றி உலகம் முழுவதும் கோடிக்கணக்கான ரசிகர்களை அவர் பெற்றிருந்தார் . அலங்காரமும் ஆர்ப்பாட்டமும் இல்லாமல் கர்நாடக இசையின் ஆத்மாவைத் தொட்டு , இசை பொக்கிஷத்தை பண்டிதர்கள் , மேல்மட்டத்தினர் மட்டுமின்றி எளிய மக்களுக்கும் அன்போடும் அவர் வழங்கினார் ’ என்று தெரிவித்தார் .


    ‘ எவ்வித வேறுபாடுகளும் இல்லாத இசை உலகத்தின் உச்சத்திற்கு சென்றது மட்டுமின்றி , அவர் நம்மையும் உடன் அழைத்துச் சென்றார் . ஐக்கிய நாடுகள் சபையில் அவர் பாடியபோது , அனைத்து நாடுகளும் ஒருங்கிணைந்து நின்றன . அவருடைய இசைக்கு முன் , ஜாதி , இனம் மற்றும் தேசிய வேறுபாடுகள் அனைத்தும் மறைந்து ஆனந்தம் மட்டுமே இருந்தது ’ என்றும் குடியரசு துணைத் தலைவர் தெரிவித்தார் .


    எம் . எஸ் . சுப்புலட்சுமி பாடிய , ‘ வைஷ்ணவ ஜனதோ ’ பாடலைக் கேட்டு மகாத்மா காந்தி மெய் மறந்து நின்றதையும் குடியரசு துணைத் தலைவர் நினைவு கூர்ந்தார் . தான் விரும்பும் பாடலை அவரால் பாடமுடியாது என்பதை மகாத்மா காந்தி அறிந்ததும் , ‘ வேறு ஒருவர் பாடலைக் கேட்பதைவிட , எம் . எஸ் . சுப்புலட்சுமியின் புரியாத வரிகளை ரசிப்பேன் ’ என்று சொன்னார் ..


    கொள்கையில் எதிரும் புதிருமாக இருந்த ஜவஹர்லால் நேருவும் , ராஜாஜியும்கூட , இவரது தேனினும் இனிய குரலை பாராட்டுவதில் ஒன்றுபட்டு நின்றார்கள் . தவ வாழ்க்கை வாழ்ந்த புனித காஞ்சி பரமாச்சாரியாரும் , இவரது இசைக்கு தப்பவில்லை என்றும் தெரிவித்தார் குடியரசு துணைத் தலைவர் .


    எம் . எஸ் . சுப்புலட்சுமி கருணையின் உருவமாக இருந்ததால் அனைத்து மக்களாலும் மதிக்கப்பட்டார் . அவர் ஒரு பாடகியாக மட்டுமின்றி நடிகையாகவும் புகழ் பெற்று விளங்கினார் . பக்தமீரா , சாகுந்தலா போன்ற திரைப்படங்களில் நடித்து வெற்றி பெற்றிருக்கிறார் எனவும் குடியரசு துணைத் தலைவர் தெரிவித்தார் .


    மேலும் அவர் தெரிவிக்கையில் , ‘ எம் . எஸ் . சுப்புலட்சுமியிடம் ஒரு ஒளி அதாவது தெய்வீக ஒளி இருந்தது . தத்துவ ஞானியும் , குடியரசுத் தலைவருமாக இருந்த டாக்டர் எஸ் . ராதாகிருஷ்ணன் , தெய்வங்களின் முகத்தில் பிரகாசிக்கும் பிரம்ம தேஜஸ் எம் . எஸ் . சுப்புலட்சுமியிடம் இருந்தது என்று தெரிவித்ததை நினைவு கூர்ந்தார் .


    கவிதை வரிகளுக்காக இந்தியாவின் கவிக்குயில் என்று டாக்டர் சரோஜினி நாயுடு போற்றப்படுவது போல் , இசைக் குரலுக்கு இந்தியாவின் கவிக்குயில் டாக்டர் எம் . எஸ் . சுப்புலட்சுமி என்று பாராட்டினார் குடியரசு துணைத் தலைவர் .

    
    
    (Release ID: 1507130) Visitor Counter : 116
    
    
      Read this release in: English