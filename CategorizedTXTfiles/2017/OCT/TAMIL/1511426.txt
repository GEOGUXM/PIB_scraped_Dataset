      நிதி அமைச்சகம்

      மத்திய அரசின் எல்லா நடைமுறைகளிலும் பொதுநிதி மேலாண்மை முறையை (Public Finance Management System (PFMS) கட்டாயமாகக் கடைப்பிடிக்க வகைசெய்யும் முறையை மத்திய நிதி அமைச்சர் திரு. அருண் ஜேட்லி தொடங்கிவைத்தார். இந்த மேலாண்மை முறையின் மூலம் மத்திய அரசின் திட்டங்களின் பலன் கடைக்கோடியிக்கும் போய்ச் சேருவது உறுதிசெய்யப்படும் என்று அவர் குறிப்பிட்டார். இந்த பொதுநிதி மேலாண்மை முறை பணம் செலுத்துதல், பெறுதல், கணக்குப் பதிவு ஆகியவற்றை ஒருங்கிணைக்கும் அரசின் விரிவான ஒருங்கிணைந்த நிதி மேலாண்மை (Government wide Integrated Financial Management System - GIFMIS) முறையாக மேம்படும் என்று அவர் நம்பிக்கை தெரிவித்தார்.
      Posted On: 27 OCT 2017 11:57AM by PIB Chennai


    இந்திய அரசின் மத்திய அரசு திட்டங்கள் எல்லாவற்றிலும் பொதுநிதி மேலாண்மை முறையை ( Public Finance Management System (PFMS ) கட்டாயமாகக் கடைப்பிடிப்பதன் மூலம் அவற்றைச் செயல்படுத்தும் முகமைகளுக்கு நிதி முறையாகச் சென்றடைகிறதா என்பதை ஆராயவும் கண்காணிக்கவும் பெரிதும் துணைபுரியும் என்று மத்திய நிதி மற்றும் கார்ப்பரேட் விவகாரத் துறை அமைச்சர் திரு. அருண் ஜேட்லி கூறினார். இந்த மேலாண்மை நடைமுறையின் வாயிலாக நிதியைக் கண்காணிப்பதனால், நிதியை பலவகையான செயலாக்க முகமைகள் கையாளும் நிலைமையை மத்திய அரசு, மாநில அரசுகளின் மூலம் கண்டறியலாம். எந்த திட்டமும் அமல்படுத்தப்படும்போது, அதன் பலன் கடைக்கோடியில் உள்ளவர்களைச் சென்றடைவதை உறுதி செய்ய வேண்டும். இது தொடர்பாக நேரடி பயனீட்டு பகிர்வு மூலம் ( Direct Benefit Transfer - DBT ) பல்வேறு திட்டங்களின் அமலாக்க நடைமுறையை நிதியமைச்சர் குறிப்பிட்டுத் தெரிவித்துள்ளார்.


    தில்லியில் இன்று நடைபெற்ற நிகழ்ச்சியில் நிதித் துறை உள்ளிட்ட அமைச்சகங்களைச் சேர்ந்த மூத்த அதிகாரிகளின் கூட்டத்தில் உரையாற்றினார். பொதுநிதி மேலாண்மை முறையை நடைமுறைப்படுத்துவதைத் தொடங்கி வைத்த பிறகு அவர் பேசினார். இந்த மத்திய அரசின் திட்டங்களின் நிதிநிலை மொத்தம் ரூ. 6,66,644 கோடி யாகும். இது 2017-18ஆம் ஆண்டு மத்திய அரசின் மொத்த செலவுத் தொகையில் 31 சதவீதம் ஆகும்.


    நிகழ்ச்சியில் பேசிய மத்திய நிதி அமைச்சர் திரு. அருண் ஜேட்லி, “நிதி இருப்பு, நிதிப் பங்கீடு, நிதிப்பயன்பாடு ஆகியவை தகவல்களை குறித்த நேரத்தில் வழங்குவதற்கான திறனை இந்தப் பொது நிதி மேலாண்மை நடைமுறை கொண்டிருப்பதால், திட்டங்களையும் நிதி மேலாண்மையையும் மேம்படுத்த மிகப் பெரிய வழியமையும். மேலும் அரசின் கடன்கள் மீதான வட்டிச் செலவுகளிலும் குறிப்பிடத் தக்க விளைவை ஏற்படுத்தும்” என்றும் குறிப்பிட்டார்.


    இந்த நிதிமேலாண்மை நடைமுறையில் ஏட்டுப் பணிகள் அதிகம் இருக்காது. அமலாக்க முகவர்களிடம் நிதி தங்கிவிடுவதையும் கண்காணிக்க இயலும். இதனால், பட்டுவாடா தாமதமாவதும், நிலுவையில் நிதி வைத்திருப்பதும் பெருமளவுக்குக் குறையும்.


    இந்த பொதுநிதி மேலாண்மை முறை பணம் செலுத்துதல், பெறுதல், கணக்குப் பதிவு ஆகியவற்றை ஒருங்கிணைக்கும் அரசின் விரிவான ஒருங்கிணைந்த நிதி மேலாண்மை ( Government wide Integrated Financial Management System - GIFMIS ) முறையாக மேம்படும் என்று நிதியமைச்சர் நம்பிக்கை தெரிவித்தார்.


    இந்த நிதி மேலாண்மை நடைமுறையை மத்திய நிதி மற்றும் கார்ப்பரேட் விவகார அமைச்சர் திரு. அருண் ஜேட்லி இன்று தொடங்கிவைத்தார். இதற்கான நிகழ்ச்சியில், நிதி அமைச்சக அதிகாரிகள், மத்திய அரசின் பல்வேறு அமைச்சக மற்றும் துறைகளின் நிதி ஆலோசகர்கள் பங்கேற்றனர். இதைக் குறிப்பிட்ட காலத்தில் நிறைவேற்றிய மத்திய அரசின் செலவினம் மற்றும் தலைமைக் கணக்குத் தணிக்கையாளர் துறையைச் சேர்ந்த அதிகாரிகளையும் ஊழியர்களையும் அமைச்சர் திரு. அருண் ஜேட்லி வெகுவாகப் பாராட்டினார்.


    நிகழ்ச்சியில் நிதித் துறைச் செயலர் திரு அசோக் லவசா வரவேற்றுப் பேசினார். பொதுநிதி மேலாண்மை நடைமுறை நிதியைக் கண்காணிப்பது மட்டுமின்றி, அது உரிய நேரத்தில் உரியவர்களுக்குப் போய்ச் சேருவதை உறுதி செய்கிறது என்று அவர் குறிப்பிட்டார். “தற்போது இந்த நிதி மேலாண்மை நடைமுறையில் 13 மத்திய அரசு திட்டங்கள் உள்ளன” என்று தெரிவித்தார். நிதி மேலாண்மை நடைமுறை கடந்த இரு ஆண்டுகளாக உத்வேகத்துடன் செயல்படுகிறது. தற்போது எல்லா மாநிலங்களும் இதை ஏற்றுக் கொண்டுள்ளன. பொது நிதி மேலாண்மை நடைமுறையின் மூலம் செயல்படுத்தப்படும் திட்டங்களில் வெளிப்படைத் தன்மை உள்ளது. அத்துடன், நிதியை எளிதாக மாற்றுவதற்கும், நிதியைக் கண்காணிப்பதற்கு் துணை புரியும் என்றார் நிதிச் செயலர்.


    நிதித்துறைச் செயலர் திரு.லவசா பேசுகையில், மத்திய மாநில அரசுகளின் சுமார் 300 திட்டங்கள் பொது நிதி மேலாண்மை நடைமுறையின் வழியாகச் செயல்படுத்தப்படுகின்றன. மேலும், 2013 ஆம் ஆண்டு முதல் நேரடி பயனீட்டு பகிர்வு (DBT) திட்டத்தின்கீழ் பல்வேறு திட்டங்களுக்காக ரூ. 2.91 லட்சம் கோடி கிடைத்துள்ளன. நேரடி பயனீட்டு பகிர்வு (DBT) திட்டம் முன்முயற்சியை முன்னெடுத்துச் சென்று, சேர வேண்டிய நிதி களவு போகாதிருப்பதையும், போலியாக உள்ள பலனாளிகளைத் தடுப்பதையும் உறுதி செய்கிறது.


    உலகில் மிகப் பெரிய நிதி மேலாண்மை நடைமுறைகளில் ஒன்றாக PFMS எனப்படும் பொதுநிதி மேலாண்மை நடைமுறை விளங்கும். அரசின் நிதி மேலாண்மையில் இது அரசின் பணப்பகிர்வுக் கடப்பாட்டிலும், வெளிப்படைத் தன்மையிலும் மிக முக்கியமான பங்கினை வகிக்கப் போகிறது. அத்துடன் ஒட்டுமொத்த ஆளுகையையும் இது மேம்படுத்தும் என்று நிதித்துறைச் செயலர் கூறினார். இன்று வரையில் இந்த நிதி மேலாண்மை நடைமுறையின் மூலம் மொத்தம் ரூ. 34.19 கோடி அளவுக்குப் பலனாளிகளுக்கு அளிக்கப்பட்டுள்ளது. இந்த நடைமுறையின் கீழ் 21.72 லட்சம் திட்ட அமலாக்க முகமைகள் பதிவு செய்துகொண்டுள்ளன. இந்த நடைமுறை இந்திய ரிசர்வ் வங்கி உள்பட 170 வங்கிகளுடன் கொண்ட தொடர்பினால் பொது நிதி மேலாண்மை நடைமுறை பெற்ற பலமே இந்த வெற்றிக்குக் காரணம் என்றும் அவர் கூறினார்.


    நிதித் துறைச் செயலர் மேலும் பேசுகையில், “முதல் முறையாக மத்திய அரசின் 2016-17ஆம் ஆண்டு கணக்குகள் அக்டோபர் 31ஆம் தேதிக்கு முன்பே கையெழுத்தாகியுள்ளன. நாட்டில் மேற்கு வங்கம் நீங்கலாக அனைத்து மாநில கருவூலங்களுக்கும் இடையில் ஒருங்கிணைப்பு ஏற்படுத்தப்பட்டுள்ளது. மேற்கு வங்கத்திலும் அதற்கான பணி வேகமாக நடைபெற்று வருகிறது” என்று குறிப்பிட்டார்.


    பொது நிதி மேலாண்மை நடைமுறையை முழுமையாக செயல்படுவதற்கு கணினி சாஃப்ட்வேர், ஹார்டுவேர் மேம்படுத்துவது, எல்லா நிலைகளிலும் பயிற்சி அளிப்பது உள்பட பெரிய அளவிலான தயாரிப்புப் பணி தேவைப்படுவதால் படிப்படியாக, செம்மையாக்கப்பட்ட மென்மையாக அமல்படுத்துவது என்று மத்திய அரசு முடிவு செய்துள்ளது.


    இந்த நிலையில், மத்திய எல்லாத் துறைகளின் நிறுவனங்களுக்கான 613 திட்டங்களையும் முன்னுரிமையில் பொது நிதி மேலாண் நடைமுறையின் கீழ் கொண்டு வரப்படுகிறது. அதே சமயம் இதர மத்திய நிதியுதவியில் செயல்படும் திட்டங்களுக்கும் முக்கியத்துவம் அளிக்கப்படும். 613 மத்திய திட்டங்களிலும் பொது நிதி மேலாண்மை நடைமுறைக்கும் முக்கியத்துவம் அளிக்கப்படுகிறது. அதிலும் அதிகமான நிதி செலவிடும் 14 அமைச்சகங்களுக்கு முக்கியத்துவம் தரப்பட்டு, தொடக்கத்தில் 2017ஆம் ஆண்டு ஆகஸ்ட் 31 ஆம் தேதி கெடு தேதியாக நிர்ணயிக்கப்பட்டது. இதர அமைச்சகங்களுக்கும் முக்கியத்துவம் தரப்படுவது முக்கியத்துவம் பெறுகிறது.


    பொது நிதி மேலாண்மையில் திருத்தம் கொண்டுவரும் நோக்கத்தில் மத்திய நிதி அமைச்சகம், செலவினங்கள் துறை ஆகியவற்றின் ஆணையின்பேரில் பொது நிதி மேலாண்மை நடைமுறை ( PFMS ) திட்டத்தை மத்திய பொதுக் கணக்குத் தணிக்கை கட்டுப்பாட்டாளர் (CGA) அலுவலகம் வெளியிட்டது. நாடு முழுவதும் மத்திய அரசின் ஒட்டுமொத்த நிதி மேலாண்மையிலும், திட்டங்களின் அமலாக்கத்திலும் வெளிப்படைத் தன்மையை மேம்படுத்தவும் உறுதியான மேம்பாட்டைக் கொண்டுவரவும் இந்த நிதி மேலாண்மை நடைமுறை இலக்காகக் கொண்டுள்ளது. இந்த நடைமுறை மத்திய அரசு நிறுவனங்கள், மத்திய அரசு நிதியில் செயல்படும் திட்டங்கள் ஆகியவற்றையும், நிதி ஆணையத்தின் மானியம் உள்ளிட்ட இதர செலவினங்களையும் உள்ளடக்கியதாக இருக்கிறது.


    நேரடி பயன் பகிர்வு (Direct Benefit Transfer) உள்பட பல்வேறு வகையில் நிதி செலவிடுதல், மாற்றுதல் ஆகியவற்றை மேற்கொள்ளும் முகமைகள் பல வகையாகவும் ஏராளமாகவும் இருப்பதைக் கருத்தில் கொள்ளப்பட்டுள்ளது. அதன்படி, மத்திய மாநில அரசுகளின் கீழ் செயல்படும் திட்ட முகமைகளுக்கு மத்திய அரசிடமிருந்து நிதி அனுப்பப்படுவதை முழுமையாகக் கண்காணிக்க மின்னணு தளம் அமைப்பதன் தேவை உணரப்பட்டு, அதன் அடிப்படையில் பொது நிதி மேலாண்மை நடைமுறை (PFMS) வடிவமைக்கப்பட்டுள்ளது. இதன் மூலம் நிதி மேலாண்மை நடைமுறை பணப்பட்டுவாடா குறித்த நேரத்தில் சென்றடைவதை உறுதி செய்கிறது. அத்துடன், மத்திய அரசின் மற்றும் மாநில, யூனியன் பிரதேச அமைச்சகங்கள், துறைகள் ஆகியவற்றில் இது தொடர்பான நிதிப் பயன்பாடு சரியாக உறுதி செய்யப்படுகிறது.


    மத்திய அரசின் திட்டங்களுக்கான நிதி முழுமையாக மாநிலங்களின் கருவூலத்திற்குச் செலுத்தப்படுகிறது. அத்துடன், மத்திய அரசுத் திட்டங்களின் கணிசமான நிதியும் மாநிலங்களுக்கு பல்வேறு முகமைகளின் மூலம் வழங்கப்படுகிறது. இந்த நிதிமேலாண்மை நடைமுறையின் மூலம் பொது நிதியைக் கையாளுவதால் மாநில அரசுகள் பொதுச் சேவைகளைத் திறம்மபட மேற்கொள்வதிலும் மாநில அரசுகளின் பொது நிதியைக் கையாளுவதிலும் சீரான பயனை அளிக்கும். ஆகையால், பொது நிதியைக் கையாளுவதை மத்திய மாநில அரசுகள் இணைந்து மேம்படுத்துவதால் பொது நிதிமேலாண்மை நடைமுறை கூட்டுறவு கூட்டாட்சியைப் பிரதிபலிக்கும்.


    மத்திய அரசு திட்டங்கள் உள்பட இதர திட்டங்களிலும் பொது நிதி மேலாண்மை நடைமுறை (PFMS) படிப்படியாகக் கட்டாயமாக்கப்படும்.


    ******


    
    

    
    (Release ID: 1511426) Visitor Counter : 334
    
    
      Read this release in: English