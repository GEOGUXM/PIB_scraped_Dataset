      குடியரசுத் தலைவர் செயலகம்

      கேரள உயர்நீதி மன்றத்தின் வைரவிழா கொண்டாட்டங்களின் நிறைவு நிகழ்ச்சியில் குடியரசுத் தலைவர் உரையாற்றினார்
      Posted On: 28 OCT 2017 5:06PM by PIB Chennai


    கொச்சியில் இன்று (அக்டோபர் 28, 2017) கேரள உயர்நீதி மன்றத்தின் வைரவிழா கொண்டாட்டங்களின் நிறைவு நிகழ்ச்சியில் குடியரசுத் தலைவர் திரு ராம் நாத் கோவிந்த் உரையாற்றினார்.


    நிகழ்ச்சியில் பேசிய குடியரசுத் தலைவர் கேரள உயர்நீதி மன்றம் மக்களின் உரிமைகளுக்கும் சிவில் உரிமைகளுக்கும் ஏற்ப உணர்வுபூர்வமாக நடந்துக் கொள்வதில் பெயர் பெற்றது என குறிபிட்டார். நாட்டின் ஜனநாயகப் பாரம்பரியம் மற்றும் மக்கள் சுதந்திரம் ஆகியவற்றை வலுப்படுத்துவதில் இந்த உயர்நீதிமன்றத்தின் தீர்ப்புகள் பெரும் பங்களித்துள்ளன என்றார் அவர். சுற்றுச்சூழல் நெறிகள் மற்றும் தரங்கள் ஆகியவற்றிற்கு ஆதரவு அளித்து இந்த நீதிமன்றம் முன்னோடியாக திகழ்கிறது. தூய்மையான காற்று, தண்ணீர் ஆகியவற்றைப் பெற மக்களுக்கு உள்ள உரிமை, சுகாதாரமான சுற்றுப்புறத்தைப் பெறுவதற்கு மக்களின் உரிமை, பாதுகாப்பான குடிநீரை போதுமான அளவில் மக்களுக்கு வழங்குவதை அரசுகளின் அடிப்படையான அரசியல் சட்ட பொறுப்பு என வரையறுத்தது, பொது இடங்களில் புகைப்பிடித்தலை தடை செய்தது என பல்வேறு முக்கியமான தீர்ப்புகளை இந்த நீதிமன்றம் வழங்கியுள்ளதை அவர் நினைவு கூர்ந்தார்.


    இந்தியாவின் மிக மதிப்பு மிக்க, மரியாதைக்குரிய நிறுவனங்களில் நீதித்துறையும் ஒன்று என்று குடியரசுத் தலைவர் கூறினார். இத்துறையின் அச்சமில்லாத, சுயேட்சையான செயல்பாடுகள் மற்றும் அதன் மரியாதைமிக்க நிலை இந்தியாவின் நம்பகத்தன்மையை ஜனநாயக உலகில் உயர்த்திப் பிடித்துள்ளது என்று அவர் கூறினார். நீதித்துறை குறித்து ஒவ்வொரு இந்தியனும் பெருமிதம் கொண்டுள்ளதாகக் கூறிய குடியரசுத் தலைவர் குடிமக்கள் அதன் தீர்ப்புகளை மதிப்பவர்களாகவும், நமது நாட்டின் பாரம்பரியம் சார்ந்த நன்னெறிகளை கடைப்பிடிப்பதில் உறுதி பூண்டவர்களாகவும் மாற்றியுள்ளது என்று குறிப்பிட்டார்.


    நாட்டின் முக்கிய கவலையளிக்கும் செயல் நீதி வழங்குவதில் ஏற்படும் கால தாமதம் ஆகும் என்று குடியரசுத் தலைவர் கூறினார். இதனால் பாதிக்கப்படுபவர்களில் அநேகம் பேர் ஏழைகளும் வாய்ப்பு வசதிகள் அற்றவர்களும் ஆவர். வழக்குகளை விரைவாகத் தீர்ப்பதற்கான அமைப்புகளை நாம் உருவாக்க வேண்டும். வழக்கு விசாரணையை ஒத்தி வைப்பது நீதிமன்ற நடவடிக்கையை இழுத்தடிக்கும் ஒரு தந்திரமாகவே இருப்பதற்கு பதிலாக அவசர நிலைகளில் விதிவிலக்காக பயன்படும் அணுகுமுறை அவசியம் தேவை என்று அவர் கூறினார்.


    நீதித்துறை தங்களை கைவிடாமல், தங்களுக்கு சாதகமாக செயல்படும் என்ற புனிதமான நம்பிக்கையை சாதாரணக் குடிமக்கள் கொண்டிருக்கிறார்கள் என்று குடியரசுத் தலைவர் கூறினார். நமது மக்கள் கொண்டுள்ள இத்தகைய உயரிய எதிர்ப்பார்ப்புகளுக்கு குந்தகம் இன்றி நீதித்துறை செயல்படும் என்ற நம்பிக்கை நமக்கு இருப்பதாக குடியரசுத் தலைவர் கூறினார்.


    *****


    

    
    (Release ID: 1508045) Visitor Counter : 24
    
    
      Read this release in: English