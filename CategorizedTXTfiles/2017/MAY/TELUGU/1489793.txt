      కార్మిక, ఉపాధికల్పన మంత్రిత్వ శాఖ

      2022 నాటికల్లా అందరికి గృహ వసతి-కేంద్ర మంత్రి శ్రీ బండారు దత్తాత్రేయ
      Posted On: 13 MAY 2017 7:26PM by PIB Hyderabad


    దేశంలో ప్రతి ఒక్కరికి 2022 నాటికి గృహ వసతి కల్పించాలన్న ధ్యేయంతో కేంద్ర ప్రభుత్వం పనిచేస్తుందని కేంద్ర కార్మిక , ఉపాధి కల్పనా శాఖా సహాయ మంత్రి శ్రీ బండారు దత్తాత్రేయ తెలిపారు. తెలంగాణా రాష్ట్రంలో జరుగుతున్న ఇళ్ల నిర్మాణానికి సంబంధించి రాష్ట్ర గృహ నిర్మాణా శాఖా మంత్రి శ్రీ ఇంద్రకరణ్ రెడ్డి, ఇతర అధికారులు , హడ్కో అధికారులు , నేషనల్ హౌసింగ్ బ్యాంకు అధికారులతో మంత్రి శనివారం ఇక్కడ సమీక్షా సమావేశం నిర్వహించారు. ఈ సందర్భంగా ఆయన పత్రికా ప్రతినిధులతో మాట్లాడుతూ తెలంగాణ ప్రభుత్వం ఇళ్ల నిర్మాణాన్ని వేగవంతం చేయాలని ఆయన కోరారు. కేంద్రం తెలంగాణా రాష్ట్రానికి 50,959 ఇళ్లను మంజూరు చేసిందని , దీనికి సంబంధించి 346 కోట్ల రూపాయలు మంజూరు చేయగా ఇప్పటి వరకు 200 కోట్ల రూపాయలు విడుదల చేసిందన్నారు. రాష్ట్రంలో 19715 అదనంగా గృహాలను మంజూరు చేయాలని రాష్ట్ర ప్రభుత్వం కోరిందని , తాను కేంద్ర గ్రామీణాభివృద్ధి మంత్రితో చర్చించి మంజూరు చేయిస్తానని మంత్రి ఈ సందర్భంగా తెలిపారు. గ్రేటర్ హైదరాబాద్ మునిసిపల్ కార్పొరేషన్ లో ఇళ్ల నిర్మాణం మందకొడిగా సాగుతుందని , మరింత వేగవంతం చేయాలని మంత్రి రాష్ట్ర ప్రభుత్వానికి విజ్ఞప్తి చేశారు. ప్రతి ఒక్కరికీ ఇల్లు నిర్మించాలన్న ఉద్దేశ్యంతో ప్రధానమంత్రి ఉన్నారని, ఆయన ఆశయం మేరకు ప్రభుత్వం మంజూరు అయిన ఇళ్ళ నిర్మాణాన్ని త్వరితంగా పూర్తి చేయాలని రాష్ట్ర ప్రభుత్వాన్ని కోరారు.


    హడ్కో ఆధ్వర్యంలో ఇళ్ల నిర్మాణానికి 1600 కోట్ల రూపాయలు మంజూరు చేసిందని , 60 వేల గృహాలకు సహాయం అందిస్తుందని శ్రీ దత్తాత్రేయ చెప్పారు. రాష్ట్ర ప్రభుత్వం ప్రతిపాదనలు పంపితే ఎన్ని గృహాలు అయిన మంజూరు చేయడానికి కేంద్రం సుముఖంగా ఉందన్నారు. రాష్ట్ర ప్రభుత్వం ప్రజాప్రతినిధులు సహకారంతో ఇళ్ల నిర్మాణాన్ని వేగవంతం చేయాలన్నారు.కేంద్రం ప్రతి ఇంటికి లక్షా 50 వేల రూపాయలు సబ్సిడీగా ఇస్తుందని ఆయన తెలిపారు. తెలంగాణ రాష్ట్రంలో 2 లక్షల 60 వేల ఇళ్ల నిర్మాణం చేయాలని లక్ష్యంగా పెట్టుకుందని ఆయన తెలిపారు. హైదరాబాద్ కాకుండా మిగతా అన్ని జిల్లాల్లో పట్టణ, గ్రామిణ ప్రాంతాలలో కలిపి లక్షా 60 వేల గృహాలు నిర్మించాల్సి ఉందన్నారు. హైదరాబాద్ లో లక్ష ఇళ్ళ నిర్మాణం చేయాల్సి ఉందని మంత్రి తెలిపారు. ఈ సమీక్షా సమావేశంలో తెలంగాణా రాష్ట్ర గృహ నిర్మాణ శాఖా మంత్రి శ్రీ ఇంద్ర కరణ్ రెడ్డి, శాసన సభ్యులు శ్రీ చింతల రామచంద్రా రెడ్డి, డాక్టర్ కె.లక్ష్మణ్ తో పటు పలువురు కేంద్ర, రాష్ట్ర ప్రభుత్వ అధికారులు ఈ సమీక్షా సమావేశంలో పాల్గొన్నారు.


    ***

    
    
    (Release ID: 1489793) Visitor Counter : 6