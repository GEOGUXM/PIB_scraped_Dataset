      సమాచార, ప్రసార మంత్రిత్వ శాఖ

      వ్యవసాయ రంగానికి ఊతమిచ్చే దిశగా మోదీ ప్రభుత్వం పలు చర్యలు తీసుకుంది : సమాచార & ప్రసార శాఖ మంత్రి శ్రీ ఎమ్. వెంకయ్య నాయుడు
      -‘సాగు నీరు, మౌలిక సదుపాయాలు, వడ్డీ రేట్లు, బీమా పై కసరత్తు చేస్తున్నాం’
      
      -శ్రీ సుభాష్ పాలేకర్ ‘కృషి కా రుషి’
      
      Posted On: 13 MAY 2017 5:27PM by PIB Hyderabad


    కేంద్ర పట్టణాభివృద్ధి , పట్టణ ప్రాంతాలలో పేదరికం నిర్మూలన , గృహ‌ నిర్మాణం మరియు సమాచార & ప్రసార శాఖ మంత్రి శ్రీ ఎమ్. వెంకయ్య నాయుడు ఈ రోజు హైదరాబాద్ లోని ముచ్చింతల్ లో జీరో బడ్జెట్ నేచురల్ ఫార్మింగ్ (జడ్ బిఎన్ఎఫ్) అంశంపై ‘ పద్మ శ్రీ ’ శ్రీ సుభాష్ పాలేకర్ నిర్వహిస్తున్న ఎనిమిది రోజుల రెసిడెన్షియల్ వర్క్ షాప్ ప్రారంభ కార్యక్రమానికి హాజరయ్యారు. ఎస్.ఎ.వి.ఇ. ఆర్గనైజేషన్ , తెలంగాణ రాష్ట్ర జడ్ బిఎన్ఎఫ్ వర్క్ షాప్ ఆర్గనైజింగ్ కమిటీ లు ఈ కార్యక్రమానికి ఆధ్వర్యం వహిస్తున్నాయి. ఈ సందర్భంగా కేంద్ర మంత్రి సభను ఉద్దేశించి ప్రసంగిస్తూ , ‘ కృషి కా రుషి ’ శ్రీ సుభాష్ పాలేకర్ ఇస్తున్న ఈ శిక్షణ కార్యక్రమంలో పాలుపంచుకోవడం తనకు చాలా ఆనందంగా ఉందన్నారు. శ్రీ పాలేకర్ ఆవిష్కరించిన ఖర్చులకు తావు ఉండని సహజ వ్యవసాయం నమూనా భారతదేశంలోని రైతులలో చైతన్యాన్ని కలిగిస్తోందన్నారు. జీరో బడ్జెట్ నేచురల్ ఫార్మింగ్ పద్ధతి ఏమిటంటే , ఇందులో మొక్కల పెంపకానికి ఎటువంటి ఖర్చులూ ఉండవు. దీని అర్థం , రైతులు ఎరువులు మరియు పురుగుమందులను కొనవలసిన పని ఉండదు. దేశవ్యాప్తంగా 50 లక్షల మంది వ్యవసాయదారులు శ్రీ పాలేకర్ బోధనల నుంచి , ఆయన సూచించిన సహజ వ్యవసాయం పద్ధతి నుంచి గొప్పగా లాభం పొందారని చెప్పడానికి తాను సంతోషిస్తున్నానని శ్రీ వెంకయ్య నాయుడు అన్నారు. శ్రీ పాలేకర్ ప్రతి నెలా 25 రోజులు పాటు చర్చాసభలు , ఉపన్యాసాలు , వర్క్ షాపులు , క్షేత్ర పర్యటనల ద్వారా సాగుపై తనకు ఉన్న జ్ఞ‌ానాన్ని వ్యవసాయదారులతో పంచుకొంటూ ఉంటారని కేంద్ర మంత్రి తెలిపారు. శ్రీ పాలేకర్ కృషిని గుర్తించి కేంద్ర ప్రభుత్వం 2016 లో ఆయనకు ప్రతిష్టాత్మకమైన పద్మ శ్రీ పురస్కారాన్ని ప్రదానం చేసింది. ప్రస్తుతం శాస్త్ర విజ్ఞ‌ానానికి తోడ్పాటును అందించే రాజకీయ నాయకత్వం యొక్క ఆవశ్యకత ఎంతయినా ఉందని , ప్రధాన మంత్రి శ్రీ నరేంద్ర మోదీ నాయకత్వంలోని మా ప్రభుత్వం ఈ పనిని పూర్తి చేయగలదని సభికులకు తాను హామీనిస్తున్నానని శ్రీ వెంకయ్య నాయుడు చెప్పారు.


    ఆహార ధాన్యాలు , పాలు , పండ్లు , కాయగూరలు , పత్తి , సుగంధ ద్రవ్యాలు , చక్కెర వంటి వాటిలో భారతదేశం అతి పెద్ద ఉత్పత్తిదారుగా ఉంది. దేశీయంగాను , ప్రపంచ స్థాయిలోను అవసరాలు పెచ్చుపెరుగుతున్న నేపథ్యంలో రైతులకు లాభాలను అందిస్తూ వ్యవసాయ రంగ వృద్ధిని నిలబెట్టుకోవడం ఒక సవాలుగా మారింది. విచిత్రం ఏమిటంటే , మనం మన వ్యవసాయ జిడిపిలో సుమారు 0.50 శాతం మాత్రమే వ్యవసాయ పరిశోధనలపై వెచ్చిస్తున్నాం. అదే బ్రెజిల్ తన వ్యవసాయ జిడిపిలో ఒక శాతానికి పైగానే వ్యవసాయ పరిశోధనలపై ఖర్చుపెడుతోంది అని కేంద్ర మంత్రి శ్రీ వెంకయ్య నాయుడు వివరించారు. వ్యవసాయానికి మూలధన కల్పనలో ప్రైవేటు రంగం వాటా పెరుగుతున్నా , పబ్లిక్ పెట్టుబడి అంతకంతకు క్షీణపథంలో సాగుతోంది. ఫలితంగా , గ్రామీణ ప్రాంతాలలో నీటిపారుదల , విద్యుత్తు , రవాణా సంబంధ మౌలిక సదుపాయాలు బలహీనంగా ఉంటూ మన రైతులకు ఇక్కట్లకు లోనుచేస్తున్నాయి. మన దేశంలోని రైతులు ఒక్కొక్క సారి ప్రకృతి విపత్తుల ద్వారా పంటనష్టం వాటిల్లి , మరి కొన్ని సార్లు మార్కెట్ ధరలు పతనమై నష్టాల బారిన పడుతున్నారు. ఈ పూర్వ రంగంలోనే మా ప్రభుత్వం రాష్ట్రాలు , రైతులు , బీమా కంపెనీలతో సమగ్రమైన సంప్రతింపులు జరిపి ప్రధాన మంత్రి ఫసల్ బీమా యోజన కు (పిఎమ్ ఎఫ్ బివై) రూపుదిద్దిందని కేంద్ర మంత్రి వెల్లడించారు. ఈ పథకంలో భాగంగా ప్రభుత్వం పంట బీమాకు అందజేసే వాటా అతి పెద్ద వాటాగా రూపుదాల్చిందని తెలిపారు. రైతు చెల్లించవలసిన ప్రీమియం వాటా బాగా తగ్గిందని , అదే సమయంలో బీమా గరిష్ఠ స్థాయిలో ఉంటుందన్నారు. ఆహార ధాన్యాలు , నూనెగింజలు , కాయధాన్యాలు.. అన్నింటికీ ప్రతి సీజన్ కు ఒకే ఒక ప్రీమియంను నిర్దేశించారని చెప్పారు. ఇదివరకు ఖరీఫ్ కు , రబీకి , వాణిజ్య/ఉద్యానవన పంటలకు వేరు వేరు ప్రీమియం ఉండేదన్నారు. అంతే కాక , బీమా మొత్తానికి ఒక గరిష్ఠ పరిమితి (క్యాప్) అంటూ ఉండదని , దీని వల్ల క్లెయిము సొమ్ములను తగ్గించడమో , లేక అందులో కోత పెట్టడమో జరగదన్నారు. మొట్టమొదటిసారిగా జలమయమైన పంట పరిస్థితిని సైతం లోకలైజ్ డ్ రిస్క్ కవర్ లో చేర్చడం జరిగిందని శ్రీ వెంకయ్య నాయుడు చెప్పారు. కోతల అనంతర కాలంలో తుపానులు , అకాల వర్షాల వల్ల వాటిల్లే నష్టాలను దేశవ్యాప్తంగా బీమా రక్షణ పరిధిలోకి చేర్చినట్లు పేర్కొన్నారు. క్లెయిముల సత్వర పరిష్కారానికి మొబైల్ , శాటిలైట్ టెక్నాలజీ సాయం తీసుకోవడానికి ప్రాధాన్యం ఇవ్వడం జరిగిందన్నారు.


    దేశంలో వ్యవసాయ రంగ వృద్ధికి ఊతమిచ్చే చర్యలను కేంద్రంలో తమ ప్రభుత్వం చేపట్టిందని శ్రీ వెంకయ్య నాయుడు అన్నారు. జన్ ధన్ యోజన , గ్రామీణ రహదారులు , వ్యవసాయ మార్కెట్ సంస్కరణలు , రైతులకు మార్కెట్లకు మధ్య సాంకేతిక విజ్ఞ‌ాన వారథిని నిర్మించడం ఇటువంటివే అని ఆయన అన్నారు. ప్రభుత్వం రూ.50,000 కోట్ల వ్యయంతో ప్రధాన మంత్రి కృషి సించాయీ యోజన ను (పిఎమ్ కెఎస్ వై) ప్రవేశపెట్టినట్లు వివరించారు. ప్రతి వ్యవసాయ క్షేత్రానికి నీరు , ప్రతి నీటి బిందువుకూ అధిక పంట ఈ పథకం ఇచ్చే ఫలాలు అని తెలిపారు. డబ్ల్యుటిఒ లో మా ప్రభుత్వం స్పష్టమైన వైఖరిని తీసుకొంది , ఎమ్ఎస్ పి కార్యకలాపాలను కొనసాగించనుంది అని కేంద్ర మంత్రి చెప్పారు. నీలి విప్లవానికి ఉత్తేజాన్ని అందిస్తూనే రెండో దశ హరిత , శ్వేత విప్లవాలపై శ్రద్ధ తీసుకొంటోందన్నారు. శీతల గిడ్డంగులను మరింతగా విస్తరించడం , సాగు నీరు (ఇరిగేషన్) , మౌలిక సదుపాయాలు(ఇన్ ఫ్రాస్ట్రక్చర్) , వడ్డీ రేట్లు (ఇంటరెస్ట్ రేట్స్) , బీమా (ఇన్ ష్యూరెన్స్).. ఈ నాలుగు ‘ ఐ ’ ల విషయంలో మేం కసరత్తు చేస్తున్నామని కేంద్ర మంత్రి చెప్పారు. రైతులకు రుణ సౌకర్యాన్ని రూ.10 లక్షలకు పెంచడం జరిగింది. లక్షలాది రైతులు సహేతుకమైన రేట్లకు బ్యాంకుల వద్ద నుంచి పంట రుణాలు పొందుతున్నారు. ఎమ్ జిఎన్ ఆర్ఇజిఎ కు ఇదివరకు ఎన్నడూ లేని స్థాయిలో రూ.47,000 కోట్లు కేటాయింపు చేశాం. ఇది సూక్ష్మ సేద్య వనరులను ప్రోత్సహించే చర్య. లక్షలాది కొత్త సాగునీటి చెరువుల తవ్వకాన్ని చేపట్టాం. వ్యవసాయ మండీలను , రైతులను ఇ-ఎన్ఎఎమ్ కు అనుసంధానించాం. దీనితో వారు తమ దిగుబడికి ఉత్తమమైన ధరను రాబట్టుకోగలుగుతారు. ప్రకృతి వైపరీత్యాల వేళ విపత్తు సహాయం మరియు పంట నష్టానికి పరిహారాల సంబంధిత నియమాలను సవరించడమైంది. ఇదివరకు 50 % పంట నష్టం వాటిల్లితేనే పరిహారం దక్కేది , ఇప్పుడు దీనిని 32 శాతానికి తగ్గించాం. పశునష్టానికి , ఇళ్ల నష్టానికి పరిహారాన్ని రెట్టింపు చేయడమైంది. మరణం సందర్భంలో ఇదివరకు రూ.1.25 లక్షలు ఇచ్చే నిబంధన ఉండగా , ఇప్పుడు దీనిని రూ.4 లక్షలు చేయడమైంది. వ్యవసాయ రంగంలో వ్యూహాల పరంగా , విధానాల పరంగా కొత్త దిశలలో పయనించవలసిన ఆవశ్యకత ఏర్పడింది. వ్యవసాయ ఉత్పాదకత హెచ్చినప్పుడల్లా పేదరికం నిర్మూలన వేగవంతంగా చోటు చేసుకొందని గత అనుభవాలు చాటుతున్నాయి. పేదరికాన్ని తగ్గించడంలో వ్యవసాయ రంగం చూపగల విస్తృత‌మైన‌టువంటి ప్రభావాన్ని ఆర్థిక వ్యవస్థలోని మరే రంగం చూపించజాలదు. సహజ పునరుత్పాదక ప్రక్రియలు (న్యూట్రియంట్ సైక్లింగ్ , సాయిల్ రీజనరేషన్ తదితరాలు) ను ప్రోత్సహించే పద్ధతులపైన , పర్యావరణ సమతౌల్యాన్ని కాపాడడంపైన స్థిర వ్యవసాయం ఆధారపడివుంటుందని మంత్రి వివరించారు.


    రైతుల సంక్షేమం కోసం మేం భూ స్వస్థత కార్డు పథకం , వేప పూత పూసిన యూరియా సరఫరా , కొత్త కిసాన్ చానల్ వంటి మరికొన్ని చర్యలు తీసుకొన్నామని కేంద్ర మంత్రి శ్రీ వెంకయ్య నాయుడు గుర్తు చేశారు. శ్రీ సుభాష్ పాలేకర్ చెప్పిన సహజ వ్యవసాయం లో దాదాపుగా సున్నా ఇన్ పుట్ కాస్ట్ లు , సహజమైన రీతిలో ఏటేటా భూసారం పెంపుదల , నీటి అవసరాలను కనీస స్థాయికి తీసుకురావడం , రసాయనిక/సేంద్రియ సాగు కన్నా అధికంగా శ్రేష్ఠమైన దిగుబడి , తక్కువ కూలీ ఖర్చులు , వైదిక సూత్రాల ప్రకారం కాలపరీక్షకు తట్టుకొనే తరహా స్పిరిచువల్ సిస్టమ్ వంటివి ఇమిడి ఉన్నాయని శ్రీ వెంకయ్య నాయుడు చెప్పారు. శ్రీ సుభాష్ పాలేకర్ చెప్తున్న నేచురల్ ఫార్మింగ్ భారతదేశంలో వ్యవసాయ రంగంపైన చెరపరాని ముద్రను వేసిందనడంలో తనకు ఎంత మాత్రం సందేహం లేదని శ్రీ వెంకయ్యనాయుడు అన్నారు. ఈ కార్యక్రమంలో శ్రీ సుభాష్ పాలేకర్, త్రిదండి చినజీయర్‌స్వామి, శ్రీ జె. రామేశ్వర రావు లతో పాటు 2 వేల మందికిపైగా వ్యవసాయదారులు ఈ శిక్షణ శిబిరానికి హాజరయ్యారు.


    ***

    
    
    (Release ID: 1489787) Visitor Counter : 6