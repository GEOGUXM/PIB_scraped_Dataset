      మైనారిటీ వ్యవహారాల మంత్రిత్వ శాఖ

      విద్య మరియు ఉపాధి ద్వారా అల్ప సంఖ్యాక వర్గాలకు సాధికారతను కల్పిస్తున్న ప్రభుత్వ: శ్రీ ముక్తార్ అబ్బాస్ నక్వి
      సాంకేతిక విద్య, వైద్య విద్య, ఆయుర్వేదం, యునాని తదితర రంగాలలో విద్యా బోధన కోసం 5 ప్రపంచ శ్రేణి విద్యా సంస్థలను స్థాపిస్థాం: శ్రీ ముక్తార్ అబ్బాస్ నక్వి

      Posted On: 11 MAY 2017 6:44PM by PIB Hyderabad

    అల్పసంఖ్యాక వర్గాల వ్యవహారాల శాఖ సహాయ మంత్రి (స్వతంత్ర బాధ్యత) మరియు పార్లమెంటరీ వ్యవహారాల శాఖ సహాయ మంత్రి అయిన శ్రీ ముక్తార్ అబ్బాస్ నక్వి తమ మంత్రిత్వ శాఖ ఈ సంవత్సరంలో రెండు పథకాలను ప్రవేశపెట్టబోతోందని చెప్పారు. వీటిలో ‘‘ఉస్తాద్ సమ్మాన్ సమారోహ్’’ పథకాన్ని పండిత్ దీన్ దయాళ్ ఉపాధ్యాయ శత జయంతి నాడు ప్రారంభిస్తామని, ఇందులో భాగంగా మైనారిటీలకు చెందిన ఆర్టిజన్ లకు, క్రాఫ్ట్స్ మెన్ కు సత్కారం చేస్తామన్నారు. మరొక పథకమైనటువంటి ‘క్యాంపెయిన్ ఫర్ ఎడ్యుకేషన్’ ను 2017 అక్టోబరు 15వ తేదీ నాడు పూర్వ రాష్ట్రపతి శ్రీ ఎ.పి.జె. అబ్దుల్ కలామ్ జయంతి సందర్బంగా ప్రారంభించనున్నట్లు తెలిపారు. 2017-18 సంవత్సరంలో ఈ క్యాంపెయిన్ ను నిర్వహించడం జరుగుతుందని, ఇందుకోసం 100 జిల్లాలను గుర్తించినట్లు చెప్పారు.


    అల్ప సంఖ్యాక వర్గాలలోని పేదలు, వెనుకబడినవారు, బడుగువర్గాల ప్రజలను అభివృద్ధి ప్రధానమైన స్రవంతిలోకి తీసుకురావడంలో ప్రభుత్వం విజయవంతమైందని శ్రీ ముక్తార్ అబ్బాస్ నక్వి ఈ రోజు న్యూ ఢిల్లీ లో విలేకరుల సమావేశంలో చెప్పారు. ఇందుకోసం ప్రభుత్వం ‘‘3ఇ’’- అంటే- విద్య (ఎడ్యుకేషన్), ఉపాధి (ఎంప్లాయ్ మెంట్) మరియు సాధికారత (ఎంపవర్ మెంట్) సూత్రాన్ని అనుసరించినట్లు ఆయన వివరించారు. ఎన్ డిఎ హయాంలో మూడేళ్ళలో అల్పసంఖ్యాక వర్గాలవారి వ్యవహారాల మంత్రిత్వ శాఖ సాధించిన విజయాలను ఆయన న్యూ ఢిల్లీలో ఈ రోజు పత్రికా విలేకరుల సమావేశంలో వెల్లడించారు. తమ ప్రభుత్వం సంతృప్తిపరచడానికి బదులు, సాధికారతను కల్పించే విధానాన్ని అనుసరించిందని, ఇది అల్పసంఖ్యాక వర్గాలలో అభివృద్ధి మరియు విశ్వాసపూరిత వాతావరణాన్ని ఏర్పరచిందని ఆయన చెప్పారు.


    ‘గరీబ్ నవాజ్ స్కిల్ డెవెలప్ మెంట్ సెంటర్’, “ఉస్తాద్”, “నయీ మంజిల్”, “నయీ రోష్నీ”, “సీఖో ఔర్ కమావో”, “పఢో పర్ దేశ్”, “ప్రోగ్రెస్ పంచాయత్”, “హునర్ హాట్”, “సద్భావ్ మండప్”, “ప్రధాన మంత్రి నూతన 15 అంశాల కార్యక్రమం”, బహుళ రంగాల అభివృద్ధి కార్యక్రమం, బాలికల కోసం “బేగం హజ్రత్ మహల్ స్కాలర్ షిప్’’ తదితర పథకాలు/కార్యక్రమాలు అల్ప సంఖ్యాక సముదాయాలకు చెందిన ప్రతి ఒక్క వ్యక్తి అవసరాలకు ఆదుకొంటూ, అభివృద్ధికి బాట పరిచాయని శ్రీ నక్వి చెప్పారు.


    అల్పసంఖ్యాక వర్గాల వారికి సామాజిక, ఆర్థిక, విద్యా సంబంధమైన సాధికారితను కల్పించే దృష్టితో ప్రభుత్వం 2017-18 లో అల్పసంఖ్యాక వర్గాల వ్యవహారాల మంత్రిత్వ శాఖకు బడ్జెట్ ను రూ. 4195.48 కోట్లకు పెంచినట్లు మంత్రి తెలిపారు. ఇది 2016-17 బడ్జెట్ లో ఇచ్చిన రూ. 3827.25 కోట్ల కన్నా రూ. 368.23 కోట్లు అధికమని చెప్పారు. 2012-13లో మంత్రిత్వ శాఖ బడ్జెట్ రూ. 3135 కోట్లు, 2013-14లో రూ.3511 కోట్లు, 2014-15 లో రూ. 3711 కోట్లు మరియు 2015-16లో ఈ బడ్జెట్ రూ. 3713 కోట్లుగా ఉన్నదని వివరించారు. 2017-18 బడ్జెట్ లో సుమారు 70 శాతం నిధులను మైనార్టీల విద్యా సాధికారతకు మరియు నైపుణ్యాల వికాసానికి ఉద్దేశించిన కార్యక్రమాలు/పథకాలపై వెచ్చించడం జరుగుతుందన్నారు. అల్పసంఖ్యాక వర్గాల విద్యార్థులకు నాణ్యమైన విద్యను అందించడానికి మోదీ ప్రభుత్వం కట్టుబడి ఉన్నదని, దేశవ్యాప్తంగా సాంకేతిక విద్య, వైద్య విద్య, ఆయుర్వేదం, యునాని తదితర రంగాలలో విద్యను బోధించే 5 ప్రపంచ శ్రేణి విద్యా సంస్థలను అల్పసంఖ్యాక వర్గాల వ్యవహారాల మంత్రిత్వ శాఖ ఏర్పాటుచేస్తోందని మంత్రి చెప్పారు. ఈ సంస్థలను ఎక్కడ స్థాపించాలో సూచించేందుకు 2017 జనవరి 10వ తేదీన నియమించిన ఒక ఉన్నత స్థాయి సంఘం తన నివేదికను త్వరలోనే సమర్పించగలదని ఆయన అన్నారు. 2018 నుండి ఈ సంస్థలలో విద్యా సంవత్సరాన్ని మొదలుపెట్టాలనేది మా లక్ష్యమని వివరించారు. ఈ సంస్థలలో బాలికలకు 40 శాతం రిజర్వేషన్ ఇవ్వాలని మేము ప్రతిపాదించామని తెలిపారు. సుమారు 100 నవోదయ విద్యాలయాల తరహా పాఠశాలలను రానున్న మాసాలలో అల్పసంఖ్యాక వర్గాలవారు ఎక్కువ సంఖ్యలో నివసిస్తున్న ప్రాంతాలలో ప్రారంభించడం జరుగుతుందని చెప్పారు. పేద వర్గాలలో ప్రతి ఒక్కరికి చక్కటి విద్యను అందించేందుకు “తెహ్రీకే కాలీమ్’’ ప్రచారాన్ని ప్రారంభిస్తామన్నారు. గత మూడు సంవత్సరాలలో తమ మంత్రిత్వ శాఖ 33 డిగ్రీ కళశాలలు, 1102 పాఠశాల భవనాలు, 15,869 అదనపు తరగతి గదులు, 676 వసతి గృహాలు, 97 ఐటిఐ లు, 16 పాలిటెక్నిక్ లు, 1952 తాగునీటి సదుపాయాలు, 8532 అంగన్ వాడీ కేంద్రాలు, 2090 ఆరోగ్య కేంద్రాలు, 223 సద్భావ్ మండప్ (గత 6 నెలల కాలంలో)లు, 18 గురుకుల తరహా ఆశ్రమ పాఠశాలలు (గత 6 నెలల వ్యవధిలో) వంటి అవస్థాపన అభివృద్ధి పథకాలను చేపట్టిందని మంత్రి చెప్పారు. దీనికి తోడు “పిఎమ్ ఆవాస్ యోజన’’ లో భాగంగా 47,986 పక్కా ఇళ్ళ నిర్మాణాన్ని పూర్తి చేశామన్నారు.


    గత 3 సంవత్సరాలలో 1.82 కోట్ల మంది విద్యార్థులకు రూ. 4740 కోట్ల విలువైన ఉపకార వేతనాలను ఇచ్చామని శ్రీ నక్వి చెప్పారు. అలాగే, 32,705 మంది విద్యార్థులకు పోటీ పరీక్షల కోసం ఉచిత కోచింగ్ పథకంలో భాగంగా రూ. 116 కోట్లు ఇచ్చినట్లు, 1,38,426 మంది విద్యార్థినులకు “బేగం హజ్రత్ మహల్’’ స్కాలర్ షిప్ పథకంలో భాగంగా రూ. 166 కోట్ల నిధులను పంపిణీ చేసినట్లు వివరించారు. ఈ స్కాలర్ షిప్ ల సొమ్మును ప్రత్యక్ష ప్రయోజన బదిలీ (డిబిటి) పద్ధతిలో విద్యార్థుల బ్యాంకు ఖాతాలకు నేరుగా బదలాయించి, మధ్యలో ఎటువంటి దారి మళ్ళింపునకు ఆస్కారం లేకుండా చూశామని చెప్పారు. గత 3 సంవత్సరాలలో తమ మంత్రిత్వ శాఖ రూ. 578 కోట్ల వ్యయంతో నిర్వహించిన వేరు వేరు ఉద్యోగ ప్రధాన నైపుణ్య శిక్షణ కార్యక్రమాలలో 5.2 లక్షల మంది యువతకు అవకాశం కల్పించినట్లు, వీరిలో దాదాపు 40 శాతం యువతులు కూడా ఉన్నట్లు శ్రీ నక్వి అన్నారు. “సీఖో ఔర్ కమావో’’ కార్యక్రమంలో భాగంగా రూ. 300 కోట్లకు పైగా వ్యయంతో చేపట్టిన కార్యక్రమంలో 2 లక్షల మందికి పైగా యువత ఉపాధి ప్రధానమైన నైపుణ్యాల శిక్షణను మరియు ఉపాధిని పొందారని ఆయన పేర్కొన్నారు. 1.99 లక్షల మంది మహిళలకు “నయీ రోష్నీ’’ పథకంలో భాగంగా నాయకత్వ శిక్షణను అందించినట్లు, అలాగే, 70 వేల మంది యువతకు “నయీ మంజిల్’’ పథకంలో భాగంగా శిక్షణ మరియు ఉపాధి అవకాశాలను కల్పించినట్లు మంత్రి వెల్లడించారు. గత 3 నెలల్లో వేలాది అల్పసంఖ్యాక వర్గాల పాఠశాలలు మరియు మదర్సాలకు 3టి పథకంలో భాగంగా ఉపాధ్యాయులు అల్పాహారం మరియు మరుగుదొడ్లు సమకూర్చామని చెప్పారు. ఈ విద్యా సంస్థలలో జైన, బౌద్ధ మరియు పారశీ సముదాయాల ఆధ్వర్యంలో నడుస్తున్న సంస్థలు మరియు గురుద్వారాలు నిర్వహిస్తున్న పాఠశాలలు కూడా కలిసి ఉన్నట్లు ఆయన వివరించారు. “సబ్ కా సాత్ – సబ్ కా వికాస్’’ మరియు “అంత్యోదయ’’ సూత్రాలకు కట్టుబడి ఒకవైపు “ప్రోగ్రస్ పంచాయత్’’, మరోవైపు “హునర్ హాట్’’ కార్యక్రమాలను చేపట్టినట్లు, వీటి ద్వారా అల్పసంఖ్యాక వర్గాలలోని మాస్టర్ ఆర్టిజన్ లకు ప్రోత్సాహం, మార్కెటింగ్ అవకాశాలను అందజేసినట్లు శ్రీ నక్వి తెలిపారు. ఇంతవరకు తమ మంత్రిత్వ శాఖ న్యూ ఢిల్లీలో రెండు “హునర్ హాట్’’ లను నిర్వహించిందని, వీటిని 35 లక్షలకు పైగా ప్రజలు సందర్శించినట్లు ఆయన చెప్పారు. ఈ రెండు హునర్ హాట్ లు గొప్పగా విజయవంతం కావడంతో ప్రతి రాష్ట్రంలోను ఇటువంటివే నిర్వహించాలని తమ శాఖ నిర్ణయించినట్లు చెప్పారు. తదుపరి హునర్ హాట్ ను పాండిచ్చేరి, ముంబై, లఖ్ నవ్, బెంగళూరు, కోల్ కతా, గువాహటి, అహ్మదాబాద్, మరియు జైపూర్ లలో నిర్వహించనున్నట్లు తెలిపారు. ప్రధాన మంత్రి శ్రీ నరేంద్ర మోదీ ప్రారంభించిన “డిజిటల్ ఇండియా’’ ప్రచార ఉద్యమంలో అల్పసంఖ్యాక వర్గాల వారి వ్యవహారాల మంత్రిత్వ శాఖ కూడా పాలుపంచుకుంటోందని శ్రీ నక్వి తెలిపారు. ఈ శాఖ పథకాలను కార్యక్రమాలను డిజిటల్/ఆన్ లైన్ లో ఉంచుతున్నామని తెలిపారు. హజ్ ప్రక్రియ అంతటిని ఈసారి ఆన్ లైన్ లో లభ్యమయ్యేటట్లు ఏర్పాట్లు చేశామని, ఒక హజ్ మొబైల్ యాప్ ను కూడా ప్రారంభించామని ఆయన చెప్పారు. ఈ సంవత్సరం భారతదేశం నుండి మొత్తం 1 లక్ష 70 వేల మంది యాత్రికులు హజ్ ను సందర్శించనున్నట్లు ఆయన తెలిపారు. సౌదీ అరేబియా ప్రభుత్వం భారతదేశపు హజ్ కోటాను 34,005కు పెంచిందని, అనేక సంవత్సరాల తరువాత మన దేశపు హజ్ కోటాలో ప్రముఖమైన పెరుగుదల చోటు చేసుకున్నట్లు శ్రీ ముక్తార్ అబ్బాస్ నక్వి తెలిపారు.


    ***

    
    
    (Release ID: 1489701) Visitor Counter : 6
    
    
      Read this release in: English