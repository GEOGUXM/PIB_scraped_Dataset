      PIB Headquarters

      కాంట్రాక్టు కార్మికులకు బ్యాంక్ ఖాతాల ద్వారానే చెల్లింపులు: ఉప ముఖ్య కార్మిక కమిషనర్ డాక్టర్ శ్యామ్ సుందర్
      Posted On: 31 MAY 2017 7:41PM by PIB Hyderabad


    ప్రభుత్వం ఈ సంవత్సరం కనీస వేతనంలో 42 శాతం పెరుగుదల ఉండేటట్టుగా వేతన చట్టంలో సవరణలు చేసినట్లు కేంద్ర ఉప ముఖ్య కార్మిక కమిషనర్ డాక్టర్ శ్యామ సుందర్ తెలిపారు. బుధవారం హైదరాబాద్ లోని అడ్వాన్స్ డ్ ట్రయినింగ్ ఇన్ స్టిట్యూట్ లో జరిగిన విలేకరుల సమావేశంలో ఆయన మాట్లాడుతూ , కాంట్రాక్టు కార్మికులందరికి బ్యాంకుల ద్వారా వేతనాలు చెల్లించే విధంగా వేతన చట్టంలో సవరణలు చేసినట్లు ఆయన ఈ సందర్భంగా తెలిపారు. బోనస్ చట్టంలో మార్పులు చేసిన ఫలితంగా బోనస్ కు అర్హత లభించేందుకు కనీస నెలసరి వేతన పరిమితి 10 వేల రూపాయల నుండి 21 వేల రూపాయలకు పెరిగిందన్నారు. అలాగే కనీస బోనస్ ను కూడా 3500 రూపాయల నుండి ఏడు వేల రూపాయలకు పెంచినట్లు ఆయన చెప్పారు.


    బాల కార్మిక చట్టంలో పలు సవరణలతో పాటు గత మూడేళ్ళలో కార్మిక , ఉపాధి కల్పన మంత్రిత్వ శాఖలో పలు సవరణలు చేసినట్లు ఆయన తెలిపారు. 990 పారిశ్రామిక వివాదాలను పరిష్కరించడమైందని , ఫలితంగా 73,814 మంది కార్మికులు ప్రయోజనం పొందారన్నారు. కనీస వేతనాల చట్టం కింద క్లెయిములు దాఖలు చేసిన కేసులలో 14,147 మంది కార్మికులు లాభపడ్డారని , వారికి 2 కోట్ల 71 లక్షల 58 వేల రూపాయల వరకు ప్రయోజనం చేకూరిందన్నారు. గ్రాట్యుటీ చట్టం కింద క్లెయిము కోసం దరఖాస్తులు ఇచ్చిన వారిలో 368 మంది కార్మికులకు 3.50 కోట్ల రూపాయల వరకు ప్రయోజనం పొందారని వివరించారు. అదే సమయంలో , 5589 తనిఖీలు నిర్వహించినట్లు ఈ తనిఖీల పర్యవసానంగా 53,054 అవకతవకలు వెలికివచ్చినట్లు డాక్టర్ శ్యామ్ సుందర్ పేర్కొన్నారు.


    ఆంధ్ర ప్రదేశ్ , తెలంగాణ లలో అసంఘటిత రంగంలోని వర్కర్లకు 150 శిబిరాలను నిర్వహించడం ద్వారా 8286 బ్యాంకు ఖాతాలు ప్రారంభించినట్లు ఉప ముఖ్య కార్మిక కమిషనర్ డాక్టర్ శ్యామ్ సుందర్ చెప్పారు. అంతే కాకుండా ఆంధ్ర ప్రదేశ్ , తెలంగాణ లలో 17 కార్మిక సంఘాలకు రహస్య ఓటింగ్ పద్ధతిలో ఎన్నికలు నిర్వహించినట్లు ఆయన వివరించారు. ఈ కార్యక్రమంలో ప్రాంతీయ కార్మిక కమిషనర్ శ్రీ ఎస్.రామన్, నేషనల్ కెరీర్ సర్వీసు సెంటర్ ఉప ప్రాంతీయ ఉపాధి అధికారి శ్రీ విజయ మోహన్, లేబర్ ఎన్ ఫోర్స్ మెంట్ అధికారులు శ్రీ శర్మ, శ్రీ రమేష్ తో పాటు అసిస్టెంట్ లేబర్ కమిషనర్ శ్రీ లక్ష్మణ్ పత్రికా ప్రతినిధుల సమావేశంలో పాల్గొన్నారు.


    ***

    
    
    (Release ID: 1491470) Visitor Counter : 3
    
    
      Read this release in: English