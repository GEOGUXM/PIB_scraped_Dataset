      PIB Headquarters

      ఇపిఎఫ్ సభ్యులు గ్రూప్ హౌసింగ్ స్కీమ్ కింద 90 శాతం పిఎఫ్ సొమ్మును విత్ డ్రా చేసుకోచ్చు: హైదరాబాద్ రీజినల్ పిఎఫ్ కమిషనర్ శ్రీ ఎమ్. శ్రీకృష్ణ
      -ప్రధాన మంత్రి రోజ్ గార్ ప్రోత్సాహన్ యోజన ద్వారా నూతన ఉద్యోగాల కల్పనకు అండదండలు
      
      
      
      - 2017 జూన్ 30 వరకు ఎంప్లాయీస్ ఎన్ రోల్ మెంట్ క్యాంపెయిన్ పొడిగింపు
      
      
      
      - సిటిజన్స్/ క్లయింట్స్ చార్టర్ ప్రారంభం
      
      
      
      - హైదరాబాద్ ప్రాంతంలో గత రెండేళ్ళలో పని చేయని ఖాతాకు సంబంధించి రూ. 58,009.29 లక్షల సెటిల్ మెంట్
      
      
      
      - 2017 జూన్ 1న హైదరాబాద్ లో అవగాహన కార్యక్రమానికి ముఖ్య అతిథిగా హాజరు కానున్న కేంద్ర మంత్రి శ్రీ ముఖ్తార్ అబ్బాస్ నఖ్వి

      Posted On: 26 MAY 2017 7:03PM by PIB Hyderabad

    ఉద్యోగుల భవిష్య నిధి సంస్థ సభ్యులు వ్యక్తిగతంగా పి ఎఫ్ కార్యాలయానికి హాజరు కాకుండానే వారి క్లెయిమ్ లను ఆన్ లైన్ లో కూడా పంపవచ్చని ఇపిఎఫ్ఒ ప్రాంతీయ పిఎఫ్ కమిషనర్ శ్రీ ఎమ్. శ్రీకృష్ణ తెలిపారు. ఆయన హైదరాబాద్ లో ఈ రోజు ప్రసార మాధ్యమాల ప్రతినిధులతో మాట్లాడారు. తమ కార్యాలయం సిటిజన్స్/క్లయింట్స్ చార్టర్ ను ప్రారంభించినట్లు ఈ సందర్భంగా వెల్లడించారు. ఇపిఎఫ్ సభ్యులు వారి ఆధార్ నంబరు ను యూనివర్సల్ అకౌంట్ నంబరు (యుఎఎన్)తో సీడింగ్ జరుపుకోవాలని ఆయన సూచించారు. యుఎఎన్ ఉంటే ఒక సంస్థ నుంచి మరొక సంస్థకు సభ్యత్వాన్ని పోర్టబిలిటీ చేసుకోవడం సులభం అవుతుందని చెప్పారు. హైదరాబాద్ ప్రాంతంలో గత రెండు సంవత్సరాలలో ఇనాపరేటివ్ అకౌంట్ సెటిల్ మెంట్ కు గాను రూ. 58,009.29 లక్షల సొమ్ము వినియోగించినట్లు తెలిపారు. ఇపిఎఫ్ సభ్యుల కోసం సొసైటీ ద్వారా గ్రూప్ హౌసింగ్ స్కీమ్ ను ప్రారంభించినట్లు వివరించారు. ఈ పథకంలో భాగంగా సభ్యులు వారి ఖాతాలో ఉన్న భవిష్య నిధి సొమ్ములో నుంచి 90 శాతం సొమ్మును విత్ డ్రా చేసుకొనేందుకు వీలు ఉంటుందన్నారు. "ప్రధాన మంత్రి ఆవాస్ యోజన '' లో భాగంగా రూ. 2.2 లక్షల వరకు వడ్డీ సబ్సిడీ సౌకర్యాన్ని పొందవచ్చని చెప్పారు. సభ్యుల సౌకర్యార్థం మొబైల్ యాప్ ను ప్రారంభించినట్లు తెలిపారు.


    వ్యాపారాన్ని సులభతరంగా మార్చే క్రమంలో, యాజమాన్యాలు ఒఎల్ఆర్ఇ పోర్టల్ లో ఆన్ లైన్ పద్ధతి ద్వారా రిజిస్టర్ కావచ్చని హైదరాబాద్ ప్రాంత పిఎఫ్ కమిషనర్ వివరించారు. "ప్రధాన మంత్రి రోజ్ గార్ ప్రోత్సాహన్ యోజన '' ( పిఎమ్ఆర్ పివై) కింద కొత్తగా ఉద్యోగాల కల్పనకు ఊతం ఇచ్చే దిశగా 2016 ఆగస్టు నుంచి 8.33 శాతం పెన్షన్ కంట్రిబ్యూషన్ ను భారత ప్రభుత్వమే భరిస్తోందని తెలిపారు. 2017 జనవరి 1 న ప్రారంభించిన ఎంప్లాయీస్ ఎన్ రోల్ మెంట్ క్యాంపెయిన్ లో భాగంగా యాజమాన్యాలు అర్హులైన సభ్యులను నమోదు చేయించేందుకు ఇచ్చిన గడువును 2017 జూన్ 30 వరకు పొడిగించినట్లు శ్రీ శ్రీకృష్ణ చెప్పారు. యాజమాన్యాలలోను, సభ్యులలోను అవగాహనను పెంచేందుకు , 2017 జూన్ 1 న ఉదయం 10 గంటలకు హైదరాబాద్ లోని రవీంద్ర భారతిలో ఒక అవగాహన కార్యక్రమం నిర్వహించనున్నట్లు వెల్లడించారు. ఇదే కార్యక్రమంలో భాగంగా ఒక ప్రదర్శనను ఏర్పాటు చేసినట్లు తెలిపారు. కేంద్ర కార్మిక , ఉపాధి శాఖ సహాయ మంత్రి (స్వతంత్ర హోదా) శ్రీ బండారు దత్తాత్రేయ అధ్యక్షతన ఈ సమావేశం జరుగుతుందని , అల్ప సంఖ్యాక వర్గాల శాఖ సహాయ మంత్రి (స్వతంత్ర హోదా) శ్రీ ముక్తార్ అబ్బాస్ నఖ్వి ముఖ్య అతిథిగా పాల్గొంటారని చెప్పారు. తెలంగాణ కార్మిక , ఉపాధి శాఖ మంత్రి శ్రీ నాయిని నరసింహారెడ్డి , ఆంధ్ర ప్రదేశ్ ప్రభుత్వ కార్మిక , ఉపాధి శాఖ మంత్రి శ్రీ పితాని సత్యనారాయణ ఈ కార్యక్రమానికి గౌరవ అతిథులుగా విచ్చేస్తారని శ్రీ శ్రీ కృష్ణ తెలిపారు.


    ***

    
    
    (Release ID: 1490971) Visitor Counter : 2
    
    
      Read this release in: English