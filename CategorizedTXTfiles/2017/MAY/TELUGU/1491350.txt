      గనుల మంత్రిత్వ శాఖ

      కేంద్రంలో మోదీ ప్రభుత్వం 3 సంవత్సరాల పాన పూర్తి సందర్భంలో 2017 జూన్ 1న హైదరాబాద్ లో ‘వికాస్ పర్వ్’ ప్రత్యేక కార్యక్రమం
      
      - కేంద్ర మంత్రి శ్రీ దత్తాత్రేయ చేతుల మీదుగా ఈ కార్యక్రమం ప్రారంభం కానుంది: శ్రీ స్వపన్ కుమార్ దత్తా, డిప్యూటీ డైరెక్టర్ జనరల్ ఆఫ్ మైన్స్ సేఫ్టీ, సౌత్ సెంట్రల్ జోన్

      Posted On: 30 MAY 2017 5:39PM by PIB Hyderabad

    కేంద్రంలో ప్రధాన మంత్రి శ్రీ నరేంద్ర మోదీ నేతృత్వంలోని ప్రభుత్వపు 3 సంవత్సరాల పాలన పూర్తి అయిన సందర్భంగా 2017 జూన్ 1వ తేదీన హైదరాబాద్ లోని రవీంద్ర భారతి లో ‘ వికాస్ పర్వ్ ’ కార్యక్రమాన్ని నిర్వహిస్తున్నట్లు దక్షిణ మధ్య మండలం డిప్యూటీ డైరెక్టర్ జనరల్ ఆఫ్ మైన్స్ సేఫ్టీ .. డిజిఎమ్ఎస్ (అడిషనల్ చార్జ్) శ్రీ స్వపన్ కుమార్ దత్తా తెలిపారు. ఈ రోజు హైదరాబాద్ లోని సి.జి.ఒ. టవర్స్ లో విలేకరుల సమావేశంలో శ్రీ దత్తా మాట్లాడారు. కేంద్ర కార్మిక , ఉపాధి శాఖ లో భాగంగా ఉన్న డిజిఎమ్ఎస్ , ఇఎస్ఐసి , ఇపిఎఫ్ఒ , సిఎల్ సి(సి) తదితర కార్యాలయాలు చేపట్టిన పలు ప్రాజెక్టులతో పాటు మొత్తంమీద ప్రభుత్వం చేపట్టిన అనేక పథకాలు విజయవంతం అయ్యాయని , ఆ విశేషాలను చాటేందుకు ‘ వికాస్ పర్వ్ ’ కార్యక్రమాన్ని నిర్వహిస్తున్నట్లు ఆయన వివరించారు. ‘ వికాస్ పర్వ్ ’ కార్యక్రమాన్ని కేంద్ర కార్మిక , ఉపాధి శాఖ సహాయ మంత్రి (స్వతంత్ర హోదా) శ్రీ బండారు దత్తాత్రేయ ప్రారంభిస్తారని శ్రీ దత్తా వెల్లడించారు.


    డిజిఎమ్ఎస్ గత మూడు సంత్సరాలలో అనేక కార్యక్రమాలను చేపట్టినట్లు , అందులో ముఖ్యంగా ‘ శ్రమ సువిధ ’ పోర్టల్ ను ప్రారంభించటం ద్వారా పారదర్శకతకు , జవాబుదారీతనానికి పెద్ద పీట వేసినట్లు శ్రీ స్వపన్ కుమార్ దత్తా చెప్పారు. గనులలో పని చేసే కార్మికులకు వివిధ పనులలో నైపుణ్య సంబంధ శిక్షణను మరియు రక్షణ అవగాహన కోసం అసంఘటిత గని సమూహాలలో వృత్తి శిక్షణ కేంద్రాలు , సంచార శిక్షణ లను నిర్వహించామన్నారు. బొగ్గు , ఇతర గని పర్యవేక్షకులకు వారం రోజుల శిక్షణ సదస్సును నిర్వహించడం జరిగిందన్నారు. తెలంగాణ , ఆంధ్ర ప్రదేశ్ రాష్ట్రాలలో అన్ని జిల్లాలలో 18 సంవత్సరాల కంటే తక్కువ ఉన్న బాల కార్మికుల నిర్మూలన సదస్సులను నిర్వహించినట్లు చెప్పారు. కార్యాలయంలోను , పరిసరాలలోను శుభ్రత , పారిశుధ్యాల పరిరక్షణ కోసం ‘ స్వచ్ఛ్ భారత్ ’ అవగాహన సదస్సును , ర్యాలీలను నిర్వహించినట్లు పేర్కొన్నారు. తెలంగాణ , ఆంధ్ర ప్రదేశ్ రాష్ట్రాల సంఘటిత , అసంఘటిత గనులలో రక్షణ వారోత్సవాలను నిర్వహించామన్నారు. ఇవే కాక రక్షణ సంబంధ , ఆరోగ్య పరమైన సమస్యలపై గని కార్మికులకు అవగాహన సదస్సులను నిర్వహించినట్లు ఆయన వివరించారు. గని యజమానులకు , రాష్ట్ర ప్రభుత్వ అధికారులకు రక్షణ పని పద్దతులు , మెరుగైన పని వాతావరణం గురించి 28 అవగాహన శిబిరాలను నిర్వహించినట్లు గుర్తు చేశారు. నగదు రహిత ఆర్ధిక లావాదేవీల కోసం సంఘటిత , అసంఘటిత గనులలో పని చేసే కార్మికుల ద్వారా 9,770 బ్యాంకు ఖాతాలను తెరిపించినట్లు పేర్కొన్నారు. సంఘటిత, అసంఘటిత గనులలో పనిచేసే గని కార్మికుల కోసం 17 సిలికోసిస్ (ఊపిరి తిత్తుల వ్యాధి) అవగాహన సదస్సులను నిర్వహించినట్లు , వివిధ సంబంధిత సంస్థల అనుపాలనను సరళీకృతం చేయడం కోసం కేంద్ర చట్టాలు , నియమాలకు చెందిన 56 రిజిస్టర్లు/ఫార్మ్స్ ను 5 కామన్ రిజిస్టర్లు/ఫార్మ్స్ గా సూక్ష్మీకరించడం జరిగిందన్నారు.


    కార్యక్రమంలో హైదరాబాద్ ప్రెస్ ఇన్ ఫర్మేషన్ బ్యూరో అడిషనల్ డైరెక్టర్ జనరల్ డాక్టర్ పి.జె. సుధాకర్ పాల్గొని ప్రసంగిస్తూ , కేంద్రంలో ప్రధాన మంత్రి శ్రీ నరేంద్ర మోదీ నేతృత్వంలో నడుస్తున్న ప్రభుత్వం అనేక సంక్షేమ కార్యక్రమాలను చేపట్టిందన్నారు. వాటిలో ‘ స్కిల్ ఇండియా ’, ‘ డిజిటల్ ఇండియా ’, ‘ మేక్ ఇన్ ఇండియా ’, ‘‘ బేటీ బచావో- బేటీ పఢావో ’’ వంటివి భాగంగా ఉన్నాయని వివరించారు. కేంద్ర కార్మిక , ఉపాధి శాఖ సహాయ మంత్రి (స్వతంత్ర హోదా) శ్రీ బండారు దత్తాత్రేయ సారథ్యంలో కార్మిక అనుకూల సంస్కరణలు చోటు చేసుకొంటున్నాయని డాక్టర్ సుధాకర్ చెప్పారు. బాల కార్మికుల చేత పనిచేయించడాన్ని రద్దుపరచడం , వేతన భద్రత , సామాజిక భద్రతకు పెద్ద పీట వేయడం , మహిళా ఉద్యోగులకు ప్రసూతి సెలవును పొడిగించడం కొనియాడదగినవని ఆయన అన్నారు. సౌత్ సెంట్రల్ జోన్ డైరెక్టర్స్ ఆఫ్ మైన్స్ సేఫ్టీ శ్రీ జి. విజయ కుమార్ , శ్రీ ఎమ్. నర్సయ్య లు కూడా ఈ కార్యక్రమంలో పాల్గొన్నారు.


    డిజిఎమ్ఎస్ కార్యాలయం కేంద్ర కార్మిక , ఉపాధి మంత్రిత్వ శాఖ లో భాగంగా ఒక నియంత్రణ ఏజెన్సీగా పనిచేస్తోంది. గనుల చట్టం 1952లో పొందుపరచ బడిన నియమ నిబంధనలు , ఇంకా అనుబంద భారత విద్యుత్ చట్ట నిబందనలకు అనుగుణంగా గనులలో (బొగ్గు , మెటల్ మరియు చమురు) పని చేసే కార్మికుల ఆరోగ్య రక్షణకు , వారి సంక్షేమానికి నిర్దేశింపబడింది. ఈ కార్యాలయం గనులకు సంబందించిన అనుమతులు/మినహాయింపులు/మార్పులు , తనిఖీలు , విచారణ నివేదికలు , ఫిర్యాదుల విచారణ నివేదికలు , పెండింగ్ సమస్యలు , సాంకేతిక సమావేశాలు , జూనియర్ లెవెల్ పరీక్షలు , సీనియర్ లెవెల్ పరీక్షల నిర్వహణ , ఇంకా అప్లికేషన్ ల పరిశీలన వంటి అనేక కార్యక్రమాలను నిర్వహిస్తోంది. గనులకు సంబంధించి ద్వైపాక్షిక మరియు త్రైపాక్షిక సమావేశాలను నిర్వహిస్తోంది.


    ***

    
    
    (Release ID: 1491350) Visitor Counter : 9
    
    
      Read this release in: English