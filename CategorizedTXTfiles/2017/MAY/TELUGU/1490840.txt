      కార్మిక, ఉపాధికల్పన మంత్రిత్వ శాఖ

      6 ఖాదీ సంస్థలకు రూ. 3.44 కోట్ల విలువైన రుణ మంజూరు పత్రాలను
      ప్రదానం చేసిన కేంద్ర కార్మిక, ఉపాధి కల్పన శాఖ సహాయ మంత్రి (స్వతంత్ర హోదా) శ్రీ బండారు దత్తాత్రేయ
      -‘ప్రధాన మంత్రి చొరవతో ఖాదీ విక్రయాలలో 2016-17లో 24 శాతం వృద్ధి’
      -‘‘ఖాదీ ఉత్పత్తుల ద్వారా రూ.50 వేల కోట్ల అమ్మకాలు సాధించిన కెవిఐసి’’

      Posted On: 25 MAY 2017 6:58PM by PIB Hyderabad

    కేంద్ర కార్మిక , ఉపాధి కల్పన శాఖ సహాయ మంత్రి (స్వతంత్ర హోదా) శ్రీ బండారు దత్తాత్రేయ ఆరు ఖాదీ సంస్థలకు రూ. 3.44 కోట్ల విలువైన రుణ మంజూరు పత్రాలను అందజేశారు. హైదరాబాద్ లో ఈ రోజు ఏర్పాటైన ఒక సమావేశంలో మంత్రి పాల్గొని, ప్రసంగించారు. తెలంగాణ రాష్ట్రంలో ఖాదీ సంప్రదాయాన్ని బలోపేతం చేసేందుకు కేంద్రం నడుం బిగించిందని, ప్రధాన మంత్రి శ్రీ నరేంద్ర మోదీ ఖాదీని ఒక ఉద్యమంగా తీసుకొని ప్రోత్సహిస్తున్నారని శ్రీ దత్తాత్రేయ ఈ సందర్భంగా తెలిపారు. స్వాతంత్రోద్యమ కాలంలో స్వదేశీ వస్త్రాల వాడకాన్ని ప్రోత్సహించడంలో భాగంగా ఖాదీ ఉత్పత్తులకు భారతీయులు పెద్ద పీట వేసిన సంగతిని కేంద్ర మంత్రి ఈ సందర్భంలో గుర్తు చేశారు. గ్రామీణ ప్రాంతాలలోని చేతి వృత్తుల వారికి వెన్నుదన్నుగా నిలిచి వారి ఉత్పత్తులకు మార్కెటింగ్ సౌకర్యాన్ని విస్తృతపరచవలసిన అవసరం ఎంతైనా ఉందని ఆయన చెప్పారు. శ్రీ మోదీ ఇచ్చిన పిలుపు ప్రభావంతో 2016-17 ఆర్థిక సంవత్సరం లో ఖాదీ ఉత్పత్తుల అమ్మకాలలో 24 శాతం వృద్ధి చోటు చేసుకొందని , రూ. 50 వేల కోట్ల విలువైన ఖాదీ ఉత్పత్తుల విక్రయాలు నమోదయ్యాయని , ఇది ఒక రికార్డని శ్రీ దత్తాత్రేయ చెప్పారు. మారుతున్న సాంకేతిక విజ్ఞానాన్ని అందిపుచ్చుకుంటూ ఖాదీ రంగంలో ఉత్పాదకతను పెంచాలని కేంద్ర మంత్రి పిలుపునిచ్చారు. ‘ ముద్ర ’ పథకంలో భాగంగా రూ. 2 లక్షల కోట్ల నిధులను చిన్న వ్యాపారుల కోసం బడ్జెట్ లో కేటాయించడం జరిగిందన్నారు. ‘ ముద్ర ’ బ్యాంకు ద్వారా ఇచ్చే రుణాలను రూ. 50 లక్షల స్థాయి నుండి రూ. 5 కోట్ల స్థాయికి పెంచే దిశగా ప్రయత్నాలు జరుగుతున్నట్లు మంత్రి వెల్లడించారు. ఈ పథకంలో బలహీన వర్గాల వారికి , మరీ ముఖ్యంగా ఎస్సీ , ఎస్టీ లకు ఆర్థిక సహాయం అందవలసి ఉందన్న అభిప్రాయాన్ని ఆయన వ్యక్తం చేశారు. కార్మిక రాజ్య బీమా సంస్థ (ఇఎస్ఐసి) ఆధ్వర్యంలో నడిచే ఆస్పత్రులలో దుప్పట్లు , ఏప్రాన్ ల వంటి వాటిని ఖాదీవే ఎక్కువగా వినియోగించేటట్లుగా చర్యలు తీసుకుంటామని శ్రీ దత్తాత్రేయ తెలిపారు. ఈ సందర్భంగా ఎమ్ఎస్ఎమ్ఇ మంత్రిత్వ శాఖ లో భాగమైన ఖాదీ గ్రామీణ పరిశ్రమల సంస్థ (కెవిఐసి), ఖాదీ ఉత్పత్తులతో ఏర్పాటుచేసిన ఒక ప్రదర్శనను మంత్రి ప్రారంభించారు. ప్రదర్శనలోని స్టాల్స్ ను ఆయన సందర్శించారు.


    ప్రధాన మంత్రి శ్రీ మోదీ ప్రోత్సాహంతో దేశవ్యాప్తంగా , ప్రత్యేకించి దక్షిణాది రాష్ట్రాలలో ఖాదీ ఉత్పత్తులకు గిరాకీ ఇది వరకటితో పోలిస్తే పెరిగిందని కెవిఐసి దక్షిణ మండలం ఛైర్మన్ శ్రీ సి. చంద్రమౌళి అన్నారు. కెవిఐసి తెలంగాణ రాష్ట్ర సంచాలకుడు డాక్టర్ ఎమ్.ఎ. ఖుద్దూస్ మాట్లాడుతూ , ఖాదీ ఉత్పత్తుల అమ్మకాలను పెంచేందుకు అనేక చర్యలు చేపట్టినట్లు వివరించారు. ఆరోగ్య మంత్రిత్వ శాఖ వద్ద నుంచి రూ. 50 కోట్ల విలువైన ఆర్డర్లు లభించాయని వెల్లడించారు. కెవిఐసి ఆంధ్రప్రదేశ్ రాష్ట్ర సంచాలకుడు శ్రీ ఎమ్. భూమయ్య ఈ కార్యక్రమంలో పాల్గొన్నారు.


    ***

    
    
    (Release ID: 1490840) Visitor Counter : 6
    
    
      Read this release in: English