      కార్మిక, ఉపాధికల్పన మంత్రిత్వ శాఖ

      ఒయు పి.జి. కాలేజ్ ఆఫ్ లా లో అంబేడ్కర్ చైర్ ఏర్పాటుకు కృషి చేస్తా: కేంద్ర కార్మిక, ఉపాధికల్పన శాఖ సహాయ మంత్రి (స్వతంత్ర హోదా) శ్రీ బండారు దత్తాత్రేయ
      Posted On: 03 MAY 2017 8:04PM by PIB Hyderabad


    ఉస్మానియా విశ్వవిద్యాలయ పోస్ట్ గ్రాడ్యుయేట్ కాలేజ్ ఆఫ్ లా లో అంబేడ్కర్ చైర్ ఏర్పాటు చేసే అంశంపై కేంద్ర ప్రభుత్వంతో చర్చించి తన వంతుగా కృషి చేస్తానని కేంద్ర కార్మిక , ఉపాధికల్పన శాఖ సహాయ మంత్రి (స్వతంత్ర హోదా) శ్రీ బండారు దత్తాత్రేయ అన్నారు. ఆయన హైదరాబాద్ లోని బషీర్ బాగ్ లో ఉన్న పోస్ట్ గ్రాడ్యుయేట్ కాలేజ్ ఆఫ్ లా లో ఈ రోజు జరిగిన మొట్టమొదటి జాతీయ న్యాయ శాస్త్ర విజ్ఞాన ప్రదర్శన ముగింపోత్సవంలో ముఖ్య అతిథిగా హాజరై , సభను ఉద్దేశించి ప్రసంగించారు. ఉస్మానియా విశ్వవిద్యాలయం శతాబ్ది ఉత్సవాల వేళ 34 స్టాల్స్, 1,100 చార్టులతో ఏర్పాటు చేసిన న్యాయ విజ్ఞాన శాస్త్ర ప్రదర్శన తన మనస్సుకు హత్తుకొందని శ్రీ దత్తాత్రేయ అన్నారు. విద్యార్జనతో పాటు అవగాహన లభించడానికి ఈ ప్రదర్శన ఎంతో ఉపయోగకరంగా ఉందని చెప్పారు. పి.జి. కాలేజీ దేశంలో 9వ ర్యాంకును పొందడం తనకు సంతోషంగా ఉందన్నారు. అంతే కాకుండా, ఈ కళాశాల మూట్ కోర్టు పోటీలో పతకం సాధించిందని ఆయన గుర్తు చేశారు. అమ్మాయిలు న్యాయ విద్యను అభ్యసించడంలో ఉత్సాహం ప్రదర్శిస్తూ, ముందుంటున్నారని మంత్రి పేర్కొన్నారు. సర్వోన్నత న్యాయ స్థానంలోను, ఉన్నత న్యాయస్థానాలలోను మహిళా న్యాయమూర్తుల సంఖ్య మరింతగా పెరగాల్సి ఉందన్న అభిప్రాయం వ్యక్తం చేశారు. ఆంధ్ర ప్రదేశ్, తెలంగాణ రాష్ట్రాల సీనియర్ జడ్జి జస్టిస్ పి.నవీన్ రావు ఈ కార్యక్రమంలో పాల్గొన్నారు. పి.జి. కాలేజ్ ఆఫ్ లా ప్రిన్సిపాల్ డాక్టర్ జి. వినోద్ కుమార్ సభికులకు స్వాగతం పలికారు. ఆయన లా ఎగ్జిబిషన్ లక్ష్యాలను , ప్రయోజనాలను , పి.జి. కాలేజ్ ఆఫ్ లా సేవలను గురించి క్లుప్తంగా వివరించారు. న్యాయ విద్యార్థినీ విద్యార్థులు , అధ్యాపకులు , న్యాయ కోవిదులు ఈ కార్యక్రమంలో పాల్గొన్నారు. ఎగ్జిబిషన్ లో భాగంగా పలు అంశాలపై గ్రంథాలను స్టాల్స్ లో ప్రదర్శించారు.


    నేషనల్ లా ఎగ్జిబిషన్ ను మే నెల ఒకటో తేదీన తెలంగాణ , ఆంధ్ర ప్రదేశ్ రాష్ట్రాల లోకాయుక్త జస్టిస్ బి. సుభాషణ్ రెడ్డి ప్రారంభించారు. జస్టిస్ నారాయణ , తెలంగాణ బి.సి. సంఘం అధ్యక్షుడు శ్రీ బి.ఎస్. రాములు , జాతీయ బి.సి. సంఘం అధ్యక్షుడు శ్రీ ఈశ్వరయ్య ఈ కార్యక్రమంలో పాల్గొని , ప్రసంగించారు. ప్రొఫెసర్ జి.బి. రెడ్డి కీలకోపన్యాసం చేశారు. న్యాయం , న్యాయ వ్యవస్థ ద్వారానే సామాజిక మార్పు , సామాజిక న్యాయం వీలవుతుందని పలువురు వక్తలు అభిప్రాయం వ్యక్తం చేశారు. న్యాయ వ్యవస్థకు , భారత రాజ్యాంగానికి వివిధ చట్టాలకు సంబంధించిన పలు స్టాళ్లను ఎగ్జిబిషన్ లో ఏర్పాటు చేశారు. ఈ ప్రదర్శనను వీక్షించిన వారు తమను బాధ్యతాయుతమైన పౌరులుగా తీర్చిదిద్దగల ప్రాథమిక హక్కులను గురించి తెలుసుకోవడానికి వీలయ్యేటట్లుగా ఈ ఎగ్జిబిషన్ ను తీర్చిదిద్దడం జరిగింది. మహిళలు , కుటుంబం , బాలల సంక్షేమం , దళిత సమస్యలు , అల్పసంఖ్యాకవర్గాల వారు , వెనుకబడిన తరగతుల వారి సమస్యలు , నేరాల నుంచి రక్షణను పొందడం , కనీస సౌకర్యాలు వినియోగదారుల హక్కుల రక్షణ , పర్యావరణ పరిరక్షణ , భూ సంబంధ హక్కులు , ఉచిత న్యాయ సహాయం , భారత రాజ్యాంగం , సమాచారం తెలుసుకొనే హక్కు , కార్మిక మరియు ఉపాధి అంశాలు , సైబర్ నేరాలు , బ్యాంకింగ్ చట్టాలు , మానవ హక్కుల అంశాలు వంటి ఇతివృత్తాలతో స్టాల్స్ ఏర్పాటయ్యాయి. విద్యార్థులతో పాటు గృహిణులు , వినియోగదారులు , బాలలు , సమాజంలో అణగారిన వర్గాల వారు ఈ ఎగ్జిబిషన్ ను సందర్శించారు. 1,100 మంది కళాశాల విద్యార్థినీ విద్యార్థులు, అధ్యాపకులు ఈ ఎగ్జిబిషన్ నిర్వహణలో చురుకైన పాత్రను పోషించారు.


    ***

    
    
    (Release ID: 1489099) Visitor Counter : 6
    
    

      Background release reference

      valedictory function
      This link will take you to a webpage outside this websiteinteractive page. Click OK to continue.Click Cancel to stop : valedictory function