      కార్మిక, ఉపాధికల్పన మంత్రిత్వ శాఖ

      ఉద్యోగ భవిష్య నిధిలో ఈ ఏడాది కొత్తగా 67 లక్షల ఖాతాలు: కేంద్ర మంత్రి శ్రీ బండారు దత్తాత్రేయ
      -‘తెలంగాణ లో కొత్తగా ప్రారంభించిన ఇపిఎఫ్ ఖాతాలు 3 లక్షలు’
      
      - ‘‘కార్మికులకు కనీస పింఛన్ పెంపు ప్రతిపాదనపై నిపుణుల సంఘం’’

      Posted On: 28 MAY 2017 5:17PM by PIB Hyderabad

    ఉద్యోగ భవిష్య నిధి (ఇపిఎఫ్) లో ఈ ఏడాది జనవరి నుండి ఇప్పటి వరకు నూతనంగా 67 లక్షల ఖాతాలు ప్రారంభించామని కేంద్ర కార్మిక , ఉపాధి కల్పనా శాఖ సహాయ మంత్రి శ్రీ బండారు దత్తాత్రేయ తెలిపారు. ఆదివారం ఇక్కడ జరిగిన విలేకరుల సమావేశంలో ఆయన మాట్లాడుతూ , తెలంగాణ రాష్ట్రంలో ఈ ఏడాది ఇప్పటి వరకు ఉద్యోగ భవిష్య నిధిలో 3 లక్షల కొత్త ఖాతాలను ప్రారంభించినట్లు వెల్లడించారు. ఉద్యోగ భవిష్య నిధిలో 11 లక్షల 50 వేల కోట్ల రూపాయల నిధి ఉందని , 4 కోట్ల 10 లక్షల మంది కార్మికులు సభ్యులుగా ఉన్నారని శ్రీ దత్తాత్రేయ చెప్పారు. ఎక్స్ చేంజ్ ట్రేడెడ్ ఫండ్ లో భవిష్య నిధి నిధులను జమ చేయగా , ఇప్పటి వరకు 13.72 శాతం వడ్డీ వచ్చిందన్నారు. 2015-16లో రూ. 6,577 కోట్లు , 2016-17 లో 14,982 , 2017-18 లో ఇప్పటి వరకు 22,858 కోట్ల రూపాయలు ఎక్స్ చేంజ్ ట్రేడెడ్ ఫండ్స్ లో పెట్టుబడి పెట్టినట్లు మంత్రి తెలిపారు. మొత్తం భవిష్య నిధుల్లో 5 నుండి 10 శాతం మాత్రమే ఈ ఫండ్స్ లో పెట్టుబడిగా పెడుతున్నామని ఆయన అన్నారు. భవిష్య నిధుల్లో 15 శాతం ఎక్స్ చేంజ్ ట్రేడెడ్ ఫండ్స్ లో పెట్టుబడిగా పెట్టవచ్చని ఆర్ధిక మంత్రి శ్రీ అరుణ్ జైట్లీ పార్లమెంట్ లో కూడా ప్రకటించారని మంత్రి ఈ సందర్భంగా గుర్తు చేశారు. భవిష్య నిధులను ఎక్స్ చేంజ్ ట్రేడెడ్ ఫండ్స్ లో పెట్టుబడి పెట్టడాన్ని మొదట కార్మిక సంఘాలు తీవ్రంగా వ్యతిరేకించాయని , శనివారం పుణే లో జరిగిన సెంట్రల్ బోర్డ్ ఆఫ్ ట్రస్టీస్ సమావేశంలో అన్ని కార్మిక సంఘాలు ఈ విధంగా పెట్టుబడి పెట్టడాన్ని స్వాగతించాయని శ్రీ బండారు దత్తాత్రేయ తెలిపారు. ప్రపంచంలో మారుతున్న ఆర్ధిక వ్యవస్థలతో పోటీగా , అభివృద్ధి చెందిన దేశాలతో సమానంగా పయనించాలంటే , ఈ విధమైన పెట్టుబడులు పెట్టాల్సిన అవసరం ఉందన్నారు. సమర్ధవంతమైన నిర్వహణ ద్వారా ఇంత రిస్క్ లో కూడా 234.86 కోట్ల రూపాయలు డివిడెండ్ లభించిందని మంత్రి వెల్లడించారు. ట్రేడెడ్ ఫండ్స్ నిర్వహణలో సమర్ధంగా పని చేస్తున్న బ్రెజిల్ , కెనడా , అమెరికా , సింగపూర్ లలో పర్యటించి మన భవిష్య నిధులను మరింత సమర్ధవంతంగా ఎలా నిర్వహించవచ్చో అధ్యయనం చేయనున్నట్లు మంత్రి తెలిపారు.


    యూనివర్సల్ అకౌంట్ నంబర్స్ (యుఎఎన్) లో 50 శాతం నంబర్స్ ను ‘ ఆధార్ ’ తో ఇప్పటికే అనుసంధానించినట్లు శ్రీ బండారు దత్తాత్రేయ తెలిపారు. దేశంలో 8 లక్షల సంస్థలు ఉన్నాయని , 10 కోట్ల మందికి యూనివర్సల్ అకౌంట్ నంబర్స్ ను ఇచ్చామన్నారు. రాబోయే రోజులలో సామాజిక భద్రత విషయంలో పెను మార్పులు రాబోతున్నాయని ఆయన వెల్లడించారు. యాజమాన్యాలు , ఉద్యోగులు చెల్లించే ఇపిఎఫ్ వాటాను 12 శాతం నుండి 10 శాతానికి తగ్గించాలన్న ప్రతిపాదనను పలు సంస్థలు ఒప్పుకోలేదని , తాము 12 శాతం వాటాను కొనసాగిస్తామని చెప్పడం హర్షణీయమని కేంద్ర మంత్రి అన్నారు. గత మూడు సంవత్సరాలలో ఎన్ డిఎ ప్రభుత్వం చేపట్టిన కార్యక్రమాల పట్ల విశ్వాసం పెరిగిందని , మార్కెట్ లో అనుకూల వాతావరణం , పెట్టుబడులకు అవకాశం ఉండడం మూలంగా సానుకూలమైన స్పందన వచ్చిందని శ్రీ దత్తాత్రేయ తెలిపారు. కార్మికులకు భవిష్య నిధి అందించే కనీస పింఛన్ ను 1,000 రూపాయల నుండి 3 వేల రూపాయలకు పెంచాలని కార్మిక సంఘాలు ప్రతిపాదించాయని , దీనిపై ఒక నిపుణుల సంఘాన్ని నియమించి ఒక నిర్ణయం తీసుకుంటామని మంత్రి పేర్కొన్నారు. ఈ సమావేశంలో ప్రాంతీయ భవిష్య నిధి కమిషనర్లు శ్రీ శ్రీకృష్ణ , శ్రీ సంజీవ రావు , శ్రీ చంద్రశేఖర్ , శ్రీ రవేంద్ర కుమార్ పాల్గొన్నారు.


    ***

    
    
    (Release ID: 1491040) Visitor Counter : 7
    
    
      Read this release in: English