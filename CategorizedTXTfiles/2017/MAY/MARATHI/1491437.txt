      श्रम आणि रोजगार मंत्रालय

      रोजगार निर्मितीतील वृद्धी व सुधारणांसाठी सरकारच्या उपाययोजना-बंडारू दत्तात्रय
      Posted On: 30 MAY 2017 5:54PM by PIB Mumbai


      मुंबई 30 मे 201 7


      परिवर्तनाची प्रक्रिया सुरू झाली असून दर्जात्मक रोजगार निर्मितीवर भर देण्यात येत असल्याचे केंद्रीय श्रम आणि रोजगार मंत्री बंडारू दत्तात्रय यांनी सांगितले. कर्मचारी भविष्य निर्वाह निधी संस्थेने मुंबईत आयोजित केलेल्या पत्रकार परिषदेत ते बोलत होते.


      सध्या भारताकडे केवळ 20 टक्के कुशल कामगार आहेत. भारताला आणखी कुशल कामगारांची आवश्यकता असल्याचे सांगून कामगारविषयक सुधारणांना आपण अग्रक्रम देत असल्याचे ते म्हणाले. मंत्रिगटाने वेतन विधेयक मंजूर केले असून केंद्रीय मंत्रिमंडळासमोर ते मंजूरीसाठी मांडले जाईल आणि संसदेच्या आगामी सत्रात ते सादर केले जाईल, असा विश्वास त्यांनी व्यक्त केला.


      येत्या काही महिन्यात श्रम मंत्रालय अंगणवाडी आणि आशा सेविकांना सामाजिक सुरक्षा जाळ्यात आणणार असून असंघटीत क्षेत्रातल्या कामगारांनाही U-WIN अर्थात असंघटीत कामगार ओळख क्रमांक देण्यात येईल. 40 कोटी कामगारांना हा क्रमांक देण्यात येणार आहे.


      गेल्या तीन वर्षात आपल्या मंत्रालयाने बाल कामगार नियमन विषयक कायदा, कर्मचारी नुकसान भरपाई कायदा, बोनस सुधारणा कायदा, मातृत्व लाभ कायद्यातल्या सुधारणांना मंजुरी दिल्याने समाजातल्या विविध विभागातल्या लोकांना त्याचा लाभ झाल्याचे मंत्री म्हणाले.


      देशात व्यवसाय करणे सुलभ होण्याच्या दृष्टीने आपल्या मंत्रालयाने कायद्याची संख्या कमी करून ते सुटसुटीत करण्यावर भर दिल्याचे त्यांनी सांगितले. कर्मचारी भविष्य निर्वाह निधी संघटना, गुंतवणुकीवर जास्तीत जास्त परतावा देत असल्याने कर्मचाऱ्यांनी या संस्थेवरचा विश्वास कायम राखावा असे आवाहन त्यांनी केले.


      B.Gokhale /N.Chitale/P.Kor


    

    
    (Release ID: 1491437) Visitor Counter : 2