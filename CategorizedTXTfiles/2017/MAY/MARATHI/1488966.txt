      आरोग्य आणि कुटुंब कल्याण मंत्रालय

      कुटुंब कल्याण प्रशिक्षण आणि संशोधन केंद्र, मुंबईच्या वतीने हिरक महोत्सवानिमित्ताने 5 आणि 6 मे 2017 रोजी राष्ट्रीय परिषदेचे आयोजन
      Posted On: 02 MAY 2017 2:43PM by PIB Mumbai


    मुंबई, 2 मे 201 7


    कुटुंब कल्याण प्रशिक्षण आणि संशोधन केंद्र मुंबईच्या वतीने “ शाश्वत विकास उद्दिष्टे गाठण्यासाठी दर्जेदार अत्यावश्यक आरोग्य सेवांच्या विकासाच्या संधी आणि आव्हाने ” या विषयावर राष्ट्रीय परिषदेचे आयोजन 5 आणि 6 मे 2017 रोजी मरीन लाईन्स येथील ग्रांट मेडिकल कॉलेज जिमखाना येथे केले आहे. या परिषदेचे उद्‌घाटन केंद्रीय आरोग्य मंत्री जे.पी.नड्डा यांच्या हस्ते होणार आहे. संस्थेच्या हिरक महोत्सवानिमित्ताने या परिषदेचे आयोजन करण्यात आल्याची माहिती, संस्थेचे संचालक आणि परिषदेचे संयोजक अध्यक्ष प्रो. डॉ. दीपक राऊत यांनी दिली आहे.


    भारत सरकारच्या आरोग्य मंत्रालयाअंतर्गत या संस्थेची स्थापना सन 1957 साली करण्यात आली होती. या वर्षी संस्था 60 व्या वर्षात पदार्पण करत आहे. संस्थेच्या वतीने देशभरातील आरोग्य कर्मचाऱ्यांकरिता डिप्लोमा इन हेल्थ प्रमोशन एज्युकेशन आणि पोस्ट ग्रॅज्युएट डिप्लोमा इन कम्युनिटी हेल्थ केअर हे दोन पूर्ण वेळ अभ्यासक्रम चालविले जातात. याशिवाय मेडिकल आणि पॅरा मेडिकल कर्मचाऱ्यांसाठी अल्प मुदतीच्या प्रशिक्षण कार्यक्रमांचे आयोजन केले जाते. संस्थेतील क्लिनीक मध्ये महिला आणि बालकांना मोफत प्राथमिक आरोग्य सुविधा पुरविल्या जातात.


    परिषदेविषयी अधिक माहिती देताना डॉ. राऊत यांनी सांगितले की, परिषद राष्ट्रीय आरोग्य अभियानाला अत्यावश्यक आरोग्य सेवांमध्ये सुधारणा करण्यासाठी मार्गदर्शक काम करेल. परिषदेत सतत विकास उद्दिष्टे, राष्ट्रीय आरोग्य अभियान, माता-बाल आरोग्य, लोकसंख्या, आपत्ती आणि आप्तकालीन सार्वजनिक आरोग्य, क्षयरोग आदी विषयांवर राष्ट्रीय आणि आंतरराष्ट्रीय पातळीवरील संस्थांचे तज्ञ आपले विचार मांडणार आहेत.


    परिषदेत केंद्रीय आरोग्य मंत्रालय, निरनिराळ्या राज्यांचे अधिकारी, आरोग्य विभागाचे कार्यक्रम अधिकारी, आंतरराष्ट्रीय संस्थांचे सदस्य, मेडिकल कॉलेजचे प्राध्यापक आणि पदव्युत्तर विद्यार्थी, डॉक्टर इत्यादी सहभागी होणार आहेत.


    B.Gokhale /S.Kane/P.Malandkar


    

    
    (Release ID: 1488966) Visitor Counter : 4