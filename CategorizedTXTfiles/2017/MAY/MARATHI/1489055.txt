      रेल्वे मंत्रालय

      जागतिक तंत्रज्ञान परिषदेसंदर्भात माहिती देण्यासाठी महासंचालक आरडीएसओ यांच्यातर्फे पत्रकार परिषद संपन्न
      दोन दिवसीय रेल्वे जागतिक तंत्रज्ञान परिषद येत्या 3 आणि 4 रोजी 17 देशांचा सहभाग

      Posted On: 02 MAY 2017 2:51PM by PIB Mumbai

    नवी दिल्ली 2 मे 201 7


    येत्या 3 आणि 4 मे रोजी नवी दिल्ली येथे जागतिक तंत्रज्ञान परिषदेचे आयोजन आरडीएसओ अर्थात संशोधन डिझाईन आणि प्रमाण संघटना तसेच उत्तर रेल्वे यांच्या संयुक्त विद्यमाने आयोजित करण्यात आले आहे. यासंबंधीची माहिती देण्यासाठी आरडीएसओचे महासंचालक आर.के.कुलक्षेत्र यांनी पत्रकार परिषदेला संबोधित केले. परिषदेसंदर्भात बोलताना कुलक्षेत्र म्हणाले की, देशातील वाढत्या रेल्वे दळवळणाकडे पाहता भविष्यातील नियोजन तांत्रिकदृष्ट्या करणे गरजेचे आहे. त्यांनी चार मोठ्या मुद्यांवर जोर दिला. यामध्ये सुरक्षा, रेल्वे सेवा यंत्रणेतील त्रुटी, स्वयंचलित आरोग्य तपासणी, क्षमता वाढ आणि ग्राहकाभिमुख रेल्वे सेवा यांचा समावेश आहे.


    दिनांक 3 आणि 4 मे रोजी जागतिक तंत्रज्ञान परिषदेचे उद्‌घाटन केंद्रीय रेल्वेमंत्री सुरेश प्रभू हे करणार असून ही परिषद माणिक शॉ केंद्र, परेड रोड, दिल्ली कॅन्टॉनमेंट, दिल्ली येथे आयोजित करण्यात आली आहे. यामध्ये भारतीय रेल्वेच्या तांत्रिकी अभियांत्रिकी संस्था जशा की, इन्स्टीट्युट ऑफ रोलिंग स्टॉक इंजिनिअर्स आणि इन्स्टीट्युट ऑफ सिग्नल आणि टेलीकम्युनिकेशन इंजिनिअर्स या दोन संस्थांचाही सहभाग राहणार आहे.


    अमेरिका, चीन, जपान, रशिया, दक्षिण आफ्रिका इत्यादी मोठ्या देशांसह इतर 17 देशांचा समावेश होणार असून विविध देशातील विविध क्षेत्रातील तज्ञांचे मार्गदर्शन यावेळी करण्यात येईल. या परिषदेत सहभागी होण्यासाठी आरडीएसओच्या www.gtcir.in या संकेतस्थळाला भेट द्यावी.


    B.Gokhale /P.Malandkar


    

    
    (Release ID: 1489055) Visitor Counter : 2