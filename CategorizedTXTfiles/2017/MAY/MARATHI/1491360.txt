      नौवहन मंत्रालय

      कांडला बदरात 200 मेगावॅट क्षमतेचा सौर आणि पवन ऊर्जा प्रकल्प उभारण्यासाठी नौवहन मंत्रालयाकडून समिती स्थापन
      Posted On: 30 MAY 2017 6:03PM by PIB Mumbai


      मुंबई 30 मे 201 7


      कांडला बंदरात असलेल्या जमिनीवर 200 मेगावॅट क्षमतेचा सौर आणि पवन ऊर्जा प्रकल्प स्थापन करण्याची शक्यता पडताळून पाहण्यासाठी नौवहन मंत्रालयाने एक समिती स्थापन केली असल्याचे केंद्रीय नौवहन आणि भूपृष्ठ वाहतूक मंत्री नितीन गडकरी यांनी आज मुंबईत सांगितले.


      ‘हरित बंदर आणि तेल गळती व्यवस्थापन 2017’ या परिषदेत ते बोलत होते. सर्व बंदरांमध्ये सौर आणि पवन ऊर्जा प्रकल्पात गुंतवणूक करणं हे कमी खर्चिक आणि आर्थिकदृष्ट्या परवडणारे असून यातून निर्माण होणारी वीज नॅशनल ग्रीडद्वारे वापरात आणता येईल, असे त्यांनी सांगितले. सौर उर्जेचा प्रत्येक युनिटमागील खर्च कमी होऊन 2 रुपये 63 पैसे इतका झाला आहे. तसेच पवन उर्जेवरील खर्चही कमी झाला असून याद्वारे सर्व बंदरे एकत्रितरित्या दरवर्षी 600 ते 700 कोटी रुपयांची बचत करू शकतात असे ते म्हणाले. सागरमाला प्रकल्पात एकूण 12 लाख कोटी रुपयांची गुंतवणूक करून 14 औद्योगिक क्लस्टर उभारण्यात येणार आहेत. यामुळे हरित उर्जेच्या वापराला प्रोत्साहन मिळेल.


      पर्यावरणपूरक शाश्वत पर्याय लक्षात घेऊन बंदरांसाठी भावी हरित ऊर्जा योजना तयार करण्यासंदर्भात या परिषदेत चर्चा करण्यात येईल असे मुंबई पोर्ट ट्रस्टचे अध्यक्ष संजय भाटिया यांनी सांगितले.


      इंडियन फेडरेशन ऑफ ग्रीन एनर्जी तसेच नौवहन मंत्रालयाचा सागरमाला प्रकल्प मुंबई पोर्ट ट्रस्ट, इंडियन पोर्टस् असोसिएशन आणि शिपिंग कार्पोरेशन ऑफ इंडिया यांनी या परिषदेचे आयोजन केले.


      S.Tupe/J.Patankar/P.Kor


    

    
    (Release ID: 1491360) Visitor Counter : 3