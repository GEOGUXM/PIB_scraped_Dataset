      पेयजल आणि स्वच्छता मंत्रालय

      ‘दरवाजा बंद’ मोहिमेचा मुंबईत शुभारंभ
      Posted On: 30 MAY 2017 6:38PM by PIB Mumbai


      मुंबई 30 मे 201 7


      देशातील खेड्यांमध्ये शौचालयांच्या वापराला प्रोत्साहन देण्यासाठी केंद्रीय पेयजल आणि स्वच्छता मंत्रालयाच्या वतीने ‘दरवाजा बंद’ या नव्या मोहिमेचा आज मुंबईत शुभारंभ करण्यात आला.


      केंद्रीय पेयजल आणि स्वच्छता मंत्री नरेंद्रसिंग तोमर, महाराष्ट्राचे मुख्यमंत्री देवेंद्र फडणवीस, केंद्रीय पेयजल आणि स्वच्छता मंत्रालयाचे सचिव परमेश्वरन अय्यर तसंच या मोहिमेचे अग्रणी विख्यात चित्रपट अभिनेता अमिताभ बच्चन आदी यावेळी उपस्थित होते.


      या मोहिमेला जागतिक बँकेचे सहाय्य लाभले असून देशभरात ही मोहीम राबवली जाणार आहे. शौचालय असूनही त्यांचा वापर न करणाऱ्यांच्या मानसिकतेत बदल घडून यावा या करता या मोहिमेची आखणी करण्यात आली आहे. गावातल्या महिलांनी यासाठी पुढाकार घ्यावा म्हणून चित्रपट अभिनेत्री अनुष्का शर्मा हिचाही या मोहिमेत सहभाग असेल. शौचालयांच्या शाश्वत वापर आणि हागणदारीमुक्त गाव यासाठी केंद्र आणि राज्य पातळीवर संपर्क मोहीम हाती घेण्यात येणार आहे.


      हागणदारी मुक्त अभियानात आतापर्यंत मिळालेले 64 टक्के यश हे पंतप्रधानांच्या कटिबद्धतेचं प्रतिबिंब असल्याचे नरेंद्रसिंग तोमर यांनी सांगितले. महाराष्ट्राने या अभियानात 80 टक्के उल्लेखनीय लक्ष्य साध्य केले असल्याचेही ते म्हणाले.


      दरवाजा बंद अभियानाची सुरुवात महाराष्ट्रापासून केल्याबद्दल मुख्यमंत्री देवेंद्र फडणवीस यांनी केंद्र सरकारचे आभार मानले. 2018 पर्यंत महाराष्ट्र 100 टक्के हागणदारी मुक्त करण्यासाठी कटिबद्ध असल्याचेही त्यांनी स्पष्ट केले.


      दरवाजा बंद अभियानाच्या प्रगतीबद्दल अमिताभ बच्चन यांनी यावेळी माहिती दिली. तसेच स्वच्छतेच्या कामांना आपला कायम पाठिंबा राहील, असे स्पष्ट केले.


      2014 मध्ये उघड्यावर शौच करणारे 55 कोटी लोक होते. मे 2017 पर्यंत हा आकडा 35 कोटी एवढा कमी झाल्याची माहिती केंद्रीय पेयजल आणि स्वच्छता मंत्रालयाचे सचिव परमेश्वरन अय्यर यांनी दिली. दरवाजा बंद हा केवळ शौचालय बांधण्याचा कार्यक्रम नसून लोकांमधील मानसिकतेत बदल घडवून आणण्यावर लक्ष्य केंद्रीत करण्यात आले आहे, असे त्यांनी स्पष्ट केले.


      या कार्यक्रमापूर्वी केंद्रीय मंत्री तोमर आणि महाराष्ट्राचे मुख्यमंत्री देवेंद्र फडणवीस यांनी राज्यातल्या ग्रामीण स्वच्छ भारत अभियानाचा आढावा घेतला. यावेळी राज्यातल्या 11 हागणदारीमुक्त जिल्ह्यांना सन्मानित करण्यात आले.


      B.Gokhale /J.Patankar/P.Kor


    

    
    (Release ID: 1491367) Visitor Counter : 6