      विज्ञान आणि तंत्रज्ञान मंत्रालय

      क्रिकेट कनेक्ट : भारत-ब्रिटन या नेहरु सेंटर लंडन इथे भरवण्यात येणाऱ्या प्रदर्शनासंदर्भात मुंबईत 24 मे रोजी प्रेस प्रिव्ह्यू
      Posted On: 23 MAY 2017 5:50PM by PIB Mumbai


    मुंबई , 23 मे 201 7


    क्रिकेट कनेक्टस्‌ : इंडिया – युके हे प्रदर्शन लंडन इथल्या नेहरु केंद्रात 12 जून ते 23 जून 2017 या काळात चॅम्पियन्स करंडकादरम्यान भरवण्यात येणार आहे. नेहरु विज्ञान केंद्र, मुंबई, केंद्र सरकारचे सांस्कृतिक मंत्रालय, नेहरु सेंटर लंडन (भारतीय उच्चायुक्तालयाची लंडनमधली सांस्कृतिक शाखा) आणि ब्रिटनमधले भारतीय उच्चायुक्त यांच्या संयुक्त विद्यमाने हे प्रदर्शन आयोजित करण्यात आले असून, बर्मिंगहॅम आणि एडीनबर्ग इथेही हे प्रदर्शन नेण्यात येणार आहे.


    पंतप्रधान नरेंद्र मोदी आणि ब्रिटनच्या पंतप्रधानांनी संयुक्तपणे हे वर्ष ब्रिटन भारत सांस्कृतिक वर्ष 2017 म्हणून साजरे करण्याची घोषणा केली होती. हे प्रदर्शन त्याचा महत्त्वाचा भाग राहणार आहे. ब्रिटन भारत सांस्कृतिक वर्षानिमित्त विविध सांस्कृतिक कार्यक्रम आयोजित करण्यात आले आहेत. हे प्रदर्शन त्याचाच एक भाग आहे.


    क्रिकेट हा दोन्ही देशांना जोडणारा दुवा राहिला आहे. 1721 मधे गुजरातच्या किनाऱ्याला लागलेल्या बोटीतल्या ब्रिटीश नावाड्यांनी कंटाळा घालवण्यासाठी सुरु केलेल्या या खेळाचं करोडो रुपयांच्या मनोरंजन उद्योगात रुपांतर झाले असून, भारत आणि ब्रिटन यांच्यात सांस्कृतिक, क्रीडा आणि आर्थिक द्विपक्षीय संबंध दृढ करण्यासाठीही याची मदत होत आहे.


    भारत-ब्रिटन यांच्यातले क्रिकेट संबंध, उभय देशातले क्रिकेटविषयक प्रदीर्घ सहकार्य आणि स्पर्धा यांच्याविषयी माहिती पुरवत, क्रिकेटबाबतची वृत्ती जोपासण्यासाठी हे प्रदर्शन आयोजित करण्यात आले आहे. उभय देशातले क्रिकेट संबंध दर्शवणारे माहितीपट, छायाचित्रं, संशोधन संसाधने, ध्वनी आणि चित्रफिती यांचा या प्रदर्शनात समावेश आहे. 1972-73 मधे भारताने इंग्लंडविरुद्ध मिळवलेल्या विजयाबाबतच्या राजू भारतन यांनी दिग्दर्शित केलेल्या आणि फिल्म्स्‌ प्रभागाने निर्मिती केलेल्या ‘व्हिक्टरी स्टोरी’ या दुर्मिळ चित्रपटाचाही या प्रदर्शनात समावेश करण्यात आला आहे.


    नेहरु विज्ञान केंद्र, केंद्र सरकारचे सांस्कृतिक मंत्रालय यांनी या प्रदर्शनासंदर्भात 24 मे रोजी नेहरु विज्ञान केंद्र, डॉ.ई.मोझेस रोड, वरळी, मुंबई इथे दुपारी अकरा ते बारा यावेळेत विशेष प्रेस प्रिव्ह्यू आयोजित केला आहे.


    डॉ.फिरोजा गोदरेज, फिल्म्स्‌ डिव्हिजनचे महासंचालक मनिष देसाई यांच्यासह इतर मान्यवर या पत्रकार परिषदेला उपस्थित राहणार आहेत.


    B.Gokhale / N.Chital e/D.Rane

    
    
    (Release ID: 1490532) Visitor Counter : 6