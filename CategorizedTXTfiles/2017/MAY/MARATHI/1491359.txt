      पंतप्रधान कार्यालय

      चौथ्या भारत-जर्मनी आंतर सरकारी सल्लामसलतींसाठी पंतप्रधान बर्लिनमध्ये
      Posted On: 30 MAY 2017 6:03PM by PIB Mumbai


      नवी दिल्ली 30 मे 201 7


      चौथ्या भारत-जर्मनी आंतरसरकारी सल्लामसलतींसाठी पंतप्रधान नरेंद्र मोदी सोमवारी बर्लिनमध्ये दाखल झाले. पंतप्रधानांची ही जर्मनीला दिलेली दुसरी द्विपक्षीय भेट आहे.


      जर्मनीच्या चॅन्सलर अँजेला मर्कल यांनी पंतप्रधान मोदी यांच्यासाठी बर्लिनजवळ शॉटस् मेझेनबर्ग येथे अनौपचारिक भोजनाचे आयोजन केले. यावेळी दोन्ही नेत्यांमध्ये स्मार्ट सिटीज, कौशल्य विकास, स्वच्छ ऊर्जा तसंच इतर समान मुद्यांबाबत सुमारे 3 तास चर्चा झाली. वस्तू सेवा करासह भारताच्या आर्थिक विकास कार्यक्रम कौतुकास्पद असल्याचे यावेळी स्पष्ट करण्यात आले.


      दोन्ही नेत्यांनी प्रादेशिक आणि जागतिक मुद्यांचा आढावा घेतला. युरोपियन युनियनची संलग्नता आणि जागतिक स्थैर्यासाठी असलेले त्याचे महत्त्व याचा पंतप्रधान मोदी यांनी पुनरुच्चार केला. अफगाणिस्तानबाबत चर्चा करताना अफगाण नेतृत्वाखालील अफगाणिस्तानातील सलोख्याचे महत्त्व दोन्ही नेत्यांनी अधोरेखित केले. मूलतत्त्ववादी विचारांचे निर्मूलन, दहशतवाद तसंच चीनच्या बेल्ट ॲण्ड रोड धोरण, हवामान बदल या संदर्भातही यावेळी चर्चा झाली.


      B.Gokhale /J.Patankar/P.Kor


    

    
    (Release ID: 1491359) Visitor Counter : 3