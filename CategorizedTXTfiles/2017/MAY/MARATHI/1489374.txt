      सामाजिक न्याय आणि सबलीकरण मंत्रालय

      सार्वजनिक क्षेत्रातील उपक्रमांमधील दिव्यांगासाठी राखीव रिक्त जागांचा अनुशेष लवकरात लवकर भरावा - रामदास आठवले
      Posted On: 06 MAY 2017 5:18PM by PIB Mumbai


    मुंबई , 6 मे 201 7


    विविध सार्वजनिक क्षेत्रातील कार्यालयांमध्ये दिव्यांगासाठी राखीव असलेल्या रिक्त जागांचा अनुशेष लवकरात लवकर भरला जावा असे आदेश केंद्रीय सामाजिक न्याय राज्यमंत्री रामदास आठवले यांनी संबंधित अधिकाऱ्यांना आज दिले. मुंबईतील सह्याद्री अतिथीगृहात आयोजित बैठकीनंतरच्या पत्रकार परिषदेत रामदास आठवले बोलत होते. सार्वजनिक क्षेत्रातील विविध विभागांमधे दिव्यांगासाठीच्या भरलेल्या जागा तसेच रिक्त जागांचा आठवले यांनी या बैठकीत आढावा घेतला.


    भारत सरकारच्या मार्गदर्शक तत्वानुसार सरकारी नोकऱ्यांमधील दिव्यांगासाठीच्या रिक्त जागांचा अनुशेष भरुन काढण्यामध्ये चालढकल करणाऱ्या अधिकाऱ्यांवर योग्य ती कारवाई केली जाईल असेही आठवले यांनी यावेळी स्पष्ट केले.


    राज्यात विविध सार्वजनिक क्षेत्रातील विभागांमध्ये दिव्यांगासाठी एकूण 15 हजार 684 जागा असून त्यापैकी 13 हजार 105 जागा भरल्या गेल्या असून 2 हजार 362 जागांचा अनुशेष भरणे बाकी असल्याची माहिती आठवले यांनी यावेळी दिली. या बैठकीला मुंबई, ठाणे आणि नवी मुंबई महानगरपालिका, राज्य सरकार, जेएनपीटी, एअर इंडिया, रेल्वे आणि बीपीटी आदी विभागांचे अधिकारी उपस्थित होते.


    दिव्यांगासाठीचे नोकरीमधील आरक्षण तीन टक्क्यांवरुन चार टक्के करण्यात आले असून संसदेत या संदर्भात विधेयक संमत करण्यात आल्याचे त्यांनी यावेळी नमूद केले.


    बृहन्मुंबई महानगरपालिकेत दिव्यांगांसाठी 2450 जागा राखीव असून त्यापैकी 700 जागा भरल्या गेल्या आहेत तर 1750 रिक्त जागांचा अनुशेष भरणे बाकी आहे.


    जेएनपीटीमधे दिव्यांगांसाठी 87 जागा राखीव असून केवळ एक रिक्त जागा भरणे बाकी आहे. रेल्वेच्या मुंबई विभागीय कार्यालयात दिव्यांगासाठी 930 जागा राखीव असून 817 जागा भरल्या गेल्या आहेत तर 113 जागांचा अनुशेष भरणे बाकी आहे.


    राज्य सरकारच्या विविध विभागात दिव्यांगासाठी राखीव 5639 पैकी 3066 जागा भरल्या गेल्या असून अद्याप 2,573 रिक्त जागांचा अनुशेष भरुन काढायचा आहे. दरम्यान, संबंधित विभागांच्या अधिकाऱ्यांनी या जागा लवकरात लवकर भरण्याचे आश्वासन दिले आहे.


    डॉ. बाबासाहेब आंबेडकर यांच्या 125 व्या जयंती वर्षानिमित्त गेल्या वर्षी पंतप्रधानांनी देशभरातील 1 लाख 25 हजार बँकांच्या प्रत्येक शाखांमधून एका दलित व्यक्तीला कर्ज देण्यात यावे असे जाहीर केले होते. त्याप्रमाणे आतापर्यंत किती जणांना किती कर्ज देण्यात आले आहे याचा आढावा काही काळानंतर घेणार असल्याचे आठवले म्हणाले.


    खाजगी क्षेत्रात मागासवर्गीयांना आरक्षण लागू करण्याच्या मागणीचाही आठवले यांनी यावेळी पुनरुच्चार केला.


    आपल्या मंत्रालयाअंतर्गत विविध कार्यशाळांमार्फत युवकांना कौशल्य प्रशिक्षण देऊन स्वयंरोजगार उपलब्ध करुन त्यांना स्वावलंबी बनविण्यासाठी प्रयत्नशील असल्याचे त्यांनी सांगितले.


    दिव्यांगांसाठी 2017-18 मधे 762 कोटी 85 लाख रुपयांची अर्थसंकल्पीय तरतूद करण्यात आली असून गेल्या तीन वर्षात 7 लाख 2 हजार 723 दिव्यांग लाभार्थ्यांना सहाय्यक उपकरणांचे वाटप करण्यात आले आहे असेही त्यांनी सांगितले.


    B.Gokhale/S.Tupe/P.Malandkar


    

    
    (Release ID: 1489374) Visitor Counter : 7