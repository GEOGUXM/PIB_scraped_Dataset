      अर्थ मंत्रालय

      वस्तू आणि सेवा करामुळे, वैद्यकीय उपकरणे, औषधे पॅकबंद सिमेंट, स्मार्ट फोनसह इतर अनेक वस्तूंवरचे कराचे ओझे कमी
      Posted On: 23 MAY 2017 1:34PM by PIB Mumbai


    नवी दिल्ली , 23 मे 201 7


    वस्तू आणि सेवा कर लागू झाल्यानंतर, पॅकबंद सिमेंट, वैद्यकीय उपकरणे, औषधे, स्मार्ट फोन, यासारख्या विविध वस्तूंवरचा कराचा दर कमी होणार असल्याने त्याचा ग्राहकांना लाभ होणार आहे.


    पॅकबंद सिमेंटवर 12.5 टक्के केंद्रीय अबकारी कर अधिक 125 रुपये पीएमटी याचबरोबर 14.5 टक्के मूल्यवर्धित कर आकारला जातो. सीएसटी, जकात, प्रवेश कर यासारख्या करांचा समावेश केल्यास सध्याचा एकूण कर 31 टक्के पेक्षा जास्त होतो. मात्र वस्तू आणि सेवा करात सिमेंटसाठी 28 टक्के दर प्रस्तावित करण्यात आला आहे.


    आयुर्वेदिक, युनानी, सिद्ध, होमीओपॅथी औषधांवरही कराचा बोजा कमी होणार आहे. केंद्रीय अबकारी कर, मूल्यवर्धित कर, जकात, प्रवेश कर या सर्व करांचा समावेश करुन यावर 13 टक्के पेक्षा जास्त कराचे ओझे सध्या आहे. वस्तू आणि सेवा करात आयुर्वेदिक औषधांसह इतर औषधांवर 12 टक्के कर आकारला जाणार आहे.


    स्मार्ट फोनवर दोन टक्के केंद्रीय अबकारी करासह वेगवेगळ्या राज्यात 5 ते 15 टक्के या वेगवेगळ्या दराने मूल्यवर्धित कर लावला जातो. इतर सर्व करांचा समावेश करुन स्मार्ट फोनवर सध्या 13.5 टक्के पेक्षा जास्त कर आकारला जातो, तर वस्तू आणि सेवा कराअंतर्गत स्मार्ट फोनसाठी 12 टक्के कर दर निश्चित करण्यात आला आहे.


    शस्त्रक्रियेसंदर्भातल्या उपकरणांसह वैद्यकीय उपकरणांवर सध्या एकूण 13 टक्के पेक्षा जास्त कराचे ओझे आहे, तर वस्तू आणि सेवा करामधे यासाठी 12 टक्के कर आकारला जाणार आहे.


    हवन सामग्रीसह पूजा सामग्रीचा कोणत्याही श्रेणीत समावेश करण्यात आलेला नाही, यासंदर्भात कर आकारणीला अद्याप अंतिम स्वरुप देण्यात आलेले नाही.


    B.Gokhale /N.Chitale/D.Rane

    
    
    (Release ID: 1490469) Visitor Counter : 8