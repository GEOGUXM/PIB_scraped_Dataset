      कृषी मंत्रालय

      पंतप्रधान नरेंद्र मोदी यांच्या नेतृत्वाखाली तीन वर्षात कृषी आणि शेतकऱ्यांसाठी केलेल्या कामाचे सकारात्मक परिणाम आता दिसू लागल्याचे राधा मोहन सिंह यांचे प्रतिपादन
      
      वर्ष 2016-17 या वर्षात अन्नधान्याचे विक्रमी उत्पादन – राधा मोहन सिंह

      Posted On: 22 MAY 2017 6:01PM by PIB Mumbai

    नवी दिल्ली , 22 मे 201 7


    पंतप्रधान नरेंद्र मोदी यांच्या नेतृत्वाखाली गेल्या तीन वर्षात कृषी क्षेत्र आणि शेतकरी कल्याणासाठी केलेल्या प्रयत्नांचे सकारात्मक परिणाम दिसू लागल्याचे केंद्रीय कृषीमंत्री राधा मोहन सिंह यांनी आज नवी दिल्लीत पत्रकार परिषदेत बोलताना सांगितले. केंद्रातल्या रालोआ सरकारला तीन वर्ष पूर्ण होत असल्यानिमित्त कृषी मंत्रालयाच्या कामगिरीचा लेखाजोखा त्यांनी सादर केला. या सरकारने शेतकरी हितासाठी उचललेल्या पावलांमुळे शेतकऱ्यांच्या जीवनमानात गुणात्मक सुधारणा होत आहे. पंतप्रधान नरेंद्र मोदी यांनी 2022 पर्यंत शेतकऱ्यांचे उत्पन्न दुप्पट करण्याचे उद्दिष्ट ठेवले आहे, ते साध्य करण्यासाठी कृषी मंत्रालय सातत्याने काम करत असल्याचे त्यांनी सांगितले.


    मृदा आरोग्य पत्रिका, सिंचन सुविधांचा विस्तार, जैविक शेती, राष्ट्रीय कृषी बाजार, मधमाशा पालन, याबरोबरच कृषी शिक्षण संशोधन आणि विस्तारावर विशेष भर देण्यात आला असून, डाळींबाबत स्वयंपूर्णता येण्यासाठी नव्या उपक्रमांची सुरुवात या तीन वर्षात करण्यात आली आहे. सर्वात कमी हप्ता आणि विविध जोखीमांचा समावेश करुन पंतप्रधान पीक विमा योजनेद्वारे शेतकऱ्यांना अभूतपूर्व सुरक्षा कवच प्रदान करण्यात आले.


    2016-17 या वर्षात अन्नधान्य उत्पादनाचे विक्रमी उत्पादन झाले असून, यावर्षी कृषी आणि संबंधित क्षेत्रांचा विकास दर सुमारे 4.4 टक्के राहिला आहे. 2016-17 या वर्षात डाळींचे उत्पादन 22.40 दशलक्ष टन अपेक्षित असून, आतापर्यंतचे हे विक्रमी उत्पादन असेल. 16 मे 2017 पर्यंत शेतकऱ्यांना 725 लाख मृदा आरोग्य पत्रिका, वितरित करण्यात आल्या आहेत, येत्या तीन महिन्यात उरलेल्या सर्व शेतकऱ्यांना मृदा आरोग्य कार्ड वितरित करण्यात येईल. राष्ट्रीय कृषी बाजाराशी 417 बाजार जोडले गेले आहेत. 15 मे 2017 पर्यंत 20000 कोटी रुपयांचा 84 लाख टन कृषी उत्पादनाचा ‘ई नाम’चा व्यवहार झाला आहे. 2014-17 याकाळात दुध उत्पादनात वाढ होऊन ते 465.5 दशलक्ष टन झाले आहे. याच काळात मत्स्य उत्पादनात वाढ झाली आहे. यासह कृषीविषयक इतर कामगिरीही त्यांनी विषद केली.


    B.Gokhale /N.Chitale/D.Rane


    

    
    (Release ID: 1490389) Visitor Counter : 7