      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପାଲେଷ୍ଟାଇନ୍ ରାଷ୍ଟ୍ରପତିଙ୍କ ଭାରତଗସ୍ତ ଅବସରରେ ପ୍ରଧାନମନ୍ତ୍ରୀଙ୍କ ପ୍ରେସ୍ ବିବୃତି
      Posted On: 16 MAY 2017 8:34PM by PIB Bhubaneshwar


    ମହାମହିମ ମହମୁଦ ଆବ୍ବାସ୍ , ପାଲେଷ୍ଟାଇନ୍ ରାଷ୍ଟ୍ରପତି


    ପାଲେଷ୍ଟାଇନ୍ ଏବଂ ଭାରତୀୟ ପ୍ରତିନିଧିମଣ୍ଡଳୀର ସଦସ୍ୟଗଣ


    ଗଣମାଧ୍ୟମର ପ୍ରତିନିଧି


    ଭାଇ ଓ ଭଉଣୀମାନେ


    ଭାରତ ଗସ୍ତ ଅବସରରେ ମୁଁ ପୁଣିଥରେ ଭାରତର ପୁରୁଣା ବନ୍ଧୁ ରାଷ୍ଟ୍ରପତି ମହମୁଦ ଆବ୍ବାସଙ୍କୁ ସ୍ୱାଗତ ଜଣାଇ ଖୁସି ଅନୁଭବ କରୁଛି । ସ୍ୱାଧୀନତା ସମୟରୁ ଭାରତ ଏବଂ ପାଲେଷ୍ଟାଇନ୍ ମଧ୍ୟରେ ସମ୍ପର୍କ ଦୀର୍ଘସ୍ଥାୟୀ ସମନ୍ୱୟ ଏବଂ ବନ୍ଧୁତାର ଆଧାର ଉପରେ ପ୍ରତିଷ୍ଠିତ ହୋଇ ରହିଆସିଛି । ପାଲେଷ୍ଟାଇନର ସ୍ୱାର୍ଥ ପାଇଁ ଭାରତର ସହଯୋଗ ପ୍ରମାଣିତ ହୋଇସାରିଛି । ଆମେ ଆଶା କରୁଛୁ ଯେ ଇସ୍ରାଏଲ୍ ସହିତ ଏକ ସାର୍ବଭୌମ , ସ୍ୱାଧୀନ ଏବଂ ଏକତ୍ର ରାଷ୍ଟ୍ର ଭାବେ ପାଲେଷ୍ଟାଇନ୍ ତିଷ୍ଠି ରହିବ । ଏ ଦିଗରେ ଆମର ପକ୍ଷ କିଭଳି ରହିବ ଆଲୋଚନା ବେଳେ ତାହା ମୁଁ ରାଷ୍ଟ୍ରପତି ଆବ୍ବାସଙ୍କୁ ସୁନିଶ୍ଚିତ କରାଇସାରିଛି ।


    ବନ୍ଧୁଗଣ ,
    ରାଷ୍ଟ୍ରପତି ଆବ୍ବାସ୍ ଏବଂ ମୁଁ ଏବେ ଉପଯୋଗୀ ଏବଂ ବିସ୍ତୃତ ଆଲୋଚନା କରିଛୁ ଯାହା ଆମର ଭାଗିଦାରୀତାକୁ ଆହୁରି ସୁଦୃଢ଼ କରିବ । ପଶ୍ଚିମ ଏସିଆ ଏବଂ ମଧ୍ୟପ୍ରାଚ୍ୟରେ ଶାନ୍ତି ପ୍ରକ୍ରିୟାର ସ୍ଥିତିକୁ ନେଇ ଆମେ ଗଭୀର ଭାବେ ନିଜ ନିଜ ମତ ରଖିଥିଲୁ ।


    ପଶ୍ଚିମ ଏସିଆରେ ଦେଖାଦେଇଥିବା ସମସ୍ୟା ରାଜନୈତିକ ଆଲୋଚନାରେ ଶାନ୍ତିପୂର୍ଣ୍ଣ ଭାବେ ସମାଧାନ ହେବା ଆବଶ୍ୟକ ବୋଲି ଆମେ ଉଭୟ ରାଜି ହୋଇଥିଲୁ । ଏକ ବିସ୍ତୃତ ସମାଧାନ ଲାଗି ପାଲେଷ୍ଟାଇନ୍ ଏବଂ ଇସ୍ରାଏଲ୍ ପକ୍ଷ ମଧ୍ୟରେ ଆଲୋଚନା ପୁନଃଆରମ୍ଭ ହେବା ଆବଶ୍ୟକ । ଦ୍ଵିପାକ୍ଷିକ ସ୍ତରରେ ପାଲେଷ୍ଟାଇନ୍ ର ଗୁରୁତ୍ୱପୂର୍ଣ୍ଣ ବିକାଶ ଭାଗିଦାର ଭାବେ ସହଯୋଗ ଯୋଗାଇ ଦେବା ଲାଗି ଭାରତ ପ୍ରତିଶ୍ରୁତିବଦ୍ଧ । ପାଲେଷ୍ଟାଇନ୍ ର ଅର୍ଥନୀତି , ଭିତ୍ତିଭୂମି ଏବଂ ଲୋକମାନଙ୍କ ଜୀବନଧାରଣରେ ଉନ୍ନତି ଆଣିବା କ୍ଷେତ୍ରରେ ଯୋଗଦାନ ଲାଗି ବାସ୍ତବ ସହଯୋଗ ଯୋଗାଇ ଦେବା ଲାଗି ରାଷ୍ଟ୍ରପତି ଆବ୍ବାସ ଏବଂ ମୁଁ ସହମତ ହୋଇଛୁ । ଆମେ ପାଲେଷ୍ଟାଇନରେ ବିକାଶ ଏବଂ ଦକ୍ଷତା ନିର୍ମାଣ ଉଦ୍ୟମରେ ସହଯୋଗ ଜାରି ରଖିବୁ । ଏହି କ୍ଷେତ୍ରରେ ସହଯୋଗକୁ ସୁନିଶ୍ଚିତ କରିବା ଲାଗି ଆଜି ଚୁକ୍ତିନାମା ସମ୍ପନ୍ନ ହୋଇଛି । ସୂଚନା ଏବଂ ପ୍ରଯୁକ୍ତି , ଯୁବ ଏବଂ ଦକ୍ଷତା ବିକାଶ ପ୍ରତି ଅଧିକ ଗୁରୁତ୍ୱ ଦେବା ଲାଗି ଆମେ ନିଷ୍ପତ୍ତି ନେଇଛୁ , ଭାରତ ଏଥିପାଇଁ ସହଯୋଗ ଯୋଗାଇଦେବ । ରାମାଲ୍ଲାରେ ଟେକ୍ନୋ ପାର୍କ ପ୍ରକଳ୍ପ ଲାଗି ଫ୍ଲାଗସିପ ସହାୟତା ନିମନ୍ତେ ଭାରତ ପ୍ରକଳ୍ପ ସହାୟତା ଯୋଗାଇଦେବ । ଥରେ ଶେଷ ହୋଇଗଲେ ପାଲେଷ୍ଟାଇନର ପ୍ରମୁଖ ଆଇଟି କେନ୍ଦ୍ରରେ ଏହା ପରିଣତ ହେବା ସହ ଆଇଟି ସଂକ୍ରାନ୍ତୀୟ ତାଲିମ୍ ଏବଂ ସେବା ଯୋଗାଇଦେବାରେ ସହାୟକ ହୋଇପାରିବ । ଆମେ ସାଂସ୍କୃତିକ ଭାବ ବିନିମୟ ପାଇଁ ରାଜି ହୋଇଛୁ , ଯୋଗ ବିନିମୟ ଏଥିରେ ନୂତନ ବିଷୟ ଭାବେ ସାମିଲ୍ ହୋଇଛି । ଆସନ୍ତା ମାସରେ ଅନ୍ତର୍ଜାତୀୟ ଯୋଗ ଦିବସ ସମାରୋହରେ ଅଧିକରୁ ଅଧିକ ପାଲେଷ୍ଟାଇନ୍ ନାଗରିକ ସାମିଲ୍ ହେବେ ବୋଲି ଆମେ ଆଶା କରୁଛୁ । ଶେଷରେ ମୁଁ ଆଶା କରୁଛି ରାଷ୍ଟ୍ରପତି ମହମୁଦ ଆବ୍ବାସ୍ ଏବଂ ତାଙ୍କ ସହ ଥିବା ପ୍ରତିନିଧି ମଣ୍ଡଳୀ ଭାରତରେ ଏକ ସୁଖଦ ତଥା ଉପାଦେୟ ରହଣିର ଅଭିଜ୍ଞତା ହାସଲ କରିବେ । ଆମର ଦ୍ୱିପାକ୍ଷିକ ସମ୍ପର୍କକୁ ଅଧିକ ସୁଦୃଢ଼ କରିବା ଲାଗି ରାଷ୍ଟ୍ରପତି ଆବ୍ବାସଙ୍କ ସହ ମିଳିତ ଭାବେ କାର୍ଯ୍ୟ କରିବା ଲାଗି ମୁଁ ଆଗ୍ରହୀ ।


    ଧନ୍ୟବାଦ
    ବହୁତ ଧନ୍ୟବାଦ ।


    **********

    
    
    (Release ID: 1490000) Visitor Counter : 4