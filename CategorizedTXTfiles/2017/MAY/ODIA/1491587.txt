      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ମାଦ୍ରିଦରେ ପ୍ରଧାନମନ୍ତ୍ରୀ, ରାଷ୍ଟ୍ରପତି ମାରିଆନୋ ରାଜୟଙ୍କ ମଧ୍ୟରେ ଆଲୋଚନା ଭାରତ-ସ୍ପେନ ମଧ୍ୟରେ 7 ରାଜିନାମା
      Posted On: 31 MAY 2017 8:26PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ରାଜଧାନୀ ମାଦ୍ରିଦଠାରେ ସ୍ପେନର ରାଷ୍ଟ୍ରପତି ମାରିଆନୋ ରାଜୟଙ୍କ ସହ ଦ୍ଵିପାଖିକ ଆଲୋଚନା କରିଛନ୍ତି ।


    ଆଲୋଚନା କାଳରେ ତାଙ୍କ ପ୍ରାରମ୍ଭିକ ବକ୍ତବ୍ୟରେ ପ୍ରଧାନମନ୍ତ୍ରୀ କହିଥିଲେ ଯେ, ଦୁଇ ଦେଶ ମଧ୍ୟରେ ସମ୍ବନ୍ଧକୁ ଆଗକୁ ବଢାଇବା କ୍ଷେତ୍ରରେ ଆଜିର ଆଲୋଚନା ବେଶ ଲାଭଦାୟକ ହେବ । ବର୍ତ୍ତମାନର ଆନ୍ତଃସଂଯୋଗ ଓ ପରସ୍ପର ନିର୍ଭରଶୀଳ ବିଶ୍ଵରେ ଭାରତ ଓ ସ୍ପେନ ଦୁହେଁ ଦୁହିଁଙ୍କ ସ୍ଵାର୍ଥ ପାଇଁ ମିଳିତ ଭାବେ କାର୍ଯ୍ୟ କରିବାକୁ ପଡିବ । ସେହିପରି ବିଶ୍ଵର କଲ୍ୟାଣ ଦିଗରେ ମଧ୍ୟ ଦୁଇ ରାଷ୍ଟ୍ରକୁ ଅନେକ ପ୍ରସଙ୍ଗରେ ମିଳିତ ଭାବେ ପଦକ୍ଷେପ ନେବାକୁ ପଡିବ । ପ୍ରଧାନମନ୍ତ୍ରୀ ଏହି ଅବସରରେ ରାଷ୍ଟ୍ରପତି ରାଜୟଙ୍କୁ ଏକ ଦୂରଦର୍ଶୀ ନେତା ଭାବେ ବର୍ଣ୍ଣନା କରିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ, ଉଭୟ ଭାରତ ଓ ସ୍ପେନ ଆତଙ୍କବାଦର ଭୟାବହତାକୁ ଅଙ୍ଗେ ନିଭେଇଛନ୍ତି । ସନ୍ତ୍ରାସବାଦର ମୁକାବିଲା ଲାଗି ଦୁଇ ରାଷ୍ଟ୍ରକୁ ମିଳିତ ପଦକ୍ଷେପ ନେବାକୁ ପଡିବ ।


    ପ୍ରଧାନମନ୍ତ୍ରୀ କହିଥିଲେ ଉଭୟ ଭାରତ ଓ ସ୍ପେନ ବ୍ୟାପକ ଆର୍ଥିକ ସଂସ୍କାର ଲାଗି କାର୍ଯ୍ୟ କରୁଛନ୍ତି । ଏବେ ଭିତ୍ତିଭୂମି, ରେଳବାଇ ଏବଂ ସ୍ମାର୍ଟ ସିଟି ଭଳି ପ୍ରକଳ୍ପର ବିକାଶ ଦିଗରେ ମିଳିତ ଭାବେ କାର୍ଯ୍ୟ କରିବାକୁ ସୁନ୍ଦର ସୁଯୋଗ ରହିଛି ।


    ପ୍ରଧାନମନ୍ତ୍ରୀ କହିଥିଲେ ଯେ, ନିଉ ଇଣ୍ଡିଆର ପରିଦୃଶ୍ୟକୁ ଆହୁରି ଆଗକୁ ନେବା କ୍ଷେତ୍ରରେ ନିଉ ମୁମେଣ୍ଟମ ବା ନୂତନ ଗତି ସହାୟକ ହେବା ସହ ଭାରତ-ସ୍ପେନ ସମ୍ପର୍କକୁ ଦୃଢୀଭୂତ କରିବ ।


    ଏହି ଅବସରରେ ଭାରତ-ସ୍ପେନ ମଧ୍ୟରେ ଶକ୍ତି, ସୁରକ୍ଷା ଓ ବେସାମରିକ ବିମାନ ଚଳାଚଳ ସେବା କ୍ଷେତ୍ର ଭଳି ବିଭିନ୍ନ ପ୍ରସଙ୍ଗରେ 7 ଟି ରାଜିନାମା ଆଦାନ ପ୍ରଦାନ ହୋଇଥିଲା ।


    ଏହାପରେ ପ୍ରଧାନମନ୍ତ୍ରୀ ମୋଦୀ ସ୍ପେନର ସିଇଓମାନଙ୍କୁ ଭେଟିଥିଲେ । ଏହି ଉଦ୍ୟୋଗ ବୈଠକରେ ପ୍ରଧାନମନ୍ତ୍ରୀ କହିଥିଲେ ଯେ, ଭାରତରେ ପୁଞ୍ଜି ନିବେଶ ଲାଗି ସ୍ପେନର ଉଦ୍ୟୋଗପତିମାନଙ୍କ ସକାଶେ ବିଶାଳ ସୁଯୋଗ ରହିଛି । ବିଶେଷକରି ସଂରଚନା କ୍ଷେତ୍ର, ଅକ୍ଷୟ ଶକ୍ତିର ବିକାଶ, ଖାଦ୍ୟ ପ୍ରକ୍ରିୟାକରଣ, ମୋଟର ଗାଡି ନିର୍ମାଣ, ରସାୟନ ଓ ବୟନଶିଳ୍ପ ଭଳି ଉଦ୍ୟୋଗମାନଙ୍କରେ ପୁଞ୍ଜି ନିବେଶ କରିବାକୁ ସେ ଆହ୍ଵାନ ଦେଇଥିଲେ । ଭାରତରେ ସ୍ମାର୍ଟ ସିଟିର ବିକାଶ ଲାଗି ସ୍ପେନ ଅଧିକ ମାତ୍ରାରେ ପୁଞ୍ଜି ନିବେଶ କରିପାରିବ । ଏବେ ବସ୍ତୁ ଓ ସେବା କର (GST) ସମେତ ଅନେକ କ୍ଷେତ୍ରରେ ଭାରତ ଆର୍ଥିକ ସଂସ୍କାର ଆଣୁଛି ବୋଲି ପ୍ରଧାନମନ୍ତ୍ରୀ ତାଙ୍କ ବକ୍ତବ୍ୟରେ ଆଲୋକପାତ କରିଥିଲେ । ମେକ ଇନ ଇଣ୍ଡିଆ, ଡିଜିଟାଲ ଇଣ୍ଡିଆ, ଷ୍ଟାର୍ଟ ଅପ ଇଣ୍ଡିଆ ଭଳି କାର୍ଯ୍ୟକ୍ରମ ପ୍ରତି ବିଶ୍ଵର ବିଭିନ୍ନ ସ୍ଥାନରୁ ପୁଞ୍ଜି ନିବେଶ ଆକୃଷ୍ଟ କରାଯାଇଛି ବୋଲି ପ୍ରଧାନମନ୍ତ୍ରୀ କହିଥିଲେ ।


    ଏହି ଗସ୍ତ କାଳରେ ପ୍ରଧାନମନ୍ତ୍ରୀ ଆଜି ସ୍ପେନର ରାଜା ମହାମହିମ ଫେଲିପେ VI ଙ୍କୁ ସାକ୍ଷାତ କରିଥିଲେ ।


    **********

    
    
    (Release ID: 1491587) Visitor Counter : 2