      କ୍ୟାବିନେଟ

      ଘରୋଇ ପରମାଣୁ ଉଦ୍ୟୋଗରେ ଆସିବ ବ୍ୟାପକ ପରିବର୍ତ୍ତନ
      10ଟି ସ୍ୱଦେଶୀ ଚାପଯୁକ୍ତ ଭାରୀ ଜଳ ରିଆକ୍ଟର ପ୍ରତିଷ୍ଠାକୁ କ୍ୟାବିନେଟ ମଞ୍ଜୁରି

      Posted On: 17 MAY 2017 9:09PM by PIB Bhubaneshwar

    ଭାରତର ଘରୋଇ ପରମାଣୁ ଶକ୍ତି କାର୍ଯ୍ୟକ୍ରମକୁ ଆହୁରି ଦ୍ରୁତ କରିବା ଏବଂ ଦେଶର ପରମାଣୁ ଉଦ୍ୟୋଗକୁ ପ୍ରୋତ୍ସାହନ ଦେବା ଲାଗି ଏକ ଗୁରୁତ୍ୱପୂର୍ଣ୍ଣ ନିଷ୍ପତ୍ତି ନିଆଯାଇଛି । ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଆଜି ଅନୁଷ୍ଠିତ କେନ୍ଦ୍ର କ୍ୟାବିନେଟ ବୈଠକରେ ଦେଶରେ 10ଟି ସ୍ୱଦେଶୀ ଚାପଯୁକ୍ତ ଭାରୀ ଜଳ ରିଆକ୍ଟର (ପିଏଚଡବ୍ଲୁଆର)ନିର୍ମାଣ କରାଯିବା ପ୍ରସ୍ତାବକୁ ଅନୁମୋଦନ ମିଳିଛି । ଏହି ପ୍ଲାଣ୍ଟଗୁଡ଼ିକର ମୋଟ ବିଦ୍ୟୁତ ଉତ୍ପାଦନ କ୍ଷମତା 7 ହଜାର ମେଗାୱାଟ ହେବ । ଏହି 10ଟି ପିଏଚଡବ୍ଲୁଆର ପ୍ରକଳ୍ପ ଦ୍ୱାରା ଦେଶରେ ପରମାଣୁ ଶକ୍ତି ଉତ୍ପାଦନ କ୍ଷମତା ବୃଦ୍ଧି ପାଇବ ।


    ଭାରତରେ ବର୍ତମାନ 22ଟି ପରମାଣୁ ପ୍ଲାଂଟରୁ 6780 ମେଗାୱାଟ ବିଦ୍ୟୁତଶକ୍ତି ଉତ୍ପାଦନ ହେଉଛି । 2021-22 ସୁଦ୍ଧା ବର୍ତ୍ତମାନ ନିର୍ମାଣାଧୀନ ପ୍ରକଳ୍ପରୁ ଆହୁରି 6700 ମେଗାୱାଟ ବିଦ୍ୟୁତଶକ୍ତି ଉତ୍ପାଦନ ଲାଗି ଲକ୍ଷ୍ୟ ରଖାଯାଇଛି ।


    ସରକାର ଗଠନର 3 ବର୍ଷ ପୂର୍ତି ଅବସରରେ ପ୍ରଶାସନକୁ ଅଧିକ ଲୋକାଭିମୁଖୀ କରିବା ଉଦ୍ଦେଶ୍ୟରେ ଭାରତୀୟ ପରମାଣୁ ବିଦ୍ୟୁତ କ୍ଷେତ୍ରରେ ପ୍ରଥମ ଥର ଲାଗି ସମ୍ପୂର୍ଣ୍ଣ ସ୍ୱଦେଶୀ ଜ୍ଞାନକୌଶଳରେ ଉପରୋକ୍ତ 10ଟି ପରମାଣୁ ବିଦ୍ୟୁତ ଶକ୍ତିକେନ୍ଦ୍ର ନିର୍ମାଣ କରାଯିବ । ଯାହା ଏହି କ୍ଷେତ୍ରରେ ମେକ୍ ଇନ୍ ଇଣ୍ଡିଆ ଲକ୍ଷ୍ୟ ସାଧିତ କରିବାରେ ସଫଳ ହେବ ।


    ଏଥିପାଇଁ ଘରୋଇ ଉଦ୍ୟୋଗଗୁଡ଼ିକ ପାଇଁ 70 ହଜାର କୋଟି ଟଙ୍କାର ଉତ୍ପାଦନ ଅର୍ଡର ଦିଆଯାଇଛି । ଏହା ଭାରତର ପରମାଣୁ ଶିଳ୍ପ ଜଗତରେ ବ୍ୟାପକ ପରିବର୍ତ୍ତନ ଆଣିବା ସହ ଟେକ୍ନୋଲୋଜି ମଧ୍ୟମରେ ଘରୋଇ ଶିଳ୍ପ ଦକ୍ଷତାରେ ବୃଦ୍ଧି କରିବ ।


    ଏହି ପ୍ରକଳ୍ପ ଦ୍ୱାରା 33 , 400 ପ୍ରତ୍ୟକ୍ଷ ଏବଂ ପରୋକ୍ଷ ନିଯୁକ୍ତି ସୁଯୋଗ ସୃଷ୍ଟି ହେବ । ଘରୋଇ ଉଦ୍ୟୋଗୁ ବିନିର୍ମାଣ ଅର୍ଡର ଦିଆଯାଉଥିବାରୁ ଏହା ଭାରତକୁ ପରମାଣୁ ବିଦ୍ୟୁତ ଶକ୍ତି ସରଞ୍ଜାମ ନିର୍ମାଣର ଏକ ଶକ୍ତିକେନ୍ଦ୍ରରେ ପରିଣତ କରିବ ।


    ଏହି 10ଟି ରିଆକ୍ଟରରେ ଅତ୍ୟାଧୁନିକ ଟେକ୍ନୋଲଜି ଏବଂ ଉଚ୍ଚସ୍ତରୀୟ ସୁରକ୍ଷା ବ୍ୟବସ୍ଥାର ଉପଯୋଗ କରାଯାଇଛି ।


    କ୍ୟାବିନେଟର ଏହି ନିଷ୍ପତ୍ତି ଭାରତର ବୈଜ୍ଞାନିକ ଗୋଷ୍ଠୀ ମଧ୍ୟରେ ସେମାନଙ୍କ ଦକ୍ଷତା ନେଇ ଏକ ଦୃଢ଼ ଆତ୍ମବିଶ୍ୱାସ ସୃଷ୍ଟି କରିବ ।


    ଭାରତକୁ ସ୍ୱଚ୍ଛ ଇନ୍ଧନ ଯୋଗାଇବା , ଅଙ୍ଗାରକାମ୍ଳ ବାଷ୍ପ ନିର୍ଗମନ ହ୍ରାସ କରିବା ସହ ଭାରତରେ ଶିଳ୍ପାୟନ ଆଗେଇ ନେବାର ଲାଗି ରଖାଯାଇଥିବା ଲକ୍ଷ୍ୟ କ୍ୟାବିନେଟର ଏହି ନିଷ୍ପତ୍ତିରେ ପ୍ରତିଫଳିତ ହୋଇଛି ।


    ଏହାମଧ୍ୟ ବିଶ୍ୱ ଜଳବାୟୁ ପରିବର୍ତ୍ତନ ନିରାକରଣ ଲାଗି ଭାରତର ପ୍ରତିଶ୍ରୁତିବଦ୍ଧତାକୁ ଜାହିର କରୁଛି ।


    **********

    
    
    (Release ID: 1490123) Visitor Counter : 2