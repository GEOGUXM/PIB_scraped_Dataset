      ଯୋଗାଯୋଗ ଓ ସୂଚନା ପ୍ରଯୁକ୍ତି ସେବା ମନ୍ତ୍ରଣାଳୟ

      ପଣ୍ଡିତ ଦୀନ ଦୟାଲ ଉପାଧ୍ୟାୟ ସଂଚାର କୌଶଳ ବିକାଶ ପ୍ରତିଷ୍ଠାନ ସ୍କିମ: ଓଡ଼ିଶା ସମେତ 10 ରାଜ୍ୟର 10 ହଜାର ଯୁବକ ଯୁବତୀଙ୍କୁ ଦିଆଯିବ ପ୍ରଶିକ୍ଷଣ
      ବିଏସଏନଏଲ ଅତ୍ୟାଧୂନିକ ଉପଗ୍ରହ ଟେଲିଫୋନ ସେବାର ଶୁଭାରମ୍ଭ କଲେ କେନ୍ଦ୍ର ମନ୍ତ୍ରୀ ମନୋଜ ସିହ୍ନା, ଡିସେମ୍ବର 2018 ସୁଦ୍ଧା 2.5 ଲକ୍ଷ ଗ୍ରାମ ପଂଚାୟତକୁ ମିଳିବ ବ୍ରୋଡବ୍ୟାଣ୍ଡ ଇଣ୍ଟରନେଟ ସେବା
      Posted On: 24 MAY 2017 5:38PM by PIB Bhubaneshwar


    କେନ୍ଦ୍ର ଯୋଗାଯୋଗ ଓ ସୂଚନା ପ୍ରଯୁକ୍ତି ସେବା ମନ୍ତ୍ରୀ ଶ୍ରୀ ମନୋଜ ସିହ୍ନା ବୁଧବାର ଦିନ ଦୁଇଟି ନୂଆ ସ୍କିମର ଶୁଭାରମ୍ଭ କରିଛନ୍ତି । ଏହି ସ୍କିମଗୁଡିକ ହେଲା, ପଣ୍ଡିତ ଦୀନଦୟାଲ ଉପାଧ୍ୟାୟ ଟେଲିକମ କୌଶଳ ବିକାଶ ଶ୍ରେଷ୍ଠତା ପୁରସ୍କାର ସ୍କିମ ଏବଂ ପଣ୍ଡିତ ଦୀନ ଦୟାଲ ଉପାଧ୍ୟାୟ ସଂଚାର କୌଶଳ ବିକାଶ ପ୍ରତିଷ୍ଠାନ ସ୍କିମ ।

    
    ଏହି ଯୋଜନାର ଶୁଭାରମ୍ଭ କରି କେନ୍ଦ୍ର ମନ୍ତ୍ରୀ ଶ୍ରୀ ସିହ୍ନା କହିଛନ୍ତି ଯେ ସଂଚାର କୌଶଳ ବିକାଶ ପ୍ରତିଷ୍ଠାନ ସ୍କିମ ଜରିଆରେ 10ଟି ରାଜ୍ୟ ଓ କେନ୍ଦ୍ରଶାସିତ ଅଂଚଳର 10 ହଜାର ଯୁବକ ଯୁବତୀଙ୍କୁ ପ୍ରଶିକ୍ଷଣ ଦିଆଯିବ । ପ୍ରଥମ ପର୍ଯ୍ୟାୟରେ ଓଡ଼ିଶା, ବିହାର, ଉତ୍ତରପ୍ରଦେଶ, ପଂଜାବ ଓ ହରିଆନାକୁ ସାମିଲ କରାଯାଇଛି । ଏହିସବୁ ରାଜ୍ୟର ଆଗ୍ରହୀ ଯୁବକ ଯୁବତୀମାନଙ୍କୁ ସଂଚାର କୌଶଳବିକାଶ ଉପରେ ଆଧୂନିକ ପ୍ରଶିକ୍ଷଣ ଦିଆଯିବ । ସେହିପରି ଦୂରସଂଚାର ବିଭାଗ ପକ୍ଷରୁ ଏକ ହଜାରରୁ ଅଧିକ ସଂଚାର କୌଶଳବିକାଶ ପ୍ରତିଷ୍ଠାନ ଖୋଲାଯିବ । ଏହି ସ୍କିମ ଅଧିନରେ ଶ୍ରେଷ୍ଠ ବିବେଚିତ ଏବଂ ଉତ୍ତମ ଦକ୍ଷତା ପ୍ରଦର୍ଶନ କରିଥିବା ବ୍ୟକ୍ତିଙ୍କୁ ଦୀନ ଦୟାଲ ଉପାଧ୍ୟାୟ ଟେଲିକମ କୌଶଳ ବିକାଶ ଏକ୍ସଲେନ୍ସ ପୁରସ୍କାର ପ୍ରଦାନର ବ୍ୟବସ୍ଥା ରହିଛି ।
    
    ଆଗାମୀ 2018 ଡିସେମ୍ବର ସୁଦ୍ଧା ଦେଶର ଅଢେଇ ଲକ୍ଷ ଗ୍ରାମ ପଂଚାୟତକୁ ବ୍ରୋଡ ବ୍ୟାଣ୍ଡ ଇଣ୍ଟରନେଟ ସୁବିଧା ପ୍ରଦାନ କରାଯିବ ବୋଲି ସୂଚନା ଦେଇ ମନ୍ତ୍ରୀ ଶ୍ରୀ ସିହ୍ନା କହିଥିଲେ ଯେ ଯେଉଁ ଦୁର୍ଗମ ଅଂଚଳରେ କୌଣସି ଟେଲିକମ ସେବା ପହଂଚି ପାରୁନାହିଁ ସେଠାରେ ବିଏସଏନଏଲ ନେଟୱାର୍କ ସେବା ଉପଲବ୍ଧ ହେଉଛି । ଏହି ରାଷ୍ଟ୍ରାୟତ୍ତ ସଂସ୍ଥା ଅପହଂଚ ଇଲାକାରେ ଯୋଗାଯୋଗ ସେବାରେ ଦୃଢୀଭୂତ କରିବାରେ ଲାଗିଛି ।
    
    ମନ୍ତ୍ରୀ ଶ୍ରୀ ସିହ୍ନା ଏହି ଅବସରରେ ବିଏସଏନଏଲ ର ଉପଗ୍ରହ ଟେଲିଫୋନ ସେବାକୁ ଶୁଭାରମ୍ଭ କରିଥିଲେ । ଏହି ସେବା ପର୍ଯ୍ୟାୟକ୍ରମେ ସବୁ ସରକାରୀ ଏଜେନ୍ସୀକୁ ପ୍ରଦାନ କରାଯିବ । ଏହାପରେ ଅନ୍ୟମାନଙ୍କ ପାଇଁ ବିଏସଏନଏଲ ଉପଗ୍ରହ ଟେଲିଫୋନ ସେବା ବ୍ୟବସ୍ଥାକୁ ଉନ୍ମୁକ୍ତ କରାଯିବ । ବୈଶ୍ୱିକ ଉପଗ୍ରହ ଟେଲିଫୋନ ହେଉଛି ଏକ ଆଧୂନିକ ଟେଲିଫୋନ ସେବା । ପ୍ରଥମ ପର୍ଯ୍ୟାୟରେ ପ୍ରାକୃତିକ ବିପର୍ଯ୍ୟୟ ପରିଚାଳନା କାର୍ଯ୍ୟରେ ନିୟୋଜିତ ସରକାରୀ ସଂସ୍ଥା, ରାଜ୍ୟ ପୁଲିସ ବିଭାଗ, ରେଳବାଇ, ସୀମା ସୁରକ୍ଷା ବଳ ଏବଂ ଅନ୍ୟାନ୍ୟ ଅତ୍ୟାବଶ୍ୟକ ସେବା କାର୍ଯ୍ୟରେ ନିୟୋଜିତ ସରକାରୀ ଏଜେନ୍ସୀ ମାନଙ୍କୁ ଏହି ଅତ୍ୟାଧୂନିକ ଉପଗ୍ରହ ଟେଲିଫୋନ ସେବା ଯୋଗାଇ ଦିଆଯିବ । ପରବର୍ତ୍ତୀ କାଳରେ ବିମାନ ଯାତ୍ରା ଏବଂ ଜଳ ପଥରେ ଜାହାଜରେ ଯାତ୍ରା କରୁଥିବା ବ୍ୟକ୍ତିମାନଙ୍କ ଲାଗି ଏହି ସେବା ଉପଲବ୍ଧ ହେବ । ଭାରତ ବର୍ତ୍ତମାନ ସୁଦ୍ଧା ଯୋଗାଯୋଗ ବ୍ୟବସ୍ଥାକୁ ସମୃଦ୍ଧ କରିବା ଲାଗି 14ଟି ଉତ୍ସର୍ଗୀକୃତ ଉପଗ୍ରହ ମହାକାଶକୁ ପ୍ରେରଣ କରିସାରିଛି ବୋଲି କେନ୍ଦ୍ର ଯୋଗାଯୋଗ ମନ୍ତ୍ରୀ ଶ୍ରୀ ସିହ୍ନା କହିଛନ୍ତି ।

    **********

    
    
    (Release ID: 1490823) Visitor Counter : 2