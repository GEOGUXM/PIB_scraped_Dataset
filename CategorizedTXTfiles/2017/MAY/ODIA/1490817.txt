      ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି

      2017-18 ବର୍ଷ ପାଇଁ ଚିନିକଳ ନିମନ୍ତେ ଆଖୁର ଉଚିତ ଓ ଲାଭପ୍ରଦ ମୂଲ୍ୟ ସ୍ଥିରୀକୃତ
      Posted On: 24 MAY 2017 5:28PM by PIB Bhubaneshwar


    2017-18 ଆଖୁ ଋତୁ ନିମନ୍ତେ କେନ୍ଦ୍ର ସରକାର ଆଖୁର ଉଚିତ ଓ ଲାଭପ୍ରଦ ମୂଲ୍ୟ କ୍ୟୁଣ୍ଟାଲ ପିଛା 255 ଟଙ୍କା ସ୍ଥିର କରିଛନ୍ତି । ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ ଆର୍ଥିକ ବ୍ୟାପାର ସଂକ୍ରାନ୍ତ କେନ୍ଦ୍ର କ୍ୟାବିନେଟ କମିଟି ବୈଠକରେ ଆଜି ଏହି ନିଷ୍ପତ୍ତି ନିଆଯାଇଛି । ଚଳିତ 2017-18 ଋତୁ ନିମନ୍ତେ ଚିନିକଳମାନେ ଚାଷୀଙ୍କ ଠାରୁ ଏହି ଦରରେ ଆଖୁ କିଣିବେ । ଚିନିକଳ ଉଦ୍ୟୋଗର ମହତ୍ୱ ଏବଂ ଆଖୁ ଚାଷୀମାନଙ୍କ ସ୍ୱାର୍ଥକୁ ଦୃଷ୍ଟିରେ ରଖି କେନ୍ଦ୍ର ସରକାର ଏହି ନିଷ୍ପତ୍ତି ନେଇଛନ୍ତି ।

    ଏହି କୃଷି ଭିତିକ ଶିଳ୍ପ ଦେଶର 5 କୋଟି ଆଖୁ ଚାଷୀ ଏବଂ ଏହି ଉଦ୍ୟୋଗରେ କାର୍ଯ୍ୟରତ 5 ଲକ୍ଷ ଶ୍ରମଜୀବିଙ୍କ ଜୀବନ ଓ ଜୀବିକା ଉପରେ ପ୍ରତ୍ୟକ୍ଷ ପ୍ରଭାବ ପକାଇ ଥାଏ । ଆଜିର ଏହି ନିଷ୍ପତ୍ତି ବଳରେ ଚିନିଶିଳ୍ପର ବିକାଶକୁ ଅଧିକ ବଳ ମିଳିବ ଏବଂ ଆଖୁ ଚାଷୀଙ୍କୁ ସେମାନଙ୍କ ଉତ୍ପାଦନ ପାଇଁ ଉଚିତ ମୂଲ୍ୟ ଉପଲବ୍ଧ ହେବ ।
    କୃଷି ଖର୍ଚ୍ଚ ଓ ମୂଲ୍ୟ କମିଶନ (ସିଏସିପି)ଙ୍କ ସୁପାରିଶ, ରାଜ୍ୟ ସରକାର ଏବଂ ଭାଗିଦାରମାନଙ୍କ ସହିତ ଆବଶ୍ୟକ ପରାମର୍ଶ କରି ଆଖୁର ଉଚିତ ମୂଲ୍ୟ ନିର୍ଦ୍ଧାରଣ କରାଯାଇଥାଏ । ଏହାଛଡା ଉତ୍ପାଦନ ଖର୍ଚ୍ଚ, ଚାହିଦା ଓ ଯୋଗାଣ ବ୍ୟବସ୍ଥା, ଘରୋଇ ଓ ଆନ୍ତର୍ଜାତିକ ମୂଲ୍ୟ ସୂଚୀ, ବିଭିନ୍ନ ଫସଲର ସର୍ବନିମ୍ନ ମୂଲ୍ୟ ସୂଚୀ, ଆଖୁ ଉପଜାତ ଦ୍ରବ୍ୟର ବେପାର ମୂଲ୍ୟ ଆଦିକୁ ମଧ୍ୟ ଆଖୁର ଉଚିତ ମୂଲ୍ୟ ନିର୍ଦ୍ଧାରଣ ବେଳେ ହିସାବକୁ ନିଆଯାଇଥାଏ । ସେହିପରି ଆଖୁ ଚାଷୀମାନଙ୍କୁ ଠିକଣା ସମୟରେ କିପରି ଚିନିକଳମାନେ ସେମାନଙ୍କର ପ୍ରାପ୍ୟ ପୈଠ କରିବେ ସେ ଦିଗରେ ମଧ୍ୟ ଧ୍ୟାନ ଦିଆଯାଇଥାଏ ।
    କେନ୍ଦ୍ର ସରକାରଙ୍କର ଏଭଳି କୃଷକ କଲ୍ୟାଣମୁଖୀ ପଦକ୍ଷେପ ଫଳରେ 2014-15 ଆଖୁ ଋତୁରେ ଆଖୁ ଚାଷୀମାନଙ୍କର ବକେୟା ପ୍ରାପ୍ୟ ପୈଠ ପରିମାଣ 99.33 ପ୍ରତିଶତ ଏବଂ 2015-16 ବର୍ଷରେ 98.5 ପ୍ରତିଶତରେ ପହଂଚିଥିଲା । ସେହିପରି 2016-17 ବର୍ଷରେ ଆଖୁ ଚାଷୀମାନଙ୍କର ବକେୟା ପ୍ରାପ୍ୟ ପରିମାଣ ଗତ 5 ବର୍ଷ ମଧ୍ୟରେ ସବୁଠାରୁ କମ୍ ରହିଛି ।
    ଦେଶର ଚିନି ଶିଳ୍ପର ସ୍ୱାର୍ଥକୁ ଦୃଷ୍ଟିରେ ରଖି ଚଳିତ ଆଖୁ ଋତୁରେ ନିଅଂଟିଆ ପରିସ୍ଥିତିକୁ ମୁକାବିଲା କରିବା ନିମନ୍ତେ କେନ୍ଦ୍ର ସରକାର ବିଦେଶରୁ ମାତ୍ର 5 ଲକ୍ଷ ମେଟ୍ରିକ ଟନ୍ ଅଶୋଧିତ ଚିନି ବିନା ଶୁଳ୍କରେ ଆମଦାନୀ କରିବା ଲାଗି ଅନୁମତି ଦେଇଛନ୍ତି ।


    
    **********

    
    
    (Release ID: 1490817) Visitor Counter : 2