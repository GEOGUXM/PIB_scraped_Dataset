      ନଗର ଉନ୍ନୟନ ମନ୍ତ୍ରଣାଳୟ

      ସ୍ୱଚ୍ଛ ସର୍ବେକ୍ଷଣ-2017
      18ଲକ୍ଷରୁ ଉର୍ଦ୍ଧ୍ଵ ନାଗରିକଙ୍କୁ ନେଇ କରାଯାଇଛି ବୃହତ୍ତ ନମୁନା ସର୍ବେକ୍ଷଣ
      • ଗୁରୁବାର ଘୋଷଣା କରାଯିବ 434 ସହରର ସ୍ୱଚ୍ଛତା ରେଙ୍କିଙ୍ଗ୍
      • ଗତ 1ବର୍ଷ ମଧ୍ୟରେ ସହରାଂଚଳର ସ୍ୱଚ୍ଛତା ବୃଦ୍ଧି ପାଇଛି
      • 17,500 ସ୍ଥାନରେ ସ୍ୱଚ୍ଛ ଭାରତ ଅଭିଯାନ ଦ୍ୱାରା ତୃଣମୂଳସ୍ତରରେ ପ୍ରଭାବ ପଡ଼ିଛି
      • ରେଙ୍କିଙ୍ଗ୍ ତୁଳନାରେ ନାଗରିକଙ୍କ ପ୍ରତିକ୍ରିୟା ଅଧିକ ଉତ୍ସାହଜନକ- ଶ୍ରୀ ଏମ୍ ଭେଙ୍କିୟା ନାଇଡୁ
      Posted On: 02 MAY 2017 6:16PM by PIB Bhubaneshwar


    18ଲକ୍ଷରୁ ଉର୍ଦ୍ଧ୍ଵ ନାଗରିକଙ୍କୁ ନେଇ କରାଯାଇଥିବା ବୃହତ୍ତ ନମୁନା ସର୍ବେକ୍ଷଣରୁ ଜଣାପଡ଼ିଛି ଯେ ଦେଶର ଛୋଟ ବଡ଼ ସହର ମାନଙ୍କରେ ଗତ 1ବର୍ଷ ମଧ୍ୟରେ ସ୍ୱଚ୍ଛତା ସ୍ଥିତିରେ ମହତ୍ୱପୂର୍ଣ୍ଣ ସୁଧାର ଆସିଛି । ‘ ସ୍ୱଚ୍ଛ ଭାରତ ଅଭିଯାନ ’ ଦ୍ୱାରା ତୃଣମୂଳ ସ୍ତରରେ ଲୋକଙ୍କ ମାନସିକତାରେ ବ୍ୟାପକ ପରିବର୍ତ୍ତନ ଆସିଛି ।


    ‘ ସ୍ୱଚ୍ଛ ସର୍ବେକ୍ଷଣ-2017 ’ ର ପରିଣାମରୁ ଏହା ସ୍ପଷ୍ଟ ହୋଇଛି ଯେ ସ୍ୱଚ୍ଛ ଭାରତ ଅଭିଯାନ ଅନ୍ତର୍ଗତ କରାଯାଇଥିବା ପ୍ରୟାସ ଦ୍ୱାରା ସହରାଂଚଳ ସ୍ୱଚ୍ଛତା ଉପରେ ସକାରାତ୍ମକ ପ୍ରଭାବ ପଡ଼ିଛି । ସହରୀ ବିକାଶ ମନ୍ତ୍ରଣାଳୟ ଦ୍ୱାରା ଏହି ବର୍ଷ ଜାନୁଆରୀ-ଫେବୃଆରି ମାସରେ କରାଯାଇଥିବା ସର୍ବେକ୍ଷଣରେ ସହରଗୁଡ଼ିକରେ ସ୍ୱଚ୍ଛତାର ସ୍ଥିତି ସମ୍ପର୍କରେ ଲୋକମାନଙ୍କ ଧାରଣା ଜାଣିବା ଲାଗି 6ଟି ପ୍ରଶ୍ନ ପଚରାଯାଇଥିଲା । 18ଲକ୍ଷରୁ ଅଧିକ ନାଗରିକ ଏହାର ଉତ୍ତର ଦେଇଥିଲେ । ଏହାବ୍ୟତୀତ ଭାରତୀୟ ଗୁଣବତ୍ତା ପରିଷଦର 421ଜଣ ସର୍ବେକ୍ଷକ 434ଟି ସହରରେ 17 , 500ଟି ସ୍ଥାନକୁ ଯାଇ ନିଜେ ନିରୀକ୍ଷଣ କରିଥିଲେ । ତୃଣମୂଳସ୍ତରରେ ସ୍ୱଚ୍ଛତାର ଆକଳନ କରିବା ନିମନ୍ତେ ତୃତୀୟପକ୍ଷ ଦ୍ୱାରା ନିର୍ଦ୍ଧାରିତ ସ୍ଥାନକୁ ଯାଇ ଏହି ସହର ଏବଂ ଅଂଚଳଗୁଡ଼ିକରେ 2680ଟି ଆବାସିକ , 2680 ବ୍ୟବସାୟିକ ଏବଂ 2582 ବାଣିଜ୍ୟିକ ତଥା ସାର୍ବଜନୀନ ଶୌଚାଳୟର ନିରୀକ୍ଷଣ କରାଯାଇଥିଲା ।


    ସହର ବିକାଶ ମନ୍ତ୍ରୀ ଶ୍ରୀ ଏମ୍ ଭେଙ୍କିଆ ନାଇଡୁ ଏହି ସର୍ବେକ୍ଷଣର ନିଷ୍କର୍ସ ଉପରେ ମନ୍ତ୍ରଣାଳୟର ଅଧିକାରୀ ଏବଂ ସର୍ବେକ୍ଷକମାନଙ୍କ ସହିତ ବିସ୍ତୃତ ଆଲୋଚନା କରିବା ପରେ ଆଜି ଟ୍ୱିଟ୍ କରି କହିଛନ୍ତି ଯେ “ ସର୍ବେକ୍ଷଣର ପରିଣାମ ଅତ୍ୟନ୍ତ ଉତ୍ସାହଜନକ , ଗତ ଏକବର୍ଷ ମଧ୍ୟରେ ସ୍ୱଚ୍ଛତାର ସ୍ଥିତିରେ ମହତ୍ୱପୂର୍ଣ୍ଣ ସୁଧାର ଆସିଛି । ସ୍ୱଚ୍ଛ ଭାରତ ଅଭିଯାନର ପ୍ରଭାବ ତୃଣମୂଳସ୍ତରରେ ପ୍ରତିଫଳିତ ହେଉଛି । 434 ସହର ଏବଂ ଅଂଚଳର ସ୍ୱଚ୍ଛ ରେଙ୍କିଙ୍ଗ୍ ଏହି ସପ୍ତାହର ଗୁରୁବାର ଦିନ ଘୋଷଣା କରାଯିବ । ରେଙ୍କିଙ୍ଗ ତୁଳନାରେ ନାଗରିକଙ୍କ ପ୍ରତିକ୍ରିୟା ଏବଂ ତୃଣମୂଳସ୍ତରର ରିପୋର୍ଟ ଅଧିକ ଉତ୍ସାହଜନକ ।


    ଦୁଇ ମାସ ଧରି ଚାଲିଥିବା ଏହି ସର୍ବେକ୍ଷଣ ଅନ୍ତର୍ଗତ ମୋଟ 37 ଲକ୍ଷରୁ ଅଧିକ ନାଗରିକ ନିଜ ପ୍ରତିକ୍ରିୟା ଦେଇଛନ୍ତି । ସର୍ବେକ୍ଷଣ କରାଉଥିବା ଭାରତୀୟ ଗୁଣବତ୍ତା ପରିଷଦ ପ୍ରତିକ୍ରିୟାର ସାବଧାନତା ପୂର୍ବକ ସତ୍ୟାସତ୍ୟ ଅନୁଧ୍ୟାନ କରିବା ଏବଂ 1ରୁ ଅଧିକ ଉତ୍ତର ହଟାଇବା ପରେ 18ଲକ୍ଷରୁ ଅଧିକ ପ୍ରତିକ୍ରିୟାକୁ ଗ୍ରହଣ କରିଥିଲା । ସ୍ୱଚ୍ଛ ସର୍ବେକ୍ଷଣ 2017ର ନିଷ୍କର୍ଷ ଅନୁଯାୟୀ:


    - 83 ପ୍ରତିଶତରୁ ଅଧିକ ଉତ୍ତରଦାତା କହିଥିଲେ ଯେ ସେମାନଙ୍କ ଅଂଚଳ ପୂର୍ବବର୍ଷ ତୁଳନାରେ ଅଧିକ ସ୍ୱଚ୍ଛ ହୋଇଛି ।


    - 80 ପ୍ରତିଶତ ଉତ୍ତରଦାତା ସାମୁହିକ ଏବଂ ସାର୍ବଜନୀନ ଶୌଚାଳୟ ସୁବିଧା ବୃଦ୍ଧିପାଇଛି ବୋଲି କହିଥିଲେ ।


    - 404 ସହରରେ 75 ପ୍ରତିଶତ ଆବାସିକ କ୍ଷେତ୍ରରେ ଅଧିକ ସ୍ୱଚ୍ଛତା ଦେଖାଦେଇଛି ।


    - 185 ସହରରେ ରେଳ ଷ୍ଟେସନ ପାଶ୍ୱର୍ବର୍ତ୍ତୀ ଇଲାକା ସମ୍ପୂର୍ଣ୍ଣ ସ୍ୱଚ୍ଛ ହୋଇଛି ।


    - 75 ପ୍ରତିଶତ ସାର୍ବଜନୀନ ଶୌଚାଳୟରେ ଆବଶ୍ୟକ ଆଲୋକ ଏବଂ ଜଳ ଯୋଗାଣ ସୁବିଧା ଉପଲବ୍ଧ ଥିଲାବେଳେ 297 ସହରରେ 80 ପ୍ରତିଶତ ଇଲାକାରୁ ଘରୁ ଘରୁ ଅଳିଆ ସଂଗ୍ରହ ବ୍ୟବସ୍ଥା କରାଯାଇଛି ।


    - 226 ସହର ଏବଂ ଅଂଚଳରେ 75 ପ୍ରତିଶତ ନିର୍ଦ୍ଧାରିତ ବାଣିଜ୍ୟିକ କ୍ଷେତ୍ରରେ ଦୁଇ ଥର ସଫେଇ କରାଯାଇଛି ।


    - 227ଟି ସହର ଏବଂ ଅଂଚଳରେ ସ୍ୱଚ୍ଛତା କର୍ମଚାରୀ ମାନଙ୍କର ପଦବୀ ଖାଲିସ୍ଥାନ 10 ପ୍ରତିଶତ କମିଛି ଏବଂ 158 ସହରରେ ଆଇସିଟି ଆଧାରିତ ଉପସ୍ଥିତି ଅନୁଧ୍ୟାନ କରାଯାଉଛି ।


    ସର୍ବେକ୍ଷଣରେ ସାର୍ବଜନିନ ଶୌଚାଳୟକୁ ଶିଶୁ ଏବଂ ଦିବ୍ୟାଙ୍ଗ ବ୍ୟକ୍ତିମାନଙ୍କ ପାଇଁ ଅନୁକୂଳ କରିବା ଆବଶ୍ୟକତାକୁ ଗୁରୁତ୍ୱ ଦିଆଯାଇଛି ।


    **********

    
    
    (Release ID: 1489230) Visitor Counter : 2