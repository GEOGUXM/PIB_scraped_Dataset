      ସୂଚନା ଓ ପ୍ରସାରଣ ମନ୍ତ୍ରଣାଳୟ

      ଝାଡ଼ଖଣ୍ଡ ପାଇଁ ସ୍ୱତନ୍ତ୍ର 24X7 ଡିଡି ଚାନେଲ ଘୋଷଣା କଲେ ଶ୍ରୀ ଭେଙ୍କେୟା ନାଇଡୁ
      24 ଘଣ୍ଟିଆ ଏହି ଚାନେଲ ଆରମ୍ଭ କରାଯିବା ପର୍ଯ୍ୟନ୍ତ ଡିଡି ବିହାର ପକ୍ଷରୁ ଡିଡି ରାଞ୍ଚିର କାର୍ଯ୍ୟକ୍ରମ ପ୍ରସାରଣ କରାଯିବ

      Posted On: 16 MAY 2017 8:15PM by PIB Bhubaneshwar

    ସୂଚନା ଏବଂ ପ୍ରସାରଣ ମନ୍ତ୍ରୀ ଶ୍ରୀ ଏମ୍ ଭେଙ୍କେୟା ନାଇଡୁ ଝାଡ଼ଖଣ୍ଡ ରାଜ୍ୟ ନିମନ୍ତେ ଏକ ଭିନ୍ନ 24 x7 ଡିଡି ଚାନେଲ ଘୋଷଣା କରିଛନ୍ତି । ସରକାରଙ୍କ ପକ୍ଷରୁ ରାଜ୍ୟର ଲୋକମାନଙ୍କ ନିମନ୍ତେ ଏକ 24 x7 ଡିଡି ଝାଡଖଣ୍ଡ ଚାନେଲ ପାଇଁ ଭିଜନ୍ ଡକ୍ୟୁମେଣ୍ଟ ପ୍ରସ୍ତୁତ କରାଯାଇଥିଲା ଏବଂ ଏହି ପ୍ରସ୍ତାବକୁ ଦୂରଦର୍ଶନର ତିନି ବର୍ଷିଆ କାର୍ଯ୍ୟ ଯୋଜନାରେ ସାମିଲ୍ କରାଯାଇଥିଲା । ତେବେ 24 x7 ଡିଡି ଝାଡଖଣ୍ଡ ଚାନେଲ ଲଂଚ କରାଯିବା ପର୍ଯ୍ୟନ୍ତ ଡିଡି ରାଞ୍ଚିର କାର୍ଯ୍ୟକ୍ରମଗୁଡ଼ିକର ପ୍ରସାରଣ ଡିଡି ବିହାରରେ ହିଁ କରାଯିବ । ଝାଡଖଣ୍ଡ ସମ୍ବନ୍ଧୀୟ କାର୍ଯ୍ୟକ୍ରମ ନିମନ୍ତେ ପୂର୍ବରୁ ଉପଲବ୍ଧ 24 x7 ସାଟେଲାଇଡ୍ ଚାନେଲ-ଡିଡି ବିହାରରେ ଏକ ସ୍ୱତନ୍ତ୍ର ୱିଣ୍ଡୋ ଉପଲବ୍ଧ କରାଯିବ । ଶ୍ରୀ ନାଇଡୁ ଆଜି ଝାଡଖଣ୍ଡର ରାଞ୍ଚିରେ ଆୟୋଜିତ ସୂଚନା ଏବଂ ପ୍ରସାରଣ ମନ୍ତ୍ରଣାଳୟର କାର୍ଯ୍ୟକ୍ରମ ଏବଂ ପଦକ୍ଷେପର ସମୀକ୍ଷା ବୈଠକରେ ଏହି ସୂଚନା ଦେଇଥିଲେ । ଝାଡଖଣ୍ଡର ମୁଖ୍ୟମନ୍ତ୍ରୀ ଶ୍ରୀ ରଘୁବର ଦାସ ମଧ୍ୟ ସମୀକ୍ଷା ବୈଠକରେ ଉପସ୍ଥିତ ଥିଲେ ।


    ସମୀକ୍ଷା ବୈଠକରେ ଯେଉଁ ବିଷୟ ଉପରେ ବିଚାର-ବିମର୍ଷ କରାଯାଇଥିଲା ତାହାର ଅବଲୋକନ ଉପସ୍ଥାପନ କରି ଶ୍ରୀ ନାଇଡ଼ୁ କହିଥିଲେ ଯେ ଝାଡ଼ଖଣ୍ଡ ସରକାରଙ୍କୁ ଭିନ୍ନ ଫିଡର ମାଧ୍ୟମରେ ରାଜ୍ୟରେ ଥିବା ଆକାଶବାଣୀ ଏବଂ ଦୂରଦର୍ଶନ କେନ୍ଦ୍ରଗୁଡ଼ିକୁ ସମର୍ପିତ ବିଦ୍ୟୁତ୍ ଚାହିଦା ପୂରଣ କରିବା ଲାଗି ଅନୁରୋଧ କରାଯାଇଛି । ସେ କହିଥିଲେ ଯେ ଡିସେମ୍ବର 2018 ସୁଦ୍ଧା କୋଡରମା କ୍ଷେତ୍ରର ସମସ୍ତ ବାଦ୍ ପଡ଼ିଥିବା ଇଲାକାକୁ କଭର କରିବା ଲାଗି ଆବଶ୍ୟକ ପଦକ୍ଷେପ ନିଆଯାଉଛି , ଯାହାଦ୍ୱାରା ଦୂରଦର୍ଶନ ଏବଂ ଆକାଶବାଣୀ ରାଜ୍ୟର ସମସ୍ତ ଭୌଗଳିକ କ୍ଷେତ୍ରରେ ଶତପ୍ରତିଶତ କଭରେଜ ସୁନିଶ୍ଚିତ କରିପାରିବ ।


    ସମୀକ୍ଷା ବୈଠକ ଅବସରରେ ଶ୍ରୀ ନାଇଡୁ ରାଜ୍ୟ ସରକାରଙ୍କୁ ଗୋଷ୍ଠୀଭିତ୍ତିକ ରେଡିଓ ପ୍ଲାଟଫର୍ମର ଉପଯୋଗ କରିବା ଲାଗି ପରାମର୍ଶ ଦେଇଥିଲେ , ଯାହାଦ୍ୱାରା ସର୍ବନିମ୍ନସ୍ତର ପର୍ଯ୍ୟନ୍ତ ସୁବିଧା ପହଂଚିପାରିବ । ସେ କହିଥିଲେ ଯେ ଶିକ୍ଷା ପ୍ରତିଷ୍ଠାନ ଏବଂ ସ୍ୱେଚ୍ଛାସେବୀ ସଂଗଠନ (ଏନଜିଓ)ଗୁଡ଼ିକୁ ଗୋଷ୍ଠୀଭିତ୍ତିକ ରେଡିଓ କେନ୍ଦ୍ର ପ୍ରତିଷ୍ଠା ନିମନ୍ତେ ପ୍ରୋତ୍ସାହନ ଯୋଗାଇ ଦିଆଯିବ । ମନ୍ତ୍ରୀ କହିଥିଲେ ଯେ ଗୋଷ୍ଠୀଭିତ୍ତିକ ରେଡିଓ ପ୍ରକୃତରେ ସଶକ୍ତିକରଣର ଏକ ଗୁରୁତ୍ୱପୂର୍ଣ୍ଣ ମାଧ୍ୟମ , ଯାହା ସ୍ଥାନୀୟ ଭାଷାରେ ଲୋକମାନଙ୍କ ସୂଚନା ସମ୍ବନ୍ଧୀୟ ଆବଶ୍ୟକତା ପୂରଣ କରିପାରିବ । ସେ ଏହା ମଧ୍ୟ କହିଥିଲେ ଯେ ରେଡିଓର କଭରେଜ୍ ବଢ଼ାଇବା ନିମନ୍ତେ ସୂଚନା ଏବଂ ପ୍ରସାରଣ ମନ୍ତ୍ରଣାଳୟ ବିଭିନ୍ନ ରାଜ୍ୟରେ ସିଆରଏସର ସ୍ଥାପନା ନିମନ୍ତେ ହିତାଧିକାରୀମାନଙ୍କ ସବସିଡି ରାଶି ବଢ଼ାଇ 75 ପ୍ରତିଶତ କରିଦେଇଛନ୍ତି ।


    ରାଜ୍ୟରେ ରେଡିଓର କଭରେଜ୍ ବଢ଼ାଇବା ସମ୍ପର୍କରେ ବିସ୍ତୃତ ସୂଚନା ଦେଇ ଶ୍ରୀ ନାଇଡୁ ଉଲ୍ଲେଖ କରିଥିଲେ ଯେ ଏଫଏମ୍ ପର୍ଯ୍ୟାୟ 3 ଅନ୍ତର୍ଗତ ଆହୁରି 16ଟି ଘରୋଇ ଏଫଏମ୍ ଚାନେଲ ଝାଡଖଣ୍ଡ ରାଜ୍ୟରେ ଖୋଲାଯିବାର ପ୍ରସ୍ତାବ ରହିଛି ।


    ଶ୍ରୀ ନାଇଡୁ 64ତମ ଜାତୀୟ ଚଳଚ୍ଚିତ୍ର ପୁରସ୍କାର ସମାରୋହରେ ସର୍ବାଧିକ ଚଳଚ୍ଚିତ୍ର ଅନୁକୂଳ ରାଜ୍ୟ ପୁରସ୍କାର ଶ୍ରେଣୀରେ “ ବିଶେଷ ଉଲ୍ଲେଖ ପୁରସ୍କାର ” ପ୍ରାପ୍ତ କରିଥିବାରୁ ରାଜ୍ୟ ସରକାରଙ୍କୁ ପ୍ରଶଂସା କରିଥିଲେ । ସେ କହିଥିଲେ ଯେ ଏପରି ପୁରସ୍କାର ଦ୍ୱାରା ରାଜ୍ୟ ସରକାରଙ୍କୁ ସର୍ବୋତ୍ତମ ଚଳଚ୍ଚିତ୍ର ସୁଟିଂର ଲକ୍ଷ୍ୟସ୍ଥଳୀ ରୂପରେ ରାଜ୍ୟ ବିବରଣୀ (ପ୍ରୋଫାଇଲ୍) ପ୍ରସ୍ତୁତ କରିବା ସହଜ ହେବ ।


    **********


    

    
    (Release ID: 1489996) Visitor Counter : 2