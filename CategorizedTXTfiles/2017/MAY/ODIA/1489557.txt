      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଗୁରୁତ୍ୱପୂର୍ଣ୍ଣ ଭିତ୍ତିଭୂମି କ୍ଷେତ୍ରର ଅଗ୍ରଗତି ସମୀକ୍ଷା କଲେ ପ୍ରଧାନମନ୍ତ୍ରୀ
      Posted On: 09 MAY 2017 7:14PM by PIB Bhubaneshwar


    ପେଟ୍ରୋଲିୟମ ଏବଂ ପ୍ରାକୃତିକ ବାଷ୍ପ ମନ୍ତ୍ରଣାଳୟ , ଶକ୍ତି , ନବୀକରଣ ଶକ୍ତି ଏବଂ ଗୃହ ନିର୍ମାଣ ସମେତ ବିଭିନ୍ନ ଗୁରୁତ୍ୱପୂର୍ଣ୍ଣ ଭିତ୍ତିଭୂମି କ୍ଷେତ୍ରରେ ହୋଇଥିବା ଅଗ୍ରଗତି ସମ୍ପର୍କରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ସୋମବାର ଦିନ ସମୀକ୍ଷା କରିଥିଲେ । ଗତ ଏପ୍ରିଲ ଶେଷ ସପ୍ତାହରେ ଯୋଗାଯୋଗ ସଂକ୍ରାନ୍ତୀୟ ଭିତ୍ତିଭୂମି କ୍ଷେତ୍ରରେ ଅଗ୍ରଗତି ସମୀକ୍ଷା ପରେ ଏହି ସମୀକ୍ଷା ବୈଠକ ଆୟୋଜନ କରାଯାଇଥିଲା । ଏହା ପ୍ରାୟ 3 ଘଣ୍ଟା ଧରି ଚାଲିଥିଲା । ଏଥିରେ ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ , ନୀତି ଆୟୋଗ ଏବଂ ଭାରତ ସରକାରଙ୍କ ସମସ୍ତ ଭିତ୍ତିଭୂମି ମନ୍ତ୍ରଣାଳୟର ବରିଷ୍ଠ ଅଧିକାରୀମାନେ ଯୋଗ ଦେଇଥିଲେ ।


    ନୀତି ଆୟୋଗର ସିଇଓଙ୍କ ଉପସ୍ଥାପନାରୁ ଜଣାପଡ଼ିଥିଲା ଯେ ବିଗତ ଦିନଗୁଡ଼ିକରେ ନବୀକରଣ ଶକ୍ତି ଉତ୍ପାଦନ , ସୁଲଭ ଏବଂ ଗ୍ରାମୀଣ ଗୃହନିର୍ମାଣ , ଏଲଇଡି ବଲ୍ ସଂଯୋଗ ଆଦି ବିଭିନ୍ନ କ୍ଷେତ୍ରରେ ଉଲ୍ଲେଖନୀୟ ଅଗ୍ରଗତି ହୋଇଛି ।


    ପ୍ରଧାନମନ୍ତ୍ରୀ ଉଜ୍ଜ୍ୱଳା ଯୋଜନାରେ 1.98 କୋଟି ବିପିଏଲ ପରିବାର ଉପକୃତ ହୋଇଛନ୍ତି । ସହରାଞ୍ଚଳ ଗ୍ୟାସ ଆବଣ୍ଟନ ନେଟ୍ୱାର୍କରେ 81ଟି ସହରକୁ ସାମିଲ କରାଯାଇଛି ।


    ଇଥାନଲ୍ ବ୍ଲେଣ୍ଡିଂ ଏବଂ ମେକାନିଜମ୍ ବିକଶିତ କରିବା ଲାଗି ପ୍ରଧାନମନ୍ତ୍ରୀ ଗୁରୁତ୍ୱାରୋପ କରିଥିଲେ ଯାହାଦ୍ୱାରା କୃଷକମାନେ ସର୍ବାଧିକ ଲାଭ ପାଇପାରିବେ । ସେ ଦ୍ୱିତୀୟ ପିଢ଼ିର ବାୟୋ-ଇଥାନଲ୍ ବିଶୋଧନାଗାର ପ୍ରତିଷ୍ଠା କାର୍ଯ୍ୟକୁ ତ୍ୱରାନ୍ୱିତ କରିବା ଲାଗି ନିର୍ଦ୍ଦେଶ ଦେଇଥିଲେ ଯାହା କୃଷିଜାତ ଅବଶେଷକୁ ବ୍ୟବହାର କରିପାରିବ ।


    ଗ୍ରାମାଞ୍ଚଳ ବିଦ୍ୟୁତିକରଣ କାର୍ଯ୍ୟକ୍ରମ ଦ୍ରୁତଗତିରେ ଆଗେଇ ଚାଲିଛି । ମୋଟ 18 , 452 ଟି ଗ୍ରାମ ମଧ୍ୟରୁ 13 , 000 ଗ୍ରାମକୁ ବର୍ତ୍ତମାନ ସୁଦ୍ଧା ବିଦ୍ୟୁତ ସଂଯୋଗ ଦିଆଯାଇସାରିଛି । ଏହି କାର୍ଯ୍ୟ 1000 ଦିନ ମଧ୍ୟରେ ଶେଷ କରିବାକୁ ଲକ୍ଷ୍ୟ ରଖାଯାଇଛି । 2016-17 ରେ 22 ଲକ୍ଷ ଗ୍ରାମାଞ୍ଚଳ ବିପିଏଲ ପରିବାରକୁ ବିଦ୍ୟୁତ ସଂଯୋଗ ଦିଆଯାଇଛି ଏବଂ ଏହି ସମୟ ମଧ୍ୟରେ 40 କୋଟି ଏଲଇଡି ବଲ୍ବ୍ ବଣ୍ଟନ କରାଯାଇଛି । ମେ 2014 ଠାରୁ ଏପ୍ରିଲ 2017 ମଧ୍ୟରେ 41 ଜିଗାୱାଟ୍ ପ୍ରସାରଣ କରାଯାଇଛି ।


    ସେହିପରି ମୋଟ ନବୀକରଣ ଶକ୍ତି ଉତ୍ପାଦନ କ୍ଷମତା 57 ଜିଗାୱାଟକୁ ବୃଦ୍ଧି ପାଇଛି , ଗତ ଆର୍ଥିକ ବର୍ଷରେ ଏଥିରେ 24.5 % ଅଭିବୃଦ୍ଧି ଦେଖିବାକୁ ମିଳିଛି । 2017 ଆର୍ଥିକ ବର୍ଷରେ ସର୍ବାଧିକ 81 % ପ୍ରତିଶତ ଅଧିକ ସୌରଶକ୍ତି ଉତ୍ପାଦନ କରାଯାଇଛି । ଏହି ଅବସରରେ ପ୍ରଧାନମନ୍ତ୍ରୀ ଆଦର୍ଶ ସୌର ସହର ପ୍ରତିଷ୍ଠା କରିବା ଲାଗି ଆହ୍ୱାନ ଜଣାଇଥିଲେ , ଯେଉଁଠି ଶକ୍ତି ଆବଶ୍ୟକତା ସମ୍ପୂର୍ଣ୍ଣ ଭାବେ ସୌର ଶକ୍ତି ଦ୍ୱାରା ପୂରଣ କରାଯିବ । ସେହିପରି କେତେକ ଅଂଚଳକୁ ସମ୍ପୂର୍ଣ୍ଣ କିରୋସିନ ମୁକ୍ତ କରିବା ଲାଗି ପଦକ୍ଷେପ ନେବା ପାଇଁ ସେ ପରାମର୍ଶ ଦେଇଥିଲେ ।


    ପ୍ରଧାନମନ୍ତ୍ରୀ ସୌର ସରଞ୍ଜାମ ନିର୍ମାଣ ଉପରେ ଗୁରୁତ୍ୱ ଦେଇଥିଲେ , ଯାହା ନିଯୁକ୍ତି ସୁଯୋଗ ସୃଷ୍ଟି କରିବା ସହ ନବୀକରଣ ଶକ୍ତି ଉତ୍ପାଦନ ଉଦ୍ୟମକୁ ଲାଭ ପହଞ୍ଚାଇବ ।


    ଗ୍ରାମାଞ୍ଚଳରେ ପ୍ରଧାନମନ୍ତ୍ରୀ ଆବାସ ଯୋଜନାରେ ଉଲ୍ଲେଖନୀୟ ଅଗ୍ରଗତି ହୋଇଛି । ଏହି ଯୋଜନାର ଅଗ୍ରଗତି ଅନୁଧ୍ୟାନ ଲାଗି ଆଇଟି ଏବଂ ମହାକାଶ ଆଧାରିତ ଆପ୍ଲିକେସନ୍ ଅଧିକ ବ୍ୟବହାର କରାଯାଇଛି । 2017 ଆର୍ଥିକ ବର୍ଷରେ 32 ଲକ୍ଷ ଗୃହ ନିର୍ମାଣ କରାଯାଇଛି । ଏହି ଯୋଜନାରେ ସମ୍ପୃକ୍ତ ରହୁଥିବା ଗ୍ରାମାଞ୍ଚଳ ରାଜମିସ୍ତ୍ରୀଙ୍କ ଦକ୍ଷତା ବୃଦ୍ଧି ଏବଂ ତାଲିମ୍ ଲାଗି କିଭଳି ପଦକ୍ଷେପ ନିଆଯାଉଛି , ସେ ସମ୍ପର୍କରେ ପ୍ରଧାନମନ୍ତ୍ରୀ ଅନୁଧ୍ୟାନ କରିଥିଲେ ।


    ବିଦ୍ୟୁତିକରଣ , ଆଇଟି ନେଟୱାର୍କ ଏବଂ ହାଉସିଂ ଭଳି ବିଭିନ୍ନ ଯୋଜନାରେ ସମାନୁପାତିକ ଦୃଷ୍ଟିକୋଣ ପୋଷଣ କରିବା ଲାଗି ପ୍ରଧାନମନ୍ତ୍ରୀ ପରାମର୍ଶ ଦେବା ସହିତ ପ୍ରତି କ୍ଷେତ୍ରରେ 100ଟି ଖରାପ ପ୍ରଦର୍ଶନ କରୁଥିବା ଜିଲ୍ଲା ପ୍ରତି ବିଶେଷ ଗରୁତ୍ୱ ଦେବାକୁ ପରାମର୍ଶ ଦେଇଥିଲେ । ସେ ନିର୍ଦ୍ଦେଶ ଦେଇଥିଲେ ଯେ ପରବର୍ତ୍ତୀ ସମୀକ୍ଷା ବୈଠକରେ ଜିଲ୍ଲାସ୍ତରର ସମସ୍ୟାଗୁଡ଼ିକ ସମୀକ୍ଷା କରାଯିବା ଆବଶ୍ୟକ , ଯଦ୍ଵାରା ଦୁର୍ବଳ ପ୍ରଦର୍ଶନ କରୁଥିବା ଜିଲ୍ଲାଗୁଡ଼ିକରେ ଯୋଜନା କାର୍ଯ୍ୟକାରୀତା ଭଲ ଭାବେ ସମୀକ୍ଷା କରାଯାଇପାରିବ ।


    **********

    
    
    (Release ID: 1489557) Visitor Counter : 4