      ବେସାମରିକ ବିମାନ ଚଳାଚଳ ମନ୍ତ୍ରଣାଳୟ

      ବିଶୃଙ୍ଖଳିତ ଯାତ୍ରୀମାନଙ୍କ ପାଇଁ କେନ୍ଦ୍ର ବେସାମରିକ ବିମାନ ଚଳାଚଳ ମନ୍ତ୍ରାଳୟର କଟକଣା
      Posted On: 05 MAY 2017 7:49PM by PIB Bhubaneshwar


    ବିଶୃଙ୍ଖଳିତ ଯାତ୍ରୀମାନଙ୍କୁ ନିୟନ୍ତ୍ରଣ କରିବା ନେଇ କେତେକ ନିୟମ ସମ୍ପର୍କରେ କେନ୍ଦ୍ର ବେସାମରିକ ବିମାନ ଚଳାଚଳ ମନ୍ତ୍ରୀ ଅଶୋକ ଗଜପତି ରାଜୁ ଏବଂ ରାଷ୍ଟ୍ରମନ୍ତ୍ରୀ ଜୟନ୍ତ ସିଂ ଗଣମାଧ୍ୟମକୁ ସୂଚନା ଦେଇଛନ୍ତି । ବିମାନ, ଯାତ୍ରୀ ଏବଂ କର୍ମଚାରୀମାନଙ୍କ ସୁରକ୍ଷା ଦୃଷ୍ଟିରୁ ବିଶୃଙ୍ଖଳିତ ଯାତ୍ରୀମାନଙ୍କୁ ନିୟନ୍ତ୍ରଣ କରାଯିବା ନେଇ ଥିବା ନିୟମର ସମୀକ୍ଷା କରାଯାଇଥିବା ସେମାନେ ସୂଚନା ଦେଇଛନ୍ତି । ସାମ୍ବାଦିକ ସମ୍ମିଳନୀରେ ବେସାମରିକ ମନ୍ତ୍ରାଳୟ ସଚିବ ଆର ଏନ ଚୌବେ ବିସ୍ତୃତ ଭାବେ ଏହା କହିଛନ୍ତି ।


    ବିଶୃଙ୍ଖଳିତ ଯାତ୍ରୀମାନଙ୍କ ଏପରି ବ୍ୟବହାରକୁ ତିନି ଭାଗରେ ବିଭକ୍ତ କରାଯାଇଛି । (1)- ବାଧାଜନକ ବ୍ୟବହାର, (2)- ଶାରୀରିକ ଭାବେ ଅପମାନଜନକ ବ୍ୟବହାର, (3)- ଜୀବନକୁ ବିପଦ ଆଣୁଥିବା ବ୍ୟବହାର ।


    ଏଭଳି ବ୍ୟବହାର କରୁଥିବା ଯାତ୍ରୀମାନଙ୍କ ଏକ ନୋ-ଫ୍ଲାଏ ତାଲିକା ପ୍ରସ୍ତୁତ କରିବ ଏୟାରଲାଇନ୍ସ । ଜାତୀୟ ସୁରକ୍ଷା ପ୍ରତି ବିପଦ ସୃଷ୍ଟି କରୁଥିବା ଯାତ୍ରୀ, ଯାହାକି କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରାଳୟ ଦ୍ୱାରା ପ୍ରସ୍ତୁତ ହୋଇଥିବ, ତାହା ମଧ୍ୟ ଏହି ନୋ-ଫ୍ଲାଏ ତାଲିକାରେ ସାମିଲ ହେବ । ତାଲିକାଭୁକ୍ତ ଲୋକମାନଙ୍କୁ ଏହାର କାରଣ ସମ୍ପର୍କରେ ବ୍ୟକ୍ତିଗତ ଭାବେ ସୂଚିତ ମଧ୍ୟ କରାଯିବ ।


    ଏୟାରଲାଇନ୍ସ ମାନେ ଏଭଳି ତାଲିକାଭୁକ୍ତ ଯାତ୍ରୀମାନଙ୍କ ପାଇଁ ଅତି କମ୍ ରେ 3 ମାସରୁ ସର୍ବାଧିକ 2 ବର୍ଷ ପର୍ଯ୍ୟନ୍ତ ଉଡ଼ାଣ କଟକଣା ଜାରି କରିପାରିବେ । ପ୍ରତି ଥରର ଅପରାଧ ପାଇଁ ଯାତ୍ରୀ ଉପରେ ଭିନ୍ନ ଭିନ୍ନ ସମୟର କଟକଣା ଜାରି ହୋଇପାରିବ ।


    ଏଭଳି ଅଭିଯୋଗର ବିଚାର ଏୟାରଲାଇନ୍ସ କ୍ଷେତ୍ରରେ ଅବସରପ୍ରାପ୍ତ ଜିଲ୍ଲା ଏବଂ ସେସନ୍ସ ଜଜଙ୍କ ନେତୃତ୍ୱରେ ଗଠିତ କମିଟି ଦ୍ୱାରା ଏବଂ ସରକାରୀ ସ୍ତରରେ ହାଇକୋର୍ଟର ଅବସରପ୍ରାପ୍ତ ଜଜଙ୍କ ଦ୍ୱାରା ହୋଇପାରିବ ।


    ଆନ୍ତର୍ଜାତିକ ବିମାନ ଚଳାଚଳ କମ୍ପାନିମାନେ ମଧ୍ୟ ନୋ-ଫ୍ଲାଏ ତାଲିକାଭୁକ୍ତ ଯାତ୍ରୀମାନଙ୍କ ଉପରେ କଟକଣା କରିପାରିବେ । ତେବେ ସ୍ୱରାଷ୍ଟ୍ର ମନ୍ତ୍ରାଳୟ ଦ୍ୱାରା ତାଲିକାଭୁକ୍ତ ଯାତ୍ରୀମାନଙ୍କର ଆବେଦନ କରିବାର କୌଣସି ଅଧିକାର ରହିବନାହିଁ ।


    ଏହି ନୂତନ ପ୍ରସ୍ତାବ ସମ୍ପର୍କରେ ଜନସାଧାରଣଙ୍କଠାରୁ ମତାମତ ନେଇ ସାରିବା ପରେ 2017 ଜୁନ୍ ମାସରେ ଏହାକୁ ଚୂଡ଼ାନ୍ତ ରୂପ ଦିଆଯିବ ବୋଲି ସଚିବ କହିଛନ୍ତି ।


    **********

    
    
    (Release ID: 1489490) Visitor Counter : 2