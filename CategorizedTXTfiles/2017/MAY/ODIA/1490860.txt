      ସଡକ ପରିବହନ ଓ ରାଜପଥ ମନ୍ତ୍ରଣାଳୟ

      ଦେଶର ଦୀର୍ଘତମ ପୋଲକୁ ଉଦଘାଟନ କରିବେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ
      • ଲୋହିତ ନଦୀ ଉପରେ ନିର୍ମିତ 9.15 କିମି ଦୀର୍ଘ ଧୋଲା-ସଦିଆ ପୋଲ
      • ଆସାମ -ଅରୁଣାଚଳ ମଧ୍ୟରେ 165 କିଲୋମିଟରର ଦୂରତ୍ୱ ହ୍ରାସ କରିବ
      Posted On: 25 MAY 2017 8:55PM by PIB Bhubaneshwar


    ଆସନ୍ତାକାଲି ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ଦେଶର ଦୀର୍ଘତମ ପୋଲକୁ ଉଦଘାଟନ କରିବେ । 9.15 କିଲୋମିଟର ଦୈର୍ଘ୍ୟ ବିଶିଷ୍ଟ ଏହି ଧୋଲା - ସଦିଆ ପୋଲ ଦେଶର ଉତ୍ତର - ପୂର୍ବାଂଚଳରେ ଯୋଗାଯୋଗର ଏକ ଗୁରୁତ୍ୱପୂର୍ଣ୍ଣ ମାଧ୍ୟମ ହେବ । ବ୍ରହ୍ମପୁତ୍ରର ଏକ ଶାଖା ନଦୀ ଲୋହିତ ନଦୀ ଉପରେ ନିର୍ମିତ ଏହି ପୋଲଟିରେ ତିନି ଥାକିଆ ରାସ୍ତାର ସୁବିଧା କରାଯାଇଛି । ପୋଲଟି ଆସାମର ଧୋଲା ଅଞ୍ଚଳକୁ ଅରୁଣାଚଳ ପ୍ରଦେଶର ସଦିଆ ସହ ସଂଯୋଗ କରୁଛି । ପୂର୍ବରୁ ଏହି ଅଞ୍ଚଳରେ ବ୍ରହ୍ମପୁତ୍ର ନଦୀକୁ କେବଳ ଫେରି ଯୋଗେ ଲୋକେ ଅତିକ୍ରମ କରୁଥିଲେ । ତାହା ବି କେବଳ ଦିନ ସମୟରେ । ବନ୍ୟା କିମ୍ବା ରାତ୍ର କାଳରେ ଏହା ସମ୍ଭବ ହେଉ ନଥିଲା । ପୂର୍ବରୁ ବ୍ରହ୍ମପୁତ୍ର ଉପରେ କେବଳ ଗୋଟିଏ ପୋଲ ତେଜପୁର ନିକଟରେ କାଲିଆ - ଭୋମରା ପୋଲ ଥିଲା । ଆସନ୍ତାକାଲି କିନ୍ତୁ ଧୋଲା - ସାଦିଆ ପୋଲର ଉଦଘାଟନ ପରେ ଉପର ଆସାମ ସହ ଅରୁଣାଚଳ ପ୍ରଦେଶର ଚବିଶ ଘଣ୍ଟିଆ ଯୋଗାଯୋଗ ବ୍ୟବସ୍ଥା ହୋଇଯିବ ।


    ନୂତନ ପୋଲ ଆସାମର ରୁପାଇ ( ଜାତୀୟ ରାଜପଥ - 37 ) ଠାରୁ ଅରୁଣାଚଳ ପ୍ରଦେଶର ମେକା / ରୋଇଂ ( ଜାତୀୟ ରାଜପଥ - 52 ) ମଧ୍ୟରେ 165 କିଲୋମିଟରର ଦୂରତ୍ୱ ହ୍ରାସ କରିବ । ପୂର୍ବରୁ ଏହି ରାସ୍ତାକୁ ଅତିକ୍ରମ କରିବାକୁ 6 ଘଣ୍ଟା ଲାଗୁଥିବା ବେଳେ ଏବେ ମାତ୍ର ଏକ ଘଣ୍ଟା ସମୟ ଲାଗିବ । ଏହାଦ୍ୱାରା ଦୈନିକ ପେଟ୍ରୋଲ ଓ ଡିଜେଲ ଖର୍ଚ୍ଚ ବାବଦକୁ 10 ଲକ୍ଷ ଟଙ୍କା ସଞ୍ଚୟ ହୋଇପାରିବ ।


    ପୋଲଟିର ଦୈର୍ଘ୍ୟ 9.15 କିଲୋମିଟର ଥିବା ବେଳେ ଆପ୍ରୋଚ୍ ରୋଡକୁ ମିଶାଇଲେ ଏହାର ଲମ୍ବ ହେବ 28.50 କିଲୋମିଟର । ଏହି ପୋଲ ନିର୍ମାଣରେ 2056 କୋଟି ଟଙ୍କା ଖର୍ଚ୍ଚ ହୋଇଛି ।


    ***********

    
    
    (Release ID: 1490860) Visitor Counter : 3