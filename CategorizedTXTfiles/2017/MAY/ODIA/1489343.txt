      ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି

      ଆଇଟିଡିସି ସମ୍ପତ୍ତିରୁ ପୁଞ୍ଜି ପ୍ରତ୍ୟାହାର ପ୍ରକ୍ରିୟା ଆରମ୍ଭ ପ୍ରସ୍ତାବକୁ କେନ୍ଦ୍ର କ୍ୟାବିନେଟର ମଞ୍ଜୁରୀ
      Posted On: 03 MAY 2017 6:34PM by PIB Bhubaneshwar


    ଭାରତୀୟ ପର୍ଯ୍ୟଟନ ଉନ୍ନୟନ ନିଗମ (ଆଇଟିଡିସି)ର ହୋଟେଲ/ସମ୍ପତ୍ତିରୁ ପୁଞ୍ଜି ପ୍ରତ୍ୟାହାର ପ୍ରକ୍ରିୟା ଆରମ୍ଭ କରିବା ପ୍ରସ୍ତାବକୁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ ଅର୍ଥନୈତିକ ବ୍ୟାପାର ସଂକ୍ରାନ୍ତୀୟ କେନ୍ଦ୍ର କ୍ୟାବିନେଟ କମିଟି ବୈଠକରେ ମଞ୍ଜୁରୀ ମିଳିଛି । ପେସାଦାର ଉପାୟରେ ହୋଟେଲ ପରିଚାଳନା କରିବା ସରକାର କିମ୍ବା ସରକାରୀ ସଂସ୍ଥା ଦ୍ୱାରା ସମ୍ଭବପର ହେଉନଥିବାରୁ ଏହି ପୁଞ୍ଜି ପ୍ରତ୍ୟାହାର ନିଷ୍ପତ୍ତି ନିଆଯାଇଛି । ଆହୁରି ଗତ କିଛି ବର୍ଷ ମଧ୍ୟରେ ଦେଶର ହସ୍ପିଟାଲିଟି କ୍ଷେତ୍ରରେ ବ୍ୟାପକ ପରିବର୍ତ୍ତନ ଦେଖାଦେଇଛି । ଦେଶରେ ଏବେ ବିଶ୍ୱସ୍ତରୀୟ ଏବଂ ଅନ୍ତର୍ଜାତୀୟ ହୋଟେଲଗୁଡ଼ିକ ରହିଛନ୍ତି ଏବଂ ସେମାନେ ଉଚ୍ଚ ମାନର ସେବା ପ୍ରଦାନ କରୁଛନ୍ତି ।


    ଏହି ପୁଞ୍ଜିପ୍ରତ୍ୟାହାର ପ୍ରସ୍ତାବ ଅନୁଯାୟୀ ହୋଟେଲଗୁଡ଼ିକୁ ସମ୍ପୃକ୍ତ ରାଜ୍ୟଗୁଡ଼ିକ ସହ ମିଳିତ ଭାବେ ଲିଜ୍/ସବଲିଜ୍ ଦିଆଯିବ ଏବଂ କିମ୍ବା ଏହାର ମୂଲ୍ୟ ନିର୍ଦ୍ଧାରଣ କରାଯିବା ପରେ ରାଜ୍ୟଗୁଡ଼ିକୁ ଫେରାଇ ଦିଆଯିବ । ଏହାପରେ ରାଜ୍ୟଗୁଡ଼ିକ ନିକଟରେ ହୋଟେଲ ପରିଚାଳନା ସୁଯୋଗ ରହିବ କିମ୍ବା ସେମାନେ ଘରୋଇ ସଂସ୍ଥାଗୁଡ଼ିକ ସହ ମିଶି ସେମାନଙ୍କ ଆବଶ୍ୟକତା ଅନୁଯାୟୀ ସମ୍ପତ୍ତିର ବ୍ୟବହାର କରିପାରିବେ ।


    ପ୍ରଥମ ପର୍ଯ୍ୟାୟରେ ଆଇଟିଡିସି ଅଧୀନରେ ଥିବା ଭୋପାଳର ହୋଟେଲ ଲେକ୍ ଭ୍ୟୁ ଅଶୋକ , ଗୌହାଟୀର ହୋଟେଲ ବ୍ରହ୍ମପୁତ୍ର ଅଶୋକ ଏବଂ ଭରତପୁରସ୍ଥିତ ହୋଟେଲ ଭରତପୁର ଅଶୋକରୁ ପୁଞ୍ଜି ପ୍ରତ୍ୟାହାର କରାଯିବ ।


    ଏହି ତିନୋଟି କ୍ଷେତ୍ରରେ ହୋଟେଲ/ସମ୍ପତ୍ତି ସମ୍ପୃକ୍ତ ରାଜ୍ୟଗୁଡ଼ିକୁ ଫେରାଇ ଦିଆଯିବ । ଭୋପାଳ ଏବଂ ଗୌହାଟୀ କ୍ଷେତ୍ରରେ ଆଇଟିଡିସି 51 ପ୍ରତିଶତ ପୁଞ୍ଜି ପ୍ରତ୍ୟାହାର କରି ଏହାର ଅଂଶଧନ ହୋଟେଲ ପରିଚାଳନା ଲାଗି ଗଠିତ ହୋଇଥିବା ମିଳିତ କମ୍ପାନୀକୁ ପ୍ରଦାନ କରିବ । ଆଇଟିଡିସି ଦ୍ୱାରା ଭରତପୁର ୟୁନିଟକୁ ରାଜ୍ୟ ସରକାରଙ୍କୁ ଫେରାଇ ଦିଆଯିବ ।


    **********

    
    
    (Release ID: 1489343) Visitor Counter : 2