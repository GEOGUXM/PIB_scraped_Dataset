      କ୍ୟାବିନେଟ

      ସରକାରୀ ସଂଗ୍ରହ କ୍ଷେତ୍ରରେ ‘ମେକ ଇନ ଇଣ୍ଡିଆ’ ଉତ୍ପାଦିତ ସାମଗ୍ରୀକୁ ଅଗ୍ରାଧିକାର ଦେବା ନୀତିକୁ କେନ୍ଦ୍ରର ଅନୁମୋଦନ
      Posted On: 24 MAY 2017 5:30PM by PIB Bhubaneshwar


    ‘ମେକ ଇନ ଇଣ୍ଡିଆ’ କାର୍ଯ୍ୟକ୍ରମ ଜରିଆରେ ବିଭିନ୍ନ ବିନିର୍ମାଣ ଉଦ୍ୟୋଗ ପକ୍ଷରୁ ପ୍ରସ୍ତୁତ ସାମଗ୍ରୀକୁ ସରକାରୀ ସଂଗ୍ରହରେ ଅଗ୍ରାଧିକାର ଦିଆଯିବ । ଏ ସଂକ୍ରାନ୍ତ ନୂତନ ନୀତିକୁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ କେନ୍ଦ୍ର କ୍ୟାବିନେଟ ବୈଠକରେ ଅନୁମୋଦନ କରାଯାଇଛି । ଏଭଳି ନୀତି ଦ୍ୱାରା ‘ମେକ ଇନ ଇଣ୍ଡିଆ’ କାର୍ଯ୍ୟକ୍ରମରେ ଘରୋଇ ବିନିର୍ମାଣ ଉଦ୍ୟୋଗ ଓ ସେବା ବ୍ୟବସ୍ଥାକୁ ଅଧିକ ବଳ ମିଳିବ ଏବଂ ଏହି କ୍ଷେତ୍ରରେ କର୍ମ ନିଯୁକ୍ତିର ବ୍ୟାପକ ସୁଯୋଗ ସୃଷ୍ଟି ହେବ । ଅଧିକନ୍ତୁ ଏଭଳି ନୀତି ଦ୍ୱାରା ବିନିର୍ମାଣ ଉଦ୍ୟୋଗ କ୍ଷେତ୍ରରେ ଅଧିକ ମୂଳଧନୀ ପୁଞ୍ଜି ଓ ଆଧୁନିକ ଟେକ୍ନୋଲଜିର ବିନିଯୋଗ କରାଯିବ । ଏହି କାର୍ଯ୍ୟକ୍ରମ ଅଧିନରେ ବିଭିନ୍ନ ପ୍ରକାର ଯନ୍ତ୍ରାଂଶ, ସରଞ୍ଜାମ ଏବଂ ଉପ-ଯନ୍ତ୍ରାଂଶ ନିର୍ମାଣ କାର୍ଯ୍ୟ ବୃଦ୍ଧି ପାଇବ ।

    
    ଦେଶରେ ସାମଗ୍ରୀ ବିନିର୍ମାଣ ଓ ସେବା କ୍ଷେତ୍ରର ବିକାଶ ଲାଗି ‘ମେକ ଇନ ଇଣ୍ଡିଆ’ କାର୍ଯ୍ୟକ୍ରମକୁ କେନ୍ଦ୍ର ସରକାର ଅଗ୍ର ପ୍ରାଧାନ୍ୟ ଦେଉଛନ୍ତି । ଏହି କାର୍ଯ୍ୟକ୍ରମର ପ୍ରସାର ଦ୍ୱାରା ନିଯୁକ୍ତି ବଢ଼ିବା ସହ ଆୟ ପନ୍ଥା ମଧ୍ୟ ବ୍ୟାପକ ହେବ । ପ୍ରତ୍ୟେକ ବର୍ଷ ଦେଶରେ ବିଭିନ୍ନ ସରକାରୀ ବିଭାଗ ଓ ସଂସ୍ଥା ପକ୍ଷରୁ ବ୍ୟାପକ ପରିମାଣର ସାମଗ୍ରୀ ସଂଗ୍ରହ କରାଯାଉଛି । ତେଣୁ ‘ମେକ ଇନ ଇଣ୍ଡିଆ’ କାର୍ଯ୍ୟକ୍ରମ ଅଧିନରେ ବିନିର୍ମାଣ ଉଦ୍ୟୋଗରୁ ପ୍ରସ୍ତୁତ ସାମଗ୍ରୀ ସରକାରୀ ସଂସ୍ଥା ଦ୍ୱାରା ସଂଗ୍ରହ କରାଗଲେ ଏହି କ୍ଷେତ୍ରକୁ ଅଧିକ ପ୍ରୋତ୍ସାହନ ମିଳିବ । ଏବେ ‘ମେକ ଇନ ଇଣ୍ଡିଆ’ କାର୍ଯ୍ୟକ୍ରମ ଅଧିନରେ ଯୌଥ ଉଦ୍ୟୋଗରେ ଅନେକ ବିନିର୍ମାଣ ସଂସ୍ଥା ପ୍ରତିଷ୍ଠା କରିବା ଲାଗି ପ୍ରୋତ୍ସାହନ ଦିଆଯାଉଛି । ଏଥିରେ ସ୍ଥାନୀୟ କମ୍ପାନୀ, ଶିଳ୍ପ ୟୁନିଟମାନଙ୍କ ଭାଗିଦାରୀତାକୁ ଗୁରୁତ୍ୱ ଦିଆଯାଉଛି ।
    
    କେନ୍ଦ୍ର ସରକାରଙ୍କ ସଦ୍ୟ ଉନ୍ମୋଚିତ ଜେନେରାଲ ଫିନାନସିଆଲ ରୁଲ୍ସ 2017ର ଧାରା 153(III) ଅଧିନରେ ସରକାରୀ ସଂସ୍ଥାମାନଙ୍କ ଦ୍ୱାରା ସ୍ଥାନୀୟ ସାମଗ୍ରୀ କ୍ରୟକୁ ଅଗ୍ରାଧିକାର ଦେବା ଲାଗି ପରାମର୍ଶ ଦିଆଯାଇଛି ।


    
    **********

    
    
    (Release ID: 1490818) Visitor Counter : 2