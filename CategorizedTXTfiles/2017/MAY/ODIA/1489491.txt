      ସଡକ ପରିବହନ ଓ ରାଜପଥ ମନ୍ତ୍ରଣାଳୟ

      ଭାରତ ସମନ୍ୱିତ ପରିବହନ ଏବଂ ବ୍ୟବସ୍ଥାଗତ ଅଧିବେଶନରେ 2 ଲକ୍ଷ କୋଟି ଟଙ୍କାର ବୁଝାମଣା ପତ୍ର ସ୍ୱାକ୍ଷରିତ
      Posted On: 05 MAY 2017 7:52PM by PIB Bhubaneshwar


    ନୂଆଦିଲ୍ଲୀରେ ହୋଇଥିବା ତିନି ଦିନିଆ ଭାରତ ସମନ୍ୱିତ ପରିବହନ ଏବଂ ବ୍ୟବସ୍ଥାଗତ ଅଧିବେଶନରେ 2 ଲକ୍ଷ କୋଟି ଟଙ୍କାର ୩୪ଟି ବୁଝାମଣାପତ୍ର ସ୍ୱାକ୍ଷରିତ ହୋଇଛି । ଏହି ବୁଝାମଣା ପତ୍ର ଗୁଡ଼ିକ ମଧ୍ୟରେ ବନ୍ଦର ଯୋଗାଯୋଗ , ବିହାର , ଉତ୍ତରାଖଣ୍ଡ , ଉତ୍ତର ପ୍ରଦେଶ , ପଶ୍ଚିମବଙ୍ଗ , ମଣିପୁରରେ ସମନ୍ୱିତ ଚେକ୍ ପୋଷ୍ଟ , ତ୍ରିପୁରା , ମିଜୋରାମ , ଆସାମରେ ଲ୍ୟାଣ୍ଡ ପୋର୍ଟ , ତେଲଙ୍ଗାନା , ଆନ୍ଧ୍ର ପ୍ରଦେଶ , କର୍ଣ୍ଣାଟକ , ମଧ୍ୟପ୍ରଦେଶ , ଆସାମ , ଗୁଜରାଟ , ମିଜୋରାମରେ ଲଜିଷ୍ଟିକ୍ସ ପାର୍କର ବିକାଶ , ମୁମ୍ବାଇ , ବେଙ୍ଗାଲୁରୁ ଏବଂ ହରିଆଣାରେ ବହୁମୁଖୀ ଲଜିଷ୍ଟିକ୍ସ ପାର୍କର ନିର୍ମାଣ , ଲଜିଷ୍ଟିକ୍ସ କ୍ଷେତ୍ରରେ ନିବେଶର ସୁବିଧା ଖୋଜିବା , ଅନ୍ତର୍ଦେଶୀୟ ଜଳପଥ ଖନନ , ସାଗରମାଳା ପ୍ରକଳ୍ପରେ 79ଟି ବନ୍ଦରକୁ ସଂଯୋଗ , ବିଶାଖାପାଟଣା ଏବଂ ଚେନ୍ନାଇ ବନ୍ଦର ରାସ୍ତାର ବିକାଶ , ନଭି ମୁମ୍ବାଇ ବିମାନବନ୍ଦରକୁ ସଂଯୋଗ ଇତ୍ୟାଦି ପ୍ରସ୍ତାବ ରହିଛି । କେତେକ ବୁଝାମଣା ପତ୍ର ସରକାରୀ ସଂସ୍ଥା ମଧ୍ୟରେ ହୋଇଥିବା ବେଳେ ଅନ୍ୟଗୁଡ଼ିକୁ ସରକାରୀ ସହ ବ୍ୟାବସାୟିକ କିମ୍ବା ବ୍ୟବାସାୟିକ ସଂସ୍ଥା ସହ ବ୍ୟାବସାୟିକ ସଂସ୍ଥା ମଧ୍ୟରେ ହୋଇଛି ।


    ଅଧିବେଶନରେ ଭାରତ ଏବଂ ବିଦେଶରୁ 3 ହଜାରରୁ ଅଧିକ ପ୍ରତିନିଧି ଯୋଗ ଦେଇଥିଲେ । ବିଶ୍ୱବ୍ୟାଙ୍କ , ଏଡିବି , ଗ୍ଲୋବାଲ ଟ୍ରାନ୍ସପୋର୍ଟ ଆଣ୍ଡ ସପ୍ଲାଇ ଚେନ୍ ଏକ୍ସପର୍ଟ ଏବଂ ଅନେକ ବେସରକାରୀ ସଂସ୍ଥାର ପ୍ରତିନିଧି ମଧ୍ୟ ଉପସ୍ଥିତ ଥିଲେ । ବିଶ୍ୱବ୍ୟାପୀ 50ରୁ ଅଧିକ ବକ୍ତା ଭାରତର ପରିବହନ କ୍ଷେତ୍ର ଉପରେ ସେମାନଙ୍କ ମତ ଉପସ୍ଥାପନ କରିଥିଲେ ।


    ଅଧିବେଶନର ଉଦଯାପନୀ ସଭାରେ ଯୋଗଦେଇ କେନ୍ଦ୍ର ସଡକ ପରିବହନ , ରାଜପଥ ଏବଂ ଜାହାଜ ଚଳାଚଳ ମନ୍ତ୍ରୀ ନୀତୀନ ଗଡକରୀ କହିଥିଲେ ଯେ ଦୁଇସଂଖ୍ୟା ବିଶିଷ୍ଟ ଅଭିବୃଦ୍ଧି ହାସଲ ଏବଂ ସମାଜର ନିମ୍ନବର୍ଗରେ ଥିବା ଲୋକଙ୍କ କଲ୍ୟାଣ ନିମନ୍ତେ ବିଶ୍ୱସ୍ତରର ଖର୍ଚ୍ଚ ସହ ତୁଳନାତ୍ମକ ଭାବେ ଆମର ବ୍ୟବସ୍ଥାଗତ ପରିବହନ ଖର୍ଚ୍ଚକୁ ହ୍ରାସ କରିବାକୁ ପଡ଼ିବ । ସମ୍ମିଳନୀରେ ଯୋଗ ଦେଇଥିବା ସମସ୍ତ ସରକାରୀ ଓ ବେସରକାରୀ ସଂସ୍ଥାର ପ୍ରତିନିଧିମାନଙ୍କ ମତକୁ ନେଇ ସ୍ୱତନ୍ତ୍ର ରୋଡମ୍ୟାପ୍ ପ୍ରସ୍ତୁତ କରାଯିବ ବୋଲି ସେ କହିଥିଲେ ।


    ରାଜସ୍ଥାନ ମୁଖ୍ୟମନ୍ତ୍ରୀ ବସୁନ୍ଧରା ରାଜେ ସିନ୍ଧିଆ ସଭାରେ ଯୋଗ ଦେଇ ତାଙ୍କ ରାଜ୍ୟରେ ଏହି କ୍ଷେତ୍ରର ବିକାଶ ପାଇଁ ନିଆଯାଉଥିବା ପଦକ୍ଷେପ ସମ୍ପର୍କରେ କହିଥିଲେ । ହରିଆଣା ମୁଖ୍ୟମନ୍ତ୍ରୀ ମନୋହର ଲାଲ ଖଟ୍ଟର ଏଭଳି ଅଧିବେଶନକୁ ସ୍ୱାଗତ କରି ତାଙ୍କ ରାଜ୍ୟରେ ପରିବହନ କ୍ଷେତ୍ରରେ ବ୍ୟବସ୍ଥାଗତ ସୁବିଧାର ଆଧୁନିକୀକରଣ କରାଯାଉଥିବା କହିଥିଲେ ।


    ଏହି ଅବସରରେ ସୋଲାର ଟୋଲ୍ ପ୍ଲାଜାର ନକ୍ସା ନିର୍ମାଣ ପ୍ରତିଯୋଗିତାର କୃତୀ ପ୍ରତିଯୋଗୀମାନଙ୍କୁ ପୁରସ୍କୃତ କରାଯାଇଥିଲା ।


    *********

    
    
    (Release ID: 1489491) Visitor Counter : 2