      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      “ମହିଳାଙ୍କୁ ମିଳିଲା ସମ୍ମାନ, ଏହା ହିଁ ଉଜ୍ଜ୍ୱଳାର ପରିଚୟ” : ଧର୍ମେନ୍ଦ୍ର ପ୍ରଧାନ
      - ପ୍ରଧାନମନ୍ତ୍ରୀ ଉଜ୍ଜ୍ୱଳା ଯୋଜନା ଅଧୀନରେ ପ୍ରଥମ ବର୍ଷରେ 2.20 କୋଟି ଏଲପିଜି ସଂଯୋଗ ପ୍ରଦାନ; 2016-17 ଆର୍ଥିକ ବର୍ଷରେ ଧାର୍ଯ୍ୟ ଲକ୍ଷ୍ୟ 1.5 ଠାରୁ ସଂଯୋଗ ପରିମାଣ ଟପିଲା
      - ଗୋଟିଏ ବର୍ଷରେ ସର୍ବାଧିକ; 2016-17 ବର୍ଷରେ ମୋଟ 3.25 କୋଟି ଏଲପିଜି ସଂଯୋଗ ପ୍ରଦାନ
      - 2014 ତୁଳନାରେ 2017 ରେ ଏଲପିଜି ଉପଭୋକ୍ତାଙ୍କ ସଂଖ୍ୟା 14 କୋଟିରୁ 20 କୋଟିରେ ପହଂଚିଲା, ଏଲପିଜି ଚାହିଦାରେ 10 ପ୍ରତିଶତ ଅଭିବୃଦ୍ଧି
      - ପିଏମୟୁୱାଇ ଯୋଜନାରେ 85 ପ୍ରତିଶତ ନୂଆ ଉପଭୋକ୍ତା ଗ୍ୟାସ ଭରିବା ପାଇଁ ଆବେଦନ କରିଥିବା ପେଟ୍ରୋଲିୟମ ମନ୍ତ୍ରୀଙ୍କ ସୂଚନା
      - 38 ପ୍ରତିଶତ ପିଏମୟୁୱାଇ ଉପଭୋକ୍ତ ଏସସି/ଏସଟି ବର୍ଗର
      - ପିଏମୟୁୱାଇ ଏକ ସାମାଜିକ ଆନ୍ଦୋଳନରେ ପରିଣତ ହୋଇଛି : ଧର୍ମେନ୍ଦ୍ର ପ୍ରଧାନ
      Posted On: 05 MAY 2017 8:05PM by PIB Bhubaneshwar


    ପେଟ୍ରୋଲିୟମ ଏବଂ ପ୍ରାକୃତିକ ବାଷ୍ପ ମନ୍ତ୍ରଣାଳୟର ଫ୍ଲାଗସିପ୍ କାର୍ଯ୍ୟକ୍ରମ ପ୍ରଧାନମନ୍ତ୍ରୀ ଉଜ୍ଜ୍ୱଳା ଯୋଜନା (ପିଏମୟୁୱାଇ) ସମ୍ପର୍କରେ ଆଜି ପେଟ୍ରୋଲିୟମ ଏବଂ ପ୍ରାକୃତିକ ବାଷ୍ପ ମନ୍ତ୍ରୀ (ସ୍ୱାଧୀନ ଦାୟିତ୍ୱ) ଗଣମାଧ୍ୟମକୁ ସୂଚନା ଦେଇଛନ୍ତି ।


    ଶ୍ରୀ ପ୍ରଧାନ କହିଥିଲେ ଯେ ନୂତନ ଏଲପିଜି ସଂଯୋଗ କ୍ଷେତ୍ରରେ 2016-17ଆର୍ଥିକ ବର୍ଷରେ ପିଏମୟୁୱାଇ ଲକ୍ଷ୍ୟ ଠାରୁ ଅଧିକ ସଫଳତା ହାସଲ କରିଛି । ଏହି ଯୋଜନା ଆରମ୍ଭ ହେବାର ଗୋଟିଏ ବର୍ଷ ମଧ୍ୟରେ 2011 ଜନଗଣନା ତଥ୍ୟ ଅନୁଯାୟୀ 2.20 କୋଟି ବିପିଏଲ୍ ପରିବାରକୁ ନୂଆ ସଂଯୋଗ ଦିଆଯାଇଛି । ଚଳିତ ଆର୍ଥିକ ବର୍ଷରେ ଧାର୍ଯ୍ୟ ଲକ୍ଷ୍ୟ 1.5 କୋଟି ସଂଯୋଗ ଠାରୁ ଏହା ଅଧିକ । ଉତ୍ତରପ୍ରଦେଶର ବାଲିଆଠାରେ 2016 , ମେ ପହିଲାରେ ମାନନୀୟ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଦ୍ୱାରା ପିଏମୟୁୱାଇ ଯୋଜନା ଆରମ୍ଭ କରାଯାଇଥିଲା ।


    ଶ୍ରୀ ପ୍ରଧାନ କହିଥିଲେ ଯେ ଦେଶରେ ଏଲପିଜି ଚାହିଦାର ଅଭିବୃଦ୍ଧି ହାର 10 ପ୍ରତିଶତରୁ ଅଧିକ ରହିଛି । ଗତ 3 ବର୍ଷ ମଧ୍ୟରେ 4600 ନୂତନ ଡିଷ୍ଟ୍ରିବ୍ୟୁଟରଙ୍କୁ ନିୟୋଜିତ କରାଯାଇଛି , ଏମାନଙ୍କ ମଧ୍ୟରୁ ଅଧିକାଂଶ ଗ୍ରାମାଂଚଳରେ ନିଯୁକ୍ତି ପାଇଛନ୍ତି ।


    ପିଏମୟୁୱାଇ ଯୋଜନା କାର୍ଯ୍ୟକାରୀତାର ଗୁରୁତ୍ୱପୂର୍ଣ୍ଣ ବୈଶିଷ୍ଟ୍ୟ ସମ୍ପର୍କରେ ସୂଚନା ଦେଇ ଶ୍ରୀ ପ୍ରଧାନ କହିଥିଲେ ଯେ 85% ନୂଆ ଉପଭୋକ୍ତ ଗ୍ୟାସ ଭରିବା ପାଇଁ ଡିଷ୍ଟ୍ରିବ୍ୟୁଟରଙ୍କ ନିକଟକୁ ଫେରିଛନ୍ତି । ପିଏମ୍ୟୁୱାଇର 38% ହିତାଧିକାରୀ ଅନୁସୂଚିତ ଜାତି ଏବଂ ଜନଜାତି (ଏସସି/ଏସଟି) ବର୍ଗର । ସେ ଆହୁରି କହିଥିଲେ ଯେ ପିଏମୟୁୱାଇ ଭାଗିଦାରୀ ମୋଡରେ କାର୍ଯ୍ୟକାରୀ କରାଯାଇଛି ଯେଉଁଥିରେ ହିତାଧିକାରୀ , ନିର୍ବାଚିତ ଜନପ୍ରତିନିଧି , ବିଶିଷ୍ଟ ବ୍ୟକ୍ତି , ସ୍ଥାନୀୟ ପ୍ରଶାସନ ଆଦିକୁ ସମ୍ମିଳିତ କରାଯାଇଛି । ଏହି ଯୋଜନା ସମ୍ପର୍କରେ ସଚେତନତା ସୃଷ୍ଟି ଲାଗି ବିଭିନ୍ନ ଯୋଗାଯୋଗ ରଣନୀତି ବିଶେଷ କରି ହିତାଧିକାରୀଙ୍କୁ ସୁରକ୍ଷା ନିୟମ ସମ୍ପର୍କରେ ଆଂଚଳିକ ଭାଷାରେ ସଚେତନ କରିବା ଲାଗି ପଦକ୍ଷେପ ନିଆଯାଇଛି । ଶ୍ରୀ ପ୍ରଧାନ କହିଥିଲେ ଯେ ପିଏମ୍ୟୁୱାଇ ଏକ ସାମାଜିକ ଆନ୍ଦୋଳନରେ ପରିଣତ ହୋଇଛି ଏବଂ ବହୁ ସଂଖ୍ୟାରେ ହିତାଧିକାରୀ ଗ୍ୟାସ ସଂଯୋଗ ତଥା ସିଲିଣ୍ଡର ନେବା ଲାଗି ଆଗେଇ ଆସୁଛନ୍ତି ।


    ପିଏମୟୁୱାଇ ଯୋଜନା କାର୍ଯ୍ୟକାରୀ କରିବା କ୍ଷେତ୍ରରେ ଡିଜିଟାଲ୍ ପ୍ରଶାସନର ଉପଯୋଗ ଲାଗି ମନ୍ତ୍ରଣାଳୟ ଏବଂ ତୈଳ ମାର୍କେଟିଂ କମ୍ପାନୀଗୁଡ଼ିକର ଉଦ୍ୟମ ସମ୍ପର୍କରେ ମଧ୍ୟ ପେଟ୍ରୋଲିୟମ ମନ୍ତ୍ରୀ ସୂଚନା ଦେଇଥିଲେ । ଉଜ୍ଜ୍ୱଳା ଯୋଜନା ପାଇଁ ଡିଜିଟାଲ ପରିଚୟ ସଂଗ୍ରହ ଏବଂ ହିତାଧିକାରୀ ଚୟନ , ହିତାଧିକାରୀଙ୍କ ପାଇଁ ଡିଜିଟାଲ୍ କେୱାସି ପୂରଣ , ମଧ୍ୟସ୍ଥଙ୍କ ହସ୍ତକ୍ଷେପ ବିନା ପହଲ ହିତାଧିକାରୀଙ୍କୁ ଡିଜିଟାଲ୍ ମାଧ୍ୟମରେ ପ୍ରତ୍ୟକ୍ଷ ସବଡିଡି ହସ୍ତାନ୍ତର , ଆଇଟି ସଂଚାଳିତ ଡ୍ୟାସବୋର୍ଡର ବ୍ୟବହାର କରି ଉଜ୍ଜ୍ୱଳା ଯୋଜନାର କାର୍ଯ୍ୟକାରୀତା ସମ୍ପର୍କରେ ଦୈନନ୍ଦିନ ଅନୁଧ୍ୟାନ , ଅନଲାଇନ୍ ଆବେଦନ ଏବଂ ଅନଲାଇନ୍ ପ୍ରତ୍ୟହାର , ଏଲପିଜି ଡିଷ୍ଟ୍ରିବ୍ୟୁଟର ଅଧିକାର ପ୍ରଦାନ ଲାଗି ଟେକ୍ନୋଲଜି ବ୍ୟବହାର କରି କ୍ଷେତ୍ର ଚିହ୍ନଟ ଆଦି କାର୍ଯ୍ୟ ମନ୍ତ୍ରଣାଳ ଏବଂ ତୈଳ ମାର୍କେଟିଂ କମ୍ପାନୀଗୁଡ଼ିକ କରିବା ଫଳରେ ଉଜ୍ଜ୍ୱଳା ଯୋଜନା ସଫଳ ଭାବେ କାର୍ଯ୍ୟକାରୀ ହୋଇପାରିଛି ।


    ତୈଳ ମାର୍କେଟିଂ କମ୍ପାନୀଗୁଡ଼ିକର ଜିଲ୍ଲାସ୍ତରୀୟ ନୋଡାଲ୍ ଅଫିସର(ଡିଏନ୍ଓ)ଙ୍କ ଉଦ୍ୟମ ଉପରେ ମଧ୍ୟ ମନ୍ତ୍ରୀ ଗୁରୁତ୍ୱ ଦେଇଥିଲେ । ସେ କହିଥିଲେ ଯେ ଡିଏନ୍ଓମାନେ ପଦାତିକ ସେନା ଭଳି ତ୍ରୁଣମୂଳସ୍ତରରେ ଅଂଶୀଦାରମାନଙ୍କ ମଧ୍ୟରେ ସମନ୍ୱୟ ରକ୍ଷା କରି ପିଏମୟୁୱାଇକୁ କାର୍ଯ୍ୟକାରୀ କରିଛନ୍ତି ।


    ମନ୍ତ୍ରୀ ଆହୁରି ମଧ୍ୟ କହିଥିଲେ ଯେ ହିତାଧିକାରୀଙ୍କଠାରୁ ମତାମତ ସଂଗ୍ରହ କରିବା ଲାଗି ମନ୍ତ୍ରଣାଳୟର ବରିଷ୍ଠ ଅଧିକାରୀ ଏବଂ ତୈଳ ରାଷ୍ଟ୍ରାୟତ୍ତ କମ୍ପାନୀଗୁଡ଼ିକର ଅଧିକାରୀମାନେ 650ଟି ଜିଲ୍ଲା ଗସ୍ତ କରିଥିଲେ ।


    ଶ୍ରୀ ପ୍ରଧାନ ଦୃଢ଼ ଭାବେ ନିରାପତ୍ତା ଏବଂ ଏଲପିଜିର ସୁରକ୍ଷିତ ଉପଯୋଗ ଉପରେ ଗୁରୁତ୍ୱ ଦେଇଥିଲେ । ସମସ୍ତ ପିଏମୟୁୱାଇକୁ ହିତାଧିକାରୀଙ୍କ ଘରେ ମେକାନିକମାନେ ଏଲପିଜି ସଂଯୋଗ ଦେଇଛନ୍ତି ଯଦ୍ଵାରା ଏଲପିଜିର ସୁରକ୍ଷିତ ଏବଂ ସଠିକ୍ ଉପଯୋଗ ହୋଇପାରିବ । ଏଲପିଜିର ସୁରକ୍ଷିତ ବ୍ୟବହାର ଲାଗି ଦେଶବ୍ୟାପୀ ସେଫଟି କ୍ଲିନିକ୍/କ୍ୟାମ୍ପମାନ ନିୟମିତ ବ୍ୟବଧାନରେ ଆୟୋଜନ କରାଯାଇଆସୁଛି ।


    ଶେଷରେ ମନ୍ତ୍ରୀ କହିଥିଲେ ଯେ ପିଏମୟୁୱାଇ ମାଧ୍ୟମରେ “ ମହିଳାମାନଙ୍କୁ ସମ୍ମାନ ମିଳିଛି , ଏହା ହିଁ ଉଜ୍ଜ୍ୱଳାର ପରିଚୟ । ”


    **********

    
    
    (Release ID: 1489351) Visitor Counter : 6