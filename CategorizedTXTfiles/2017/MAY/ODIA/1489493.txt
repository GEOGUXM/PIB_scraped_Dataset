      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ବାମପନ୍ଥୀ ଉଗ୍ରବାଦୀ ପ୍ରଭାବିତ ରାଜ୍ୟଗୁଡ଼ିକର ସମୀକ୍ଷା ବୈଠକରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀଙ୍କ ଉଦବୋଧନ
      ନୂଆ ରଣକୌଶଳ “ସମାଧାନ” ଆପଣେଇବାକୁ ରାଜନାଥଙ୍କ ଆହ୍ୱାନ

      Posted On: 08 MAY 2017 7:56PM by PIB Bhubaneshwar

    ନୂଆଦିଲ୍ଲୀରେ ସୋମବାର ବାମପନ୍ଥୀ ଉଗ୍ରବାଦୀ ଅଧ୍ୟୁଷିତ ରାଜ୍ୟଗୁଡ଼ିକର ସମୀକ୍ଷା ବୈଠକରେ ଅଧ୍ୟକ୍ଷତା କରିଛନ୍ତି ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ । ସେ ତାଙ୍କ ଉଦଘାଟନୀ ଭାଷଣରେ କହିଛନ୍ତି , ବାମପନ୍ଥୀ ଉଗ୍ରବାଦୀଙ୍କ ମୁକାବିଲା କରିବା ସକାଶେ ସର୍ବାଧିକ ପ୍ରଭାବିତ 10ଟି ରାଜ୍ୟର ମୁଖ୍ୟମନ୍ତ୍ରୀ ଏବଂ 35ଟି ଜିଲ୍ଲାର ଜିଲ୍ଲାପାଳ ଓ ଏସପିମାନଙ୍କର ଏହି ବୈଠକ ଆହ୍ୱାନ କରାଯାଇଛି । ଗତ ଏପ୍ରିଲ 24 ତାରିଖରେ ଛତିଶଗଡ଼ର ସୁକମା ଜିଲ୍ଲାରେ ଉଗ୍ରବାଦୀଙ୍କ ଆକ୍ରମଣରେ 25 ଜଣ ସିଆରପିଏଫ ଯବାନ ସହିଦ ହେବା ଘଟଣାରେ ଦେଶ କ୍ଷୁବ୍ଧ । ଏହି ଘଟଣା ପରେ ଉଗ୍ରବାଦୀଙ୍କ ମୁକାବିଲା ନିମନ୍ତେ ସୁଚିନ୍ତିତ ରଣନୀତି ପ୍ରସ୍ତୁତ କରିବା ଜରୁରି ହୋଇପଡ଼ିଛି । ଭାରତ ବିଶ୍ୱର ବୃହତମ ଗଣତନ୍ତ୍ର । ଏହାର ମୂଳଦୁଆକୁ ଦୋହଲାଇବାକୁ ବାମପନ୍ଥୀ ଉଗ୍ରବାଦୀ ଉଦ୍ୟମ କରୁଛନ୍ତି । ଆମର ସମ୍ମାନୀୟ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ନେତୃତ୍ୱରେ ଗଠନ ହେଉଥିବା ନୂତନ ଭାରତରେ ଗଣତନ୍ତ୍ରର ମେରୁଦଣ୍ଡ ସୁଦୃଢ ହୋଇଛି । ବାମପନ୍ଥୀ ଉଗ୍ରବାଦୀଙ୍କ କବଳରୁ ଦେଶକୁ ମୁକୁଳାଇବାକୁ ହେଲେ ଆମକୁ ପ୍ରଧାନମନ୍ତ୍ରୀଙ୍କ ନିର୍ଦ୍ଦେଶରେ କାର୍ଯ୍ୟ କରିବାକୁ ପଡ଼ିବ ।


    ରାଜନାଥ ସିଂହ କହିଲେ ଯେ , ବିଗତ ଦିନରେ ବାମପନ୍ଥୀ ଉଗ୍ରବାଦୀଙ୍କ ଆକ୍ରମଣରେ 12 ହଜାର ଲୋକଙ୍କ ପ୍ରାଣ ଗଲାଣି । ସେମାନଙ୍କ ମଧ୍ୟରେ 2700 ଜଣ ଯବାନ ଥିବା ବେଳେ 9 ହଜାର 300 ଜଣ ନିରୀହ ଲୋକ ଅଛନ୍ତି । ଉଗ୍ରବାଦୀମାନେ କେବଳ ଯେ ନିରାପତ୍ତା ବାହିନୀକୁ ଟାର୍ଗେଟ୍ କରୁଛନ୍ତି ତାହା ନୁହେଁ , ସେମାନେ ସାଧାରଣ ଲୋକଙ୍କ ପାଇଁ ହେଉଥିବା ବିଭିନ୍ନ କଲ୍ୟାଣମୂଳକ କାର୍ଯ୍ୟରେ ମଧ୍ୟ ବାଧା ଦେଉଛନ୍ତି । ସରକାରଙ୍କ ବିକାଶମୂଳକ କାର୍ଯ୍ୟରୁ ସାଧାରଣ ଲୋକଙ୍କୁ କିପରି ଫାଇଦା ନ ମିଳିବ ସେଥିପାଇଁ ଉଗ୍ରବାଦୀ ଉଦ୍ୟମ କରୁଛନ୍ତି ।


    ରାଜନାଥ କହିଥିଲେ ଯେ , ବାମପନ୍ଥୀ ଉଗ୍ରବାଦୀ ସମସ୍ୟା କୌଣସି ଗୁଳିରେ ସମାଧାନ ହୋଇପାରିବନି । ଏଥିପାଇଁ ବିଭିନ୍ନ ସ୍ତରରେ ସ୍ୱଳ୍ପକାଳ , ମଧ୍ୟମକାଳୀନ ଏବଂ ଦୀର୍ଘସୂତ୍ରୀ ନୀତିର ଆବଶ୍ୟକତା ଅଛି । ଏହାର ସମାଧାନ ପାଇଁ ଉପାୟ ଖୋଜିବାକୁ ପଡ଼ିବ ଯାହାକି ‘ ସମାଧାନ ’ (SAMADHAN ) ଶବ୍ଦର ଅକ୍ଷର ଗୁଡ଼ିକରେ ରହିଛି ।


    ସେଗୁଡ଼ିକ ହେଲା:


    S : ସ୍ମାର୍ଟ ଲିଡରସିପ୍: ଦୃଢ଼ ନେତୃତ୍ୱ


    ଦୃଢ଼ ନେତୃତ୍ୱ ହିଁ ଅସମ୍ଭବକୁ ସମ୍ଭବ ଏବଂ ବିଫଳତାକୁ ସଫଳତାରେ ପରିଣତ କରିପାରେ । ଦୃଢ଼ ନେତୃତ୍ୱର ମୂଳ ମନ୍ତ୍ର ହେଲା ଦୂରଦୃଷ୍ଟି , ଲକ୍ଷ୍ୟ , ଇଚ୍ଛାଶକ୍ତି ଏବଂ ଆତ୍ମବିଶ୍ୱାସ । ଉଗ୍ରବାଦୀଙ୍କ ମୁକାବିଲା ପାଇଁ ଏକୀକୃତ କମାଣ୍ଡର ଆବଶ୍ୟକତା ରହିଛି ।


    A : ଆଗ୍ରେସିଭ୍ ଷ୍ଟ୍ରାଟେଜି: ଆକ୍ରମଣାତ୍ମକ ରଣକୌଶଳ


    2015 ମସିହା ତୁଳନାରେ 2016ରେ 150% ଅଧିକ ବାମପନ୍ଥୀ ଉଗ୍ରବାଦୀ ନିହତ ହୋଇଥିବା ବେଳେ ଆତ୍ମସମର୍ପଣରେ ମଧ୍ୟ 47% ବୃଦ୍ଧି ଘଟିଛି । 2017ରେ ମଧ୍ୟ ବାମପନ୍ଥୀ ଉଗ୍ରବାଦୀ ହିଂସା 23.3% ହ୍ରାସ (377ରୁ 289) ପାଇଛି । ଆମେ ସେମାନଙ୍କ ବିରୋଧରେ ଆକ୍ରମଣାତ୍ମକ ରଣନୀତି ଆପଣେଇଲେ ମୁକାବିଲାରେ ଅଧିକ ସଫଳତା ନିଶ୍ଚିତ ମିଳିବ ।


    M : ମୋଟିଭେସନ ଆଣ୍ଡ ଟ୍ରେନିଂ: ପ୍ରେରଣା ଏବଂ ପ୍ରଶିକ୍ଷଣ


    ସରକାରଙ୍କ ପାଖରେ ଉଗ୍ରବାଦୀଙ୍କ ତୁଳନାରେ ଅଧିକ ସମ୍ବଳ , ପ୍ରଯୁକ୍ତି ବିଦ୍ୟା ଏବଂ ପ୍ରଶିକ୍ଷଣର ସୁବିଧା ରହଛି । କେବଳ ଆବଶ୍ୟକତା ଅଛି ସମନ୍ୱୟ ଭିତ୍ତିରେ ଏହାକୁ କାର୍ଯ୍ୟକାରୀ କରିବା । ନିରାପତ୍ତା ବାହିନୀ ମୁତୟନ ହେଉଥିବା ସ୍ଥାନର ଭାଷା ଓ ଭୂଗୋଳ ସହ ଅବଗତ ରହିବା ସହ ସେମାନଙ୍କୁ ସବୁ ପ୍ରକାର ସୁବିଧା ଉପଲବ୍ଧ ହେବ ଉଚିତ ।


    A : ଆକ୍ସନେବଲ ଇଂଟେଲିଜେନ୍ସ: ଉତ୍ତମ ଗୁଇନ୍ଦା ନେଟୱର୍କ


    ଗୁଇନ୍ଦା ନେଟୱର୍କ ବୃଦ୍ଧି କରିବାକୁ ନିରାପତ୍ତା ବାହିନୀ ସ୍ଥାନୀୟ ଲୋକ ଏବଂ ଆତ୍ମସମର୍ପଣ କରୁଥିବା ଉଗ୍ରବାଦୀଙ୍କ ସହାୟତା ନେବା ଉଚିତ । ଉଗ୍ରବାଦୀଙ୍କ ଟାର୍ଗେଟ ସମ୍ପର୍କରେ ଖବର ନେବାକୁ ଛାୟା ଗୁଇନ୍ଦା ଅଧିକାରୀଙ୍କୁ ମୁତୟନ କରାଯାଉ ।


    D : ଡ୍ୟାସବୋଡ ବେସଡ କେପିଆଇ (କି ପରଫର୍ମାନ୍ସ ଇଣ୍ଡିକେଟର)


    ରାଜ୍ୟ ପୁଲିସ ଏବଂ କେନ୍ଦ୍ରୀୟ ବଳରେ ମୁତୟନ ଥିବା ଅଫିସର ଓ ଯବାନମାନଙ୍କ ଦକ୍ଷତାର ସମୀକ୍ଷା ନିୟମିତ ହେବା ଦରକାର ।


    H : ହାରନେସିଙ୍ଗ ଟେକ୍ନୋଲୋଜି: ଅତ୍ୟାଧୁନିକ ପ୍ରଯୁକ୍ତିବିଦ୍ୟାର ଉପଯୋଗ


    ଉଗ୍ରବାଦୀ ବିରୋଧୀ ଅପରେସନରେ ୟୁଏଭି , ମିନି ୟୁଏଭି , ପିଟିଜେଡ୍ କ୍ୟାମେରା , ଜିପିଏସ୍ ଟ୍ରାକିଂ , ଥର୍ମାଲ ଇମେଜିଂ , ରାଡାର , ସାଟେଲାଇଟ ଇମେଜ ଟ୍ରାକର ଥିବା ଅସ୍ତ୍ରଶସ୍ତ୍ର , ବାୟୋମେଟ୍ରିକ ସ୍ମାର୍ଟ ଗନ୍ ଟ୍ରିଗର , ଜୋତା ଏବଂ ବୁଲେଟପ୍ରୁଫ୍ ଜ୍ୟାକେଟରେ ଟ୍ରାକର ଆଦିର ବ୍ୟବହାରକୁ ଗୁରୁତ୍ୱ ଦିଆଯିବା ଦରକାର । କେନ୍ଦ୍ର ସରକାର ରାଜ୍ୟଗୁଡ଼ିକୁ ଏ କ୍ଷେତ୍ରରେ ସହାୟତା କରିପାରିବେ ।


    A : ଆକ୍ସନ ପ୍ଲାନ ଫର ଇଚ୍ ଥିଏଟର: ଭିନ୍ନ ରାଜ୍ୟ ପାଇଁ ଭିନ୍ନ ଯୋଜନା


    ଭିନ୍ନ ଭିନ୍ନ ରାଜ୍ୟରେ ବାମପନ୍ଥୀ ଉଗ୍ରବାଦୀଙ୍କ ମୁକାବିଲା ପାଇଁ ଭିନ୍ନ ଭିନ୍ନ ଯୋଜନା ବା ରଣକୌଶଳର ଆବଶ୍ୟକତା ଅଛି ।


    N : ନୋ ଆକସେସ ଟୁ ଫାଇନାନ୍ସିଂ: ଆର୍ଥିକ ବ୍ୟବସ୍ଥାରୁ ବଂଚିତ


    ଉଗ୍ରବାଦୀଙ୍କ ମୁକାବିଲା ପାଇଁ ଆର୍ଥିକ ସମ୍ବଳର ଆବଶ୍ୟକତା ରହିଛି । ଏହା ବିନା ଲଢ଼େଇରେ ସଫଳତା ସମ୍ଭବ ନୁହେଁ । ତେଣୁ ଏହାକୁ ଗୁରୁତ୍ୱ ମଧ୍ୟ ଦିଆଯିବା ଉଚିତ ।


    ରାଜନାଥ କହିଲେ ଯେ , ଆମ ଯବାନମାନେ ଆଭ୍ୟନ୍ତରୀଣ ଅଂଚଳରେ ଦେଶର ସୁରକ୍ଷା ଯଜ୍ଞରେ ନିଜକୁ ଆହୁତି ଦେଉଛନ୍ତି । ସେମାନଙ୍କ ବଳିଦାନ ବ୍ୟର୍ଥ ଯିବନି । ସେହି ଦିନ ଖୁବ ଶୀଘ୍ର ଆସିବ ଯେତେବେଳେ କି ଉଗ୍ରବାଦୀଙ୍କ ହିଂସା ସମ୍ପୂର୍ଣ୍ଣ ଲୋପ ପାଇଯିବ ।


    ରାଜ୍ୟଗୁଡ଼ିକୁ ଏ କ୍ଷେତ୍ରରେ ଦିଆଯାଉଥିବା ସହାୟତା କଥା ଉଲ୍ଲେଖ କରି ରାଜନାଥ କହିଲେ ଯେ , ବିଭିନ୍ନ ବାମପନ୍ଥୀ ଉଗ୍ରବାଦୀ ଅଧ୍ୟୁଷିତ ରାଜ୍ୟରେ 118 ବାଟାଲିଅନ କେନ୍ଦ୍ରୀୟ ବଳ ମୁତୟନ କରାଯାଇଛି । ଏହାବାଦ୍ ଇଣ୍ଡିଆ ରିଜର୍ଭ ବାଟାଲିଅନ ଏବଂ ଏସ୍ଆଇଆରବି ଗଠନ ପାଇଁ ମଧ୍ୟ ରାଜ୍ୟଗୁଡ଼ିକୁ ସହାୟତା ଦିଆଯାଇଛି । ଏହାବାଦ୍ 10ଟି କୋବ୍ରା ବାଟାଲିଅନ ମଧ୍ୟ ଅତିରିକ୍ତ ଭାବେ ମୁତୟନ କରାଯାଇଛି ।


    ବିଗତ କେଇ ବର୍ଷ ମଧ୍ୟରେ ବିଭିନ୍ନ ଯୋଜନା ମାଧ୍ୟମରେ 10ଟି ରାଜ୍ୟର 106ଟି ଜିଲ୍ଲାରେ କେନ୍ଦ୍ରୀୟ ଆର୍ଥିକ ସହାୟତା ଯୋଗାଇ ଦିଆଯାଇଛି । 2016-17ରେ 210 କୋଟି ଟଙ୍କା କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟ ଦେଇସାରିଛି ।


    ସ୍ୱତନ୍ତ୍ର ଯୋଜନାରେ 6ଟି ରାଜ୍ୟର ପୁଲିସ ଦୃଢ଼ୀକରଣ ପାଇଁ 122.13 କୋଟି ଟଙ୍କା ଦିଆଯାଇଛି । 6ଟି ରାଜ୍ୟରେ 16ଟି ପୁଲିସ ଟ୍ରେନିଂ ସ୍କୁଲ ପାଇଁ 24 କୋଟି ଟଙ୍କା ଦିଆଯାଇଛି । ପ୍ରତିବର୍ଷ ସେନା ଓ ଗ୍ରେହାଉଣ୍ଡ ଦ୍ୱାରା 4 ହଜାର ପୁଲିସଙ୍କୁ ପ୍ରଶିକ୍ଷଣ ପ୍ରଦାନ କରାଯାଉଛି ।


    10ଟି ରାଜ୍ୟରେ 4 ଶହ ଥାନାକୁ ଦୁର୍ଗୀକରଣ ନିମନ୍ତେ କେନ୍ଦ୍ର ସରକାର 624 କୋଟି ଟଙ୍କା ଦେଇଛନ୍ତି ।


    ବାମପନ୍ଥୀ ଅଧ୍ୟୁଷିତ ରାଜ୍ୟ ଗୁଡ଼ିକରେ 56ଟି ଇଣ୍ଡିଆ ରିଜର୍ଭ ବାଟାଲିଅନ ଏବଂ 10ଟି ଏସ୍ଆଇଆରବି ଗଠନ ପାଇଁ ସହାୟତା ଦିଆଯାଇଛି । ଏହାବାଦ୍ 20ଟି ଆଇଆରବି ଏବଂ 6ଟି ଏସ୍ଆଇଆର ବାଟାଲିଅନ ଗଠନ ପାଇଁ ଉଦ୍ୟମ ଚାଲିଛି । ଇଞ୍ଜିନିୟରିଂ ସେକ୍ସନରେ ମଧ୍ୟ 2ଟି ବାଟାଲିଅନ ଗଠନ ହେବା ପ୍ରସ୍ତାବ ରହିଛି ।


    ଆଜିର ବୈଠକ ବାମପନ୍ଥୀ ଉଗ୍ରବାଦୀଙ୍କ ମୁକାବିଲାରେ ବେଶ୍ ସହାୟକ ହେବ ବୋଲି ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ବୈଠକରେ ଆଶା ପ୍ରକାଶ କରିଥିଲେ ।


    ବୈଠକରେ ବାମପନ୍ଥୀ ଉଗ୍ରବାଦୀ ଅଧ୍ୟୁଷିତ ରାଜ୍ୟଗୁଡ଼ିକର ମୁଖ୍ୟମନ୍ତ୍ରୀ , କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରାଳୟର ରାଷ୍ଟ୍ର ମନ୍ତ୍ରୀମାନେ , ଜାତୀୟ ନିରାପତ୍ତା ପରାମର୍ଶଦାତା , କେନ୍ଦ୍ର ସ୍ୱରାଷ୍ଟ୍ର ସଚିବ , କେନ୍ଦ୍ର ପ୍ରତିରକ୍ଷା ସଚିବ , କେନ୍ଦ୍ରୀୟ ସଶସ୍ତ୍ର ବଳର ନିର୍ଦ୍ଦେଶକମାନେ ଯୋଗ ଦେଇଥିଲେ ।


    **********

    
    
    (Release ID: 1489493) Visitor Counter : 4