      નાણા મંત્રાલય

      21 મી સદી માત્ર એશિયાની નહિ, પરંતુ એશિયા અને આફ્રિકા બંને માટે સમાન તકો રહેલી છે : શ્રી અરુણ જેટલી
      Posted On: 23 MAY 2017 4:39PM by PIB Ahmedabad


    ગાંધીનગર , 23-05-2017


    કેન્દ્રીય નાણા અને કોર્પોરેટ બાબતોના મંત્રી શ્રી અરુણ જેટલીએ જણાવ્યું હતું કે 21 મી સદી માત્ર એશિયાની નથી, પરંતુ એશિયા અને આફ્રિકા બંને માટે સમાન છે. મંત્રી શ્રી આફ્રિકન ડેવલપમેન્ટ બેંકની 52 મી વાર્ષિક બેઠકના ઉદ્ઘાટન સમારંભમાં બોલી રહ્યા હતા.


    શ્રી જેટલીએ જણાવ્યું કે, હાલના પડકારરૂપ વૈશ્વિક પરિપ્રેક્ષ્યમાં આઈએમએફના જાન્યુઆરી 2017 ના અંદાજ મુજબ, ભારત 2017 માં 7.2% ના દરે જયારે 2018 માં 7.7 ટકાના દરે વિકસવાની શક્યતા છે. આ ઉપરાંત વિમુદ્રીકરણ જેવા ઐતિહાસિક પગલાને કારણે દેશ ઓછા રોકડ વ્યવહારો તરફ આગળ વધ્યો છે. આ ઉપરાંત અંદાજપત્ર રજુ કરવાની પ્રક્રિયા, જીએસટી તથા એફડીઆઈ નીતિમાં ઉદારીકરણ જેવા મુખ્ય પગલા લેવામાં આવ્યા છે. બીજી તરફ, આફ્રિકા પણ આર્થિક ક્ષેત્રે ઉમદા પ્રદર્શન કરી રહ્યું છે. આફ્રિકન અર્થવ્યવસ્થા 2016માં 2.2 ટકાના દરે વિકસી છે અને ચાલુ વર્ષે 3.4 ટકાના દરે વિકસવાનો અંદાજ છે. આફ્રિકામાં મધ્યમ વર્ગ વધી રહ્યો છે સાથો સાથ ખર્ચ કરવાની ક્ષમતા પણ વધી રહી છે, જે તકોના નવા દ્વાર ખોલશે.


    શ્રી જેટલીએ ભારત-આફ્રિકા ભાગીદારી વિશે જણાવતા કહ્યું કે, ભારતની વિકાસાત્મક ભાગીદારી દક્ષિણ-દક્ષિણ સહકાર અને સ્વૈચ્છિક ભાગીદારીના સિદ્ધાંતો પર આધારિત છે. તેની વિશેષતા સ્વૈચ્છિક ભાગીદારી છે કે જેમાં, ભાગીદાર પર કોઈ વસ્તુ લાદવામાં આવતી નથી અને ભાગીદાર પોતાના માટે શું શ્રેષ્ઠ છે, તે નક્કી કરવા માટે સ્વતંત્ર છે.


    અમારી પ્રતિબદ્ધતા આફ્રિકા સાથે ઉચ્ચસ્તરીય આદાન-પ્રદાનમાં પ્રતિબિંબિત થાય છે. ભારતના રાષ્ટ્રપતિ, ઉપ રાષ્ટ્રપતિ અને પ્રધાનમંત્રીએ આફ્રિકાના 16 દેશોને મુલાકાત લીધી છે તથા આફ્રિકાનો કોઈ પણ દેશ એવો નથી જેની મુલાકાત કેબિનેટ મંત્રી દ્વારા લેવામાં આવી ન હોય.


    વાર્ષિક બેઠકની થીમ “ Transforming Agriculture for Wealth Creation in Africa ” (આફ્રિકામાં સંપતિ નિર્માણ માટે કૃષિનું રૂપાંતરણ) વિશે બોલતા શ્રી જેટલીજીએ જણાવ્યું કે આફ્રિકા વિશ્વનો ખેતીલાયક જમીનનો 60% હિસ્સો ધરાવે છે, જેના પર માત્ર 10% વૈશ્વિક ખોરાકનું ઉત્પાદન કરે છે. ભારત વિશ્વની માત્ર 2% જમીન ધરાવે છે અને વિશ્વની 17 % વસ્તીને પોષે છે. આમ, ભારતના અનુભવમાંથી આફ્રિકા ઘણું બધું શીખી શકે છે. ભારત અને આફ્રિકા સિંચાઈ, ખાદ્ય પ્રસંસ્કરણ, ભૂમિ જાળવણી અને જળ વ્યવસ્થાપન તથા નિકાસ વ્યવસ્થાના ક્ષેત્રે મહત્વપૂર્ણ ભાગીદારી કરી શકે છે.


    ‘ આઈ-5’ એજન્ડા વિશે વાત કરતાં મંત્રીશ્રીએ જણાવ્યું કે ‘આઈ-5’ એજન્ડા ભારતીય નીતિ કરતા જરાપણ અલગ નથી. હિન્દ મહાસાગર ભારત અને આફ્રિકાને ભૌગોલિક રીતે જુદા પડે છે પરંતુ ભાગીદારી અને સહયોગ તેના આધુનિક પુલ બનશે, જેમાં આફ્રિકન ડેવલપમેન્ટ બેંક મજબુત આધારસ્તંભ બની રહેશે.


    AP/J.Khunt

    
    
    (Release ID: 1490509) Visitor Counter : 107