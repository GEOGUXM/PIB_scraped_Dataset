      માર્ગ પરિવહન અને રાજમાર્ગ મંત્રાલય

      ગુજરાતના દરિયાકાંઠાનો સર્વાંગી વિકાસ એ કેન્દ્ર સરકારની પ્રથમ અગ્રતા: કેન્દ્રીય મંત્રી શ્રી મનસુખભાઇ માંડવીયા
      ગુજરાત ખાતે સાગરમાલા યોજના અંગે યોજી સમિતિ બેઠક

      Posted On: 26 MAY 2017 5:56PM by PIB Ahmedabad

    અમદાવાદ , 2 6 -05-2017


    ભારત સરકારના શીપીંગ મંત્રાલયની સાગરમાલા યોજના અંતર્ગત ગુજરાત રાજ્યમાં ચાલતા વિવિધ કામોની સમિક્ષા બેઠક ગાંધીનગર ખાતે કેન્દ્રીય માર્ગ પરિવહન અને રાજમાર્ગ, શીપીંગ, રસાયણ અને ખાતર મંત્રી શ્રી મનસુખભાઇ માંડવિયાની અધ્યક્ષતામાં યોજનામાં આવેલી હતી.


    શીપીંગ મંત્રાલયની સાગરમાલા યોજના હેઠળ દેશ કક્ષાએ 59 જેટલા મહત્વના પ્રોજેક્ટ રૂ. 84046 કરોડનાં ખર્ચે અમલમાં મુકેલ છે , જેના થકી પોર્ટ્બેઝ ઇન્ડસ્ટ્રીઝ અને સાગરકાંઠાનો વિકાસ કરી શકાય. ગુજરાતમાં પણ આ યોજના હેઠળ મહત્વના પ્રોજેક્ટ ચાલુ હોઈ તેના સમયસર અમલીકરણ અંગે કેન્દ્રીય મંત્રીશ્રી મનસુખભાઇ માંડવિયાએ સમીક્ષા બેઠક યોજી હતી.


    ઘોઘા-દહેજ રો-રો ફેરી સર્વીસનાં નિર્માણથી ઘોઘા-દહેજ વચ્ચેનું હાલનું 268 કી.મી.નું અંતર ઘટીને 31 કી.મી.જેટલું થશે તથા હાલ 7 કલાક જેટલો સમય જોઈએ છે તે માત્ર દોઢ કલાકમાં રો-રો ફેરી મારફત કાપી શકાશે.


    આ ઉપરાંત નવલખી અને પોરબંદર પોર્ટ ખાતે ખાસ કોસ્ટલ બર્થ બનાવવામાં આવશે. જેથી સીમેન્ટ અને નમકનું પરિવહન સરળ બનશે અને રોડ પરનું ભારણ ઘટશે. સ્થાનિક માછીમારોની જરૂરીયાત ધ્યાને લઇ વેરાવળ અને માંગરોળ ખાતે ફિશીંગ હાર્બર વિકસાવવામાં આવી રહેલ છે.


    પોર્ટ-લેડ ઇન્ડસ્ટ્રીને વધારવા સાગરમાલા યોજના હેઠળ ગીફટ સીટી ગુજરાત ખાતે દેશનું પ્રથમ ‘મેરીટાઇમ’ ક્લસ્ટર બનાવવામાં આવશે. જેમા શીપીંગને લગતી વિવિધ સેવાઓ સાંકળી લેવામાં આવશે , જયારે શિપીંગ એન્સીલીયરી માટે ભાવનગર ખાતે પણ મેરીટાઈમ ક્લસ્ટર બનાવવામાં આવશે.


    પોર્ટ કનેકટીવીટી વધારવા માટે જુના બેડી બંદર સુધી બ્રોડગેજ લાઇન નાખવામાં આવશે, તો ભાવનગરથી-અલંગ-સોસીયા સુધીનો હયાત માર્ગને નેશનલ હાઇવે બનાવવામાં આવશે. જે માટે હાલના હયાત રસ્તો ભાવનગર-ઘોઘા-મીઠીવીરડી-જસપર-માંડવા-સોસીયાને વિકસાવવામાં આવશે.


    શિપીંગ ઇન્ડસ્ટ્રી સાથે સંકળાયેલ કામદારોના કૌશલ્યનો વિકાસ કરવા અલંગ શિપયાર્ડ ખાતે તાલીમ કેન્દ્ર પણ ચાલુ કરવામાં આવેલ છે.


    દ્વારકા નગરના ઐતિહાસિક, ધાર્મિક અને પ્રવાસન મહત્વને ધ્યાને લઇ સાગરમાલા યોજના હેઠળ વિશેષ વિકાસ કરવાનું નક્કી કરવામાં આવેલ છે. પ્રવાસીઓની સવલતને ધ્યાને લઇ બેટ દ્વારકા નજીક અંડરવોટર ગેલેરી તથા અંડરવોટર રેસ્ટોરેન્ટ વિકસાવવા વિગતવાર ચર્ચા કરવામાં આવેલ હતી. આ ઉપરાંત દેશના મેરીટાઇમ વારસાને જાળવવા માટે મેરીટાઇમ મ્યુઝિયમ , પુરાતત્વ મ્યુઝિયમ , મેરીટાઇમ થીમ પાર્કને સાંકળતુ ‘‘નેશનલ મેરીટાઇમ હેરીટેજ કોમ્પલેક્ષ’’ લોથલ નજીક વિકસાવવાનું નક્કી કરવામાં આવેલ છે તે અંગે પણ વિગતવાર ચર્ચા થઇ હતી.


    આ બેઠકમાં રાજ્યનાં મુખ્ય સચિવશ્રી, બંદર વિભાગનાં અધિક મુખ્ય સચિવશ્રી, મુખ્યમંત્રીશ્રીના અગ્રસચિવશ્રી, મેરીટાઈમ બોર્ડના અધિકારીશ્રીઓ, ભારત સરકારના અધિકારીશ્રીઓ વગેરે હાજર રહ્યા હતા.


    

    
    (Release ID: 1490944) Visitor Counter : 120