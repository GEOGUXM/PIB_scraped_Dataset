      રસાયણ અને ખાતર મંત્રાલય

      પોસાય તેવી ગુણવત્તાયુક્ત દવાઓ પૂરી પાડીને જનૌષધિ પરિયોજના શાંત ક્રાંતિ હાંસલ કરી રહી છેઃ શ્રી અનંતકુમાર
      સરકારનું ધ્યેય જનૌષધિ યોજનાને દરેક બ્લોક સુધી લઈ જવાનું છેઃ શ્રી અનંતકુમાર
      
      દેશમાં 1320 જનૌષધિ કેન્દ્રો કાર્યરત થઈ ગયા છે
      
      આ વર્ષના અંત સુધીમાં 3,000 જનૌષધિ કેન્દ્રો શરૂ કરવામાં આવશેઃ મળેલી 30,000 થી વધુ અરજીઓને સૈધ્ધાંતિક મંજૂરી આપવામાં આવી છે
      
      ઉચ્ચ ગુણવત્તાની ખાતરી થાય તે માટે માત્ર WHO અને GMPના માપદંડોને અનુસરતા ઔષધો જ જનૌષધિ કેન્દ્રોને પૂરા પાડવામાં આવશે
      
      એમસીઆઈની માર્ગરેખાઓ અનુસાર તમામ મેડિકલ પ્રેક્ટિશનર માટે નજરે પડે તે રીતે ઔષધોના જૈનરિક નામો, બ્રાન્ડ નેમ સહિત દર્શાવવાના રહેશેઃ અનંતકુમાર
      Posted On: 12 MAY 2017 5:47PM by PIB Ahmedabad


    નવી દિલ્હી, 12 -05-2017


    પ્રધાન મંત્રી જનૌષધિ પરિયોજના (પીએમબીજેપી)ની સિધ્ધિઓ અંગે મિડિયાને સંબોધન કરતા કેન્દ્રના રસાયણ અને ફર્ટિલાઈઝર્સ તથા સંસદિય બાબતોના મંત્રી શ્રી અનંતકુમાર જણાવ્યું છે કે આ યોજના તમામને માટે પોસાય તેવી અને ગુણવત્તાયુક્ત દવાઓ પૂરી પાડીને આરોગ્ય સુરક્ષા ક્ષેત્રે શાંત ક્રાંતિનું સર્જન કરી રહી છે. આજે ભારત દુનિયાની ફાર્મસી બન્યું છે અને આપણું ફાર્મા સેક્ટર 20 થી 21 ટકાના દરે વૃધ્ધિ પામી રહ્યું છે અને ભારત ગુણવત્તાયુક્ત જૈનરિક ઔષધિઓ 215થી વધુ દેશોમાં નિકાસ કરી રહયું હોવાનું પણ મંત્રીશ્રીએ વધુમાં જણાવ્યું હતું.


    શ્રી અનંતકુમાર જણાવ્યું કે ભારતના પ્રધાનમંત્રી શ્રી નરેન્દ્ર મોદીના તમામ લોકોને પોસાય તેવી અને ગુણવત્તાયુક્ત ઔષધિઓ પૂરી પાડવાના વિઝનને સાકાર કરવા સરકારે તમામ નાગરિકો માટે આરોગ્ય સુરક્ષા પૂરી પાડવાની બાબતને અગ્રતા આપી છે અને આ ઉદ્દેશ માત્ર જનૌષધિ પરિયોજના મારફતે જ હાંસલ થઈ શકશે. આ યોજના મારફતે સરકાર નજીકના ભવિષ્યમાં દેશના દરેક બ્લોકમાં પોસાય તેવી કિંમતે ઔષધો પૂરા પાડશે તેવું તેમણે વધુમાં જણાવ્યું હતું.


    શ્રી કુમારે માહિતી આપી હતી કે આજની તારીખે 30 રાજ્યો અને કેન્દ્ર શાસિત પ્રદેશોમાં 1320 પીએમબીજેપી કેન્દ્રો દેશમાં કાર્યરત થઈ ગયા છે અને તેમાં 426 જિલ્લાઓ આવરી લેવાયા છે. આ સિધ્ધિની તુલનામાં વર્ષ 2008થી 2014 સુધીમાં માત્ર 80 પીએમબીજેકે કેન્દ્રો શરૂ કરાયા હતા. પ્રારંભમાં આ યોજનાનું ટર્નઓવર અંદાજે રૂ.3 કરોડ જેટલું હતું, જે આ વર્ષના અંત સુધીમાં વધીને રૂ.60 કરોડ થશે તેવી માહિતી તેમણે આપી હતી.


    વધુમાં મંત્રીશ્રીએ જણાવ્યું હતું કે કેન્દ્ર સરકારે 19 રાજ્યોની સરકારો, અન્ય સંસ્થાઓ અને સ્વૈચ્છિક સંસ્થાઓ સાથે પીએમબીજેકે કેન્દ્રો શરૂ કરવા માટે સમજૂતીના કરાર કર્યા છે. કુલ 32,225 અરજીઓ મળી હતી, જેમાંથી 30,300 અરજીઓને સૈધ્ધાંતિક મંજૂરી આપવામાં આવી છે, જે આ યોજના બેરોજગાર યુવાનોને સ્વરોજગારી મેળવવા માટે વ્યાપક તકો પૂરી પાડશે તેનો પૂરાવો છે.


    દવાઓની કિંમતોમાં થયેલા વાસ્તવિક ઘટાડાનો ઉલ્લેખ કરીને શ્રી કુમારે જણાવ્યું હતું કે પીએમ બીજેકે કેન્દ્રોમાં સરકાર જૈનરિક ઔષધિઓ પ્રાપ્ત કરે છે, જે ખૂલ્લા બજારોમાં મળતી બ્રાન્ડેડ ઔષધોની તુલનામાં 50 ટકાથી 90 ટકા જેટલી ઓછી કિંમત ધરાવે છે. તેમણે ઉદાહરણ આપતા જણાવ્યું કે એમલોડીપાઈન-5 ગ્રામની 10 ટેબ્લેટની કિંમત રૂ.3.25 છે, જ્યારે તેની તુલનામાં માર્કેટમાં બ્રાન્ડેડ વર્ઝન માટે સરેરાશ રૂ.20 વસૂલવામાં આવે છે. વધુમાં પીએમબીજેપીની પ્રોડકટ બાસ્કેટમાં તમામ થેરાપેટિક કેટેગરીની એટલે કે ચેપ પ્રતિકારક, ડાયાબિટીસ પ્રતિકારક, હૃદય રોગ, કેન્સર અને પેટ તથા આંતરડાની 600 થી વધુ ઔષધિઓ અને 154 સર્જીકલ્સ અને કન્ઝ્યુમેબલ્સનો સમાવેશ થાય છે.


    મંત્રીશ્રીએ જણાવ્યું કે વધુ મહત્વની બાબત એ છે કે ગુણવત્તા બાબતે સચિંત રહીને પીએમબીજેકે હેઠળ પૂરા પાડવામાં આવેલી ઔષધિઓની દરેક બેચને એનએબીએલ (નેશનલ એક્રિડીશન બોર્ડ લેબોરેટરીઝ) દ્વારા માન્ય કરાયેલી લેબોરેટરીઝના આકરા ધોરણોમાંથી પસાર થવું પડે છે. આ ઔષધિઓ WHO અને GMP (ગુડ મેન્યુફેક્ચરીંગ પ્રેક્ટીસીસ)ના માપદંડોને અનુસરે છે. ભારતમાં આવેલી કુલ 10,000 જેટલી ફાર્માસ્યુટિકલ કંપનીઓમાંથી 1400 WHO અને GMP ના માપદંડોને અનુસરે છે તેમજ પીએમબીજેપી હેઠળ મેળવાતા ઔષધો આવી 1400 કંપનીઓ પાસેથી જ ખરીદવામાં આવે છે તેમ શ્રી કુમારે જણાવ્યું હતું.


    ડોક્ટરો પાસેથી જૈનરિક ઔષધોનું પ્રિસ્ક્રિપ્શન મેળવવા બાબતે મંત્રીશ્રીએ માહિતી આપી હતી કે મંત્રાલય અને મેડિકલ કાઉન્સિલ ઓફ ઈન્ડિયા (એમસીઆઈ)ના સતત પ્રયાસોને પરિણામે દેશની તમામ મેડિકલ કોલેજો, હોસ્પિટલો અને ડોક્ટરો માટે ઔષધોના જૈનરિક નામ સહેલાઈથી દેખાય તે રીતે બ્રાન્ડ નેમ સાથે તેમના પ્રિસ્ક્રીપ્શનમાં લખવાનું ફરજીયાત બનાવાયું છે. આ નિયમનો ભંગ કરનાર સામે આકરા પગલાં લેવામાં આવશે. તમામ મેડિકલ પ્રેક્ટિશનર્સને સરકારે આ નિયમનું પાલન કરવા માટે માર્ગરેખાઓ સહિત કડક નિર્દેશો આપ્યા છે. વધુમાં, આરોગ અને પરિવાર કલ્યાણ મંત્રાલયે રાજયોના તમામ ડ્રગ કન્ટ્રોલર્સને એડવાઈઝરી ઈસ્યુ કરી છે કે તમામ બ્રાન્ડેડ ઔષધો, આયાત કરાયેલ હોય કે સ્થાનિક ઉત્પાદન કરાયેલું હોય, તેનું જૈનરિક નામ પેકેજીંગ ઉપર ફરજીયાતપણે મોટા અક્ષરોમાં લખાયેલું હોવું જોઈએ તેમ શ્રી કુમારે જણાવ્યું હતું.


    એવી માહિતી પણ આપવામાં આવી હતી કે ડોક્ટરોને જૈનરિક ઔષધો લખવા માટે પ્રોત્સાહિત કરવા મેડિકલ કાઉન્સિલ ઓફ ઈન્ડિયાએ ઈન્ડિયન મેડિકલ કાઉન્સિલ (વ્યવસાયિક વર્તણૂક, આચાર સંહિતા અને નીતિમત્તા) ના નિયમો 2002માં તા.8 ઓક્ટોબર, 2016થી અમલી બને તે રીતે સુધારો કરાયો છે અને ડોક્ટરના પ્રિસ્ક્રિપ્શનમાં જૈનરિક નામ લખવા જણાવાયું છે.


    પીએમબીજેકે યોજનાના વધુ વિસ્તરણ માટે સરકારના પ્રયાસો અંગે માહિતી આપતા શ્રી કુમારે જણાવ્યું હતું કે રેલવે મંત્રાલયે 1,000થી વધુ રેલવે સ્ટેશનો ઉપર જનૌષધિ કેન્દ્રો શરૂ કરવા માટે કેમિકલ્સ અને ફર્ટિલાઈઝર્સ મંત્રાલય સાથે કરાર કર્યો છે. વધુમાં કેમિકલ્સ અને ફર્ટિલાઈઝર્સ મંત્રાલય દ્વારા તમામ રાજ્યોના જિલ્લા મથકોએ પીએમબીજેકે કેન્દ્રો શરૂ કરવા માટે જણાવવામાં આવ્યું છે. તહેસીલ / લેવલ, બસ સ્ટેન્ડ વગેરે સ્થળોએ પોસાય તેવી કિંમતે ગરીબો અને વંચિતો તથા દેશના નાગરિકોને ઔષધો મળી રહે તેવી વ્યવસ્થા ગોઠવવામાં આવશે તેમ શ્રી કુમારે જણાવ્યું હતું.


    આ પ્રસંગે ફાર્માસ્યુટિકલ વિભાગના સચિવ શ્રી જે. પી. પ્રકાશ, જેએસ ફાર્માના શ્રી રજનીશ ટીંગલ અને બ્યૂરો ઓફ ફાર્મા પીએસયુ ઓફ ઈન્ડિયા (બીપીપીઆઈ) ના સીઈઓ શ્રી બિપ્લપ ચેટર્જી, કેમિકલ્સ અને ફર્ટિલાઈઝર્સ મંત્રાલય હેઠળ કાર્યરત પીએમબીજેપીની અમલીકરણ એજન્સીઓ પણ હાજર રહી હતી.


    AP/J.Khunt/GP

    
    
    (Release ID: 1489743) Visitor Counter : 14
    
    
      Read this release in: English