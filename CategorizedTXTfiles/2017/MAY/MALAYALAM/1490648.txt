      PIB Headquarters

      കുറഞ്ഞ ചെലവില്‍ ആരോഗ്യ സാങ്കേതിക വിദ്യകള്‍ ഒരുക്കുന്നതില്‍ ശ്രീചിത്രയുടെ പങ്ക് മാതൃകാപരം: കേന്ദ്ര മന്ത്രി ജെ. പി നദ്ദ
      Posted On: 15 MAY 2017 4:55PM by PIB Thiruvananthpuram


    രാജ്യത്ത് ആവശ്യമായ വൈദ്യോപകരണങ്ങളുടെ 75 ശതമാനവും ഇപ്പോള്‍ ഇറക്കുമതി ചെയ്യുകയാണെന്നും ഈ

    സ്ഥിതി വിശേഷം മാറണമെങ്കില്‍ വൈദ്യോപകരണങ്ങളുടെ ആഭ്യന്തര ഉല്‍പ്പാദനത്തിന്റെ
    നിലവാരമുയരേണ്ടതുണ്ടെന്നും കേന്ദ്ര ആരോഗ്യ, കുടുംബക്ഷേമ മന്ത്രി ശ്രീ.ജെ. പി നദ്ദ അഭിപ്രായപ്പെട്ടു. കുറഞ്ഞ
    ചെലവില്‍ ആരോഗ്യ സാങ്കേതിക വിദ്യകള്‍ ഒരുക്കുന്നതില്‍ ശ്രീ ചിത്രാ മെഡിക്കല്‍ ഇന്‍സ്റ്റിറ്റ്യൂട്ടിന്റ പങ്ക്
    മാതൃകാപരമാണെന്ന് അദ്ദേഹം ചൂിക്കാട്ടി.
    തിരുവനന്തപുരത്തെ ശ്രീചിത്തിര തിരുനാള്‍ ഇന്‍സ്റ്റിറ്റ്യൂട്ട് ഫോര്‍ മെഡിക്കല്‍ സയന്‍സസ് ആന്റ് ടെക്‌നോളജിയുടെ
    രണ്ടാമത് സാങ്കേതിക വിദ്യാ കോണ്‍ക്ലേവും വ്യവസായ സംഗമമവും ഇന്ന് ഉദ്ഘാടനം ചെയ്യുകയായിരുന്നു അദ്ദേഹം.
    കഴിഞ്ഞ അഞ്ചു വര്‍ഷങ്ങളില്‍ രാജ്യത്തെ വൈദ്യോപകരണ വിപണിമൂല്യം 24000 കോടി രൂപ വരുമെന്ന് ശ്രീ. നദ്ദ
    വ്യക്തമാക്കി. 2020 ഓടെ രാജ്യത്തെ ആരോഗ്യപരിരക്ഷാ വ്യവസായം 15 ലക്ഷം കോടി രൂപയിലെത്തുമെന്നും ഈ
    ദശാബ്ദത്തില്‍ ആരോഗ്യ പരിരക്ഷാ മേഖലയിലെ വാര്‍ഷിക വളര്‍ച്ചാ നിരക്ക് 16% ആയിരിക്കുമെന്ന്
    പ്രതീക്ഷിക്കുന്നതായും അദ്ദേഹം പറഞ്ഞു.
    നിലവാര പരിശോധനയ്ക്ക് ആവശ്യമായ സൗകര്യങ്ങളില്ലാത്തത്, അനുയോജ്യമായ നെപുണ്യമുള്ള മാനവ
    വിഭവശേഷിയുടെ അഭാവം, വ്യാവസായിക മേഖലയില്‍ ഗവേഷണ, വികസന സൗകര്യങ്ങളുടെ കുറവ്, ഇറക്കുമതി
    ചെയ്യുന്ന സാങ്കേതിക വിദ്യയുടെ വര്‍ദ്ധിച്ച ചെലവും പ്രാപ്യമല്ലാത്ത അവസ്ഥയും എന്നിവയെല്ലാം ഇന്ത്യന്‍
    വൈദ്യോപകരണ വ്യവസായത്തെ പിറകോട്ടടിക്കുന്നതായി ശ്രീ നദ്ദ ചൂണ്ടിക്കാട്ടി.
    ഇന്ത്യയില്‍ നിര്‍മ്മിക്കൂ പദ്ധതിയും അടല്‍ ഇന്നവേഷന്‍ ദൗത്യവുമെല്ലാം രാജ്യത്തെ വൈദ്യോപകരണ
    നിര്‍മ്മാണമേഖലയില്‍ ഗുണപരമായ മാറ്റങ്ങള്‍ സൃഷ്ടിച്ചുകൊണ്ടിരിക്കുകയാണ്. ശാസ്ത്രീയമായ ക്ലിനിക്കല്‍
    ട്രയലിനുള്ള ഉപകരണങ്ങള്‍ വികസിപ്പിക്കാന്‍ ശ്രീചിത്രയടക്കമുള്ള സ്ഥാപനങ്ങള്‍ ശ്രദ്ധിക്കണമെന്ന് ശ്രീ.നദ്ദ
    നിര്‍ദ്ദേശിച്ചു.
    ചടങ്ങില്‍ സംസ്ഥാന ആരോഗ്യ മന്ത്രി ശ്രീമതി കെ.കെ ശൈലജ ടീച്ചര്‍ അധ്യക്ഷയായിരുന്നു. ശ്രീ. ശശി തരൂര്‍ എം.പി,
    ശ്രീ. ഒ രാജഗോപാല്‍ എം.എല്‍.എ, ഇന്‍സ്റ്റിറ്റ്യൂട്ട് ഡയറക്ടര്‍ ശ്രീ.കെ.എം ചന്ദ്രശേഖര്‍ എന്നിവര്‍ ചടങ്ങില്‍ സംസാരിച്ചു.
    ഇന്‍സ്റ്റിറ്റ്യൂട്ട് ഡയറക്ടര്‍ പ്രഫസര്‍. ആശാ കിഷോര്‍ സ്വാഗതവും , ബയോ മെഡിക്കല്‍ ടെക്‌നോളജി വിഭാഗം തലവന്‍
    ഡോ.പി.ആര്‍ ഹരികൃഷ്ണ വര്‍മ്മ നന്ദിയും പറഞ്ഞു.

    
    
    (Release ID: 1490648) Visitor Counter : 2