      ധനകാര്യ മന്ത്രാലയം

      അടല്‍ പെന്‍ഷന്‍ യോജനയുടെ വരിക്കാര്‍ 53 ലക്ഷമായി
      Posted On: 26 MAY 2017 12:51PM by PIB Thiruvananthpuram


    രാജ്യത്ത് 60 വയസ്സ് കഴിഞ്ഞവര്‍ക്ക് 1,000 രൂപ മുതല്‍ 5,000 രൂപ വരെ നിശ്ചിത പെന്‍ഷന്‍ ലഭിക്കുന്ന
    പദ്ധതിയായ അടല്‍ പെന്‍ഷന്‍ യോജനയുടെ വരിക്കാര്‍ 53 ലക്ഷമായി. നിലവില്‍ 235 ബാങ്കുകളും തപാല്‍
    വകുപ്പുമാണ് പദ്ധതിയുടെ നടത്തിപ്പില്‍ ഏര്‍പ്പെട്ടിട്ടുള്ളത്. ഇതിന് പുറമേ കോര്‍ബാങ്കിംഗ് സംവിധാനമുള്ള
    ബാങ്കുകളുടെ ശാഖകളിലും പോസ്റ്റോഫീസുകളിലും ഇന്റര്‍നെറ്റ് ബാങ്കിംഗ് മുഖേനയും ഈ സേവനം നല്‍കി വരുന്നു.
    കേന്ദ്ര ഗവണ്‍മെന്റ് ജീവനക്കാര്‍ക്കുള്ള ദേശീയ പെന്‍ഷന്‍ പദ്ധതിയുടെ നിക്ഷേപ മാതൃക തന്നെയാണ്
    അടല്‍ പെന്‍ഷന്‍ യോജനയും സ്വീകരിച്ചിട്ടുള്ളത്. 2016-17 ല്‍ പദ്ധതി വഴി 13.91 ശതമാനത്തിന്റെ ആദായമുണ്ടായി.


    നിലവില്‍ വരിക്കാരില്‍ 62% പേര്‍ പുരുഷന്മാരും 32% പേര്‍ സ്ത്രീകളുമാണ്. ബഹുഭൂരിപക്ഷം പേരും മാസ
    വരിസംഖ്യയാണ് സ്വീകിരച്ചിട്ടുള്ളത്. വരിക്കാരില്‍ 97.5% പേരും പ്രതിമാസ നിരക്കിലും 0.8% പേര്‍ മൂന്ന്
    മാസത്തൊരിക്കലും 1.7% പേര്‍ അര്‍ദ്ധവാര്‍ഷിക ഇടവേളകളിലുമാണ് വരിസംഖ്യ അടയ്ക്കുന്നത്.


    വരിക്കാരില്‍ ബഹുഭൂരിപക്ഷം പേരും, (51.5%) ചേര്‍ന്നിട്ടുള്ളത് 1000 രൂപ പെന്‍ഷന്‍ വിഭാഗത്തിലാണ്. 34.5%
    പേര്‍ പ്രതിമാസം 5,000 രൂപ പ്രതിമാസ വിഭാഗത്തില്‍പെടും. വരിക്കാര്‍ നല്‍കുന്ന സംഭാവനയുടെ
    അടിസ്ഥാനത്തിലായിരിക്കും പെന്‍ഷന്‍ നിശ്ചയിക്കുക. 2015 ജൂണ്‍ 1 ന് നിലവില്‍ വന്ന പദ്ധതിയില്‍ രാജ്യത്തെ 18
    വയസ്സിനും 40 വയസ്സിനും മദ്ധ്യേ പ്രായമുള്ള പൗരന്മാര്‍ക്ക് ചേരാം.


    വരിക്കാരന്‍ മരണമടഞ്ഞാല്‍ പെന്‍ഷന്‍ തുക ജീവിത പങ്കാളിക്ക് ലഭിക്കും. ഇരുവരും മരണപ്പെട്ടാല്‍
    പെന്‍ഷന്‍ തുക അവകാശിക്ക് നല്‍കും.

    
    
    (Release ID: 1491905) Visitor Counter : 4