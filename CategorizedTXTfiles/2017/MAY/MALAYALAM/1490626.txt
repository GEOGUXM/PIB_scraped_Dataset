      PIB Headquarters

      നാളികേര ഉല്‍പാദനം നേരിയ തോതില്‍ കുറയും
      Posted On: 08 MAY 2017 4:12PM by PIB Thiruvananthpuram


    

    രാജ്യത്ത് 2016 -17 കാര്‍ഷിക വര്‍ഷത്തിലെ നാളികേര ഉല്‍പാദനം പോയ വര്‍ഷത്തെ അപേക്ഷിച്ച് ഏകദേശം 6.22
    ശതമാനം കുറയുമെന്ന് നാളികേര വികസന ബോര്‍ഡ് നടത്തിയ സര്‍വ്വേ ഫലങ്ങള്‍ സൂചിപ്പിക്കുന്നു. 2016 -17 ല്‍
    ഉല്‍പാദനം 20,789 ദശലക്ഷം നാളികേരം ആയിരിക്കും എന്നാണ് കണക്കാക്കിയിരിക്കുന്നത്. രാജ്യത്തെ പ്രധാന
    നാളികേരോല്‍പാദന സംസ്ഥാനങ്ങളായ കേരളം, തമിഴ്‌നാട്, കര്‍ണ്ണാടക, ആന്ധ്രപ്രദേശ്, പശ്ചിമബംഗാള്‍, ഒഡീഷ,
    മഹാരാഷ്ട്ര, ഗുജറാത്ത് എന്നീ സംസ്ഥാനങ്ങളിലാണ് ഉല്പാദനം നിര്‍ണ്ണയിക്കാനുള്ള പഠനം നടത്തിയത്. പശ്ചിമബംഗാള്‍,
    മഹാരാഷ്ട്ര എന്നീ സംസ്ഥാനങ്ങളില്‍ ഒഴികെ എല്ലാ സംസ്ഥാനങ്ങളിലും ഉല്പാദനം നേരിയ തോതില്‍
    കുറയുന്നതായാണ് കാണുന്നത്. പശ്ചിമബംഗാളില്‍ 3.96 ശതമാനം വര്‍ദ്ധന കാണിക്കുമ്പോള്‍ മഹാരാഷ്ട്രയിലെ
    വര്‍ദ്ധന കേവലം 0.37 ശതമാനം മാത്രമാണ്. ആന്ധ്രപ്രദേശില്‍ 0.81 ശതമാനത്തിന്റെ നാമമാത്രമായ കുറവാണ്
    നിര്‍ണ്ണയിക്കപ്പെട്ടിട്ടുള്ളത്. എന്നാല്‍ 2013ലും 2014ലും സംസ്ഥാനത്ത് തുടര്‍ച്ചയായി ഉണ്ടായ കൊടുങ്കാറ്റുകളുടെ
    ഫലമായി വന്‍തോതില്‍ ഇടിഞ്ഞ നാളികേര ഉല്‍പാദനം പൂര്‍വ്വസ്ഥിതി പ്രാപിക്കുന്നു എന്നത് ശുഭോദര്‍ക്കമാണ്.
    ഗുജറാത്തിലും ഒഡീഷയിലുമാണ് യഥാക്രമം 15.86 ശതമാനത്തിന്റെയും 10.38 ശതമാനത്തിന്റെയും താരതമ്യേന
    ഉയര്‍ന്ന ഉല്പാദന കുറവു കാണിക്കുന്നത്. എന്നാല്‍ രാജ്യത്തെ ആകെ ഉല്‍പാദനത്തിന്റെ 91 ശതമാനവും സംഭാവന
    ചെയ്യുന്ന കേരളം, തമിഴ്‌നാട്, കര്‍ണ്ണാടകം, ആന്ധ്രപ്രദേശ് എന്നീ സംസ്ഥാനങ്ങളില്‍ യഥാക്രമം 8.47
    ശതമാനത്തിന്റെയും, 5.85 ശതമാനത്തിന്റെയും, 5.17 ശതമാനത്തിന്റെയും 0.81 ശതമാനത്തിന്റെയും ഉല്പാദനക്കുറവാണ്
    സര്‍വ്വേ ഫലങ്ങള്‍ നല്‍കുന്ന സൂചന.


    സര്‍വ്വേ ഫലപ്രകാരം ഏറ്റവും കൂടുതല്‍ നാളികേര ഉല്‍പാദന ക്ഷമത രേഖപ്പെടുത്തിയിരിക്കുന്നത്
    ആന്ധ്രപ്രദേശിലും ഏറ്റവും കുറവ് ഒഡിഷയിലുമാണ്. ആന്ധ്രയില്‍ ഹെക്ടറിന് 13617 നാളികേരവും ഒഡീഷയില്‍
    ഹെക്ടറിന്‍ 5782 നാളികേരവുമാണ് ഉത്പാദനക്ഷമത. കേരളത്തിലെ കോഴിക്കോട്, മലപ്പുറം, തൃശ്ശൂര്‍ എന്നീ ജില്ലകളില്‍
    ഉല്‍പാദനക്ഷമത ദേശീയ ശരാശരിക്ക് തുല്ല്യമോ മുകളിലോ ആണ്. കേരളത്തില്‍ ഉല്‍പാദനക്ഷമതയുടെ
    കാര്യത്തില്‍ കോഴിക്കോട് ജില്ലയാണ് മുന്‍പന്തിയില്‍. ഹെക്ടറില്‍ 11972 നാളികേരമാണ് ജില്ലയിലെ ശരാശരി
    ഉല്പാദനം. മലപ്പുറവും (11840 നാളികേരം), തൃശ്ശൂരും (11218 നാളികേരം) ആണ് തൊട്ടു പുറകില്‍. ഏറ്റവും കുറവ്
    ഉല്‍പാദനക്ഷമത രേഖപ്പെടുത്തിയത് ഇടുക്കി ജില്ലയിലാണ്. ഒരു ഹെക്ടറില്‍ ശരാശരി 1856 നാളികേരം മാത്രമാണ്
    ഇടുക്കിയിലെ ഉല്‍പാദനക്ഷമത.
    തെക്കുപടിഞ്ഞാറന്‍ കാലവര്‍ഷത്തിന്റേയും വടക്കുകിഴക്കന്‍ കാലവര്‍ഷത്തിന്റേയും ലഭ്യതയില്‍
    അനുഭവപ്പെട്ട കുറവ് ഉല്‍പാദനത്തെ ബാധിച്ചു എന്നുവേണം കരുതാന്‍. നാളികേരമേഖല ഭൂരിഭാഗവും മഴയെ
    ആശ്രയിച്ചുള്ള കൃഷി മാത്രം ആയതിനാല്‍ വരള്‍ച്ചയുടെ തീവ്രത കൂടുതല്‍ അനുഭവപ്പെട്ടത് താരതമ്യേന ഉയര്‍ന്ന
    ഉല്‍പാദനക്കുറവ് സൂചിപ്പിക്കുന്നു. ജലസേചനം നടത്തുന്നതും നല്ല പരിചരണ മുറകള്‍ അവലംബിക്കുന്നതുമായ
    തെങ്ങിന്‍ തോട്ടങ്ങളില്‍ ഉല്പാദനക്കുറവ് അനുഭവപ്പെട്ടിട്ടില്ല, മറിച്ച് ചിലയിടങ്ങളില്‍ ഉല്‍പാദനം വര്‍ദ്ധിച്ചതായും
    കാണുന്നു.

    
    
    (Release ID: 1490626) Visitor Counter : 2