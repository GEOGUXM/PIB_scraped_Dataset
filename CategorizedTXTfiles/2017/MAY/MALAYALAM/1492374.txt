      PIB Headquarters

      കേരളത്തില്‍ ബിഎസ്എന്‍എല്‍ ഫോര്‍-ജി സേവനം അടുത്ത മാര്‍ച്ചോടെ
      Posted On: 30 MAY 2017 3:22PM by PIB Thiruvananthpuram


    
    
    അടുത്ത വര്‍ഷം മാര്‍ച്ചോടെ സംസ്ഥാനത്ത് ബിഎസ്എന്‍എല്‍ പൂര്‍ണ്ണമായും 4ജി ശൃംഖലയിലേക്ക് മാറും. നാല് മാസത്തിനുള്ളില്‍ ഇതിന്റെ നടപടിക്രമങ്ങള്‍ ആരംഭിക്കുമെന്ന് ബിഎസ്എന്‍എല്‍ കേരള സര്‍ക്കിള്‍ ചീഫ് ജനറല്‍ മാനേജര്‍ ശ്രീ. ആര്‍ മണി ഐ.റ്റി.എസ്. തിരുവനന്തപുരത്ത് വാര്‍ത്താ സമ്മേളനത്തില്‍ അറിയിച്ചു. ഡിസംബറില്‍ പരീക്ഷണാടിസ്ഥാനത്തില്‍ 4ജി സേവനം ലഭ്യമായി തുടങ്ങും. പ്രാരംഭ ഘട്ടത്തില്‍ തിരുവനന്തപുരം, എറണാകുളം, കോഴിക്കോട് എന്നീ നഗരങ്ങളിലാകും 4 ജി സേവനം ലഭിക്കുക. തുടര്‍ന്ന് ഘട്ടം ഘട്ടമായി എല്ലാ ജില്ലാകേന്ദ്രങ്ങളെയും, പ്രധാന നഗരങ്ങളെയും 4ജി ശൃംഖലയ്ക്ക് കീഴില്‍ കൊണ്ടുവരും. ഇതിനായി ഈ സാമ്പത്തികവര്‍ഷം 2200 4ജി നെറ്റ് വര്‍ക്ക് കേന്ദ്രങ്ങള്‍ സ്ഥാപിക്കാനാണ് ലക്ഷ്യമിടുന്നത്.


    ബിഎസ്എന്‍എല്ലിന് ഏറ്റവും കൂടുതല്‍ ഉപഭോക്താക്കള്‍ ഉള്ള കേരള സര്‍ക്കിളിന്റ പ്രത്യേക സാഹചര്യം കണക്കിലെടുത്തുകൊണ്ട് ത്രീ ജി നെറ്റ് വര്‍ക്ക് 4ജി ആയി ഉയര്‍ത്താനുള്ള മറ്റൊരു പദ്ധതിയും ആസൂത്രണം ചെയ്യുന്നുണ്ടെന്ന് ശ്രീ. മണി പറഞ്ഞു. ഇക്കാര്യത്തില്‍ ചര്‍ച്ചകള്‍ പുരോഗമിക്കുന്നു. ഇതിന് കേന്ദ്ര വാര്‍ത്താവിനിമയ മന്ത്രാലയത്തിന്റെ അനുമതി ആവശ്യമാണ്. ഈ പദ്ധതി നടപ്പിലാവുന്നതോടെ. കേരളത്തിലെ ബിഎസ്എന്‍എല്‍ ശൃംഖല രാജ്യത്തിന് തന്നെ മാതൃകയാവുമെന്നും അദ്ദേഹം പറഞ്ഞു. കൂടാതെ പുതിയ സാങ്കേതിക വിദ്യ ഉപയോഗിച്ചുകൊണ്ട് 3ജി, 2ജി ശൃംഖലകള്‍ വിപുലീകരിക്കും. ഈ വര്‍ഷാവസാനം 90 ശതമാനം സര്‍ക്കിളുകളും 3ജി ശൃംഖലയ്ക്കു കീഴില്‍ കൊണ്ടുവരും. 3ജി നെറ്റ് വര്‍ക്കിന്റെ കവറേജും നിലവാരവും മെച്ചപ്പെടുത്തുമെന്നും ചീഫ് ജനറല്‍ മാനേജര്‍ അറിയിച്ചു.


    കേരള സര്‍ക്കിളിന്റെ ഭാഗമായ ലക്ഷദ്വീപില്‍ അടുത്ത മൂന്ന് മാസത്തിനുള്ളില്‍ പത്ത് പുതിയ 2ജി കേന്ദ്രങ്ങളും പന്ത്രണ്ട് 3-ജി കേന്ദ്രങ്ങളും സ്ഥാപിച്ചുകൊണ്ട് സുപ്രധാന ചുവട്‌വെയ്പ്പ് നടത്തും. ഒപ്റ്റിക്കല്‍ ഫൈബര്‍ കേബിളുകള്‍ സ്ഥാപിക്കല്‍ സാധ്യമല്ലാത്തതിനാല്‍ ഉപഗ്രഹ സാങ്കേതിക വിദ്യ വഴിയാകും ഈ പദ്ധതി നടപ്പാക്കുക. 5,000 ത്തില്‍ കൂടുതല്‍ ജനസംഖ്യയുള്ള ലക്ഷദ്വീപിലെ മുഴുവന്‍ പ്രദേശങ്ങളിലും 3ജി സേവനം ലഭ്യമാകും. കൂടാതെ കൂടാതെ ഇടുക്കി ജില്ലയിലും നെറ്റ്‌വര്‍ക്ക് സേവനം മെച്ചപ്പെടുത്താനാവശ്യമായ നടപടികള്‍ കൈകൊള്ളും.


    കേരളത്തില്‍ ഇ-വിദ്യഭാസം നടപ്പാക്കുന്നതിന്റെ ഭാഗമായി രണ്ടു ദിവസം മുന്‍പ് നടന്ന ഒരു ചടങ്ങില്‍ 10,000 പ്രൈമറി വിദ്യാലയങ്ങളില്‍ വന്‍ ആധായ നിരക്കില്‍ ബ്രോഡ്ബാന്‍ഡ് സൗകര്യം ലഭ്യമാക്കി. 200 വൈഫൈ കേന്ദ്രങ്ങളുടെ ടെന്ററുമായി കേരള ഗവണ്‍മെന്റ് സമീപിച്ചതായും ഇതില്‍ പങ്കാളിയാവുമെന്നും അദ്ദേഹം പറഞ്ഞു.


    ഈ സാമ്പത്തിക വര്‍ഷം ബിഎസ്എന്‍എല്‍ കേരള സര്‍ക്കിള്‍ 700 കോടിയുടെ ലാഭം നേടിയതായും ചീഫ് ജനറല്‍ മാനേജര്‍ പറഞ്ഞു. റവന്യൂവരുമാനത്തില്‍ കേരളസര്‍ക്കിള്‍ മാത്രമാണ് വരുമാനത്തില്‍ കുതിച്ചുചാട്ടമുണ്ടാക്കിയത്. 5 ശതമാനമാണ് വര്‍ദ്ധനവ്. ജിഎസ്എം മേഖലയില്‍ 10 ശതമാനവും, ബ്രോഡ് ബാന്‍ഡ് രംഗത്ത് 5 ശതമാനം, എഫ്ടിടിഎച്ച് കണക്ഷനുകള്‍ക്ക് 43 ശതമാനവും, എന്റര്‍പ്രൈസസ് ബിസിനസ്സിലൂടെ 28 ശതമാനം വളര്‍ച്ച കൈവരിച്ചു.


    ചരക്കുസേവന നികുതി (ജിഎസ്ടി) നടപ്പാക്കുന്നതിന്റെ ഭാഗമായി ബിഎസ്എന്‍എല്‍ ഉപഭോക്താക്കള്‍, വിശേഷിച്ചും ബിസിനസ് ഉപഭോക്താക്കള്‍ ജിഎസ്ടി രജിസ്‌ട്രേഷന്‍ നമ്പര്‍ നല്‍കുവാന്‍ ശ്രദ്ധിക്കണമെന്നും പദ്ധതി നടപ്പിലാക്കാനുള്ള നടപടിക്രമങ്ങള്‍ ത്വരിതപ്പെടുത്തുമെന്നും ശ്രീ. ആര്‍ മണി അറിയിച്ചു.

    
    
    (Release ID: 1492374) Visitor Counter : 3