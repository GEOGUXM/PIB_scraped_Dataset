      PIB Headquarters

      ஊழியர்கள் வைப்புநிதி அமைப்பின் மக்கள் சாசனம் வெளியீடு
      Posted On: 19 MAY 2017 4:17PM by PIB Chennai


    மத்திய தொழிலாளர் நல, வேலைவாய்ப்பு அமைச்சர் திரு. பண்டாரு தத்தாத்ரேயா அவர்கள் 2017 மே 16 அன்று பெங்களூரு நகரில் ஊழியர்கள் வைப்பு நிதி அமைப்பின் மக்களுக்கான 2017 சாசனத்தையும் இணையம் மூலமான நீதிமன்ற மேலாண்மை அமைப்பையும் துவக்கி வைத்தார்.
    மக்களுக்கான 2017 சாசனம் என்பது ஊழியர்கள் வைப்புநிதி அமைப்பில் வெளிப்படைத்தன்மை, பொறுப்புணர்வு ஆகியவற்றைக் கொண்டுவருவதற்கான, அதன் சேவை வழங்கல் முறை, குறைகளையும் ஏற்பாடு ஆகியவற்றை மேலும் சிறப்பானதாக மாற்றுவதற்குமான முயற்சியாகும். முன்பிருந்த 30 நாட்கள் என்ற காலவரம்பையும் விடக் குறைவான கால வரம்பிற்குள் இதில் பயன்பெறுவோர் அனைவருக்கும் சேவைகளை உறுதி செய்வதே இதன் நோக்கமாகும். இதன்படி பணத்தொகையை வழங்குவதற்கான காலவரம்பு 10 நாட்களாகவும், குறைகளை தீர்ப்பதற்கான காலவரம்பு 15 நாட்களாகவும் மாற்றப்பட்டுள்ளது.
    அனைத்து ஊழியர்களுக்கும் சமூகப் பாதுகாப்பை வழங்குவது; இதில் சம்பந்தப்பட்டவர்கள் அனைவருக்கும் சமூகப்பாதுகாப்பு போதுமான அளவில் கிடைப்பதை உறுதிப்படுத்தும் வகையில் கொள்கைகளை அமல்படுத்துவது ஆகிய நோக்கத்துடன்தான் இந்த மக்கள் சாசனம் துவக்கப்பட்டுள்ளது.
    மாண்புமிகு பிரதமர் திரு. நரேந்திர மோடி அவர்களின் டிஜிட்டல் மயமான இந்தியா என்ற தொலைநோக்கிற்கு உகந்த வகையிலேயே ஊழியர் வைப்பு நிதி அமைப்பின் இணையம் மூலமான நீதிமன்ற மேலாண்மை அமைப்பு துவக்கப்பட்டுள்ளது. வெளிப்படையான, மின்னணு மயமான வழக்கு மேலாண்மை என்பதே இத்திட்டத்தின் நோக்கமாகும். இது ஊழியர்கள், முதலாளிகள், வழக்காடுவோர், தீர்ப்பாயங்கள் ஆகிய இதில் தொடர்புடைய அனைவரின் எதிர்பார்ப்புகளுக்கும் உதவி செய்வதாக அமையும். 1952ஆம் ஆண்டின் ஊழியர் வைப்பு நிதி மற்றும் இதர வழிவகைகளுக்கான சட்டத்தின் நீதிமன்ற நடவடிக்கைகள், ஊழியர் வைப்புநிதி மேல்முறையீட்டுத் தீர்ப்பாயம் ஆகியவற்றின் நீதிமன்றச் செயல்பாடுகள் மின்னணு முறையில் நடைபெறுவதற்கும், காகிதங்களின் பயன்பாடில்லாத சூழலை உருவாக்குவதற்குமான முயற்சி ஆகும்.
    தீர்ப்பாயத்தை எளிதில் அணுகும் வகையில் வழக்கு தொடுத்தோர் பதிவு செய்துள்ள கைபேசி எண்களில் அவர்களின் வழக்குகளின் தற்போதைய நிலை குறித்த தகவல்கள் அனுப்பப்படும். சம்பந்தப்பட்டவர்கள் தங்களது தனிப்பட்ட வழக்குகளை இணையம் மூலமாகவும் தொடர்ந்து கண்காணிக்க முடியும்.
    இப்போது வழக்கு தொடுப்போர் தங்களின் அனைத்து பதிவேடுகளையும், சான்றுகளையும், ஆவணங்களையும் இணையம் மூலமாகவே பதிவு செய்யலாம். தங்கள் வழக்குகளின் தற்போதைய நிலை உள்ளிட்டு அனைத்து விவரங்களையும் இணையம் மூலமாகவே அவர்கள் தெரிந்து கொள்ள முடியும். இணையம் மூலமான நீதிமன்ற மேலாண்மையின் முக்கியமான பகுதியாக மேம்படுத்தல் அமைகிறது. இதன் மூலம் மின்னணு முறையிலான வழக்கு விவரங்கள் மின்னணு முறையிலான தகவல் தொகுப்புகளை உருவாக்குவதோடு, அவற்றை துல்லியமான, கருத்துள்ள அறிக்கைகளை உருவாக்குவதற்கும் பயன்படுத்திக் கொள்ள முடியும். இந்த அமைப்பில் செயல்திறனையும், வெளிப்படைத்தன்மையையும் உருவாக்குவதோடு கூடவே காகிதப் பயன்பாட்டை முற்றிலுமாகத் தவிர்ப்பதற்கான முயற்சியாகவும் இது விளங்குகிறது.
    

    
    (Release ID: 1490303) Visitor Counter : 8