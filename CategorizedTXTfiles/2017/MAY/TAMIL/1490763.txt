      மத்திய அமைச்சரவை

      மேக் இன் இந்தியா திட்டத்துக்கான கொள்முதல்கள் தொடர்பாக மத்திய அமைச்சரவை முக்கிய கொள்கை முடிவு.
      Posted On: 24 MAY 2017 2:37PM by PIB Chennai


    பிரதமர் திரு நரேந்திர மோடி அவர்கள் தலைமையிலான மத்திய அமைச்சரவை, அரசு நிறுவனங்களின் தேவைக்காக கொள்முதல்கள் செய்வதில் மேக் இன் இந்தியா தொடர்பாக முக்கி ய கொள்கை முடிவு எடுத்துள்ளது. இந்த புதிய கொள்கை உள்நாட்டு உற்பத்திக்கு பெரிய ஊக்கம் கொடுத்து வேலை வாய்ப்புகளையும் உருவாக்கும். மேலும் உள்நாட்டு உற்பத்தியில் தொழில்நுட்பத்தை வளர்த்து முதலீடுகளையும் அதிகரிக்கும். மேக் இன் இந்தியா திட்டத்தின் நோக்கத்தின் அடிப்படையில், உபகரணங்கள், உதிரி பாகங்கள் போன்றவற்றின் உற்பத்தியில் முக்கிய உந்துசக்தியாக இருக்கும்.


    மத்திய அரசின் மேக் இன் இந்தியா திட்டத்தை ஊக்கப்படுத்தும் வகையிலும், உள்ளூர் உற்பத்தி மற்றும் பொருட்கள் உற்பத்தி மற்றும் சேவையை இந்தியாவில் வளர்க்கும் வகையிலும், வேலை வாய்ப்பு மற்றும் வருவாயை பெருக்கும் வகையிலும் இந்த கொள்கை முடிவு எடுக்கப்பட்டுள்ளது. அரசு நிறுவனங்களுக்கான கொள்முதல் என்பது அதிக அளவில் செய்யப்படுகிறது. இந்த கொள்கை முடிவு, அந்த கொள்முதலுக்கு பெரும் வகையில் உதவி புரியும். உள்ளூர் பொருட்கள் உற்பத்தி என்பது, இந்திய உற்பத்தி நிறுவனங்கள், புதிய உற்பத்தி நிறுவனங்களை நிறுவுதல், வெளிநாட்டு நிறுவனங்கள் மற்றும் உள்ளூர் உற்பத்தியாளர்களோடு கூட்டு நிறுவனங்கள் அமைத்தல் ஆகிவற்றின் மூலமாக உள்ளூர் தொழிலாளர்களின் பங்கேற்பை அதிகரித்து அவர்களுக்கு பயிற்சி அளிப்பதன் மூலம் பொருட்கள் உற்பத்தியில் உள்நாட்டு பங்களிப்பை அதிகரிக்க முடியும்.


    விவரங்கள் :


    அரசு கொள்முதலில் உள்ளூர் நிறுவனங்களுக்கு முன்னுரிமை அளிக்க பொது நிதி விதிமுறைகள் 2017, விதி 153 (iii)ன் அடிப்படையில் வெளியிடப்படும் ஆணையின் மூலமாக இந்த கொள்கை முடிவு செயல்படுத்தப்படும். இந்த கொள்கையின் அடிப்படையில் அரசு கொள்முதலில் உள்ளூர் நிறுவனங்களுக்கு முன்னுரிமை அளிக்கப்படும். உள்ளூர் நிறுவனங்கள் என்பவை, குறைந்தபட்ச எதிர்ப்பார்ப்பை நிறைவேற்றும் வகையில் (குறைந்தது 50 சதவகிதம்) இருக்க வேண்டும். உள்ளூர் பொருட்கள் உள்நாட்டு உற்பத்திக்கான மதிப்பை கூட்டும்.


    50 லட்சத்துக்கும் குறைவாக கொள்முதல் செய்யப்படுகையில், சம்பந்தப்பட்ட அமைச்சகம் உள்நாட்டு உற்பத்தி மற்றும் உள்நாட்டு நிறுவனங்கள் போதுமான அளவுக்கு இருக்கின்றன என்று முடிவெடுத்தால், உள்ளூர் நிறுவனங்கள் மட்டுமே அதில் பங்கு பெற முடியும்.


    50 லட்சத்துக்கும் அதிகமான அளவில் கொள்முதல் செய்யப்படுகையில், ஒரு டெண்டரில் குறைந்த விலையை குறிப்பிடும் ஒரு உற்பத்தியாளர் உள்ளூர் உற்பத்தியாளராக இல்லாத நிலையில், குறைந்த விலையிலிருந்து 20 சதவிகித வேறுபாட்டுக்குள் இருக்கும் அடுத்த உள்ளூர் உற்பத்தியாளருக்கு, குறைந்த விலைக்கு நிகராக தனது விலைப் புள்ளியை அளிக்க வாய்ப்பு வழங்கப்படும். கொள்முதலை பிரித்து வழங்க முடியாத நிலையில், குறைந்த விலைக்கு விலைப்புள்ளி அளித்த உள்ளூர் உற்பத்தியாளர், குறைந்த விலைக்கு பொருட்களை வழங்க வாய்ப்பு வழங்கப்படும்.


    ரூபாய் 5 லட்சத்துக்கு குறைவான கொள்முதல்களுக்கு இந்த விதியிலிருந்து விலக்கு அளிக்கப்படுகிறது. தற்போது வெளியிடப்பட்டுள்ள இந்த ஆணை, மத்திய அரசு துறைகள், அரசு நிறுவனங்கள், தன்னாட்சி நிறுவனங்கள் மற்றும் அரசு கட்டுப்பாட்டில் செயல்படும் நிறுவனங்கள் ஆகியவற்றுக்கு பொருந்தும்.


    இந்த கொள்கையின் அடிப்படையில் டெண்டர்கள் கோரப்படுகையில், ஒரு உற்பத்தியாளர் இதர நாடுகளுக்கு பொருட்கள் வழங்கியுள்ளார், ஏற்றுமதி செய்துள்ளார் என்பதற்கான ஆதாரங்களை சமர்ப்பிக்க வேண்டும் என்ற கட்டுப்பாடுகள் இருக்கக் கூடாது. இது போன்ற நிபந்தனைகளால், தரமான பொருடகளை வழங்கக் கூடிய ஒரு உள்ளூர் உற்பத்தியாளக்கு வாய்ப்பு நிராகரிக்கப்படக் கூடாது.


    உள்ளூர் உற்பத்தியாளர்களின் தகுதியை சரி பார்க்க சுயமாக அளிக்கும் ஒரு சான்று போதுமானது. தவறான தகவல்களை அளிக்கும் உற்பத்தியாளர்களை தண்டிக்க போதுமான வழிமுறைகள் உள்ளன. சில நேர்வுகளில் ஆடிட்டர்களின் சான்றிதழ் தேவையானது.


    மத்திய தொழிற்கொள்கை மற்றும் தொழில் மேம்பாடு அமைச்சகத்தின் நிலைக் குழு, இந்த ஆணை செயல்படுத்தப்படுவதை கண்காணிக்கும். இந்த ஆணையால் எழும் சிக்கல்கள் குறித்து இந்த நிலைக் குழு பரிசீலித்து உரிய அமைச்சகங்களுக்கு தேவையான அறிவுரைகளை வழங்கும்.


    கொள்முதலில் தேவையான போட்டிகளை உருவாக்கவும், அடிப்படை விழுமியங்களை கருத்தில் கொண்டும் இந்த கொள்கை முடிவு உருவாக்கப்பட்டள்ளது. மேக் இன் இந்தியா திட்டத்தை செயல்படுத்தவும், அரசு செலவிடும் பணத்துக்கு தரமான பொருட்களை வாங்குவதையும் இந்த கொள்கை முடிவு உறுதி செய்யும்.


    *******


    

    
    (Release ID: 1490763) Visitor Counter : 4
    
    
      Read this release in: English