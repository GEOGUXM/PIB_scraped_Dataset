      زراعت اور کاشتکاروں کی فلاح و بہبود کی وزارت

      دنیا میں دودھ کی سب سے زیادہ پیداوار ہمارے ملک میں ہوتی ہے: رادھا موہن سنگھ
      راشٹریہ گوکُل مشن کے تحت گوکُل گرام کی طرز پر ’گیرکاؤ سینکچوری‘ کی منظوری
      
      Posted On: 29 MAY 2017 1:35PM by PIB Delhi


    نئی دہلی۔29؍مئی۔زراعت اور کسانوں کی بہبود کے مرکزی وزیر جناب رادھاموہن سنگھ نے کہا ہے کہ حکومت نے گجرات میں مویشی پروری کے شعبے میں کئی نئے اقدامات کئے ہیں۔ راشٹریہ گوکُل مشن کے تحت گوکُل گرام کی طرز پر ’گیرکاؤسینکچوری‘ کی منظوری دی گئی ہے۔ اس کا قیام دھرم پور، پوربندر میں مویشی بیمہ کوریج کے تحت عمل میں آئیگا۔ قبل ازیں اس میں دودھ دینے والے صر ف دو جانوروں کو شامل کیا گیا تھا اب اس میں دودھ دینے والے 5 جانور اور 50 چھوٹے جانوروں کو شامل کیا گیا ہے۔ یہ اسکیم اب ریاست کے تمام اضلاع میں نافذ کی جائیگی جبکہ پہلے اس میں صرف 15 اضلاع شامل تھے۔ سال 2016-2014 کے دوران ریاست میں تقریباً 26000 جانوروں کا بیمہ کیا گیا ہے۔ مویشیوں کے ڈاکٹروں کی کمی کو پورا کرنےکیلئے جونا گڑھ میں ایک ویٹرینر ی کالج قائم کیا گیا ہے۔ وزیر زراعت جناب رادھا موہن سنگھ نے سابرکانٹھا میں کامدھینو یونیورسٹی میں پالیٹکنک کی ایک تقریب کا افتتاح کرتے ہوئے یہ بات کہی۔


    وزیر زراعت نے کہا کہ ہمارے لیے یہ بات بڑے فخر کی ہے کہ دنیا میں دودھ کی سب سے زیادہ پیداوار ہمارے ملک میں ہوتی ہے۔ سال 16-2015 میں دودھ کی پیداوار میں اضافے کی شرح 6.28 فیصد رہی، جس کی وجہ سے دودھ کی کُل پیداوار 156 ملین ٹن تک پہنچ گئی اور اب دودھ کی اوسط فی کس دستیابی 337 گرام ہے ، جبکہ دنیا میں یہ سطح 229 گرام ہے۔ یہ بات قابل ذکر ہے کہ سال 2011 سے 2014 تک کی مدت کے دوران دودھ کی پیداوار کے مقابلے میں 2014 سے 2017 تک کے دوران دودھ کی پیداوار میں 16.9 فیصد اضافہ ہوا ہے۔


    انہوں نے کہا کہ شہری اور دیہی علاقوں میں لوگوں کی زندگی کا معیار بلند ہورہا ہے۔ اس لئے مویشیوں سے حاصل ہونے والی پروٹین کی مانگ میں بھی اضافہ ہورہا ہے۔ اس لئے ضروری ہے کہ ہم اپنے مویشیوں ، مرغ پروری اور ماہی پروری میں اضافے کیلئے مسلسل کوشش کریں تاکہ ملک کے شہریوں کو اچھی خوراک ملے اور وہ صحتمند ہوں۔


    انہوں نے کہا کہ حکومت 2022 تک کسانوں کی آمدنی کو دوگنا کرنے کیلئے پابند عہد ہے او ر کسانوں کی آمدنی کو دوگنا کرنے کے حکومت کے عزم کو پورا کرنے میں مویشیوں کے معالج خصوصی رول ادا کرسکتے ہیں۔ ایک صحتمند جانور کا مطلب زیادہ پیداوار ہوتا ہے جس سے کسانوں کی آمدنی میں اپنے آپ ہی اضافہ ہوجاتا ہے اور ملک اقتصادی خوشحالی کےراستے پر آگے بڑھتا ہے۔ وزیر زراعت نے کہا کہ ہندوستان میں دنیا میں سب سے زیادہ مویشی پائے جاتے ہیں، جہاں پر تقریباً 512.05 ملین مویشی ہیں جن میں سے 199.1 ملین گائے کی نسل کے ہیں، 105.3 ملین بھینس کی نسل کے ہیں، 71.6 ملین بھیڑ کی نسل کے اور 140.5 ملین بکری کی نسل کے ہیں۔ بکریوں کے معاملے میں ہندوستان کو دنیا میں دوسرا مقام حاصل ہے۔ مرغیوں کے بازار کے معاملے میں بھی ہندوستان کو دنیا میں دوسرا مقام حاصل ہے۔ یہاں پر 63 بلین انڈوں اور 649 ملین پولٹری میٹ کی پیداوار ہوتی ہے۔ ہندوستان کی سمندری پیداوار اور ماہی گیری کی صنعت بھی ترقی کررہی ہے اور اس میں سالانہ تقریباً 7 فیصد کی شرح سے اضافہ ہورہا ہے۔مجموعی طور پر ہندوستان کا مویشی پروری کا شعبہ تیزی سے ترقی کررہا ہے اور عالمی بازار میں ایک اہم رول ادا کرنے کیلئے اُبھر کر سامنے آرہا ہے۔


    وزیر زراعت جناب رادھا موہن سنگھ نے کہا کہ حکومت ہند یونیورسٹیوں میں تعلیم کے معیار کو بین الاقوامی معیار کی سطح پر لانے کو یقینی بنارہی ہے۔ اس سمت میں آئی سی اے آر کی پانچویں ڈین کمیٹی رپورٹ منظور کی گئی ہے۔ ’اسٹوڈنٹ ‘ اور ’آریہ‘ جیسی اسکیمیں شروع کی گئی ہیں جن کے تحت طلباء کو وظیفے دیے جاتے ہیں۔ طلباء کے وظائف کی رقم میں بھی اضافہ کیا گیا ہے۔


    آخر میں زراعت اور کسانوں کی بہبود کے مرکزی وزیر جناب رادھا موہن سنگھ نے کہا کہ اگر ہم اپنے ملک اور زراعت کے شعبےکو خوشحال اور کسانوں کو ترقی کرتے ہوئے دیکھنا چاہتے ہیں تو ہمیں ملکر کام کرنا ہوگا۔ جب زراعت ترقی کرے گی تو کسان خوش ہوگا اور ملک آگے بڑھے گا۔


    م ن۔ا گ ۔ ع ن


    Words-770


    U-2452

    
    
    (Release ID: 1491104) Visitor Counter : 2