      نائب صدر جمہوریہ ہند کا سکریٹریٹ

      راشٹریہ آیوروید ودیاپیٹھ کی سلور جوبلی تقریبات سے نائب صدر جمہوریہ کا خطاب
      Posted On: 29 MAY 2017 3:19PM by PIB Delhi


    نئی دہلی۔ 29 ؍مئی۔نائب صدر جمہوریہ جناب ایم حامد انصاری نے کہا ہے کہ آیورویدک ادویات اب بھی ہمارے صحت کی دیکھ ریکھ کے نظام کا ایک اہم حصہ ہیں۔ وہ آج راشٹریہ آیوروید ودیاپیٹھ کی سلور جوبلی تقریبات سے خطاب کررہے تھے۔ اس موقع پر آیوش کے وزیر مملکت (آزادانہ چارج) جناب سری پدیسو نائک، راشٹریہ آیوروید ودّیاپیٹھ کے صدر جناب دیویندر تری گُنا اور دیگر اہم شخصیات بھی موجود تھیں۔


    جناب ایم حامد انصاری نے کہا کہ آیوروید ہندوستان کا ایک روایتی طریقہ علاج ہے، جو ویدک دور میں شروع کیا گیا تھا۔ انہوں نے کہا کہ یہ طریقہ علاج دنیا کے قدیم ترین اور مفصل ترین علاج کے طریقوں میں شامل ہے۔ اس کو نہ صرف بیماریوں کے ایک طریقہ علاج کے طور پر بلکہ بیماریوں کی روک تھام اور زندگی گزارنے کے متوازن طریقے کیلئے صحت کے ایک نظام کے طور پر بھی دیکھنے کی ضرورت ہے۔


    نائب صدر جناب محمد حامد انصاری نے کہا کہ علاج کے روایتی طریقوں کی مناسب ترقی اور مطالعے اور آج جدید سائنس کے دور میں ہمیں جو آلات میسر ہیں ان کے استعمال سے آیوروید سمیت روایتی طریقہ علاج کو مکمل صحتیابی کے نظام کے ایک اہم اور کفایتی طریقے کے طور پر استعمال کیا جاسکتا ہے۔ انہوں نے مزید کہا کہ آیوروید سمیت متبادل طریقہ علاج کو آج نہ صرف ہندوستان میں بلکہ بین الاقوامی سطح پر مقبولیت حاصل ہورہی ہے۔ ہمارے روایتی طریقہ علاج کے طور پر یوگا اور آیوروید کو عالمی سطح پر اختیار کیاجارہا ہے۔ ہندوستان طریقہ علاج کے ایسے ا صول اور معیارات وضع کرسکتا ہے جس سے اس کو منظم طریقے سے اور باضابطہ روایتوں کے مطابق اختیار کیا جاسکے۔


    انہوں نے کہا کہ آیورویدک طریقہ علاج کے ماہرین، آیورویدک ادویہ سازی کے ماہرین ، ہندوستان بھر کے نباتاتی ماہرین ، زراعتی اور ماحولیاتی ماہرین ، ادویات کی تحقیق کرنے والے ماہرین ، میڈیسینل کیمسٹ ، معالجاتی جانچ ماہرین، بڑی دواساز کمپنیوں ، بڑی یونیورسٹیوں اور متعلقہ سرکاری ایجنسیوں اور وزارتوں کی شمولیت کے ساتھ اس سلسلے میں اسٹریٹیجک شراکت داری کی ضرورت ہے۔ قدیم نظام علم کے ساتھ جدید سائنسی طریقہ کار کے استعمال سے ہم مادی اور روحانی فلاح کیلئے بہترین خدمات انجام دے سکتے ہیں۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    م ن۔ا گ ۔ ع ن


    U-2457

    
    
    (Release ID: 1491128) Visitor Counter : 19