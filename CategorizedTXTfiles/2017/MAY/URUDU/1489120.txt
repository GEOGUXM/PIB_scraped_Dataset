      بجلی کی وزارت

      2018 تک بقیہ 4141 گاؤں میں بجلی پہنچادی جائے گی: پیوش گوئل
      Posted On: 03 MAY 2017 8:57PM by PIB Delhi


    نئی دہلی، 3 مئی، ‘‘بجلی ایک ایسا محور ہے جس کے اردگرد ہندستان کے ہر ایک شہری کو بہتر معیاری زندگی فراہم کرنے کے لئے ماحولیاتی نظام بنایا جاسکتا ہے’’۔ بجلی، کوئلہ، نئی اور قابل تجدید توانائی نیز کانکنی کے وزیر مملکت (آزادنہ چارج) جناب پیوش گوئل نے بجلی کے ریاستی وزرا کی د و روزہ کانفرنس میں افتتاحی تقریر کرتے ہوئے یہ بات کہی۔


    انہوں نے مزید کہا کہ اس کانفرنس کا مقصد پچھلے چھ مہینوں کے دوران ریاستی حکومتوں اور مرکز کے زیر انتظام علاقوں کے ذریعہ بجلی ، کوئلہ ، قابل تجدید توانائی اور کانکنی کے شعبے میں کئے گئے کاموں کا جائزہ لینا ہے۔ مزیدبرآں اس کانفرنس کا مقصد وزیراعظم نریندرمودی کے نئے ہندستان کے وژن کو حقیقی شکل دینے کے لئے، نیز مقررہ وقت میں 24 گھنٹے ساتوں دن معیاری اور سستی بجلی فراہم کرنے کے مقصد کو حاصل کرنے کے لئے نئی پالیسیاں بنانا ہے۔


    کانفرنس میں حاضرین سے وزیرموصوف نے مزید کہا کہ ودودرا میں منعقدہ بجلی کے ریاستی کے وزرا کی گزشتہ کانفرنس میں یہ عہد کیا گیا تھا کہ دسمبر 2018 تک ملک کے ہر ایک گھر میں بجلی فراہم کرادی جائے گی۔ یہ کانفرنس اسی عہد کے اعادہ کے لئے ہے۔ انہوں نے کہا کہ چوبیس گھنٹے اور ساتوں دن بجلی فراہم کرنا کوئی مشکل مسئلہ نہیں ہے اور اگلے تین چار مہینے کے دوران ایک حتمی تحریک کی ضرورت ہے تاکہ ملک کے بقیہ 4141 گاؤں کی بجلی کاری کو یقینی بنادیا جائے۔


    شفافیت اور جوابدہی سے متعلق امور پر گفتگو کرتے ہوئے جناب پیوش گوئل نے کہا کہ ہندستان کے توانائی کے شعبے میں متعدد موبائل ایپ اور ویب پورٹل کو متعارف کرایا گیا ہے۔ انہوں نے کہا کہ ایمانداری اور شفافیت اس حکومت کا طرہ امتیاز ہے۔ انہوں نے ریاستوں کے وزرا سے زور دے کر کہا کہ وہ ملک میں بجلی کے شعبے میں بدعنوانی سے پاک ماحول بنانے کے لئے مل جل کر کام کریں۔


    اس کانفرنس میں 23 ریاستوں / مرکز کے زیر انتظام علاقوں کی حکومتوں کے وزرا کے علاوہ متعدد اعلی افسران نے شرکت کی۔ اس موقع پر بجلی کے محکمہ کے سکریٹری جناب پی کے پجاری کانکنی کے محکمہ کے سکریٹری جناب ارون کمار ، نئی اور قابل تجدید توانائی کے سکریٹری جناب راجیو کپور اور مرکز کی متعدد وزارتوں اور سرکاری کمپنیوں کے عہدیدارن بھی موجود تھے۔


    *****


    Uno2115


    

    
    (Release ID: 1489120) Visitor Counter : 2