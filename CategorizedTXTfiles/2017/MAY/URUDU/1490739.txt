      کابینہ

      سرکاری حصولیابیوں میں ’میک اِن انڈیا‘ کو ترجیح دینے کی پالیسی کو کابینہ کی منظوری
      Posted On: 24 MAY 2017 7:50PM by PIB Delhi


    نئی دہلی۔25؍مئی۔مرکزی کابینہ نے وزیراعظم جناب نریندر مودی کی صدارت میں اس پالیسی کو منظوری دے دی ہے جس کے تحت سرکاری حصولیابیوں اور خریداریوں میں ’میک اِن انڈیا‘ کو ترجیح دی جائے گی۔ مذکورہ نئی پالیسی گھریلو مینوفیکچرنگ اور خدمات فراہمی کو خاطر خواہ طور پر بڑھاوا دے گی جس کے نتیجے میں روزگار کے مواقع پیدا ہوں گے۔ اس کے توسط سے گھریلو مینوفیکچرنگ اور خدمات کیلئے پونجی اور تکنالوجی کی آمد بھی بڑھے گی۔ یہ پالیسی مختلف پرزوں ، حصوں ، ذیلی پرزوں وغیرہ کی مینوفیکچرنگ کو بھی مزید بڑھاوا دیگی اور یہ تمام اُمور ’میک اِن انڈیا‘ کے نظریے سے ہم آہنگ ہوں گے۔
    
    نئی پالیسی حکومت ہند کے اُس نظریے کااظہار ہے جس کے تحت ’میک اِن انڈیا‘ کو فروغ دینے کے اقدامات کیے جارہے ہیں اور بھارت میں ساز وسامان اور خدمات اور مینوفیکچرنگ اور پروڈکشن کو بڑھاوا دیا جارہا ہے تاکہ آمدنی اور روزگار کے مواقع میں اضافہ ہوسکے۔ سرکار کی جانب سے کی جانے والی خریداری میں ترجیح ملنے پر اس پالیسی کو اچھا خاصا تعاون ملے گا ۔ مقامی کمپنیوں کے ساتھ شراکت داری اور تعاون کی وجہ سے مقامی ساز وسامان اور اشیاء کاا ستعمال بڑھے گا ۔ بھارت میں پیداواری اکائیوں یا مشترکہ کاروباری صنعتوں کا قیام ہوگا ، بھارتی سپلائروں کو کام ملے گا اور مقامی ملازمین کو تربیت دیے جانے کے بعد ان کی خدمات کے توسط سے ان کا تعاون واشتراک بھی بڑھے گا۔
    
    مذکورہ پالیسی کا نفاذ جنرل فائنانشیل رول 2017 کے تحت ایک آرڈر کے ذریعے عمل میں آئے گا جو قاعدہ نمبر 153(3) کے تحت جاری کیا جائے گا تاکہ سرکاری خریداری کی ترجیحات طے کی جاسکے۔ پالیسی کے تحت سرکاری پروکیورمنٹ میں ترجیح مقامی سپلائروں کو دی جائے گی۔ واضح رہے کہ مقامی سپلائر وہی لوگ ہوں گے جن کے ساز وسامان اور خدمات کم از کم حدود (عام طور پر 50 فیصد) مقامی ساز وسامان کی شرط کو پورا کریں گے۔ مقامی مواد اور ساز وسامان کا استعمال اس لئے لازم قرار دیا گیا ہے تاکہ گھریلو پیمانے پر اشیاء کی قدر وقیمت میں اضافہ ہوسکے۔
    
    50 لاکھ روپئے اور اس سے کم کے ساز وسامان کی پروکیورمنٹ کے صورت میں، اور اس صورت میں جہاں نوڈل وزارت اس امر کا فیصلہ کرتی ہے کہ وافر مقامی صلاحیت اور مقامی مسابقت موجود ہے، صرف مقامی سپلائر حضرات ہی ا س کے لئے مستحق قرار پائیں گے۔ 50 لاکھ روپئے سے زائد کی پروکیورمنٹ کے سلسلے میں (یا جہاں ناکافی مقامی سہولت مسابقت کی صورت ہو ) اگر کم از کم بولی غیرمقامی سپلائر کی جانب سے وصول نہیں ہوئی ہے تو مقامی سپلائروں میں سے سب سے کم لاگت والی بولی جو بولی کا 20 فیصد حصے کے دائرے میں آتی ہے ، اسے یہ موقع دیا جائے گا کہ وہ کم از کم بولی کے ساتھ ہم آہنگی پیدا کرلے۔ اگر پروکیورمنٹ اس طرز کی ہے کہ آرڈر کو منقسم کیا جاسکتا ہے اور ایک سے زائد سپلائروں کو دیا جاسکتا ہے تو غیرمقامی سپلائر جس کی بولی سب سے کم ہوگی اسے آرڈر کا آدھا حصہ دیا جائے گا اور لوکل سپلائر بقیہ نصف حصہ اس شرط پر حاصل کرسکے گا کہ وہ بھی کم از کم بولی پر ساز وسامان فراہم کریگا۔ اگر ایسی صورتحال پیدا ہوتی ہے جہاں پروکیورمنٹ کو منقسم نہیں کیا جاسکتا تو سب سے کم بولی لگانے والے مقامی سپلائر کو اس صورت میں پورا آرڈر دے دیا جائے گا جب وہ کم سے کم بولی پر مال سپلائی کرنے کیلئے راضی ہوجائے۔
    
    5لاکھ روپئے سے کم کی چھوٹی خریداریاں ان شرائط سے مستثنیٰ ہیں۔ مذکورہ احکام خودمختار اداروں، سرکاری کمپنیوں/ اداروں یا دیگر سرکاری اختیار کے اداروں پر نافذ ہوگا۔
    
    م ن۔ ۔ ع ن
    
    U-2408
    

    
    (Release ID: 1490739) Visitor Counter : 5