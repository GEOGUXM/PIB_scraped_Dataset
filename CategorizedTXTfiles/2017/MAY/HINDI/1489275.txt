      विद्युत मंत्रालय

      दो दिवसीय राज्य बिजली मंत्रियों का सम्मेलन नई दिल्ली में संपन्न
      अब तक के सर्वाधिक सफल, उत्पादक एवं परिणामोन्मुखी राज्य बिजली मंत्रियों के सम्मेलनों में से एक : श्री पीयूष गोयल
      
      राज्य बिजली मंत्रियों का अगला सम्मेलन बिहार के राजगीर में आयोजित किया जाएगा
      Posted On: 04 MAY 2017 7:48PM by PIB Delhi


    केंद्रीय बिजली, कोयला, नवीन तथा नवीकरणीय ऊर्जा एवं खनन राज्य मंत्री श्री पीयूष गोयल ने आज यहां दो दिवसीय राज्य बिजली मंत्रियों के सम्मेलन के समापन दिवस पर मीडिया को संबोधित करते हुए कहा कि “यह सम्मेलन अब तक के सर्वाधिक सफल, उत्पादक एवं परिणामोन्मुखी राज्य बिजली मंत्रियों के सम्मेलनों में से एक रहा है।”
    
    सम्मेलन के परिणामों के बारे में जानकारी देते हुए श्री गोयल ने कहा कि सम्मेलन में उपस्थित सभी राज्यों/केन्द्र शासित प्रदेशों के मुख्यमंत्रियों के बीच इस बात को लेकर एक व्यापक सर्वसहमति थी कि दिसंबर 2018 तक देश के सभी नागरिकों के लिए 24 घंटे किफायती एवं गुणवत्तापूर्ण बिजली के लक्ष्य को अर्जित कर लिया जाये तथा इसके द्वारा वडोदरा संकल्प में पुनर्मजबूती लायी जाये।
    
    संबंधित क्षेत्रों के मुद्दों पर खुले दिमाग से बहस के लिए एक फोरम के रूप में सम्मेलन के बारे में बात करते हुए श्री गोयल ने जानकारी दी कि सम्मेलन के दौरान कुछ नये मुद्दों पर भी चर्चा की गयी। उन्होंने जानकारी दी की इन मुद्दों में पीने के उपयोग के लिए बिजली संयंत्रों से अपशिष्ट जल की अनिवार्य रिसाइक्लिंग, बिजली संयंत्रों के समीप सीमेंट संयंत्रों की स्थापना को प्रोत्साहित करने के द्वारा सूखी राख का बेहतर प्रबंधन आदि शामिल थे। मंत्री महोदय ने कहा कि सभी राज्यों ने सामूहिक रूप से बिजली एवं खनन क्षेत्रों की समस्याओं का नवप्रवर्तक समाधान ढूंढने पर कार्य करने का फैसला किया है।
    
    बिजली क्षेत्र सुधारों पर चर्चाओं के बारे में बात करते हुए श्री गोयल ने जानकारी दी कि मंत्रियों ने “मेरिट ऑर्डर डिस्पैच” में पारदर्शिता लाने पर सहमति जताई और कहा कि केन्द्र सरकार द्वारा इस संबंध में जल्द ही एक मोबाइल ऐप लांच किया जाएगा। साइबर सुरक्षा पर आयोजित सत्र में केन्द्र सरकार द्वारा राज्य सरकारों को डिजिटल तरीके से बिजली बिलों के भुगतान को प्रोत्साहित करने की अपील करना शामिल था जिससे कि पारदर्शिता बढे और बेहतर अनुपालन सुनिश्चित हो।
    
    पर्यावरण मुद्दों एवं नवीकरणीय ऊर्जा द्वारा उनके समाधानों पर विचार विमर्शों के बारे में मीडिया को जानकारी देते हुए श्री गोयल ने कहा कि राज्यों ने ग्रिड समेकन, हरित ऊर्जा गलियारों के संवर्धन, सिंचाई के लिए ऊर्जा सक्षम सौर पंपों के द्वारा नवीकरणीय बिजली को प्रोत्साहित करने का फैसला किया है। मंत्री महोदय ने बिजली क्षेत्र में विदेशी निवेश आकर्षित करने के लिए उद्योगों को निर्बाध रूप से बिजली आपूर्ति सुनिश्चित करने पर भी जोर दिया।
    
    श्री गोयल ने यह भी घोषणा की कि राज्य बिजली मंत्रियों का अगला सम्मेलन बिहार के राजगीर में आयोजित किया जाएगा। इस अवसर पर उपस्थित अन्य गणमान्य व्यक्तियों में राज्य सरकारों एवं सीपीएसयू के अन्य वरिष्ठ अधिकारियों के अतिरिक्त बिजली सचिव श्री पी.के. पुजारी, खनन सचिव श्री अरूण कुमार, एमएनआरइ के सचिव श्री राजीव कपूर भी शामिल थे।

    *****


    
    
    वीके/एसकेजे/एमएम-1265

    
    
    (Release ID: 1489275) Visitor Counter : 7