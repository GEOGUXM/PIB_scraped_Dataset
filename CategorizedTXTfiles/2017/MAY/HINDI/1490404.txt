      पर्यावरण, वन एवं जलवायु परिवर्तन मंत्रालय

      पूरे देश में अंतर्राष्‍ट्रीय जैव विविधता दिवस का आयोजन
      गोवा में राष्‍ट्रीय स्‍तर के कार्यक्रम का आयोजन
      Posted On: 22 MAY 2017 8:24PM by PIB Delhi


    विभिन्‍न राज्‍यों व संगठनों द्वारा पूरे देश में आज अंतर्राष्‍ट्रीय जैव विविधता दिवस मनाया गया। राष्‍ट्रीय कार्यक्रम का आयोजन गोवा स्थित कला अकादमी के दीनानाथ मंगेशकर सभागार में हुआ, जिसमें मुख्‍य अतिथि के रूप में राज्‍य के मुख्‍यमंत्री श्री मनोहर पर्रिकर उपस्थित थे।


    अपने संबोधन में श्री पर्रिकर ने जैव विविधता के संरक्षण हेतु लोगों की सहभागिता पर विशेष बल दिया। मुख्‍यमंत्री ने ‘ग्रीन हाट’ विषय पर एक प्रदर्शनी का उदघाटन किया, जिसमें देश के 12 राज्‍य (सिक्किम, उत्‍तर प्रदेश, मध्य प्रदेश, आंध्र प्रदेश, छत्तीसगढ़ आदि) तथा संयुक्‍त राष्‍ट्र विकास कार्यक्रम, गोवा वन विभाग, जूलॉजिकल सर्वे ऑफ इंडिया आदि अपने स्‍टॉल लगा रहे है। कार्यक्रम के दौरान भारत जैव विविधता पुरस्‍कार, ‘कॉल फॉर 2018’ भी प्रदान किया गया।


    पर्यावरण, वन और जलवायु परिवर्तन मंत्रालय में अपर सचिव डॉ. अमिता प्रसाद, गोवा सरकार के मुख्य सचिव श्री धर्मेन्द्र शर्मा, गोवा के पर्यावरण एवं वन विभाग में प्रधान सचिव डॉ. रणबीर सिंह, राष्ट्रीय जैव विविधता प्राधिकरण के अध्यक्ष डॉ. बी मीना कुमारी और संयुक्त राष्ट्र विकास कार्यक्रम (यूएनडीपी) की उप निदेशक सुश्री मरीना वाल्टर ने समारोह में भाग लिया। पर्यावरण, वन और जलवायु परिवर्तन मंत्रालय, राष्ट्रीय जैव विविधता प्राधिकरण, गोवा राज्य जैव विविधता बोर्ड, यूएनडीपी तथा केंद्र और राज्य सरकार के विभिन्‍न संस्थानों के प्रतिनिधि भी कार्यक्रम में उपस्थित थे।


    केन्द्रीय पर्यावरण, वन और जलवायु परिवर्तन राज्य मंत्री (स्वतंत्र प्रभार) स्वर्गीय श्री अनिल माधव दवे उक्‍त कार्यक्रम की अध्‍यक्षता करने वाले थे। उनका 18 मई, 2017 को असामयिक निधन हो गया। दिवंगत मंत्री की स्मृति में दो मिनट का मौन रखा गया।


    जीवाई/जेके/जीआरएस- 1438

    
    
    (Release ID: 1490404) Visitor Counter : 18