      रेल मंत्रालय

      रेल मंत्री ने तेजस ट्रेन के रेक का निरीक्षण किया
      Posted On: 19 MAY 2017 7:04PM by PIB Delhi


    रेल मंत्री श्री सुरेश प्रभाकर प्रभु ने आज तेजस ट्रेन के रेक का निरीक्षण किया। रेलवे बोर्ड के अध्‍यक्ष श्री ए.के. मित्‍तल, रेलवे बोर्ड के सदस्‍य (रोलिंग स्‍टॉक) श्री रविन्‍द्र गुप्‍ता, सदस्‍य (संकर्षण) श्री घनश्‍याम सिंह, रेलवे बोर्ड के अन्‍य सदस्‍य, उत्‍तरी रेलवे के महाप्रबंधक श्री आर.के. कुलश्रेष्‍ठ और वरिष्‍ठ पदाधिकारीगण भी इस अवसर पर उपस्थित थे।


    पृष्‍ठभूमि :


    तेजस एक्‍सप्रेस एक सेमी हाई स्‍पीड ट्रेन है, जिसमें अत्‍याधुनिक सुविधाएं एवं यात्रियों के आरामदेह सफर के लिए बेहतर इंतजाम है और इसके साथ ही यह भारत में ट्रेन से सफर के भविष्‍य को दर्शाती है। तेजस एक्‍सप्रेस का संचालन शीघ्र ही शुरू होने वाला है। इसके डिब्‍बों का निर्माण कपूरथला स्थित रेल कोच फैक्‍टरी में किया गया है। इसके अभिनव डिजाइन वाले डिब्‍बे 200 किलोमीटर प्रति घंटे की गति से दौड़ने में सक्षम हैं, लेकिन रेल की पटरियों में निहित सीमाओं के चलते ये डिब्‍बे 160 किलोमीटर प्रति घंटे की गति से ही दौड़ पाएंगे। स्टील ब्रेक डिस्क, सिंटर्ड पैड, इलेक्ट्रो–नयूमैटिक एसिस्‍ट ब्रेक सिस्टम की सहायता से 200 किलोमीटर प्रति घंटे की गति क्षमता हासिल की गई।


    16 नॉन-एक्जीक्‍यूटिव एवं दो एक्‍जीक्‍यूटिव चेयर कारों और एक पावर कोच समेत 19 डिब्‍बों वाले प्रथम रेक का निरीक्षण आज रेल मंत्री द्वारा किया गया। एक एक्‍जीक्‍यूटिव कोच को आगे चलकर एक स्‍मार्ट कोच में तबदील कर दिया जाएगा, जिसमें कुछ अतिरिक्‍त सुविधाएं होंगी। इस आशय की घोषणा बजट 2016-17 में की गई थी।


    तेजस ट्रेन की खास बातें –

     1. बायो-वैक्यूम शौचालय (पानी की कम खपत और स्वच्छ)
     2. जल स्तर संकेतक
     3. टचलेस वाटर टैप, साबुन मशीन
     4. संगमरमर की नक्‍काशी वाली भित्तिचित्र रोधी कोटिंग
     5. हैंड ड्रायर
     6. नये डिजाइन वाले कूड़ेदान
     7. विनाइल युक्‍त विशेष रूप से डिजाइन किये गये बाहरी हिस्‍से
     8. स्वचालित प्रवेश प्लग वाले दरवाजे (बेहतर आवाज और उष्मारोधन सुविधा, गार्ड पैनल द्वारा इसे नियंत्रित किया जा सकता है)
     9. सुरक्षित गैंगवेज (शोर, गंदगी, रेत, पानी के प्रवेश को कम करता है, यात्रियों की सुरक्षा को बेहतर करता है और इसके साथ ही आरामदेह, ऊर्जा दक्षता, सुरुचिपूर्ण डिजाइन है)
    10. इलेक्ट्रो न्‍यूमैटिक एयर ब्रेक
    11. आग और धुआं का पता लगाने एवं शमन प्रणाली
    12. पावर कार में अग्नि शमन प्रणाली
    13. सुरक्षा के लिए सीसीटीवी कैमरे
    14. जीपीएस आधारित यात्री सूचना डिस्‍प्‍ले प्रणाली
    15. बर्थ के पास लगी लाइट के साथ कॉल बेल को एकीकृत किया गया है
    16. डिजिटल गंतव्य बोर्ड
    17. समेकित ब्रेल डिस्‍प्‍ले
    18. बेहतर असबाब के रूप में ई-लेदर
    19. ज्‍यादा ऊंचाई वाला अभिनव बैकरेस्‍ट
    20. नये डिज़ाइन वाला आर्मरेस्‍ट
    21. गैस स्प्रिंग युक्‍त एक्‍जीक्‍यूटिव चेयर कार के लिए लेग सपोर्ट
    22. कम ऊर्जा खपत वाली एलईडी लाइट्स
    23. प्रत्येक यात्री के लिए टच कंट्रोल युक्‍त एलईडी टीवी (रिकॉर्ड की गई सामग्री के साथ, लाइव टीवी के रूप में अपग्रेड किया जा सकता है)
    24. यूएसबी चार्जिंग सुविधा
    25. पत्रिकाएं
    26. चाय और कॉफी वेंडिंग मशीनें
    27. स्नैक टेबल
    28. स्थानीय व्‍यंजन
    29. सेलिब्रिटी शेफ मेन्‍यू

    ***


    वीके/आरआरएस/वाईबी- 1415

    
    
    (Release ID: 1490329) Visitor Counter : 10
    
    
    
    
    

29.