      इलेक्ट्रानिक्स एवं आईटी मंत्रालय

      रविशंकर प्रसाद ने प्रत्येक राज्य में कम से कम एक एनआईईएलआईटी केंद्र स्थापित किए जाने की अपील की
      Posted On: 06 MAY 2017 7:20PM by PIB Delhi

                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                        
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                        
  * केंद्रीय इलेक्ट्रॉनिक्स एवं आईटी, विधि एवं कानून मंत्री श्री रविशंकर प्रसाद ने नई दिल्ली के द्वारका में एनआईईएलआईटी भवन का उद्घाटन किया।                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                            
  * मंत्री महोदय ने सभी संबंधित विभागों को जल्द से जल्द भारत को डिजिटल रूप से वास्तव में एक साक्षर देश में रूपांतरित करने के लिए संसाधनों को साझा करने का निर्देश दिया।                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                 
  * एनआईईएलआईटी ने प्रशिक्षण सुविधाओं की कमी वाले क्षेत्रों की जरूरतों को पूरा करने के लिए ई कॉन्टेंट पाठ्यक्रमों को आरंभ किया।                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                         
  * एनआईईएलआईटी ने पिछले 5 वर्षों के दौरान 175 प्रतिशत का विकास दर्ज किया।                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                              
  * एनआईईएलआईटी ने 11 भाषाओं में सीसीसी (कंप्यूटर कॉन्सेप्ट पर पाठ्यक्रम) पाठ्यक्रम के विभिन्न विषयों पर एनड्रॉयड आधारित स्मार्ट फोनों को लिए 70 एप लॉन्च किए हैं।                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                      
  * एनआईईएलआईटी के 51 कौशल केंद्रित पाठ्यक्रमों को विभिन्न स्तरों पर एनएसक्यूएफ के साथ मिलाया गया है।                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                   
  * पिछले 5 वर्षों के दौरान एनआईईएलआईटी ने लगभग 33 लाख उम्मीदवारों को कौशलपूर्ण बनाया है।                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                               
  * एनआईईएलआईटी के अपने केंद्रों की भारतवर्ष में उपस्थिति पिछले 4 वर्षों के दौरान 22 से बढ़कर 36 हो गयी है। और अधिक केंद्रों की स्थापना की योजना बनाई जा रही है।                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                        
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                        
केंद्रीय इलेक्ट्रॉनिक्स एवं सूचना प्रौद्योगिकी आईटी, विधि एवं कानून मंत्री श्री रविशंकर प्रसाद ने आज नई दिल्ली के द्वारका में राष्ट्रीय इलेक्ट्रॉनिक्स एवं सूचना प्रौद्योगिकी संस्थान (एनआईईएलआईटी) के एक नवीन अत्याधुनिक हरित भवन का उद्घाटन किया। इस अवसर पर केंद्रीय इलेक्ट्रॉनिक्स एवं सूचना प्रौद्योगिकी आईटी, विधि एवं कानून राज्य मंत्री श्री पी.पी.चौधरी एवं अन्य गणमान्य व्यक्ति भी उपस्थित थे। अपने प्रमुख संबोधन में श्री रविशंकर प्रसाद ने कहा, “मानव जीवन का ऐसा कोई पहलू नहीं है जो सूचना प्रौद्योगिकी एवं इलेक्ट्रॉनिक्स के क्षेत्रों में हुई प्रवृत्तियों से अछूता है। एनआईईएलआईटी ने इस दिशा में अग्रणी उदाहरण प्रस्तुत किया है और वह कौशल विकास एवं क्षमता निर्माण पहलों के माध्यम से युवाओं को सशक्त बना रहा है। डिजिटल साक्षरता के अलावा मूलभूत साइबर सुरक्षा अवधारणाओं में कौशल निर्माण की मांग कई गुणा बढ़ गयी है, और एनआईईएलआईटी समान रूप से इस चुनौती को पूरा करने के लिए कृत संकल्प है। उन्होंने यह भी कहा कि पूरे देशभर के स्तर पर भारत सरकार की पहलों समेत कौशल विकास कार्यक्रमों के कारगर कार्यान्वयन के लिए एनआईईएलआईटी को यह सुनिश्चित करने का प्रयास करना चाहिए कि प्रत्येक राज्य में कम से कम एक केंद्र के माध्यम से इसकी उपस्थिति हो। ”
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                        
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                        
उन्होंने यह भी कहा कि, “हम भारत को डिजिटल रूप से एक सशक्त देश के रूप में रूपांतरित करने की दिशा में काम कर रहे हैं और असली उद्देश्य ग्रामीण भारत के प्रत्येक व्यक्ति को डिजिटल साक्षरता उपलब्ध कराना है। अभी तक इस दिशा में समान सेवा केंद्रों (सीएससी) ने काफी सराहनीय काम किया है; और हमारा लक्ष्य 6 करोड़ नागरिकों को डिजिटल साक्षरता पर प्रशिक्षण उपलब्ध कराने का है जिसे एनआईईएलआईटी द्वारा प्रमाणित किया जाएगा। मैं एनआईईएलआईटी एवं अन्य संबंधित पदाधिकारियों से इस परियोजना को एक मिशन मोड में लेने और वृहत्तर उद्देश्यों में योगदान देने की अपील करता हूँ जैसे कि हमारे माननीय प्रधानमंत्री श्री नरेन्द्र मोदी ने कल्पना की है। हमारी कोशिश होगी कि केंद्र एवं राज्य दोनों ही स्तरों पर हमारी सरकारी सेवाएं इस देश के प्रत्येक नागरिक को डिजिटल रूप से उपलब्ध हों।”                                                                                                                                                                                                                                                                                                                                                                                             
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                        
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                        
केंद्रीय इलेक्ट्रॉनिक्स एवं सूचना प्रौद्योगिकी, विधि एवं कानून राज्य मंत्री श्री पी.पी.चौधरी ने नवनिर्मित एनआईईएलआईटी भवन के संस्थागतकरण के लिए एनआईईएलआईटी को बधाई दी और कहा कि “इलेक्ट्रॉनिक्स एवं सूचना प्रौद्योगिकी मंत्रालय को डिजिटल भुगतान समेत डिजिटल लेनदेन को बढ़ावा देने की जिम्मेदारी भी सौंपी गयी है। इस संबंध में, डिजिटल भुगतानों के संवर्धन के लिए सभी हितधारकों द्वारा सतत् विकास किए जाने की जरूरत है जिससे कि एक कम नकदी वाली अर्थव्यवस्था की दिशा में बढ़ा जा सके। उन्होंने कहा कि अन्य संगठनों के साथ मिलकर एनआईईएलआईटी भी इस विजन की दिशा में योगदान दे रहा है।”                                                                                                                                                                                                                                                                                                                                                                                                                                                                                                                                                                                  
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                        
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                        
इस अवसर पर पश्चिम दिल्ली लोकसभा के माननीय सांसद कर्नल देवेंद्र सहरावत, माननीय विधायक, अन्य गणमान्य व्यक्ति तथा सरकार एवं इलेक्ट्रॉनिक्स एवं सूचना प्रौद्योगिकी मंत्रालय के वरिष्ठ अधिकारी भी उपस्थित थे।                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                        
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                        
***                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                     
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                        
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                        
वीके/एसकेजे/डीए -1290                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                   
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                        
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                        
    
    
    (Release ID: 1489393) Visitor Counter : 10
    
    
    
    
    

  
  
*