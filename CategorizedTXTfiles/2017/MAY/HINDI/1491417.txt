      खाद्य प्रसंस्करण उद्योग मंत्रालय

      उपभोक्ता मामले विभाग ने देशभर में सफलतापूर्वक स्वच्छता पखवाड़े का आयोजन किया
      Posted On: 31 MAY 2017 4:37PM by PIB Delhi


    उपभोक्ता मामले, खाद्य एवं सार्वजनिक वितरण मंत्रालय के अंतर्गत उपभोक्ता मामले विभाग ने 16 मई से 31 मई 2017 तक देशभर में स्वच्छता पखवाड़े का आयोजन किया। उपभोक्ता मामलों के सचिव श्री जगदीश प्रसाद मीणा ने स्वच्छता पखवाड़े के सफलतापूर्वक समापन पर नई दिल्ली में मीडिया को बताया कि स्वच्छता मिशन को आगे बढ़ाने और उसे सफल बनाने में उपभोक्ता अहम भूमिका अदा कर सकते हैं।


    पखवाड़े का शुभारंभ शपथग्रहण समारोह के साथ हुआ था, जिसमें उपभोक्ता मामले विभाग के अधिकारी एवं अन्य कर्मचारी मौजूद थे। विभाग द्वारा आयोजित इस स्वच्छता पखवाड़े का उद्देश्य देशभर के उपभोक्ताओं में स्वच्छता के प्रति जागरूकता फैलाना और उन्हें स्वच्छ संबंधी उपायों को अपनाने के लिए प्रेरित करना था। इसी क्रम में, नुक्कड़ नाटक, स्लोगन लेखन प्रतियोगिता, पोस्टर प्रतियोगिता, निबंध लेखन प्रतियोगिता, कार्यस्थल की साफ-सफाई और कार्यालय परिसर से पुराने और ग़ैर ज़रूरी सामानों को हटाने आदि गतिविधियों की एक श्रंखला चलाई गई। विभाग ने खुद अपने कर्मचारियों के द्वारा कृषि भवन और आईएनए मार्केट सहित विभिन्न स्थानों पर नुक्कड़ नाटक का प्रदर्शन किया।


    जागो ग्राहक जागो अभियान के तहत दूरदर्शन, लोक सभा टीवी, आकाशवाणी और अन्य निजी एफएम रेडियो चैनलों के ज़रिए देशभर के उपभोक्ताओं को देश को स्वच्छ रखने के प्रति उनकी ज़िम्मेदारियों के बारे में सूचित किया गया।


    उपभोक्ता मामलों के सचिव ने यह भी बताया कि भारतीय मानक ब्यूरो और नेशनल टेस्ट हाउस जैसे विभाग के अंतर्गत आने वाले विभिन्न अधीनस्थ एवं स्वायत्त कार्यालयों ने भी स्वच्छता के प्रति जागरूकता फैलाने के लिए विभिन्न गतिविधियां आयोजित की। इन गतिविधियों के दौरान अपने आसपास के वातावरण को स्वच्छ रखने और दैनिक जीवनचर्या में स्वच्छता के महत्व पर बल दिया गया।


    भारतीय मानक ब्यूरो ने देशभर में अपने शाखा कार्यालयों के ज़रिए सामान्य साफ-सफाई के अलावा कई अभिनव गतिविधियों का आयोजन किया। इन जागरूकता कार्यक्रमों के दौरान, स्थानीय क्षेत्रों के विद्यालयों में पढ़ने वाले छात्रों को ठोस कचरे को अलग-अलग करना, जैविक एवं अजैविक अपशिष्टों के लिए कचरे के डिब्बे का सही इस्तेमाल, जैविक कचरे की खाद आदि के बारे में स्थानीय भाषा/बोली में जागरूक किया गया। भारतीय मानकों के आधार पर भारतीय मानक ब्यूरो द्वारा स्ट्रीट फूड वेंडरों पर बनाई गई आठ मिनट की फिल्म भी छात्रों को दिखाई गई, ताकि छात्रों को स्वच्छता की वर्तमान स्थिति और उसके महत्व के बारे में जागरूक किया जा सके।


    इस स्वच्छता पखवाड़े के दौरान विद्यार्थियों और ग्रामीणों के बीच स्वच्छता जागरूकता कार्यक्रम का प्रसार करने के साथ-साथ आसपास की साफ-सफाई के बारे में जागरूक करने के लिए नेशनल टेस्ट हाउस ने कोलकाता, मुंबई, चेन्नई, गाज़ियाबाद, जयपुर और गुवाहाटी स्थित अपने स्थानीय केन्द्रों के ज़रिए विभिन्न विद्यालयों/गांवों/शैक्षणिक संस्थानों को गोद भी लिया।


    *****


    जीवाई/प्रवीन/जीआरएस -1550

    
    
    (Release ID: 1491417) Visitor Counter : 7