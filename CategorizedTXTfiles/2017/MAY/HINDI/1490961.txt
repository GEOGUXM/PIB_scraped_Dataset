      युवा कार्यक्रम एवं खेल मंत्रालय

      केन्‍द्रीय मंत्री श्री विजय गोयल ने स्‍लम युवा दौड़ को हरी झंडी दिखाई
      Posted On: 26 MAY 2017 6:00PM by PIB Delhi


    केन्‍द्रीय खेल और युवा मामलों के मंत्री (स्‍वतंत्र प्रभार) श्री विजय गोयल ने आज युवा और खेल मंत्रालय तथा नेहरू युवा केन्‍द्र संगठन (एनवाईकेएस) के झुग्‍गी अपनाओ अभियान के तहत स्‍लम युवा दौड़ को हरी झंडी दिखाई। यह दौड़ दिल्‍ली विश्‍वविद्यालय के शंकर लाल हॉल से शुरू होकर रग्‍बी स्‍टेडियम पर खत्‍म हुई, जिसमें दिल्‍ली की विभिन्‍न मलिन बस्तियों से लगभग पांच हजार युवाओं ने भाग लिया। इस अवसर पर बॉक्‍सर मैरीकॉम और सांसद भूपेन्‍द्र यादव भी उपस्थित थे।


    श्री विजय गोयल ने कहा कि इससे हमें युवाओं को नजदीक से जानने का मौका मिलेगा तथा उनके कौशल और विचारों को जानने का मौका भी मिलेगा। हम स्‍वच्‍छता, डिजिटल इं‍डिया, बेटी बचाओ,बेटी पढ़ाओ आदि की थीम के साथ झु‍िग्‍गयों में लघु उत्‍सवों का आयोजन करेंगे। उन्‍होंने आगे कहा कि हमारा उद्देश्‍य आधुनिक झुग्गियों का निर्माण करना है तथा उन युवा समूहों का निर्माण करना भी है, जो अपने क्षेत्र की झुग्गियों के विकास के प्रति एक एजेंट के रूप में कार्य करें।


    श्री गोयल ने कहा कि प्रधानमंत्री श्री नरेन्‍द्र मोदी के नेतृत्‍व में सरकार समाज के निचले तबके के कल्‍याण के लिए कार्य करने को प्रतिबद्ध है। उन्‍होंने आगे कहा कि ‘एडॉप्‍ट ए स्‍लम’ अभियान में एनएसएस, पब्लिक स्‍कूल, आरडब्‍लूए, एनजीओ, रोटेरी क्‍लब जैसे समूह शामिल हैं। मंत्री महोदय ने स्‍वयं तिमारपुर क्षेत्र की इंदिरा झुग्‍गी को अपनाया है।


    प्रसिद्ध बॉक्‍सर और सांसद सुश्री मैरीकॉम ने कहा, ‘हमारे युवाओं के पास समाज में बदलाव लाने की अपार क्षमता है और राष्‍ट्र के निर्माण में उनके कौशल का उपयोग किया जा सकता है’


    एनवाईकेएस ने सभी 11 जिलों में झुग्गियों को अपनाया है और युवा स्‍वयं सेवकों के साथ उनके सम्‍पूर्ण विकास की जिम्‍मेदारी ली है। इसी तरह के कई अभियान दिल्‍ली के कई क्षेत्रों जैसे –वजीरपुर,मॉडल टाउन, आदर्श नगर, चांदनी चौक तथा बुराड़ी आदि में आयोजित किए जायेंगे।


    ***


    वीके/केजे/आरएन- 1498


    

    
    (Release ID: 1490961) Visitor Counter : 11