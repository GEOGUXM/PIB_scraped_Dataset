      युवा कार्यक्रम एवं खेल मंत्रालय

      पीटी उषा ने केन्‍द्रीय खेल मंत्री से भेंट की
      एथलीटों को प्रशिक्षित करने के लिए केरल में शीघ्र ही अकादमी खोलने की तैयारी में हैं ‘उड़न परी’

      Posted On: 16 MAY 2017 6:04PM by PIB Delhi
                                                                                                                                                                                                                                                                                                                                                                                                                                                      
                                                                                                                                                                                                                                                                                                                                                                                                                                                      
                                                                                                                                                                                                                                                                                                                                                                                                                                                      
                                                                                                                                                                                                                                                                                                                                                                                                                                                      
                                                                                                                                                                                                                                                                                                                                                                                                                                                      
भारत की ‘उड़न परी’ पीटी उषा केरल में उषा स्कूल ऑफ एथलीट खोलने जा रही हैं। पीटी उषा ने इसी सिलसिले में आज दिल्ली में युवा मामले एवं खेल मंत्री श्री विजय गोयल से उनके आवास पर मुलाकात कर 15 जून को होने वाले उद्घाटन समारोह का मुख्य अतिथि बनने का निमंत्रण दिया। श्री गोयल ने न केवल निमंत्रण स्वीकार किया, बल्कि हरसंभव मदद का भरोसा भी दिलाया। इस अकादमी का नाम ‘उषा स्‍कूल ऑफ एथलीट्स’ रखा गया है और वहां नवोदित एथलीटों को प्रशिक्षित किया जायेगा।
                                                                                                                                                                                                                                                                                                                                                                                                                                                      
                                                                                                                                                                                                                                                                                                                                                                                                                                                      
केरल के कोझीकोड जिले के किनालूर में 30 एकड़ क्षेत्र में यह अकादमी बन कर तैयार हो रही है। इसका निर्माण कार्य अंतिम चरण में है। यह जमीन कई वर्ष पहले केरल सरकार ने उन्हें दी थी। यहां 8 लेन का सिंथेटिक ट्रैक बनाया गया है जिसके लिए केंद्र सरकार ने तीन साल पहले 8.5 करोड़ रुपये दिए थे। इसके अलावा एक मड ट्रैक भी बनाया जा रहा है। ‘उषा स्‍कूल ऑफ एथलीट्स’ में 40 बेड का एक हॉस्टल भी बन रहा है।                                                      
                                                                                                                                                                                                                                                                                                                                                                                                                                                      
                                                                                                                                                                                                                                                                                                                                                                                                                                                      
पीटी उषा अपनी अकादमी को आदर्श और खेल सुविधा संपन्न बनाने में कोई कसर नहीं छोड़ना चाहती हैं। वहां एक मल्टी जिम बनाया जा रहा है जिसके लिए सभी उपकरण खरीदे जा चुके हैं। एथलीटों की सहायता के लिए उनकी अकादमी में प्रशिक्षित कोच, फिजियोथेरेपिस्ट, डॉक्टरों एवं अन्‍य महत्‍वपूर्ण पदाधिकारियों की पूरी टीम होगी। हालांकि, उनका कहना है कि अभी उन्‍हें हॉस्टल का विस्तार करने के साथ-साथ एक पवेलियन बनाना है और फ्लड लाइट्स लगवानी हैं।                    
                                                                                                                                                                                                                                                                                                                                                                                                                                                      
                                                                                                                                                                                                                                                                                                                                                                                                                                                      
पीटी उषा ने बताया कि अब तक वह 19 एथलीटों को प्रशिक्षण दे चुकी हैं जिनमें से 6 इस समय नेशनल कैंप में हैं और 6 नेशनल चैंपियनशिप में पदक जीत चुके हैं। वहीं, 7 एथलीट अभी नई भर्ती हैं जिन्‍हें प्रशिक्षण दिया जा रहा है।                                                                                                                                                                                                                                 
                                                                                                                                                                                                                                                                                                                                                                                                                                                      
                                                                                                                                                                                                                                                                                                                                                                                                                                                      
श्री विजय गोयल ने इस अकादमी के लिए सुश्री उषा को शुभकामनाएं दीं, और हरसंभव मदद का आश्‍वासन दिया, ताकि विश्व स्तर पर भारत का प्रतिनिधित्व करने में सक्षम सर्वश्रेष्ठ एथलीटों की प्रतिभा को इस अकादमी में निखारा जा सके।                                                                                                                                                                                                                                
                                                                                                                                                                                                                                                                                                                                                                                                                                                      
                                                                                                                                                                                                                                                                                                                                                                                                                                                      
***                                                                                                                                                                                                                                                                                                                                                                                                                                                   
                                                                                                                                                                                                                                                                                                                                                                                                                                                      
                                                                                                                                                                                                                                                                                                                                                                                                                                                      
वीके/आरआरएस/वीके-1374                                                                                                                                                                                                                                                                                                                                                                                                                                 
                                                                                                                                                                                                                                                                                                                                                                                                                                                      
                                                                                                                                                                                                                                                                                                                                                                                                                                                      
                                                                                                                                                                                                                                                                                                                                                                                                                                                      
                                                                                                                                                                                                                                                                                                                                                                                                                                                      
    
    
    (Release ID: 1489977) Visitor Counter : 8