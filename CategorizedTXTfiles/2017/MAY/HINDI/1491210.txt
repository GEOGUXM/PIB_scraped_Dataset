      जल संसाधन, नदी विकास एवं गंगा संरक्षण मंत्रालय

      स्वच्छ भारत मिशन के तहत शुरू किया जाएगा ‘दरवाज़ा बंद’ अभियान
      
      
      
      
      अमिताभ बच्चन के नेतृत्व में राष्ट्रीय स्तर पर शौचालय प्रयोग अभियान शुरू होने के लिए तैयार

      Posted On: 29 MAY 2017 6:41PM by PIB Delhi
                                                                                                                                                                                                                                                                                                                                                                                                                                                                                                        
                                                                                                                                                                                                                                                                                                                                                                                                                                                                                                        
                                                                                                                                                                                                                                                                                                                                                                                                                                                                                                        
                                                                                                                                                                                                                                                                                                                                                                                                                                                                                                        
देशभर के गांवों में शौचालयों के प्रयोग को बढ़ावा देने के लिए केन्द्रीय पेयजल एवं स्वच्छता मंत्रालय 30 मई 2017 से ‘दरवाज़ा बन्द’ नामक एक नए अभियान की शुरुआत करेगा।                                                                                                                                                                                                                                                                                                                                      
                                                                                                                                                                                                                                                                                                                                                                                                                                                                                                        
                                                                                                                                                                                                                                                                                                                                                                                                                                                                                                        
मुंबई में कल आधिकारिक कार्यक्रम के दौरान इस अभियान की शुरुआत की जाएगी, जिसमें सुप्रसिद्ध अभिनेता श्री अमिताभ बच्चन अभियान का नेतृत्व करेंगे। केन्द्रीय पेयजल एवं स्वच्छता मंत्री श्री नरेन्द्र सिंह तोमर, महाराष्ट्र के मुख्यमंत्री श्री देवेन्द्र फड़नवीस, केन्द्रीय पेयजल एवं स्वच्छता के सचिव श्री परमेश्वरन अय्यर और अन्य गणमान्य लोगों के इस कार्यक्रम में शामिल होने की उम्मीद है। इस अवसर पर स्वच्छता अभियान में योगदान देने वाले विभिन्न राज्यों के चैंपियनों को सम्मानित भी किया जाएगा।        
                                                                                                                                                                                                                                                                                                                                                                                                                                                                                                        
                                                                                                                                                                                                                                                                                                                                                                                                                                                                                                        
इस अभियान को विश्व बैंक से समर्थन प्राप्त है और इसकी औपचारिक शुरुआत होने के तुरंत बाद इसे देशभर में चलाया जाएगा। जिन लोगों के घरों में शौचालय है, इसके बावदूद वे इसका इस्तेमाल नहीं करते, उनके व्यवहार में परिवर्तन लाने के उद्देश्य से इस अभियान को तैयार किया गया है। इस अभियान की एक विशेषता प्रसिद्ध अभिनेत्री अनुष्का शर्मा का इसमें शामिल होना है। अनुष्का महिलाओं को इस मुद्दे के बारे में आगे बढ़कर आवाज़ उठाने के लिए प्रेरित करेंगी।                                                          
                                                                                                                                                                                                                                                                                                                                                                                                                                                                                                        
                                                                                                                                                                                                                                                                                                                                                                                                                                                                                                        
श्री बच्चन स्वच्छ भारत मिशन के बड़े समर्थक रहे हैं और वर्तमान में जारी स्वच्छ भारत अभियान के साथ भी वह जुड़े हुए हैं। स्वच्छ भारत मिशन के केन्द्र में लोगों के व्यवहार में परिवर्तन लाना शामिल है, जिसके लिए देशभर में सूचना-शिक्षा-संचार (आईईसी) अभियान चलाए जा रहे हैं। संचार अभियानों को केन्द्र एवं राज्य दोनों स्तरों पर अपनाया गया है ताकि शौचालयों के प्रयोग को अधिक से अधिक बढ़ाने के क्रम में जागरूकता फैलाई जा सके। दरअसल इस अभियान का उद्देश्य खुले में शौच मुक्त भारत का निर्माण करना भी है।
                                                                                                                                                                                                                                                                                                                                                                                                                                                                                                        
                                                                                                                                                                                                                                                                                                                                                                                                                                                                                                        
कार्यक्रम से पूर्व केन्द्रीय मंत्री और महाराष्ट्र के मुख्यमंत्री राज्य में जारी स्वच्छ भारत मिशन (ग्रामीण) कार्यक्रम की समीक्षा भी करेंगे।                                                                                                                                                                                                                                                                                                                                                              
                                                                                                                                                                                                                                                                                                                                                                                                                                                                                                        
                                                                                                                                                                                                                                                                                                                                                                                                                                                                                                        
***                                                                                                                                                                                                                                                                                                                                                                                                                                                                                                     
                                                                                                                                                                                                                                                                                                                                                                                                                                                                                                        
                                                                                                                                                                                                                                                                                                                                                                                                                                                                                                        
                                                                                                                                                                                                                                                                                                                                                                                                                                                                                                        
जीवाई/प्रवीन/एसकेपी - 1534                                                                                                                                                                                                                                                                                                                                                                                                                                                                              
                                                                                                                                                                                                                                                                                                                                                                                                                                                                                                        
                                                                                                                                                                                                                                                                                                                                                                                                                                                                                                        

    

    
    (Release ID: 1491210) Visitor Counter : 14