      अल्‍पसंख्‍यक कार्य मंत्रालय

      अल्‍पसंख्‍यक मामले राज्‍य मंत्री (स्‍वतंत्र प्रभार) ने भारत में सऊदी अरब के राजदूत के साथ भारतीय हज यात्रियों से संबंधित विभिन्‍न मुद्वों पर चर्चा की
      Posted On: 01 MAY 2017 6:46PM by PIB Delhi

                                                                                                                                                                                                                                                                                                                                                                     
                                                                                                                                                                                                                                                                                                                                                                     
अल्‍पसंख्‍यक मामले राज्‍य मंत्री (स्‍वतंत्र प्रभार) श्री मुख्‍तार अब्‍बास नकवी एवं भारत में सऊदी अरब के राजदूत डा. सऊद मोहम्‍मद अल्‍साती ने आज नई दिल्‍ली में हज 2017 के लिए भारत से रवाना हो रहे लगभग 1 लाख 70 हजार भारतीय हज यात्रियों से संबंधित विभिन्‍न मुद्वों पर चर्चा की।                                                                                    
                                                                                                                                                                                                                                                                                                                                                                     
सऊदी अरब सरकार द्वारा भारत के हज कोटा में की गई उल्‍लेखनीय बढोतरी के बाद, इस वर्ष भारत से कुल 1,70,025 लोग हज की यात्रा पर जाएंगे जिसमें से 1,25,025 हज यात्री भारत की हज कमिटी के माध्‍यम से जाएंगे जबकि 45,000 हज यात्री निजी टूर ऑपरेटरों के माध्‍यम से जाएंगे।                                                                                                   
                                                                                                                                                                                                                                                                                                                                                                     
श्री नकवी ने कहा कि प्रधानमंत्री श्री नरेन्‍द्र मोदी के नेतृत्‍व में भारत एवं सऊदी अरब के बीच द्विपक्षीय संबंधों में और मजबूती आई है। उन्‍होंने कहा कि हज यात्रियों की सुविधाएं, खासकर, उनकी सुरक्षा हमारी सर्वोच्‍च प्राथमिकता है। बैठक के दौरान हज यात्रियों के लिए वीसा प्रक्रिया, ठहरने की सुविधाएं एवं आवागमन की सुविधाएं जैसे विभिन्‍न मुद्वों पर चर्चा की गई ।
                                                                                                                                                                                                                                                                                                                                                                     
श्री नकवी ने कहा कि इस वर्ष हज यात्रा के लिए सभी तैयारियां समय से पहले ही पूरी कर ली गई थीं। उन्‍होंने भारत के वार्षिक हज कोटा में 34,005 का इजाफा किए जाने के लिए भी सऊदी अरब सरकार को धन्‍यवाद दिया। कई वर्षों के बाद भारत से भारत के वार्षिक हज कोटा में की गई यह सबसे बड़ी बढोतरी है।                                                                            
                                                                                                                                                                                                                                                                                                                                                                     
उन्‍होंने समुद्र के रास्‍ते से हज यात्रियों को भेजने के विकल्‍प को भी फिर से जीवित करने पर भी चर्चा की। श्री नकवी ने कहा कि जहाजों के माध्‍यम से हज यात्रियों को भेजने से यात्रा के खर्च में हवाई खर्च के मुकाबले लगभग पचास प्रतिशत की कमी आएगी।                                                                                                                     
                                                                                                                                                                                                                                                                                                                                                                     
श्री नकवी ने कहा कि अल्‍पसंख्‍यक मामले मंत्रालय सऊदी अरब सरकार, भारत की हज कमिटी, एयर इंडिया एवं अन्‍य संबंधित एजेन्सियों के नियमित संपर्क में है। अल्‍पसंख्‍यक मामले मंत्रालय एवं भारत की हज कमिटी के वरिष्‍ठ अधिकारियों की एक टीम अभी हाल में हज यात्रियों की सुविधाएं का जायजा लेने सऊदी अरब की यात्रा पर गई थी।                                                  
                                                                                                                                                                                                                                                                                                                                                                     
******                                                                                                                                                                                                                                                                                                                                                               
                                                                                                                                                                                                                                                                                                                                                                     
                                                                                                                                                                                                                                                                                                                                                                     
                                                                                                                                                                                                                                                                                                                                                                     
वीके/एसकेजे – 1219                                                                                                                                                                                                                                                                                                                                                   
    
    
    (Release ID: 1488952) Visitor Counter : 12