      पेयजल एवं स्‍वच्‍छता मंत्रालय

      खुले में शौच के लिए दरवाजा बंद
      पेयजल और स्वच्छता मंत्रालय ने अमिताभ बच्चन के नेतृत्व में शुरू की नई राष्ट्रीय मुहिम
      Posted On: 30 MAY 2017 3:56PM by PIB Delhi


    केंद्र ने खुले में शौच को खत्म करने और शौचालय के इस्तेमाल को बढ़ावा देने के लिए देशभर के गांवों में ‘दरवाजा बंद’ के नाम से एक मुहिम की शुरुआत की है। स्वच्छ भारत मिशन के तहत पेयजल और स्वच्छता मंत्रालय की ओर से तैयार इस अभियान को बॉलीवुड के सुपरस्टार श्री अमिताभ बच्चन, केंद्रीय मंत्री, पेयजल और स्वच्छता मंत्रालय श्री नरेंद्र सिंह तोमर, महाराष्ट्र के मुख्यमंत्री देवेंद्र फडणवीस, पेयजल और स्वच्छता मंत्रालय के सचिव परमेश्वरन अय्यर और दूसरे राज्य तथा केंद्र के सम्मानित लोगों की उपस्थिति में शुरू किया गया। इस आयोजन में सभी राज्यों के जिल अधिकारी और चुने हुए ग्राम पंचायत सदस्य मौजूद थे। आयोजन से पहले केंद्रीय मंत्री और प्रदेश के मुख्यमंत्री ने स्वच्छ भारत मिशन के तहत महाराष्ट्र में चल रही योजनाओं का निरीक्षण किया। स्वच्छता के क्षेत्र में महाराष्ट्र में बेहतर नतीजा देने वाले संस्थानों को इस दौरान सम्मानित भी किया गया। शौचालय से जुड़ी तकनीकों की एक प्रदर्शनी भी इस दौरान लगाई गई थी।


    ‘दरवाजा बंद’ मुहिम की शुरुआत विश्व बैंक की मदद से हो रही है और इसे शुरुआत के तुरंत बाद पूरे देश में लागू किया जा रहा है। इस मुहिम का लक्ष्य उन लोगों के व्यवहार में परिवर्तन लाना है, जो शौचालय होने के बावजूद उसका इस्तेमाल नहीं करते। इसमें अभिनेत्री अनुष्का शर्मा को भी जोड़ा जाएगा जो कि गांवों की महिलाओं को इस मुहिम में बड़ी भूमिका निभाने के लिए प्रेरित करेंगी।


    श्री नरेंद्र तोमर ने इस मौके पर कहा कि देश में 64 प्रतिशत गांवों को खुले में शौच से मुक्त करने का श्रेय प्रधानमंत्री को जाता है। उन्होंने 80 प्रतिशत गांवों में खुले में शौच से मुक्ति पर महाराष्ट्र को बधाई भी दी। उन्होंने कहा कि इन सभी आयोजनों का लक्ष्य देश में इसके प्रति जन आंदोलन खड़ा करना है। केंद्रीय मंत्री ने इस मुहिम में लगातार साथ देने के लिए श्री अमिताभ बच्चन को धन्यवाद दिया।


    श्री देवेंद्र फडणवीस ने ‘बंद दरवाजा’ मुहिम की शुरुआत के लिए महाराष्ट्र का चुनाव करने पर पेयजल और स्वच्छता मंत्रालय को धन्‍यवाद दिया। इस जागरुकता मुहिम को लगातार बढ़ाने के लिए उन्होंने श्री अमिताभ बच्चन को भी धन्यवाद दिया। श्री फडणवीस ने सुनिश्चित किया कि स्वच्छ भारत मिशन के लिए जब और जो जरूरत होगी उसे पूरा किया जाएगा।


    अमिताभ बच्चन से जुड़े स्वच्छता विज्ञापनों से उन लोगों के व्यवहार में बदलाव आया है, जो शौचालय होने के बावजूद उसका इस्तेमाल नहीं करते थे। अनुष्का शर्मा के भी इस प्रचार अभियान से जुड़ने के बाद महिलाओं की जागरूकता खासतौर से बढ़ेगी जो कि इस मुहिम से जुड़कर गांवों में बदलाव लाने में सबसे बड़ी भूमिका निभा सकती हैं। विश्व बैंक की एक योजना के तहत लोवे लिंटास कंपनी ये विज्ञापन तैयार कर रही है।


    ***


    जीवाई/पीकेटी/वाईब- 1594

    
    
    (Release ID: 1491638) Visitor Counter : 9