      सड़क परिवहन एवं राजमार्ग मंत्रालय

      लंदन स्टॉक एक्सचेंज में एनएचएआई मसाला बॉन्ड का शुभारंभ
      Posted On: 12 MAY 2017 4:03PM by PIB Delhi


    केंद्रीय सड़क परिवहन, राजमार्ग एवं नौवहन मंत्री श्री नितिन गडकरी ने कल लंदन स्टॉक एक्सचेंज में एनएचएआई मसाला बॉन्ड का शुभारंभ किया। अलग-अलग क्षेत्रों से भारी संख्या में पहुंचे निवेशकों ने सकारात्मक प्रतिक्रिया दी। इनमें से कुछ मसाला बॉन्ड बाजार में पहली बार शामिल हुए।


    यह दिलचस्प है कि एनएचएआई मसाला बॉन्ड इश्यू ने विश्व भर से निवेशकों को आकर्षित किया है। कुल सब्सक्रिप्शन का 60 फीसदी एशियाई निवेशकों का रहा जबकि शेष 40 फीसदी यूरोपियन निवेशकों का रहा। इसके बाद राशि का 61 प्रतिशत फंड मैनेजरों या इंशयोरेंस से आया है, 18 प्रतिशत बैंकों से आया है, 21 प्रतिशत प्राइवेट बैंकों से आया है। इस अवसर पर लंदन स्टॉक एक्सचेंज ने श्री नितिन गडकरी को एक स्मृति चिन्ह भी भेंट किया।


    श्री गडकरी ने इसकी शुरुआत करते हुए लंदन स्टॉक एक्सचेंज में कारोबार शुरू होने की घंटी बजाई। इसके बाद उन्होंने लंदन स्थित इंडिया हाउस में मीडिया को भी संबोधित किया। गडकरी ने अंबेडकर हाउस का भी दौरा किया, जहां डॉ. बी आर अंबेडकर लंदन स्कूल ऑफ इकोनॉमिक्स में अपनी पढ़ाई के दौरान रहा करते थे।


    ***


    
    वीके/पीवी/एमबी- 1331

    
    
    (Release ID: 1489723) Visitor Counter : 14