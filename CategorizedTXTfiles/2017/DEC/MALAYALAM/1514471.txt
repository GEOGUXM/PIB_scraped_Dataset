      ധനകാര്യ മന്ത്രാലയം

      നവ ഇന്ത്യ ലക്ഷ്യമാക്കി അടുത്ത ബജറ്റ് ;ധനമന്ത്രി അരുണ്‍ ജെയ്റ്റിലി വിവിധ വിഭാഗങ്ങളുമായി ആശയവിനിമയം തുടരുന്നു
      Posted On: 27 DEC 2017 6:36PM by PIB Thiruvananthpuram


    നവ ഇന്ത്യ ലക്ഷ്യം വച്ചുകൊണ്ടും ജനങ്ങളുടെ പ്രശ്‌നങ്ങള്‍ക്ക് പരിഹാരങ്ങള്‍ ഉള്‍ക്കൊള്ളിച്ചുകൊണ്ടും അതേസമയം സാമ്പത്തിക വളര്‍ച്ചയെ പ്രോത്സാഹിപ്പിക്കുന്നതുമായിരിക്കും 2018-19 വര്‍ഷത്തേക്കുള്ള കേന്ദ്ര ബജറ്റെന്ന് സൂചന നല്‍കി കേന്ദ്ര- ധന-കോര്‍പ്പറേറ്റ് കാര്യ മന്ത്രി ശ്രീ അരുണ്‍ ജെയ്റ്റിലി. ബജറ്റിന് മുന്നോടിയായി സമൂഹത്തിലെ വിവിധ വിഭാഗങ്ങളുമായി നടത്തിയ ചര്‍ച്ചകളിലാണ് നവ ഇന്ത്യയുടെ സൃഷ്ടി ലക്ഷ്യമാക്കിയുള്ളതായിരിക്കും അടുത്ത കേന്ദ്ര ബജറ്റെന്ന സൂചന മന്ത്രി നല്‍കിയത്. കാര്‍ഷിക-ട്രേഡ്‌യൂണിയന്‍-വ്യവസായ-ഐ.ടി വിഭാഗങ്ങളിലുള്ളവരുമായും പ്രമുഖ സാമ്പത്തിക ശാസ്ത്രജ്ഞരുമായും ഇതിനകം തന്നെ ധനമന്ത്രി ശ്രീ. അരുണ്‍ ജെയ്റ്റിലി ഏഴ് വട്ടം ചര്‍ച്ചകള്‍ നടത്തിക്കഴിഞ്ഞു. വിവിധ മേഖലകളില്‍ നിന്നുള്ള നിര്‍ദ്ദേശങ്ങള്‍ ക്രോഡീകരിച്ച് ബജറ്റ് എങ്ങനെ ഗുണപരവും ജനോപകാരപ്രദവുമാക്കി മാറ്റാമെന്നതിന്റെ അടിസ്ഥാനത്തിലാണ് ബജറ്റിന് മുന്നോടിയായി വിവിധ വിഭാഗങ്ങളുമായി ചര്‍ച്ചകള്‍ നടത്തുന്നത്.


    ജലസംരക്ഷണത്തിന്റെ കാര്യം കര്‍ഷകപ്രതിനിധികളുമായുള്ള ചര്‍ച്ചയില്‍ അദ്ദേഹം വ്യക്തമാക്കിയിട്ടുണ്ട്. അതുപോലെത്തന്നെ കാര്‍ഷികോല്‍പ്പന്നങ്ങള്‍ക്ക് സാമ്പത്തികസഹായം ചെയ്യേണ്ടതിന്റെ ആവശ്യകതയേയും ഒപ്പം വലിയ ഉല്‍പ്പാദനക്ഷമതയ്ക്കായി സന്തുലിതമായ വളപ്രയോഗത്തിന്റെ പ്രാധാന്യവും അദ്ദേഹം കാര്‍ഷികമേഖലയിലെ പ്രതിനിധികളുമായി നടത്തിയ ചര്‍ച്ചയില്‍ പ്രത്യേകം ചൂണ്ടിക്കാട്ടി. അതുപോലെ 2022 ഓടെ കര്‍ഷകരുടെ വരുമാനം ഇരട്ടിയാക്കണമെങ്കില്‍ കര്‍ഷകരുടെ ഉല്‍പ്പന്നങ്ങള്‍ ശേഖരിക്കുന്നതിനുള്ള മികച്ച സംവിധാനങ്ങളുടെ ആവശ്യകതയും ധനമന്ത്രി എടുത്ത് പറഞ്ഞു.


    ചര്‍ച്ചയില്‍ ഉയര്‍ന്ന് വന്ന നിരവധി അഭിപ്രായങ്ങളില്‍ ഏറ്റവും പ്രധാനപ്പെട്ടത് ഇതുവരെ ഭക്ഷ്യ നയത്തിനാണ് ബജറ്റില്‍ ഊന്നല്‍ നല്‍കിയിരുന്നതെങ്കില്‍ 2018-19 ലെ ബജറ്റില്‍ കാര്‍ഷിക നയത്തിന് പ്രാധാന്യം നല്‍കുന്ന ഒരു മാറ്റമുണ്ടാകണമെന്ന നിര്‍ദ്ദേശമാണ്. അതുപോലെ പാടത്തെ പണിയുടെ സമ്മര്‍ദ്ദം കുറയ്ക്കുന്നതിനായി പാടത്തിന് പുറത്ത് തൊഴിലവസരങ്ങള്‍ സൃഷ്ടിക്കണമെന്നും, വിലയിടിവുണ്ടാകുന്ന വിളകള്‍ക്ക് പണം ലഭിക്കുന്ന തരത്തിലുള്ള സംവിധാനം നടപ്പാക്കണമെന്നും, കാര്‍ഷിക മേഖലയിലെ പ്രതിസന്ധി മറികടക്കാന്‍ കര്‍ഷികവായ്പാ ആശ്വാസ പദ്ധതി പ്രഖ്യാപിക്കണമെന്നതുള്‍പ്പെടെയുള്ള നിര്‍ദ്ദേശങ്ങള്‍ യോഗത്തില്‍ ഉയര്‍ന്നിരുന്നു. കൃഷിയോടൊപ്പം തന്നെ പന്നി വളര്‍ത്തല്‍, തേനീച്ച വളര്‍ത്തല്‍, കൂണ്‍ കൃഷി, മത്സ്യം വളര്‍ത്തല്‍ തുടങ്ങി മറ്റ് അനുബന്ധ തൊഴിലുകള്‍ കൂടി ശക്തിപ്പെടുത്തണമെന്ന ആവശ്യവും യോഗത്തിലുണ്ടായി.


    തൊഴില്‍ മേഖലയിലെ യൂണിയനുകളുമായുള്ള ചര്‍ച്ചയില്‍ തൊഴിലാളികളുടെ താല്‍പര്യം സംരക്ഷിക്കുമെന്ന് ധനമന്ത്രി ശ്രീ അരുണ്‍ജെയ്റ്റിലി ഉറപ്പുനല്‍കി. പ്രത്യേകിച്ചും അസംഘടിത-ഇടത്തരം ചെറുകിട സൂക്ഷ്മ വ്യവസായ മേഖലയിലെ തൊഴിലാളികളുടെ താല്‍പര്യം ഗവണ്‍മെന്റ് പൂര്‍ണ്ണമായി സംരക്ഷിക്കുമെന്നും അദ്ദേഹം വ്യക്തമാക്കി. അതോടൊപ്പം നിയമാനുസൃതമുള്ള മിനിമം വേതനം ലഭ്യമാക്കുമെന്നും അതിനായി ബന്ധപ്പെട്ട സ്ഥാപനങ്ങളില്‍ സമ്മര്‍ദ്ദം ചെലുത്തുമെന്നും അദ്ദേഹം ഉറപ്പുനല്‍കി.


    കാര്‍ഷിക-തൊഴിലാളി വിഭാഗങ്ങള്‍ക്ക് പുറമെ രാജ്യത്തെ വ്യാപാര-വാണിജ്യമേഖലയിലെ പ്രമുഖരുമായും ശ്രീ അരുണ്‍ജെയ്റ്റിലി ചര്‍ച്ചകള്‍ നടത്തി. ഇതില്‍ അദ്ദേഹം പ്രധാനമായി നിര്‍ദ്ദേശിച്ചത് രാജ്യത്തിന്റെ വികസനത്തിനായി അടിസ്ഥാന സൗകര്യമേഖലയില്‍ വേണ്ടത്ര നിക്ഷേപങ്ങള്‍ നടത്താനായിരുന്നു. തൊഴില്‍മേഖല ശക്തമാക്കാനും കൂടുതല്‍ തൊഴിലവസരങ്ങള്‍ സൃഷ്ടിക്കാനും വിദേശ-പൊതു നിക്ഷേപങ്ങള്‍ക്കൊപ്പം സ്വകാര്യമേഖലയില്‍ നിന്നുള്ള നിക്ഷേപങ്ങളും ആവശ്യമുണ്ടെന്നും അദ്ദേഹം അവരെ ഓര്‍മ്മിപ്പിച്ചു. ആഭ്യന്തര നിക്ഷേപം പ്രോത്സാഹിപ്പിക്കുന്നതിനായി ദേശീയ അടിസ്ഥാന സൗകര്യ വികസന ഫണ്ട് (നാഷണല്‍ ഇന്‍വെസ്റ്റ്‌മെന്റ് ആന്റ് ഇന്‍ഫ്രാസ്ട്രച്ചര്‍ ഫണ്ട്-എന്‍.ഐ.ഐ.എഫ്) രൂപീകരിച്ചതും അദ്ദേഹം ചൂണ്ടിക്കാട്ടി.


    ബാങ്കുകളുടെ റീ കാപ്പിറ്റലൈസേഷന്‍ ബോണ്ടുകള്‍ വാങ്ങാന്‍ സ്ഥാപനങ്ങള്‍ക്കും, പൊതുജനത്തിനും അനുമതി നല്‍കുക, ഗവണ്‍മെന്റ് ഭൂമിക്ക് വേണ്ട ഫണ്ടിനായി ലാന്‍ഡ് ബാങ്ക് കോര്‍പ്പറേഷന്‍ രൂപീകരിക്കുക തുടങ്ങി നിരവധി നിര്‍ദ്ദേശങ്ങള്‍ യോഗത്തില്‍ മുന്നോട്ടുവച്ചിട്ടുണ്ട്. അതോടൊപ്പം ദേശീയ ഊര്‍ജ്ജ ഉല്‍പ്പാദന കോര്‍പ്പറേഷനും ദേശീയ ഇന്നവേഷന്‍ ഫണ്ടും രൂപീകരിക്കാനും നിര്‍ദ്ദേശമുണ്ടായിട്ടുണ്ട്.


    ക്ഷേമപദ്ധതികളുമായി ബന്ധപ്പെട്ടുള്ള ഫണ്ടുകള്‍ അതത് ഭരണമന്ത്രാലയങ്ങള്‍ മുന്‍ഗണനാ ക്രമമനുസരിച്ച് ഗുണഭോക്താക്കള്‍ക്ക് നല്‍കാമെന്ന് സാമൂഹിക മേഖലയിലുള്ള വിവിധ സംഘടനകളുമായി നടത്തിയ ബജറ്റിന് മുന്നോടിയായുള്ള ചര്‍ച്ചയില്‍ ധനമന്ത്രി ശ്രീ അരുണ്‍ ജെയ്റ്റിലി ഉറപ്പു നല്‍കി. ചര്‍ച്ചയില്‍ വിവിധ വിഭാഗങ്ങളുമായി ബന്ധപ്പെട്ട് സാമൂഹികസേവന മേഖലയില്‍ പ്രവര്‍ത്തിക്കുന്ന 20 ലധികം സംഘടനകളാണ് സംബന്ധിച്ചത്. വിവിധ മന്ത്രാലയങ്ങളിലുള്ള സാമൂഹികക്ഷേമ പദ്ധതികളുടെ ഫണ്ടുകള്‍ ശരിയായി വിനിയോഗിക്കുന്നത് ഉറപ്പുവരുത്തുമെന്ന് കേന്ദ്ര ധനമന്ത്രി വ്യക്തമാക്കി. ശിശു സംരക്ഷണം, പോഷകാഹാര, സുരക്ഷാ പ്രശ്‌നങ്ങള്‍, ആരോഗ്യ, വൃദ്ധജനസംരക്ഷണം, പണിയെടുക്കുന്ന അമ്മമാരുടെ തൊഴില്‍ സാഹചര്യം മെച്ചപ്പെടുത്തുക, എന്നിവയ്ക്കുള്ള ഫണ്ട് വര്‍ദ്ധിപ്പിക്കുക, അതുപോലെ സ്‌കൂളുകള്‍ക്ക് മാറ്റിവച്ചിട്ടുള്ള ഫണ്ടുകളുടെ ശരിയായി വിനിയോഗം, തൊഴില്‍ സാധ്യതകള്‍ വര്‍ധിപ്പിക്കുന്നതിന് തൊഴിലധിഷ്ഠിത കോഴ്‌സുകള്‍ ശരിയായ ദിശയിലേക്ക് കൊണ്ടുപോകേണ്ടതിന്റെ ആവശ്യകത തുടങ്ങി വിവിധ വിഭാഗങ്ങള്‍ മുന്നോട്ടുവച്ച നിര്‍ദ്ദേശങ്ങള്‍ കേന്ദ്ര ധനമന്ത്രി ഉള്‍ക്കൊണ്ടു.


    ആഗോളതലത്തില്‍ സാമ്പത്തിക വളര്‍ച്ച കുറവായിരിക്കുമ്പോഴും കഴിഞ്ഞ മൂന്നു വര്‍ഷമായി ഇന്ത്യയുടെ സാമ്പത്തിക വളര്‍ച്ച ലോകത്തെ ഏറ്റവും മികച്ചതാണെന്ന് ശ്രീ അരുണ്‍ജെയ്റ്റിലി വ്യക്തമാക്കി. കഴിഞ്ഞ അഞ്ചു പാദങ്ങളില്‍ കണ്ടുവന്നിരുന്ന സാമ്പത്തിക വളര്‍ച്ചയുടെ വിപരീതമാണ് 2017-18ലെ രണ്ടാംപാദത്തില്‍ ദൃശ്യമായതെന്നും അദ്ദേഹം വ്യക്തമാക്കി. 2014-15 മുതല്‍ 2016-17 വരെ ഇന്ത്യയ്ക്ക് ശരാശരി 7.5% വളര്‍ച്ചയുണ്ടായിട്ടുണ്ട്. മുമ്പത്തെ രണ്ടുവര്‍ഷവുമായി താരതമ്യം ചെയ്യുമ്പോള്‍ ഇത് വളരെ ഉയര്‍ന്ന നിരക്കാണ്. സാമ്പത്തിക സുസ്ഥിരത കൈവരിക്കുന്നതിനുള്ള ശ്രമങ്ങളാണ് നടത്തുന്നത്. അതിന്റെ ഭാഗമാണ് 2015-16ല്‍ 3.9% മായിരുന്ന ധനകമ്മി, 2016-17ല്‍ 3.5% വും ഈ വര്‍ഷം ബജറ്റിലൂടെ 3.2%വുമാക്കി കുറച്ചത്. ചെലവുകള്‍ യുക്തിസഹമാക്കിയും പണംചോരുന്ന വഴികള്‍ കാര്യക്ഷമമായി അടച്ചും ആനുകൂല്യങ്ങള്‍ ഗുണഭോക്താക്കള്‍ക്ക് നേരിട്ട് കൈമാറ്റംചെയ്തുമൊക്കെയാണ് ഇത് നേടിയെടുക്കാന്‍ കഴിഞ്ഞതെന്നും അദ്ദേഹം വിശദീകരിച്ചു. സാമ്പത്തിക ദൃഢീകരണത്തിനുള്ള നടപടികള്‍ ഈ ബജറ്റിലും തുടരണമെന്ന് യോഗത്തില്‍ സംബന്ധിച്ച സാമ്പത്തികവിദഗ്ധരും മറ്റ് സാമ്പത്തിക സംവിധാനങ്ങളൂം കേന്ദ്രമന്ത്രിയോട് നിര്‍ദ്ദേശിച്ചു. അതിന് കഴിഞ്ഞില്ലെങ്കില്‍ അക്കാര്യം വ്യക്തമാക്കുകയും വേണം. അതുപോലെ നികുതിപരിഷ്‌ക്കണവും വരുന്ന ബജറ്റില്‍ പ്രഖ്യാപിക്കണം. അടിസ്ഥാനസൗകര്യവികസനത്തിനും ചെറുകിട ഇടത്തരം സൂക്ഷ്മ വ്യവസായ നിക്ഷേപങ്ങള്‍, നിര്‍മ്മാണമേഖല എന്നിവയ്ക്ക് കൂടുതല്‍ ആനുകൂല്യങ്ങള്‍ നല്‍കണം. ഒപ്പം കര്‍ഷകര്‍ക്ക് അവരുടെ വിളകള്‍ക്ക് കൂടുതല്‍ വില ലഭിക്കുന്നതിനുള്ള സംവിധാനമുണ്ടാക്കണമെന്നതുള്‍പ്പെടെ കാര്യക്ഷമമായ നിരവധി നിര്‍ദ്ദേശങ്ങള്‍ അവര്‍ മുന്നോട്ടുവച്ചു.


    ഇലക്‌ട്രോണിക്‌സ് ഉല്‍പ്പാദനത്തിന്റെ ആഗോള കേന്ദ്രമാക്കി ഇന്ത്യയെ മാറ്റാന്‍ കേന്ദ്ര ഗവണ്‍മെന്റ് പ്രതിജ്ഞാബദ്ധമാണെന്ന് ഐ.ടി.(ഹാര്‍ഡ്‌വെയര്‍ ആന്റ് സോഫ്റ്റ്‌വെയര്‍) മേഖലയിലുള്ളവരുമായി ബജറ്റിന് മുന്നോടിയായി നടന്ന ചര്‍ച്ചകളില്‍ മന്ത്രി ശ്രീ അരുണ്‍ ജെയ്റ്റിലി വ്യക്തമാക്കി. ആഭ്യന്തര ഇലക്‌ട്രോണിക് ഉല്‍പ്പന്നങ്ങളെ പ്രോത്സാഹിപ്പിക്കുന്നതിനായി കഴിഞ്ഞ മൂന്നുവര്‍ഷം ഗവണ്‍മെന്റ് സ്വീകരിച്ച നടപടികള്‍ കേന്ദ്ര ധനമന്ത്രിയോഗത്തില്‍ വിശദീകരിച്ചു. 2017-18ലെ ബജറ്റില്‍ ഇന്ത്യയെ ഇലക്‌ട്രോണിക്‌സ് ഉല്‍പ്പാദനത്തിന്റെ ആഗോള കേന്ദ്രമാക്കാനുള്ള നടപടികള്‍ സ്വീകരിച്ചിരുന്നു. ഇതിന്റെ ഭാഗമായി വിവിധ പദ്ധതികള്‍ക്കുള്ള നീക്കിയിരിപ്പ് 745 കോടിയായി ഉയര്‍ത്തുകയും ചെയ്തിരുന്നു.


    ചര്‍ച്ചയില്‍ പങ്കെടുത്ത ഐ.ടി. മേഖലയിലെ പ്രമുഖരുടെ പ്രധാന ആവശ്യം വ്യവസായം സംരക്ഷിക്കുന്നതിനുള്ള നയങ്ങള്‍ വേണമെന്നതായിരുന്നു. അതോടൊപ്പം നികുതി ആനുകൂല്യങ്ങളും അവര്‍ മുഖ്യമായി ഉന്നയിച്ച ആവശ്യങ്ങളിലൊന്നായിരുന്നു. ഇന്ത്യയിലെ ഐ.ടി. മേഖല ലോകത്തെ തന്നെ മികച്ചതാണെങ്കിലും ഇന്ന് ചില രാജ്യങ്ങള്‍ സ്വീകരിച്ചിരിക്കുന്ന ചില പ്രത്യേക നയം മൂലം വ്യവസായത്തിന് മുന്നോട്ടുപോകാന്‍ ഗവണ്‍മെന്റിന്റെ സഹായം അനിവാര്യമാണെന്ന് അവര്‍ വ്യക്തമാക്കി. ഐ.ടി., അനുബന്ധ മേഖലകളിലെ പദ്ധതികള്‍ക്ക് ബജറ്റില്‍ ഊന്നല്‍ നല്‍കണമെന്നും അവര്‍ ആവശ്യപ്പെട്ടു.


    രാജ്യത്തിന്റെ പ്രധാനപ്പെട്ട സാമ്പത്തിക തൂണുകളായ ബാങ്കുകളെ കൂടുതല്‍ തൊഴിലവസരങ്ങള്‍ സൃഷ്ടിക്കുന്നതിനും കൂടുതല്‍ വായ്പകള്‍ നല്‍കുന്നതിനും പ്രാപ്തരാക്കുന്നതിനായി പൊതുമേഖല ബാങ്കുകളെ പുനര്‍മൂലധനവല്‍ക്കരിക്കുമെന്ന് ബാങ്ക്-ധനകാര്യമേഖല പ്രതിനിധികളുമായുള്ള ബജറ്റിന് മുന്നോടിയായി നടന്ന കൂടിക്കാഴ്ചയില്‍ മന്ത്രി ശ്രീ അരുണ്‍ജെയ്റ്റിലി അറിയിച്ചു. അടുത്ത രണ്ടുവര്‍ഷം കൊണ്ട് ബജറ്റിലൂടെ തന്നെ പൊതുമേഖല ബാങ്കുകള്‍ക്ക് 2.11 ലക്ഷംകോടി രൂപയുടെ മൂലധനം നല്‍കാന്‍ തീരുമാനിച്ചിട്ടുണ്ടെന്നും അദ്ദേഹം അറിയിച്ചു. ബാക്കിയുള്ളത് ബാങ്കുകള്‍ പൊതുവിപണിയില്‍ നിന്നും സമാഹരിക്കും. മൂലധനം വര്‍ദ്ധിക്കുന്നത് കൂടുതല്‍ വായ്പകള്‍ നല്‍കുന്നതിനും തൊഴിലവസരങ്ങള്‍ സൃഷ്ടിക്കുന്നതിനും ബാങ്കുകളെ പ്രാപ്തരാക്കുമെന്നും അദ്ദേഹം പ്രത്യാശ പ്രകടിപ്പിച്ചു. നിരവധി നിര്‍ദ്ദേശങ്ങള്‍ ചര്‍ച്ചകളില്‍ ഉയര്‍ന്നുവന്നുവെങ്കിലും ബാങ്ക് പലിശയ്ക്കുള്ള ടി.ഡി.എസ് പരിധി നിലവിലെ 10,000 രൂപയില്‍ നിന്നും വര്‍ദ്ധിപ്പിക്കണമെന്നതാണ് പ്രധാനമായും മുന്നോട്ടുവച്ച ആവശ്യം. ഈ 10,000 രൂപ പരിധി 1997ലാണ് നിശ്ചയിച്ചത്. അതോടൊപ്പം കാര്‍ഷികമേഖലയ്ക്ക് കൂടുതല്‍ വായ്പാസഹായം ലഭ്യമാക്കുന്നതിന് ഒരു ക്രെഡിറ്റ് ഗ്യാരന്റി ഫണ്ടുണ്ടാക്കണമെന്ന നിര്‍ദ്ദേശവും അവര്‍ മുന്നോട്ടുവച്ചു. താങ്ങാനാകുന്ന ഭവനം, വാടകവസ്തുക്കള്‍ എന്നിവയ്ക്കുള്‍പ്പെടെ നികുതി ആനുകൂല്യങ്ങള്‍ നല്‍കണമെന്ന നിര്‍ദ്ദേശവും ഉയര്‍ന്നു വന്നു.
    RS MRD – 972

    
    
    (Release ID: 1514471) Visitor Counter : 4