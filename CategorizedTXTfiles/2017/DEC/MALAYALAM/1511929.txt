      PIB Headquarters

      സ്റ്റാമ്പ് ശേഖരണത്തിന് തപാല്‍ വകുപ്പിന്റെ ദീന്‍ദയാല്‍ സ്പര്‍ശ് സ്‌കോളര്‍ഷിപ്പ്
      Posted On: 05 DEC 2017 6:00PM by PIB Thiruvananthpuram


    സ്റ്റാമ്പ് ശേഖരണം ഹോബിയാക്കിയ കുട്ടികളുടെ അഭിരുചിയും, ഗവേഷണ തല്‍പ്പരതയും പരിപോഷിപ്പിക്കുന്നതിനായി 'ദീന്‍ദയാല്‍ സ്പര്‍ശ് യോജന' എന്ന പേരില്‍ ഒരു സ്‌കോളര്‍ഷിപ്പ് പദ്ധതിക്ക് തപാല്‍ വകുപ്പ് തുടക്കമിട്ടു.


    ആറ് മുതല്‍ ഒന്‍പത് വരെ ക്ലാസുകളിലെ മികച്ച അക്കാദമിക്ക് നിലവാരം പുലര്‍ത്തുന്ന സ്റ്റാമ്പ് ശേഖരണം ഹോബിയാക്കിയ കുട്ടികള്‍ക്ക് തപാല്‍ സര്‍ക്കിള്‍ തലത്തില്‍ ഫിലാറ്റലി പ്രശ്‌നോത്തരിയുടെയും, ഫിലാറ്റലി പ്രോജക്ടിന്റെയും അടിസ്ഥാനത്തില്‍ പ്രതിമാസം 500 രൂപ നിരക്കില്‍ പ്രതിവര്‍ഷം 6,000 രൂപ സ്‌കോളര്‍ഷിപ്പായി നല്‍കും.


    യോഗ്യതാ മാനദണ്ഡങ്ങള്‍
    · മത്സരാര്‍ത്ഥി രാജ്യത്തെ ഒരു അംഗീകൃത സ്‌കൂളില്‍ ആറാം ക്ലാസിലും ഒന്‍പതാം ക്ലാസിനും മദ്ധ്യേ പഠിക്കുന്ന വിദ്യാര്‍ത്ഥിയായിരിക്കണം.
    · പ്രസ്തുത വിദ്യാലയത്തില്‍ ഒരു ഫിലാറ്റലി ക്ലബ്ബ് ഉണ്ടായിരിക്കുകയും, മത്സരാര്‍ത്ഥി ആ ക്ലബ്ബിലെ അംഗമായിരിക്കുകയും വേണം.
    · സ്‌കൂളില്‍ ഫിലാറ്റലി ക്ലബ്ബ് രൂപീകരിച്ചിട്ടില്ലെങ്കില്‍ സ്വന്തമായി ഫിലാറ്റലി അക്കൗണ്ടുള്ള വിദ്യാര്‍ത്ഥിയെയും പരിഗണിക്കും
    · വിദ്യാര്‍ത്ഥിക്ക് മികച്ച പഠന നിലവാരം ഉണ്ടായിരിക്കണം
    · സ്‌കോളര്‍ഷിപ്പിനായി തിരഞ്ഞെരുക്കുന്നതിന് അടുത്തുള്ള ഫൈനല്‍ പരീക്ഷയില്‍ കുറഞ്ഞത് 60% മാര്‍ക്കോ, ഗ്രേഡോ, ഗ്രേഡ് പോയിന്റോ നേടിയിരിക്കണം. പട്ടികജാതി പട്ടികവര്‍ഗ്ഗ വിഭാഗങ്ങള്‍ക്ക് 5% ഇളവ് ലഭിക്കും.


    തിരഞ്ഞെടുപ്പ് പ്രക്രിയ
    രണ്ട് ഘട്ടമായിട്ടായിരിക്കും തിരഞ്ഞെടുപ്പ് നടത്തുക. ഒന്നാം ഘട്ടം ഫിലാറ്റലി പ്രശ്‌നോത്തരി (എഴുത്ത്), രണ്ടാം ഘട്ടം ഫിലാറ്റലി പ്രോജക്ട്. ഫിലാറ്റലി പ്രശ്‌നോത്തരി മേഖലാതലത്തിലായിരിക്കും നടത്തുക. ഇതില്‍ വിജയിക്കുന്നവര്‍ക്ക് അന്തിമ തിരഞ്ഞെടുപ്പിനായി ഒരു ഫിലാറ്റലി പ്രോജക്ട് സമര്‍പ്പിക്കണം.


    ഫിലാറ്റലി പ്രശ്‌നോത്തരിയില്‍ പൊതു വിജ്ഞാനം, ചരിത്രം, ശാസ്ത്രം, സ്‌പോര്‍ട്‌സ്, സംസ്‌ക്കാരം, ഭൂമിശാസ്ത്രം, ഫിലാറ്റലി (പ്രാദേശികവും ദേശീയവും) തുടങ്ങിയ വിഷയങ്ങളില്‍, മള്‍ട്ടിപ്പിള്‍ ചോയിസ് ചോദ്യങ്ങള്‍ ഉണ്ടാകും.


    ഫിലാറ്റലി പ്രോജക്ട് നാലോ, അഞ്ചോ പേജില്‍ കവിയരുത്. പരമാവധി 500 വാക്കുകളും , 16 സ്റ്റാബുകളുമേ ഉപയോഗിക്കാന്‍ പാടുള്ളൂ.


    സ്‌കോളര്‍ഷിപ്പ് സംബന്ധിച്ച വിജ്ഞാപനം എല്ലാ തപാല്‍ / ആര്‍.എം.എസ്. വിഭാഗങ്ങളുടെയും ഡിവിഷണല്‍ മേധാവികള്‍ പുറപ്പെടുവിക്കും. അപേക്ഷകള്‍ സമര്‍പ്പിക്കേണ്ട അവസാന തീയതി 2017 ഡിസംബര്‍ 10 ആണ്.


    ഒന്നാം ഘട്ട മേഖലാതല പ്രശ്‌നോത്തരി മത്സരം ഈ മാസം 19 ന് (19-12-2017) ഡിവിഷണല്‍ / മേഖല ആസ്ഥാനങ്ങളില്‍ നടക്കും. കൂടുതല്‍ വിവരങ്ങള്‍ www.indiapost.gov.in ലഭിക്കും.
    ND MRD – 910

    
    
    (Release ID: 1511929) Visitor Counter : 6