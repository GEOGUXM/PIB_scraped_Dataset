      PIB Headquarters

      ട്രാക്കിലെ അറ്റകുറ്റപ്പണികള്‍ വേഗത്തിലാക്കാന്‍ റെയില്‍വേ നടപടികള്‍ കൈക്കൊള്ളും
      Posted On: 29 DEC 2017 6:06PM by PIB Thiruvananthpuram


    തിരുവനന്തപുരം ഡിവിഷന് കീഴിലുള്ള റെയില്‍വെ ട്രാക്കുകളില്‍ സുരക്ഷയുമായി ബന്ധപ്പെട്ട അറ്റകുറ്റപ്പണികള്‍ തുടര്‍ച്ചയായി പുരോഗമിക്കുകയാണ്. രണ്ട് ആധുനിക ട്രാക്ക് മെയിന്റനന്‍സ് യന്ത്രങ്ങളാണ് ഇതിനായി ഉപയോഗിക്കുന്നത്. തിരുവനന്തപുരം, കായംകുളം ഭാഗത്തെ രണ്ട് ലൈനുകളിലും അവശേഷിക്കുന്ന അറ്റക്കുറ്റപ്പണികള്‍ തീര്‍ക്കുന്നതിനാണ് ഇപ്പോള്‍ ശ്രദ്ധ കേന്ദ്രീകരിക്കുന്നത് ഇതിനാലാണ് ഇരു ഭാഗത്തേയ്ക്കുമുള്ള ട്രെയിനുകള്‍ 25 മുതല്‍ 30 മിനിട്ട് വരെ വൈകി ഓടുന്നതെന്ന് ദക്ഷിണ റെയില്‍വേ അറിയിച്ചു. യാത്രാ ട്രെയിനുകള്‍ക്ക് ബുദ്ധിമുട്ട് കുറയ്ക്കുന്നതിന് രാത്രിക്കാലങ്ങളിലാണ് അറ്റക്കുറ്റപ്പണികള്‍ ഏറെയും നടത്തുന്നത്. ഓഫീസ് ജോലിക്കാര്‍, വിദ്യാര്‍ത്ഥികള്‍ എന്നിവരെ സഹായിക്കുന്നതിന് ദീര്‍ഘ ദൂര ട്രെയിനുകളെക്കാള്‍ മുന്‍ഗണന കൊടുക്കുന്നത് ഹ്രസ്വ ദൂര ട്രെയിനുകള്‍ക്കാണ്. എന്നാലും ചില ദിവസങ്ങളില്‍ കൂടുതല്‍ ശബരിമല സ്‌പെഷ്യല്‍ ട്രെയിനുകളുടെ ഓട്ടവും പാതയിലെ വേഗ നിയന്ത്രണവും മൂലം ഒഴിവാക്കാനാകാത്ത കാലതാമസം നേരിടുന്നുണ്ട്. രണ്ട് കാലവര്‍ഷങ്ങള്‍ക്കും ഇടയിലുള്ള നിശ്ചിത സമയ പരിധിയായ കഷ്ടിച്ച് ആറ് മാസത്തിനുള്ളില്‍ അറ്റക്കുറ്റപ്പണികള്‍ പൂര്‍ണ്ണമായി തീര്‍ക്കാനാണ് ഡിവിഷന്‍ ശ്രമിച്ച് വരുന്നത്.
    ND MRL– 812

    
    
    (Release ID: 1514794) Visitor Counter : 4