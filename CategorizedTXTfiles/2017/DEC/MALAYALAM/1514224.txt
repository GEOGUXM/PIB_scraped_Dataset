      മന്ത്രിസഭ

      എഫ്.എം. റേഡിയോ മൂന്നാം ഘട്ട ഇ-ലേലത്തിന് അനുമതി
      Posted On: 22 DEC 2017 6:20PM by PIB Thiruvananthpuram


    രാജ്യത്ത് 236 നഗരങ്ങളില്‍ 683 എഫ്.എം. റേഡിയോ ചാനലുകള്‍ തുടങ്ങുന്നതിന് ഇ-ലേലം നടത്താന്‍ പ്രധാനമന്ത്രി ശ്രീ. നരേന്ദ്ര മോദിയുടെ അദ്ധ്യക്ഷതയില്‍ ചേര്‍ന്ന കേന്ദ്ര മന്ത്രിസഭായോഗം അനുമതി നല്‍കി. കൂടുതല്‍ നഗരങ്ങളിലെ ശ്രോതാക്കള്‍ക്ക് എഫ്.എം. റേഡിയോയിലൂടെ വര്‍ദ്ധിച്ച ശ്രവ്യാനുഭൂതി നല്‍കാന്‍ ഇത് വഴിയൊരുക്കും.


    2011 ല്‍ കേന്ദ്ര മന്ത്രിസഭ അംഗീകരിച്ച എഫ്.എം. നയ മാര്‍ഗ്ഗരേഖയുടെ അടിസ്ഥാനത്തില്‍ മൂന്നാം ഘട്ട നഗരങ്ങളില്‍ സ്വകാര്യ എഫ്.എം. റേഡിയോ സ്റ്റേഷനുകളുടെ ഒന്നും രണ്ടും ബാച്ചുകളുടെ ഇ-ലേലം യഥാക്രമം 2015 ലും 2016 ലും നടന്നു. ഒന്നാമത്തെ ബാച്ചില്‍ 56 നഗരങ്ങളില്‍ 97 ചാനലുകളും, രണ്ടാമത്തെ ബാച്ചില്‍ 48 നഗരങ്ങളില്‍ 66 ചാനലുകളും വില്‍ക്കുകയുണ്ടായി.


    സ്വകാര്യ എഫ്.എം. റേഡിയോ ചാനലുകള്‍ ഇല്ലാത്ത വലിയൊരു വിഭാഗം നഗരങ്ങളിലാണ് മൂന്നാമത്തെ ബാച്ച് ലേലത്തിന് അനുമതി നല്‍കിയിട്ടുള്ളത്. ഒരു ലക്ഷത്തില്‍ താഴെ ജനസംഖ്യയുള്ള ജമ്മു കാശ്മീരിലെ അതിര്‍ത്തി പ്രദേശങ്ങളിലും, വടക്ക് കിഴക്കന്‍ സംസ്ഥാനങ്ങളിലുമുള്ള നിരവധി നഗരങ്ങള്‍ ഇതിലുള്‍പ്പെടും. ഇടത്പക്ഷ തീവ്രവാദ ബാധിത ജില്ലകളും ഈ ബാച്ചില്‍ ഉള്‍പ്പെടും. അതുവഴി കൂടുതല്‍ നഗരങ്ങളിലേയ്ക്ക് എഫ്.എം. റേഡിയോ പ്രക്ഷേപണം വ്യാപിപ്പിക്കും.
    എഫ്.എം. മൂന്നാം ഘട്ട ലേലം പൂര്‍ത്തിയാകുന്നതോടെ എല്ലാ 29 സംസ്ഥാനങ്ങളിലും, ദാദ്ര നാഗര്‍ ഹാവേലി ഒഴികെയുള്ള ആറ് കേന്ദ്ര ഭരണ പ്രദേശങ്ങളിലും സ്വകാര്യ എഫ്.എം. റേഡിയോ പ്രക്ഷേപണം ലഭ്യമാകും. ഇതിലൂടെ രാജ്യത്തൊട്ടാകെ പതിനായിരത്തിലധികം പേര്‍ക്ക് നേരിട്ടും അല്ലാതെയും ജോലി ലഭിക്കും. ലേലം വഴി 1,100 കോടിയിലധികം രൂപയുടെ വരുമാനമാണ് പ്രതീക്ഷിക്കുന്നത്.
    ലേലത്തില്‍ പൂര്‍ണ്ണമായ സുതാര്യത ഉറപ്പാക്കുന്നതിന് സൈമുള്‍ടേനിയസ് മള്‍ട്ടിപ്പിള്‍ റൗണ്ട് അസന്റിംഗ് (എസ്.എം.ആര്‍.എ) സമ്പ്രദായമാണ് സ്വീകരിച്ചിട്ടുള്ളത്.
    ND MRD – 967

    
    
    (Release ID: 1514224) Visitor Counter : 4