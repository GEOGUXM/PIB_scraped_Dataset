      രാജ്യരക്ഷാ മന്ത്രാലയം

      ഓഖി ചുഴലിക്കാറ്റ്: നാവിക സേനയുടെ രക്ഷാ പ്രവര്‍ത്തനങ്ങള്‍ തുടരുന്നു
      Posted On: 05 DEC 2017 6:08PM by PIB Thiruvananthpuram


    ഓഖി ചുഴലിക്കാറ്റിനെത്തുടര്‍ന്നുള്ള രക്ഷാ പ്രവര്‍ത്തനങ്ങള്‍ നാവികസേന തുടരുന്നു. ലക്ഷദ്വീപ് സമൂഹത്തിലെ ബിത്രാ ദ്വീപില്‍ നിന്ന് 70 നോട്ടിക്കല്‍ മൈല്‍ അകലെ മത്സ്യബന്ധന ബോട്ടില്‍നിന്ന് 9 പേരെ ഐ.എന്‍.എസ് കൊല്‍ക്കത്ത രക്ഷപ്പെടുത്തി. 15 ദിവസം മുമ്പ് കാണാതായതായിരുന്നു ഈ ബോട്ട്. കൊച്ചി തോപ്പുംപടി സ്വദേശികളാണ് ഈ ബോട്ടിലുള്ള മുഴുവന്‍ മത്സ്യത്തൊഴിലാളികളും. ബോട്ടിലുള്ളവര്‍ക്ക് കപ്പലില്‍നിന്ന് ഭക്ഷണവും വെള്ളവും ആവശ്യമായ മറ്റു സഹായങ്ങളും നല്‍കി.


    ഐ.എന്‍.എസ് ജമുന, ഐ.എന്‍.എസ് നിരീക്ഷക് എന്നിവ രക്ഷിച്ച കേരളത്തില്‍നിന്നുള്ള 11 മത്സ്യത്തൊഴിലാളികളെ ഐ.എന്‍.എസ് കല്‍പ്പേനിയില്‍ കൊച്ചിയിലെത്തിച്ചു.


    ഓഖി ചുഴലിക്കാറ്റ് നാശം വിതച്ച ലക്ഷദ്വീപിലും മിനിക്കോയി ദ്വീപിലും നാവിക സേന രക്ഷാ പ്രവര്‍ത്തനങ്ങളില്‍ പങ്കെടുത്തു, പടിഞ്ഞാറന്‍ നാവിക കമാന്റിന്റെ മുന്‍നിര കപ്പലുകളായ ഐ.എന്‍.എസ് ചെന്നൈ, കൊല്‍ക്കത്ത, ത്രികണ്ഡ് എന്നിവയടക്കം എട്ട് നാവിക സേനാ കപ്പലുകള്‍ ദ്വീപുകളില്‍ അപടത്തില്‍പ്പെട്ടവര്‍ക്ക് സഹായം നല്‍കാന്‍ രംഗത്തുണ്ട്. ദക്ഷിണ നാവിക സേനയുടെ എല്ലാ വിമാനങ്ങളും രക്ഷാപ്രവര്‍ത്തനത്തിന് രംഗത്തിറങ്ങിയിട്ടുണ്ട്. ഇതിനു പുറമേ, കിഴക്കന്‍ നാവിക കമാന്റിന്റെ കീഴിലുള്ള പി 81 വിമാനവും ഓഖി ചുഴലിക്കാറ്റിനെത്തുടര്‍ന്നുള്ള രക്ഷാ പ്രവര്‍ത്തനങ്ങളില്‍ വ്യാപൃതമാണ്.


    നാവിക സേനാ കപ്പലുകളായ ശാരദയും ചെന്നൈയും ദുരിതാശ്വാസ സാമഗ്രികളുമായി ഈ മാസം 03, 04 തീയതികളില്‍ യഥാക്രമം കവരത്തി, കല്‍പ്പേനി ദ്വീപുകളിലെത്തി. ഐ.എന്‍എസ് ദ്വീപ് രക്ഷക്, മിനിക്കോയിലെ നേവല്‍ ഡിറ്റാച്ച്‌മെന്റ് എന്നിവ അരി, പരിപ്പ്, ഉപ്പ്, നിര്‍ജ്ജലീകരിച്ച ഉരുളക്കിഴങ്ങ്, സവാള, കുടിവെള്ളം, പുതപ്പുകള്‍, മഴക്കോട്ടുകള്‍, ഡിസ്‌പോസബിള്‍ വസ്ത്രങ്ങള്‍, കൊതുകു വലകള്‍ എന്നിവയടക്കം 4 ടണ്‍ ദുരിതാശ്വാസ സാമഗ്രികള്‍ പ്രാദേശിക ഭരണകൂടത്തിന് കൈമാറി. കവരത്തിയില്‍് ഐ.എന്‍.എസ് ദ്വീപ്‌രക്ഷകില്‍നിന്ന് ബിത്രാ ദ്വീപിലേക്ക് ഹെലികോപ്റ്റര്‍ വഴി ധാന്യങ്ങളും 'റെഡി റ്റു ഈറ്റ്' ഭക്ഷണവും അയച്ചിട്ടുണ്ട്. ചുഴലിക്കാററിനെത്തുടര്‍ന്ന് തടസ്സപ്പെട്ട റോഡ് ഗതാഗതം പുനസ്ഥാപിക്കാനും ഭക്ഷ്യ വസ്തുക്കള്‍ വിതരണം ചെയ്യാനും മിനിക്കോയിയിലെ നേവല്‍ ഡിറ്റാച്ച്‌മെന്റിലെ നാവികസേനാംഗങ്ങള്‍ ഭരണകൂടത്തെ സഹായിക്കുന്നുണ്ട്.


    ഐ.എന്‍.എസ് ശാര്‍ദുലില്‍ ദുരിതാശ്വാസ സാമഗ്രികള്‍ മിനികോയിലെത്തിച്ചിട്ടുണ്ട്. 2000 പേര്‍ക്ക് 7 ദിവസത്തേക്കുള്ള ദുരിതാശ്വാസ സാമഗ്രികള്‍ കപ്പലിലുണ്ട്. ഇതു വരെ 148 മത്സ്യത്തൊഴിലാളികളുടെ ജീവന്‍ രക്ഷിക്കാനും ചുഴലിക്കാറ്റിനെത്തുടര്‍ന്ന് ദുരിതത്തിലായ അയ്യായിരത്തിലധികം പേര്‍ക്ക് സഹായമെത്തിക്കാനും നാവികസേനക്കായി.


    കൊച്ചിയില്‍ നിന്നുള്ള ഒരു നാവിക സേനാ വിമാനത്തെ കവരത്തി ദ്വീപില്‍ നിയോഗിച്ചിട്ടുണ്ട്.
    AM MRD – 912

    
    
    (Release ID: 1511931) Visitor Counter : 3