      ഊര്‍ജ്ജ മന്ത്രാലയം

      ഊര്‍ജ്ജ മേഖല പരിഷ്‌ക്കരിക്കണമെന്ന്‌സംസ്ഥാന ഊര്‍ജ്ജ മന്ത്രിമാരുടെ സമ്മേളനം
      Posted On: 08 DEC 2017 7:19PM by PIB Thiruvananthpuram


    

    ഈ മാസം അവസാനത്തോടെ രാജ്യത്ത് ഇനിയും വൈദ്യുതിയെത്താത്ത എല്ലാ ഗ്രാമങ്ങളിലും വൈദ്യുതീകരണം പൂര്‍ത്തിയാക്കണമെന്ന് സംസ്ഥാന ഊര്‍ജ്ജ മന്ത്രിമാരുടെ സമ്മേളനം ആവശ്യപ്പെട്ടു. അടുത്ത വര്‍ഷം ഡിസംബറോടെ (2018 ഡിസംബര്‍ ) രാജ്യത്തെ എല്ലാ വീടുകളിലും വൈദ്യുതിയെത്തിക്കാന്‍ ഗവണ്‍മെന്റ് ഉദ്ദേശിക്കുന്നു. 2019 മാര്‍ച്ചോടെ എല്ലാ ഉപഭോക്താക്കള്‍ക്കും തടസ്സങ്ങളില്ലാതെ വൈദ്യുതിയെത്തിക്കുന്നതിനുള്ള അടിസ്ഥാന സൗകര്യങ്ങളൊരുക്കണമെന്നും സമ്മേളനം പ്രമേയത്തിലൂടെ ആവശ്യപ്പെട്ടു. വൈദ്യുതി വിതരണത്തിന്റെ ഗുണനിലവാരമുയര്‍ത്താനും സാങ്കേതികമല്ലാത്ത കാരണങ്ങള്‍ കൊണ്ടുള്ള ലോഡ് ഷെഡ്ഢിംഗ് കുറയ്ക്കാനും സംസ്ഥാനങ്ങള്‍ പ്രതിജ്ഞാബദ്ധത പ്രകടിപ്പിച്ചു.


    സമ്മേളനത്തില്‍ വിവിധ വിഷയങ്ങള്‍ അടിസ്ഥാനമാക്കിയുള്ള അവതരണങ്ങള്‍ കേന്ദ്ര ഊര്‍ജ്ജ, പുനരുല്‍പ്പാദന ഊര്‍ജ്ജ വകുപ്പ് സഹമന്ത്രി ശ്രീ. രാജ്കുമാര്‍ സിംഗ് അവലോകനം ചെയ്തു. സംസ്ഥാന ഊര്‍ജ്ജ മന്ത്രിമാരുമായി അദ്ദേഹം വിവിധ വിഷയങ്ങള്‍ ചര്‍ച്ച ചെയ്തു.


    ഉപഭോക്തൃ താരിഫ് വിഭാഗങ്ങള്‍ ലഘൂകരിച്ചും വൈദ്യുതി താരിഫുകള്‍ പുനക്രമീകരിച്ചും 2018 മാര്‍ച്ചോടെ താരിഫ് നയത്തിനനുസരിച്ച് ക്രോസ് സബ്‌സിഡി കുറക്കുന്നതിനുള്ള രൂപ രേഖ തയാറാക്കാന്‍ സംസ്ഥാനങ്ങള്‍ തീരുമാനിച്ചു. ഊര്‍ജ്ജ മേഖലയില്‍ പ്രത്യേകിച്ച് സൗരോര്‍ജ്ജം, കാറ്റില്‍ നിന്നുള്ള വൈദ്യുതി തുടങ്ങിയ മേഖലകളില്‍ വൈദ്യുതി വിതരണ കമ്പനികള്‍ ഏര്‍പ്പെടുന്ന പവര്‍ പര്‍ച്ചേസ് കരാറുകള്‍ പൂര്‍ണ്ണമായും മാനിക്കണമെന്നും പ്രമേയം ആവശ്യപ്പെട്ടു.


    കാഷ് ഇന്‍സെന്റീവുകള്‍, കണ്‍വീനിയന്‍സ് ഫീ ഒഴിവാക്കി നല്‍കല്‍, ഉപഭോക്തൃ സൗഹൃദ ഡിജിറ്റല്‍ പെയ്‌മെന്റ് സംവിധാനം ഒരുക്കല്‍ എന്നിവ വഴി ഡിജിറ്റല്‍ ഇടപാടുകള്‍ പ്രോത്സാഹിപ്പിക്കാനും പ്രമേയം ആവശ്യപ്പെടുന്നു.
    AM MRD – 922

    
    
    (Release ID: 1512255) Visitor Counter : 4