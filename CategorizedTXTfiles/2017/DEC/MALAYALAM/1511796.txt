      ശാസ്ത്ര സാങ്കേതിക മന്ത്രാലയം

      ഓഖിചുഴലിക്കാറ്റിനെക്കുറിച്ച് നവംബര്‍28 മുതല്‍ മുന്നറിയിപ്പ് നല്‍കിയിരുന്നു:കേന്ദ്ര മന്ത്രി ഹര്‍ഷ് വര്‍ദ്ധന്‍
      Posted On: 04 DEC 2017 7:58PM by PIB Thiruvananthpuram


    

    ശ്രീലങ്കന്‍ തീരത്ത് രൂപംകൊണ്ട് കേരളത്തിലും തമിഴ്‌നാട്ടിലും നാശങ്ങള്‍ വിതച്ച ഓഖി ചുഴലിക്കാറ്റിനെക്കുറിച്ചുള്ള വിവരങ്ങള്‍ നവംബര്‍ 28 മുതല്‍ തന്നെ ബന്ധപ്പെട്ട സംസ്ഥാനങ്ങള്‍ക്ക് കൈമാറിയിരുന്നതായി കേന്ദ്ര ശാസ്ത്ര-സാങ്കേതിക, വനം-പരിസ്ഥിതി, കാലാവസ്ഥാ വ്യതിയാന വകുപ്പ് മന്ത്രി ഡോ: ഹര്‍ഷ് വര്‍ദ്ധന്‍ അറിയിച്ചു. രാജ്യത്ത് ചുഴലിക്കാറ്റിനെക്കുറിച്ച് മുന്നറിയിപ്പ് നല്‍കുന്നതിന് ഉത്തരവാദിത്തപ്പെട്ട കേന്ദ്ര കാലാവസ്ഥാ വകുപ്പ് നവംബര്‍ 28 മുതല്‍ തന്നെ കേരളത്തിലും തമിഴ്‌നാട്ടിലും ശക്തിയായ കാറ്റും മഴയും ഉണ്ടാകുമെന്ന് അറിയിപ്പ് നല്‍കിയിരുന്നു. നവംബര്‍ 29 ഉച്ചയ്ക്ക്‌ശേഷം ചുഴലിക്കാറ്റ് സംബന്ധിച്ച ആദ്യ മുന്നറിയിപ്പ് അവര്‍ ബന്ധപ്പെട്ട എല്ലാ ജില്ലാ അധികാരികള്‍ക്കും ദുരന്തനിവാരണ അതോറിറ്റികള്‍ക്കും ചീഫ് സെക്രട്ടറിക്കും നല്‍കിയിരുന്നതായി ഡോ: ഹര്‍ഷവര്‍ദ്ധന്‍ പറഞ്ഞു. ആദ്യ ബുള്ളറ്റിനില്‍ തന്നെ ഇത് കൂടുതല്‍ ശക്തമായി ചുഴലികൊടുങ്കാറ്റായി മാറാനും അതോടനുബന്ധിച്ചുള്ള മോശം കാലാവസ്ഥയ്ക്കും സാദ്ധ്യതയുള്ളതായി വ്യക്തമായി വിവരം നല്‍കിയിരുന്നു. അടുത്ത 48 മണിക്കൂര്‍ മത്സ്യത്തൊഴിലാളികള്‍ കടലില്‍പോകരുതെന്ന വ്യക്തമായ സന്ദേശവും ആ ബുള്ളറ്റിനിലുണ്ടായിരുന്നു. ഈ ബുള്ളറ്റിന്‍ നവംബര്‍ 29 രാത്രിയുള്‍പ്പെടെ ഓരോ മൂന്നുമണിക്കൂര്‍ കഴിയുമ്പോഴും ആവര്‍ത്തിക്കുകയും ചെയ്തിരുന്നു. ഇപ്പോഴും അത് തുടരുന്നുണ്ട്. അതായത്, നവംബര്‍ 29 ലെ കാലാവസ്ഥ വകുപ്പിന്റെ ബുള്ളറ്റിനില്‍ കേരളത്തില്‍ പ്രതികൂല കാലാവസ്ഥയ്ക്ക് സാദ്ധ്യതയുണ്ടെന്ന വ്യക്തമായ വിവരം നല്‍കിയിരുന്നു.
    ഓഖി ചുഴലിക്കാറ്റിന്റെ കെടുതിയില്‍പ്പെട്ട് കേരളം, ദക്ഷിണതമിഴ്‌നാട് എന്നിവിടങ്ങളില്‍ നിന്നുള്ള നിരവധി മത്സ്യതൊഴിലാളികളെ കാണാതായതും, മത്സ്യത്തൊഴിലാളികള്‍ തിരികെ വീടുകളില്‍ മടങ്ങിയെത്താത്തതും ദൗര്‍ഭാഗ്യകരമാമെന്നും ശ്രീ ഹര്‍ഷ് വര്‍ദ്ധന്‍ പറഞ്ഞു. തീരസംരക്ഷണസേനയുടെയും നാവികസേനയുടെ നേതൃത്വത്തിലുള്ള രക്ഷാപ്രവര്‍ത്തനങ്ങള്‍ ഊര്‍ജ്ജിതമായി നടക്കുകയാണെന്നും കാണാതായവരെ എത്രയും വേഗം കണ്ടെത്തി അവരെ തിരികെ വീടുകളില്‍ എത്തിക്കാന്‍ കഴിയുമെന്നും അദ്ദേഹം പ്രത്യാശ പ്രകടിപ്പിച്ചു.

    
    
    (Release ID: 1511796) Visitor Counter : 7