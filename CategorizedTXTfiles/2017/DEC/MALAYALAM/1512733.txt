      ന്യൂനപക്ഷകാര്യ മന്ത്രാലയം

      അടുത്ത വര്‍ഷത്തെ ഹജ്ജിന് അപേക്ഷിക്കാനുള്ള സമയം ഡിസംബര്‍ 22 വരെ നീട്ടി
      Posted On: 14 DEC 2017 6:05PM by PIB Thiruvananthpuram


    അടുത്ത വര്‍ഷത്തെ ഹജ്ജ് കര്‍മ്മത്തിനായി അപേക്ഷ സമര്‍പ്പിക്കുന്നതിനുള്ള സമയം ഡിസംബര്‍ 22 വരെ നീട്ടിയതായി കേന്ദ്ര ന്യൂനപക്ഷകാര്യ മന്ത്രി ശ്രീ.മുഖ്താര്‍ അബ്ബാസ് നഖ്‌വി അറിയിച്ചു. ന്യൂഡല്‍ഹിയില്‍ സ്വകാര്യ ടൂര്‍ ഓപറേറ്റര്‍മാര്‍ക്കുള്ള വെബ് പോര്‍ട്ടല്‍ ഉദ്ഘാടനം ചെയ്യുകയായിരുന്നു അദ്ദേഹം. പുതിയ ഹജ്ജ് നിയമമനുസരിച്ച് ഹജ്ജിന് പോകാന്‍ ആഗ്രഹിക്കുന്ന, 45 വയസ്സില്‍ കൂടുതലുള്ള സ്ത്രീകള്‍ക്ക്, കൂടെ യാത്ര ചെയ്യാന്‍ പുരുഷന്‍മാരായ ബന്ധുക്കളൊന്നുമില്ലെങ്കില്‍ നാലോ അധികമോ വനിതകളുള്ള സംഘങ്ങളായി ഹജ്ജ് കര്‍മ്മത്തിന് അപേക്ഷിക്കാം.


    ബന്ധുക്കളായ പുരുഷന്‍മാരുടെ (മെഹ്‌റാം) കൂടെയല്ലാതെ, ഹജ്ജിനു പോകാന്‍ മുസ്‌ലിം വനിതകളെ അനുവദിച്ചുകൊണ്ടുള്ള കേന്ദ്ര ഗവണ്‍മെന്റിന്റെ തീരുമാനത്തിന് രാജ്യത്തുടനീളം മികച്ച പ്രതികരണമാണ് ലഭിക്കുന്നതെന്ന് ശ്രീ. നഖ്‌വി പറഞ്ഞു. മെഹ്‌റാമിന്റെ കൂടെയല്ലാതെ ഹജ്ജിനു പോകാനുള്ള നിരവധി അപേക്ഷകളാണ് ഗവണ്‍മെന്റിന് ലഭിച്ചിട്ടുള്ളതെന്ന് അദ്ദേഹം വ്യക്തമാക്കി.


    കഴിഞ്ഞ മാസം 15 മുതലാണ് (നവംബര്‍ 15) 2018 ലെ ഹജ്ജിനുള്ള അപേക്ഷകള്‍ സ്വീകരിക്കുന്നത് ആരംഭിച്ചത്. ഡിസംബര്‍ 13 വരെയുള്ള കണക്കനുസരിച്ച് ആയിരത്തില്‍ കൂടുതല്‍ വനിതകള്‍ മെഹ്‌റാമിനെക്കൂടാതെ ഹജ്ജ് നിര്‍വഹിക്കാന്‍ അപേക്ഷ നല്‍കിയിട്ടുണ്ട്. വനിതാ ശാക്തീകരണത്തിന് ഗവണ്‍മെന്റ് സ്വീകരിച്ച സുപ്രധാന നടപടികളിലൊന്നാണിതെന്ന് കേന്ദ്ര മന്ത്രി ചൂണ്ടിക്കാട്ടി.


    ഹജ്ജുമായി ബന്ധപ്പെട്ട മുഴുവന്‍ പ്രക്രിയകളും സുതാര്യമാക്കാനുദ്ദേശിച്ചാണ് സ്വകാര്യ ടൂര്‍ ഓപറേറ്റര്‍മാര്‍ക്കായി ന്യൂനപക്ഷ്യകാര്യ മന്ത്രാലയം വെബ് പോര്‍ട്ടല്‍ ആരംഭിച്ചതെന്ന് ശ്രീ. മുഖ്താര്‍ അബ്ബാസ് നഖ്‌വി വ്യക്തമാക്കി.


    ഇതുവരെ 263000 പേര്‍ ഹജ്ജിന് അപേക്ഷ സമര്‍പ്പിച്ചിട്ടുണ്ട്. ഇതില്‍ 138000 പേര്‍ ഓണ്‍ലൈനായാണ് അപേക്ഷ സമര്‍പ്പിച്ചത്. മൊബൈല്‍ ആപ്ലിക്കേഷന്‍ വഴിയും അപേക്ഷ സമര്‍പ്പിക്കുന്നുണ്ട്.


    ഹജ്ജ് കമ്മിറ്റി ഓഫ് ഇന്ത്യയുടെയും സ്വകാര്യ ഓപറേറ്റര്‍മാരുടെയും ക്വോട്ട മുന്‍വര്‍ഷത്തേതുപോലെത്തന്നെ നിലനിര്‍ത്തുമെന്ന് ശ്രീ. നഖ്‌വി അറിയിച്ചു.
    AM MRD – 938

    
    
    (Release ID: 1512733) Visitor Counter : 9