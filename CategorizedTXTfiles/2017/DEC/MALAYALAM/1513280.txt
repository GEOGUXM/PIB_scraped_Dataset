      സാമൂഹ്യനീതി, ശാക്തീകരണ മന്ത്രാലയം

      വര്‍ഷാന്ത്യ അവലോകനം- സാമൂഹ്യ നീതി, ശാക്തീകരണ മന്ത്രാലയം
      2017 ല്‍ ദിവ്യാംഗര്‍ക്കായി 619 സഹായ ക്യാമ്പുകള്‍ സംഘടിപ്പിച്ചു;
      ദിവ്യാംഗരുടെ ദേശീയ ഡാറ്റാ ബേസ് തയാറാക്കല്‍ പുരോഗമിക്കുന്നു

      Posted On: 19 DEC 2017 6:35PM by PIB Thiruvananthpuram

    ദിവ്യാംഗര്‍ക്ക് ധനസഹായവും സഹായ ഉപകരണങ്ങളും വിതരണം ചെയ്യുന്നതിനായി ഗുജറാത്തിലെ രാജ്‌കോട്ടില്‍ ഈ വര്‍ഷം ജൂണ്‍ 28 ന് സംഘടിപ്പിച്ച ക്യാമ്പില്‍ പ്രധാനമന്ത്രി ശ്രീ.നരേന്ദ്ര മോദി പങ്കെടുത്തു. ക്യാമ്പില്‍ 17589 ദിവ്യാംഗര്‍ക്കായി 11.19 കോടി രൂപയുടെ ധനസഹായം/ സഹായോപകരണങ്ങള്‍ വിതരണം ചെയ്തു. ഒരൊറ്റ ദിവസം കൊണ്ട് ഏറ്റവും അധികം ദിവ്യാംഗര്‍ക്ക് സഹായമെത്തിച്ച് ഈ ക്യാമ്പ് ഗിന്നസ് റെക്കോര്‍ഡ് ബുക്കില്‍ ഇടം നേടി. ഇതില്‍ 3000 ഗുണഭോക്താക്കള്‍ക്ക് സംസ്ഥാന ഗവണ്‍മെന്റുകളാണ് 1.53 കോടി രൂപ വരുന്ന സഹായം വിതരണം ചെയ്തത്. 90 യന്ത്രവത്കൃത ട്രൈസിക്കിളുകള്‍, 1960 ട്രൈസിക്കിളുകള്‍, 1541 വീല്‍ച്ചെയറുകള്‍, 77 സെറിബ്രല്‍ പാല്‍സി കസേരകള്‍, 2896 ക്രച്ചസുകള്‍, 3095 വാക്കിംഗ് സ്റ്റിക്കുകള്‍, , 529 ബ്രെയിലി കെയ്ന്‍, 112 റോളറ്റോര്‍സ്, 162 ബ്രെയിലി കിറ്റുകള്‍, 732 സ്മാര്‍ട്ട് കാനുകള്‍, സ്‌ക്രീന്‍ റീഡര്‍ സൗകര്യത്തോടുകൂടിയ 214 സ്മാര്‍ട്ട് ഫോണുകള്‍, 1101 കൃത്രിമക്കാലുകളും മെറ്റല്‍ സപ്പോര്‍ട്ടുകളും, 4416 ടി.എം.എല്‍ കിറ്റുകള്‍, ബൗദ്ധിക വൈകല്യമുള്ള വ്യക്തികള്‍ക്കായി 73 ലാപ്‌ടോപ്പുകള്‍ എന്നിവ ക്യാമ്പില്‍ വിതരണം ചെയ്തു.


    ഈ ക്യാമ്പിനോടനുബന്ധിച്ച് കേള്‍വി ശേഷിയില്ലാത്ത 1442 പേര്‍ ഒരു വേദിയില്‍ ഒരുമിച്ച് ദേശീയ ഗാനം ആംഗ്യ ഭാഷയില്‍ അവതരിപ്പിക്കുക വഴി ഗിന്നസ് ലോക റെക്കോര്‍ഡ് സ്വന്തമാക്കിയിരുന്നു. പ്രധാനമന്ത്രിയുടെ സാന്നിധ്യത്തില്‍ ഈ പ്രകടനം പുനഃസൃഷ്ടിക്കപ്പെട്ടു. വൈകല്യങ്ങളുള്ള 781 പേര്‍ക്ക് ഒരൊറ്റ ദിവസം കൊണ്ട് കൃത്രിമ ഉപകരണങ്ങള്‍ ഘടിപ്പിച്ചുനല്‍കിക്കൊണ്ട് മറ്റൊരു റെക്കോര്‍ഡും ഈ ക്യാമ്പില്‍ സൃഷ്ടിക്കപ്പെട്ടു.


    ദിവ്യാംഗരുടെ ദേശീയ തലത്തിലുള്ള ഡാറ്റാ ബേസ് തയാറാക്കുന്നതിനും എല്ലാ ദിവ്യാംഗര്‍ക്കും തിരിച്ചറിയല്‍ കാര്‍ഡ് നല്‍കുന്നതിനുമായി യുണീക്ക് ഡിസബിലിറ്റി ഐഡന്റിഫിക്കേഷന്‍ പദ്ധതി നടപ്പിലാക്കിക്കൊണ്ടിരിക്കുകയാണ് കേന്ദ്ര സാമൂഹിക നീതി, ശാക്തീകരണ മന്ത്രാലയം. ദിവ്യാംഗര്‍ക്ക് ആനുകൂല്യങ്ങള്‍ വിതരണം ചെയ്യുന്നതിന്റെ സാമ്പത്തിക പുരോഗതി ഗ്രാമീണതലം മുതല്‍ ബ്ലോക്ക്, ജില്ലാ, സംസ്ഥാന, ദേശീയ തലം വരെ നിരീക്ഷിക്കാന്‍ ഇത് സഹായിക്കും. ഗുജറാത്ത്, മധ്യ പ്രദേശ്, ഒഡീഷ, ഉത്തര്‍ പ്രദേശ്, മഹാരാഷ്ട്ര, തമിഴ്‌നാട്, ചത്തീസ്ഖഡ്, കേരളം, ജാര്‍ഖണ്ഡ്, രാജസ്ഥാന്‍, അന്‍ഡമാന്‍ ആന്റ് നിക്കോബാര്‍, മേഘാലയ എന്നിവിടങ്ങളിലെ 318 ജില്ലകളിലായി 2.74 ലക്ഷം ഡിസബിലിറ്റി സര്‍ട്ടിഫിക്കറ്റുകളും ഇ-യു.ഡി.ഐ.ഡി കാര്‍ഡുകളും ഓണ്‍ലെനായി പ്രോസസ് ചെയ്തിട്ടുണ്ട്.


    ഈ മാസം 3 ന് (2017 ഡിസംബര്‍ 3) ന്യൂഡല്‍ഹിയില്‍ നടന്ന ചടങ്ങില്‍ ദിവ്യാംഗരെ ശാക്തീകരിച്ചതിനുള്ള ദേശീയ പുരസ്‌കാരങ്ങള്‍ രാഷ്ട്രപതി വിതരണം ചെയ്തു.


    ഗതാഗത സംവിധാനം, വിവര സാങ്കേതിക വിദ്യ എന്നിവ ദിവ്യാംഗര്‍ക്കു കൂടി പ്രാപ്തമാക്കുവാന്‍ വേണ്ടി 2015 ഡിസംബര്‍ 3 ന് ആക്‌സസിബിള്‍ ഇന്ത്യ എന്ന പ്രചാരണ പരിപാടിക്ക് ഗവണ്‍മെന്റ് തുടക്കം കുറിച്ചിരുന്നു. ഇതു വരെ രാജ്യത്തെ 50 നഗരങ്ങളിലെ 1662 കെട്ടിടങ്ങളില്‍ ദിവ്യാംഗസൗഹൃദമാണോയെന്ന പരിശോധന നടത്തി. രാജ്യത്തെ 34 അന്താരാഷ്ട്ര വിമാനത്താവളങ്ങളിലും 48 ആഭ്യന്തര വിമാനത്താവളങ്ങളിലും ദിവ്യാംഗര്‍ക്കായി റാമ്പുകള്‍, അവര്‍ക്ക് ഉപയോഗിക്കാന്‍ പറ്റുന്ന ശുചിമുറികള്‍, ബ്രെയിലി ചിഹ്നങ്ങള്‍ പതിപ്പിച്ച ലിഫ്റ്റുകള്‍, ശ്രവണ സിഗ്നലുകള്‍ എന്നിവ ഒരുക്കി. രാജ്യത്തെ എ-വണ്‍, എ, ബി വിഭാഗങ്ങളില്‍പ്പെട്ട 644 റെയില്‍വേ സ്റ്റേഷനുകളിലും 12894 ബസുകളിലും ദിവ്യാംഗ സൗഹൃദ സൗകര്യങ്ങളൊരുക്കി.


    ദിവ്യാംഗരായ സ്‌കൂള്‍ വിദ്യാര്‍ത്ഥികള്‍ക്കായി നവംബര്‍ 2 ന് ന്യൂഡല്‍ഹിയിലെ ബാല്‍ ബവനില്‍ പ്രത്യേക പെയിന്റിംഗ് മത്സരം സംഘടിപ്പിച്ചു. 1200 ല്‍ക്കൂടുതല്‍ വിദ്യാര്‍ത്ഥികള്‍ പങ്കെടുത്തു.


    ഡയറക്ടറേറ്റ് ഓഫ് ഫിലിം ഫെസ്റ്റിവലുമായിച്ചേര്‍ന്ന് ദിവ്യാംഗ ശാക്തീകരണത്തിനായി ഹൃസ്വ ചിത്ര മത്സരം സംഘടിപ്പിച്ചു. ഡോക്യുമെന്ററി, ഹൃസ്വ ചിത്രം, ടി.വി സ്‌പോട്ടുകള്‍ എന്നീ വിഭാഗങ്ങളിലായി ആകെ 10 പുരസ്‌കാരങ്ങള്‍ വികരണം ചെയ്തു.


    ദിവ്യാംഗരുടെ നൈപുണ്യ വികസനത്തിനായുള്ള ഒരു ശില്‍പ്പശാല ഫെബ്രുവരി 3 ന് ന്യൂഡല്‍ഹിയില്‍ നടന്നു.


    ന്യൂഡല്‍ഹി ആള്‍ ഇന്ത്യാ ഇന്‍സ്റ്റിറ്റ്യൂട്ട് ഓഫ് മെഡിക്കല്‍ സയന്‍സസിലെ ചൈല്‍ഡ് ന്യൂറോളജി വിഭാഗം, നാഷണല്‍ ട്രസ്റ്റുമായിച്ചേര്‍ന്ന് ഓട്ടിസം ടൂള്‍സില്‍ മാസ്റ്റര്‍ ട്രെയിനേര്‍സിനായി ന്യൂഡല്‍ഹിയില്‍ മൂന്നു ദിവസത്തെ ശില്‍പ്പശാല നടത്തി.


    ദിവ്യാഗ യുവാക്കള്‍ക്കായി നടന്ന ഗ്ലോബല്‍ ഐ.ടി ചലഞ്ച് 2016 ല്‍ വിജയിച്ച സംഘത്തെ ഈ വര്‍ഷം ഫെബ്രുവരി 22 ന് നടന്ന ചടങ്ങില്‍ അനുമോദിച്ചു. അന്ധന്‍മാര്‍ക്കുള്ള ടി-20 ക്രിക്കറ്റ് ലോകകപ്പ് വിജയികളായ ടീമിനെ ഫെബ്രുവരി 28 ന് പ്രധാനമന്ത്രി പങ്കെടുത്ത ചടങ്ങില്‍വെച്ച് അനുമോദിച്ചു.


    ബധിരരെ ഇന്ത്യന്‍ ആംഗ്യ ഭാഷയിലൂടെ ശാക്തീകരിക്കുക എന്ന വിഷയത്തില്‍ ഈ വര്‍ഷം മാര്‍ച്ച് 20, 21 തീയതികളില്‍ ന്യൂഡല്‍ഹിയില്‍ ദേശീയ സമ്മേളനം സംഘടിപ്പിച്ചു. ബധിരരുടെ വിദ്യാഭ്യാസ രംഗത്ത് പ്രവര്‍ത്തിക്കുന്ന പ്രഫഷനലുകള്‍ക്ക് പൊതുവായ ഒരു വേദി ഒരുക്കുകയും ആശയവിനിമയം, ബധിരരുടെ വിദ്യാഭ്യാസം, തൊഴില്‍ എന്നിവയിലെ അനുഭവങ്ങള്‍ പങ്കുവെക്കുകയുമായിരുന്നു സമ്മേളനത്തിന്റെ ലക്ഷ്യം.


    ലോക ഓട്ടിസം ദിനത്തോടനുബന്ധിച്ച് ഡൗണ്‍ സിന്‍ഡ്രോമിനെക്കുറിച്ച് മാര്‍ച്ച് 25 ന് ദേശീയ സമ്മേളനം സംഘടിപ്പിച്ചു.


    സാമൂഹ്യ നീതി, ശാക്തീകരണ മന്ത്രാലയത്തിന്റെ വിവിധ പദ്ധതികളെക്കുറിച്ച് ചര്‍ച്ച ചെയ്യുന്നതിന് നാല് മേഖലാ സമ്മേളനങ്ങള്‍ നടന്നു. കേരളമുള്‍പ്പെടുന്ന ദക്ഷിണ മേഖലാ സമ്മേളനം മെയ് 12 ന് ചെന്നൈയില്‍ നടന്നു. മന്ത്രാലയത്തിന്റെ വിവിധ പദ്ധതികളായ ആക്‌സസിബിള്‍ ഇന്ത്യ പ്രചാരണം, നേരിട്ടുള്ള ആനുകൂല്യ വിതരണം നടപ്പിലാക്കല്‍, യുണീക് ഡിസബിലിറ്റി തിരിച്ചറിയല്‍ കാര്‍ഡ് എന്നിവ നടപ്പിലാക്കുന്നതിലെ പുരോഗതി സമ്മേളനം വിശകലനം ചെയ്തു.


    കാഴ്ചാ വൈകല്യം, ശ്രവണ വൈകല്യം, ചലന വൈകല്യം എന്നിവയുള്ള 13 മുതല്‍ 19 വയസ്സുവരെ പ്രായമുള്ളവര്‍ക്കായി കുരുക്ഷേത്രയിലെ നാഷണല്‍ ഇന്‍സ്റ്റിറ്റ്യൂട്ട് ഓഫ് ടെക്‌നോളജിയുമായിച്ചേര്‍ന്ന് ഈ വര്‍ഷം ജൂലൈ 20, 21 തീയതികളില്‍ ദേശീയ ഐ.ടി ചലഞ്ച് സംഘടിപ്പിച്ചു. ഈ മത്സരങ്ങളില്‍ വിജയികളായവരെ 2017 സെപ്റ്റംബര് 18 മുതല്‍ 22 വരെ വിയറ്റ്‌നാമിലെ ഹാനോയില്‍ നടന്ന ഗ്ലോബല്‍ ഐ.ടി ചാലഞ്ചിലേക്ക് നാമനിര്‍ദ്ദേശം ചെയ്തു.


    ബൗദ്ധിക, ഡെവലപ്‌മെന്റല്‍ വൈകല്യങ്ങളുള്ളവരെ ഉള്‍ക്കൊള്ളാന്‍ സാധിക്കുന്ന ഒരു രാഷ്ട്രം കെട്ടിപ്പടുക്കാന്‍ വിവിധ മേഖലകളില്‍നിന്നുള്ള നേതാക്കളെ ഒരുമിച്ചു കൂട്ടുക എന്ന ഉദ്ദേശ്യത്തോടെ സെപറ്റംബര്‍ 12 ന് ന്യൂഡല്‍ഹി വിജ്ഞാന്‍ ഭവനില്‍ ഇന്‍ക്ലൂസീവ് ഇന്ത്യ ഉച്ചകോടി സംഘടിപ്പിച്ചു.


    പുനരധിവാസ രംഗത്ത് പ്രവര്‍ത്തിക്കുന്ന പ്രഫഷനലുകളുടെ പ്രശ്‌നങ്ങള്‍ തിരിച്ചറിയാനും പ്രഫഷനല്‍ വളര്‍ച്ച പരിശോധിക്കാനുമായി റീഹാബിലിറ്റേഷന്‍ കൗണ്‍സില്‍ ഓഫ് ഇന്ത്യയും നാഷണല്‍ ഇന്‍സ്റ്റിറ്റ്യൂട്ട് ഫോര്‍ എംപവര്‍മെന്റ് ഓഫ് പേഴ്‌സണ്‍സ് വിത്ത് മള്‍ട്ടിപ്പിള്‍ ഡിസബിലിറ്റീസും ചേര്‍ന്ന് സെപ്റ്റംബര്‍ 9 ന് ചെന്നൈയില്‍ ആള്‍ ഇന്ത്യ കോഴ്‌സ് കോര്‍ഡിനേഷന്‍ മീററ് (ദക്ഷിണ മേഖല) സംഘടിപ്പിച്ചു.
    AM MRD – 947


    

    
    (Release ID: 1513280) Visitor Counter : 23