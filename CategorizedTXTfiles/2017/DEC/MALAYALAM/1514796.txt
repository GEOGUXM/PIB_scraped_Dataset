      ധനകാര്യ മന്ത്രാലയം

      വെര്‍ച്ച്വല്‍ കറന്‍സികളിലെ അപകട സാധ്യതയ്‌ക്കെതിരെ ജനങ്ങള്‍ ജാഗ്രത പുലര്‍ത്തണമെന്ന് കേന്ദ്ര ധനമന്ത്രാലയം
      Posted On: 29 DEC 2017 6:09PM by PIB Thiruvananthpuram


    ഇന്ത്യയിലും, ആഗോളതലത്തിലും ബിറ്റ് കോയിന്‍ ഉള്‍പ്പെടെയുള്ള വെര്‍ച്ച്വല്‍ കറന്‍സികളുടെ വിലയില്‍ അടുത്തകാലത്ത് ഗണ്യമായ വര്‍ദ്ധനവ് ഉണ്ടായിട്ടുണ്ട്. ഇത്തരം വെര്‍ച്ച്വല്‍ കറന്‍സികള്‍ക്ക് സഹജമായ മൂല്യമോ ഏതെങ്കിലും തരത്തിലുള്ള ആസ്തിയുടെ പിന്‍തുണയോ ഇല്ല. അതിനാല്‍ തന്നെ ബിറ്റ്‌കോയിനിന്റെയും മറ്റ് വെര്‍ച്ച്വല്‍ കറന്‍സികളുടെയും വില തികച്ചും ഊഹത്തിന്റെ അടിസ്ഥാനത്തിലുള്ളതും, അസ്ഥിരവുമാണ്. ഏറെ അദ്ധ്വാനിച്ച് ഉണ്ടാക്കിയ പണം തട്ടിപ്പ് പദ്ധതികളില്‍ നിക്ഷേപിക്കുമ്പോള്‍, കുമിള പൊട്ടുന്നതുപോലെ അവ നഷ്ടപ്പെടാനുള്ള സാധ്യതയും ഉണ്ട്. അത്തരം തട്ടിപ്പ് പദ്ധതികളില്‍ അകപ്പെടാതിരിക്കാന്‍ ജാഗരൂകരായിരിക്കണമെന്ന് കേന്ദ്ര ധനമന്ത്രാലയം ജനങ്ങളോട് അഭ്യര്‍ത്ഥിച്ചു.


    വെര്‍ച്ച്വല്‍ കറന്‍സികള്‍ ഡിജിറ്റല്‍ / ഇലക്‌ട്രോണിക് രൂപങ്ങളില്‍ സൂക്ഷിച്ചിരിക്കുന്നതിനാല്‍ അവ ഹാക്ക് ചെയ്യപ്പെടാനോ, പാസ്സവേഡ് നഷ്ടപ്പെടാനോ, വൈറസ് ആക്രമണത്തിനോ ഉള്ള സാധ്യതകള്‍ കണക്കിലെടുക്കുമ്പോള്‍ പണം എന്നന്നേയ്ക്കുമായി നഷ്ടപ്പെട്ടുവെന്നും വരാം. വെര്‍ച്ച്വല്‍ കറന്‍സികളുടെ കൈമാറ്റം മറ്റുള്ളവര്‍ക്ക് മനസിലാകാത്ത വിധത്തില്‍ രഹസ്യ കോഡ് ഉപയോഗിച്ച് എന്‍ക്രിപ്റ്റഡ് ആയതിനാല്‍ ആ പണം നിയമ വിരുദ്ധ / വിധ്വംസഹ പ്രവര്‍ത്തനങ്ങളായ ഭീകരവാദം, ലഹരി മരുന്ന് കടത്ത്, കള്ളപ്പണം വെളുപ്പിക്കല്‍ തുടങ്ങിയവയ്ക്ക് വിനിയോഗിക്കാനും സാധ്യതയുണ്ട്.


    ഗവണ്‍മെന്റിന്റെ യാതൊരു തീര്‍പ്പിനും കീഴിലുള്ളവയല്ല വെര്‍ച്ച്വല്‍ കറന്‍സികള്‍. ഇവയുടെ വിനിമയത്തിനും നിയമ സാദ്ധ്യതയില്ല. അതിനാല്‍ വെര്‍ച്ച്വല്‍ കറന്‍സികള്‍ യഥാര്‍ത്ഥത്തില്‍ കറന്‍സികളല്ല. ഇവയ്ക്ക് ഭൗതികമായ രൂപവും ഇല്ല. വെര്‍ച്ച്വല്‍ കറന്‍സികള്‍ കറന്‍സികളോ, നാണയങ്ങളോ അല്ല. കേന്ദ്ര ഗവണ്‍മെന്റോ, റിസര്‍വ്വ് ബാങ്കോ ഒരു വെര്‍ച്ച്വല്‍ കറന്‍സിയെയും വിനിമയ മാധ്യമമായി അംഗീകരിച്ചിട്ടില്ല. മാത്രവുമല്ല കേന്ദ്ര ഗവണ്‍മെന്റോ കേന്ദ്രത്തിന്റെ ഏതെങ്കിലും നിയന്ത്രണ സംവിധാനമോ വെര്‍ച്ച്വല്‍ കറന്‍സികളുടെ വിനിമയത്തിനായി ഒരു ഏജന്‍സിക്കും ലൈസന്‍സി നല്‍കിയിട്ടില്ല.


    വെര്‍ച്ച്വല്‍ കറന്‍സിയുടെ അപകടത്തിനെതിരെ റിസര്‍വ്വ് ബാങ്ക് ഓഫ് ഇന്ത്യ ഇതിനകം മൂന്ന് തവണ അറിയിപ്പ് നല്‍കി കഴിഞ്ഞു. നിയമപരമായ സാധുത ഇല്ലാത്തതിനാല്‍ വെര്‍ച്ച്വല്‍ കറന്‍സിക്ക് ഇന്ത്യയില്‍ അനുമതിയോ, പരിരക്ഷയോ ഇല്ലെന്ന് കേന്ദ്ര ഗവണ്‍മെന്റും വ്യക്തമാക്കിയിട്ടുണ്ട്. അതിനാല്‍ ഇത്തരം വെര്‍ച്ച്വല്‍ കറന്‍സികളുമായുള്ള ഇടപാട് ഒഴിവാക്കുന്നതായിരിക്കും നിക്ഷേപകര്‍ക്ക് നല്ലതെന്ന് കേന്ദ്ര ധനമന്ത്രാലയം വ്യക്തമാക്കി.
    ND MRD – 980

    
    
    (Release ID: 1514796) Visitor Counter : 6