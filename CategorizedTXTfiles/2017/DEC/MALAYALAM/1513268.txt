      PIB Headquarters

      ഓഖി ദുരന്തത്തില്‍ കാണാതായവര്‍ക്ക് വേണ്ടിയുള്ള തിരച്ചില്‍ തുടരും; കേന്ദ്ര ഗവണ്‍മെന്റ് ദുരിതബാധിതര്‍ക്കൊപ്പമുണ്ടെന്ന് പ്രധാനമന്ത്രി നരേന്ദ്ര മോദി
      Posted On: 19 DEC 2017 7:02PM by PIB Thiruvananthpuram


    ഓഖി ദുരിതബാധിത പ്രദേശങ്ങള്‍ നേരിട്ട് കണ്ട് വിലയിരുത്തുന്നതിന്റെ ഭാഗമായി പ്രധാനമന്ത്രി ശ്രീ. നരേന്ദ്ര മോദി ഇന്ന് തിരുവനന്തപുരത്ത് പൂന്തുറയില്‍ ദുരിതബാധിതരെ നേരില്‍ കണ്ടു. മത്സ്യത്തൊഴിലാളി കുടുംബങ്ങളുടെ പരാതികള്‍ അദ്ദേഹം വിശദമായി കേട്ടു. വിഴിഞ്ഞത്തെയും, പൂന്തുറയിലെയും മത്സ്യത്തൊഴിലാളികളാണ് പ്രധാനമന്ത്രിയെ കാണാന്‍ എത്തിയിരുന്നത്. പൂന്തുറ സെന്റ് തോമസ് കമ്മ്യൂണിറ്റി ഹാളില്‍ വൈകിട്ട് 4.50 ഓടെയാണ് പ്രധാനമന്ത്രി മത്സ്യത്തൊഴിലാളികളുമായി കൂടിക്കാഴ്ച നടത്തിയത്.


    ചുഴലിക്കാറ്റ് ദുരിതബാധിതരോടൊപ്പം കേന്ദ്ര ഗവണ്‍മെന്റ് ഉണ്ടെന്ന് പറഞ്ഞ പ്രധാനമന്ത്രി കടലില്‍ കാണാതായവര്‍ക്ക് വേണ്ടിയുള്ള തിരച്ചില്‍ തുടരുമെന്നും അറിയിച്ചു. ക്രിസ്തുമസിന് മുമ്പ് തന്നെ എല്ലാവരെയും വീടുകളില്‍ തിരിച്ചെത്തുമെന്ന് അദ്ദേഹം പ്രത്യാശ പ്രകടിപ്പിച്ചു. ദുരന്തത്തെ കുറിച്ച് അറിഞ്ഞയുടനെ തന്നെ രാജ്യരക്ഷാ മന്ത്രി നിര്‍മ്മലാ സീതാരാമനെ ചുഴലിക്കാറ്റ് ബാധിത പ്രദേശങ്ങളിലേക്കയച്ചെന്നും തീരസംരക്ഷണ സേനയും, സായുധ സേനകളും ചേര്‍ന്ന് സജീവ രക്ഷാ, ദുരിതാശ്വാസ പ്രവര്‍ത്തനങ്ങള്‍ ആരംഭിച്ചെന്നും പ്രധാനമന്ത്രി ചൂണ്ടിക്കാട്ടി.
    'ഓഖി ദുരിതബാധിതരോടൊപ്പം രാജ്യം തോളോട് തോള്‍ ചേര്‍ന്ന് നില്‍ക്കുന്നുവെന്ന് നിങ്ങള്‍ക്ക് ഉറപ്പ് നല്‍കാനാണ് ഞാന്‍ ഇവിടെ എത്തിയിട്ടുള്ളത്. രക്ഷാ ദുരിതാശ്വാസ പ്രവര്‍ത്തനങ്ങളില്‍ സാധ്യമായതെല്ലാം ചെയ്യും', പ്രധാനമന്ത്രി പറഞ്ഞു.
    ഗവര്‍ണര്‍ ജസ്റ്റിസ് (റിട്ട.) ശ്രീ. പി. സദാശിവം, മുഖ്യമന്ത്രി ശ്രീ. പിണറായി വിജയന്‍, കേന്ദ്ര സഹമന്ത്രിമാരായ ശ്രീ.പൊന്‍ രാധാകൃഷ്ണന്‍, ശ്രീ. അല്‍ഫോണ്‍സ് കണ്ണന്താനം, സംസ്ഥാന മന്ത്രിമാരായ ശ്രീ ഇ. ചന്ദ്രശേഖരന്‍, ശ്രീമതി. മേഴ്‌സിക്കുട്ടി അമ്മ, ശ്രീ കടകംപള്ളി സുരേന്ദ്രന്‍, ശ്രീ. റിച്ചാര്‍ഡ് ഹേ എം.പി, എം.എല്‍.എ. മാരായ ശ്രീ. ഒ. രാജഗോപാല്‍, ശ്രീ. വി.എസ്. ശിവകുമാര്‍ തുടങ്ങിയവരും പ്രധാനമന്ത്രിക്കൊപ്പം ഉണ്ടായിരുന്നു.


    നേരത്തെ ലക്ഷദ്വീപിലെ ദുരിതബാധിതരെ സന്ദര്‍ശിച്ച ശേഷം വ്യോമസേനയുടെ പ്രത്യേക വിമാനത്തില്‍ തിരുവനന്തപുരത്ത് എത്തിയ പ്രധാനമന്ത്രി ശ്രീ. നരേന്ദ്ര മോദിയെ ഗവര്‍ണര്‍ ജസ്റ്റിസ് (റിട്ട.) ശ്രീ. പി. സദാശിവം, മുഖ്യമന്ത്രി ശ്രീ. പിണറായി വിജയന്‍, കേന്ദ്ര സഹമന്ത്രി ശ്രീ. അല്‍ഫോണ്‍സ് കണ്ണന്താനം, മന്ത്രിമാര്‍, എം.പി.മാര്‍, എം.എല്‍.എ. മാര്‍, വിവിധ കക്ഷി നേതാക്കള്‍, ഉദ്യോഗസ്ഥാനുദ്യോഗസ്ഥര്‍ തുടങ്ങിയവര്‍ ചേര്‍ന്ന് സ്വീകരിച്ചു. പ്രധാനമന്ത്രി പിന്നീട് കന്യാകുമാരിക്ക് പോയി.


    കന്യാകുമാരിയില്‍ എത്തിയ പ്രധാനമന്ത്രി ശ്രീ. നരേന്ദ്ര മോദി അവിടത്തെ ചുഴലിക്കാറ്റ് ദുരിതബാധിതരായ മത്സ്യത്തൊഴിലാളികളുമായും കര്‍ഷകരുമായും കൂടിക്കാഴ്ച നടത്തി. ഓഖി ദുരിതാശ്വാസ പുനരധിവാസ പ്രവര്‍ത്തനങ്ങള്‍ അവലോകനം ചെയ്യാന്‍ വിളിച്ച് ചേര്‍ത്ത യോഗത്തിലും പ്രധാനമന്ത്രി പങ്കെടുത്തു. തമിഴ്‌നാട് ഗവര്‍ണര്‍ ശ്രീ. ബന്‍വാരിലാല്‍ പുരോഹിത്, തമിഴ് നാട് മുഖ്യമന്ത്രി ശ്രീ. എടപ്പാടി പളനിസ്വാമി, ഉപമുഖ്യമന്ത്രി ശ്രീ. ഒ. പനീര്‍സെല്‍വം, കേന്ദ്ര സഹമന്ത്രി ശ്രീ. പൊന്‍ രാധാകൃഷ്ണന്‍ തുടങ്ങിയവരും യോഗത്തില്‍ സംബന്ധിച്ചു.


    ND/AM MRD – 944

    
    
    (Release ID: 1513268) Visitor Counter : 13