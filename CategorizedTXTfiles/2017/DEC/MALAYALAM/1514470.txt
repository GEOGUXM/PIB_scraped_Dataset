      വനിതാ, ശിശു വികസന മന്ത്രാലയം

      ബേട്ടി ബച്ചാവോ' പദ്ധതിയുടെ പേരില്‍ പ്രചരിക്കുന്ന വ്യാജ അപേക്ഷാ ഫോറങ്ങള്‍ക്കെതിരെ ജാഗ്രത പുലര്‍ത്തണമെന്ന് കേന്ദ്രം
      Posted On: 27 DEC 2017 6:35PM by PIB Thiruvananthpuram


    ബേട്ടി ബച്ചാവോ ബേട്ടി പഠാവോയ്ക്ക് കീഴില്‍ പ്രോത്സാഹനമായി പണം ലഭിക്കുമെന്ന തെറ്റിദ്ധാരണയില്‍ പൂരിപ്പിച്ച വ്യാജ ഫോമുകള്‍ ഇക്കൊല്ലം ആദ്യം മുതല്‍ കേന്ദ്ര വനിതാ ശിശു വികസന മന്ത്രാലയത്തിന് ലഭിച്ച് വരികയാണ്. ഈ പദ്ധതിക്ക് കീഴില്‍ യാതൊരു തരത്തിലുള്ള വ്യക്തിഗത പ്രോത്സാഹന സമ്മാന തുകയോ, മറ്റ് വിധത്തിലുള്ള പണം കൈമാറ്റമോ ഇല്ലെന്ന് മന്ത്രാലയം ആവര്‍ത്തിച്ച് വ്യക്തമാക്കി. ഇതൊരു നേരിട്ട് ആനുകൂല്യം കൈമാറല്‍ പദ്ധതിയല്ല. സാമൂഹ്യ വ്യവസ്ഥിതിയില്‍ ആഴത്തില്‍ വേരോടിയ പുരുഷ നിയന്ത്രിത മനോഭാവം മാറ്റിയെടുക്കുന്നതിനും, ഗര്‍ഭസ്ഥ ശിശുവിന്റെ ലിംഗ നിര്‍ണ്ണയം തടയാനുള്ള നിയമത്തിന്റെ കര്‍ശനമായ പാലനത്തിനും, പെണ്‍കുട്ടികളുടെ വിദ്യാഭ്യാസം പ്രോത്സാഹിപ്പിക്കുന്നതിനും വനിതാ ശാക്തീകരണ വിഷയങ്ങളില്‍ ശ്രദ്ധ കേന്ദ്രീകരിക്കാനും ഊന്നല്‍ നല്‍കുന്നതാണ് ഈ പദ്ധതി. എല്ലാ ജില്ലകളിലും ജില്ലാ കളക്ടര്‍മാരുടെ ഓഫീസ് മുഖേനയാണ് ഈ പദ്ധതി നടപ്പിലാക്കുന്നത്.


    ബേട്ടി ബച്ചാവോയുടെ പേരില്‍ ചില തട്ടിപ്പുകാര്‍ തുടങ്ങിയ വ്യാജ പദ്ധതി ആദ്യം ശ്രദ്ധയില്‍പ്പെട്ടത് ഉത്തര്‍ പ്രദേശില്‍ നിന്നാണ്. പിന്നീട് അത് ഹരിയാന, ഉത്തരാഖണ്ഡ്, പഞ്ചാബ്, ഹരിയാന, ഡല്‍ഹി എന്നിവിടങ്ങളിലേയ്ക്ക് വ്യാപിച്ചു. കേരളം, ബീഹാര്‍ പശ്ചിമ ബംഗാള്‍, രാജസ്ഥാന്‍ എന്നിവിടങ്ങളില്‍ നിന്നും വ്യാജ ഫോമുകള്‍ ലഭിച്ചിട്ടുണ്ട്. രജിസ്‌റ്റേര്‍ഡ് തപാലായി ഇതുവരെ ഇത്തരത്തില്‍ ലക്ഷക്കണക്കിന് വ്യാജ അപേക്ഷാ ഫോമുകളാണ് മന്ത്രാലയത്തില്‍ ലഭിച്ചിട്ടുള്ളത്. ബന്ധപ്പെട്ട സംസ്ഥാനങ്ങളോട് ഇക്കാര്യം സൂചിപ്പിക്കുകയും വ്യാജ പദ്ധതിയുടെ പേരില്‍ നടക്കുന്ന തട്ടിപ്പ് തടയണമെന്ന് ആവശ്യപ്പെടുകയും ചെയ്തിട്ടുണ്ട്. സാമൂഹിക മാധ്യമങ്ങളിലുള്‍പ്പെടെ വ്യാപകമായ പ്രചാരം നല്‍കിയിട്ടും ഇത്തരത്തിലുള്ള അപേക്ഷകള്‍ മന്ത്രാലയത്തിന് തുടര്‍ന്നും ലഭിച്ച് വരികയാണ്. ഇതിന്റെ അടിസ്ഥാനത്തില്‍ ഇത്തരത്തിലുള്ള വ്യാജ അപേക്ഷാ ഫോറങ്ങള്‍ ഇനി മന്ത്രാലയത്തിന് ലഭിച്ചാല്‍ അവ മറുപടി നല്‍കാതെ തന്നെ നശിപ്പിച്ച് കളയുമെന്ന് കേന്ദ്ര വനിത ശിശു വികസന മന്ത്രാലയം അറിയിച്ചു. ഇത് സംബന്ധിച്ച അറിയിപ്പ് മന്ത്രാലയത്തിന്റെ വെബ്‌സൈറ്റിലും കൊടുത്തിട്ടുണ്ട്.


    ഇത്തരം വ്യാജ ഫോമുകള്‍ പൂരിപ്പിച്ച് പൊതുജനങ്ങള്‍ അവരുടെ സമയവും, പണവും പാഴാക്കരുതെന്നും മന്ത്രാലയം പൊതുജനങ്ങളോട് അഭ്യര്‍ത്ഥിച്ചു.
    ND MRD – 971

    
    
    (Release ID: 1514470) Visitor Counter : 7