      നിയമ, നീതി മന്ത്രാലയം

      ഇ-കോര്‍ട്ട് പദ്ധതിയെക്കുറിച്ച് ദേശീയ സമ്മേളനം: ഇ-ഫയലിംഗ് സോഫ്റ്റ്‌വെയര്‍ പുറത്തിറക്കി
      Posted On: 08 DEC 2017 7:20PM by PIB Thiruvananthpuram


    സുപ്രീം കോടതിയുടെ ഇ- കമ്മിറ്റിയും കേന്ദ്ര നീതിന്യായ വകുപ്പും സഹകരിച്ച് ന്യൂഡല്‍ഹിയില്‍ ഇ-കോടതി പദ്ധതിയെക്കുറിച്ച് രണ്ടു ദിവസം നീണ്ടുനിന്ന ദേശീയ സമ്മേളനം സംഘടിപ്പിച്ചു. ദേശീയ ഇ-പദ്ധതിയുമായി ബന്ധപ്പെട്ട് പ്രവര്‍ത്തിക്കുന്ന വിവിധ ഹൈകോടതികളില്‍നിന്നുള്ള സെന്‍ട്രല്‍ പ്രോജക്ട് കോ-ഓര്‍ഡിനേറ്റര്‍മാര്‍, ഇ-കമ്മിറ്റി അംഗങ്ങള്‍, നീതി വകുപ്പില്‍ നിന്നും നാഷണല്‍ ഇന്‍ഫര്‍മാറ്റിക്‌സ് സെന്ററില്‍നിന്നുമുള്ള ഉദ്യോഗസ്ഥര്‍ എന്നിവര്‍ സമ്മേളനത്തില്‍ പങ്കെടുത്തു. ഇ- കമ്മിറ്റിയുടെ ചുമതലയുള്ള ജസ്റ്റിസ് മദന്‍ ബി ലോകുല്‍ അധ്യക്ഷത വഹിച്ചു. ഇ -കോടതി പദ്ധതി നടപ്പിലാക്കുന്നതിന്റെ പുരോഗതി, മികച്ച രീതികള്‍ പങ്കുവെക്കല്‍, അനുഭവങ്ങള്‍, പദ്ധതി നടപ്പിലാക്കുന്നതുമായി ബന്ധപ്പെട്ട വിവിധ വിഷയങ്ങളും വെല്ലുവിളികളും എന്നിവ സമ്മേളനം ചര്‍ച്ച ചെയ്തു.


    ജില്ലാ കോടതികള്‍ക്കും ഹൈ കോടതികള്‍ക്കുമായി ഇ-കമ്മിറ്റി വികസിപ്പിച്ചെടുത്ത ഇ-ഫയലിംഗ് സോഫ്റ്റ്‌വെയര്‍ നീതി വകുപ്പ് സെക്രട്ടറി ഡോ. അലോക് ശ്രീവാസ്തവ ചടങ്ങില്‍ പുറത്തിറക്കി. ഈ സോഫ്റ്റ്‌വെയര്‍ വഴി രജിസ്റ്റേര്‍ഡ് അഭിഭാഷകര്‍ക്കും രജിസ്റ്റേര്‍ഡ് കക്ഷികള്‍ക്കും ജില്ലാ കോടതികളില്‍ തങ്ങളുടെ കേസ് രജിസ്റ്റര്‍ ചെയ്യാന്‍ സൗകര്യമുണ്ട്. അപ്‌ലോഡ് ചെയ്ത രേഖകളില്‍ഡിജിറ്റല്‍ രൂപത്തില്‍ ഒപ്പിടാനും ഈ സോഫ്റ്റ്‌വെയറില്‍ സൗകര്യമുണ്ട്.


    രാജ്യത്തെ ജില്ലാ കോടതികളിലും സബോര്‍ഡിനേറ്റ് കോടതികളിലും വിവര സാങ്കേതിക വിദ്യഉപയോഗപ്പെടുത്തുന്നതിനുള്ള ദേശീയ ഇ-ഗവേര്‍ണന്‍സ് പദ്ധതിയാണ് ഇ-കോടതി. ആധുനിക സാങ്കേതികവിദ്യയും സേവനങ്ങളും പ്രയോജനപ്പെടുത്തി ജുഡീഷ്യല്‍ സംവിധാനം നവീകരിക്കാന്‍ ഈ പദ്ധതി ലക്ഷ്യമിടുന്നു. വിചാരണ കോടതികളില്‍ നിന്ന് അപ്പീല്‍ കോടതികളിലേക്കുള്ള ഫയല്‍ നീക്കം ഓണ്‍ലൈന്‍വഴിയാക്കാനും സാക്ഷി മൊഴികള്‍ വീഡിയോ കോണ്‍ഫറന്‍സിംഗ് വഴി രേഖപ്പെടുത്താനും രാജ്യത്തെ എല്ലാ കോടതികളെയും നാഷണല്‍ ഡിജിറ്റല്‍ ഡാറ്റാ ഗ്രിഡുമായി ബന്ധിപ്പിക്കാനും ഈ പദ്ധതി വിഭാവനം ചെയ്യുന്നു. ഇലക്ട്രോണിക് ഫയലിംഗ്, ഇ-പെയ്‌മെന്റ്, എല്ലാ കോടതികളിലും മൊബൈല്‍ ആപ്ലിക്കേഷനുകള്‍, കോടതി പരിസരത്ത് ടച്ച് സ്‌ക്രീന്‍ കിയോസ്‌ക്കുകള്‍, ജില്ലാ, സംസ്ഥാനതല ജുഡീഷ്യല്‍ ആന്റ് സര്‍വീസ് അക്കാദമികളുടെ സമ്പൂര്‍ണ്ണ കമ്പ്യൂട്ടര്‍വത്കരണം എന്നിവയും പദ്ധതിയുടെ ഭാഗമായി നടപ്പിലാക്കും.
    AM MRD – 923

    
    
    (Release ID: 1512256) Visitor Counter : 7