      वाणिज्‍य एवं उद्योग मंत्रालय

      भारत का विदेश व्यापार : नवम्‍बर, 2017
      Posted On: 15 DEC 2017 7:59PM by PIB Delhi


    वाणिज्यिक वस्‍तुओं का व्‍यापार


    निर्यात (इसमें पुनर्निर्यात भी शामिल है)


    नवम्‍बर, 2016 की तुलना में नवम्‍बर, 2017 के दौरान अमेरिकी डॉलर के लिहाज से निर्यात में 30.55 प्रतिशत की उल्‍लेखनीय वृद्धि दर्ज की गई है। पिछले 13 महीनों से निर्यात में दर्ज की जा रही वृद्धि के अनुरूप ही नवम्‍बर, 2017 के दौरान भी इसमें उल्‍लेखनीय बढ़ोतरी हुई है। हालांकि, अक्‍टूबर, 2016 की तुलना में अक्‍टूबर, 2017 के दौरान निर्यात में 1.12 प्रतिशत की गिरावट आंकी गई थी।


    नवम्‍बर, 2017 के दौरान 26195.76 मिलियन अमेरिकी डॉलर का निर्यात किया गया, जबकि नवम्‍बर, 2016 में 20066.26 मिलियन अमेरिकी डॉलर का निर्यात हुआ था। रुपये के लिहाज से निर्यात इस दौरान 25.21 प्रतिशत की उल्‍लेखनीय वृद्धि के साथ 169912.50 करोड़ रुपये के स्‍तर पर पहुंच गया।


    नवम्‍बर, 2017 के दौरान जिन प्रमुख जिन्‍स समूहों के निर्यात में उल्‍लेखनीय वृद्धि दर्ज की गई, उनमें इंजीनियरिंग सामान (43.76%), पेट्रोलियम उत्पाद (47.68%), रत्न और आभूषण (32.69%), कार्बनिक और अकार्बनिक रसायन (54.28%) और दवा एवं फार्मास्यूटिकल्स (13.39%) शामिल हैं।


    अप्रैल-नवम्‍बर 2017-18 के दौरान कुल मिलाकर 196482.31 मिलियन अमेरिकी डॉलर (1267771.18 करोड़ रुपये) का निर्यात हुआ, जो पिछले साल की समान अ‍वधि में हुए निर्यात के मुकाबले डॉलर के लिहाज से 12.01 फीसदी और रुपये के लिहाज से 7.90 फीसदी अधिक है।


    आयात
    नवम्‍बर, 2017 के दौरान 40024.96 मिलियन अमेरिकी डॉलर (259612.29 करोड़ रुपये) मूल्‍य की वस्‍तुओं का आयात किया गया, जो नवम्‍बर, 2016 में हुए आयात के मुकाबले डॉलर के लिहाज से 19.61 फीसदी ज्‍यादा है और रुपये के लिहाज से 14.73 फीसदी ज्‍यादा है। अप्रैल-नवम्‍बर, 2017-18 के दौरान आयात कुल मिलाकर 296459.17 मिलियन डॉलर (1913047.30 करोड़ रुपये) का हुआ, जो पिछले साल की समान अवधि में हुए आयात के मुकाबले डॉलर के लिहाज से 21.85 फीसदी और रुपये के लिहाज से 17.35 फीसदी की वृद्धि दर्शाता है।


    नवम्‍बर, 2017 के दौरान जिन प्रमुख समूहों के आयात में उल्‍लेखनीय वृद्धि दर्ज की गई, उनमें पेट्रोलियम, कच्चा तेल और उत्पाद (39.14%), इलेक्ट्रॉनिक सामान (24.97%), मोती, कीमती और अर्ध मूल्यवान पत्थर (85.80%), विद्युत एवं गैर-विद्युत मशीनरी (23.24%) और कोयला, कोक एवं ब्रिकेट, आदि (51.80%) शामिल हैं।


    समग्र व्‍यापार संतुलन


    वाणिज्यिक वस्‍तुएं : नवम्‍बर, 2017 के दौरान व्‍यापार घाटा 13829.20 मिलियन अमेरिकी डॉलर का रहने का अनुमान है, जो नवम्‍बर, 2016 में 13395.61 मिलियन अमेरिकी डॉलर था।


    समग्र व्‍यापार संतुलन : वाणिज्यिक वस्‍तुओं और सेवाओं को एक साथ ध्‍यान में रखने पर अप्रैल-नवम्‍बर, 2017-18 के दौरान समग्र व्‍यापार घाटा 60927.86 मिलियन अमेरिकी डॉलर रहने का अनुमान है, जो अप्रैल-नवम्‍बर, 2016-17 में 30095.19 मिलियन अमेरिकी डॉलर था।


    ***


    एएम/आरआरएस/वाईबी – 5897


    

    
    (Release ID: 1512863) Visitor Counter : 157