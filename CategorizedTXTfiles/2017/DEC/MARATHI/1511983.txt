      माहिती आणि प्रसारण मंत्रालय

      देशातल्या घराघरात खेळ पोहोचवण्यासाठी प्रसारमाध्यमं महत्वाची भूमिका बजावू शकतात – कर्नल राठोड
      Posted On: 06 DEC 2017 5:59PM by PIB Mumbai


    नवी दिल्ली 6 डिसेंबर 201 7


    खेळ शाळांमध्ये अनिवार्य करण्याच्या आधी ते घराघरात अनिवार्य केले पाहिजेत असे मत केंद्रीय माहिती आणि प्रसारण राज्यमंत्री कर्नल राज्यवर्धन राठोड यांनी व्यक्त केले. घराघरात खेळाविषयी सकारात्मक भावना निर्माण करण्यात प्रसारमाध्यमे महत्वाची भूमिका बजावू शकतात असे ते म्हणाले. नवी दिल्लीत आज सीआयआयच्या एका कार्यक्रमात ते बोलत होते.


    मोबाईल ॲपच्या माध्यमातून क्रीडा क्षेत्राला देशभरात प्रोत्साहन देण्यासाठी काय करता येईल याविषयी बोलताना ते म्हणाले की, आज सगळ्यांना मोबाईल सहज उपलब्ध आहे. त्यामुळे क्रीडा क्षेत्राशी संबंधित माहिती लोकांपर्यंत पोहोचवण्यासाठी त्याचा प्रभावीपणे वापर करता येईल. जनतेला त्यांच्या आसपासच्या परिसरात विविध खेळांसाठी कुठल्या पायाभूत सुविधा उपलब्ध आहेत, याची माहिती मोबाईल ॲपवर मिळाली तर ते त्याचा चांगला वापर करु शकतील, अशी सूचना त्यांनी दिली.


    देशात खेळाचा प्रचार करण्यासाठी सरकारने 6 क्रीडा विद्यापीठांना संशोधन आणि विकासासाठी निधी दिला आहे, अशी माहिती राठोड यांनी दिली. देशात खेळाचे उत्तम साहित्य निर्माण व्हावे यासाठी सर्व उत्पादकांना एकाच जागी क्रीडा उत्पादनांची सुविधा पुरवण्याचाही सरकारचा प्रयत्न असल्याचे ते म्हणाले. भारताला एक निरोगी आणि आनंदी देश बनवण्यासाठी सरकार प्रयत्न करत आहे असे राठोड यांनी सांगितले.


    B.Gokhale /R.Aghor/P.Malandkar


    

    
    (Release ID: 1511983) Visitor Counter : 9