      अल्पसंख्यांक मंत्रालय

      हज 2018 साठीच्या खाजगी पर्यटन संस्थांच्या पोर्टलचे मुख्तार अब्बास नक्वी यांच्या हस्ते उद्‌घाटन
      Posted On: 14 DEC 2017 6:08PM by PIB Mumbai


      नवी दिल्ली 14 डिसेंबर 201 7


      मुस्लीम महिलांनी पुरुषाच्या सोबतीशिवाय हज यात्रा करण्यावरचा प्रतिबंध दूर करण्याच्या सरकारच्या निर्णयाचे सकारात्मक परिणाम दिसून येत असल्याचे केंद्रीय अल्पसंख्याक मंत्री मुख्तार अब्बास नक्वी यांनी सांगितले. या निर्णयामुळे हज यात्रेला जाण्यासाठी अर्ज करणाऱ्या महिलांच्या संख्येत लक्षणीय वाढ झाल्याची माहितीही त्यांनी दिली. हज यात्रा 2018 साठीच्या खाजगी पर्यटन संस्थांच्या पोर्टलचे उद्‌घाटन त्यांच्या हस्ते झाले, त्यावेळी ते बोलत होते.


      हज यात्रेसाठी अर्ज प्रक्रिया 15 नोव्हेंबरपासून सुरू झाली असून आतापर्यंत 1000 पेक्षा जास्त स्त्रियांनी त्यासाठी स्वतंत्रपणे अर्ज केले आहेत. हज यात्रेसाठी अर्ज करण्याची मुदत 22 डिसेंबरपर्यंत वाढवण्यात आली आहे. नव्या हज धोरणानुसार हज यात्रेसाठी जाऊ इच्छिणाऱ्या 45 वर्षांपेक्षा जास्त वयाच्या महिलांना, पुरुष सोबती नसल्यास 4 किंवा त्याहून जास्त महिलांच्या गटासोबत जाता येईल.


      आतापर्यंत 2 लाख 63 हजार नागरिकांनी हज यात्रेसाठी अर्ज केले असून त्यापैकी 1 लाख 38 हजार अर्ज ऑनलाईन आले आहेत. हज प्रक्रिया डिजिटल करण्याच्या प्रयत्नांचे हे यश असल्याचे मंत्रीमहोदयांनी यावेळी सांगितले.


      B.Gokhale /M.Pange/P.Kor


    

    
    (Release ID: 1512624) Visitor Counter : 8