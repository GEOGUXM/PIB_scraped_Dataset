      امور داخلہ کی وزارت

      جناب کرن ریجی جو کا لال بہادر شاستری نیشنل اکیڈمی آف ایڈمنسٹریشن، مسوری میں آئی اے ایس افسروں سے خطاب
      Posted On: 14 DEC 2017 6:57PM by PIB Delhi


    نئی دہلی،14؍ ۔دسمبر، داخلی امور کے وزیر مملکت جناب کرن ریجی جو نے آج مسوری میں واقع لال بہادر شاستری نیشنل اکیڈمی آف ایڈمنسٹریشن میں زیر تربیت آئی اے ایس افسروں سے خطاب کیا۔ 180 افسران نے حال ہی میں اس خدمت میں شمولیت اختیار کی ہے اوردیگر تقریباً 80 افسران اپنے کیریئر تربیت کےمراحل کے وسط میں ہیں۔


    اپنے خطاب کے دوران جناب ریجی جو نے زور دے کر کہا کہ تعمیر قوم اور جمہوری اقدار کو مستحکم بنانے اور ان کی بقا میں نوکرشاہی اہم رول ادا کرتی ہے۔ انہوں نے افسران کوعوام کی ضروریات کے تئیں منکسرالمزاج، سادگی پسند اور حساس ہونے کی تلقین کی۔ حصولیابی اور کامیابی کے مابین باریک فرق کو واضح کرتے ہوئے انہوں نے کہا کہ جہاں ایک طرف اس مقتدر خدمت میں شمولیت ایک حصولیابی ہے، ملک کے عوام کی اپنی پوری قابلیت اور صلاحیت کے ساتھ خدمت کی انجام دہی کی بہترین صلاحیت اور ان کی توقعات پر پورا اترنا ہی افسران کی اصل کامیابی ہے۔


    داخلی امور کے وزیر مملکت نے افسران کو داخلی سلامتی کی چنوتیوں اور موجودہ حکومت کے ذریعے جنگجوئیت اور بائیں بازو کی انتہائی پسندی کی حوصلہ شکنی کیلئے کئے گئے اقدامات کی جانکاری دی۔ انہوں نے کہا کہ حکومت کی‘ ایکٹ ایسٹ’ پالیسی زیر عمل ہے اور حکومت کی توجہ اس بات پر ہے کہ شمال مشرق کو جنوب مشرقی ایشیا کا داخلی دروازہ بنانے کیلئے اجتماعی اور مجموعی کوششیں کی جائیں۔


    آخر میں جناب ریجی جو نے بھارت کی یکجہتی اور سالمیت میں بیوروکریسی کی اہمیت کا اعادہ کرتے ہوئے آئی اے ایس افسران کو یاد دلایا کہ انہیں ملک کی توقعات اور تمناؤں پر پورا اترنا چاہئے۔ لہذا ضرورت اس بات کی ہے کہ وہ اپنے آپ کو ان چنوتیوں کا سامنا کرنے کیلئے درکارہنرمندی سے آراستہ کریں اور بنی نوع انسان کی خدمت جاں فشانی، رحم دلی اور خالص خدمت کے جذبے کے ساتھ کریں۔


    م ن۔ ۔ک ا


    U- 6270

    
    
    (Release ID: 1512644) Visitor Counter : 3