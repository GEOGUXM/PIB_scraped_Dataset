      وزارت دفاع

      بی آر او کے چیف انجینئروں کی سالانہ کانفرنس
      Posted On: 19 DEC 2017 8:28PM by PIB Delhi


    نئی دہلی، 19 ؍دسمبر،دفاع کے وزیر مملکت ڈاکٹر سبھاش بھامبرے نے آج پونے میں جی آر ای ایف مرکز پر سرحدی سڑک تنظیم، بی آر او کے چیف انجینئروں کی سالانہ کانفرنس 2017 سے خطاب کیا۔


    وزیر موصوف نے سرحدی علاقوں میں عسکری اہمیت کی حامل سڑکوں کی تعمیر کے لئے مقرر کردہ اہداف کو حاصل کرنے اور روہتانگ سرنگ کی شاندار کامیابی حاصل کرنے کے لئے بی آر او کے ڈائریکٹر جنرل، دیگر تمام عہدیداروں اور اہلکاروں کو مبارک باد پیش کی۔ انہوں نے دشوار گزار علاقوں، آب وہوا اور فنڈ میں کمی کی وجہ سے بی آر او کو درپیش کئی چیلنجوں کا بھی ذکر کیا۔ ڈاکٹر بھامبرے نے اپنے اس بھروسے کا اعادہ کیا کہ بی آر او تمام چیلنجوں پر قابو پالے گی اور نئی ٹیکنالوجی اور نئے طریقوں کو اپناکر تعمیر کی رفتار میں اضافہ کرے گی۔


    ڈاکٹر بھامبرے نے مختلف پالیسی فیصلوں اور دفاعی پروجیکٹوں کی منظور ی کے لئے ضابطوں میں کی گئی تبدیلی کے ساتھ ساتھ پالیسی میں رعایتیں دینے اور ضابطوں کو آسان بنانے کے بارے میں بھی معلومات فراہم کیں۔ دفاعی پروجیکٹوں کی منظوری اور پالیسی میں نرمی کے ساتھ انہوں نے اس بات کی امید ظاہر کی کہ یہ ریاعتیں بی آر او کو زیادہ ذمہ دار بنائیں گی اور وہ حالات اور ماحولیات کے تحفظ سے متعلق زیادہ مطلع رہیں گی۔ انہوں نے کہا کہ بی آر او ملک کی عسکری بنیادی ڈھانچے کی تیاری کے لئے بہت اہم ہے۔


    اس موقع پر ٹاسک فورس میں بہترین اور رنراپ کے لئے ایوارڈ دیئے گئے جبکہ مشرقی اور مغربی دونوں سڑکوں کی بہترین تعمیر پر بھی ایوارڈ سے نوازا گیا۔ اس کے علاوہ اس موقع پر سالانہ ٹیکنیکل میگزین ’’اونچی سڑکیں‘‘ کے اجراء کے ساتھ دو موبائل اپلیکیشن ’’جی آر ای ایف ابھیشیک‘‘ اور اسٹینڈرڈ شیڈیول آف ریٹس‘‘ (ایس ایس آر) کا بھی آغاز کیا گیا۔


    وزیر موصوف نے سبھی چیف انجینئروں پر زور دیا کہ وہ تنظیم کے لئے مقرر کردہ اہداف حاصل کرنے کے لئے اپنی بہترین کارکردگی کا مظاہرہ کریں اور ملک کی عسکری ضروریات کو پورا کرنے کے لئے سرحدی علاقوں میں سڑکوں کے اچھے نیٹ ورک کی فراہمی کے ساتھ ساتھ مجموعی طور پر پورے خطے کی سماجی اقتصادی ترقی کی ضروریات کے لئے کام کریں۔


    ۔۔۔۔۔۔۔۔۔۔۔


      U- 6387

    
    
    (Release ID: 1513259) Visitor Counter : 8