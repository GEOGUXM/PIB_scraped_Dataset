      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ପେଟ୍ରୋଲ ଡିଲର ନିଯୁକ୍ତି ପାଇଁ ଅସାଧୁବ୍ୟକ୍ତିଙ୍କ ବିଭ୍ରାନ୍ତିକର ବିଜ୍ଞାପନ ସଂପର୍କରେ ସ୍ପଷ୍ଟୀକରଣ
      Posted On: 12 DEC 2017 7:49PM by PIB Bhubaneshwar


    କେତେକ ଅସାଧୁ ତତ୍ତ୍ୱ ଭାରତ ସରକାରଙ୍କ ନାମ ବ୍ୟବହାର କରି ‘ ଜୱାହର ରୋଜଗାର ଯୋଜନା ’ ଭଳି କୌଣସି ଯୋଜନା କାର୍ଯ୍ୟକାରୀ ହେଉନଥିବା ବ୍ୟବସ୍ଥା ମାଧ୍ୟମରେ ପେଟ୍ରୋଲ ଡ଼ିଲର ନିଯୁକ୍ତି ପାଇଁ ବିଭ୍ରାନ୍ତିକର ବିଜ୍ଞାପନ ପ୍ରକାଶ କରିଥିବା କେନ୍ଦ୍ର ପେଟ୍ରୋଲିୟମ ଏବଂ ପ୍ରାକୃତିକ ବାଷ୍ପ ମନ୍ତ୍ରଣାଳୟ ନଜରକୁ ଆସିଛି । ଏହି ବିଜ୍ଞାପନରେ ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟର ନାମ ବ୍ୟବହାର କରାଯାଇଥିବା ଜଣାପଡ଼ିଛି । ଏହି ଅସାଧୁ ତତ୍ତ୍ୱମାନେ ଆବେଦନକାରୀମାନଙ୍କ ଠାରୁ ଯଥେଷ୍ଟ ଅର୍ଥ ସଂଗ୍ରହ କରିଥିବା ଜାଣିବାକୁ ମିଳିଛି ।


    ତେଣୁ ପେଟ୍ରୋଲିୟମ୍ ‌ ଓ ପ୍ରାକୃତିକ ବାଷ୍ୱ ମନ୍ତ୍ରଣାଳୟ ପକ୍ଷରୁ ଜନସାଧାରଣଙ୍କ ସୁବିଧା ଓ ଅବଗତି ନିମନ୍ତେ ସ୍ପଷ୍ଟୀକରଣ ଦିଆଯାଉଛି ଯେ ମନ୍ତ୍ରଣାଳୟ ପକ୍ଷରୁ ଜୱାହର ରୋଜଗାର ଯୋଜନା ନାମନରେ କୌଣସି ପେଟ୍ରୋଲ ପମ୍ପ ଆବଣ୍ଟନ ସକାଶେ ଏପରି କୌଣସି ବିଜ୍ଞାପନ ଜାରି କରାଯାଇନାହିଁ । ଆହୁରି ସ୍ପଷ୍ଟ କରାଯାଉଛି ଯେ ଡ଼ିଲର ନିଯୁକ୍ତିରେ ପେଟ୍ରୋଲିୟମ୍ ‌ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟର କୌଣସି ଭୂମିକା ନଥାଏ । ଦେଶର ତିନୋଟି ତୈଳ ବିତରକ କମ୍ପାନୀ ଯଥା , ଇଣ୍ଡିଆନ୍ ‌ ଅଏଲ କର୍ପୋରେସନ ଲିମିଟେଡ଼ ( IOCL ) , ଭାରତ ପେଟ୍ରୋଲିୟମ୍ ‌ କର୍ପୋରେସନ୍ ‌ ଲିମିଟେଡ଼ ( BPCL ) ଏବଂ ହିନ୍ଦୁସ୍ତାନ ପେଟ୍ରୋଲିୟମ୍ ‌ କର୍ପୋରେସନ୍ ‌ ( HPCL ) ସେମାନଙ୍କର ସମ୍ଭାବ୍ୟତା ଅଧ୍ୟୟନ ଆଧାରରେ ପ୍ରଚଳିତ ଚୟନ ନିୟମାବଳୀ ଅନୁସାରେ ସ୍ଥାନ ନିରୂପଣ ଏବଂ ତାହା ମଂଜୁର ଲାଗି ଡ଼ିଲର ନିଯୁକ୍ତି ସକାଶେ ବିଜ୍ଞାପନ ପ୍ରକାଶ କରିଥାନ୍ତି ।


    ଏକଥା ଆହୁରି ସ୍ପଷ୍ଟ କରିଦିଆଯାଉଛି ଯେ ଭାରତ ସରକାର ଅଥବା ତୈଳ ବିତରକ କମ୍ପାନୀ ଜୱାହର ରୋଜଗାର ଯୋଜନା ଅଧୀନରେ ଡ଼ିଲର ନିଯୁକ୍ତି ସକାଶେ କୌଣସି ପ୍ରକାର ବିଜ୍ଞାପନ ପ୍ରକାଶ କରିନାହାନ୍ତି । ତେଣୁ ଏହା ସ୍ପଷ୍ଟ ବୁଝାପଡ଼ୁଛି ଯେ କେତେକ ଅସାଧୁ ତତ୍ତ୍ୱ ଭାରତ ସରକାରଙ୍କ ନାମକୁ ବ୍ୟବହାର କରି ଜନସାଧାରଣଙ୍କୁ ବିଭ୍ରାନ୍ତ କରିବାକୁ ପ୍ରୟାସ କରୁଛନ୍ତି । ତେଣୁ ସମସ୍ତଙ୍କୁ ପରାମର୍ଶ ଦିଆଯାଉଛି ଯେ ଏଭଳି ବିଜ୍ଞାପନ / ଯୋଜନାରେ ସେମାନେ ପ୍ରଭାବିତ ନହେବା ଉଚିତ ।


    *****************

    
    
    (Release ID: 1513479) Visitor Counter : 5