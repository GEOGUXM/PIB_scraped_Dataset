      ରାଷ୍ଟ୍ରପତିଙ୍କ ସଚିବାଳୟ

      ଦିବ୍ୟାଙ୍ଗମାନଙ୍କୁ ଜାତୀୟ ପୁରସ୍କାରରେ ସମ୍ମାନିତ କଲେ ରାଷ୍ଟ୍ରପତି
      Posted On: 03 DEC 2017 5:50PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଆଜି ( ଡ଼ିସେମ୍ବର 3 , 2017 ) ଆନ୍ତର୍ଜାତିକ ଦିବ୍ୟାଙ୍ଗ ଦିବସ ଅବସରରେ ନୂଆଦିଲ୍ଲୀଠାରେ ଆୟୋଜିତ ଏକ ସ୍ୱତନ୍ତ୍ର ଉତ୍ସବରେ ସଶକ୍ତ ଦିବ୍ୟାଙ୍ଗମାନଙ୍କୁ ଜାତୀୟ ପୁରସ୍କାରରେ ସମ୍ମାନିତ କରିଛନ୍ତି ।


    ଏହି ଅବସରରେ ଉଦବୋଧନ ଦେଇ ରାଷ୍ଟ୍ରପତି କହିଲେ ଯେ ଦେଶର ସମସ୍ତ ନାଗରିକ ଯେପରି ସେମାନଙ୍କ ସମସ୍ତ ସାମର୍ଥ୍ୟର ଉପଯୋଗ କରିପାରିବେ ତାହା ସୁନିଶ୍ଚିତ କରିବା ଉପରେ ଦେଶର ଭବିଷ୍ୟତ ନିର୍ଭରଶୀଳ । ଏହି ଲକ୍ଷ୍ୟ ହାସଲ ନିମନ୍ତେ ଆମକୁ ଏକ ସଚେତନ , ସମ୍ବେଦନଶୀଳ ସମାଜ ଗଠନ କରିବାକୁ ପଡ଼ିବ ଯେଉଁଠାରେ ପ୍ରତ୍ୟେକ ନାଗରିକ ନିଜକୁ ସଂପୂର୍ଣ୍ଣ ଭାବେ ସଶକ୍ତ ବୋଲି ଅନୁଭବ କରିପାରିବେ । ଏଭଳି ସମାଜରେ ପ୍ରତ୍ୟେକଙ୍କ ମନରେ ଅନ୍ୟ ପ୍ରତି ସଂବେଦନା , ସହାନୁଭୂତି ରହିବ ତଥା ଅନ୍ୟର ଦୁଃଖରେ ଆଉ ଜଣେ ସମଦୁଃଖୀ ବୋଲି ଅନୁଭବ କରିବାର ମାନସିକତା ରହିଥିବ ।


    ରାଷ୍ଟ୍ରପତି କହିଲେ ଯେ ଦେଶର ସମ୍ବିଧାନ ସମସ୍ତ ନାଗରିକଙ୍କୁ ସମାନତା , ସ୍ୱାଧୀନତା , ନ୍ୟାୟିକ ସ୍ୱାଧୀନତା ଏବଂ ଆତ୍ମସମ୍ମାନର ଅଧିକାର ପ୍ରଦାନ କରିଛି । ସେଥିରୁ ଦିବ୍ୟାଙ୍ଗମାନେ ବାଦ୍ ନୁହନ୍ତି । ତେଣୁ ସରକାର ଏହି ଲକ୍ଷ୍ୟକୁ ସୁନିଶ୍ଚିତ କରିବା ପାଇଁ ଭିନ୍ନକ୍ଷମଙ୍କ ନିମିତ୍ତ ଏକାଧିକ ଆଇନ ପ୍ରଣୟନ କରିଛନ୍ତି । ଏହା ଦ୍ୱାରା ସେମାନେ ସଶକ୍ତ ହୋଇପାରିବେ । କୌଣସି ଦିବ୍ୟାଙ୍ଗଙ୍କୁ ଶରୀରର ଭିନ୍ନକ୍ଷମତା ଦୃଷ୍ଟିରୁ ବିବେଚନା କରାଯିବନାହିଁ । ବରଂ ସେମାନଙ୍କ ଧୀଶକ୍ତି , ଜ୍ଞାନ ଏବଂ ସାହସିକତା ଦୃଷ୍ଟିକୋଣରୁ ବିବେଚନା କରାଯିବାକୁ ରାଷ୍ଟ୍ରପତି ପରାମର୍ଶ ଦେଇଥିଲେ ।


    ରାଷ୍ଟ୍ରପତି ଏହି ଅବସରରେ ପୁରସ୍କାର ଲାଭ କରିଥିବା ବିଜୟୀମାନଙ୍କୁ ଅଭିନନ୍ଦନ ଜଣାଇଥିଲେ । ରାଷ୍ଟ୍ରପତି କହିଲେ ଯେ ଦିବ୍ୟାଙ୍ଗ ବ୍ୟକ୍ତିମାନଙ୍କୁ ଉତ୍ସାହିତ କରିବା ପାଇଁ ସମସ୍ତେ ମନରେ ସକାରାତ୍ମକ ଭାବନା ପୋଷଣ କରିବା ଉଚିତ । ତଦ୍ୱାରା ସେମାନେ ଏକ ନୂଆ ଶୀର୍ଷ ଛୁଇଁପାରିବେ । ଏକ ସମାବେଶୀ ନୂତନ ଭାରତ ନିର୍ମାଣରେ ଦେଶର ସମସ୍ତ ନାଗରିକ ବ୍ରତୀ ହେବା ଆବଶ୍ୟକ ବୋଲି ଉଲ୍ଲେଖ କରି ରାଷ୍ଟ୍ରପତି ଦିବ୍ୟାଙ୍ଗ ନାଗରିକଙ୍କ ପ୍ରତି ସଂବେଦନଶୀଳ ହେବାକୁ ପରାମର୍ଶ ଦେଇଥିଲେ ।


    **************

    
    
    (Release ID: 1511746) Visitor Counter : 3