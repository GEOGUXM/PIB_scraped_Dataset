      ନିର୍ବାଚନ ଆୟୋଗ

      ମତଦାନ କେନ୍ଦ୍ରରେ ଶତ ପ୍ରତିଶତ VVPAT ବ୍ୟବହାର ମତଦାତାଙ୍କ ଆତ୍ମବିଶ୍ୱାସକୁ ସୁଦୃଢ଼ କରିଛି
      • ଇସିଆଇଙ୍କ ନିରାପତ୍ତା ଓ ପ୍ରଶାସନିକ ନିର୍ଦ୍ଦେଶକୁ କଡ଼ାକଡ଼ି ଭାବେ କାର୍ଯ୍ୟକାରୀ କରାଯାଉଛି
      • ମତଦାନରେ ଅସାଧୁ ଉପାୟ ଅବଲମ୍ବନର ସାମାନ୍ୟତମ ଅବସର ନାହିଁ
      • ଡ଼ିସେମ୍ବର 14, 2017 ଦିନ ଗୁଜରାଟରେ ଦ୍ୱିତୀୟ ପର୍ଯ୍ୟାୟ ମତଦାନରେ ସର୍ବତ୍ର VVPAT ଏବଂ ଇଲେକ୍ଟ୍ରୋନିକ ଭୋଟିଂ ମେସିନ୍‌ ବ୍ୟବହାର ସକାଶେ ଇସିଆର ବ୍ୟାପକ ବ୍ୟବସ୍ଥା ଗ୍ରହଣ
      Posted On: 12 DEC 2017 3:29PM by PIB Bhubaneshwar


    ଗୁଜରାଟ ବିଧାନସଭା ପାଇଁ ଅନୁଷ୍ଠିତ ମତଦାନ ସକାଶେ ଭାରତର ନିର୍ବାଚନ ଆୟୋଗଙ୍କ ପକ୍ଷରୁ ବ୍ୟାପକ ପ୍ରଶାସନିକ ବ୍ୟବସ୍ଥା , ନିରାପତ୍ତା ପ୍ରୋଟୋକଲ ଏବଂ ଅନ୍ୟାନ୍ୟ ବିଧିବିଧାନ ଜନିତ ସନ୍ତୁଳନ ବ୍ୟବସ୍ଥା ଗ୍ରହଣ କରାଯାଇଛି । ଏହା ଫଳରେ ମତଦାନ ବେଳେ ଇଲେକ୍ଟ୍ରୋନିକ୍‌ ଭୋଟିଂ ମେସିନ୍‌ ( EVM ) ଏବଂ ଭୋଟର୍ସ ଭେରିଫାଏବଲ୍‌ ପେପର ଅଡ଼ିଟ୍‌ ଟ୍ରେଲ୍‌ ( VVPAT )କୁ ଅପବ୍ୟବହାର ଅଥବା ଟାମ୍ପରିଂ କରିବାର କୌଣସି ପ୍ରକାର ଆଶଙ୍କା ନାହିଁ । ଭାରତର ନିର୍ବାଚନ ଆୟୋଗଙ୍କ ପକ୍ଷରୁ ଏଭଳି ନିରାପତ୍ତା ବ୍ୟବସ୍ଥା ଗ୍ରହଣ କରାଯାଇଛି ଯେଉଁଥିରେ ସଂପୂର୍ଣ୍ଣ ସ୍ୱଚ୍ଛତା ରହିଛି । ମତଦାନର ପ୍ରତ୍ୟେକ ପର୍ଯ୍ୟାୟରେ ରାଜନୈତିକ ଦଳ , ପ୍ରାର୍ଥୀ ଏବଂ ସେମାନଙ୍କର ପ୍ରତିନିଧିମାନଙ୍କ ସଂପୃକ୍ତିକୁ ସକ୍ରିୟ ଭାବେ ନଥିକୃତ କରାଯିବାର ବ୍ୟବସ୍ଥା ରହିଛି । ଏହା ଦ୍ୱାରା ଇଭିଏମ ତଥା vvpat ର ବ୍ୟବହାର ଏବଂ ସେସବୁର ନିର୍ଭରଯୋଗ୍ୟତା ସଂପର୍କରେ ସେମାନଙ୍କ ମନରେ ବିଶ୍ୱାସ ବଦ୍ଧମୂଳ ହୋଇପାରିବ । ଜିଲ୍ଲା ନିର୍ବାଚନ ଅଧିକାରୀ , ରିଟର୍ଣ୍ଣିଂ ଅଫିସର , ଆସିଷ୍ଟାଣ୍ଟ୍‌ ରିଟର୍ଣ୍ଣିଂ ଅଫିସର ଏବଂ ନିର୍ବାଚନରେ ସଂପୃକ୍ତ ଅନ୍ୟ ଅଧିକାରୀମାନଙ୍କ ଦ୍ୱାରା ଏହିସବୁ କାର୍ଯ୍ୟ ଓ ବିଧିର ପ୍ରବର୍ତ୍ତନ କରାଯାଉଛି । ନିର୍ବାଚନ ଆୟୋଗ ଏହିସବୁ ଅଧିକାରୀମାନଙ୍କୁ ଡ଼େପୁଟେସନରେ ନିର୍ବାଚନ ପରିଚାଳନା , ତଦାରଖ ଏବଂ ନିୟନ୍ତ୍ରଣ ସକାଶେ ମୁତୟନ କରିଛନ୍ତି ।


    ଭାରତର ନିର୍ବାଚନ ଆୟୋଗଙ୍କ ଦ୍ୱାରା ନିର୍ବାଚନ ବ୍ୟବସ୍ଥା ସକାଶେ ଥିବା ବ୍ୟାପକ ନିରାପତ୍ତା ତଥା ପ୍ରଶାସନିକ ପ୍ରୋଟୋକଲକୁ କଡ଼ାକଡ଼ି ଭାବେ ଲାଗୁ କରାଯାଉଥିବାରୁ ମତଦାନ ବେଳେ କୌଣସି ପ୍ରକାର ଅସାଧୁ ପନ୍ଥା ଅବଲମ୍ବନର ସାମାନ୍ୟତମ ଅବସର ଛଡ଼ାଯାଇନାହିଁ ଯାହାକି ଗୁଜରାଟ ବିଧାନସଭା ପାଇଁ ଡ଼ିସେମ୍ବର 9 , 2017 ତାରିଖ ଦିନ ଅନୁଷ୍ଠିତ ପ୍ରଥମ ପର୍ଯ୍ୟାୟ ମତଦାନ ବେଳେ ପରିଲକ୍ଷିତ ହୋଇଥିଲା । ଅବଶ୍ୟ ଅଳ୍ପ କେତେକ ସ୍ଥାନରେ EVM / VVPAT ମେସିନରେ ସାମାନ୍ୟ ବୈଷୟିକ ତ୍ରୁଟି ( ଭଙ୍ଗା/ହୁଗୁଳା ବଟନ୍‌ , ସ୍କ୍ରିନ ଦିଶୁନଥିବା) ପରିଲକ୍ଷିତ ହୋଇଥିଲା ଯାହାକୁ ତୁରନ୍ତ ବଦଳାଇ ଦିଆଯାଇଥିଲା ଏବଂ ମତଦାନ ସୁରୁଖୁରୁ ଭାବେ ସଂପାଦିତ ହୋଇଥିଲା । ପ୍ରଥମ ପର୍ଯ୍ୟାୟ ମତଦାନ ବେଳେ କେବଳ 0.75 ପ୍ରତିଶତ ବାଲଟ ୟୁନିଟ ( BU ) , 0.75 ପ୍ରତିଶତ କଣ୍ଟ୍ରୋଲ ୟୁନିଟ୍‌ ( CU ) ଏବଂ 2.8 ପ୍ରତିଶତ VVPAT ରେ ବୈଷୟିକ ତ୍ରୁଟି ପରିଲକ୍ଷିତ ହୋଇଥିଲା ଯାହା କେବଳ (ଭଙ୍ଗା , ହୁଗୁଳା ବଟନ୍‌ ଏବଂ ସ୍କ୍ରିନ୍‌ ଦିଶୁନଥିବା ଭଳି ଥିଲା । ସମସ୍ତ ମତଦାନ କେନ୍ଦ୍ରରେ 100 ପ୍ରତିଶତ VVPAT ମେସିନ୍‌ ମୁତୟନ ଯୋଗୁ ମତଦାତାମାନଙ୍କ ମନୋବଳ ସୁଦୃଢ଼ ହୋଇଥିବାର ଲକ୍ଷ୍ୟ କରାଯାଇଥିଲା ଏବଂ ନିର୍ବାଚନ ପ୍ରକ୍ରିୟାରେ ସ୍ୱଚ୍ଛତା ଏବଂ ନିରପେକ୍ଷତା ଅବଲମ୍ବନ କରାଯାଉଛି ବୋଲି ସେମାନେ ଅନୁଭବ କରିଥିଲେ ।


    ନିମ୍ନରେ ଗ୍ରହଣ କରାଯାଇଥିବା ପ୍ରଶାସନିକ ପ୍ରେଟୋକଲ ଏବଂ ବିଧିଜନିତ ନିୟନ୍ତ୍ରଣ ବ୍ୟବସ୍ଥା ସଂପର୍କରେ ବିସ୍ତୃତ ବିବରଣୀ ପ୍ରଦାନ କରାଗଲା:


    ପ୍ରଶାସନିକ ପ୍ରୋଟୋକଲ ଏବଂ ବିଧିଜନିତ ନିୟନ୍ତ୍ରଣ ବ୍ୟାପକ ବ୍ୟବସ୍ଥା ଗ୍ରହଣ ସ୍ୱରୂପ ପ୍ରଥମ ପର୍ଯ୍ୟାୟରେ ଇଭିଏମ ଏବଂ VVPAT ମେସିନଗୁଡ଼ିକୁ ଭଲଭାବେ ଯାଞ୍ଚ କରାଯାଇଥିଲା । ଏଫଏଲସି ପର୍ଯ୍ୟାୟରେ ପ୍ରତ୍ୟେକ ଇଭିଏମ ଏବଂ VVPAT ମେସିନରେ କଡ଼ାକଡ଼ି ଭାବେ ମକ୍‌ ପୋଲ୍‌ କରାଯାଇଥିଲା । ପ୍ରାର୍ଥୀ ମୁତୟନ ଏବଂ ମତଦାନ ଦିନ (ବାସ୍ତବ ମତଦାନ ଆରମ୍ଭ ହେବା ପୂର୍ବରୁ) , ଦୁଇ ପର୍ଯ୍ୟାୟରେ ଇଭିଏମ ଏବଂ VVPAT ଗୁଡ଼ିକୁ ଫେଣ୍ଟାଫେଣ୍ଟି କରି ସେଥିରୁ ଚୟନ କରିବା , ଇଭିଏମ ଏବଂ VVPAT ଗୁଡ଼ିକର ସଂରକ୍ଷଣ ସକାଶେ ସୁଦୃଢ଼ ନିରାପତ୍ତା ପ୍ରୋଟୋକଲ୍‌ ଗ୍ରହଣ ଯାହାକି ମତଦାନ ପୂର୍ବରୁ , ବେଳେ ଏବଂ ପରେ ଗ୍ରହଣ କରାଯିବାର ବ୍ୟବସ୍ଥା ହୋଇଛି , ଏବଂ ଇଭିଏମ ତଥା VVPAT ଗୁଡ଼ିକର କାର୍ଯ୍ୟବିଧି ସଂପର୍କରେ ତଥା ସେସବୁର ଷ୍ଟ୍ରଙ୍ଗରୁମରେ ସୁରକ୍ଷିତ ସଂରକ୍ଷଣ ସଂପର୍କରେ ବ୍ୟାପକ ଭିଡ଼ିଓଗ୍ରାଫି ଓ ସିସିଟିଭିଫୁଟେଜ ଗ୍ରହଣର ବ୍ୟବସ୍ଥା କରାଯାଇଥିଲା । ଏଠାରେ ଏହା ଉଲ୍ଲେଖ କରିବା ସମୀଚୀନ ହେବ ଯେ ରାଜନୈତିକ ଦଳ ଓ ପ୍ରାର୍ଥୀଙ୍କ ପ୍ରତିନିଧି , ନିର୍ବାଚନ ଏଜେଣ୍ଟଙ୍କ ଉପସ୍ଥିତିରେ ହିଁ ଉପରଲିଖିତ ସମସ୍ତ ନିରାପତ୍ତା ଜନିତ କାର୍ଯ୍ୟ ସଂପାଦନ କରାଯାଇଥିଲା ।


    ପ୍ରଥମ ପର୍ଯ୍ୟାୟ ଇଭିଏମ ଏବଂ VVPAT ଯାଞ୍ଚ: ଇଭିଏମ ଏବଂ VVPAT ଗୁଡ଼ିକର ପ୍ରଥମ ପର୍ଯ୍ୟାୟ ଯାଞ୍ଚ ( FLC )ରେ ପ୍ରତି ଇଭିଏମ ତଥା VVPAT ମେସିନ ଯାହାକି ଗୁଜରାଟରେ ମତଦାନ ବେଳେ ବ୍ୟବହାର କରାଯିବ ସେଗୁଡ଼ିକୁ ତନ୍ନତନ୍ନ ଭାବେ ଯାଞ୍ଚ କରାଯାଇଥିଲା । ରାଜନୈତିକ ଦଳର ପ୍ରତିନିଧିମାନଙ୍କ ଉପସ୍ଥିତିରେ ଏହିସବୁ ମେସିନର ଉତ୍ପାଦକ କମ୍ପାନୀର ଇଞ୍ଜିନିଅରମାନେ ଏଫଏଲସି ସଂପାଦନ କରିଥିଲେ । ସମସ୍ତ ଏଫଏଲସି ପ୍ରକ୍ରିୟା ଜିଲ୍ଲା ସ୍ତରରେ ସଂପୃକ୍ତ ଡ଼ିଇଓଙ୍କ ତତ୍ତ୍ୱାବଧାନରେ ତଥା ନିରବଚ୍ଛିନ୍ନ ଭିଡ଼ିଓଗ୍ରାଫି/ସିସିଟିଭି କଭରେଜ ମାଧ୍ୟମରେ ସଂପାଦନ କରାଯାଇଥିଲା । ଯେଉଁସବୁ ଇଭିଏମ କିମ୍ବା VVPAT ମେସିନରେ ତ୍ରୁଟି ପରିଲକ୍ଷିତ ହୋଇଥିଲା ସେଗୁଡ଼ିକୁ ତୁରନ୍ତ ଫ୍ୟକ୍ଟ୍ରିକୁ ପଠାଇ ଦିଆଯାଇଥିଲା ଯଦ୍ୱାରା ସେଗୁଡ଼ିକ ମତଦାନରେ ବ୍ୟବହାର କରାଯିବାର ସାମାନ୍ୟତମ ଅବସର ରହିବନାହିଁ ।


    1. ଏଫଏଲସି ସମୟରେ ଉତ୍ପାଦନକାରୀ ସଂସ୍ଥା ଏକଥା ପ୍ରମାଣିତ କରିଥିଲେ ଯେ ଇଭିଏମରେ ବ୍ୟବହାର କରାଯାଇଥିବା ସମସ୍ତ ଯନ୍ତ୍ରାଂଶ ଅସଲି । ଏହାପରେ ଇଭିଏମର କଣ୍ଟ୍ରୋଲ ୟୁନିଟର ପ୍ଲାଷ୍ଟିକ୍‌ କ୍ୟାବିନେଟକୁ ସିଲ୍‌ କରାଯାଇଥିଲା ଯାହାକି ରାଜନୈତିକ ଦଳର ପ୍ରତିନିଧିମାନଙ୍କ ଦ୍ୱାରା ଦସ୍ତଖତ କରାଯାଇଥିଲା ଏବଂ ସେସବୁକୁ ଏହାପରେ ଷ୍ଟ୍ରଙ୍ଗ୍‌ ରୁମ୍‌ରେ ସୁରକ୍ଷିତ ରଖାଯାଇଥିଲା । ଏହି ପର୍ଯ୍ୟାୟ ପରେ ଇଭିଏମର କଣ୍ଟ୍ରୋଲ ୟୁନିଟର ପ୍ଲାଷ୍ଟିକ୍‌ କ୍ୟାବିନେଟକୁ ଆଉ ଖୋଲାଯାଇ ପାରିବନାହିଁ ।


    2. ଏଫଏଲସି ପର୍ଯ୍ୟାୟରେ ପ୍ରତ୍ୟେକ କାର୍ଯ୍ୟକାରୀ ଇଭିଏମରେ କେତେକ ମକ୍‌ ଭୋଟ ଦିଆଯାଇଥିଲା । ଅଧିକନ୍ତୁ , ଏଫଏଲସି ପର୍ଯ୍ୟାୟରେ ଏକ ପ୍ରତିଶତ ଇଭିଏମରେ 1200 ଭୋଟ ଦିଆଯାଇଥିଲା , ଦୁଇ ପ୍ରତିଶତ ଇଭିଏମରେ 500 ଲେଖାଏଁ ଭୋଟ ପକାଯାଇଥିଲା ଯେତେବେଳେ କି ସମସ୍ତ ରାଜନୈତିକ ଦଳର ପ୍ରତିନିଧିମାନେ ଉପସ୍ଥିତ ଥିଲେ । ଏହି ରାଜନୈତିକ ଦଳର ପ୍ରତିନିଧିମାନଙ୍କୁ ମକ୍‌ ମତଦାନର ଫଳାଫଳ ପ୍ରିଣ୍ଟଆଉଟ୍‌ ବାହାର କରି କେଉଁ କ୍ରମରେ ପ୍ରତ୍ୟେକ ଭୋଟ ଦାନ କରାଯାଇଥିଲା ତାହା ପ୍ରଦର୍ଶନ କରାଯାଇଥିଲା । ଏହି କାର୍ଯ୍ୟପାଇଁ ରାଜନୈତିକ ଦଳର ପ୍ରତିନିଧିମାନେ ସେମାନଙ୍କ ମନ ମୁତାବକ ଯେକୌଣସି ଇଭିଏମକୁ ଏଭଳି ଯାଞ୍ଚ ପାଇଁ ଚୟନ କରିଥିଲେ । ଅବଶିଷ୍ଟ ଇଭିଏମରେ ପ୍ରତ୍ୟେକ ଇଭିଏମରେ ନିର୍ଦ୍ଦିଷ୍ଟ ଭାବେ କେତେ ଭୋଟ ପକାଯାଇଛି ତାହା ରାଜନୈତିକ ଦଳର ପ୍ରତିନିଧିମାନେ ତନଖି କରିଥିଲେ । ଏପରିକି ରାଜନୈତିକ ଦଳର ପ୍ରତିନିଧିମାନେ ସ୍ୱୟଂ ମକ୍‌ ମତଦାନ କରିବାକୁ ସେମାନଙ୍କୁ ଅନୁମତି ପ୍ରଦାନ କରାଯାଇଥିଲା । ସେହିଭଳି VVPAT ମେସିନ କ୍ଷେତ୍ରରେ , ପ୍ରତ୍ୟେକ ମେସିନରେ 16 ଜଣ ପ୍ରାର୍ଥୀ ବିଶିଷ୍ଟ ମେସିନରେ ପ୍ରତି ପ୍ରାର୍ଥୀଙ୍କ ସପକ୍ଷରେ ଛଅଟି ଲେଖାଏଁ ଭୋଟ ପକାଯାଇ ଏହାକୁ ଯାଞ୍ଚ କରାଯାଇଥିଲା ।


    ଗୁଜରାଟରେ ମୋଟ 50 , 128 ମତଦାନ କେନ୍ଦ୍ର ରହିଛି ଯେଉଁଥିରୁ ଅତିରିକ୍ତ ମତଦାନ କେନ୍ଦ୍ରଗୁଡ଼ିକୁ ବାଦ ଦିଆଯାଇଛି । ଆଗାମୀ ସାଧାରଣ ନିର୍ବାଚନ ସକାଶେ , 81 , 860 ଟି ବାଲଟ ବାକ୍ସ ( BU ) , 66 , 358 ଟି କଣ୍ଟ୍ରୋଲ ୟୁନିଟ୍‌ ( CU ) ଏବଂ 71 , 564 ଟି VVPAT ନିୟୋଜିତ କରାଯାଇଛି । ଏଥିପାଇଁ ବାସ୍ତର ମତଦାନଠାରୁ ପର୍ଯ୍ୟାପ୍ତ ସଂଖ୍ୟକ ଯଥା , 63 ପ୍ରତିଶତ ବିୟୁ , 32 ପ୍ରତିଶତ ସିୟୁ ଏବଂ 43 ପ୍ରତିଶତ VVPAT ରିଜର୍ଭ ରଖାଯାଇଛି । 09.12.2017 ତାରିଖ ଦିନ ସଫଳତାର ସହ ପ୍ରଥମ ପର୍ଯ୍ୟାୟ ମତଦାନ ସଂପନ୍ନ ହୋଇଛି ଯେଉଁଥିରେ 66.75 ପ୍ରତିଶତ ମତଦାତା ସେମାନଙ୍କର ମତାଧିକାର ସାବ୍ୟସ୍ତ କରିଛନ୍ତି ଏବଂ ତାହା ଅବାଧ , ମୁକ୍ତ , ସ୍ୱଚ୍ଛ ଏବଂ ସହଭାଗୀତା ଭିତ୍ତିରେ ସଂପନ୍ନ ହୋଇଛି ।


    ରାଜ୍ୟରେ ଦ୍ୱିତୀୟ ପର୍ଯ୍ୟାୟ ମତଦାନ 14.12.2017 ତାରିଖ ଦିନ ଅନୁଷ୍ଠିତ ହେବ ଯେଉଁଥିରେ 93 ବିଧାନସଭା ଆସନ ସକାଶେ 25 , 515 ଟି ମତଦାନ କେନ୍ଦ୍ରରେ ମତଦାନ ହେବ । ସେଥିପାଇଁ ସମସ୍ତ 25 , 515 ଟି ମତଦାନ କେନ୍ଦ୍ରରେ ନିର୍ବାଚନ ଆୟୋଗଙ୍କ ପକ୍ଷରୁ 40 , 027 ଟି ବାଲଟ ୟୁନିଟ୍‌ ( BU ) , 326 , 33 ଟି କଣ୍ଟ୍ରୋଲ ୟୁନିଟ୍‌ ( CU ) ଏବଂ 35 , 061 ଟି VVPAT ମୁତୟନ କରାଯାଇଛି । ଏହା ବ୍ୟତୀତ 57 ପ୍ରତିଶତ ବିୟୁ , 28 ପ୍ରତିଶତ ସିୟୁ ଏବଂ 37 ପ୍ରତିଶତ VVPAT ବାସ୍ତବ ମତଦାନ ଆବଶ୍ୟକତାଠାରୁ ରିଜର୍ଭ ରଖାଯାଇଛି ।


    ଗୁଜରାଟ ବିଧାନସଭା ନିର୍ବାଚନ ଅବ୍ୟବହିତ ପୂର୍ବରୁ ନିର୍ବାଚନ ସଂପାଦନ ଦାୟିତ୍ୱରେ ଥିବା ସମସ୍ତ ଅଧିକାରୀ ତଥା କର୍ମଚାରୀମାନଙ୍କୁ ବ୍ୟାପକ ତାଲିମ ପ୍ରଦାନ ସହ ସେମାନଙ୍କ ଦକ୍ଷତା ବୃଦ୍ଧି କରାଯାଇଛି । ଏହି କାର୍ଯ୍ୟ ନିର୍ବାଚନ ଆୟୋଗଙ୍କ ଦ୍ୱାରା କରାଯାଇଛି । ଅଦ୍ୟବଧି 3 , 350 ବ୍ୟାଚ୍ ତାଲିମ କାର୍ଯ୍ୟ ଶେଷ କରାଯାଇ ମୋଟ 1 , 93 , 962 ଜଣ ପୋଲିଂ କର୍ମଚାରୀ , ଯେଉଁମାନଙ୍କ ମଧ୍ୟରେ ପୋଲିଂ ଅଧିକାରୀ , ସେକ୍ଟର ଅଧିକାରୀ ଏବଂ ନୋଡ଼ାଲ ଅଧିକାରୀ ସାମିଲ ସେମାନଙ୍କୁ ସକଳ ପ୍ରକାର ତାଲିମ ପ୍ରଦାନ କରାଯାଇସାରିଛି । ସେହିସବୁ ଅଧିକାରୀ ଓ କର୍ମଚାରୀମାନଙ୍କୁ ଇଭିଏମ ତଥା VVPAT କୁ କିଭଳି ଭାବେ ମତଦାନ ସମୟରେ ସୁପରିଚାଳନା କରାଯାଇପାରିବ ସେ ସଂପର୍କୀତ ସବୁପ୍ରକାର ତାଲିମ ଦିଆଯାଇଛି ।


    ଏଫଏଲସି ପରେ ଇଭିଏମ୍ ତଥା VVPAT ଗୁଡ଼ିକୁ କିଭଳି ଭାବେ ସୁରକ୍ଷିତ ରଖାଯିବ: ଏଫଏଲସି ପରେ ଇଭିଏମ ଏବଂ VVPAT ଗୁଡ଼ିକୁ ଷ୍ଟ୍ରଙ୍ଗ୍ ରୁମ୍ ଭିତରେ ତାଲା ପକାଇ ଏବଂ ଅହୋରାତ୍ର ପହରା ବ୍ୟବସ୍ଥା ମଧ୍ୟରେ ରଖାଯାଇଛି । ପୁଣି ସେହି ସ୍ଥାନରେ ସିସିଟିଭି କଭରେଜ ବ୍ୟବସ୍ଥା କରାଯାଇଛି ।


    ଇଭିଏମ ଏବଂ VVPAT ରେ ପ୍ରାର୍ଥୀଙ୍କ ନାମ ସେଟିଂ (ପ୍ରାର୍ଥୀ ସେଟିଂ): ଗୁଜରାଟର ଦ୍ୱିତୀୟ ପର୍ଯ୍ୟାୟ ମତଦାନ ସକାଶେ ଇଭିଏମ ଏବଂ ଭିଭିପାଟରେ ପ୍ରାର୍ଥୀମାନଙ୍କ ନାମ ସେଟିଂ କାର୍ଯ୍ୟ ଇତି ମଧ୍ୟରେ ପ୍ରତିଦ୍ୱନ୍ଦ୍ୱିତା କରୁଥିବା ପ୍ରାର୍ଥୀ ଅଥବା ସେମାନଙ୍କ ଦ୍ୱାରା ନିଯୁକ୍ତ ପ୍ରତିନିଧିମାନଙ୍କ ଉପସ୍ଥିତିରେ ସଂପୂର୍ଣ୍ଣ କରାଯାଇଛି । ଏଥି ସକାଶେ , ପ୍ରତିଦ୍ୱନ୍ଦ୍ୱିତା କରୁଥିବା ପ୍ରାର୍ଥୀମାନଙ୍କୁ ରିଟର୍ଣ୍ଣିଂ ଅଧିକାରୀମାନଙ୍କ ମାଧ୍ୟମରେ ଲିଖିଦ ଯୋଗାଯୋଗ ତଥା ସେମାନଙ୍କ ଠାରୁ ଉପଯୁକ୍ତ ପ୍ରାପ୍ତିସ୍ୱୀକାର ପୂର୍ବକ ଆମନ୍ତ୍ରଣ କରାଯାଇଥିଲା ।


    ସଂପୂର୍ଣ୍ଣ ଭାବେ ସୁରକ୍ଷିତ ଏକ କକ୍ଷରେ ଇଭିଏମ ଏବଂ VVPAT ରେ ପ୍ରାର୍ଥୀମାନଙ୍କ ନାମ ସେଟିଂ କରାଯାଇଥିଲା । ସୁରକ୍ଷା କର୍ମୀମାନେ ସେହି ହଲକୁ ପ୍ରବେଶ କରୁଥିବା ପ୍ରତ୍ୟେକ ବ୍ୟକ୍ତିଙ୍କୁ ଉତ୍ତମ ରୂପେ ଯାଞ୍ଚ କରି ଭିତରକୁ ଛାଡ଼ିଥିଲେ । ସେମାନଙ୍କ ପ୍ରବେଶ ପୂର୍ବରୁ ସେମାନଙ୍କୁ ପ୍ରତ୍ୟେକ ପ୍ରବେଶ ପଥ ଠାରେ ତନଖି କରାଯାଉଥିଲା । କେବଳ ସ୍ୱୀକୃତିପ୍ରାପ୍ତ ଅଧିକାରୀମାନଙ୍କୁ ହିଁ ହଲକୁ ପ୍ରବେଶାନୁମତି ଦିଆଯାଇଥିଲା ।


    ଏଠାରେ ଉଲ୍ଲେଖଯୋଗ୍ୟ ଯେ ବାଲଟ ପେପରରେ ପ୍ରାର୍ଥୀମାନଙ୍କ ନାମ କ୍ରମାନ୍ୱୟରେ ସଜ୍ଜିକରଣ ଏକ ଗୁରୁତ୍ୱପୂର୍ଣ୍ଣ କାର୍ଯ୍ୟ ଏବଂ ସେଥିପାଇଁ ବାଲଟ ୟୁନିଟକୁ ଅକ୍ଷରକ୍ରମରେ ସଜାଯାଇଛି । ଏଥିରେ ପ୍ରଥମେ ଜାତୀୟ ଓ ରାଜ୍ୟସ୍ତରରେ ସ୍ୱୀକୃତିପ୍ରାପ୍ତ ଦଳମାନଙ୍କୁ ରଖାଯାଇଛି ଏବଂ ଏହା ପରେ ଅନ୍ୟାନ୍ୟା ରାଜ୍ୟସ୍ତରରେ ପଂଜୀକୃତ ଦଳମାନଙ୍କୁ ରଖାଯାଇଛି ।ଏହା ପରକୁ ସ୍ୱାଧୀନ ପ୍ରାର୍ଥୀମାନଙ୍କ ନାମ ରଖାଯାଇଛି । ତେଣୁ ବାଲଟ ୟୁନିଟରେ କେଉଁ କ୍ରମରେ ପ୍ରାର୍ଥୀଙ୍କ କ୍ରମ କିଭଳି ସ୍ଥାନ ପାଇଛି ତାହା ବାଲଟ ପେପରରେ ପ୍ରାର୍ଥୀମାନଙ୍କ ନାମ , କେଉଁ ରାଜନୈତିକ ଦଳ ସହ ସେ ସଂପୃକ୍ତ ସେହି କ୍ରମ ଉପରେ ଆଧାରିତ । ତେଣୁ ଏହା ପୂର୍ବରୁ ଅନୁମାନ କରିହେବନାହିଁ । ବାଲଟ ପେପରରେ ପ୍ରାର୍ଥୀମାନଙ୍କ ଏହି ନାମ କ୍ରମ ସକ୍ରିୟ ଭାବେ ସୂଚାଏ ଯେ ଭୋଟଗ୍ରହଣ ବେଳେ କୌଣସି ପ୍ରାର୍ଥୀଙ୍କ ସପକ୍ଷରେ ରିଗିଂ ପାଇଁ ପୂର୍ବରୁ କୌଣସି ପ୍ରକାର ସମ୍ଭାବନା ରହିବନାହିଁ । ତେଣୁ କୌଣସି ନିର୍ଦ୍ଦିଷ୍ଟ ରାଜନୈତିକ ଦଳର ପ୍ରାର୍ଥୀଙ୍କ କ୍ରମିକ ସଂଖ୍ୟା ପ୍ରତି ନିର୍ବାଚନ ମଣ୍ଡଳୀରେ ଭିନ୍ନ ଭିନ୍ନ ହେବ ଏବଂ ତାହା ପୂର୍ବରୁ ଅନୁମାନ କରିହେବନାହିଁ ଯଦ୍ୱାରା ସେଥିରେ ହେରଫେର କରିବାର ସମ୍ଭାବନାକୁ ଏଡ଼ାଯାଇପାରିବ ।


    ଥରେ ପ୍ରାଥୀମାନଙ୍କ ନାମକ୍ରମ ସ୍ଥିର କରାଯିବା ପରେ , ଇଭିଏମର ବାଲଟ ୟୁନିଟକୁ ସିଲ୍ କରି ଦିଆଯାଇଥାଏ ଏବଂ ଏହାପରେ ଆଉ କାହାର ବାଲଟ ୟୁନିଟ ମଧ୍ୟକୁ ପ୍ରବେଶାଧିକାର ନଥାଏ । ପୁଣି ଏହି ସିଲରେ ପ୍ରାର୍ଥୀ/ ସେମାନଙ୍କର ପ୍ରତିନିଧିମାନଙ୍କର ସ୍ୱାକ୍ଷର ରହିଥାଏ ।


    ସେହିଭଳି ଇଞ୍ଜିନିୟରମାନଙ୍କ ଦ୍ୱାର VVPAT ଗୁଡ଼ିକରେ କ୍ରମିକ ସଂଖ୍ୟା , ପ୍ରାର୍ଥୀଙ୍କ ନାମ ଓ ସେମାନଙ୍କ ସଂକେତ ଆବଣ୍ଟନ କରାଯାଇଥାଏ । ଏହାପରେ ତାହାର ଏକ ପରୀକ୍ଷାମୂଳକ ପ୍ରିଣ୍ଟଆଉଟ୍ କଢ଼ା ଯାଇ ତାକୁ ବାଲଟ ୟୁନିଟ ( BU )ର ବାଲଟ ପେପର ସହ ମିଶାଯାଇଥାଏ । ତା ’ ପରେ ପରୀକ୍ଷାମୂଳକ ଭାବେ ପ୍ରତି ପ୍ରାର୍ଥୀଙ୍କ ନାମରେ VVPAT ରେ ଗୋଟିଏ ଲେଖାଏଁ ଭୋଟ ପକାଯାଇ ତାହାକୁ ବାଲଟ ପେପର ସହ ତାଳମେଳ ରଖୁଛି କି ନାହିଁ ତାହା ଯାଞ୍ଚ କରି ଦେଖାଯାଇଥାଏ ।


    ଇଭିଏମ ଏବଂ VVPAT ମାନଙ୍କରେ ପ୍ରାର୍ଥୀମାନଙ୍କ ନାମ ସେଟିଂ କରିବାବେଳେ ସମସ୍ତ 16ଟି ଯାକ ପ୍ରାର୍ଥୀ ସୁଇଚରେ ଭୋଟ ମରାଯାଇଥାଏ ଏବଂ ଏହାର ଫଳାଫଳକୁ ଦେଖାଯାଇଥାଏ ଏବଂ ମକ୍ ଭୋଟଦାନ ବେଳେ ପ୍ରତ୍ୟେକ ଇଭିଏମରେ କ୍ଲିୟରିଂକୁ ମଧ୍ୟ ତନଖି କରି ଦେଖାଯାଇଥାଏ । ଏହା ଅତିରିକ୍ତ ମେସିନଗୁଡ଼ିକୁ ପ୍ରସ୍ତୁତ କରିବା ସମୟରେ ମକ୍ ଭୋଟଦାନ ବେଳେ ମୋଟ ଇଭିଏମର 5 ପ୍ରତିଶତ ମେସିନରେ ଅନ୍ୟୁନ 1000 ଖଣ୍ଡ ଭୋଟଦାନ କରାଯାଇଥାଏ । ଅବଶିଷ୍ଟ ମେସିନଗୁଡ଼ିକରେ ପ୍ରାର୍ଥୀ/ ସେମାନଙ୍କର ପ୍ରତିନିଧିମାନଙ୍କ ସନ୍ତୁଷ୍ଟି ପର୍ଯ୍ୟନ୍ତ ମକ୍ ଭୋଟଦାନ କରାଯାଇଥାଏ । ପୁଣି ସେମାନେ ହିଁ ଏହି ମକ୍ ଭୋଟଦାନ କରିଥାନ୍ତି । ଇଭିଏମ ଏବଂ VVPAT ରେ ପ୍ରାର୍ଥୀମାନଙ୍କ ନାମ ସେଟିଂର ସମଗ୍ର ପ୍ରକିୟାକୁ ଭିଡ଼ିଓଗ୍ରାଫ୍ କରାଯାଇଥାଏ ।


    ମତନାଦ ଦିବସ: ମତଦାନ ଦିନ , ବାସ୍ତବ ଭୋଟଦାନ ପ୍ରକ୍ରିୟା ଆରମ୍ଭ ହେବାର ଏକ ଘଣ୍ଟା ପୂର୍ବରୁ ପୋଲିଂ ଏଜେଣ୍ଟମାନଙ୍କ ଉପସ୍ଥିତିରେ ପ୍ରିଜାଇଡ଼ିଂ ଅଫିସରମାନେ ପ୍ରତ୍ୟେକ ମତଦାନ କେନ୍ଦ୍ରରେ ମକ୍ ମତଦାନ ମାଧ୍ୟମରେ ଅନ୍ୟୁନ 50 ଖଣ୍ଡ ଭୋଟଦାନ କାର୍ଯ୍ୟ ସଂପାଦନ କରିବା ଜରୁରି । ଏହି ମକ୍ ଭୋଟଦାନ ପରେ , ସିୟୁରେ ଫଳାଫଳକୁ ପ୍ରିଜାଇଡ଼ିଂ ଅଫିସର ସୁନିଶ୍ଚିତ କରିବେ , VVPAT ର ପେପର ସ୍ଲିପକୁ ଗଣିବେ ଯାହାକି ପୋଲିଂ ଏଜେଣ୍ଟମାନଙ୍କ ଉପସ୍ଥିତିରେ କରାଯିବ ଏବଂ ଏକଥା ସୁନିଶ୍ଚିତ ହେବେ ଯେ ପ୍ରତ୍ୟେକ ପ୍ରାର୍ଥୀଙ୍କ ଫଳାଫଳ ସହ ତାହା ତାଳମେଳ ଖାଉଛି । ଏହାପରେ ମକ୍ ମତଦାନର ସମସ୍ତ ସିୟୁ ଏବଂ ତଥ୍ୟକୁ VVPAT ରୁ ଭିଭିପାଟ ପେପର ସ୍ଲିପକୁ ପ୍ରିଜାଇଡ଼ିଂ ଅଫିସର ହଟାଇବେ ଏବଂ ଏହାପରେ ପୋଲିଂ ଅଧିକାରୀମାନେ ଖାଲି ଡ଼୍ରପ୍ ବାକ୍ସକୁ ଯାଞ୍ଚକରି ଦେଖିବେ । ମକ୍ ମତଦାନ ପରେ ସମସ୍ତ VVPAT ପେପର ସ୍ଲିପର ପଛପଟେ ରବର ଷ୍ଟାମ୍ପ୍ ମରାଯିବ । ଏହି ରବର ଷ୍ଟାମ୍ପରେ ‘ ମକ୍ ପୋଲ୍ ସ୍ଲିପ୍ ’ ବୋଲି ଖୋଦେଇ କରାଯାଇଥାଏ । ତେଣୁ ଏହି ଷ୍ଟାମ୍ପକରା ପେପର ସ୍ଲିପକୁ ଗୋଟିଏ କଳାକାଗଜର ଖାମ୍ ଭିତରେ ରଖାଯାଇ ସିଲ୍ କରାଯାଇଥାଏ । ପ୍ରିଜାଇଡ଼ିଂ ଅଫିସରଙ୍କ ସିଲରେ ଏହା ସିଲ୍ କରାଯାଇଥାଏ । ଏହି ମର୍ମରେ ପ୍ରତ୍ୟେକ ପ୍ରିଜାଇଡିଂ ଅଫିସରଙ୍କଠାରୁ ଗୋଟିଏ ମକ୍-ମତଦାନ ସାର୍ଟିଫିକେଟ ଗ୍ରହଣ କରାଯାଇଥାଏ ।


    ମତଦାନ ପରେ ଇଭିଏମ ଏବଂ VVPAT ଗୁଡ଼ିକର ସଂରକ୍ଷଣ: ନିର୍ବାଚନ ଶେଷ ହେବାପରେ , ଇଭିଏମ ଏବଂ VVPAT ଗୁଡ଼ିକୁ ସେମାନଙ୍କର ନିଜ ନିଜ ଖୋଳରେ ସିଲ୍ କରାଯିବ ଏବଂ ପୋଲିଂ ଏଜେଣ୍ଟମାନେ ତାହା ଉପରେ ସ୍ୱାକ୍ଷର କରିବେ ଓ ମୋହର ମାରିବେ । ଏହାକୁ ଭୋଟଗଣତି ପୂର୍ବରୁ ସିଲ୍ ଠିକ୍ ରହିଛି କି ନାହିଁ ତାହା ଯାଞ୍ଚ କରି ଦେଖାଯିବ । ପ୍ରାର୍ଥୀ/ପ୍ରତିନିଧିମାନେ ଇଭିଏମ ଏବଂ VVPAT ଗୁଡ଼ିକ ଭୋଟଗ୍ରହଣ କେନ୍ଦ ଠାରୁ ଷ୍ଟ୍ରଙ୍ଗ୍ ରୁମ୍ ପର୍ଯ୍ୟନ୍ତ ପରିବହନ ବେଳେ ସେହି ଯାନ ପଛରେ (ସୁରକ୍ଷା ସହିତ) ଅନୁଧାବନ କରିପାରିବେ ।


    ଭୋଟଗ୍ରହଣ ପରେ ଷ୍ଟ୍ରଙ୍ଗ ରୁ ମରେ ଇଭିଏମ ଏବଂ ଭିଭିପାଟର ସଂରକ୍ଷଣ:


    1) ଷ୍ଟ୍ରଙ୍ଗ ରୁମଆରଇ ଦୋହରା ତାଲା ଦେବା ବ୍ୟବସ୍ଥା ଥିବା ଜରୁରି । ସେଥିରୁ ଗୋଟିଏ ଚାବି ଜିଲ୍ଲା ନିର୍ବାଚନ ଅଧିକାରୀଙ୍କ ନିକଟରେ ରହିବ ଏବଂ ଅନ୍ୟଟି ସଂପୃକ୍ତ ବିଧାନସଭା ନିର୍ବାଚନମଣ୍ଡଳୀର ରିଟର୍ଣ୍ଣିଂ ଅଫିସରଙ୍କ ପାଖରେ ରହିବ ।


    2) ଭୋଟ ଗଣତି ପାଇଁ ଷ୍ଟ୍ରଙ୍ଗ ରୁମରେ ଇଭିଏମ ଏବଂ VVPAT ଗୁଡ଼ିକୁ ରଖାଯାଇଥିବା ବେଳେ ସେଠାରେ ଅହୋରାତ୍ର ଦୋହରା ନିରାପତ୍ତା ବ୍ୟବସ୍ଥା କରାଯିବ । ସିପିଏଫ ତୁରନ୍ତ ଷ୍ଟ୍ରଙ୍ଗ ରୁମ୍ ଚତୁଃପାର୍ଶ୍ଵସ୍ଥ ଆଭ୍ୟନ୍ତରୀଣ ନିରାପତ୍ତା ବ୍ୟବସ୍ଥା ଦାୟିତ୍ୱ ନେବାବେଳେ ରାଜ୍ୟ ସଶସ୍ତ୍ର ପୁଲିସ ବାହିନୀ ଷ୍ଟ୍ରଙ୍ଗ ରୁମ୍ର ବାହ୍ୟ ଭାଗର ସୁରକ୍ଷା ଦାୟିତ୍ୱ ସଂପାଦନ କରିବେ ।


    3) ଷ୍ଟ୍ରଙ୍ଗ ରୁମର ସୁରକ୍ଷା ବ୍ୟବସ୍ଥା ଉପରେ ତୀକ୍ଷ୍ଣ ନଜର ରଖିବା ସକାଶେ ସେମାନଙ୍କର ପ୍ରତିନିଧିମାନଙ୍କୁ ପଠାଇବା ସକାଶେ ପ୍ରତିଦ୍ୱନ୍ଦ୍ୱିତା କରୁଥିବା ସମସ୍ତ ପ୍ରାର୍ଥୀମାନଙ୍କୁ ଲିଖିତ ଭାବେ ଅବଗତ କରାଯିବ । ସେମାନଙ୍କୁ ସଂରକ୍ଷିତ ଗୃହର ଭିତର ସୁରକ୍ଷା ପରିସର ମଧ୍ୟରେ ରହିବାକୁ ଅନୁମତି ପ୍ରଦାନ କରାଯିବ ଯଦ୍ୱାରା ସେମାନେ ଷ୍ଟ୍ରଙ୍ଗ୍ ରୁମର ପ୍ରବେଶ ଦ୍ୱାରକୁ ସିଧାସଳଖ ଦେଖି ପାରୁଥିବେ । ଯେତେଦୂର ସମ୍ଭବ , ସେଠାରେ ଉପଯୁକ୍ତ ସେଡ଼୍ , ପାନୀୟ ଜଳ ଇତ୍ୟାଦିର ବ୍ୟବସ୍ଥା ଯୋଗାଇ ଦିଆଯିବ । ଯଦି ଷ୍ଟ୍ରଙ୍ଗ ରୁମର ପ୍ରବେଶ ଦ୍ୱାରକୁ ସିଧାସଳଖ ଦେଖିବାର ସୁଯୋଗ ନଥାଏ , ତେବେ ସେଠାରେ ସିସିଟିଭି ବ୍ୟବସ୍ଥା ଏପରି ସ୍ଥାନରେ କରାଯିବ ଯାହା ଫଳରେ ଏହି ପ୍ରତିନିଧିମାନେ ଷ୍ଟ୍ରଙ୍ଗ ରୁମର ଦ୍ୱାରକୁ ସିସିଟିଭି ମାଧ୍ୟମରେ ଦେଖି ପାରୁଥିବେ । ଏପରିସ୍ଥଳେ ସେମାନେ ଷ୍ଟ୍ରଙ୍ଗ ରୁମର ଆଭ୍ୟନ୍ତରୀଣ ପରିସରକୁ ଦଳ ଭିତ୍ତିରେ ସମୟାନ୍ତରେ ଯାଇ ଏହାର ଦ୍ୱାର ତନଖି କରିପାରିବେ ଏବଂ ଷ୍ଟ୍ରଙ୍ଗ ରୁମ୍ ସୁରକ୍ଷିତ ରହିଛି ବୋଲି ସ୍ଥିରନିଶ୍ଚିତ ହୋଇପାରିବେ । ଷ୍ଟ୍ରଙ୍ଗ ରୁମର ସିସିଟିଭି ଡ଼ିସପ୍ଲେ ପାଇଁ ଏକ ବଡ଼ ଟେଲିଭିଜନ ସ୍କ୍ରିନର ବ୍ୟବସ୍ଥା କରାଯିବ ଏବଂ ରାଜନୈତିକ ଦଳମାନଙ୍କ ପ୍ରତିନିଧିମାନଙ୍କ ଦ୍ୱାରା ଚିହ୍ନିତ ସ୍ଥାନରେ ତାହା ରଖାଯିବ ଯାହା ଫଳରେ ସେମାନେ ନିରବଚ୍ଛିନ୍ନ ଭାବେ ଷ୍ଟ୍ରଙ୍ଗ୍ ରୁମକୁ ମନିଟର କରିପାରିବେ ।


    4) ଷ୍ଟ୍ରଙ୍ଗ ରୁମକୁ ଲାଗି ଅହୋରାତ୍ର କାର୍ଯ୍ୟ କରୁଥିବା ଏକ କଣ୍ଟ୍ରୋଲ ରୁମର ବ୍ୟବସ୍ଥା କରାଯିବ ।


    5) ଷ୍ଟ୍ରଙ୍ଗ ରୁମର ନିରାପତ୍ତା ବ୍ୟବସ୍ଥାର ପରିଚାଳନା ସକାଶେ ସେଠାରେ ଅହୋରାତ୍ର ବ୍ୟବସ୍ଥା ସକାଶେ ଜଣେ ଗେଜେଟେଡ଼ ଅଧିକାରୀଙ୍କ ସହ ଜଣେ ବରିଷ୍ଟ ପୁଲିସ ଅଧିକାରୀ ମୁତୟନ ରହିବେ ।


    6) ନିମ୍ନଲିଖିତ ପ୍ରେଟୋକଲକୁ ମାନିବା ବିନା କାହାକୁ ଷ୍ଟ୍ରଙ୍ଗ୍ ରୁମର ଭିତରର ସୁରକ୍ଷା ପରିସର ମଧ୍ୟକୁ ଯିବାକୁ ଅନୁମତି ଦିଆଯିବନାହିଁ ।


    a ) ସିପିଏଫ ଦ୍ୱାରା ଏକ ଲଗ୍ ବୁକ୍ ରଖାଯିବ ଯେଉଁଥିରେ ଯେଉଁ ବ୍ୟକ୍ତି ଦ୍ୱିତୀୟ ନିରାପତ୍ତା ବଳୟ ଭିତରକୁ ଅର୍ଥାତ୍ , ମଧ୍ୟ ପରିସରକୁ ଯାଉଛନ୍ତି ତାଙ୍କର ନାମ(ମାନ) ତାରିଖ , ସମୟ ଓ ଅବଧି ଉଲ୍ଲେଖ କରାଯିବ । ଏଥି ମଧ୍ୟରେ ପର୍ଯ୍ୟବେକ୍ଷକଗଣ ଅଥବା ଡ଼ିଇଓଗଣ କିମ୍ବା ଏସପି ବା ପ୍ରାର୍ଥୀ କିମ୍ବା ସେମାନଙ୍କ ଏଜେଣ୍ଟ ଅବା ଅନ୍ୟ ଯେକୌଣସି ବ୍ୟକ୍ତି ହୋଇପାରନ୍ତି । b ) ଏଭଳି ଭିଜିଟରଙ୍କ ପରିଦର୍ଶନର ରେକର୍ଡ଼ ରଖିବା ସକାଶେ ସିପିଏଫ ବଳଙ୍କୁ ଭିଡ଼ିଓ କ୍ୟାମେରା ଯୋଗାଇ ଦିଆଯିବ ।


    7) ଷ୍ଟ୍ରଙ୍ଗ ରୁମର ସମସ୍ତ ପ୍ରବେଶ ପଥ (ଦ୍ୱାରକୁ)କୁ ନିରବଚ୍ଛିନ୍ନ ଭାବେ ଉପଲବ୍ଧ ୱେବ୍ କ୍ୟାମ୍ ଏବଂ ଲାପଟପ୍ ଦ୍ୱାରା ଭିଡ଼ିଓଗ୍ରାଫ୍ କରାଯିବ । ଯଦି ଷ୍ଟ୍ରଙ୍ଗ ରୁମର ଅନ୍ୟ ଦ୍ୱାର ଥାଏ ସେଗୁଡ଼ିକୁ ମଧ୍ୟ ୱେବ୍ କ୍ୟାମ୍/ଭିଡ଼ିଓଗ୍ରାଫି ସାହାଯ୍ୟରେ କଭର୍ କରାଯିବ । ଯେଉଁ ବ୍ୟକ୍ତିମାନେ ଲାପଟପରେ ବ୍ୟାକଅପ୍ ନେବାକୁ ଆସୁଥିବେ ସେମାନଙ୍କୁ ପ୍ରଦାନ କରାଯାଇଥିବା ପରିଚୟ ପତ୍ର ଓ ସେମାନଙ୍କ ନାମ ସେଠାରେ ମୁତୟନ ଥିବା ସିପିଏଫ ବାହିନୀଙ୍କ ନିକଟରେ ଉପଲବ୍ଧ ଥିବା ଦରକାର । ସିପିଏଫ ବାହିନୀ ସେମାନଙ୍କୁ ଯୋଗାଇ ଦିଆ ଯାଇଥିବା ଭିଡ଼ିଓ କ୍ୟାମେରା ସାହାଯ୍ୟରେ ପରିଦର୍ଶନର ସମସ୍ତ ଅବଧିର ଭିଡ଼ିଓଗ୍ରାଫ୍ ନେବେ ।


    8) ରିଟର୍ଣ୍ଣିଂ ଅଫିସର ପ୍ରତ୍ୟେକ ଦିନ ସକାଳେ ଓ ସନ୍ଧ୍ୟାରେ ସଂରକ୍ଷିତ ପରିସରକୁ (କେବଳ ଭିତର ପରିସର ପର୍ଯ୍ୟନ୍ତ) ପରିଦର୍ଶନ କରିବେ ଏବଂ ଲଗ୍ ବୁକ୍ ଏବଂ ଭିଡ଼ିଓଗ୍ରାଫକୁ ଯାଞ୍ଚ କରିବେ ଏବଂ ପ୍ରତ୍ୟେକ ଦିନ ଡ଼ିଇଓଙ୍କ ନିକଟକୁ ସ୍ଥିତି ସଂପର୍କରେ ରିପୋର୍ଟ ପ୍ରଦାନ କରିବେ । ଯଦ୍ୟପି ଷ୍ଟ୍ରଙ୍ଗ୍ ରୁମ୍ ଜିଲ୍ଲା ସଦର ମହକୁମାଠାରେ ଅବସ୍ଥିତ ଥିବ , ତେବେ ସେପରି ସ୍ଥଳେ ଡ଼ିଇଓ ଏହି କାର୍ଯ୍ୟ ସଂପାଦନ କରିବେ । ଯେଉଁଠାରେ ଜିଲ୍ଲା ସଦର ମହକୁମା ବାହାରେ ଷ୍ଟ୍ରଙ୍ଗ୍ ରୁମ୍ ଅବସ୍ଥିତ ଥିବ , ସେଠାରେ ଡ଼ିଇଓ ଯଥା ସମ୍ଭବ ବାରମ୍ବାର ସେଠାକୁ ପରିଦର୍ଶନରେ ଯିବେ ଏବଂ ଅନ୍ୟୁନ ତିନିରୁ ଚାରି ଦିନରେ ଥରେ ନିଶ୍ଚୟ ପରିଦର୍ଶନ କରିବେ ।


    9) ଯେଉଁଠାରେ ଇଭିଏମ ଏବଂ ଭିଭିପାଟ ମେସିନଗୁଡ଼ିକ ସଂରକ୍ଷିତ ଭାବେ ରଖାଯାଇଛି ସେପରି ପରିସର ମଧ୍ୟକୁ କୌଣସି ଅଧିକାରୀ ଅଥବା ମନ୍ତ୍ରୀ କିମ୍ବା ଅନ୍ୟ ରାଜନୈତିକ କର୍ମକର୍ତ୍ତାଙ୍କ ଯାନବାହନକୁ ପ୍ରବେଶାନୁମତି ଦିଆଯିବ ନାହିଁ । ତେଣୁ ଯାନବାହନରୁ ଓହ୍ଲାଇବାର ସ୍ଥାନ ପୂର୍ବରୁ ସୁନିଶ୍ଚିତ ଭାବେ ଚିହ୍ନିତ କରାଯିବ ଯାହାକି ନିରାପତ୍ତା ପରିସର ବାହାରେ ହୋଇଥିବା ବାଂଚନୀୟ । ଏବଂ ଏହା କେବଳ ପାଦଚଲା ଜୋନ ହେବ ।


    10) ଜିଲ୍ଲା ମଧ୍ୟରେ ଷ୍ଟ୍ରଙ୍ଗ୍ ରୁମର ନିରାପତ୍ତା ସକାଶେ ଜିଲ୍ଲା ମାଜିଷ୍ଟ୍ରେଟ ଏବଂ ଏସପିମାନେ ବ୍ୟକ୍ତିଗତ ଭାବେ ଦାୟୀ ରହିବେ ଏବଂ ସେମାନେ ନିର୍ଦ୍ଦିଷ୍ଟ ଭାବେ ପ୍ରୋଟୋକଲ ପ୍ରବର୍ତ୍ତନ କରିବେ ।


    ଗଣତି: ଭୋଟ ଗଣତି ଦିନ , ପ୍ରାର୍ଥୀ/ ସେମାନଙ୍କର ପ୍ରତିନିଧି , ଆରଓ ଏବଂ ପର୍ଯ୍ୟବେକ୍ଷକଙ୍କ ଉପସ୍ଥିତିରେ ଏବଂ ଭିଡ଼ିଓଗ୍ରାଫି ମାଧ୍ୟମରେ ଷ୍ଟ୍ରଙ୍ଗ୍ ରୁମ୍ ଖୋଲାଯିବ ।


    ଗୁଜରାଟ ଓ ହିମାଚଳ ପ୍ରଦେଶର ନିର୍ବାଚନ ପରିପ୍ରେକ୍ଷୀରେ କମିଶନ୍ VVPAT ପେପର ସ୍ଲିପ୍ ଯାଞ୍ଚକୁ ବାଧ୍ୟତାମୂଳକ କରିଛନ୍ତି ଏବଂ ପ୍ରତି ବିଧାନସଭା ନିର୍ବାଚନମଣ୍ଡଳୀରେ 01 (ଗୋଟିଏ) ପୋଲିଂ ଷ୍ଟେସନକୁ ପାଇଲଟ ଭିତ୍ତିରେ ନିର୍ବାଚନ ପ୍ରକ୍ରିୟାରେ ଅଧିକ ସ୍ୱଚ୍ଛତା ଓ ନିରପେକ୍ଷତା ରକ୍ଷା ନିମନ୍ତେ ଚୟନ କରିଛନ୍ତି । ତେଣୁ ଗୁଜରାଟରେ ଅନ୍ୟୁନ 182ଟି ଭୋଟ ଗ୍ରହଣ କେନ୍ଦ୍ରରେ ଏବଂ ହିମାଚଳ ପ୍ରଦେଶରେ 68ଟି ଭୋଟ ଗ୍ରହଣ କେନ୍ଦ୍ର ମାଧ୍ୟମରେ VVPAT ପେପର ସ୍ଲିପକୁ ଭୋଟଗଣତି ପ୍ରକ୍ରିୟା ବେଳେ ଯାଞ୍ଚ କରାଯିବ ।


    ଭୋଟ ଗଣତି ସରିବା ପରେ , କଣ୍ଟ୍ରୋଲ ୟୁନିଟ ଏବଂ VVPAT ଗୁଡ଼ିକୁ ପୁଣିଥରେ ସିଲ୍ କରାଯିବ ଏବଂ ସୁରକ୍ଷିତ ଭାବେ ସଂରକ୍ଷଣ ନିମନ୍ତେ ଷ୍ଟ୍ରଙ୍ଗ୍ ରୁମକୁ ପଠାଇ ଦିଆଯିବ ।


    କମିଶନ ଦୃଢ଼ ନିଶ୍ଚିତ ଏବଂ ସୁନିଶ୍ଚିତ ଯେ ନିର୍ବାଚନ ବେଳେ କିମ୍ବା ପରେ ଇଭିଏମ ଓ VVPAT ନିକଟକୁ କୌଣସି ଅନଧିକୃତ ବ୍ୟକ୍ତି ପହଞ୍ଚିବାର ସୁଯୋଗ ପାଇବେ । ଏତଦବ୍ୟତୀତ , ନିର୍ବାଚନର କୌଣସି ପର୍ଯ୍ୟାୟରେ ନିର୍ବାଚନ ପରିସରକୁ କୌଣସି ହିସାବ ବହିର୍ଭୂତ ଇଭିଏମ ଓ VVPAT ପ୍ରବେଶ କରିବାର ସୁଯୋଗ ପାଇବ । କାରଣ ସବୁ ଇଭିଏମ/ VVPAT ସମସ୍ତ ସଂପୃକ୍ତ ପକ୍ଷଙ୍କ ଉପସ୍ଥିତିରେ ଏବଂ ଇସିଏସ ଟ୍ରାକିଂ ମାଧ୍ୟମରେ ପରିଚାଳିତ ହୋଇଥାଏ ।


    ଦେଶର ଜନସାଧାରଣଙ୍କୁ ଆୟୋଗ ପୁନଃପ୍ରତିଶ୍ରୁତି ପ୍ରଦାନ କରିବାକୁ ଚାହେଁ ଯେ ନିର୍ବାଚନର ଶୁଦ୍ଧତା , ନିରପେକ୍ଷତା ଏବଂ ଗରିମା ରକ୍ଷା ନିମନ୍ତେ ଆୟୋଗ କୌଣସି ସୁଯୋଗ ହାତଛଡ଼ା କରିବେ ନାହିଁ ଏବଂ ଦେଶର ନିର୍ବାଚନ ଗଣତାନ୍ତ୍ରିକ ପ୍ରକ୍ରିୟା ଉପରେ ଲୋକମାନଙ୍କ ଆସ୍ଥା ଓ ବିଶ୍ୱାସକୁ ଅତୁଟ ରଖିବା ନିମନ୍ତେ ସକଳ ପ୍ରକାର ପ୍ରୟାସ କରିବେ ।


    ଭାରତର ନିର୍ବାଚନ ଆୟୋଗ


    ନୂଆଦିଲ୍ଲୀ: ଡ଼ିସେମ୍ବର ୧୨ , ୨୦୧୭


    *************

    
    
    (Release ID: 1513611) Visitor Counter : 5