      ରାଷ୍ଟ୍ରପତିଙ୍କ ସଚିବାଳୟ

      ଆନ୍ଧ୍ର ବିଶ୍ୱବିଦ୍ୟାଳୟ ପରିସରରେ ବିଭିନ୍ନ ପ୍ରକଳ୍ପର ଉଦଘାଟନ ଓ ଶିଳାନ୍ୟାସ କାର୍ଯ୍ୟକ୍ରମରେ ଯୋଗଦାନ ଅବସରରେ ରାଷ୍ଟ୍ରପତିଙ୍କ ଉଦବୋଧନ
      Posted On: 07 DEC 2017 8:37PM by PIB Bhubaneshwar


    ରାଷ୍ଟ୍ରପତି ଭାବେ ଦାୟିତ୍ୱ ଗ୍ରହଣ କରିବା ପରେ ବିଶାଖାପାଟଣାକୁ ଏହା ମୋର ପ୍ରଥମ ଗସ୍ତ । ଏହି ପ୍ରସିଦ୍ଧ ତଥା ସର୍ବମାନ୍ୟ ଉଚ୍ଚ ଶିକ୍ଷାନୁଷ୍ଠାନକୁ ଆସି ମୁଁ ଅତ୍ୟନ୍ତ ଆନନ୍ଦିତ । ଆନ୍ଧ୍ର ବିଶ୍ୱବିଦ୍ୟାଳୟର ଆମ ଦେଶରେ ଏକ ଗୌରବମୟ ଐତିହ୍ୟ ରହିଛି । ଆମ ଦେଶର ଦ୍ୱିତୀୟ ରାଷ୍ଟ୍ରପତି ତଥା ମୋର ପୂର୍ବସୂରୀ , ପଣ୍ଡିତ ତଥା ବିଶିଷ୍ଟ ଶିକ୍ଷାବିତ ଡ଼କ୍ଟର ସର୍ବପଲ୍ଲୀ ରାଧାକୃଷ୍ଣନ ଏହି ବିଶ୍ୱବିଦ୍ୟାଳୟର ଦ୍ୱିତୀୟ କୁଳପତି ଆସନ ଅଳଂକୃତ କରିଥିଲେ । ମୁଁ ଏକଥା ଖୁସିର ସହ ଉଲ୍ଲେଖ କରିବାକୁ ଚାହେଁ ଯେ ଆନ୍ଧ୍ର ବିଶ୍ୱବିଦ୍ୟାଳୟର ପ୍ରାକ୍ତନ ଛାତ୍ରଙ୍କ ମଧ୍ୟରେ ବର୍ତ୍ତମାନର ଉପ - ରାଷ୍ଟ୍ରପତି ଶ୍ରୀ ଏମ ଭେଙ୍କେୟାନାଇଡ଼ୁ ଅନ୍ୟତମ । ଏବଂ ଅନ୍ୟମାନଙ୍କ ମଧ୍ୟରେ ଅନେକ ବରିଷ୍ଠ ବିଚାରପତି , ପ୍ରଯୁକ୍ତିବିଦ ଏବଂ କର୍ପୋରେଟ ଲିଡ଼ର ରହିଛନ୍ତି ।


    ତେଣୁ ମୁଁ ଏଠାକୁ ଆସି ଏହି ମହାନ ଶିକ୍ଷାନୁଷ୍ଠାନର ମହାନ ଐତିହ୍ୟକୁ ପ୍ରଣାମ କରୁଛି ଏବଂ ଆନ୍ଧ୍ରପ୍ରଦେଶ ରାଜ୍ୟକୁ ଅଭିନନ୍ଦନ ଜଣାଉଛି ।


    ଏହି ଗସ୍ତର ତିନୋଟି ମୁଖ୍ୟ ଉଦ୍ଦେଶ୍ୟ ରହିଛି । ପ୍ରଥମତଃ , ଆନ୍ଧ୍ର ବିଶ୍ୱବିଦ୍ୟାଳୟଠାରେ ପ୍ରତିରକ୍ଷା ଅଧ୍ୟୟନ କେନ୍ଦ୍ର ଉଦଘାଟନ କାର୍ଯ୍ୟକ୍ରମ ରହିଛି । ଦ୍ୱିତୀୟରେ , ଆନ୍ଧ୍ର ବିଶ୍ୱବିଦ୍ୟାଳୟର ଇଞ୍ଜିନିଅରିଂ କଲେଜରେ କମ୍ପ୍ୟୁଟର ସାଇନ୍ସ ଓ ସିଷ୍ଟମ୍ସ ଇଞ୍ଜିନଅରିଂ ବିଭାଗ ଠାରେ ଏକ ଇ - କ୍ଲାସରୁମ କମ୍ପ୍ଲେକ୍ସ ଓ ଇନକୁବେସନ କେନ୍ଦ୍ର ପାଇଁ ଆଧାରଶିଳା ସ୍ଥାପନର ମଧ୍ୟ କାର୍ଯ୍ୟକ୍ରମ ରହିଛି । ତୃତୀୟତଃ , ଆନ୍ଧ୍ର ବିଶ୍ୱବିଦ୍ୟାଳୟ ମହିଳା ଇଞ୍ଜିନିଅରିଂ କଲେଜରେ ଛାତ୍ରୀମାନଙ୍କ ପାଇଁ ଏକ ଶ୍ରେଣୀକକ୍ଷ ଓ ବିଜ୍ଞାନାଗାର ପରିସରର ଉଦଘାଟନ ମଧ୍ୟ କରାଯିବାର ଅଛି ।


    ଯଦ୍ୟପି ଏହି ତିନୋଟି ଯାକ କୃତି ଏବଂ ଅନୁଷ୍ଠାନ ପରସ୍ପର ଠାରୁ ପୃଥକ , ତଥାପି ଏମାନଙ୍କର ଗୋଟିଏ ଯୋଗସୂତ୍ର ରହିଛି । ତାହା ହେଲା ଆନ୍ଧ୍ର ବିଶ୍ୱବିଦ୍ୟାଳୟର ସର୍ବାଧୁନିକ ପ୍ରଯୁକ୍ତି ପାଇଁ ଥିବା ପ୍ରତିବଦ୍ଧତା , ସେସବୁର ଉପଲବ୍ଧତା ; ଏବଂ ତାହାର ପ୍ରୟୋଗ ଯାହାର କି ସାର୍ବଜନୀନ ତଥା ପ୍ରତିରକ୍ଷା ଦୃଷ୍ଟିକୋଣରୁ ବିଶେଷ ଆବଶ୍ୟକତା ରହିଛି ।


    ଏକଥା ଜାଣି ମୁଁ ଅତ୍ୟନ୍ତ ଆନନ୍ଦିତ ଯେ ଆମ ଦେଶର ଯେକୌଣସି ଅନ୍ୟ ରାଜ୍ୟସ୍ତରୀୟ ବିଶ୍ୱବିଦ୍ୟାଳୟଠାରୁ ଆନ୍ଧ୍ର ବିଶ୍ୱବିଦ୍ୟାଳୟ - ପ୍ରତିରକ୍ଷା ମିଳିତ ଶିକ୍ଷା ଓ ଗବେଷଣା କାର୍ଯ୍ୟକ୍ରମ ବିଶେଷ ମହତ୍ୱ ବହନ କରେ । ମୁଁ ଅବଗତ ହୋଇଛି ଯେ ନିକଟରେ ଆମ ଦେଶର ବାୟୁସେନା ମୁଖ୍ୟ ଏହି ବିଶ୍ୱବିଦ୍ୟାଳୟ ଗସ୍ତ କରିଛନ୍ତି ଏବଂ ତାଙ୍କର ଏହି ଗସ୍ତ ଆନ୍ଧ୍ର ବିଶ୍ୱବିଦ୍ୟାଳୟ - ପ୍ରତିରକ୍ଷା ମିଳିତ ଶିକ୍ଷା ଓ ଗବେଷଣା କେନ୍ଦ୍ରକୁ ବିଶେଷ ପ୍ରୋତ୍ସାହନ ପ୍ରଦାନ କରିଛି ।


    ଏହା ଅତ୍ୟନ୍ତ ଖୁସିର କଥା ଯେ ଏହି ବିଶ୍ୱବିଦ୍ୟାଳୟ ବିଶେଷ କରି ଇଞ୍ଜିନିଅରିଂ କଲେଜ ପ୍ରତିରକ୍ଷା ବିଭାଗର ବିଭିନ୍ନ ଗବେଷଣା ତଥା ବିକାଶ କାର୍ଯ୍ୟକ୍ରମ ସହ ଜଡ଼ିତ । ମୁଁ ନିଶ୍ଚିତ ଯେ ପ୍ରତିରକ୍ଷା ଅଧ୍ୟୟନ କେନ୍ଦ୍ର , ସାଇବର ନିରାପତ୍ତା , ନାନୋଟେକ୍ନୋଲୋଜି , ରାଡ଼ାର ଓ ଯୋଗାଯୋଗ ଏବଂ ଅନ୍ୟାନ୍ୟ ପ୍ରଯୁକ୍ତି ଯାହାର କି ବିଶେଷ ସୁରକ୍ଷାଜନିତ ଗୁରୁତ୍ୱ ରହିଛି ତାହା ଉପରେ ଧ୍ୟାନ କେନ୍ଦ୍ରୀତ କରିବ ।


    ଏହି ବିଶ୍ୱବିଦ୍ୟାଳୟର ପ୍ରଫେସର ତଥା ଗବେଷକମାନେ ପ୍ରତିରକ୍ଷା ଗବେଷଣା ଓ ବିକାଶ ପ୍ରତିଷ୍ଠାନ ( DRDO ) ତଥା ନୌସେନା ଗବେଷଣା ବୋର୍ଡ଼ ଓ ଅନ୍ୟ ପ୍ରତିଷ୍ଠାନର ବିଭିନ୍ନ ପ୍ରକଳ୍ପ କାର୍ଯ୍ୟ ସହ ସଂଶ୍ଳିଷ୍ଟ । ଆନ୍ଧ୍ର ବିଶ୍ୱବିଦ୍ୟାଳୟର ପ୍ରଫେସରମାନେ କ୍ଷେପଣାସ୍ତ୍ର ପ୍ରକଳ୍ପ ଏବଂ ବିଶେଷ କରି ବ୍ରହ୍ମୋସ କ୍ଷେପଣାସ୍ତ୍ର ବିକାଶ ଓ ଗବେଷଣା କାର୍ଯ୍ୟକ୍ରମରେ ଉପଦେଷ୍ଟା ଭାବେ ସାମିଲ ହୋଇଛନ୍ତି । ଅଧିକନ୍ତୁ , ଏହି ବିଶ୍ୱବିଦ୍ୟାଳୟର ବିଜ୍ଞାନୀମାନଙ୍କ ଜ୍ଞାନକୁ ଇଷ୍ଟର୍ଣ୍ଣ ନାଭାଲ କମାଣ୍ଡ , ଯାହାର ମୁଖ୍ୟାଳୟ ଏହି ବିଶାଖାପାଟଣାଠାରେ ରହିଛି ବିଶେଷ ଭାବେ ଉପଯୋଗ କରିଛନ୍ତି । ବିଶେଷ କରି ସିଭିଲ ଇଞ୍ଜିନିଅରିଂ ନିର୍ମାଣ ପ୍ରୟୋଗ ସଂପର୍କୀତ ପ୍ରସଙ୍ଗରେ ଏହାକୁ ବିଶେଷ ଭାବେ ଉପଯୋଗ କରାଯାଇଛି ।


    ଏହା ନିଶ୍ଚିତ ଭାବେ ଏକ ଉଲ୍ଲେଖନୀୟ କାର୍ଯ୍ୟ । ପ୍ରତିରକ୍ଷା ଏବଂ ସାମରିକ ପ୍ରୟୋଗ ସଂପର୍କୀତ ଗବେଷଣା ଓ ପ୍ରଯୁକ୍ତିର ଆମ ଦେଶ ପାଇଁ ବିବିଧ ମହତ୍ୱ ରହିଛି । ଏହା ମେକ ଇନ ଇଣ୍ଡିଆ କାର୍ଯ୍ୟକ୍ରମକୁ ଏକ ମହୌଷଧି ଭଳି ପ୍ରୋତ୍ସାହନ ପ୍ରଦାନ କରିବ । ଏହା ଦ୍ୱାରା ଅନେକ ଅଭିନବ କାର୍ଯ୍ୟକ୍ରମର ବିକାଶ ଏବଂ ଉତ୍ପାଦନ ସମ୍ଭବପର ହୋଇପାରିବ ଯେଉଁଥିରୁ ସାଧାରଣ ଲୋକ ଉପକୃତ ହୋଇପାରିବେ ।


    ଉଦାହରଣ ସ୍ୱରୂପ , ଇଂଟରନେଟ , ସୂଚନା ପ୍ରଯୁକ୍ତିରେ ହେଉଥିବା ପ୍ରଗତି ଏବଂ ମହାକାଶ ପ୍ରଯୁକ୍ତିରେ ହେଉଥିବା ବିକାଶ ଓ ସଫଳତା ମାନବ ସମାଜରେ ଢ଼େର ପରିବର୍ତ୍ତନ ଆଣିଛି । ଏ ସମସ୍ତ କାର୍ଯ୍ୟ ପ୍ରଥମେ ପ୍ରତିରକ୍ଷା ପ୍ରଯୁକ୍ତିଜନିତ ଗବେଷଣା ଭାବେ ହିଁ ଆରମ୍ଭ କରାଯାଇଥିଲା । ମୋର ଦୃଢ଼ ବିଶ୍ୱାସ ଯେ ଭାରତରେ ମଧ୍ୟ ଏଭଳି ପ୍ରଗତି ଓ ସଫଳତା ହାସଲ ହୋଇପାରିବ । ଏବଂ ଏହି ଯାତ୍ରାରେ ଏହି ବିଶ୍ୱବିଦ୍ୟାଳୟ ଏକ ଗୁରୁତ୍ୱପୂର୍ଣ୍ଣ ଇଞ୍ଜିନ ପାଲଟିବ ।


    ଏହି ପ୍ରୟାସରେ କମ୍ପ୍ୟୁଟର ସାଇନ୍ସ ଏବଂ ସିଷ୍ଟମ୍ସ ଇଞ୍ଜିନିଅରିଂ ବିଭାଗର ବିଶେଷ ଭୂମିକା ରହିବ । ମୁଁ ଜାଣେ ଯେ ବିଶ୍ୱବିଦ୍ୟାଳୟର ଏହା ସବୁଠାରୁ ବଡ଼ ବିଭାଗ ଏବଂ ଏଥିରେ ପ୍ରାୟ 1200 ଛାତ୍ରଛାତ୍ରୀ ଅଧ୍ୟୟନ କରୁଛନ୍ତି । ଏଠାରେ ଇ - କ୍ଲାସରୁମ କମ୍ପ୍ଲେକ୍ସ ଓ ଇନକୁବେସନ ସେଂଟର ଉଦଘାଟିତ ହେଲେ ଏହା ଏହି ବିଭାଗର ଅଭିନବ କାର୍ଯ୍ୟଦକ୍ଷତାକୁ ବହୁଗୁଣିତ କରିବ ତଥା ଦେଶର ବିଭିନ୍ନ ଆବଶ୍ୟକତାକୁ ପୂରଣ କରିବା ଦିଗରେ ସହାୟକ ହେବ ଯାହାକି ସାମାଜିକ - ଆର୍ଥିକ ବିକାଶ ତଥା ପ୍ରତିରକ୍ଷା ଆବଶ୍ୟକତାକୁ ପୂରଣ କରିପାରିବ ।


    ବସ୍ତୁତଃ , ମୁଁ ଏଠାରେ ଆନ୍ଧ୍ର ପ୍ରଦେଶ ସରକାରଙ୍କ ଉଦ୍ୟମକୁ ପ୍ରଶଂସା କରିବାକୁ ଚାହେଁ । ମୁଖ୍ୟମନ୍ତ୍ରୀଙ୍କର ଏଥିରେ ବିଶେଷ ଭୂମିକା ରହିଛି । ରାଜ୍ୟ ସରକାର ସାଧାରଣ ଲୋକଙ୍କ ହିତସାଧନ ସକାଶେ ପ୍ରଯୁକ୍ତିର ପ୍ରେତ୍ସାହନ ଓ ଉପଯୋଗକୁ ପ୍ରୋତ୍ସାହନ ଯୋଗାଇ ଆସୁଛନ୍ତି । ଏପରିକି ସହରାଂଚଳ ବିକାଶଠାରୁ ଆରମ୍ଭ କରି କୃଷି ପର୍ଯ୍ୟନ୍ତ ଏହାର ବିବିଧ ଓ ବ୍ୟାପକ ପ୍ରୟୋଗର ସୁଯୋଗ ରହିଛି ।


    ସଜ୍ଜନମଣ୍ଡଳୀ , ଆମ ଦେଶରେ ବିଜ୍ଞାନ ଓ ପ୍ରଯୁକ୍ତି ପ୍ରତିଷ୍ଠାନମାନଙ୍କରେ ଥିବା ଲିଙ୍ଗଗତ ବୈଷମ୍ୟ ଚିନ୍ତାର କାରଣ ପାଲଟିଛି । ଏହି ପରିପ୍ରେକ୍ଷୀରେ ମୁଁ ଏକଥା ଲକ୍ଷ୍ୟ କରି ବେଶ ଆନନ୍ଦିତ ଯେ ଏହି ବିଶ୍ୱବିଦ୍ୟାଳୟର 40 ପ୍ରତିଶତ ଶିକ୍ଷାର୍ଥୀ ଛାତ୍ରୀ । ମୋର ଦୃଢ଼ ବିଶ୍ୱାସ ଯେ ଆନ୍ଧ୍ର ବିଶ୍ୱବିଦ୍ୟାଳୟର ମହିଳା ଇଞ୍ଜିନିଅରିଂ କଲେଜରେ ଶ୍ରେଣୀକକ୍ଷ ଓ ବିଜ୍ଞାନାଗାର ପରିସର ଉଦଘାଟନ ହେବାଦ୍ୱାର ଏଥିରୁ ବିଶେଷକରି ଛାତ୍ରୀମାନେ ଉପକୃତ ହୋଇପାରିବେ ଓ ସେମାନେ ଦେଶପାଇଁ ଉଚ୍ଚମାନର ମହିଳା ଇଞ୍ଜିନିଅର ଓ ପ୍ରଯୁକ୍ତିବିଦମାନ ସୃଷ୍ଟି କରିପାରିବେ । ଆମେମାନେ ଆମର କନ୍ୟାସନ୍ତାନମାନଙ୍କୁ କେତେ ସୁଯୋଗ ଓ ସୁବିଧା ପ୍ରଦାନ କରୁଛୁ ତାହା ଉପରେ ଦେଶର ବାସ୍ତବ ପ୍ରଗତି ନିର୍ଭରଶୀଳ ।


    ଏଠାରେ ମୁଁ ସୂଚାଇଦେବାକୁ ଚାହେଁ ଯେ ଆମ ଦେଶର ପ୍ରମୁଖ ପ୍ରତିରକ୍ଷା ଓ ମହାକାଶ ବିଜ୍ଞାନୀମାନଙ୍କ ମଧ୍ୟରେ ଅନେକ ମହିଳା ଅଛନ୍ତି ଯେଉଁମାନଙ୍କର ଆମର କ୍ଷେପଣାସ୍ତ୍ର ଓ ରକେଟ ବିଜ୍ଞାନ କ୍ଷେତ୍ରକୁ ଯଥେଷ୍ଟ ଅବଦାନ ରହିଛି । ଚଳିତ ସପ୍ତାହ ପ୍ରାରମ୍ଭରେ ଆଗ୍ରାର ଏକ ବିଶ୍ୱବିଦ୍ୟାଳୟ ସମାବର୍ତ୍ତନ ଉତ୍ସବରେ ମୁଁ ଡ଼ିଆରଡ଼ିଓର ଜଣେ ବିଶିଷ୍ଟ ବୈଜ୍ଞାନିକ ଡ଼କ୍ଟର ତେସି ଥୋମାସଙ୍କୁ ସମ୍ମାନିତ କରିବାର ସୁଯୋଗ ପାଇଥିଲି । ସେ ‘ ଭାରତର କ୍ଷେପଣାସ୍ତ୍ର ମହିଳା ’ ଭାବେ ସୁପରିଚିତ । ତାଙ୍କ ଭଳି ସଫଳ ମହିଳା ଆମ ଦେଶର ଯୁବସମାଜ ପାଇଁ ବିଶେଷ କରି ଛାତ୍ରୀମାନଙ୍କ ପାଇଁ ପ୍ରେରଣାର ଉତ୍ସ ବୋଲି କୁହାଯାଇପାରେ ।


    ଏତିକି କହି ମୁଁ ଆନ୍ଧ୍ର ବିଶ୍ୱବିଦ୍ୟାଳୟକୁ ଏବଂ ଆପଣମାନଙ୍କ ସମସ୍ତଙ୍କ ଭବିଷ୍ୟତ ପାଇଁ ସର୍ବଶୁଭ କାମନା କରୁଛି । ଏହି ବିଶ୍ୱବିଦ୍ୟାଳୟ ଦେଶର ପ୍ରଯୁକ୍ତି ଗବେଷଣାର ଏକ ପ୍ରାଣକେନ୍ଦ୍ରରେ ପରିଣତ ହେଉ । ଏହାର ପ୍ରଯୁକ୍ତିବିଦମାନେ , ଉଭୟ ପୁରୁଷ ଓ ମହିଳା ବିଜ୍ଞାନୀମାନେ ଆମର ପ୍ରତିରକ୍ଷା ସାମର୍ଥ୍ୟକୁ ବୃଦ୍ଧି ଓ ବଳିଷ୍ଠ କରିବା ଦିଗରେ ସେମାନଙ୍କ ନିଷ୍ଠାପର ପ୍ରୟାସ ଜାରି ରଖିଥାନ୍ତୁ ।


    ଆପଣମାନଙ୍କୁ ସମସ୍ତଙ୍କୁ ଅଶେଷ ଧନ୍ୟବାଦ ।


    ଜୟ ହିନ୍ଦ


    *************

    
    
    (Release ID: 1512680) Visitor Counter : 6