      ଭୂବିଜ୍ଞାନ ମନ୍ତ୍ରଣାଳୟ

      ଝଡ଼ବାତ୍ୟା ସତର୍କ ସୂଚନା ଦକ୍ଷିଣପୂର୍ବ ବଙ୍ଗୋପସାଗର ଉପରେ ଅବପାତ
      Posted On: 07 DEC 2017 8:30PM by PIB Bhubaneshwar


    ଦକ୍ଷିଣପୂର୍ବ ବଙ୍ଗୋପସାଗର ଏବଂ ଏହାର ପାର୍ଶ୍ଵବର୍ତ୍ତୀ କ୍ଷେତ୍ରରେ ଏକ ଅବପାତ ସୃଷ୍ଟି ହୋଇ ଗତ ଛଅ ଘଂଟା ଧରି ଧୀରେ ଉତ୍ତର ଦିଗକୁ ଘଂଟାକୁ 20 କିଲୋମିଟର ବେଗରେ ଗତି କରୁଛି । ଆଜି ( ଡ଼ିସେମ୍ବର 07 , 2017 ) ପୂର୍ବାହ୍ନ ସାଢ଼େ ଏଗାରଟା ବେଳେ ଏହା ମଚ୍ଛଲିପଟ୍ଟନମ୍ ଠାରୁ ପୂର୍ବ - ଦକ୍ଷିଣପୂର୍ବ ଦିଗକୁ ପ୍ରାୟ 840 କିଲୋମିଟର ଦୂରରେ ଏବଂ ଗୋପାଳପୁର ଠାରୁ ଦକ୍ଷିଣ - ଦକ୍ଷିଣପୂର୍ବ ଦିଗକୁ ପ୍ରାୟ 850 କିଲୋମିଟର ଦୂରରେ କେନ୍ଦ୍ରୀଭୂତ ଥିଲା । ଏହା ଅଧିକ ଘନୀଭୂତ ହୋଇ ଉତ୍ତର - ଉତ୍ତର ପଶ୍ଚିମ ଦିଗକୁ ଗତି କରିବାର ସମ୍ଭାବନା ରହିଛି । ଏହି ଅବପାତ ଡ଼ିସେମ୍ବର 09 ତାରିଖ ସକାଳ ସୁଦ୍ଧା ଆନ୍ଧ୍ର ପ୍ରଦେଶର ଉତ୍ତର ଏବଂ ଦକ୍ଷିଣ ଓଡ଼ିଶା ଉପକୂଳ ଛୁଇଁବାର ଆକଳନ କରାଯାଉଛି । ଆଗାମୀ 24 ଘଂଟା ମଧ୍ୟରେ ଏହା ତୀବ୍ର ଅବପାତର ରୂପ ଧାରଣ କରିବାର ଆଶଙ୍କା କରାଯାଉଛି । ତେବେ ଏହା ଉତ୍ତର ଆନ୍ଧ୍ର ପ୍ରଦେଶ ଏବଂ ଦକ୍ଷିଣ ଓଡ଼ିଶା ଉପକୂଳ ଛୁଇଁବା ବେଳକୁ ସାମାନ୍ୟ ଦୁର୍ବଳ ହୋଇଯିବାର ଅନୁମାନ କରାଯାଉଛି ।


    ଚେତାବନୀ : ପ୍ରବଳ ବର୍ଷା - ଏହାର ପ୍ରଭାବରେ ଆଣ୍ଡାମାନ ଓ ନିକୋବର ଦ୍ୱୀପପୁଞ୍ଜରେ ଆସନ୍ତା 24 ଘଂଟା ମଧ୍ୟରେ ଅଧିକାଂଶ କ୍ଷେତ୍ରରେ ବର୍ଷା ଏବଂ କେତେକ ସ୍ଥାନରେ ପ୍ରବଳରୁ ଅତି ପ୍ରବଳ ବର୍ଷା ହେବାର ଆଶଙ୍କା ରହିଛି ।


    ଡ଼ିସେମ୍ବର 7 ତାରିଖ ଠାରୁ 9 ତାରିଖ 2017 ପର୍ଯ୍ୟନ୍ତ ଉତ୍ତର ଆନ୍ଧ୍ର ପ୍ରଦେଶ ଏବଂ ଦକ୍ଷିଣ ଓଡ଼ିଶାର ଅଧିକାଂଶ ସ୍ଥାନରେ ବର୍ଷା ଏବଂ ଡ଼ିସେମ୍ବର 8 ଏବଂ 9ରେ କେତେକ ସ୍ଥାନରେ ପ୍ରବଳ ବର୍ଷା ହେବାର ଆଶଙ୍କା ରହିଛି ।


    ପବନ : ଏହି ସମୟ ମଧ୍ୟରେ ଆଣ୍ଡାମାନ ଓ ନିକୋବର ଦ୍ୱୀପପୁଞ୍ଜ ଆଖପାଖରେ ଘଂଟାକୁ 40 ରୁ 50 କିଲୋମିଟର ବେଗରେ କୋହଲା ପବନ କିମ୍ବା କେତେକ ସ୍ଥାନରେ ଘଂଟାକୁ 60 କିଲୋମିଟର ବେଗରେ ପବନ ବହିବାର ଆଶଙ୍କା ରହିଛି ।


    ସେହିଭଳି ଡ଼ିସେମ୍ବର 7 ତାରିଖ ସନ୍ଧ୍ୟା ଠାରୁ 9 ତାରିଖ ସକାଳ ପର୍ଯ୍ୟନ୍ତ ଆନ୍ଧ୍ର ପ୍ରଦେଶ ଏବଂ ଦକ୍ଷିଣ ଓଡ଼ିଶା ଉପକୂଳରେ ଘଂଟାକୁ 40 ରୁ 50 କିଲୋମିଟର ବେଗରେ କୋହଲା ପବନ ଏବଂ ଘଂଟାକୁ 60 କିଲୋମିଟର ବେଗରେ ପବନ ପ୍ରବାହିତ ହେବାର ସମ୍ଭାବନା ରହିଛି । ଏହି ସମୟ ପରେ ଏହାର ପ୍ରଭାବ ଧୀରେ ଧୀରେ ହ୍ରାସ ପାଇବ ।


    ସାମୁଦ୍ରିକ ସ୍ଥିତି : ଆସନ୍ତା 24 ଘଂଟା ପାଇଁ ଆଣ୍ଡାମାନ ଓ ନିକୋବର ଉପକୂଳରେ ସମୁଦ୍ରର ସ୍ଥିତି ଅଶାନ୍ତରୁ ଅତି ଅଶାନ୍ତ ରହିବ । ସେହିପରି ଆନ୍ଧ୍ର ପ୍ରଦେଶ ଓ ଦକ୍ଷିଣ ଓଡ଼ିଶା ଉପକୂଳର ସମୁଦ୍ରର ସ୍ଥିତି ଡ଼ିସେମ୍ବର 7 ଠାରୁ 9 ତାରିଖ ପର୍ଯ୍ୟନ୍ତ ଅଶାନ୍ତରୁ ଅତି ଅଶାନ୍ତ ରହିବ ।


    ଚେତାବନୀ : ଡ଼ିସେମ୍ବର 7 , 2017 ପୂର୍ବାହ୍ନ ପର୍ଯ୍ୟନ୍ତ ଆଣ୍ଡାମାନ ଓ ନିକୋବର ଦ୍ୱୀପପୁଞ୍ଜର ମତ୍ସ୍ୟଜୀବୀମାନଙ୍କୁ ସମୁଦ୍ରକୁ ମାଛମାରି ନଯିବାକୁ ଚେତାବନୀ ଦିଆଯାଉଛି । ସେହିଭଳି ତାମିଲନାଡ଼ୁ , ଆନ୍ଧ୍ର ପ୍ରଦେଶ ଓ ଦକ୍ଷିଣ ଓଡ଼ିଶା ଉପକୂଳର ମତ୍ସ୍ୟଜୀବୀମାନଙ୍କୁ ଡ଼ିସେମ୍ବର 9 ତାରିଖ ସକାଳ ପର୍ଯ୍ୟନ୍ତ ଅଶାନ୍ତ ସମୁଦ୍ରକୁ ମାଛମାରି ନଯିବାକୁ ସତର୍କ କରି ଦିଆଯାଇଛି ।


    *************


    

    
    (Release ID: 1512675) Visitor Counter : 4