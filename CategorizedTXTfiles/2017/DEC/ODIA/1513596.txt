      ସଡକ ପରିବହନ ଓ ରାଜପଥ ମନ୍ତ୍ରଣାଳୟ

      ସେଣ୍ଟ୍ରାଲ ରୋଡ୍ ଫଣ୍ଡ (ସଂଶୋଧନ) ବିଲ୍, 2017 ଲୋକସଭାରେ ପାରିତ
      Posted On: 19 DEC 2017 2:59PM by PIB Bhubaneshwar


    ଲୋକସଭାରେ ସେଣ୍ଟ୍ରାଲ ରୋଡ୍ ଫଣ୍ଡ (ସଂଶୋଧନ) ବିଲ୍. 2017 ପାରିତ ହୋଇଛି । ସେଣ୍ଟ୍ରାଲ ରୋଡ୍ ଫଣ୍ଡ ଆକ୍ଟ-2000 ରେ ଏହି ସଂଶୋଧନ କରାଯାଇଛି । ଏହି ବିଲ୍ ବଳରେ ହାଇସ୍ପିଡ୍ ଡିଜେଲ ଓ ପେଟ୍ରୋଲ ଉପରୁ ଆଦାୟ କରାଯାଉଥିବା ସେସ୍ ଗ୍ରାମାଞ୍ଚଳ ରାସ୍ତା , ଜାତୀୟ ରାଜପଥ , ରେଳବାଇ , ରାଜ୍ୟ ଏବଂ ସୀମାବର୍ତ୍ତୀ ଅଞ୍ଚଳ ରାସ୍ତାର ବିକାଶ ଦିଗରେ ଖର୍ଚ୍ଚ କରାଯାଇଥାଏ । ବର୍ତ୍ତମାନର ସ୍ୱରୂପରେ ବିଲରେ ଥିବା ପ୍ରାବଧାନ ଅନୁଯାୟୀ ସିଆରଏଫରୁ ଆଦାୟ ସେସର ଅଢ଼େଇ ପ୍ରତିଶତ ଜାତୀୟ ଜଳପଥର ରକ୍ଷଣାବେକ୍ଷଣ ଦିଗରେ ଖର୍ଚ୍ଚ ହେବ । ଜାତୀୟ ରାଜପଥ ରକ୍ଷଣାବେକ୍ଷଣରେ ଖର୍ଚ୍ଚରୁ ସମାନ ପ୍ରତିଶତ ଅର୍ଥ ହ୍ରାସ କରାଯିବ । ଫଳରେ ଜାତୀୟ ଜଳପଥ ପାଇଁ ପ୍ରାୟ 2300 କୋଟି ଟଙ୍କା ସଂଗ୍ରହ ହୋଇପାରିବ ।


    ଜାତୀୟ ଜଳପଥରେ ପଣ୍ୟ ପରିବହନ କମ୍ ଖର୍ଚ୍ଚ ସାପେକ୍ଷ ଓ ପରିବେଶ ଉପଯୋଗୀ ସାବ୍ୟସ୍ତ ହେଉଛି । ଯାହାକି ଜାତୀୟ ରାଜପଥ ଏବଂ ରେଳପଥରେ ପଣ୍ୟ ପରିବହନର ଭିଡ଼ ହ୍ରାସ କରିବାକୁ ଏକ ଉତ୍ତମ ବିକଳ୍ପ ପନ୍ଥା । ଜାତୀୟ ଜଳପଥ ଆଇନ , 2016 ଲାଗୁ ହେବା ପରେ ଦେଶରେ ମୋଟ ଜାତୀୟ ଜଳପଥ ସଂଖ୍ୟା 111 ହୋଇଛି । ଜାତୀୟ ଜଳପଥର ବିକାଶ ଏବଂ ନିୟନ୍ତ୍ରଣ ପାଇଁ ଏହି ଆଇନ ରାସ୍ତା ଖୋଲିଛି । ତେବେ ଜେଟି , ଟର୍ମିନାଲ , ନାଭିଗେସନ ଚ୍ୟାନେଲ , ବାଣିଜ୍ୟିକ ଜାହାଜ ଚଳାଚଳର ଉତ୍ତମ ବ୍ୟବସ୍ଥା ଆହ୍ୱାନ ହୋଇ ରହିଛି । ଏସବୁର ବିକାଶ ପାଇଁ ଅର୍ଥର ବ୍ୟବସ୍ଥା ଜରୁରି ।


    ତେଣୁ ସେଣ୍ଟ୍ରାଲ ରୋଡ୍ ଫଣ୍ଡ ଆଇନ , 2000 ଅନୁସାରେ ହାଇସ୍ପିଡ୍ ଡିଜେଲ ଓ ପେଟ୍ରୋଲରୁ ଆଦାୟ ହେଉଥିବା ସେସରୁ ଜାତୀୟ ରାଜପଥର ରକ୍ଷଣାବେକ୍ଷଣ ପାଇଁ ଖର୍ଚ୍ଚ ହେବାକୁ ଥିବା ଅର୍ଥରୁ କିଛି ପ୍ରତିଶତ ଜାତୀୟ ଜଳପଥର ବିକାଶ ପାଇଁ ଖର୍ଚ୍ଚ କରାଯିବ । ଏହାଦ୍ୱାରା ନିବେଶକ ମାନେ ମଧ୍ୟ ଜାତୀୟ ଜଳପଥରେ ପୁଞ୍ଜି ଖଟାଇବା ଦିଗରେ ଆକର୍ଷିତ ହେବେ ।


    2017 ମେ 24 ତାରିଖରେ କ୍ୟାବିନେଟ ଏ ନେଇ ପ୍ରସ୍ତାବକୁ ଅନୁମୋଦନ ଦେଇଥିଲା । 2017 ଜୁଲାଇ 24 ତାରିଖରେ ଲୋକସଭାରେ ବିଲଟି ଆଗତ ହୋଇଥିଲା । ସବିଶେଷ ଆଲୋଚନା ପରେ ବିଲଟି ସହମତି ଭିତ୍ତିରେ ଗୃହୀତ ହୋଇଛି ।


    **************

    
    
    (Release ID: 1513596) Visitor Counter : 3