      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଡକ୍ଟର ଆମ୍ବେଦକର ଆନ୍ତର୍ଜାତିକ କେନ୍ଦ୍ର ରାଷ୍ଟ୍ରକୁ ସମର୍ପିତ କରିବା ଅବସରରେ ପ୍ରଧାନମନ୍ତ୍ରୀଙ୍କ ଉଦ୍ବୋଧନ
      Posted On: 07 DEC 2017 5:20PM by PIB Bhubaneshwar


    ମନ୍ତ୍ରୀମଣ୍ଡଳରେ ମୋର ସହଯୋଗୀ ଶ୍ରୀ ଥାୱର ଚାନ୍ଦ ଗହଲେଟ ମହାଶୟ ,


    ଶ୍ରୀ ବିଜୟ ସାଂପଲା ମହାଶୟ ,


    ଶ୍ରୀ ରାମଦାସ ଅଠାୱଲେ ମହାଶୟ ,


    ଶ୍ରୀ କୃଷ୍ଣପାଲ ମହାଶୟ ,


    ଶ୍ରୀ ବିଜୟ ଗୋଏଲ ମହାଶୟ ,


    ସାମାଜିକ ନ୍ୟାୟ ଏବଂ ଅଧିକାରିତା ସଚିବ ଲତାକୃଷ୍ଣ ରାଓ ମହାଶୟ , ଆଉ ଉପସ୍ଥିତ ସମସ୍ତ ବରିଷ୍ଠ ମହାନୁଭବ , ଭାଇ ଓ ଭଉଣୀମାନେ ,


    ଏହା ମୋର ସୌଭାଗ୍ୟ ହେଉଛି କି ମୋତେ ଡକ୍ଟର ଆମ୍ବେଦକର ଆନ୍ତର୍ଜାତିକ କେନ୍ଦ୍ର (ଡିଏଆଇସି) ଦେଶକୁ ସମର୍ପିତ କରିବାର ସୁଯୋଗ ମିଳିଛି ।


    ମୋ ପାଇଁ ଏହା ହେଉଛି ଦୁଇଗୁଣ ଖୁସିର ବିଷୟ ଯେ ଏହି ଆନ୍ତର୍ଜାତିକ କେନ୍ଦ୍ରର ଶିଳାନ୍ୟାସ କରିବାର ସୁଯୋଗ ମଧ୍ୟ ମୋତେ ହିଁ 2015ରେ ଦିଆଯାଇଥିଲା । ବହୁତ କମ୍ ସମୟରେ ହିଁ , ବରଂ ସ୍ଥିର ହୋଇଥିବା ସମୟ ପୂର୍ବରୁ , ଏହି ଭବ୍ୟ ଆନ୍ତର୍ଜାତିକ କେନ୍ଦ୍ରର ନିର୍ମାଣ ହୋଇଛି । ମୁଁ ଏହି କେନ୍ଦ୍ରର ନିର୍ମାଣ ସହିତ ଜଡ଼ିତ ପ୍ରତ୍ୟେକ ବିଭାଗକୁ ବହୁତ-ବହୁତ ଶୁଭକାମନା ଜଣାଉଛି ।


    ମୋର ସଂପୂର୍ଣ୍ଣ ବିଶ୍ୱାସ ରହିଛି କି ଏହି କେନ୍ଦ୍ର ବାବା ସାହେବଙ୍କ ଶିକ୍ଷାକୁ , ତାଙ୍କର ବିଚାରର ପ୍ରସାର ପାଇଁ ଏକ ବଡ଼ ପ୍ରେରଣା ସ୍ଥଳର ଭୂମିକା ତୁଲାଇବ । ଡକ୍ଟର ଆମ୍ବେଦକର ଆନ୍ତର୍ଜାତିକ କେନ୍ଦ୍ରରେ ହିଁ ‘ ଡକ୍ଟର ଆମ୍ବେଦକର ଇଣ୍ଟରନ୍ୟାସନାଲ ସେଂଟର ଫର୍ ସୋସିଓ-ଇକୋନୋମିକ ଟ୍ରାନ୍ସଫର୍ମେସନ ’ ର ମଧ୍ୟ ନିର୍ମାଣ କରାଯାଇଛି । ଏହି କେନ୍ଦ୍ର ସାମାଜିକ ଆଉ ଆର୍ଥିକ ବିଷୟଗୁଡ଼ିକ ଉପରେ ଗବେଷଣାର ମଧ୍ୟ ଏକ ପ୍ରମୁଖ୍ୟ କେନ୍ଦ୍ର ହେବ ।


    ‘ ସମସ୍ତଙ୍କ ସହିତ-ସମସ୍ତଙ୍କ ବିକାଶ ’, ଯେଉଁ କିଛି ଲୋକ ଅନ୍ତର୍ଭୁକ୍ତିକରଣ ବିକାଶ କଥା କହନ୍ତି , ଏହି ମନ୍ତ୍ର ଉପରେ ଚାଲି କିଭଳି ଆର୍ଥିକ ଏବଂ ସାମାଜିକ ପ୍ରସଙ୍ଗ ଉପରେ ଗୁରୁତ୍ୱ ପ୍ରଦାନ କରାଯିବ , ଏହି କେନ୍ଦ୍ରରେ ଏକ ଚିନ୍ତାଶୀଳ ଗୋଷ୍ଠୀ ଭଳି ଏହା ଉପରେ ମଧ୍ୟ ମନ୍ଥନ ହେବ ।


    ଆଉ ମୋତେ ଲାଗୁଛି କି ନୂଆ ପିଢି ପାଇଁ ଏହି କେନ୍ଦ୍ର ଏକ ବରଦାନ ଭଳି ଆସିଛି , ଯେଉଁଠାରେ ଆସି ସେମାନେ ବାବା ସାହେବଙ୍କ ଦୃଷ୍ଟିଭଙ୍ଗୀକୁ ଦେଖି ପାରିବେ , ବୁଝି ପାରିବେ ।


    ସାଥୀମାନେ , ଆମ ଦେଶରେ ସମୟ-ସମୟରେ ଏଭଳି ମହାନ ଆତ୍ମାମାନେ ଜନ୍ମ ନେଇଛନ୍ତି , ଯେଉଁମାନେ ନା କେବଳ ସାମାଜିକ ସଂସ୍କାରର ଚେହେରା ହୁଅନ୍ତି , ବରଂ ତାଙ୍କର ବିଚାର ଦେଶର ଭବିଷ୍ୟତକୁ ଗଢିଥାଏ , ଦେଶର ଚିନ୍ତାଧାରାକୁ ଗଢିଥାଏ । ଏହା ମଧ୍ୟ ବାବା ସାହେବଙ୍କର ଅଦ୍ଭୁତ ଶକ୍ତି ଥିଲା କି ସେ ଗଲା ପରେ , ହୁଏତ ବର୍ଷ-ବର୍ଷ ଧରି ତାଙ୍କ ବିଚାରଧାରାକୁ ଚପାଇ ଦେବାର ଚେଷ୍ଟା କରାଗଲା , ରାଷ୍ଟ୍ର ନିର୍ମାଣରେ ତାଙ୍କର ଯୋଗଦାନକୁ ନଷ୍ଟ କରିବାର ଚେଷ୍ଟା କରାଗଲା , କିନ୍ତୁ ବାବା ସାହେବଙ୍କର ଚିନ୍ତାଧାରାକୁ ଏଭଳି ଲୋକ ଭାରତୀୟ ଜନମାନସର ଚିନ୍ତନରୁ ହଟାଇ ପାରିଲେ ନାହିଁ ।


    ଯଦି ମୁଁ ଏହା କହେ କି ଯେଉଁ ପରିବାର ପାଇଁ ଏହା କରାଗଲା , ସେହି ପରିବାରର ବହୁତ ଲୋକ ଆଜି ବାବା ସାହେବଙ୍କ ଦ୍ୱାରା ପ୍ରଭାବିତ , ତ ମୋର ଏହି କଥା ଭୁଲ ହେବ ନାହିଁ । ବାବା ସାହେବଙ୍କର ରାଷ୍ଟ୍ର ନିର୍ମାଣରେ ଯେଉଁ ଯୋଗଦାନ ରହିଛି , ସେହି କାରଣରୁ ଆମେ ସମସ୍ତେ ବାବା ସାହେବଙ୍କ ନିକଟରେ ଋଣୀ । ଆମ ସରକାରଙ୍କ ଏହା ହେଉଛି ପ୍ରୟାସ ଯେ ଅଧିକରୁ ଅଧିକ ଲୋକଙ୍କ ନିକଟରେ ତାଙ୍କର ବିଚାରଧାରା ପହଞ୍ଚୁ । ବିଶେଷ କରି ଯୁବ ପିଢି ତାଙ୍କ ବିଷୟରେ ଜାଣନ୍ତୁ , ତାଙ୍କର ଅଧ୍ୟୟନ କରନ୍ତୁ ।


    ଆଉ ଏଥିପାଇଁ ଏହି ସରକାରଙ୍କ ପକ୍ଷରୁ ବାବା ସାହେବଙ୍କ ଜୀବନ ସହିତ ଯୋଡ଼ି ହୋଇଥିବା ମହତ୍ୱପୁର୍ଣ୍ଣ ସ୍ଥଳଗୁଡ଼ିକୁ ତୀର୍ଥ ଭାବେ ବିକଶିତ କରାଯାଉଛି । ଦିଲ୍ଲୀର ଅଲିପୁରରେ ଯେଉଁ ଘରେ ବାବା ସାହେବଙ୍କର ନିଧନ ହେଲା , ସେଠାରେ ଡକ୍ଟର ଆମ୍ବେଦକର ରାଷ୍ଟ୍ରୀୟ ସ୍ମାରକ ନିର୍ମାଣ କରାଯାଉଛି । ସେହିଭଳି ମଧ୍ୟପ୍ରଦେଶର ମହୁରେ , ଯେଉଁଠାରେ ବାବା ସାହେବଙ୍କର ଜନ୍ମ ହୋଇଛି ତାହାକୁ ମଧ୍ୟ ତୀର୍ଥ ଭାବେ ବିକଶିତ କରାଯାଉଛି । ଲଣ୍ଡନରେ ଯେଉଁ ଘରେ ବାବା ସାହେବ ରହୁଥିଲେ , ତାହାକୁ ମଧ୍ୟ ଖରିଦ କରି ମହାରାଷ୍ଟ୍ରର ବିଜେପି ସରକାର ଏକ ସ୍ମାରକ ଭାବେ ବିକଶିତ କରୁଛନ୍ତି । ଏହିଭଳି ଭାବେ ମୁମ୍ବାଇରେ ଇନ୍ଦୁ ମିଲ ’ ର ଜମିରେ ଆମ୍ବେଦକର ସ୍ମାରକ ନିର୍ମାଣ କରାଯାଉଛି । ନାଗପୁରରେ ଦୀକ୍ଷା ଭୂମିକୁ ମଧ୍ୟ ଆହୁରି ଅଧିକ ବିକଶିତ କରା ଯାଉଛି । ଏହି ପଞ୍ଚତୀର୍ଥ ଗୋଟିଏ ପ୍ରକାରରେ ଆଜିର ପିଢିଙ୍କ ତରଫରୁ ବାବା ସାହେବଙ୍କ ପ୍ରତି ହେଉଛି ଶ୍ରଦ୍ଧାଞ୍ଜଳି ।


    ଏପରି କି ବିଗତ ବର୍ଷ ଭର୍ଚୁଆଲ ଦୁନିଆରେ ଏକ ଷଷ୍ଠ ତୀର୍ଥ ମଧ୍ୟ ନିର୍ମିତ ହୋଇଛି । ଏହି ତୀର୍ଥ ଦେଶକୁ ଡିଜିଟାଲ ପ୍ରକ୍ରିୟାରେ ଶକ୍ତି ଦେଉଛି , ସଶକ୍ତ କରୁଛି । ବିଗତ ବର୍ଷ ଆରମ୍ଭ କରାଯାଇଥିବା ଭାରତ ଇଣ୍ଟରଫେସ୍ ଫର ମନି - ବା ଭୀମ ଆପ୍ ବାବା ସାହେବଙ୍କ ଆର୍ଥିକ ଦୃଷ୍ଟିଭଙ୍ଗୀକୁ ଏହି ପ୍ରକାରର ଶ୍ରଦ୍ଧାଞ୍ଜଳି ଥିଲା । ଭୀମ ଆପ୍ ଗରିବ-ଦଳିତ-ପଛୁଆ-ଶୋଷିତ , ବଂଚିତମାନଙ୍କ ପାଇଁ ବରଦାନ ହୋଇ ଆସିଛି ।


    ଭାଇ ଓ ଭଉଣୀମାନେ , ବାବା ସାହେବ ନିଜ ଜୀବନରେ ଯେଉଁ ସଂଘର୍ଷ କରିଛନ୍ତି , ତା ସହିତ ଆମେ ଭଲଭାବେ ପରିଚିତ ଅଛୁ । କିନ୍ତୁ ତାଙ୍କ ଜୀବନ ସଂଘର୍ଷ ସହିତ ଆଶା ପାଇଁ ପ୍ରେରଣାରେ ଭରି ରହିଛି । ହତାଶା-ନିରାଶାରୁ ବହୁତ ଦୂର , ଏପରି ଏକ ଭାରତର ସ୍ୱପ୍ନ , ଯାହା ନିଜ ଆନ୍ତରିକ କୁ-ପ୍ରଥାକୁ ଶେଷ କରି ସମସ୍ତଙ୍କୁ ସାଙ୍ଗରେ ନେଇ ଚାଲିବା । ସମ୍ବିଧାନ ସଭାର ପ୍ରଥମ ବୈଠକର କିଛି ଦିନ ପରେ ହିଁ 17 ଡ଼ିସେମ୍ବର , 1946ରେ ସେ ସେହି ସଭାର ବୈଠକରେ କହିଥିଲେ ଆଉ ମୁଁ ତାଙ୍କରି ଶବ୍ଦ କହୁଛି-


    “ ଏହି ଦେଶର ସାମାଜିକ , ରାଜକୀୟ ଏବଂ ଆର୍ଥିକ ବିକାଶ ଆଜି ନୁହେଁ ତ କାଲି ହିଁ ହେବ । ଉପଯୁକ୍ତ ସମୟ ଆଉ ପରିସ୍ଥିତି ଆସିଲେ ଏହି ବିଶାଳ ଦେଶ ଏକାଠି ନ ହୋଇ ରହିପାରିବ ନାହିଁ । ଦୁନିଆର କୌଣସି ଶକ୍ତି ତା ସମ୍ମୁଖକୁ ଆସି ପାରିବେ ନାହିଁ ।


    ଏହି ଦେଶରେ ଏତେ ସଂପ୍ରଦାୟ ଏବଂ ଜାତି ରହିଥିବା ପରେ ମଧ୍ୟ କୌଣସି ନା କୌଣସି ଉପାୟରେ ଆମେ ସମସ୍ତେ ଏକ ହୋଇଯିବା ଏହି ବିଷୟରେ ମୋ ମନରେ ଟିକିଏ ହେଲେ ମଧ୍ୟ ଆଶଙ୍କା ନାହିଁ ।


    ଆମେ ନିଜର ଆଚରଣ ଦ୍ୱାରା ଏହା ଜଣାଇ ଦେବା କି ଦେଶର ସମସ୍ତ ବର୍ଗଙ୍କୁ ନିଜ ସାଥୀରେ ନେଇ ଏକତାର ମାର୍ଗରେ ଆଗକୁ ବଢ଼ିବାର ଆମର ଯେଉଁ ଶକ୍ତି ରହିଛି , ସେହି ପ୍ରକାରର ବୁଦ୍ଧିମତା ମଧ୍ୟ ରହିଛି । ”


    ଏହି ସବୁ ଶବ୍ଦ ହେଉଛି ବାବା ସାହେବ ଆମ୍ବେଦକରଙ୍କର , କେତେ ଆତ୍ମ ବିଶ୍ୱାସ! ନିରାଶାର ସାମାନ୍ୟ ଚିହ୍ନ-ବର୍ଣ୍ଣ ନାହିଁ! ଦେଶର ସାମାଜିକ କୁ-ପ୍ରଥାଗୁଡ଼ିକର ଯେଉଁ ବ୍ୟକ୍ତି ଆଜୀବନ ସାମ୍ନା କରିଥିବେ , ସେ ଦେଶକୁ ନେଇ କେତେ ଆଶାରେ ଭରି ହୋଇଥିଲେ ।


    ଭାଇ ଓ ଭଉଣୀମାନେ , ଆମକୁ ଏହା ସ୍ୱୀକାର କରିବାକୁ ହେବ କି ସମ୍ବିଧାନର ନିର୍ମାଣ କରିବା ଠାରୁ ନେଇ ସ୍ୱତନ୍ତ୍ରତାର ଏତେ ବର୍ଷ ପରେ ମଧ୍ୟ ଆମେ ବାବା ସାହେବ ଆମ୍ବେଦକରଙ୍କର ସେହି ଆଶାଗୁଡ଼ିକୁ , ସେହି ସ୍ୱପ୍ନକୁ , ପୂରଣ କରି ପାରି ନାହେଁ । କିଛି ଲୋକଙ୍କ ପାଇଁ ଜନ୍ମ ସମୟରେ ମିଳିଥିବା ଜାତି , ଜନ୍ମ ସମୟରେ ମିଳିଥିବା ଭୂମିଠାରୁ ଅଧିକ ମହତ୍ୱପୂର୍ଣ୍ଣ ହୋଇ ଯାଇଥାଏ । ମୁଁ ମାନୁଛି କି ଆଜିର ନୂଆ ପିଢି ମଧ୍ୟରେ ସେହି କ୍ଷମତା ଅଛି , ସେହି ଯୋଗ୍ୟତା ଅଛି ଯାହା ଏହି ସାମାଜିକ କୁ-ପ୍ରଥାକୁ ଶେଷ କରି ପାରିବ । ବିଶେଷ କରି ବିଗତ 15-20ବର୍ଷରେ ଯେଉଁ ପରିବର୍ତ୍ତନ ମୁଁ ଦେଖୁଛି , ତାହାର ସଂପୂର୍ଣ୍ଣ ଶ୍ରେୟ ନୂତନ ପିଢିଙ୍କୁ ହିଁ ଦେବାକୁ ପସନ୍ଦ କରିବି । ସେମାନେ ଭଲ ଭାବରେ ବୁଝିଛନ୍ତି କି ଦେଶକୁ ଜାତି ନାମରେ କିଏ ବାଂଟିବା ପାଇଁ ପ୍ରୟାସ କରୁଛନ୍ତି , ସେମାନେ ଭଲ ଭାବରେ ବୁଝିଛନ୍ତି କି ଦେଶକୁ ଜାତି ନାମରେ ଅଲଗା-ଅଲଗା କରି ସେହି ଗତିରେ ଆଗକୁ ବଢ଼ି ପାରିବା ନାହିଁ ଯେଉଁ ଗତିରେ ଭାରତକୁ ଆଗକୁ ବଢ଼ିବା ଦରକାର । ଏଥିପାଇଁ ଯେତେବେଳେ ମୁଁ ‘ ନିଉ ଇଣ୍ଡିଆ ’ କୁ ଜାତି ବନ୍ଧନରୁ ମୁକ୍ତ କରିବାର କଥା କହୁଛି , ତ ତା ’ ପଛରେ ଯୁବକମାନଙ୍କ ଉପରେ ମୋର ଅତୁଟ ଭରସା ରହିଥାଏ । ଆଜିର ଯୁବ ଶକ୍ତି ବାବା ସାହେବଙ୍କ ସ୍ୱପ୍ନକୁ ପୂରା କରିବାର ଶକ୍ତି ରଖିଛି ।


    ସାଥୀମାନେ , 1950ରେ ଯେତେବେଳେ ଦେଶ ସାଧାରଣତନ୍ତ୍ରର ମର୍ଯ୍ୟାଦା ଲାଭ କଲା , ସେତେବେଳେ ବାବା ସାହେବ କହିଥିଲେ ଆଉ ମୁଁ ସେହି ଶବ୍ଦ ଦୋହରାଉଛି-


    ‘ ଆମକୁ ଖାଲି ରାଜନୈତିକ ଲୋକତନ୍ତ୍ରରେ ହିଁ ସନ୍ତୁଷ୍ଟ ହୋଇଯିବା ଦରକାର ନାହିଁ । ଆମକୁ ଆମର ରାଜନୈତିକ ଲୋକତନ୍ତ୍ରକୁ ସାମାଜିକ ଲୋକତନ୍ତ୍ର ରେ ପରିଣତ କରିବାକୁ ପଡ଼ିବ । ରାଜନୈତିକ ଲୋକତନ୍ତ୍ର ସେ ପର୍ଯ୍ୟନ୍ତ ତିଷ୍ଠିବ ନାହିଁ , ଯେ ପର୍ଯ୍ୟନ୍ତ ତାହାର ଆଧାର ସାମାଜିକ ଲୋକତନ୍ତ୍ର ନ ହେବ ’ ।


    ଏହି ସାମାଜିକ ଲୋକତନ୍ତ୍ର ପ୍ରତ୍ୟେକ ଭାରତୀୟଙ୍କ ପାଇଁ ସ୍ୱତନ୍ତ୍ରତା ଏବଂ ସମାନତାର ହିଁ ମନ୍ତ୍ର ଥିଲା । ସମାନତା କେବଳ ଅଧିକାରର ହିଁ ନୁହେଁ , ବରଂ ସମାନ ସ୍ତରରେ ଜୀବନ ବଂଚିବାର ମଧ୍ୟ ସମାନତା । ସ୍ୱତନ୍ତ୍ରତାର ଏତେ ବର୍ଷ ପରେ ମଧ୍ୟ ଆମ ଦେଶରେ ଏହି ସ୍ଥିତି ରହିଲା କି ଲକ୍ଷ-ଲକ୍ଷ , କୋଟି-କୋଟି ଲୋକଙ୍କ ଜୀବନରେ ଏହି ସମାନତା ଆସିଲା ନାହିଁ । ବହୁତ ମୌଳିକ ଜିନିଷ , ବିଜୁଳି ସଂଯୋଗ , ପାଣି ସଂଯୋଗ , ଗୋଟିଏ ଛୋଟ ଘର , ଜୀବନ ବୀମା , ସେମାନଙ୍କ ପାଇଁ ଜୀବନରେ ବହୁତ ବଡ଼ ଆହ୍ୱାନ ହୋଇ ରହିଗଲା ।


    ଯଦି ଆପଣ ଆମ ସରକାରଙ୍କର କାମ କରିବାର ଶୈଳୀକୁ ଦେଖିବେ ଆମର କାର୍ଯ୍ୟ ସଂସ୍କୃତିକୁ ଦେଖିବେ ତ ବିଗତ ତିନିରୁ ସାଢ଼େ ତିନି ବର୍ଷରେ ଆମେ ବାବା ସାହେବଙ୍କ ସାମାଜିକ ଲୋକତନ୍ତ୍ରର ସ୍ୱପ୍ନକୁ ହିଁ ପୂରା କରିବାର ପ୍ରୟାସ କରିଛୁ । ଏହି ସରକାରଙ୍କ ଯୋଜନାଗୁଡ଼ିକ ସାମାଜିକ ଲୋକତନ୍ତ୍ରକୁ ମଜବୁତ କରିବା ପାଇଁ ରହିଛି । ଯେପରିକି ଜନଧନ ଯୋଜନା କଥା କହିବା । ଏହି ଯୋଜନା ଦେଶର କୋଟି-କୋଟି ଗରିବଙ୍କୁ ବ୍ୟାଙ୍କିଙ୍ଗ ବ୍ୟବସ୍ଥା ସହିତ ଯୋଡ଼ି ହେବାର ଅଧିକାର ଦେଲା । ଏପରି ଲୋକଙ୍କୁ ଧାଡ଼ିରେ ଆଣି ଠିଆ କରାଇଲା , ଯାହା ପାଖରେ ନିଜର ବ୍ୟାଙ୍କ ଏକାଉଂଟ ଥିଲା , ଯାହା ପାଖରେ ଡେବିଟ୍ କାର୍ଡ଼ ରହୁଥିଲା ।


    ଏହି ଯୋଜନା ମାଧ୍ୟମରେ ସରକାର 30 କୋଟିରୁ ଅଧିକ ଗରିବ ଲୋକଙ୍କର ବ୍ୟାଙ୍କ ଖାତା ଖୋଲି ସାରିଛନ୍ତି । 23 କୋଟିରୁ ଅଧିକ ଲୋକଙ୍କୁ ରୂପେ( RuPay ) ଡେବିଟ୍ କାର୍ଡ଼ ଦିଆଯାଇ ସାରିଛି । ଏବେ ଗରିବମାନଙ୍କ ମଧ୍ୟରେ ସେହି ସମାନତାଭାବ ଆସିଛି , ସେମାନେ ମଧ୍ୟ ଏଟିଏମ୍ ର ସେହି ଧାଡ଼ିରେ ଠିଆ ହୋଇ ରୂପେ ଡେବିଟ୍ କାର୍ଡ଼ ମାଧ୍ୟମରେ ପଇସା ଉଠାଉଛନ୍ତି , ଯେଉଁ ଧାଡ଼ିକୁ ଦେଖି ସେ ଡରି ଯାଉଥିଲେ ଯେଉଁଥିରେ ରହିବା ପାଇଁ ସେମାନେ ଚିନ୍ତା ମଧ୍ୟ କରି ପାରି ନଥିଲେ ।


    ମୋତେ ଜଣା ନାହିଁ ଏଠାରେ ଉପସ୍ଥିତ ଥିବା କେତେ ଲୋକଙ୍କୁ ପ୍ରତି ଚାରି ପାଞ୍ଚ ମାସରେ ଗାଁକୁ ଯିବାର ସୁଯୋଗ ମିଳୁଛି । ମୋର ଆପଣମାନଙ୍କୁ ଅନୁରୋଧ କି ଯେଉଁ ଲୋକମାନେ ବହୁତ ଦିନ ହେବ ଗାଁକୁ ଯାଇଥିବେ , ସେ ଏବେ ଯାଇ ଦେଖନ୍ତୁ । ଗାଁରେ କୌଣସି ଗରିବ ଲୋକକୁ ଉଜ୍ଜ୍ୱଳା ଯୋଜନା ବିଷୟରେ ପଚାରନ୍ତୁ । ତେବେ ସେମାନଙ୍କୁ ଜଣା ପଡ଼ିବ କି ଉଜ୍ଜ୍ୱଳା ଯୋଜନା କିପରି ଏହି ପ୍ରଭେଦକୁ ଦୂର କରି ଦେଇଛି , କି କିଛି ଘରେ ପୂର୍ବରୁ ଗ୍ୟାସ ସଂଯୋଗ ହୋଇଥିଲା ଆଉ କିଛି ଘରେ କାଠ-କୋଇଲା ଚୂଲିରେ ଖାଦ୍ୟ ତିଆରି ହେଉଥିଲା । ଏହା ସାମାଜିକ ଭେଦଭାବର ବଡ଼ ଉଦାହରଣ ଥିଲା ଯାହାକୁ ଏହି ସରକାର ଶେଷ କରି ଦେଇଛନ୍ତି । ଏବେ ଗାଁର ଗରିବ ଲୋକଙ୍କ ଘରେ ମଧ୍ୟ ଗ୍ୟାସରେ ଭୋଜନ ପ୍ରସ୍ତୁତ ହେଉଛି । ଏବେ ଗରିବ ମହିଳାଙ୍କୁ କାଠ ଧୂଆଁରେ ନିଜ ଜୀବନ ବିତାଇବାକୁ ପଡ଼ୁ ନାହିଁ ।


    ଏହି ଗୋଟିଏ ପ୍ରଭେଦ ଆସିଛି ଆଉ ଯାହା ଗାଁ ସହିତ ଜଡ଼ିତ ଯେଉଁ ଲୋକ ଅଛନ୍ତି , ସେମାନେ ଏହାକୁ ଆହୁରି ସହଜରେ ବୁଝି ପାରିବେ । ଯେତେବେଳେ ଆପଣ ଗାଁକୁ ଯିବେ ତ ଆଉ ଏକ ଯୋଜନାର ପ୍ରଭାବ ଦେଖିବେ , ଦେଖିବେ କି କିପରି ସ୍ୱଚ୍ଛ ଭାରତ ମିଶନ ଦ୍ୱାରା ଗାଁର ମହିଳାଙ୍କ ମଧ୍ୟରେ ସମାନତାର ଭାବ ଆସିଛି । ଗାଁର ମାତ୍ର କିଛି ଘରେ ହିଁ ଶୌଚାଳୟ ରହିବା ଆଉ ଅଧିକାଂଶ ଘରେ ନ ରହିବା ଏକ ବିସଙ୍ଗତି ଉତ୍ପନ୍ନ କରୁଥିଲା । ଗାଁର ମହିଳାମାନଙ୍କର ସ୍ୱାସ୍ଥ୍ୟ ଆଉ ସେମାନଙ୍କର ସୁରକ୍ଷା ଉପରେ ମଧ୍ୟ ଏହି କାରଣରୁ ସଙ୍କଟ ଆସୁଥିଲା । କିନ୍ତୁ ଏବେ ଧିରେ-ଧିରେ ଦେଶର ଅଧିକାଂଶ ଗାଁରେ ଶୌଚାଳୟ ତିଆରି ହେଉଛି ଯେଉଁଠାରେ ପୂର୍ବରୁ ସ୍ୱଚ୍ଛତାର ପରିସର 40ପ୍ରତିଶତ ଥିଲା , ତାହା ବୃଦ୍ଧି ପାଇ ଏବେ 70ପ୍ରତିଶତରୁ ଅଧିକ ହୋଇ ପାରିଛି ।


    ସାମାଜିକ ଲୋକତନ୍ତ୍ରକୁ ମଜବୁତ କରିବା ଦିଗରେ ବହୁତ ବଡ଼ କାମ ଏହି ସରକାରଙ୍କର ବୀମା ଯୋଜନାଗୁଡ଼ିକ ମଧ୍ୟ କରୁଛନ୍ତି । ପ୍ରଧାନମନ୍ତ୍ରୀ ସୁରକ୍ଷା ବୀମା ଯୋଜନା ଏବଂ ଜୀବନ ଜ୍ୟୋତି ବୀମା ଯୋଜନାରେ ଏ ପର୍ଯ୍ୟନ୍ତ ଦେଶର 18କୋଟି ଗରିବ ତା ’ ସହିତ ଯୋଡ଼ି ହୋଇ ଯାଇଛନ୍ତି । ଏହି ଯୋଜନାଗୁଡ଼ିକ ମାଧ୍ୟମରେ ମାସକୁ ମାତ୍ର ଏକ ଟଙ୍କାରେ ଦୁର୍ଘଟଣା ବୀମା ଆଉ ପ୍ରତିଦିନ 90 ପଇସାର ପ୍ରିମିୟମରେ ଜୀବନ ବୀମା କରାଯାଉଛି ।


    ଆପଣ ଜାଣି କରି ଆଶ୍ଚର୍ଯ୍ୟ ହୋଇ ରହିଯିବେ କି ଏହି ଯୋଜନାଗୁଡ଼ିକ ଅଧିନରେ ଗରିବ ଲୋକଙ୍କୁ ପାଖା-ପାଖି 1800 କୋଟି ଟଙ୍କା ସେମାନଙ୍କର ଦାବି ଅନୁସାରେ ଧନରାଶି ଦିଆଯାଇ ସାରିଛି । ଚିନ୍ତା କରନ୍ତୁ ଆଜି ଗାଁ ଗହଳିରେ ରହୁଥିବା ଗରିବ ଲୋକମାନେ କେତେ ବଡ଼ ଚିନ୍ତାରୁ ମୁକ୍ତ ହୋଇଛନ୍ତି ।


    ଭାଇ ଓ ଭଉଣୀମାନେ , ବାବା ସାହେବଙ୍କ ବିଚାରଧାରାର ମୂଳରେ ଅନେକ ରୂପରେ ସମାନତା ନିହିତ ଥିଲା ।


    ସମ୍ମାନର ସମାନତା ,


    ଆଇନର ସମାନତା ,


    ଅଧିକାରର ସମାନତା ,


    ମାନବିକ ଗରିମାର ସମାନତା ,


    ସୁଯୋଗର ସମାନତା ,


    ଏପରି କେତେଗୁଡ଼ିଏ ବିଷୟକୁ ହିଁ ବାବା ସାହେବ ନିଜ ଜୀବନରେ ବାରମ୍ବାର ଉଠାଉଥିଲେ । ସେ ସର୍ବଦା ଆଶା ବ୍ୟକ୍ତ କରୁଥିଲେ କି ଭାରତରେ ସରକାରମାନେ ସମ୍ବିଧାନ ପାଳନ କରି , ସଂପ୍ରଦାୟର ଭେଦଭାବ ବିନା , ଜାତିଗତ ଭେଦଭାବ ବିନା ଚାଲିବେ । ଆଜି ଏହି ସରକାରଙ୍କର ପ୍ରତ୍ୟେକ ଯୋଜନାରେ ଆପଣଙ୍କୁ କୌଣସି ଭେଦଭାବ ବିନା ସମସ୍ତଙ୍କୁ ସମାନତାର ଅଧିକାର ଦେବାର ପ୍ରୟାସ ଦେଖିବାକୁ ମିଳିବ ।


    ଯେପରି ଏବେ ଏଇ ନିକଟରେ ସରକାର ଆଉ ଏକ ଯୋଜନା ଆରମ୍ଭ କରିଛନ୍ତି- ପ୍ର ତି ଘରକୁ ପ୍ରଧାନମନ୍ତ୍ରୀ ସହଜ ବିଜୁଳି ଯୋଜନା ବା ସୌଭାଗ୍ୟ । ଏହି ଯୋଜନା ଅଧିନରେ ଦେଶର 4କୋଟି ଏପରି ଘରକୁ ମାଗଣାରେ ବିଜୁଳି ସଂଯୋଗ ଦିଆଯିବ , ଯେଉଁମାନେ ଆଜି ମଧ୍ୟ , ସ୍ୱାଧୀନତାର 70 ବର୍ଷ ପରେ ମଧ୍ୟ , ଅଷ୍ଟାଦଶ ଶତାବ୍ଦୀରେ ବଂଚିବା ପାଇଁ ବାଧ୍ୟ ହେଉଥିଲେ , ଏଭଳି 4କୋଟି ଘରକୁ ମାଗଣାରେ ବିଜୁଳି ସଂଯୋଗ ଦିଆଯିବ । ବିଗତ 70 ବର୍ଷରୁ ଯେଉଁ ଅସମାନତା ଚାଲି ଆସୁଥିଲା , ତାହା ସୌଭାଗ୍ୟ ଯୋଜନା କାରଣରୁ ଶେଷ ହେବାକୁ ଯାଉଛି ।


    ସମାନତା ବଢ଼ାଇବା ପାଇଁ ଏହି ଶୃଙ୍ଖଳାରେ ଆଉ ଏକ ମହତ୍ୱପୂର୍ଣ୍ଣ ଯୋଜନା ହେଉଛି ‘ ପ୍ରଧାନମନ୍ତ୍ରୀ ଆବାସ ଯୋଜନା ’ । ଆଜି ମଧ୍ୟ ଦେଶରେ ଏପରି କୋଟି-କୋଟି ଲୋକ ଅଛନ୍ତି ଯେଉଁମାନଙ୍କ ପାଖରେ ନିଜସ୍ୱ ଛାତ ନାହିଁ । ଘର ଛୋଟ ହେଉ ଅବା ବଡ଼ , ପ୍ରଥମେ ଘର ହେବା ଜରୁରୀ ।


    ଏଥିପାଇଁ ସରକାର ଲକ୍ଷ୍ୟ ରଖିଛନ୍ତି କି 2022 ସୁଦ୍ଧା ଗାଁ ହେଉ ବା ସହର , ପ୍ରତ୍ୟେକ ଗରିବଙ୍କ ପାଖରେ ତାହାର ନିଜସ୍ୱ ଘର ହେଉ । ଏଥିପାଇଁ ସରକାର ଆର୍ଥିକ ସହାୟତା ଦେଉଛନ୍ତି , ଗରିବ ଏବଂ ମଧ୍ୟମବର୍ଗଙ୍କ ଋଣ ଉପରେ ସୁଧ ଛାଡ କରି ଦିଆଯାଉଛି । ପ୍ରଚେଷ୍ଟା ଏହା ରହିଛି କି ଘର ବିଷୟରେ ସମାନତାର ଭାବ ଆସୁ , କୌଣସି ଲୋକ ଘର ପାଇବାରୁ ବଂଚିତ ନ ରହୁ ।


    ଭାଇ ଓ ଭଉଣୀମାନେ , ଏହି ଯୋଜନା ଆମର ନିର୍ଦ୍ଧାରିତ ଗତିଠାରୁ ବଢ଼ୁଅଛି ଆଉ ସ୍ଥିର ହୋଇଥିବା ସମୟ ଅବା ତା ’ ପୂର୍ବରୁ ହିଁ ପୂରା ହୋଇଯିବ ।


    ଆଜି ଏହି ଡକ୍ଟର ଆମ୍ବେଦକର ଆନ୍ତର୍ଜାତିକ କେନ୍ଦ୍ର ଏହି କଥାର ହେଉଛି ଜୀବନ୍ତ ଉଦାହରଣ କି ଏହି ସରକାରରେ ଯୋଜନା ଅଟକେ ନାହିଁ କିମ୍ବା ବାଟବଣା ହୁଏ ନାହିଁ । ଯେଉଁ ଲକ୍ଷ୍ୟ ସ୍ଥିର କରାଯାଇଥାଏ ଓ ତାହାକୁ ଶେଷ କରିବା ପାଇଁ ଏହି ସରକାର ପୂରା ଶକ୍ତି ଲଗାଇ ଦେଇଥା ’ ନ୍ତି । ଆଉ ଏହା ହେଉଛି ଆମର କାର୍ଯ୍ୟ ସଂସ୍କୃତି ।


    ଆମର ପ୍ରୟାସ ହେଉଛି କି ପ୍ରତ୍ୟେକ ଯୋଜନାକୁ ନା କେବଳ ଲକ୍ଷ୍ୟ ସହିତ ବାନ୍ଧିବା , ବରଂ ତାକୁ ନିର୍ଦ୍ଧାରିତ ସମୟରେ ମଧ୍ୟ ପୂରା କରିବା । ଆଉ ଏହା ଏବେଠାରୁ ନୁହେଁ । ସରକାରଙ୍କର ପ୍ରଥମ କିଛି ମାସଠାରୁ ହିଁ ଏହି ମାର୍ଗ ସ୍ଥିର କରି ଦିଆ ଯାଇଥିଲା ।


    ଆପଣମାନଙ୍କର ମନେ ଥିବ , ମୁଁ 2014ରେ ଲାଲକିଲ୍ଲା ଉପରୁ କହିଥିଲି କି ଗୋଟିଏ ବର୍ଷ ଭିତରେ ଦେଶର ସମସ୍ତ ସରକାରୀ ବିଦ୍ୟାଳୟରେ ଝିଅମାନଙ୍କ ପାଇଁ ଅଲଗା ଶୌଚାଳୟ ହେବ । ଆମେ ଗୋଟିଏ ବର୍ଷ ଭିତରେ ବିଦ୍ୟାଳୟ ମାନଙ୍କରେ 4 ଲକ୍ଷରୁ ଅଧିକ ଶୌଚାଳୟ ତିଆରି କରିଛୁ । ବିଦ୍ୟାଳୟରେ ଶୌଚାଳୟ ନଥିବା କାରଣରୁ ଯେଉଁ ଝିଅମାନେ ଅଧାରୁ ପାଠପଢ଼ା ଛାଡ଼ି ଦେଉଥିଲେ , ସେମାନଙ୍କ ଜୀବନରେ କେତେ ବଡ଼ ପରିବର୍ତ୍ତନ ଆସିଛି , ତାହା ଆପଣ ଭଲଭାବେ ବୁଝି ପାରିବେ ।


    ସାଥୀମାନେ , ବର୍ଷ 2015ରେ ହିଁ ଲାଲକିଲ୍ଲାରୁ ମୁଁ ଆଉ ଏକ ଘୋଷଣା କରିଥିଲି । ଏକ ହଜାର ଦିନରେ ଦେଶର ସେହି 18 ହଜାର ଗାଁ ପର୍ଯ୍ୟନ୍ତ ବିଜୁଳି ପହଂଚାଇବା ସମ୍ପର୍କରେ , ଯେଉଁଠାରେ ସ୍ୱାଧୀନତାର ଏତେ ବର୍ଷ ପରେ ମଧ୍ୟ ବିଜୁଳି ପହଂଚି ନାହିଁ । ଏ ପର୍ଯ୍ୟନ୍ତ ଏକ ହଜାର ଦିନ ପୂରଣ ହେବା ପାଇଁ ଆହୁରି କେତେ ମାସ ବାକି ଅଛି ଆଉ ଏବେ ଖାଲି 2 ହଜାର ଗାଁରେ ବିଜୁଳି ପହଂଚାଇବା କାମ ବାକି ରହିଯାଇଛି ।


    ଅନ୍ୟ ପକ୍ଷରେ ଆଉ ଏକ ଯୋଜନା କଥା କହିବି ତ କୃଷକଙ୍କୁ ‘ ମୃ ତ୍ତି କା ସ୍ୱାସ୍ଥ୍ୟ କାର୍ଡ ’ ଦେବାର ଯୋଜନା 2015 ଫେବୃୟାରୀରେ ଆରମ୍ଭ କରାଯାଇଥିଲା । ଆମେ ଲକ୍ଷ୍ୟ ରଖିଥିଲୁ କି 2018 ସୁଦ୍ଧା ଦେଶର 14 କୋଟି କୃଷକଙ୍କୁ ମୃ ତ୍ତି କା ସ୍ୱାସ୍ଥ୍ୟ କାର୍ଡ ଦେବା ପାଇଁ । ଏ ପର୍ଯ୍ୟନ୍ତ 10 କୋଟିରୁ ଅଧିକ କୃଷକଙ୍କୁ ମୃତ୍ତିକା ସ୍ୱାସ୍ଥ୍ୟ କାର୍ଡ ଦିଆ ଯାଇସାରିଛି । ଅର୍ଥାତ ଆମେ ଲକ୍ଷ୍ୟଠାରୁ ଅଧିକ ଦୂରରେ ନାହୁଁ ।


    ସେହିଭଳି ଭାବରେ ‘ ପ୍ରଧାନମନ୍ତ୍ରୀ କୃଷି ସିଂଚାଇ ଯୋଜନା ’ , ଜୁଲାଇ 2015ରେ ଶୁଭାରମ୍ଭ କରାଯାଇଥିଲା । ଆମେ ଲକ୍ଷ୍ୟ ରଖିଥିଲୁ କି ବର୍ଷ ବର୍ଷ ଧରି ଅଟକିଥିବା ଦେଶର 99 ଟି ଜଳସେଚନ ପରିଯୋଜନାକୁ 2019 ଭିତରେ ଶେଷ କରିବୁ । ଏ ପର୍ଯ୍ୟନ୍ତ 21ଟି ଯୋଜନା ସଂପୂର୍ଣ୍ଣ କରାଯାଇ ସାରିଛି । ଆଗାମୀ ବର୍ଷ 50ରୁ ଅଧିକ ଯୋଜନା ସଂପୂର୍ଣ୍ଣ କରାଯିବ । ଏହି ଯୋଜନାର ପ୍ରଗତି ମଧ୍ୟ ନିର୍ଦ୍ଧାରିତ ଲକ୍ଷ୍ୟ ପରିସର ମଧ୍ୟରେ ରହିଛି ।


    କୃଷକଙ୍କୁ ତାଙ୍କ ଫସଲର ଉଚିତ ମୂଲ୍ୟ ମିଳୁ , ତାଙ୍କୁ ଫସଲ ବିକ୍ରି କରିବାରେ ସହଜ ହେଉ , ଏହାକୁ ଧ୍ୟାନରେ ରଖି ଇ-ଜାତୀୟ କୃଷି ବଜାର ଯୋଜନା (ଇ-ନାମ ଯୋଜନା) 2016 ଅପ୍ରେଲରେ ଆରମ୍ଭ କରାଯାଇଥିଲା । ଏହି ଯୋଜନା ମାଧ୍ୟମରେ ସରକାର ଦେଶର 580ରୁ ଅଧିକ ବଜାର(ମଣ୍ଡି)କୁ ଅନ୍-ଲାଇନରେ ଯୋଡ଼ିବାର ନିଷ୍ପତ୍ତି କରିଥିଲେ । ଏ ପର୍ଯ୍ୟନ୍ତ 470ରୁ ଅଧିକ କୃଷି ବଜାର ଗୁଡ଼ିକୁ ଅନ୍ ଲାଇନ୍ ଯୋଡ଼ା ଯାଇ ସାରିଛି ।


    ପ୍ରଧାନମନ୍ତ୍ରୀ ଉଜ୍ଜ୍ୱଳା ଯୋଜନା , ଯାହା ବିଷୟରେ ମୁଁ ଆଗରୁ ମଧ୍ୟ ଆଲୋଚନା କରିଥିଲି , ତାହା ଗତ ବର୍ଷ ଏକ ମଇରେ ଆରମ୍ଭ କରା ଯାଇଥିଲା । ସରକାର ଲକ୍ଷ୍ୟ ରଖିଥିଲେ କି 2019 ଯାଏଁ 5 କୋଟି ଗରିବ ମହିଳାଙ୍କୁ ମାଗଣାରେ ଗ୍ୟାସ୍ ସଂଯୋଗ ଦେବେ । କେବଳ 19ମାସରେ 3କୋଟି 12 ଲକ୍ଷରୁ ଅଧିକ ମହିଳାଙ୍କୁ ମାଗଣାରେ ଗ୍ୟାସ୍ ସଂଯୋଗ ଦେଇ ସାରିଛନ୍ତି ।


    ଭାଇ ଓ ଭଉଣୀମାନେ , ଏହା ହେଉଛି ଆମର କାମ କରିବାର ଶୈଳୀ । ବାବା ସାହେବ ଯେଉଁ ଦୃଷ୍ଟିଭଙ୍ଗୀ ଉପରେ ଚାଲି ଗରିବଙ୍କୁ ସମାନତାର ଅଧିକାର ଦେବାର କଥା କହୁଥିଲେ , ସେହି ଦୃଷ୍ଟିଭଙ୍ଗୀ ଉପରେ ସରକାର ଚାଲୁଛନ୍ତି । ଏହି ସରକାରରେ ଯୋଜନାଗୁଡ଼ିକ ଡେରି ହେବାକୁ ଏକ ଅପରାଧିକ ଦାୟିତ୍ୱହୀନତା ବୋଲି ବିବେଚନା କରାଯାଏ ।


    ଏବେ ଏହି କେନ୍ଦ୍ରକୁ ହିଁ ଦେଖନ୍ତୁ , ଏହାକୁ ତିଆରି କରିବାର ନିଷ୍ପତ୍ତି ନିଆ ଯାଇଥିଲା 1992ରେ । କିନ୍ତୁ 23 ବର୍ଷ ପର୍ଯ୍ୟନ୍ତ କିଛି ହେଲା ନାହିଁ । ଏହି ସରକାରରେ ଆମର ଆସିବା ପରେ ଶିଳାନ୍ୟାସ ହେଲା ଆଉ ଏହି ସରକାରରେ ଏହାର ଲୋକାର୍ପଣ ମଧ୍ୟ କରି ଦିଆଗଲା । ଯେଉଁ ରାଜନୈତିକ ଦଳ ବାବା ସାହେବଙ୍କ ନାମ ନେଇ ଭୋଟ ମାଗନ୍ତି , ତାଙ୍କୁ ତ ବୋଧହୁଏ ଏହା ଜଣା ମଧ୍ୟ ନଥିବ ।


    ସେ ଯାହାହେଉ , ଆଜିକାଲି ତାଙ୍କୁ ବାବା ସାହେବ ନୁହେଁ , ବାବା ଭୋଳା ମନେ ପଡ଼ୁଛନ୍ତି । ଚାଲନ୍ତୁ , ଏତିକି ମଧ୍ୟ ହେଉ ।


    ସାଥୀଗଣ , ଯେଉଁଭଳି ଭାବେ କେନ୍ଦ୍ର ନିଜର ନିର୍ଦ୍ଧାରିତ ସମୟ ପୂର୍ବରୁ ତିଆରି ହୋଇ ପ୍ରସ୍ତୁତ ହେଲା , ସେହି ଭଳିଭାବେ କେତେ ହିଁ ଯୋଜନା ଗୁଡ଼ିକରେ ଏବେ ନିର୍ଦ୍ଧାରିତ ସମୟକୁ କମ୍ କରାଯାଉଛି । ଗୋଟିଏ ଥର ଯେତେବେଳେ ସମସ୍ତ ବ୍ୟବସ୍ଥା ଧାରଣାକୁ ଆସି ଯାଇଛି , ଯୋଜନା ଗତି ଧରି ନେଇଛି , ତ ଆମେ ନିର୍ଦ୍ଧାରିତ ସମୟ ସୀମାକୁ ଆହୁରି କମ୍ କରୁଛୁ ଫଳରେ ଆହୁରି ଶୀଘ୍ର ଲକ୍ଷ୍ୟକୁ ପ୍ରାପ୍ତ କରାଯାଇ ପାରିବ ।


    ଯେଭଳି ଏବେ ନିକଟରେ ଆମେ ‘ ମିଶନ୍ ଇନ୍ଦ୍ରଧନୁଷ ’ ପାଇଁ ଯେଉଁ ସମୟ ସୀମା ନିର୍ଦ୍ଧାରଣ କରିଥିଲୁ , ତାହାକୁ ଦୁଇ ବର୍ଷ କମ୍ କରି ଦେଇଛୁ । ମିଶନ୍ ଇନ୍ଦ୍ରଧନୁଷ ମାଧ୍ୟମରେ ସରକାର ଦେଶର ସେହି ଅଂଚଳ ପର୍ଯ୍ୟନ୍ତ ଟୀକାକରଣ ଅଭିଯାନକୁ ପହଂଚାଉଛନ୍ତି , ଯେଉଁଠାରେ ଆଗରୁ ଚାଲି ଆସୁଥିବା ଟୀକାକରଣ ଅଭିଯାନଗୁଡ଼ିକର ପହଂଚି ପାରୁ ନ ଥିଲା । ଏହି କାରଣରୁ ଲକ୍ଷ ଲକ୍ଷ ପିଲା ଆଉ ଗର୍ଭବତୀ ମହିଳାମାନେ ଟୀକାକରଣରୁ ବାଦ ପଡି ଯାଉଥିଲେ । ଏହି ଅଭିଯାନ ଦ୍ୱାରା ଏ ପର୍ଯ୍ୟନ୍ତ ଅଢ଼େଇ କୋଟିରୁ ଅଧିକ ପିଲା ଏବଂ 70 ଲକ୍ଷରୁ ଅଧିକ ଗର୍ଭବତୀ ମହିଳାଙ୍କର ଟୀକାକରଣ ହୋଇ ସାରିଛି ।


    ଆଗରୁ ସରକାରଙ୍କର ଲକ୍ଷ୍ୟ 2020 ଯାଏଁ ଦେଶରେ ସଂପୂର୍ଣ୍ଣ ଟୀକାକରଣ ବ୍ୟାପକତା ହାସଲ କରିବାର ଥିଲା । ଏହାକୁ ମଧ୍ୟ ହ୍ରାସ କରି ଏବେ ବର୍ଷ 2018 ପର୍ଯ୍ୟନ୍ତର ସଂକଳ୍ପ କରି ନେଇଛନ୍ତି । ଏହି ଲକ୍ଷ୍ୟକୁ ପ୍ରାପ୍ତ କରିବା ପାଇଁ ମିଶନ୍ ଇନ୍ଦ୍ରଧନୁଷ ସହିତ ହିଁ ‘ ସଘନ ମିଶନ୍ ଇନ୍ଦ୍ରଧନୁଷ ’ ର ଆରମ୍ଭ କରାଯାଇଛି ।


    ଏହିଭଳି ଭାବେ ସରକାର ପ୍ରତ୍ୟେକ ଗାଁକୁ ସଡ଼କ ସହିତ ଯୋଡ଼ିବାର ଲକ୍ଷ୍ୟ 2022 ଯାଏଁ କରିଥିଲେ , କିନ୍ତୁ ଯେମିତି ହିଁ ଗତି ଦ୍ରୁତ ହୋଇଛି , କାମରେ ଦ୍ରୁତ ଗତି ଆସିଛି ତ ଆମେ ତାକୁ ମଧ୍ୟ 2022 ବଦଳରେ 2019ରେ ପୂରା କରିବାର ଯୋଜନା କରି ନେଇଛୁ ।


    ସାଥୀମାନେ , ଅଟଳ ବିହାରୀ ବାଜପେୟୀଙ୍କ ସରକାର ବେଳେ ପ୍ରଧାନମନ୍ତ୍ରୀ ଗ୍ରାମୀଣ ସଡ଼କ ଯୋଜନା ଆରମ୍ଭ ହୋଇଥିଲା । କିନ୍ତୁ ଏତେ ବର୍ଷ ପରେ ମଧ୍ୟ ଏ ପର୍ଯ୍ୟନ୍ତ ଦେଶର ସମସ୍ତ ଗାଁ ସଡ଼କ ମାଧ୍ୟମରେ ଯୋଡ଼ି ହୋଇ ନାହିଁ । ସେପ୍ଟେମ୍ବର 2014 ରେ ସ୍ଥିତି ଏଭଳି ଥିଲା... ଆମ ସରକାର ଆସିବା ପରର ସ୍ଥିତି ବିଷୟରେ ମୁଁ କହୁଛି , ଆମେ ମଇ ମାସରେ ଆସିଲୁ , 2014ରେ ମୁଁ ସମୀକ୍ଷା କଲି , 2014ରେ ସ୍ଥିତି ଏଭଳି ଥିଲା କି କେବଳ 57 ପ୍ରତିଶତ ଗାଁ ସଡ଼କ ସହିତ ଯୋଡ଼ି ହୋଇଥିଲେ । ତିନି ବର୍ଷର ଚେଷ୍ଟା ପରେ ଏବେ 81ପ୍ରତିଶତ , 80%ରୁ ମଧ୍ୟ ଅଧିକ ଗାଁ ସଡ଼କ ସହିତ ଯୋଡ଼ି ହୋଇ ସାରିଛନ୍ତି । ଏବେ ସରକାର ଶତ-ପ୍ରତିଶତ ଗାଁକୁ ସଡ଼କ ସହିତ ଯୋଡ଼ିବା ପାଇଁ ବହୁତ ଦ୍ରୁତ ଗତିରେ କାମ କରୁଛନ୍ତି ।


    ସରକାରଙ୍କର ଗୁରୁତ୍ୱ ଦେଶର ଦୂର-ଦୂରାନ୍ତର ଅଂଚଳରେ ରହୁଥିବା ଦଳିତ-ପଛୁଆ ଭାଇ ଓ ଭଉଣୀମାନଙ୍କୁ ସ୍ୱରୋଜଗାର ପାଇଁ ମଧ୍ୟ ପ୍ରୋତ୍ସାହିତ କରିବା ଉପରେ ରହିଛି । ଏଥିପାଇଁ ଯେବେ ଆମେ ଷ୍ଟାଣ୍ଡ୍ ଅପ୍ ଇଣ୍ଡିଆ କାର୍ଯ୍ୟକ୍ରମ ଆରମ୍ଭ କରିଲୁ , ତ ତା ’ ସହିତ ଏହା ମଧ୍ୟ ସ୍ଥିର କଲୁ କି ଏହି ଯୋଜନା ମାଧ୍ୟମରେ ପ୍ରତ୍ୟେକ ବ୍ୟାଙ୍କ ଶାଖା ଅତି କମ୍ ରେ ଜଣେ ଅନୁସୂଚିତ ଜାତି କିମ୍ବା ଜନଜାତିକୁ ନିଶ୍ଚିତ ଋଣ ଦେବେ ।


    ଭାଇ ଓ ଭଉଣୀମାନେ , ଆପଣମାନେ ଜାଣି ଆଶ୍ଚର୍ଯ୍ୟ ହୋଇଯିବେ କି ଦେଶରେ ରୋଜଗାରର ଅର୍ଥ ବଦଳାଇଥିବା ମୁଦ୍ରା ଯୋଜନାର ପାଖାପାଖି 60 ପ୍ରତିଶତ ଲାଭାର୍ଥୀ ହେଉଛନ୍ତି ଦଳିତ-ପଛୁଆ ଏବଂ ଆଦିବାସୀ । ଏହି ଯୋଜନା ଦ୍ୱାରା ଏ ପର୍ଯ୍ୟନ୍ତ ପାଖାପାଖି ନଅ କୋଟି ପଚସ୍ତରୀ ଲକ୍ଷ ଲୋକ ପଂଜିକୃତ କରାଯାଇଛନ୍ତି ଆଉ ଲୋକମାନଙ୍କୁ ବ୍ୟାଙ୍କ ଗ୍ୟାରେଂଟି ବିନା 4ଲକ୍ଷ କୋଟିରୁ ଅଧିକ ଟଙ୍କାର ଋଣ ଦିଆ ଯାଇସାରିଛି ।


    ସାଥୀମାନେ , ସାମାଜିକ ଅଧିକାର ଏହି ସରକାରଙ୍କ ପାଇଁ କେବଳ ମାତ୍ର କହିବା-ଶୁଣିବାର କଥା ନୁହେଁ , ବରଂ ହେଉଛି ଏକ ପ୍ରତିବଦ୍ଧତା । ଯେଉଁ ‘ ନିଉ ଇଣ୍ଡିଆ ’ ର କଥା ମୁଁ କରୁଛି ତାହା ହେଉଛି ବାବା ସାହେବଙ୍କ ସ୍ୱପ୍ନର ଭାରତ ।


    ସମସ୍ତଙ୍କୁ ସମାନ ସୁଯୋଗ , ସମସ୍ତଙ୍କୁ ସମାନ ଅଧିକାର । ଜାତିର ବନ୍ଧନରୁ ମୁକ୍ତ ଆମର ହିନ୍ଦୁସ୍ଥାନ । ଟେକ୍ନୋଲଜିର ଶକ୍ତି ଦ୍ୱାରା ଆଗକୁ ବଢ଼ୁଥିବା ଭାରତ , ସମସ୍ତଙ୍କୁ ସାଥୀରେ ନେଇ , ସମସ୍ତଙ୍କର ବିକାଶ କରୁଥିବା ଭାରତ ।


    ଆସନ୍ତୁ , ବାବା ସାହେବଙ୍କ ସ୍ୱପ୍ନକୁ ପୂରା କରିବାର ଆମେ ସଂକଳ୍ପ କରିବା । ବାବା ସାହେବ ଆମକୁ 2022 ଯାଏଁ ସେହି ସଂକଳ୍ପଗୁଡ଼ିକୁ ସିଦ୍ଧି କରିବାରେ ଶକ୍ତି ଦିଅନ୍ତୁ , ଏହି କାମନା ସହିତ ମୁଁ ମୋର କଥା ସମାପ୍ତ କରୁଛି ।


    ଆପଣମାନଙ୍କୁ ସମସ୍ତଙ୍କୁ ବହୁତ-ବହୁତ ଧନ୍ୟବାଦ!!!


    ଜୟ ଭୀମ!


    ଜୟ ଭୀମ!


    ଜୟ ଭୀମ!


    **********

    
    
    (Release ID: 1516195) Visitor Counter : 4