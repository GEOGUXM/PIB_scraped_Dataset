      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ବର୍ଷ ଶେଷ ସମୀକ୍ଷା: ସ୍ୱରାଷ୍ଟ୍ର ମନ୍ତ୍ରଣାଳୟ
      2017ରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟ ଦ୍ୱାରା ନିଆଯାଇଥିବା ପଦକ୍ଷେପର ମୁଖ୍ୟାଂଶ:
      ପୁଲିସ ଆଧୁନିକୀକରଣ ପ୍ରସ୍ତାବକୁ କ୍ୟାବିନେଟର ମଞ୍ଜୁରି
      Posted On: 28 DEC 2017 8:00PM by PIB Bhubaneshwar


    ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ସେପ୍ଟେମ୍ବର 27ରେ ଅନୁଷ୍ଠିତ କ୍ୟାବିନେଟ ବୈଠକରେ 2017-18 ରୁ 2019-20 ପର୍ଯ୍ୟନ୍ତ ପୁଲିସ ଆଧୁନିକୀକରଣ ନେଇ ପ୍ରସ୍ତାବକୁ ମଂଜୁରି ଦିଆଯାଇଥିଲା । ତିନି ବର୍ଷ ପାଇଁ ଏହି ଯୋଜନାର ବ୍ୟୟ ଅଟକଳ 25 , 060 କୋଟି ଟଙ୍କା । ଏଥିରୁ କେନ୍ଦ୍ର ସରକାରଙ୍କ ଅଂଶ 18 , 636 କୋଟି ଟଙ୍କା ଏବଂ ରାଜ୍ୟଗୁଡ଼ିକର ଅଂଶ ହେବ 6 , 424 କୋଟି ଟଙ୍କା । ଏହି ଯୋଜନାରେ ଆଭ୍ୟନ୍ତରୀଣ ନିରାପତ୍ତା , ଆଇନ ଶୃଙ୍ଖଳା , ମହିଳା ନିରାପତ୍ତା , ଆଧୁନିକ ଅସ୍ତ୍ରଶସ୍ତ୍ରର ଉପଲବ୍ଧତା , ପୁଲିସ ଫୋର୍ସ ପରିବହନ , ପରିବହନ ସହାୟତା , ହେଲିକପ୍ଟର ଭଡ଼ାରେ ଆଣିବା , ପୁଲିସ ୱେରଲେସର ନବୀକରଣ , ଜାତୀୟ ସାଟେଲାଇଟ ନେଟୱର୍କ , ସିସିଟିଏନଏସ୍ ପ୍ରୋଜେକ୍ଟ , ଇ-ପ୍ରିଜନ ପ୍ରୋଜେକ୍ଟ ଇତ୍ୟାଦି ପାଇଁ ସ୍ୱତନ୍ତ୍ର ଭାବେ ବ୍ୟବସ୍ଥା ରହିଛି ।


    କ୍ରାଇମ ଆଣ୍ଡ କ୍ରିମିନାଲ ଟ୍ରାକିଂ ନେଟୱର୍କ ଆଣ୍ଡ ସିଷ୍ଟମ୍ସ ପ୍ରୋଜେକ୍ଟ କାର୍ଯ୍ୟ ସମ୍ପାଦନ ପାଇଁ ଆଉ ଏକ ବର୍ଷ ସମୟକୁ କ୍ୟାବିନେଟର ଅନୁମୋଦନ:


    ଏପ୍ରିଲରେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ କ୍ୟାବିନେଟ ଅର୍ଥନୈତିକ ବ୍ୟାପାର କମିଟି ବୈଠକରେ 2017 ମାର୍ଚ୍ଚ 31 ପରେ ସିସିଟିଏନଏସ୍ ଲାଗୁ କରିବାକୁ ଆଉ ଏକ ବର୍ଷ ସମୟର ସମ୍ପ୍ରସାରଣ ପାଇଁ ସ୍ୱରାଷ୍ଟ୍ର ମନ୍ତ୍ରଣାଳୟର ପ୍ରସ୍ତାବକୁ ମଞ୍ଜୁରି ମିଳିଥିଲା । ଏହାଫଳରେ ପ୍ରୋଜେକ୍ଟର ବକେୟା ଥିବା କାମଗୁଡ଼ିକ ହୋଇପାରିବ । 2022 ପର୍ଯ୍ୟନ୍ତ ଏହି ପ୍ରୋଜେକ୍ଟର ରକ୍ଷଣାବେକ୍ଷଣ ପର୍ଯ୍ୟାୟ ଜାରି ରହିବ । ପ୍ରୋଜେକ୍ଟର ମୋଟ ବ୍ୟୟ ଅଟକଳ 2000 କୋଟି ଟଙ୍କାରୁ 2016-17 ସୁଦ୍ଧା ମିଳିଥିବା ମୋଟ 1550 କୋଟି ଟଙ୍କା ଇତି ମଧ୍ୟରେ ଖର୍ଚ୍ଚ ହୋଇ ସାରିଛି ।


    2017 ଏପ୍ରିଲ 6ରେ ସ୍ୱରାଷ୍ଟ୍ର ରାଷ୍ଟ୍ର ମନ୍ତ୍ରୀ ହଂସରାଜ ଗଙ୍ଗରାମ ଆହିର ସିସିଟିଏନଏସର ସମୀକ୍ଷା କରିଥିଲେ ।


    ସିସିଟିଏନଏସ ପ୍ରୋଜକ୍ଟ ଅଧୀନରେ ଡିଜିଟାଲ ପୁଲିସ ପୋର୍ଟାଲ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀଙ୍କ ଦ୍ୱାରା ଉନ୍ମୋଚିତ:


    2017 ଅଗଷ୍ଟ 21ରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ନୂଆଦିଲ୍ଲୀରେ ସିସିଟିଏନଏସ୍ ପ୍ରୋଜେକ୍ଟ ଅଧୀନରେ ଡିଜିଟାଲ ପୁଲିସ ପୋର୍ଟାଲର ଶୁଭାରମ୍ଭ କରିଥିଲେ । କ୍ରିମନାଲ ଜଷ୍ଟିସ୍ ସିଷ୍ଟମର ପୁଲିସ , ନ୍ୟାୟାଳୟ , ଜେଲ୍ , ବିଚାର ପ୍ରକ୍ରିୟା , ଫୋରେନସିକ୍ ଲାବୋରାଟୋରୀ , ଫିଙ୍ଗର ପ୍ରିଣ୍ଟ , ଜୁଭେନାଇଲ ହୋମ୍ ଇତ୍ୟାଦିକୁ ସିସିଟିଏନଏସ୍ ଡାଟାବେସରେ ସଂଯୁକ୍ତ କରିବାକୁ ସ୍ୱରାଷ୍ଟ୍ର ମନ୍ତ୍ରଣାଳୟ ପଦକ୍ଷେପ ନେବ । ନୀତି ନିର୍ଦ୍ଧାରକମାନଙ୍କ ସହ ସମସ୍ତ ପକ୍ଷଙ୍କ ପାଇଁ ଏହି କ୍ରିମିନାଲ ଜଷ୍ଟିସ ସିଷ୍ଟମ ଦରକାରୀ ସମ୍ବଳ ହେବ । ଡିଜିଟାଲ ପୁଲିସ ପୋର୍ଟାଲରେ ଜନସାଧାରଣ ଅନଲାଇନରେ ଏତଲା ପଂଜିକୃତ କରିପାରିବେ । ପ୍ରାରମ୍ଭିକ ଭାବେ 34ଟି ରାଜ୍ୟ ଏବଂ କେନ୍ଦ୍ର ଶାସିତ ଅଞ୍ଚଳରେ ଏହି ପୋର୍ଟାଲରୁ ଜନସାଧାରଣ 7 ପ୍ରକାର ସେବା ପାଇପାରିବେ । ଦେଶର ଯେକୌଣସି ସ୍ଥାନର ଯେକୌଣସି ଅପରାଧୀର ଇତିହାସ ଜାଣିପାରେ ସିସିଟିଏନଏସ୍ ପୋର୍ଟାଲ ତଦନ୍ତକାରୀ ଅଧିକାରୀଙ୍କୁ ସହାୟକ ହୋଇପାରିବ ।


    ଅସ୍ତ୍ରଶସ୍ତ୍ର ନିର୍ମାଣ କ୍ଷେତ୍ରରେ ‘ ମେକ୍ ଇନ୍ ଇଣ୍ଡିଆ ’ କୁ ସ୍ୱରାଷ୍ଟ୍ର ମନ୍ତ୍ରଣାଳୟର ପ୍ରାଧାନ୍ୟ:


    ଅକ୍ଟୋବରରେ ସ୍ୱରାଷ୍ଟ୍ର ମନ୍ତ୍ରଣାଳୟ ଅସ୍ତ୍ରଶସ୍ତ୍ର ନିୟମର ଉଦାରୀକରଣ କରିଥିଲେ । ଏହାଦ୍ୱାରା ସରକାରଙ୍କ ନିର୍ମାଣ ନୀତି ‘ ମେକ୍ ଇନ୍ ଇଣ୍ଡିଆ ’ କୁ ଅସ୍ତ୍ରଶସ୍ତ୍ର ନିର୍ମାଣ କ୍ଷେତ୍ରରେ ପ୍ରାଧାନ୍ୟ ମିଳିପାରିଛି । ଅସ୍ତ୍ରଶସ୍ତ୍ର ଓ ଗୁଳିଗୋଳା ନିର୍ମାଣ କ୍ଷେତ୍ରରେ ନିଯୁକ୍ତି ସୃଷ୍ଟିକୁ ମଧ୍ୟ ପ୍ରୋତ୍ସାହନ ମିଳିଛି ।


    ବିଏସ୍ଏଫ୍ ଏୟାର ୱିଙ୍ଗର ନିଜସ୍ୱ ପାଇଲଟ ଓ କର୍ମଚାରୀଙ୍କୁ ନିଯୁକ୍ତି:


    2017 ଫେବୃଆରୀ 9 ତାରିଖରେ ସୀମା ସୁରକ୍ଷା ବଳ (ବିଏସ୍ଏଫ୍)ର ଆକାଶ ବାହିନୀ (ଏୟାର ୱିଙ୍ଗ୍) ନିଜସ୍ୱ ପାଇଲଟ ଏବଂ କର୍ମଚାରୀଙ୍କୁ ନିଯୁକ୍ତି ଦେଇ ନୂଆ ପଦକ୍ଷେପ ଆରମ୍ଭ କରିଥିଲା । ଗୁଆହାଟୀରୁ ଏକ ଏମ୍ଆଇ-17 ଭି-5 ହେଲିକପ୍ଟରରେ ବିଏସ୍ଏଫର ନିଜସ୍ୱ ପାଇଲଟ ଓ କର୍ମଚାରୀଙ୍କୁ ସହ ଉଡ଼ାଣ କରିବାରେ ସ୍ୱରାଷ୍ଟ୍ର ରାଷ୍ଟ୍ର ମନ୍ତ୍ରି କିରେନ ରିଜିଜୁ ପ୍ରଥମ ଅତିଥି ହୋଇଥିଲେ । ଏ ପର୍ଯ୍ୟନ୍ତ ବାୟୁସେନାର ପାଇଲଟ ଓ କର୍ମଚାରୀଙ୍କ ଦ୍ୱାରା ବିଏସ୍ଏଫର ହେଲିକପ୍ଟର ଉଡ଼ାଣ କରୁଥିଲା ।


    ବାମପନ୍ଥୀ ଉଗ୍ରବାଦୀ ପ୍ରଭାବିତ ରାଜ୍ୟଗୁଡ଼ିକର ବୈଠକରେ ସ୍ୱରାଷ୍ଟ୍ର ମନ୍ତ୍ରୀଙ୍କ ସମୀକ୍ଷା:


    ଦଶଟି ବାମପନ୍ଥୀ ଉଗ୍ରବାଦୀ ପ୍ରଭାବିତ ରାଜ୍ୟର ସ୍ଥିତି ସମ୍ପର୍କରେ ମେ 8 ତାରିଖରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀଙ୍କ ଅଧ୍ୟକ୍ଷତାରେ ଏକ ସମୀକ୍ଷା ବୈଠକ ଅନୁଷ୍ଠିତ ହୋଇଥିଲା । ସ୍ୱରାଷ୍ଟ୍ର ମନ୍ତ୍ରୀଙ୍କ ସ୍ୱତନ୍ତ୍ର ନିର୍ଦ୍ଦେଶ କ୍ରମେ ବାମପନ୍ଥୀ ଉଗ୍ରବାଦୀଙ୍କ ଦ୍ୱାରା ସର୍ବାଧିକ ପ୍ରଭାବିତ 35ଟି ଜିଲ୍ଲାର ଜିଲ୍ଲାପାଳ ଓ ଏସପି ବୈଠକରେ ଉପସ୍ଥିତ ଥିଲେ । ବାମପନ୍ଥୀ ଉଗ୍ରବାଦୀଙ୍କ ସହ ଲଢ଼େଇ କରିବାରେ ଏକ ନୂତନ ରଣକୌଶଳ ‘ ସମାଧାନ ’ ସମ୍ପର୍କରେ ସ୍ୱରାଷ୍ଟ୍ର ମନ୍ତ୍ରୀ ବୈଠକରେ ପ୍ରକାଶ କରିଥିଲେ । ନୂତନ ରଣକୌଶଳ ଅନୁଯାୟୀ ଏସ୍- ସ୍ମାର୍ଟ ଲିଡରସିପ୍ (ଦୃଢ଼ ନେତୃତ୍ୱ) , ଏ-ଆଗ୍ରେସିଭ୍ ଷ୍ଟ୍ରାଟେଜି(ଆକ୍ରମଣାତ୍ମକ ରଣନୀତି) , ଏମ୍-ମୋଟିଭେସନ ଆଣ୍ଡ ଟ୍ରେନିଂ (ପ୍ରେରଣା ଓ ପ୍ରଶିକ୍ଷଣ) , ଏ-ଆକ୍ସନେବଲ ଇଣ୍ଟେଲିଜେନ୍ସ (କାର୍ଯ୍ୟାନୁଷ୍ଠାନ ଯୋଗ୍ୟ ଗୁଇନ୍ଦା ସୂଚନା) , ଡି- ଡ୍ୟାସବୋର୍ଡ ପରଫର୍ମାନ୍ସ ଇଣ୍ଡିକେଟର , ଏଚ-ହାର୍ନେସିଙ୍ଗ ଟେକ୍ନୋଲୋଜି , ଏ-ଆକ୍ସନ ପ୍ଲାନ (କାର୍ଯ୍ୟାନ୍ୱୟନ ଯୋଜନା) , ଏନ-ନୋ ଆକ୍ସେସ ଅଫ ଫାଇନାନ୍ସିଂ (ଆର୍ଥିକ ସହାୟତା) ।


    ବାମପନ୍ଥୀ ଉଗ୍ରବାଦୀ ପ୍ରଭାବିତ ରାଜ୍ୟଗୁଡ଼ିକର ନିରାପତ୍ତା ସ୍ଥିତି ଏବଂ ଉନ୍ନୟନ ପ୍ରକଳ୍ପଗୁଡ଼ିକର କାର୍ଯ୍ୟର ସମୀକ୍ଷା ପାଇଁ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ପୁନର୍ବାର ନୂଆଦିଲ୍ଲୀରେ ଅଗଷ୍ଟ 3 ତାରିଖରେ ବୈଠକ ଆହ୍ୱାନ କରିଥିଲେ । ବୈଠକରେ ଆବଶ୍ୟକ ସଡ଼କ ଯୋଜନା , ବିମାନ ସଂଯୋଗ , ଶକ୍ତି , ଶିକ୍ଷା , ସ୍ୱାସ୍ଥ୍ୟ ଏବଂ ବ୍ୟାଙ୍କିଂ କ୍ଷେତ୍ର ଭଳି ଉନ୍ନୟନ ପ୍ରକଳ୍ପର ଅଗ୍ରଗତି ନେଇ ସମୀକ୍ଷା ହୋଇଥିଲା । ଆରଆରପି-1ରେ ମୋଟ 4433 କିଲୋମିଟର ସଡ଼କ ନିର୍ମାଣ କରାଯାଇଛି । ଏଥିରୁ 1504 କିଲୋମିଟର ଅଗମ୍ୟ ଅଞ୍ଚଳରେ କେବଳ ଗତ ତିନିବର୍ଷ ମଧ୍ୟରେ ନିର୍ମାଣ ହୋଇଛି । ବକେୟା ସଡ଼କ ନିର୍ମାଣ ଶୀଘ୍ର ସମ୍ପନ୍ନ କରିବାକୁ ସ୍ୱରାଷ୍ଟ୍ର ମନ୍ତ୍ରୀ ବୈଠକରେ କହିଥିଲେ ।


    ଅଗଷ୍ଟ 29 ତାରିଖରେ ନୂଆଦିଲ୍ଲୀରେ ବାମପନ୍ଥୀ ଉଗ୍ରବାଦ ପ୍ରସଙ୍ଗରେ ଅନୁଷ୍ଠିତ ସ୍ୱରାଷ୍ଟ୍ର ମନ୍ତ୍ରଣାଳୟ ପରାମର୍ଶଦାତା କମିଟି ବୈଠକରେ ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ଅଧ୍ୟକ୍ଷତା କରିଥିଲେ । ସ୍ୱରାଷ୍ଟ୍ର ମନ୍ତ୍ରୀ ବୈଠକରେ କହିଥିଲେ , ବିଶେଷ କରି ବିଗତ ତିନି ବର୍ଷ ମଧ୍ୟରେ ବାମପନ୍ଥୀ ଉଗ୍ରବାଦ ପ୍ରଭାବିତ ଅଞ୍ଚଳରେ ଆଇନ ଶୃଙ୍ଖଳା ପରିସ୍ଥିତିରେ ଉଲ୍ଲେଖନୀୟ ଅଗ୍ରଗତି ଘଟିଛି । 2010 ମସିହା ତୁଳନାରେ 2016 ରେ ଏସବୁ ଅଞ୍ଚଳରେ ହିଂସା 53% ହ୍ରାସ ପାଇଛି । ହିଂସାଜନିତ ମୃତ୍ୟୁସଂଖ୍ୟା 72% ହ୍ରାସ ପାଇଥିବା ବେଳେ 2017ରେ ଏହି ହ୍ରାସ ହାର ଜାରି ରହିଛି । 2016 ତୁଳନାରେ 2017ରେ ହିଂସା ଘଟଣା 25.6% ହ୍ରାସ ପାଇଥିବା ରାଜନାଥ ସିଂହ ବୈଠକରେ ସୂଚନା ଦେଇଥିଲେ ।


    2017 ନଭେମ୍ବର 3 ତାରିଖରେ ରାଜନାଥ ସିଂହ ଛତିଶଗଡ଼ରେ ବାମପନ୍ଥୀ ଉଗ୍ରବାଦ ପ୍ରସଙ୍ଗରେ ଏକ ଉଚ୍ଚସ୍ତରୀୟ ବୈଠକରେ ସମୀକ୍ଷା କରିଥିଲେ । ଦକ୍ଷତା ବିକାଶକୁ ଦୃଷ୍ଟି ଦେଇ ଛତିଶଗଡ଼କୁ 9ଟି ଆଇଟିଆଇ ଏବଂ 14ଟି ଦକ୍ଷତା ବିକାଶ କେନ୍ଦ୍ର ମଂଜୁର କରାଯାଇଛି । ରାଜ୍ୟରେ ଶିକ୍ଷାର ବିକାଶ ପାଇଁ ବିଜାପୁର ଓ ସୁକମାରେ 2ଟି କେନ୍ଦ୍ରୀୟ ବିଦ୍ୟାଳୟ ଏବଂ ବିଜାପୁର , ନାରାୟଣପୁର ଏବଂ କୋଣ୍ଡାଗାଓଁରେ 3ଟି ଜବାହରଲାଲ ନବୋଦୟ ବିଦ୍ୟାଳୟ ପ୍ରତିଷ୍ଠାକୁ ମଂଜୁର କରାଯାଇଛି । ପିଏମଏସଏସୱାଇରେ ଜଗଦଲପୁର ମେଡିକାଲ କଲେଜକୁ ଉକ୍ରର୍ଷ କେନ୍ଦ୍ର ଭାବେ ବିକାଶ ପାଇଁ 200 କୋଟି ଟଙ୍କା ମଂଜୁର କରାଯାଇଛି ।


    ଭିସା ନିୟମର ସରଳୀକରଣ:


    2017 ଏପ୍ରିଲ 1 ତାରିଖରୁ ଇ-ଭିସାକୁ 3ଟି ଭାଗରେ ବିଭକ୍ତ କରାଯାଇଛି । ଯଥା: ଇ-ଟୁରିଷ୍ଟ ଭିସା , ଇ-ବିଜିନେସ ଭିସା ଏବଂ ଇ-ମେଡିକାଲ ଭିସା । ଏବେ ଇ-ଭିସା ସୁବିଧା 163ଟି ଦେଶର ନାଗରିକଙ୍କ ପାଇଁ ଉପଲବ୍ଧ ହେଉଛି । ସେମାନେ 25ଟି ବିମାନ ବନ୍ଦର (ପୂର୍ବରୁ 16ଟି ବିମାନବନ୍ଦରରେ ସୁବିଧା ଥିଲା) ଏବଂ 5ଟି ଭାରତୀୟ ବନ୍ଦର ; କୋଚିନ୍ , ଗୋଆ , ମାଙ୍ଗାଲୋର , ମୁମ୍ବାଇ ଏବଂ ଚେନ୍ନାଇ ଦେଇ ପ୍ରବେଶ କରିପାରିବେ । ବନ୍ଦରରେ ଇ-ଭିସାର ସୁବିଧା ବିଭିନ୍ନ ଦେଶ ସହ ଭାରତର କ୍ରୁଇଜ ଟୁରିଜମକୁ ବଢ଼ାଇବ । ଇ – ଭିସା ଆବେଦନର ୱିଣ୍ଡୋ 30 ଦିନରୁ 120 ଦିନକୁ ବୃଦ୍ଧି କରାଯାଇଛି । ଇ-ଭିସା ରହଣିର ସମୟ 30 ଦିନରୁ 60 ଦିନକୁ ବଢ଼ାଯାଇଛି । ଇ-ଟୁରିଷ୍ଟ ଏବଂ ଇ-ବିଜିନେସ୍ ଭିସାରେ ଡବଲ-ଏଣ୍ଟି୍ର ସୁବିଧା ପ୍ରଦାନ କରାଯାଇଥିବା ବେଳେ ଇ-ମେଡିକାଲ ଭିସା ଟ୍ରିପଲ-ଏଣ୍ଟି୍ର ସୁବିଧା କରାଯାଇଛି । ଦିଲ୍ଲୀ , ମୁମ୍ବାଇ , କୋଲକାତା , ଚେନ୍ନାଇ , ବେଙ୍ଗାଲୁରୁ ଏବଂ ହାଇଦ୍ରାବାଦରେ ମେଡିକାଲ ଟୁରିଷ୍ଟମାନଙ୍କୁ ସହାୟତା ପ୍ରଦାନ କରିବାକୁ ସ୍ୱତନ୍ତ୍ର ଭାବେ ଇମିଗ୍ରେସନ କାଉଣ୍ଟର ଏବଂ ସହାୟତା ଡେସ୍କ ଖୋଲାଯାଇଛି ।


    ଦିଲ୍ଲୀ ଆନ୍ତର୍ଜାତିକ ବିମାନବନ୍ଦରରେ ଇମିଗ୍ରେସନ ସୁବିଧା ବୃଦ୍ଧି:


    ନୂଆଦିଲ୍ଲୀରେ ନଭେମ୍ବର 1 ତାରିଖରେ କେନ୍ଦ୍ର ସ୍ୱରାଷ୍ଟ୍ର ସଚିବ ରାଜୀବ ଗଉବାଙ୍କ ଅଧ୍ୟକ୍ଷତାରେ ନୂଆଦିଲ୍ଲୀରେ ଏକ ସମୀକ୍ଷା ବୈଠକ ଅନୁଷ୍ଠିତ ହୋଇଥିଲା । ବୈଠକରେ ଦିଲ୍ଲୀ ଆନ୍ତର୍ଜାତିକ ବିମାନବନ୍ଦରରେ ଇମିଗେସନ ସୁବିଧା ବୃଦ୍ଧି କରିବା ଲାଗି ପ୍ରଯୁକ୍ତିଗତ ବିକାଶ , ଆଧୁନିକ ଯନ୍ତ୍ରାଂଶର ସୁବିଧା , ଅତିରିକ୍ତ ଜାଗା , ପେସାଦାର ମାନବସମ୍ବଳ ଇତ୍ୟାଦି ସମ୍ପର୍କରେ ଆଲୋଚନା ହୋଇଥିଲା । ଦିଲ୍ଲୀ ଆନ୍ତର୍ଜାତିକ ବିମାନବନ୍ଦରରେ ଇମିଗ୍ରେସନ୍ ସୁବିଧା ବଢ଼ିବା ଯୋଗୁ କେବଳ ଭାରତ ଆସୁଥିବା ବିଦେଶୀ ପର୍ଯ୍ୟଟକ ନୁହଁନ୍ତି , ଏଥିସହ ବିଦେଶ ଯାଉଥିବା ଭାରତୀୟମାନେ ମଧ୍ୟ ଉପକୃତ ହୋଇପାରିବେ ।


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀଙ୍କ ଦ୍ୱାରା ଏସଏସବିରେ ନୂତନ ଗୋଇନ୍ଦା ବ୍ୟବସ୍ଥା କାର୍ଯ୍ୟକାରୀ:


    ସେପ୍ଟେମ୍ବର 18 ତାରିଖରେ ନୂଆଦିଲ୍ଲୀରେ ଅନୁଷ୍ଠିତ ଏକ ସ୍ୱତନ୍ତ୍ର ଉତ୍ସବରେ ସଶସ୍ତ୍ର ସୀମା ବଳ (ଏସଏସବି)ର ନୂତନ ଗୋଇନ୍ଦା ବ୍ୟବସ୍ଥାକୁ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂ କାର୍ଯ୍ୟକାରୀ କରିଛନ୍ତି । ସ୍ୱରାଷ୍ଟ୍ର ମନ୍ତ୍ରୀଙ୍କ ଅନୁମତି ଯୋଗୁ ଏସଏସବିର ବହୁ ଦିନର ଯୋଜନା ପୂରଣ ହୋଇପାରିଛି । ଭାରତ-ନେପାଳ ଏବଂ ଭାରତ-ଭୁଟାନ ସୀମାରେ ଏସଏସବିକୁ ପ୍ରମୁଖ ଗୋଇନ୍ଦା ସଂସ୍ଥା (ଲିଡ୍ ଇଣ୍ଟେଲିଜେନ୍ସ ଏଜେନ୍ସି) ଭାବେ ଏବେ ବିବେଚନା କରାଯାଉଛି । ବାଟାଲିଅନରୁ ଫ୍ରଣ୍ଟିୟର ମୁଖ୍ୟାଳୟ ପର୍ଯ୍ୟନ୍ତ 650 ନୂତନ ପଦପଦବିରେ ନିଯୁକ୍ତି ପାଇଁ ସ୍ୱରାଷ୍ଟ୍ର ମନ୍ତ୍ରଣାଳୟ ଅନୁମତି ଦେଇଛି ।


    ଜାମ୍ମୁ-କାଶ୍ମୀରର ପ୍ରତିନିଧି ଭାବେ ଦିନେଶ୍ୱର ଶର୍ମାଙ୍କୁ କେନ୍ଦ୍ରର ନିଯୁକ୍ତି:


    ଜାମ୍ମୁ-କାଶ୍ମୀରରେ ବିଭିନ୍ନ ନିର୍ବାଚିତ ଲୋକପ୍ରତିନିଧି , ବିଭିନ୍ନ ସଂସ୍ଥା ଏବଂ ବ୍ୟକ୍ତି ବିଶେଷଙ୍କ ସହ ଆଲୋଚନାକୁ ଆଗେଇ ନେବା ପାଇଁ ଇଣ୍ଟେଲିଜେନ୍ସ ବ୍ୟୁରୋର ପୂର୍ବତନ ନିର୍ଦ୍ଦେଶକ ଦିନେଶ୍ୱର ଶର୍ମାଙ୍କୁ କେନ୍ଦ୍ର ସରକାର ପ୍ରତିନିଧି ଭାବେ ନିଯୁକ୍ତି ଦେଇଛନ୍ତି । ଜାମ୍ମୁ-କାଶ୍ମୀରର ବିଭିନ୍ନ କ୍ଷେତ୍ରରେ ଥିବା ଲୋକଙ୍କ ସକରାତ୍ମକ ଦୃଷ୍ଟିଭଙ୍ଗୀକୁ ଲକ୍ଷ୍ୟ କରି ଆଶା କରାଯାଉଛି ରାଜ୍ୟରେ ଶାନ୍ତି ପ୍ରତିଷ୍ଠା ପାଇଁ କେନ୍ଦ୍ର ସରକାରଙ୍କ ପଦକ୍ଷେପରେ ସହଯୋଗ କରି ବିଭିନ୍ନ ପକ୍ଷ ଆଲୋଚନା ପାଇଁ ଆଗେଇ ଆସିବେ ।


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀଙ୍କ 4 ଦିନିଆ ଜାମ୍ମୁ-କାଶ୍ମୀର ଗସ୍ତ:


    2017 ସେପ୍ଟେମ୍ବର 9 ତାରିଖରୁ 12 ତାରିଖ ପର୍ଯ୍ୟନ୍ତ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ଚାରି ଦିନିଆ ଜାମ୍ମୁ-କାଶ୍ମୀର ଗସ୍ତରେ ଯାଇଥିଲେ । ଜାମ୍ମୁରେ ଏକ ସାମ୍ବାଦିକ ସମ୍ମିଳନୀରେ ରାଜନାଥ ସିଂହ କହିଲେ ଯେ , ଜାମ୍ମୁ-କାଶ୍ମୀରର ତିନୋଟି କ୍ଷେତ୍ରରେ ସମାନ ଭାବେ ବିକାଶ କାର୍ଯ୍ୟ ଆଗେଇ ନେବାକୁ କେନ୍ଦ୍ର ସରକାର ଉଦ୍ୟମ କରୁଛନ୍ତି । ପିଏମଡିପିରେ ଅନେକ ପ୍ରକଳ୍ପ ରାଜ୍ୟରେ କାର୍ଯ୍ୟକାରୀ ହେଉଛି । ପ୍ରବାସୀ କାଶ୍ମୀରୀମାନଙ୍କୁ 300 ନିଯୁକ୍ତି ଦେବାକୁ କେନ୍ଦ୍ର ନିଷ୍ପତ୍ତି ନେଇଛି ଏବଂ ରାଜ୍ୟ ସକାଶେ 1080 କୋଟି ଟଙ୍କା ମଂଜୁର ହୋଇଛି । ଯୁଦ୍ଧ ବିରତି ଉଲ୍ଲଂଘନ ସମୟରେ ଗୁଳିଗୋଳାରେ ପ୍ରାଣ ହରାଉଥିବା ଲୋକଙ୍କୁ ଅନୁକମ୍ପାମୂଳକ ଭାବେ ସହାୟତା ରାଶି 1 ଲକ୍ଷ ଟଙ୍କାରୁ 5 ଲକ୍ଷ ଟଙ୍କାକୁ ବୃଦ୍ଧି କରାଯାଇଛି । କାଶ୍ମୀର ଉପତ୍ୟକାରେ 6000 ସାମୟିକ ଆଶ୍ରୟସ୍ଥଳ ନିର୍ମାଣ ପାଇଁ ସରକାର ନିଷ୍ପତ୍ତି ନେଇଛନ୍ତି । ପାକ୍ ଅଧିକୃତ ଜାମ୍ମୁ-କାଶ୍ମୀରରୁ ଦେଶାନ୍ତର ହେଉଥିବା ଲୋକଙ୍କ ପାଇଁ 2 ହଜାର କୋଟି ଟଙ୍କାର ପ୍ୟାକେଜକୁ ମଧ୍ୟ ସରକାର ମଂଜୁର କରିଥିବା ସେ କହିଥିଲେ ।


    ଜାମ୍ମୁ-କାଶ୍ମୀରରେ ସିଆରପିଏଫର ହେଲପଲାଇନ୍:


    2017 ଜୁନ୍ 16 ତାରିଖରେ ଜାମ୍ମୁ-କାଶ୍ମୀରରେ ସିଆରପିଏଫର ହେଲପ ଲାଇନ କାର୍ଯ୍ୟକାରୀ ହୋଇଛି । ନାଗରିକଙ୍କ ମଧ୍ୟରେ ବିଶ୍ୱାସ ଓ ଭରସା ସୃଷ୍ଟି କରିବାକୁ ଏହି ହେଲପ ଲାଇନ ଆରମ୍ଭ ହୋଇଛି ।


    ଜାମ୍ମୁ-କାଶ୍ମୀର ପାଇଁ ସ୍ପେସାଲ ଇଣ୍ଡଷ୍ଟି୍ର ଇନିସିଏଟିଭ୍ ଯୋଜନାର ସମୟସୀମାକୁ କ୍ୟାବିନେଟର ଅନୁମୋଦନ:


    2017 ସେପ୍ଟେମ୍ବର 20ରେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ବସିଥିବା କ୍ୟାବିନେଟ ଅର୍ଥନୈତିକ ବ୍ୟାପାର କମିଟି ବୈଠକରେ ସ୍ୱରାଷ୍ଟ୍ର ମନ୍ତ୍ରଣାଳୟ ଦ୍ୱାରା ‘ ଜାମ୍ମୁ-କାଶ୍ମୀର ପାଇଁ ସ୍ୱତନ୍ତ୍ର ଉଦ୍ୟୋଗ ପଦକ୍ଷେପ ’ ଯୋଜନାର ଅବଧି 2018 ଡିସେମ୍ବର 31 ପର୍ଯ୍ୟନ୍ତ ବଢ଼ାଇବା ପ୍ରସ୍ତାବକୁ ମଂଜୁରି ମିଳିଛି । ପୂର୍ବରୁ ଉଡାନର ସମୟସୀମା 2016-17 ପର୍ଯ୍ୟନ୍ତ ଥିଲା ।


    ରାଜନାଥ ସିଂହଙ୍କ ଅଧ୍ୟକ୍ଷତାରେ ଅନ୍ତଃରାଜ୍ୟ ପରିଷଦ ବୈଠକ ଅନୁଷ୍ଠିତ:


    ଏପ୍ରିଲ 9 ତାରିଖରେ ନୂଆଦିଲ୍ଲୀରେ ଅନୁଷ୍ଠିତ ଅନ୍ତଃରାଜ୍ୟ ପରିଷଦର ଏକାଦଶ ଷ୍ଟାଣ୍ଡିଂ କମିଟି ବୈଠକରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ଅଧ୍ୟକ୍ଷତା କରିଥିଲେ । ପୁଞ୍ଚି କମିସନର ଭଲ୍ୟୁମ୍ 2 ଏବଂ 3ରେ ଥିବା ବିଭିନ୍ନ ସୁପାରିସ ଉପରେ ବୈଠକରେ ଆଲୋଚନା ହୋଇଥିଲା । ନଭେମ୍ବର 25 ତାରିଖରେ ପୁନର୍ବାର ରାଜାନଥ ସିଂହଙ୍କ ଅଧ୍ୟକ୍ଷତାରେ ଅନ୍ତଃରାଜ୍ୟ ପରିଷଦ ଷ୍ଟାଣ୍ଡିଂ କମିଟିର ଦ୍ୱାଦଶ ବୈଠକ ଅନୁଷ୍ଠିତ ହୋଇଥିଲା । ପୁଞ୍ଚି କମିସନ ରିପୋର୍ଟ ଉପରେ ଷ୍ଟାଣ୍ଡି କମିଟି କରିଥିବା ସୁପାରିସ ଗୁଡ଼ିକ ପ୍ରଧାନମନ୍ତ୍ରୀଙ୍କ ଅଧ୍ୟକ୍ଷତାରେ ହେବାକୁ ଥିବା ଅନ୍ତଃରାଜ୍ୟ ପରିଷଦ ବୈଠକରେ ଉପସ୍ଥାପିତ ହେବ ।


    ଆଇଲାଣ୍ଡସ ଡେଭଲପମେଣ୍ଟ ଏଜେନ୍ସି (ଆଇଡିଏ)ର ବୈଠକ:


    2017 ଜୁଲାଇ 24 ତାରିଖରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀଙ୍କ ଅଧ୍ୟକ୍ଷତାରେ ନବଗଠିତ ଦ୍ୱୀପାଞ୍ଚଳ ବିକାଶ ସଂସ୍ଥା (ଆଇଡିଏ)ର ପ୍ରଥମ ବୈଠକ ଅନୁଷ୍ଠିତ ହୋଇଥିଲା । ଦ୍ୱୀପାଞ୍ଚଳର ବିକାଶ ପ୍ରଧାନମନ୍ତ୍ରୀ ଏକ ବୈଠକରେ ସମୀକ୍ଷା କରିବା ପରେ 2017 ଜୁନ୍ 1 ତାରିଖରେ ଆଇଡିଏ ଗଠନ ହୋଇଥିଲା ।


    ନଭେମ୍ବର 8 ତାରିଖରେ ସ୍ୱରାଷ୍ଟ୍ର ମନ୍ତ୍ରୀଙ୍କ ଅଧ୍ୟକ୍ଷତାରେ ଆଇଡିଏର ଦ୍ୱିତୀୟ ବୈଠକ ହୋଇଥିଲା । 9ଟି ଦ୍ୱୀପର ବିକାଶ ପାଇଁ ବିଭିନ୍ନ ଯୋଜନା ଓ ମାଷ୍ଟର ପ୍ଲାନ ସମ୍ପର୍କରେ ବୈଠକରେ ଆଲୋଚନା ହୋଇଥିଲା । 9ଟି ଦ୍ୱୀପରୁ 4ଟି ଆଣ୍ଡାମାନ ନିକୋବର(ସ୍ମିଥ୍ , ରସ୍ , ଲଙ୍ଗ୍ ଏବଂ ଆଭିସ୍) ଏବଂ ପାଞ୍ଚଟି ଲାକ୍ଷାଦ୍ୱୀପ (ମିନିକୟ , ବାଙ୍ଗରାମ , ଥିନ୍ନାକରା ଏବଂ ଚେରିୟାମ୍)ରେ । ଆଣ୍ଡମାନ ଏବଂ ନିକୋବର ଦ୍ୱୀପର ଉତ୍ତର ଭାଗରେ ଦିଗଲିପୁର ନିକଟରେ ଥିବା ଶିବପୁର ନାଭାଲ ଏୟାର ଷ୍ଟେସନକୁ ବିମାନବନ୍ଦର ଭାବେ ମଧ୍ୟ ବ୍ୟବହାର କରାଯିବ । ଏଥିସହ ପର୍ଯ୍ୟଟକଙ୍କୁ ଆକୃଷ୍ଟ କରିବାକୁ ମିନିକୟ ଦ୍ୱୀପରେ ପିପିପି ପ୍ୟାକେଜରେ ବିମାନବନ୍ଦରର ବିକାଶ କରିବାକୁ ବୈଠକରେ ନିଷ୍ପତ୍ତି ହୋଇଥିଲା ।


    ଏଫସିଆରଏ ପଂଜିକରଣ ବାତିଲ କରିବାକୁ ସଂଘମାନଙ୍କୁ କାରଣଦର୍ଶାଅ ନୋଟିସ୍:


    ଯେଉଁ ସବୁ ସଂଘ fcraonline.nic.in . ରେ 2010-11 ଆର୍ଥିକ ବର୍ଷରୁ 2014-15 ପର୍ଯ୍ୟନ୍ତ ବାର୍ଷିକ ଆୟବ୍ୟୟ ରିପୋର୍ଟ ଅପ୍ଲୋଡ କରି ନାହାନ୍ତି , ସେମାନଙ୍କୁ 2017 ମେ 12 ତାରିଖ ସୁଦ୍ଧା ତାହା ଅପଲୋଡ କରିବାକୁ ପବ୍ଲିକ ନୋଟିସ ମାଧ୍ୟମରେ ସୂଚନା ଦିଆଯାଇଥିଲା । ଏକମାସ ମଧ୍ୟରେ 5922ଟି ଏନଜିଓ ଏହା କରିବାରେ ବିଫଳ ହେବାରୁ କାହିଁକି ଏଫସିଆରଏ ନିୟମାନୁସାରେ ସେମାନଙ୍କ ପଂଜିକରଣ ବାତିଲ କରା ନଯିବ ବୋଲି 2017 ଜୁଲାଇରେ ନୋଟିସ୍ ଦିଆଯାଇଛି । ଏଥିସହ 2000 ଏନଜିଓଙ୍କୁ ଏବେ ସେମାନଙ୍କର ଥିବା ଏଫସିଆରଏ ଆକାଉଣ୍ଟକୁ ପୁନଃସଂଶୋଧନ କରିବାକୁ କୁହାଯାଇଥିଲା । ଏହି ଏନଜିଓ ଗୁଡ଼ିକର ତାଲିକା www.fcraonline.nic.in . ୱେବସାଇଟରେ ଉପଲବ୍ଧ । ବିଦେଶୀ ଅନୁଦାନକୁ ଉଚିତ ଭାବେ ଖର୍ଚ୍ଚ କରୁ ନଥିବା ଏବଂ ଏଫସିଆରଏ-2010 ନିୟମ ଉଲ୍ଲଂଘନ କରୁଥିବା 1 ହଜାର ଏନଜିଓଙ୍କୁ ବିଦେଶୀ ଅନୁଦାନ ଏକାଉଣ୍ଟ ପରିଚାଳନା କରିବାରୁ ବିରତ କରାଯାଇଛି ।


    2017 ମେ 12ରେ ପବ୍ଲିକ ନୋଟିସ୍ ସତ୍ତ୍ୱେ ଯେଉଁମାନେ ଆୟବ୍ୟୟ ହିସାବ ଦେଇ ନଥିଲେ ସେମାନଙ୍କ ମଧ୍ୟରୁ 4842ଟି ସଂଘକୁ 2017 ସେପ୍ଟେମ୍ବର 19 ମଧ୍ୟରେ 2010-11 ଆର୍ଥିକ ବର୍ଷରୁ 2015-16 ପର୍ଯ୍ୟନ୍ତ ଆୟବ୍ୟୟ ରିପୋର୍ଟ ଜରିମାନା ସହ ଦାଖଲ କରିବାକୁ ପୁନଃ ସୁଯୋଗ ଦିଆଯାଇଛି ।


    ବିପର୍ଯ୍ୟୟ ପ୍ରଶମନ ହ୍ରାସ ପ୍ରସଙ୍ଗରେ ଦ୍ୱିତୀୟ ଜାତୀୟ ବୈଠକ:


    ନୂଆଦିଲ୍ଲୀରେ ମେ 15ରେ ବିପର୍ଯ୍ୟୟ ପ୍ରଶମନ ହ୍ରାସ ପ୍ରସଙ୍ଗରେ ଦୁଇ ଦିନିଆ ଦ୍ୱିତୟ ଜାତୀୟ ବୈଠକକୁ ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ଉଦଘାଟନ କରିଥିଲେ । ଦ୍ୱିତୀୟ ବୈଠକର ଶୀର୍ଷକ ଥିଲା- ଡିଜାଷ୍ଟର ରିସ୍କ ରିଡକ୍ସନ ଫର ସଷ୍ଟେନବଲ ଡେଭଲପମେଣ୍ଟ ମେକିଙ୍ଗ ଇଣ୍ଡିଆ ରେସିଲେଣ୍ଟ ବାଏ 2030 ।


    ଏନ୍ଆଇଏର ନୂତନ ମୁଖ୍ୟାଳୟ କମ୍ପ୍ଲେକ୍ସ ଉଦଘାଟିତ:


    2017 ଅକ୍ଟୋବର 10 ତାରିଖରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ନୂଆଦିଲ୍ଲୀରେ ଏନଆଇଏର ନୂତନ ମୁଖ୍ୟାଳୟ କମ୍ପ୍ଲେକ୍ସ ଉଦଘାଟନ କରିଛନ୍ତି । ଏହି ଅବସରରେ ସେ କହିଥିଲେ ଯେ , ନିକଟରେ ଏନଆଇଏ କାଶ୍ମୀରରେ ଆତଙ୍କବାଦୀଙ୍କୁ ପାଣ୍ଠି ଯୋଗାଣ ମାମଲାରେ ଚଢ଼ାଉ କରିଛି । ଏହି ପାଣ୍ଠି ଯୋଗାଣ ଏକ ପଡ଼ୋଶୀ ଶତ୍ରୁରାଷ୍ଟ୍ର ଏବଂ ତାର ବନ୍ଧୁ ତୃତୀୟ ରାଷ୍ଟ୍ର ଦ୍ୱାରା ହେଉଥିଲା । ତଦନ୍ତରେ ଏନ୍ଆଇଏକୁ ପୂର୍ଣ୍ଣ ସ୍ୱାଧୀନତା ଦିଆଯିବ ବୋଲି ସେ କହିଥିଲେ ।


    ଯୋଧପୁରରେ ଆଇବିର ୱେଷ୍ଟ ଜୋନ୍ ଆଞ୍ଚଳିକ ପ୍ରଶିକ୍ଷଣ କେନ୍ଦ୍ର ଉଦଘାଟନ:


    ଅକ୍ଟୋବର 16 ତାରିଖରେ ରାଜସ୍ଥାନର ଯୋଧପୁରଠାରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ଇଣ୍ଟେଲିଜେନ୍ସ ବ୍ୟୁରୋ (ଆଇବି)ର ୱେଷ୍ଟ ଜୋନ୍ ଆଞ୍ଚଳିକ ପ୍ରଶିକ୍ଷଣ କେନ୍ଦ୍ର ଉଦଘାଟନ କରିଛନ୍ତି । ରାଜ୍ୟ ପୁଲିସର ସ୍ପେସାଲ ବ୍ରାଞ୍ଚକୁ ସୁଦୃଢ଼ ଓ ସଶକ୍ତ କରିବା ଏହି ପ୍ରଶିକ୍ଷଣର ମୂଳ ଲକ୍ଷ୍ୟ । ୱେଷ୍ଟ ଜୋନରେ ମଧ୍ୟପ୍ରଦେଶ , ଗୋଆ , ଗୁଜରାଟ , ରାଜସ୍ଥାନ ଏମଂ ମହାରାଷ୍ଟ୍ର ଅନ୍ତର୍ଭୁକ୍ତ ।


    ବ୍ୟୁରୋ ଅଫ୍ ପୁଲିସ ରିସର୍ଚ୍ଚ ଆଣ୍ଡ ଡେଭଲପମେଣ୍ଟର ନୂତନ ମୁଖ୍ୟାଳୟ କୋଠା ଉଦଘାଟନ:


    ସେପ୍ଟେମ୍ବର 8 ତାରିଖରେ ନୂଆଦିଲ୍ଲୀରେ ସ୍ୱରାଷ୍ଟ୍ର ମନ୍ତ୍ରଣାଳୟରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ବ୍ୟୁରୋ ଅଫ ପୁଲିସ ରିସର୍ଚ୍ଚ ଆଣ୍ଡ ଡେଭଲପମେଣ୍ଟ ମୁଖ୍ୟାଳୟର ନୂତନ କୋଠା ଉଦଘାଟନ କରିଛନ୍ତି ।


    ଏନଆଇଡିଏମର ଭିତ୍ତିପ୍ରସ୍ତର ସ୍ଥାପନ:


    2017 ଫେବୃଆରୀ 17 ତାରିଖରେ ନୂଆଦିଲ୍ଲୀରେ କେନ୍ଦ୍ର ସ୍ୱରାଷ୍ଟ୍ର ରାଷ୍ଟ୍ର ମନ୍ତ୍ରୀ କିରେନ୍ ରିଜିଜୁ ନ୍ୟାସନାଲ ଇନଷ୍ଟିଚ୍ୟୁଟ ଅଫ୍ ଡିଜାଷ୍ଟର ମ୍ୟାନେଜମେଣ୍ଟ (ଏନଆଇଡିଏମ)ର ଭିତ୍ତିପ୍ରସ୍ତର ସ୍ଥାପନ କରିଛନ୍ତି ।


    ଆନ୍ଧ୍ର ପ୍ରଦେଶରେ ନୂତନ ଏନଡିଆରଏଫ କ୍ୟାମ୍ପସର ଭିତ୍ତିପ୍ରସ୍ତର:


    ଜାନୁଆରୀ 9 ତାରିଖରେ ଆନ୍ଧ୍ର ପ୍ରଦେଶର କୋଣ୍ଡା ପାଭୁଲୁରୁ ଠାରେ ଏନଡିଆରଏଫର ନୂତନ କ୍ୟାମ୍ପସ ପାଇଁ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ଭିତ୍ତିପ୍ରସ୍ତର ସ୍ଥାପନ କରିଛନ୍ତି । ଆନ୍ଧ୍ର ସରକାର ଏଥିପାଇଁ 50 ଏକର ଜମି ଯୋଗାଇ ଦେଇଛନ୍ତି । ଏହାର ସମସ୍ତ ଖର୍ଚ୍ଚ କେନ୍ଦ୍ର ସରକାର ବହନ କରିବେ ।


    ରୁଷରେ ଭାରତ-ରୁଷ ସହଯୋଗ ପାଇଁ ବୁଝାମଣାପତ୍ର ସ୍ୱାକ୍ଷରିତ:


    ନଭେମ୍ବର 27 ରୁ 29 ତାରିଖ ପର୍ଯ୍ୟନ୍ତ ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ତିନି ଦିନିଆ ରୁଷ ଗସ୍ତରେ ଯାଇଥିଲେ । ନିରାପତ୍ତା କ୍ଷେତ୍ରରେ ପାରସ୍ପରିକ ଅଧିକ ଉତ୍ତମ ସମନ୍ୱିତ ସହଯୋଗ ପାଇଁ ଭାରତର ସ୍ୱରାଷ୍ଟ୍ର ମନ୍ତ୍ରଣାଳୟ ଏବଂ ରୁଷ ସଂଘର ଆଭ୍ୟନ୍ତରୀଣ ମନ୍ତ୍ରଣାଳୟ ମଧ୍ୟରେ ସ୍ୱାକ୍ଷରିତ ହୋଇଥିଲା । 2018-20 ପାଇଁ ଏକ ଯୁଗ୍ମ କାର୍ଯ୍ୟାନ୍ୱୟନ ଯୋଜନା ସକାଶେ ଭାରତର ଏନସିବି ଏବଂ ରୁଷର ଆଭ୍ୟନ୍ତରୀଣ ମନ୍ତ୍ରଣାଳୟ ମଧ୍ୟରେ ଚୁକ୍ତି ସ୍ୱାକ୍ଷର ହୋଇଥିଲା ।


    କିରଗିଜ୍ ରିପବ୍ଲିକରେ ଏସସିଓ ସଦସ୍ୟ ରାଷ୍ଟ୍ରଗୁଡ଼ିକର ମୁଖ୍ୟମାନଙ୍କ ନବମ ବୈଠକରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀଙ୍କ ଉଦବୋଧନ:


    2017 ଅଗଷ୍ଟରେ କିରଗିଜ୍ ରିପବ୍ଲିକରେ ଅନୁଷ୍ଠିତ ସାଂଘାଇ ସହଯୋଗ ସଂଗଠନ (ଏସସିଓ) ସଦସ୍ୟ ରାଷ୍ଟ୍ରଗୁଡ଼ିକର ମୁଖ୍ୟମାନଙ୍କ ନବମ ବୈଠକରେ ଯୋଗ ଦେବାକୁ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହଙ୍କ ନେତୃତ୍ୱରେ ଏକ ଉଚ୍ଚସ୍ତରୀୟ ପ୍ରତିନିଧି ଦଳ ଯୋଗ ଦେବାକୁ ଯାଇଥିଲେ । ଜରୁରିକାଳୀନ ସ୍ଥିତିକୁ ଲୋପ କରିବା ଉଦ୍ଦେଶ୍ୟରେ ଆଲୋଚନା ପାଇଁ ଏହି ବୈଠକ ଅନୁଷ୍ଠିତ ହୋଇଥିଲା । ଭାରତର ସଦସ୍ୟତାକୁ ସମର୍ଥନ କରିଥିବାରୁ ସ୍ୱରାଷ୍ଟ୍ର ମନ୍ତ୍ରୀ ଉଦବୋଧନ ଅବସରରେ ସମସ୍ତଙ୍କୁ ଧନ୍ୟବାଦ ଦେଇଥିଲେ । ମିଳିତ ପ୍ରସ୍ତୁତିକୁ ସୁସଂହତ କରିବା ଲାଗି ଯୁଗ୍ମ ଭାବେ ସହରାଞ୍ଚଳ ଭୂକମ୍ପ ସର୍ଚ୍ଚ ଏବଂ ଉଦ୍ଧାର ଅଭିଯାନର ଅଭ୍ୟାସ କରିବାକୁ ସେ ପ୍ରସ୍ତାବ ଦେଇଥିଲେ ।


    ରୁଷ ଫେଡେରାଲ ସିକ୍ୟୁରିଟି ସର୍ଭିସ୍ ନିର୍ଦ୍ଦେଶକଙ୍କ ଗସ୍ତ:


    ମାର୍ଚ୍ଚ 24 ତାରିଖରେ ଭାରତ ଗସ୍ତରେ ରୁଷର ଫେଡେରାଲ ସିକ୍ୟୁରିଟି ସର୍ଭିସ (ଏଫଏସବି)ର ନିର୍ଦ୍ଦେଶକ ଆଲେକଜାଣ୍ଡର ବତ୍ତିନିକୋଭଙ୍କ ନେତୃତ୍ୱରେ ଆସିଥିବା 9 ଜଣିଆ ଦଳକୁ ସ୍ୱରାଷ୍ଟ୍ର ମନ୍ତ୍ରୀ ସ୍ୱାଗତ କରିଥିଲେ । ଦୁଇ ଦେଶର ସଂସ୍ଥା ଗୁଡ଼ିକ ମଧ୍ୟରେ ଦ୍ୱିପାକ୍ଷିକ , ଆଞ୍ଚଳିକ ଏବଂ ଆନ୍ତର୍ଜାତିକ ପ୍ରସଙ୍ଗରେ ସହଯୋଗ ରହିବା ଉପରେ ସ୍ୱରାଷ୍ଟ୍ର ମନ୍ତ୍ରୀ ମତ ଦେଇଥିଲେ ।


    ଭାରତ ଓ ଆମେରିକା ମଧ୍ୟରେ ହୋମଲାଣ୍ଡ ସିକ୍ୟୁରିଟି ପାଇଁ ବୁଝାମଣା:


    2017 ଜୁନ୍ 28 ତାରିଖରେ ହୋମଲାଣ୍ଡ ସିକ୍ୟୁରିଟି ନେଇ ଭାରତ ଓ ଆମେରିକା ମଧ୍ୟରେ ବୁଝାମଣା ପତ୍ର ସ୍ୱାକ୍ଷରିତ ହୋଇଥିଲା । ବୁଝାମଣା ଅନୁଯାୟୀ ହୋମଲାଣ୍ଡ ସିକ୍ୟୁରିଟି ଅଧୀନରେ 6ଟି ସବ୍ ଗ୍ରୁପ୍ ଗଠନ ହେବ ଏବଂ ନିରାପତ୍ତା ପ୍ରସଙ୍ଗରେ ଦୁଇ ଦେଶ ମଧ୍ୟ ଉତ୍ତମ ସମ୍ପର୍କ ଓ ସମନ୍ୱୟ ରହିବ ବୋଲି ଆଶା କରାଯାଇଛି ।


    ଭାରତ ଓ ବ୍ରିଟେନ ମଧ୍ୟରେ ହୋମ୍ ଆଫେୟାର ଡାଏଲଗ୍:


    ମେ 4 ତାରିଖରେ ପ୍ରଥମ ଥର ପାଇଁ ନୂଆଦିଲ୍ଲୀରେ ଭାରତ ଓ ବ୍ରିଟେନ ମଧ୍ୟରେ ହୋମ୍ ଆଫେୟାର ଡାଏଲଗ୍ ଅନୁଷ୍ଠିତ ହୋଇଥିଲା । ଭାରତୀୟ ଦଳର ନେତୃତ୍ୱ ନେଇଥିଲେ ସ୍ୱରାଷ୍ଟ୍ର ସଚିବ ରାଜୀବ ମେହରିଷି ଏବଂ ବ୍ରିଟେନ ଦଳର ନେତୃତ୍ୱ ନେଇଥିଲେ ହୋମ୍ ଅଫିସର ଦ୍ୱିତୀୟ ସଚିବ ପାତସି ୱିକିନସନ୍ । ସାଇବର ଅପରାଧ ଏବଂ ଆତଙ୍କବାଦ ବିରୋଧରେ ମିଳିତ ଲଢ଼େଇ ପାଇଁ ଦୁଇ ଦେଶ ସହମତ ହୋଇଥିଲେ । ଜୁଲାଇ 17ରେ ଦ୍ୱିତୀୟ ବୈଠକ ଲଣ୍ଡନରେ ଅନୁଷ୍ଠିତ ହୋଇଥିଲା । ରାଜୀବ ମେହରିଷି ଭାରତୀୟ ଦଳର ନେତୃତ୍ୱ ନେଇଥିବା ବେଳେ ବ୍ରିଟେନ ଟିମର ନେତୃତ୍ୱ ନେଇଥିଲେ ହୋମ ଅଫିସର ସ୍ଥାୟୀ ସଚିବ ଫିଲିପ୍ ରୁତନାମ୍ ।


    ଭାରତ-ଅଷ୍ଟ୍ରେଲିଆ ଯୁଗ୍ମ ଷ୍ଟିୟରିଂ କମିଟିର ପ୍ରଥମ ବୈଠକ:


    ନୂଆଦିଲ୍ଲୀରେ 2017 ଅକ୍ଟୋବର 6 ତାରିଖରେ ଭାରତ-ଅଷ୍ଟ୍ରେଲିଆ ଯୁଗ୍ମ ଷ୍ଟିୟରିଂ କମିଟିର ପ୍ରଥମ ବୈଠକ ଅନୁଷ୍ଠିତ ହୋଇଥିଲା । ସ୍ୱରାଷ୍ଟ୍ର ମନ୍ତ୍ରଣାଳୟର ଅତିରିକ୍ତ ସଚିବ ଟିଭିଏସଏନ୍ ପ୍ରସାଦ ଏବଂ ଅଷ୍ଟ୍ରେଲିଆ ଆଟର୍ଣ୍ଣି ଜେନେରାଲ ଡିପାର୍ଟମେଣ୍ଟ କ୍ରିମିନାଲ ଜଷ୍ଟିସ ଗ୍ରୁପର ପ୍ରଥମ ସହ-ସଚିବ ଷ୍ଟିଫେନ୍ ବୋହରିସ୍ ଦୁଇ ଦେଶର ପ୍ରତିନିଧି ଦଳର ନେତୃତ୍ୱ ନେଇଥିଲେ । ବେଆଇନ ଆର୍ଥିକ କାରବାର , ଜାଲ୍ ନୋଟ କାରବାର , ସାଇବର କ୍ରାଇମ୍ ଏବଂ ଆତଙ୍କବାଦ ବିରୋଧରେ ଲଢ଼େଇ ପାଇଁ ଆଲୋଚନାରେ ସହମତି ହୋଇଥିଲା ।


    ମେକସିକୋର କାନକନରେ ବିପର୍ଯ୍ୟୟ ବିପଦ ହ୍ରାସ ପ୍ରସଙ୍ଗରେ ବିଶ୍ୱସ୍ତରୀୟ ଆଲୋଚନାରେ କିରେନ ରିଜିଜୁଙ୍କ ବକ୍ତବ୍ୟ ପ୍ରଦାନ:


    2017 ମେ 22 ରୁ 26 ତାରିଖ ପର୍ଯ୍ୟନ୍ତ ମେକସିକୋର କାନକନରେ ଅନୁଷ୍ଠିତ ବିପର୍ଯ୍ୟୟ ବିପଦ ହ୍ରାସ ସମ୍ପର୍କିତ ବିଶ୍ୱସ୍ତରୀୟ ଆଲୋଚନାରେ ଯୋଗ ଦେବାକୁ ସ୍ୱରାଷ୍ଟ୍ର ରାଷ୍ଟ୍ର ମନ୍ତ୍ରୀ କିରେନ ରିଜିଜୁଙ୍କ ନେତତ୍ୱରେ ଏକ ପ୍ରତିନିଧ ଦଳ ଯାଇଥିଲେ । ସେଣ୍ଡାଇ ଫ୍ରେମୱାର୍କ ଆଦରିବା ପରେ ଏ ଦିଗରେ ଭାରତ ପକ୍ଷରୁ ନିଆଯାଇଥିବା ପଦକ୍ଷେପ ସମ୍ପର୍କରେ ରିଜିଜୁ କହିଥିଲେ ।


    4 ଦିନିଆ ବିମଷ୍ଟେକ୍ ବିପର୍ଯ୍ୟୟ ପରିଚାଳନା ଅଭ୍ୟାସ-2017:


    ପ୍ରଥମ ବେ ଅଫ୍ ବେଙ୍ଗଲ ଇନିସିଏଟିଭ୍ ଫର ମଲ୍ଟି-ସେକ୍ଟୋରାଲ ଟେକ୍ନିକାଲ ଆଣ୍ଡ ଇକୋନୋମିକ୍ କୋଅପରେସନ , ଡିଜାଷ୍ଟର ମ୍ୟାନେଜମେଣ୍ଟ ଏକ୍ସରସାଇଜ୍ (ବିମଷ୍ଟେକ୍ ଡିଏମ୍ଇଏକ୍ସ-2017) 2017 ଅକ୍ଟୋବର 10 ରୁ 13 ପର୍ଯ୍ୟନ୍ତ ଅନୁଷ୍ଠିତ ହୋଇଯାଇଛି । ଚାରି ଦିନିଆ ଅଭ୍ୟାସରେ ବାଂଲାଦେଶ , ମିଆଁମାର , ଭାରତ , ଶ୍ରୀଲଙ୍କା , ଥାଇଲାଣ୍ଡ , ଭୁଟାନ ଏବଂ ନେପାଳ ଅଂଶ ଗ୍ରହଣ କରିଥିଲେ । ଦିଲ୍ଲୀ ଏବଂ ଏନସିଆର ଅଞ୍ଚଳରେ ନ୍ୟାସନାଲ ଡିଜାଷ୍ଟର ରେସପନ୍ସ ଫୋର୍ସ (ଏନଡିଆରଏଫ୍) ଦ୍ୱାରା ଏହି ଅଭ୍ୟାସ କରାଯାଇଥିଲା ।


    ପୁଲିସ ପ୍ରଶିକ୍ଷଣ ଏବଂ ବିକାଶ ପାଇଁ ଟେକ୍ନିକାଲ ସହଯୋଗ ପାଇଁ ଭାରତ-ଆଫଗାନିସ୍ତାନ ମଧ୍ୟରେ ହୋଇଥିବା ଏମ୍ଓୟୁ କ୍ୟାବିନେଟରେ ଅନୁମୋଦିତ:


    ପୁଲିସ ପ୍ରଶିକ୍ଷଣ ଏବଂ ବିକାଶ ପାଇଁ ପ୍ରଯୁକ୍ତିଗତ ସହାୟତା ସକାଶେ ଭାରତ ଓ ଆଫଗାନିସ୍ତାନ ମଧ୍ୟରେ ହୋଇଥିବା ବୁଝାମଣାପତ୍ରକୁ 2017 ସେପ୍ଟମ୍ବର 27 ତାରିଖରେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ବସିଥିବା କ୍ୟାବିନେଟ ବୈଠକରେ ଅନୁମୋଦନ ଦିଆଯାଇଛି । ଏହା ଆଫଗାନିସ୍ତାନ ପୁଲିସର ଦକ୍ଷତା ବୃଦ୍ଧିରେ ସହାୟକ ହେବ ।


    ନିଶାଦ୍ରବ୍ୟ ଓ ରସାୟନ ସାମଗ୍ରୀର ଚୋରା କାରବାର ରୋକିବାକୁ ଭାରତ ଓ ଥାଇଲାଣ୍ଡ ମଧ୍ୟରେ ଚୁକ୍ତି:


    ନିଶାଦ୍ରବ୍ୟ , ସାଇକୋଟ୍ରୋପିକ୍ ସାମଗ୍ରୀର ଚୋରା ଚାଲାଣ ରୋକିବାକୁ ଭାରତ ଓ ଥାଇଲାଣ୍ଡ ମଧ୍ୟରେ ବୁଝାମଣାପତ୍ର ସ୍ୱାକ୍ଷରିତ ହୋଇଛି । ନୂଆଦିଲ୍ଲୀରେ 2017 ଜୁନ୍ 30ରେ ଚୁକ୍ତି ସ୍ୱାକ୍ଷର ବେଳେ ସ୍ୱରାଷ୍ଟ୍ର ରାଷ୍ଟ୍ର ମନ୍ତ୍ରୀ ହଂସରାଜ ଗଙ୍ଗରାମ ଆହିର ଏବଂ ଥାଇଲାଣ୍ଡର ନ୍ୟାୟ ମନ୍ତ୍ରୀ ସୁୱାଫାନ୍ ତାନ୍ୟୁବର୍ଦ୍ଧନା ଉପସ୍ଥିତ ଥିଲେ ।


    ମିଆଁମାରରେ 21ତମ ଭାରତ-ମିଆଁମାର ଜାତୀୟସ୍ତରୀୟ ବୈଠକ ଅନୁଷ୍ଠିତ:


    2017 ଜୁଲାଇ 5 ଓ 6 ତାରିଖରେ ମିଆଁମାରର ନେ ପି ତାରେ 21ତମ ଭାରତ-ମିଆଁମାର ଜାତୀୟସ୍ତରୀୟ ବୈଠକ ଅନୁଷ୍ଠିତ ହୋଇଛି । ଭାରତୀୟ ପ୍ରତିନିଧି ଦଳର ନେତୃତ୍ୱ ସ୍ୱରାଷ୍ଟ୍ର ସଚିବ ରାଜୀବ ଗଉବା ନେଇଥିବା ବେଳେ ମିଆଁମାର ଦଳର ନେତୃତ୍ୱ ନେଇଥିଲେ ସ୍ୱରାଷ୍ଟ୍ର ମନ୍ତ୍ରଣାଳୟର ଉପମନ୍ତ୍ରୀ ମେଜର ଜେନେରାଲ ଅଙ୍ଗ ସୋଏ । ସମା ବିବାଦ , ବନ୍ୟପ୍ରାଣୀ ଚାଲାଣ , ନିଶାଦ୍ରବ୍ୟ କାରବାର , ଭିସା , ଦୁଇ ଦେଶର ଜେଲରେ ଥିବା ବନ୍ଦୀଙ୍କ ସମ୍ପର୍କରେ ବୈଠକରେ ଆଲୋଚନା ହୋଇଥିଲା ।


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହଙ୍କ ଅଧ୍ୟକ୍ଷତାରେ ଭାରତ-ବାଂଲାଦେଶ ସୀମାବର୍ତ୍ତୀ ରାଜ୍ୟ ମୁଖ୍ୟମନ୍ତ୍ରୀଙ୍କ ବୈଠକ:


    ଡିସେମ୍ବର 7 ତାରିଖରେ କୋଲକାତାରେ ଭାରତ-ବାଂଲାଦେଶ ସୀମାବର୍ତ୍ତୀ ରାଜ୍ୟଗୁଡ଼ିକର ମୁଖ୍ୟମନ୍ତ୍ରୀମାନଙ୍କ ବୈଠକରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ଅଧ୍ୟକ୍ଷତା କରିଥିଲେ । ସୀମାର ସୁରକ୍ଷା ପାଇଁ ବର୍ଡର ପ୍ରୋଟେକ୍ସନ ଗ୍ରୀଡ଼୍ (ବିଆରଜି) କୁ ବୈଠକରେ ଗୁରୁତ୍ୱ ଦେଇଥିଲେ ରାଜନାଥ ସିଂହ ।


    ଗାଙ୍ଗଟକରେ ଭାରତ-ଚୀନ୍ ସୀମାବର୍ତ୍ତୀ 5 ରାଜ୍ୟର ମୁଖ୍ୟମନ୍ତ୍ରୀଙ୍କ ବୈଠକରେ ସ୍ୱରାଷ୍ଟ୍ର ମନ୍ତ୍ରୀଙ୍କ ଅଧ୍ୟକ୍ଷତା:


    ମେ 20 ତାରିଖରେ ଗାଙ୍ଗଟକରେ ଚୀନ୍ ସୀମାକୁ ଲାଗିଥିବା ଭାରତର 5 ରାଜ୍ୟର ମୁଖ୍ୟମନ୍ତ୍ରୀମାନଙ୍କ ବୈଠକ ରାଜନାଥ ସିଂହଙ୍କ ଅଧ୍ୟକ୍ଷତାରେ ଅନୁଷ୍ଠିତ ହୋଇଥିଲା । ଚଳିତ ଆର୍ଥିକ ବର୍ଷ 2016-17ରେ ସୀମାବର୍ତ୍ତୀ ଅଞ୍ଚଳ ରାସ୍ତାର ବିକାଶ ପାଇଁ ଅନୁଦାନ 990 କୋଟିରୁ 1100 କୋଟି ଟଙ୍କାକୁ ବୃଦ୍ଧି ।


    ଭାରତ-ମିଆଁମାର ସୀମା ବିବାଦ ନେଇ ରାଜନାଥ ସିଂହଙ୍କ ଅଧ୍ୟକ୍ଷତାରେ ବୈଠକ:


    2017 ଜୁନ୍ 12 ତାରିଖରେ ମିଜୋରାମର ଆଇଜଲ ଠାରେ ଭାରତ-ମିଆଁମାର ସୀମା ବିବାଦ ପ୍ରସଙ୍ଗରେ ଆଲୋଚନା ପାଇଁ ରାଜନାଥ ସିଂହଙ୍କ ଅଧ୍ୟକ୍ଷତାରେ ଏକ ବୈଠକ ଅନୁଷ୍ଠିତ ହୋଇଥିଲା । ଆନ୍ତର୍ଜାତିକ ସୀମା ରେଖାକୁ ଲାଗିଥିବା ଅଞ୍ଚଳର ସ୍ୱତନ୍ତ୍ର ଭାବେ ବିକାଶ ପାଇଁ ବିଏଡିପିରେ 17ଟି ରାଜ୍ୟ ପାଇଁ ଅନୁଦାନ 2017-18ରେ 1100 କୋଟି ଟଙ୍କାକୁ ବୃଦ୍ଧି କରାଯାଇଛି ।


    ଆର୍ଥିକ କ୍ଷେତ୍ରରେ ସାଇବର ଅପରାଧ ରୋକିବାକୁ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀଙ୍କ ସମୀକ୍ଷା ବୈଠକ:


    ଆର୍ଥିକ କ୍ଷେତ୍ରରେ ବିଶେଷ କରି କାର୍ଡ ଏବଂ ଇ-ୱାଲେଟରେ ହେଉଥିବା ଠକେଇ ରୋକିବାକୁ 2017 ସେପ୍ଟେମ୍ବର 19 ତାରିଖରେ ରାଜନାଥ ସିଂହଙ୍କ ଅଧ୍ୟକ୍ଷତାରେ ଅନୁଷ୍ଠିତ ଏକ ବୈଠକରେ ଆଲୋଚନା ହୋଇଥିଲା । ବୈଠକରେ ନିଆଯାଇଥିବା ନିଷ୍ପତ୍ତି ଅନୁଯାୟୀ ପଦକ୍ଷେପ ଗୁଡ଼ିକର ସମୀକ୍ଷା ପାଇଁ ରାଜନାଥ ସିଂହଙ୍କ ଅଧ୍ୟକ୍ଷତାରେ ନୂଆଦିଲ୍ଲୀରେ ନଭେମ୍ବର 13 ତାରିଖରେ ପୁଣି ଏକ ବୈଠକ ବସିଥିଲା ।


    2017 ସେପ୍ଟେମ୍ବର 28 ତାରିଖରେ ଫୋନ୍ ଠକେଇ ରୋକିବାକୁ ସ୍ୱରାଷ୍ଟ୍ର ମନ୍ତ୍ରଣାଳୟରେ ଏକ ଆନ୍ତଃମନ୍ତ୍ରଣାଳୟ କମିଟି ଗଠନ କରାଯାଇଥିଲା । କମିଟିର ପ୍ରଥମ ବୈଠକ ମନ୍ତ୍ରଣାଳୟର ଅତିରିକ୍ତ ସଚିବଙ୍କ ଅଧ୍ୟକ୍ଷତାରେ ଅକ୍ଟୋବର 24 ତାରିଖରେ ଅନୁଷ୍ଠିତ ହୋଇଥିଲା । ଦେଶରେ ହେଉଥିବା ବିଭିନ୍ନ ଫୋନ୍ ଠକେଇ ଏବଂ ଏହାକୁ ରୋକିା ଦିଗରେ ନିଆଯାଉଥିବା ପଦକ୍ଷେପ ସମ୍ପର୍କରେ ବୈଠକରେ ଆଲୋଚନା ହୋଇଥିଲା ।


    ଏନେମି ପ୍ରପର୍ଟି ବାବଦରେ ରାଜନାଥ ସିଂହଙ୍କ ସମୀକ୍ଷା:


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟରେ ଥିବା ସ୍ୱାଧୀନତା ସଂଗ୍ରାମୀ ଏବଂ ସେମାନଙ୍କ ଥଇଥାନ ଡିଭିଜନର କାର୍ଯ୍ୟ ପ୍ରଣାଳୀ ନେଇ ଡିସେମ୍ବର 18 ତାରିଖରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ସମୀକ୍ଷା କରିଛନ୍ତି । ନିକଟରେ ଏନେମି ପ୍ରପର୍ଟି-2017ରେ ହୋଇଥିବା ସଂଶୋଧନକୁ ଗୁରୁତ୍ୱ ଦେଇ ଏନେମି ପ୍ରପର୍ଟିର ବିକ୍ରି ଏବଂ ହସ୍ତାନ୍ତର ନେଇ ତୁରନ୍ତ ବିଜ୍ଞପ୍ତି ପାଇଁ ପରାମର୍ଶ ଦେଇଥିଲେ । ଇତି ମଧ୍ୟରେ 6289ଟି ଏନେମି ପ୍ରପର୍ଟିର ସର୍ଭେ ସରିଛି ଏବଂ 2992ଟିର ସର୍ଭେ ଶୀଘ୍ର ଶେଷ ହେବ ବୋଲି ବୈଠକରେ ସୂଚନା ଦିଆଯାଇଥିଲା ।


    ମହିଳା ସଶକ୍ତିକରଣ ପାଇଁ କୋହିମା ଓ ଦିମାପୁରରେ ମହିଳା ଥାନା ପ୍ରତିଷ୍ଠା:


    2017 ଡିସେମ୍ବର 8 ତାରିଖରେ ହର୍ନବିଲ ଉତ୍ସବରେ ଅତିଥି ଭାବେ ଯୋଗ ଦେଇ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ମହିଳା ସଶକ୍ତିକରଣ ଲକ୍ଷ୍ୟରେ କୋହିମା ଓ ଦିମାପୁରରେ ମହିଳା ଥାନା ପ୍ରତିଷ୍ଠା ଏବଂ ନାଗାଲାଣ୍ଡରେ 15 ଇଣ୍ଡିଆ ରିଜର୍ଭ ବାଟାଲିଅନ (ମହିଳା) ପ୍ରସ୍ତୁତ କରିଥିବାରୁ ରାଜ୍ୟ ସରକାରଙ୍କ ପ୍ରଶଂସା କରିଥିଲେ ।


    ମହିଳା ନିରାପତ୍ତା ନେଇ ସମୀକ୍ଷା ବୈଠକରେ କେନ୍ଦ୍ର ସ୍ୱରାଷ୍ଟ୍ର ସଚିବଙ୍କ ସମୀକ୍ଷା:


    ଆଠଟି ମେଟ୍ରୋପଲିଟାନ ସହର ଦିଲ୍ଲୀ , ମୁମ୍ବାଇ , କୋଲକାତା , ଚେନ୍ନାଇ , ଅହମ୍ମଦାବାଦ , ବେଙ୍ଗାଲୁରୁ , ଲକ୍ଷ୍ନୌ ଏବଂ ହାଇଦ୍ରାବାଦରେ ମହିଳାଙ୍କ ନିରାପତ୍ତା ନେଇ ସ୍ୱତନ୍ତ୍ର ଯୋଜନା ପ୍ରସ୍ତୁତ ସକାଶେ 2017 ନଭେମ୍ବର 22 ତାରିଖରେ କେନ୍ଦ୍ର ସ୍ୱରାଷ୍ଟ୍ର ସଚିବ ରାଜୀବ ଗଉବାଙ୍କ ଅଧ୍ୟକ୍ଷତାରେ ଏକ ସମୀକ୍ଷା ବୈଠକ ହୋଇଥିଲା ।


    ସହିଦଙ୍କ ପରିବାରକୁ ସହାୟତା ନିମନ୍ତେ ରାଜନାଥ ସିଂହଙ୍କ ଦ୍ୱାରା ୱେବ ପୋର୍ଟାଲ ‘ ଭାରତ କୀ ବୀର ’ ଉନ୍ମୋଚନ:


    2017 ଏପ୍ରିଲ 9 ତାରିଖରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ‘ ଭାରତ କୀ ବୀର ’ ନାମରେ ଏକ ୱେବ ପୋର୍ଟାଲ ଏବଂ ମୋବାଇଲ ଆପ୍ଲିକେସନର ଉନ୍ମୋଚନ କରିଛନ୍ତି । ଏହା ପ୍ରଯୁକ୍ତି ଭିତ୍ତିକ ପ୍ଲାଟଫର୍ମ । କର୍ତ୍ତବ୍ୟସ୍ଥଳରେ ଦେଶ ପାଇଁ ବଳିଦାନ ଦେଉଥିବା ସହିଦମାନଙ୍କ ପରିବାରଙ୍କୁ ଲୋକମାନେ ଏହି ପୋର୍ଟାଲ ଜରିଆରେ ଆର୍ଥିକ ସହାୟତା ଦେଇପାରିବେ ।


    ଅର୍ଦ୍ଧ ସାମରିକ ବଳ ଏବ ଆସାମ ରାଇଫଲ୍ସର ମେଡ଼ିକାଲ ଅଫିସରଙ୍କ ଅବସର ବୟସ ବୃଦ୍ଧିକୁ କ୍ୟାବିନେଟର ଅନୁମୋଦନ:


    କେନ୍ଦ୍ରୀୟ ସଶସ୍ତ୍ର ପୁଲିସ ବଳ ଏବଂ ଆସାମ ରାଇଫଲ୍ସରେ ଥିବା ଡାକ୍ତରମାନଙ୍କ ଅବସର ବୟସ ସୀମାକୁ 60 ରୁ 65 ବର୍ଷକୁ ବୃଦ୍ଧି ପ୍ରସ୍ତାବକୁ କେନ୍ଦ୍ର କ୍ୟାବିନେଟ 2017 ଜୁଲାଇ 12 ତାରିଖରେ ମଂଜୁରି ଦେଇଛି । ଏହାଦ୍ୱାରା ବିଶେଷଜ୍ଞମାନେ କାର୍ଯ୍ୟ କରିବାର ସୁବିଧା ପାଇବେ ଏବଂ ଜାତୀୟ ସ୍ୱାସ୍ଥ୍ୟ ଯୋଜନାରେ ସ୍ୱାସ୍ଥ୍ୟ ସେବା ଉପଲବ୍ଧ ହୋଇପାରିବ ।


    ଅର୍ଦ୍ଧସାମରିକ ବଳ ଯବାନଙ୍କ ଅଭିଯୋଗର ଶୁଣାଣି ପାଇଁ ସ୍ୱରାଷ୍ଟ୍ର ମନ୍ତ୍ରଣାଳୟ ଦ୍ୱାରା ମୋବାଇଲ ଆପ୍ଲିକେସନ ଉନ୍ମୋଚନ:


    2017 ମେ 11 ତାରିଖରେ ଅର୍ଦ୍ଧ ସାମରିକ ବଳ ଯବାନଙ୍କୁ ଅଭିଯୋଗର ଶୁଣାଣି ପାଇଁ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ଏମଏଚଏ ମୋବାଇଲ ଆପ୍ଲିକେସନର ଉନ୍ମୋଚନ କରିଥିଲେ । ଏହି ଅବସରରେ ସ୍ୱରାଷ୍ଟ୍ର ମନ୍ତ୍ରୀ ବିଏସଏଫ ମାଇର୍ ଆପର ମଧ୍ୟ ଶୁଭାରମ୍ଭ କରିଥିଲେ । ଯବାନଙ୍କ ଅଭିଯୋଗ ସମାଧାନ ପାଇଁ କ ’ ଣ କାର୍ଯ୍ୟାନୁଷ୍ଠାନ କରାଯାଉଛି ତାହାକୁ ବିଭାଗ ଏମଏଚଏ ଆପ୍ ମାଧ୍ୟମରେ ନିୟମିତ ମନିଟର କରିପାରିବ ।


    ଅର୍ଦ୍ଧସାମରିକ ବଳ ଯବାନଙ୍କୁ ପାଇଁ ୱେଲଫେୟାର ଆଣ୍ଡ ରିହାବିଲିଟେସନ ବୋର୍ଡର ମୋବାଇଲ ଆପ୍ ଉନ୍ମୋଚନ:


    ସେପ୍ଟେମ୍ବର 18 ତାରିଖରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ଅର୍ଦ୍ଧ ସାମରିକ ବଳ ଯବାନଙ୍କ ପାଇଁ ୱେଲଫେୟାର ଆଣ୍ଡ ରିହାବିଲିଟେସନ ବୋର୍ଡ ମୋବାଇଲ ଆପ୍ ଉନ୍ମୋଚନ କରିଥିଲେ । ଏହି ଆପ୍ ଗୁଗଲ ପ୍ଲେ ଷ୍ଟୋରରେ ଉପଲବ୍ଧ । ସିଏପିଏଫ୍ ଏବଂ ଆସାମ ରାଇଫଲ୍ସର ଅବସରପ୍ରାପ୍ତ ଯବାନମାନଙ୍କ ଅଭିଯୋଗର ସମାଧାନ ପାଇଁ ଏହି ଆପ୍ ବେଶ୍ ଉପଯୋଗୀ ।


    ଦକ୍ଷତା ବିକାଶ ପାଇଁ ବିଏସଏଫ ଏବଂ ଏନଏସଡିସି ମଧ୍ୟରେ ବୁଝାମଣା:


    ନୂଆଦିଲ୍ଲୀରେ ଜୁଲାଇ 31 ତାରିଖରେ ବିଏସ୍ଏଫ୍ ସହ ନ୍ୟାସନାଲ ସ୍କିଲ୍ ଡେଭଲପମେଣ୍ଟ କର୍ପୋରେସନ (ଏନଏସଡିସି)ର ଏକ ବୁଝାମଣାପତ୍ର ସ୍ୱାକ୍ଷର ହୋଇଛି । ଏହି ଅବସରରେ ଦକ୍ଷତା ବିକାଶ ଏବଂ ଉଦ୍ୟୋଗିତା ରାଷ୍ଟ୍ର ମନ୍ତ୍ରୀ (ସ୍ୱାଧୀନ) ରାଜୀବ ପ୍ରସାଦ ରୁଡ୍ଡି ଏବଂ ସ୍ୱରାଷ୍ଟ୍ର ରାଷ୍ଟ୍ର ମନ୍ତ୍ରୀ କିରେନ୍ ରିଜିଜୁ ଉପସ୍ଥିତ ଥିଲେ । ବୁଝାମଣା ଅନୁଯାୟୀ ଏନଏସଡିସି ବିଏସଏଫରୁ ଅବସର ନେଇଥିବା କିମ୍ବା ଅବସର ନେଉଥିବା ତଥା ସୀମାବର୍ତ୍ତୀ ଅଞ୍ଚଳରେ ରହୁଥିବା ଲୋକଙ୍କୁ ପ୍ରଶିକ୍ଷଣ ପ୍ରଦାନ କରିବ ।


    ରାଜନାଥ ସିଂହଙ୍କ ଦ୍ୱାରା ଦକ୍ଷତା ବିକାଶ କାର୍ଯ୍ୟକ୍ରମ ‘ ଯୁବା ’ ର ଶୁଭାରମ୍ଭ:


    ଦିଲ୍ଳୀ ପୁଲିସ ଦ୍ୱାରା ପ୍ରଧାନମନ୍ତ୍ରୀ କୌଶଳ ବିକାଶ ଯୋଜନାରେ ଆରମ୍ଭ ହୋଇଥିବା ଦକ୍ଷତା ବିକାଶ କାର୍ଯ୍ୟକ୍ରମ ‘ ଯୁବା ’ କୁ ଅଗଷ୍ଟ 29 ତାରିଖରେ ନୂଆଦିଲ୍ଲୀରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ଶୁଭାରମ୍ଭ କରିଛନ୍ତି ।


    ନିଶାଦ୍ରବ୍ୟ ଜବତ ପାଇଁ ସୂଚନା ପ୍ରଦାନକାରୀ ତଥା ବିଭାଗୀୟ ଅଫିସରଙ୍କୁ ପୁରସ୍କାର ପାଇଁ ନୂତନ ନିୟମାବଳୀ:


    ନିଶାଦ୍ରବ୍ୟ କାରବାର ସମ୍ପର୍କରେ ସୂଚନା ଦେଇ ସେଗୁଡ଼ିକୁ ଜବତ କରିବାରେ ସହାୟତା କରୁଥିବା ସୂଚନାପ୍ରଦାନକାରୀ ଏବଂ କାର୍ଯ୍ୟାନୁଷ୍ଠାନ ଗ୍ରହଣ କରିଥିବା ବିଭାଗୀୟ ଅଫିସରମାନଙ୍କୁ ପୁରସ୍କୃତ କରିବାକୁ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟ ପକ୍ଷରୁ ନୂତନ ନିୟମାବଳୀ 2017 ଅକ୍ଟୋବର 10 ତାରିଖରେ ଘୋଷଣା କରାଯାଇଛି । ନୂତନ ନିୟମ ଅନୁସାରେ ପୁରସ୍କାର ରାଶି ବୃଦ୍ଧି କରାଯାଇଛି ।


    ଆମେରିକାରେ ଅନୁଷ୍ଠିତ ବିଶ୍ୱ ପୁଲିସ ଓ ଫାୟାର କ୍ରୀଡ଼ାରେ ଭାରତୀୟ ପୁଲିସ ଟିମ୍ ରେକର୍ଡ ସଂଖ୍ୟକ 321ଟି ପଦକ ହାସଲ କରିଛି:


    ଗତ ଅଗଷ୍ଟ ମାସରେ ଆମେରିକାରେ ଅନୁଷ୍ଠିତ ହୋଇଥିବା ବିଶ୍ୱ ପୁଲିସ ଓ ଫାୟାର କ୍ରୀଡ଼ା ପ୍ରତିଯୋଗିତା । ଏଥିରେ ଭାଗ ନେବାକୁ ଭାରତୀୟ ପୁଲିସସର 101 ଜଣିଆ ଟିମ୍ ମୋଟ 321ଟି ପଦକ ଜିତି ରେକର୍ଡ କରିଛନ୍ତି । ଟିମକୁ 151ଟି ସ୍ୱର୍ଣ୍ଣ , 99ଟି ରୌପ୍ୟ ଏବଂ 71ଟି ବ୍ରୋଞ୍ଜ ପଦକ ମିଳିଛି । 2017 ଅଗଷ୍ଟ 7ରୁ 16 ତାରିଖ ପର୍ଯ୍ୟନ୍ତ ଏହି ପ୍ରତିଯୋଗିତା ଲସ୍ଏଞ୍ଜେଲ୍ସ ଏବଂ କାଲିଫର୍ଣ୍ଣିଆରେ ଅନୁଷ୍ଠିତ ହୋଇଥିଲା । ପ୍ରତିଯୋଗିତାର 7ଟି ଖେଳରେ ଭାରତୀୟ ଟିମ୍ ଅଂଶ ଗ୍ରହଣ କରିଥିଲା ।


    **********


    

    
    (Release ID: 1528003) Visitor Counter : 2