      ଶକ୍ତି ମନ୍ତ୍ରଣାଳୟ

      ରାଷ୍ଟ୍ରପତି 2017 ପାଇଁ ରାଷ୍ଟ୍ରୀୟ ଉର୍ଜା ସଂରକ୍ଷଣ ପୁରସ୍କାର ଏବଂ ରାଷ୍ଟ୍ରୀୟ ପ୍ରତିଯୋଗିତା ପୁରସ୍କାର ପ୍ରଦାନ କଲେ
      • ଦେଶରେ ବୃଦ୍ଧି ପାଉଥିବା ଉର୍ଜା ଚାହିଦାକୁ ଲକ୍ଷ୍ୟ ରଖି ଉର୍ଜା ବ୍ୟାଙ୍କ ସ୍ଥାପନ କରିବା ଆବଶ୍ୟକ: ଶ୍ରୀ ରାମ ନାଥ କୋବିନ୍ଦ
      • ଭାରତ ଆର୍ଥିକ ବିକାଶ ବଜାୟ ରଖି 2030 ସୁଦ୍ଧା ଉର୍ଜା ଖର୍ଚ୍ଚକୁ ଏକ ତୃତୀୟାଂଶ ହ୍ରାସ କରିବା ନେଇ ପ୍ରୟାସ କରିବ: ଶ୍ରୀ ଆର କେ ସିଂହ
      Posted On: 14 DEC 2017 7:32PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଆଜି ଏଠାରେ ରାଷ୍ଟ୍ରୀୟ ଉର୍ଜା ସଂରକ୍ଷଣ ଦିବସ ସମାରୋହର ମୁଖ୍ୟ ଅତିଥି ରୂପେ ଯୋଗଦାନ କରିଥିଲେ । ସେ ସମାରୋହର ଅଧ୍ୟକ୍ଷତା ମଧ୍ୟ କରିଥିଲେ । ଏହି ଅବସରରେ ଶକ୍ତି ଏବଂ ନବୀନ ଓ ଅକ୍ଷୟ ଶକ୍ତି ରାଷ୍ଟ୍ରମନ୍ତ୍ରୀ ( ସ୍ୱାଧୀନ ଦାୟିତ୍ୱ ) ଶ୍ରୀ ରାଜକୁମାର ସିଂହ ମଧ୍ୟ କାର୍ଯ୍ୟକ୍ରମର ଶୋଭା ବୃଦ୍ଧି କରିଥିଲେ ।


    ମାନନୀୟ ରାଷ୍ଟ୍ରପତି ରାଷ୍ଟ୍ରୀୟ ଉର୍ଜା ସଂରକ୍ଷଣ ପୁରସ୍କାର ପ୍ରଦାନ କରିଥିଲେ । ଏହି ପୁରସ୍କାର ସେହି ଉଦ୍ୟୋଗମାନଙ୍କୁ ପ୍ରଦାନ କରାଯାଇଥିଲା ଯେଉଁମାନେ କି ସେମାନଙ୍କ ଉର୍ଜା ଖର୍ଚ୍ଚ କ୍ଷେତ୍ରରେ ଉଲ୍ଲେଖନୀୟ ହ୍ରାସର ପ୍ରଦର୍ଶନ କରିଥିଲେ । ଏହି ଅବସରରେ ଉର୍ଜା କ୍ଷମତା ଉପଲବ୍ଧି ଉପରେ ଏକ ଲଘୁ ଚଳଚ୍ଚିତ୍ର ମଧ୍ୟ ପ୍ରଦର୍ଶିତ କରାଯାଇଥିଲା । ରାଷ୍ଟ୍ରପତି ମହୋଦୟ ରାଷ୍ଟ୍ରୀୟ ଚିତ୍ରକଳା ପ୍ରତିଯୋଗିତା ପୁରସ୍କାର ମଧ୍ୟ ପ୍ରଦାନ କରିଥିଲେ ଏବଂ ବିଜେତା ଚିତ୍ରକରଙ୍କ ପ୍ରଦର୍ଶନୀର ଅବଲୋକନ କରିଥିଲେ । ଚଳିତ ବର୍ଷ ରାଷ୍ଟ୍ରୀୟ ଚିତ୍ରକଳା ପ୍ରତିଯୋଗିତାରେ ଚତୁର୍ଥ ଶ୍ରେଣୀରୁ ନବମ ଶ୍ରେଣୀ ମଧ୍ୟରେ 1.22 କୋଟି ଛାତ୍ରଛାତ୍ରୀ ଭାଗ ନେଇଥିଲେ । ଉଲ୍ଲେଖନୀୟ ହେଉଛି ଯେ ଉର୍ଜା ସଂରକ୍ଷଣ ଦିବସ ପ୍ରତିବର୍ଷ ଡିସେମ୍ବର 12ରେ ପାଳନ କରାଯାଉଛି ।


    ଉପସ୍ଥିତ ଜନସାଧାରଣଙ୍କୁ ସମ୍ବୋଧିତ କରି ରାଷ୍ଟ୍ରପତି ପୁରସ୍କାର ବିଜେତାଙ୍କୁ ଅଭିନନ୍ଦନ ଜଣାଇଥିଲେ । ସେ ଉଲ୍ଲେଖ କରିଥିଲେ ଯେ ସରକାର ଅର୍ଥବ୍ୟବସ୍ଥାର ସତତ ବିକାଶ ପ୍ରତି ଦୃଢ଼ ପ୍ରତିଜ୍ଞାବଦ୍ଧ ଏବଂ ସମସ୍ତଙ୍କ ପାଇଁ 24 ଘଂଟା ବିଜୁଳୀ ଆପୂର୍ତ୍ତି ଲକ୍ଷ୍ୟ ପ୍ରାପ୍ତ କରିବା ଦିଗରେ ଏହା ଏକ ଅଦ୍ଭୁତପୂର୍ବ ପଦକ୍ଷେପ ହେବ । ସେ କହିଲେ ଯେ ଏହିପରି ବିଶାଳ ଲକ୍ଷ୍ୟ ହାସଲ କରିବା ନେଇ ସରକାରଙ୍କ ବ୍ୟତୀତ ପ୍ରତ୍ୟେକ ନାଗରିକଙ୍କୁ ଯୋଗଦାନ କରିବାକୁ ପଡିବ ।


    ଦେଶର ଆର୍ଥିକ ବିକାଶରେ ଉର୍ଜାର ମହତ୍ତ୍ୱ ଉପରେ ଜୋର ଦେଇ ଶ୍ରୀ ଆରକେ ସିଂହ କହିଲେ ଯେ କୌଣସି ଦେଶ ବିଶେଷ କରି ବିକାଶଶୀଳ ଦେଶଗୁଡ଼ିକ ବିନା ଉର୍ଜା ଖର୍ଚ୍ଚରେ ପ୍ରଗତି କରିପାରିବେ ନାହିଁ । ସେ କହିଲେ ଯେ ଭାରତରେ ପ୍ରତି ବ୍ୟକ୍ତି ପିଛା ବାର୍ଷିକ ଉର୍ଜା 1100 ୟୁନିଟ , ଯାହାକି ୟୁରୋପ ତୁଳନାରେ 5 ଗୁଣ ଏବଂ ଆମେରିକା ତୁଳନାରେ 16 ଗୁଣ କମ । ସେ କହିଲେ ଯେ ଭାରତ ଆର୍ଥିକ ବିକାଶ ବଜାୟ ରଖି 2030 ପର୍ଯ୍ୟନ୍ତ ଉର୍ଜା ଖର୍ଚ୍ଚକୁ ଏକ ତୃତୀୟାଂଶ ହ୍ରାସ କରିବାର ପ୍ରୟାସ କରିବ ।


    ଶ୍ରୀ ଆରକେ ସିଂ ଦେଶରେ ଉର୍ଜା ସଂରକ୍ଷଣ ଏବଂ ଅର୍ଥବ୍ୟବସ୍ଥାକୁ ସୁଦୃଢ଼ କରିବା ପାଇଁ ସରକାରଙ୍କ ଦ୍ୱାରା ଗ୍ରହଣ କରାଯାଇଥିବା ପଦକ୍ଷେପଗୁଡ଼ିକ ସମ୍ବନ୍ଧରେ ପ୍ରକାଶ କରିଥିଲେ ।


    ଏହି ଅବସରରେ ମାନନୀୟ ରାଷ୍ଟ୍ରପତି ECO-NIWAS ନାମକ ଏକ ଅନଲାଇନ ପୋର୍ଟାଲର ଅନାବରଣ ମଧ୍ୟ କରିଥିଲେ । ଉଲ୍ଲେଖନୀୟ ବିଷୟ ହେଉଛି ଯେ ଦେଶରେ ଉର୍ଜା କ୍ଷମତା ପ୍ରତି ସଚେତନତା ବୃଦ୍ଧି କରିବା ପାଇଁ ଏହାର ପ୍ରାରମ୍ଭ କରାଯାଇଛି ।


    ଏହି ଅବସରରେ ବିଜୁଳି ସଚିବ ଶ୍ରୀ ଅଜୟ କୁମାର ଭଲ୍ଲା , ନବୀନ ଏବଂ ଅକ୍ଷୟ ଉର୍ଜା ସଚିବ ଶ୍ରୀ ଆନନ୍ଦ କୁମାର , ମନ୍ତ୍ରଣାଳୟର ଅନ୍ୟାନ୍ୟ ଅଧିକାରୀଙ୍କ ସମେତ ଉଦ୍ୟୋଗ , ସ୍କୁଲ ଏବଂ ପୁରସ୍କାର ବିଜେତାମାନେ ଉପସ୍ଥିତ ଥିଲେ ।


    ************


    

    
    (Release ID: 1514721) Visitor Counter : 3