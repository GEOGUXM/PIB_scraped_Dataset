      ମହିଳା ଓ ଶିଶୁ କଲ୍ୟାଣ ମନ୍ତ୍ରଣାଳୟ

      “ବେଟୀ ବଚାଓ ବେଟୀ ପଢ଼ାଓ ଯୋଜନା” ନାମରେ ନକଲି ଆବେଦନ ଦାଖଲକୁ ନେଇ ଜନସାଧାରଣଙ୍କୁ ପୁଣିଥରେ ସତର୍କ କଲା ମହିଳା ଓ ଶିଶୁ ବିକାଶ ମନ୍ତ୍ରଣାଳୟ
      ପୂର୍ବ ସୂଚନା ବିନା ଖାରଜ କରାଯିବ ସମସ୍ତ ନକଲି ଆବେଦନ

      Posted On: 19 DEC 2017 8:21PM by PIB Bhubaneshwar

    ଚଳିତ ବର୍ଷ ଆରମ୍ଭରୁ ହିଁ ମହିଳା ଓ ଶିଶୁ ବିକାଶ ମନ୍ତ୍ରଣାଳୟକୁ ବହୁସଂଖ୍ୟକ ଝିଅ ଏବଂ ମହିଳାଙ୍କ ଦ୍ୱାରା ପୂରଣ କରାଯାଇଥିବା ନକଲି ଆବେଦନପତ୍ର ମିଳୁଛି । ଏହି ଆବେଦନରେ “ ବେଟୀ ବଚାଓ-ବେଟୀ ପଢ଼ାଓ ଯୋଜନା ” ନାମରେ ନଗଦ ଅର୍ଥରାଶି ଦେବାର ମିଥ୍ୟା ପ୍ରଲୋଭନ ଦିଆଯାଇଛି । ଏହି ନକଲି ଆବେଦନପତ୍ର ମହିଳା ଏବଂ ଶିଶୁ ବିକାଶ ମନ୍ତ୍ରଣାଳୟ ଦ୍ୱାରା ଜାରି କରାଯାଇନାହିଁ । ଭାରତ ସରକାରଙ୍କ ଦ୍ୱାରା “ ବେଟୀ ବଚାଓ-ବେଟୀ ପଢ଼ାଓ ଯୋଜନା ” ଅଧୀନରେ ବ୍ୟକ୍ତିଗତ ଭାବେ ନଗଦ ଟଙ୍କା ଦେବାର କୌଣସି ବ୍ୟବସ୍ଥା ନାହିଁ । “ ବେଟୀ ବଚାଓ ବେଟୀ ପଢ଼ାଓ ” ସାମାଜିକ ବ୍ୟବସ୍ଥାରେ ଆହ୍ୱାନପୂର୍ଣ୍ଣ ବିଚାରଧାରା ଏବଂ ପୁରୁଷପ୍ରଧାନତାର ଗଭୀର ଚେରକୁ ଉନ୍ମୁଳନ କରିବା , ପିସି ଏବଂ ପିଏନଡିଟି ଆଇନକୁ କଠୋର ଭାବେ ଲାଗୁ କରିବା ଏବଂ ବାଳିକାଙ୍କ ଶିକ୍ଷାକୁ ଆଗକୁ ବଢ଼ାଇବା ଉପରେ ଗୁରୁତ୍ୱ ଦେଇଥାଏ । ଏହାବ୍ୟତୀତ ଏଥିରେ ଜୀବନଧାରଣ ଓ ମହିଳାଙ୍କ ସଶକ୍ତିକରଣ ପ୍ରସଙ୍ଗ ପ୍ରତି ମଧ୍ୟ ଧ୍ୟାନ ଦିଆଯାଇଛି । ଏହା ପ୍ରତ୍ୟକ୍ଷ ଲାଭ ହସ୍ତାନ୍ତର (ଡିବିଟି) ଯୋଜନା ନୁହେଁ । ଯୋଜନାକୁ ଜିଲ୍ଲାସ୍ତରରେ ଜିଲ୍ଲାପାଳ/ଜିଲ୍ଲା ମାଜିଷ୍ଟ୍ରେଟ/ଜିଲ୍ଲା କମିଶନଙ୍କ କାର୍ଯ୍ୟାଳୟଙ୍କ ଦ୍ୱାରା ଲାଗୁ କରାଯାଇଥାଏ ଏବଂ ଅଧିକୃତ ମିଡିଆ ଏଜେନ୍ସୀ ଦ୍ୱାରା ଏହାର ପ୍ରଚାର-ପ୍ରସାର କରାଯାଇଥାଏ ।


    ଏହି ନକଲି ଆବେଦନ କିଛି ଅସାମାଜିକ ତତ୍ୱଙ୍କ ଦ୍ୱାରା ସର୍ବପ୍ରଥମେ ଉତ୍ତରପ୍ରଦେଶରେ ଆରମ୍ଭ କରାଯାଇଥିଲା । ଏହାପରେ ନକଲି ଆବେଦନ ପଡ଼ୋଶୀ ରାଜ୍ୟ ହରିୟାଣା , ଉତ୍ତରାଖଣ୍ଡ , ପଞ୍ଜାବ , ହିମାଚଳ ପ୍ରଦେଶ ଏବଂ ଦିଲ୍ଲୀରୁ ମିଳିଥିଲା । ଏହାବ୍ୟତୀତ ବିହାର , ପଶ୍ଚିମବଙ୍ଗ , ରାଜସ୍ଥାନ ଏବଂ କେରଳରେ ମଧ୍ୟ ଏ ସମ୍ପର୍କରେ କେତେକ ମାମଲା ରୁଜୁ କରାଯାଇଥିଲା । ମହିଳା ଏବଂ ଶିଶୁ ବିକାଶ ମନ୍ତ୍ରଣାଳୟକୁ ପଞ୍ଜିକୃତ ଡାକ ଦ୍ୱାରା ଏହି ସମସ୍ତ ନକଲି ଆବେଦନ ସହ ଜଡ଼ିତ ଲକ୍ଷାଧିକ ଆବେଦନ ମିଳିଛି । ଏ ସମ୍ପର୍କରେ ପ୍ରଭାବିତ ରାଜ୍ୟଗୁଡ଼ିକର ଅଧିକାରୀମାନଙ୍କୁ ଏହାର ଯାଂଚ କରିବା ଲାଗି କୁହାଯାଇଛି । ମନ୍ତ୍ରଣାଳୟ ଏହି ଅସାମାଜିକ ଗତିବିଧି ବିରୋଧରେ ସାଧାରଣ ଚେତାବନୀ ଜାରି କରିଛି । ଏହା ସହିତ ଲୋକମାନଙ୍କୁ ପ୍ରିଂଟ ମିଡିଆ , ଟେଲିଭିଜନ , ରେଡିଓ , ସୋସିଆଲ ମିଡିଆ , ମନ୍ତ୍ରଣାଳୟର ୱେବସାଇଟ ଏବଂ ଡାକଘର ଜରିଆରେ ଏପରି ଭ୍ରମାତ୍ମକ ଏବଂ ମିଥ୍ୟା ସୂଚନାର ଜାଲରେ ନପଡ଼ିବା ପାଇଁ ପରାମର୍ଶ ଦିଆଯାଇଛି । ରାଜ୍ୟ ସରକାରଗୁଡ଼ିକ ନିଜ ବିଭାଗ ଏବଂ ସ୍ଥାନୀୟ ଗଣମାଧ୍ୟମ ଦ୍ୱାରା ଏ ସମ୍ପର୍କରେ କାର୍ଯ୍ୟାନୁଷ୍ଠାନ ଗ୍ରହଣ କରିଛନ୍ତି ଏବଂ ଅନେକ ଥର ଚେତାବନୀ ଜାରି କରିଛନ୍ତି । ଏହାପରେ ମଧ୍ୟ ବେଟୀ ବଚାଓ-ବେଟୀ ପଢ଼ାଓ ଯୋଜନା ନାମରେ ନକଲି ଆବେଦନ ମିଳିବାର ଧାରା ଜାରି ରହିଛି ।


    ଏ ସନ୍ଦର୍ଭରେ ମହିଳା ଓ ଶିଶୁ ବିକାଶ ମନ୍ତ୍ରଣାଳୟ ଏବେ ଏପରି କୌଣସି ନକଲି ଏବଂ ଅବୈଧ ଆବେଦନକୁ ବିନା କୌଣସି ପୂର୍ବ ସୂଚନାରେ ଖାରଜ କରିବାକୁ ନିଷ୍ପତ୍ତି ନେଇଛି । ଏ ସମ୍ପର୍କରେ ଅଧିସୂଚନା ଜାରି କରିଦିଆଯାଇଛି ଏବଂ ଏହାକୁ ମନ୍ତ୍ରଣାଳୟର ୱେବସାଇଟରେ ଉପଲବ୍ଧ କରାଯାଇଛି ।


    ମହିଳା ଏବଂ ଶିଶୁ ବିକାଶ ମନ୍ତ୍ରଣାଳୟ ଜନସାଧାରଣଙ୍କୁ ସତର୍କ କରାଇ ଦେଉଛି ଯେ ସେମାନେ ଏପରି କୌଣସି ଭ୍ରମାତ୍ମକ ଆବେଦନର ଜାଲରେ ପଡ଼ନ୍ତୁ ନାହିଁ ଏବଂ ସମୟ ଓ ସମ୍ବଳ ନଷ୍ଟ କରନ୍ତୁ ନାହିଁ ।


    **********

    
    
    (Release ID: 1514740) Visitor Counter : 3