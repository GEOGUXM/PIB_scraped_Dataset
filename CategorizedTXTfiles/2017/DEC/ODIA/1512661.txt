      ପରିବେଶ ଓ ଜଙ୍ଗଲ ମନ୍ତ୍ରଣାଳୟ

      ପ୍ରଦୂଷଣମୁକ୍ତ ବିଶ୍ୱ ଗଠନ ପାଇଁ ଜାତିସଂଘ ପର୍ଯ୍ୟାବରଣ ସମ୍ମିଳନୀରେ ଡକ୍ଟର ହର୍ଷବର୍ଦ୍ଧନଙ୍କ ଆହ୍ୱାନ
      • ବୈଜ୍ଞାନିକ ତଥ୍ୟ ସୂଚାଏ ଯେ ପ୍ରଦୂଷଣ ଲୋକଙ୍କ ସ୍ୱାସ୍ଥ୍ୟ ଓ ସ୍ୱାଚ୍ଛନ୍ଦ୍ୟକୁ ପ୍ରଭାବିତ କରୁଛି : ଡକ୍ଟର ହର୍ଷବର୍ଦ୍ଧନ
      • 2018 ମସିହାରେ ଭାରତ ଆୟୋଜନ କରିବ ବିଶ୍ୱ ପର୍ଯ୍ୟାବରଣ ଦିବସ
      Posted On: 05 DEC 2017 8:08PM by PIB Bhubaneshwar


    ପ୍ରଦୂଷଣ ସାମଗ୍ରିକ ଭାବେ ମାନବ ସ୍ୱାସ୍ଥ୍ୟ ଏବଂ ସୁଖ ସ୍ୱାଚ୍ଛନ୍ଦ୍ୟକୁ ବ୍ୟାହତ କରୁଛି ବୋଲି ଗବେଷଣାଲବ୍ଧ ବୈଜ୍ଞାନିକ ତଥ୍ୟାବଳୀରୁ ଜଣାପଡ଼ିଛି । ଏହା ଦୀର୍ଘକାଳୀନ ବିକାଶ ଲକ୍ଷ୍ୟ ହାସଲ ଦିଗରେ ପ୍ରତିବନ୍ଧକ ସୃଷ୍ଟିକରୁଛି ବୋଳି ପର୍ଯ୍ୟାବରଣ , ଜଙ୍ଗଲ ଓ ପରିବେଶ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ କହିଛନ୍ତି । ବିଶ୍ୱରୁ ଦାରିଦ୍ର୍ୟ ଦୂରୀକରଣ ସକାଶେ ଏକ ସୁସ୍ଥ ପରିବେଶ ଗଠନର ବିଶେଷ ଆବଶ୍ୟକତା ରହିଛି ବୋଲି ସେ ଦୃଢ଼ମତ ପୋଷଣ କରିଛନ୍ତି । ନାଇରୋବିଠାରେ ଆୟୋଜିତ ତୃତୀୟ ମିଳିତ ଜାତିସଂଘ ପର୍ଯ୍ୟାବରଣ ଅଧିବେଶନର ଦ୍ୱିତୀୟ ଦିବସରେ ଜାତୀୟ ପ୍ରତିବଦ୍ଧତା ବିବୃତି ପ୍ରଦାନ କରି ଡକ୍ଟର ହର୍ଷବର୍ଦ୍ଧନ କହିଲେ ଯେ ବିକାଶ ଶୀଳ ରାଷ୍ଟ୍ରମାନଙ୍କ ନ୍ୟାଯ୍ୟ ତଥା ଆବଶ୍ୟକତା ଭିତ୍ତିକ ଦାବୀ ଓ ଅଧିକାର ପୂରଣ ଦିଗରେ ସମସ୍ତେ କାର୍ଯ୍ୟକରିବା ଉଚିତ । ଏହା ଦ୍ୱାରା ସାମାଜିକ ପ୍ରଗତି ତ୍ୱରାନ୍ୱିତ ହେବା ସହ ଦୀର୍ଘସ୍ଥାୟୀ ବିକାଶ ଲକ୍ଷ୍ୟ ହାସଲ ସହଜ ହୋଇପାରିବ । ଡକ୍ଟର ହର୍ଷବର୍ଦ୍ଧନ କହିଲେ ଯେ ଭାରତ ତାର ପାରମ୍ପରିକ ମୂଲ୍ୟବୋଧକୁ ସମ୍ମାନ ପ୍ରଦାନ ପୂର୍ବକ ପର୍ଯ୍ୟାବରଣ ସୁରକ୍ଷା ଏବଂ ପ୍ରଦୂଷଣ ରୋକିବା ପାଇଁ ପ୍ରତିଶ୍ରୁତିବଦ୍ଧ । ପ୍ରାକୃତିକ ସଂପଦର ଉପଯୋଗ ବେଳେ ଭାରତ ଏଥିପ୍ରତି ସଂପୂର୍ଣ୍ଣ ସଚେତନ ରହିଛି ବୋଲି ସେ କହିଥିଲେ । ଚଳିତ ବର୍ଷଏହି ସମ୍ମିଳନୀରେ ‘ ଏକ ପ୍ରଦୂଷଣମୁକ୍ତବିଶ୍ୱ ’ କୁ ଶୀର୍ଷକ ଭାବେ ଗ୍ରହଣ କରାଯାଇଛି ।


    ଡ଼କ୍ଟର ହର୍ଷବର୍ଦ୍ଧନ କହିଲେ ଯେ ପୋଷଣୀୟ ଜୀବନଶୈଳୀ ବଞ୍ଚିବା ସକାଶେ ସମସ୍ତ ନାଗରିକଙ୍କର ଅବଦାନ ଗୁରୁତ୍ୱପୂର୍ଣ୍ଣ । ଏଥି ସହ ଏକ ପ୍ରଦୂଷଣମୁକ୍ତ ବିଶ୍ୱ ଗଠନ କରିବା ସକାଶେ ସମସ୍ତଙ୍କ ସହଯୋଗ ବିନା ଏହା କଦାପି ସମ୍ଭବପର ହୋଇପାରିବନାହିଁ । ଭାରତ ଏ ଦିଗରେ କେତେଗୁଡ଼ିଏ ମହତ୍ଵାକାଂଖି ଯୋଜନା କାର୍ଯ୍ୟକାରୀ କରୁଛି । ପୁଣି ଅନ୍ୟ ବିକଶିତ ଓ ବିକାଶଶୀଳ ରାଷ୍ଟ୍ର ଏ ଦିଗରେ ଯୋଜନାମାନ କାର୍ଯ୍ୟକାରୀ କରିବା ଉଚିତ । ସମାନ ଅଥଚ ପୃଥକ୍ ଦାୟିତ୍ୱଗ୍ରହଣ ଦ୍ୱାରା ଏହା ସାକାର ହୋଇପାରିବ ବୋଲି ସେ କହିଥିଲେ । ପୋଷଣୀୟ କାର୍ଯ୍ୟସୂଚୀ : 2030 ଏବଂ ଅନ୍ୟ ବିକାଶ କାର୍ଯ୍ୟକ୍ରମ ଅନୁସାରେ ଯେଉଁ ପ୍ରତିବଦ୍ଧତା ପ୍ରକଟ ପାଇଁ ଘୋଷଣା କରାଯାଇଛି ସେସବୁକୁ ନିଷ୍ଠାର ସହ କାର୍ଯ୍ୟକାରୀ କରିବାକୁ ସେ ସମସ୍ତଙ୍କୁ ଆହ୍ୱାନ ଜଣାଇଥିଲେ । ପୃଥିବୀ ମାତାର ସୁରକ୍ଷା କେବଳ ଆମର ରାଜନୈତିକ ଅଥବା ସାମାଜିକ ଦାୟିତ୍ୱ ନୁହେଁ ବରଂ ଏହା ଆମମାନଙ୍କର ନୈତିକ ଦାୟିତ୍ୱ ଓ କର୍ତ୍ତବ୍ୟ ବୋଲି ସେ କହିଥିଲେ ।


    ଭାରତ ସରକାରଙ୍କ ବିଭିନ୍ନ ପର୍ଯ୍ୟାବରଣ କାର୍ଯ୍ୟକ୍ରମ ସଂପର୍କରେ ସୂଚନା ଦେଇ ଡକ୍ଟର ହର୍ଷବର୍ଦ୍ଧନ କହିଲେ ଯେ ପ୍ରଦୂଷଣକୁ ରୋକିବା ଏବଂ ଜନସାଧାରଣଙ୍କୁ ଏକ ସୁସ୍ଥ ଜୀବନଯାପନର ଅବସର ପ୍ରଦାନ କରିବା ହେଉଛି ଏହିସବୁ କାର୍ଯ୍ୟକ୍ରମ ମାନଙ୍କର ମୂଳ ଲକ୍ଷ୍ୟ । 2019 ମସିହା ଅକ୍ଟୋବର 2 ତାରିଖ ସୁଦ୍ଧା ସ୍ୱଚ୍ଛଭାରତ ମିଶନ୍ ମାଧ୍ୟମରେ ଦେଶକୁ ସ୍ୱଚ୍ଛ ଓ ନିର୍ମଳ କରିବାର ଲକ୍ଷ୍ୟ ଧାର୍ଯ୍ୟ କରାଯାଇଛି । ସେହିଭଳି ଗଙ୍ଗା ସ୍ୱଚ୍ଛକରଣ ଅଭିଯାନ ଆଉ ଏକ କାର୍ଯ୍ୟକ୍ରମ । ପୁଣି 2017ରେ ଦିଲ୍ଲୀର ନରେଲାଠାରେ ବର୍ଯ୍ୟରୁ ଶକ୍ତିଉତ୍ପାଦନ ସକାଶେ ଏକ ଅଭିନବ କାର୍ଯ୍ୟକ୍ରମର ଶୁଭାରମ୍ଭ କରାଯାଇଛି । ଏହା ନବୀକରଣ ଶକ୍ତି ଉତ୍ପାଦନ ବୃଦ୍ଧିରେ ସହାୟକ ହେବ । ଭାରତ 2018 ମସିହାରେ ବିଶ୍ୱ ପର୍ଯ୍ୟାବରଣ ଦିବସ କାର୍ଯ୍ୟକ୍ରମର ଆୟୋଜନ କରିବାକୁ ଯାଉଛି ବୋଲି ଡକ୍ଟର ହର୍ଷବର୍ଦ୍ଧନ ଏହି ଅବସରରେ ଘୋଷଣା କରିଥିଲେ ।


    **********

    
    
    (Release ID: 1512661) Visitor Counter : 4