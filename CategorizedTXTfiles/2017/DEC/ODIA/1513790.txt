      ମହାକାଶ ବିଭାଗ

      ଇସ୍ରୋ ଏବଂ ନାସା ମଧ୍ୟରେ ସହଯୋଗ
      Posted On: 20 DEC 2017 12:49PM by PIB Bhubaneshwar


    ଭାରତୀୟ ମହାକାଶ ଗବେଷଣା ସଂସ୍ଥା ‘ ଇସ୍ରୋ ’ ଅଧୁନା ଆମେରିକାର ଜେଟ୍‌ ପ୍ରପଲସନ୍‌ ବିଜ୍ଞାନାଗାର ( JPL ) ନାସା ସହ ମିଳିତ ଭାବେ ଦ୍ୱୈତ ଫ୍ରିକ୍ୱେନ୍ସି ( L&S band ) ସିନ୍ଥେଟିକ୍‌ ଆପେରଚର୍‌ ରାଡ଼ାର ଇମେଜିଂ ସାଟେଲାଇଟର ବିକାଶ ଦିଗରେ କାର୍ଯ୍ୟ କରୁଛନ୍ତି । ଏହି ଉପଗ୍ରହର ନାମ ରଖାଯାଇଛି ନାସା-ଇସ୍ରୋ ସିନ୍ଥେଟିକ୍‌ ଆପେରଚର୍‌ ରାଡ଼ାର ( NISAR ) । ଏହି ମିଳିତ ପ୍ରୟାସରେ ଜେପିଏଲ/ ନାସା ଏଲ-ବ୍ୟାଣ୍ଡ୍‌ ଏସଏଆର ନିର୍ମାଣ କରୁଥିବା ବେଳେ ଇସ୍ରୋ ଏସ-ବ୍ୟାଣ୍ଡ୍‌ ଏସଏଆର ନିର୍ମାଣ ଦାୟିତ୍ୱ ନେଇଛି । ଏହି ଉପଗ୍ରହର ଏଲ ଏବଂ ଏସ ବ୍ୟାଣ୍ଡ୍‌ ମାଇକ୍ରୋୱେଭରୁ ମିଳିବାକୁ ଥିବା ଡ଼ାଟାକୁ ଅନେକ କାର୍ଯ୍ୟରେ ପ୍ରୟୋଗ କରାଯିବ । ତାହା ପ୍ରାକୃତିକ ସଂପଦର ମ୍ୟାପିଂ ଠାରୁ ଆରମ୍ଭ କରି ଏହାର ମନିଟରିଂ , କୃଷି ବାୟୋମାସର ଆକଳନ ଯାହାକି ଗୋଟିଏ ଫସଲ ଅମଳର ପୂର୍ଣ୍ଣ ଅବଧି ପର୍ଯ୍ୟନ୍ତ ବ୍ୟାପ୍ତ , ମୃତ୍ତିକାର ଆର୍ଦ୍ରତା ଆକଳନ , ବନ୍ୟା ମନିଟରିଂ ଏବଂ ତୈଳ ସ୍ଲିକ୍‌ , ଉପକୂଳ କ୍ଷୟ , ଉପକୂଳର ସୀମା ପରିବର୍ତ୍ତନ ଏବଂ ଉପକୂଳ ଜଳରାଶି ଉପରେ ବାୟୁପ୍ରବାହର ବିଭିନ୍ନନା , ହେନ୍ତାଳବଣର ଆକଳନ , ଭୂପୃଷ୍ଠର ବିକୃତି ଏବଂ ଜଙ୍ଗଲକ୍ଷୟ ଜନିତ ସୂଚନା , ତୁଷାରଖଣ୍ଡ ତରଳିବା ଏବଂ ଏହାର ପ୍ରକୃତି ଓ ପ୍ରଭାବ ଆଦି ସଂପର୍କରେ ଅଧ୍ୟୟନ କରାଯାଇପାରିବ ।


    ନିସାର ଅଭିଯାନରୁ ପ୍ରାପ୍ତ ଡ଼ାଟାକୁ ଜଳବାୟୁ ନମନୀୟତା ଗଠନ ଦିଗରେ ପ୍ରୟୋଗ କରାଯିବ । କିନ୍ତୁ , ଏହି ଅଭିଯାନରୁ ପ୍ରାପ୍ତ ତଥ୍ୟ ଅନ୍ୟ କେତେକ କ୍ଷେତ୍ରରେ ମଧ୍ୟ ପ୍ରୟୋଗ କରାଯାଇପାରିବ । ସେଥି ମଧ୍ୟରେ a )ସଦ୍ୟ ସୃଷ୍ଟ ତୁଷାର ତଳେ ଥିବା ଗଭୀର ଫାଟକୁ ଚିହ୍ନଟ କରିବା , b ) ବରଫସ୍ଖଳନ ପୂର୍ବାନୁମାନ ସମୟରେ ତୁଷାରପ୍ୟାକ୍‌ ପାରାମିଟରର ବାସ୍ତବ ଆକଳନ , c ) ହିମସ୍ରୋତ ହ୍ରଦ ଫାଟି ହେଉଥିବା ବନ୍ୟା ବିତ୍ପାତ ସଂପର୍କରେ ଅଧ୍ୟୟନ , d ) ବନ୍ୟା ଓ ଝଡ଼ବାତ୍ୟା ଯୋଗୁ ବୃକ୍ଷଶୂନ୍ୟ ହୋଇପଡ଼ୁଥିବା କ୍ଷେତ୍ରକୁ ଚିହ୍ନଟ କରିବା ଆଦି ଅନ୍ୟତମ । ଏଭଳି ପଦକ୍ଷେପ ଗ୍ରହଣ ଦ୍ୱାରା ଏପରି ପ୍ରାକୃତିକ ବିପର୍ଯ୍ୟୟ ବେଳେ ମାନବଜୀବନ ହାନିର ମାତ୍ରାକୁ ହ୍ରାସ କରାଯାଇପାରିବ ।


    ପ୍ରାପ୍ତ ସୂଚନା ଅନୁସାରେ , ଭାରତୀୟ ଗ୍ରୀଷ୍ମମଣ୍ଡଳୀୟ ଜଳବାୟୁ ବିଜ୍ଞାନ ପ୍ରତିଷ୍ଠାନ ( IITM ) ଯାହାକି ଭୂପୃଷ୍ଠ ବିଜ୍ଞାନ ମନ୍ତ୍ରଣାଳୟ ଅଧୀନରେ କାର୍ଯ୍ୟ କରୁଛି ଏବେ ତାହା ଆମେରିକାର ନ୍ୟାସନାଲ ଓସେନୋଗ୍ରାଫିକ୍‌ ଆଣ୍ଡ୍‌ ଅଟମୋସ୍ଫେରିକ୍‌ ଆଡ଼ମିନିଷ୍ଟ୍ରେସନ୍‌ ( NOAA, ଆମେରିକା) ସହ ମିଶି କାର୍ଯ୍ୟ କରୁଛି । ଏହା ମୌସୁମୀ ଅଭିଯାନ ଏବଂ ଜଳବାୟୁ ପରିବର୍ତ୍ତନ ଗବେଷଣା କେନ୍ଦ୍ର କାର୍ଯ୍ୟକ୍ରମ ମାଧ୍ୟମରେ ହାଇ ରିଜୋଲୁସନ୍‌ ଋତୁ ଭିତ୍ତିକ ଏବଂ ଦୀର୍ଘକାଳୀନ ଜଳବାୟୁ ପୂର୍ବାନୁମାନ ବ୍ୟବସ୍ଥାର ବିକାଶ ଦିଗରେ ଅନୁଧ୍ୟାନ କରୁଛି । 2010 ଠାରୁ 2015 ମସିହା ପର୍ଯ୍ୟନ୍ତ ଆଇଆଇଟିଏମ ଏବଂ ଏନଓଏଏ ମିଳିତ ଭାବେ ଭାରତୀୟ ଗ୍ରୀଷ୍ମକାଳୀନ ମୌସୁମୀ ତଥା ଦୀର୍ଘକାଳିନ ଭିତ୍ତିରେ ଜଳବାୟୁ ପୂର୍ବାନୁମାନ ସଂପର୍କରେ ଏକ ବୁଝାମଣା ପତ୍ର ମାଧ୍ୟମରେ ଋତୁଚକ୍ରୀୟ ହାଇ ରିଜୋଲୁସନ୍‌ ମଡ଼େଲ ପୂର୍ବାନୁମାନର ବିକାଶ ଘଟାଇଥିଲେ । ଏହି ବୁଝାମଣା ପତ୍ର ଯାହାକି ଭାରତୀୟ ଗ୍ରୀଷ୍ମକାଳିନ ମୌସୁମୀ ବୃଷ୍ଟିପାତର ସ୍ୱଳ୍ପକାଳିନ , ପରିବର୍ଦ୍ଧିତ ରେଞ୍ଜ୍‌ ଏବଂ ଋତୁକାଳିନ ବିବିଧତା ସଂପର୍କରେ ଅଧ୍ୟୟନ ନିମନ୍ତେ ଉଦ୍ଦିଷ୍ଟ , ତାହାର ଅବଧିକୁ 2020 ମସିହା ପର୍ଯ୍ୟନ୍ତ ବୃଦ୍ଧି କରାଯାଇଛି ଯାହାକି ଏମଓଇଏସ- ଏନଓଏଏ ସହଭାଗୀତାର ବ୍ୟବସ୍ଥା ଅନୁସାରେ କାର୍ଯ୍ୟକାରୀ କରାଯାଉଛି ।


    କେନ୍ଦ୍ର ଉତ୍ତର ପୂର୍ବାଞ୍ଚଳ କ୍ଷେତ୍ର ବିକାଶ (ସ୍ୱାଧୀନ ଦାୟିତ୍ୱ) , ପ୍ରଧାନମନ୍ତ୍ରୀ କାର୍ଯ୍ୟାଳୟ କାର୍ମିକ , ଜନ ଅଭିଯୋଗ ଏବଂ ପେନସନ୍‌ , ଆଣବିକ ଶକ୍ତି ତଥା ମହାକାଶ ବିଭାଗ ରାଷ୍ଟ୍ରମନ୍ତ୍ରୀ ଡ଼କ୍ଟର ଜିତେନ୍ଦ୍ର ସିଂହ ଆଜି ଲୋକସଭାରେ ଏକ ପ୍ରଶ୍ନର ଲିଖିତ ଉତ୍ତର ଦେଇ ଏହି ବିଷୟ ପ୍ରକାଶ କରିଛନ୍ତି ।


    **************

    
    
    (Release ID: 1513790) Visitor Counter : 6