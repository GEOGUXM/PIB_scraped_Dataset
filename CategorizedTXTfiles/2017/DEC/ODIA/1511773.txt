      ଅର୍ଥ ମନ୍ତ୍ରଣାଳୟ

      ଏନ.କେ ସିଂଙ୍କ ଅଧ୍ୟକ୍ଷତାରେ ପଞ୍ଚଦଶ ଅର୍ଥ ଆୟୋଗଙ୍କ ପ୍ରଥମ ବୈଠକ ଅନୁଷ୍ଠିତ
      Posted On: 04 DEC 2017 8:08PM by PIB Bhubaneshwar


    ନୂଆଦିଲ୍ଲୀର ନର୍ଥ ବ୍ଲକ୍ ଠାରେ ପଞ୍ଚଦଶ ଅର୍ଥ ଆୟୋଗଙ୍କ ପ୍ରଥମ ବୈଠକ ଅନୁଷ୍ଠିତ ହୋଇଯାଇଛି । ଗତ ନଭେମ୍ବର 27 ତାରିଖରେ ଏହି ଆୟୋଗ ଗଠନ କରାଯାଇଥିଲା । ଆଜିର ବୈଠକରେ ଶ୍ରୀ ଏନ.କେ ସିଂ ଅଧ୍ୟକ୍ଷତା କରିଥିବା ବେଳେ ଆୟୋଗର ଅନ୍ୟ ସଦସ୍ୟ ଶ୍ରୀ ଶକ୍ତିକାନ୍ତ ଦାସ ଏବଂ ଡ . ଅନୁପ ସିଂଙ୍କ ସହିତ ସାମୟିକ ସଦସ୍ୟ ଡ . ଅଶୋକ ଲାହିରି ଓ ଡ . ରମେଶ ଚାନ୍ଦ ଉପସ୍ଥିତ ଥିଲେ ।


    27 ନଭେମ୍ବର 2017ରେ ରାଷ୍ଟ୍ରପତିଙ୍କ ନିର୍ଦ୍ଦେଶକ୍ରମେ ଅର୍ଥ ମନ୍ତ୍ରଣାଳୟ ପକ୍ଷରୁ ପ୍ରକାଶ ପାଇଥିବା ବିଜ୍ଞପ୍ତି ଅନୁଯାୟୀ ପଞ୍ଚଦଶ ଅର୍ଥ ଆୟୋଗ ପାଇଁ ବିଚାରଯୋଗ୍ୟ ମୂଳ ପ୍ରସଙ୍ଗଗୁଡ଼ିକ ଉପରେ ବୈଠକରେ ପ୍ରାରମ୍ଭିକ ଆଲୋଚନା କରାଯାଇଥିଲା ।


    ବ୍ୟାପକ ବିଚାରଯୋଗ୍ୟ ମୂଳ ପ୍ରସଙ୍ଗଗୁଡ଼ିକର ସୂଚାରୁ ରୂପେ ସମାଧାନ ଲାଗି ଦିଆଯାଇଥିବା ଦାୟିତ୍ୱ ତୁଲାଇବା ଲାଗି ଆୟୋଗ ସହମତ ହୋଇଥିଲେ । ଏହି ଲକ୍ଷ୍ୟ ହାସଲ ଦିଗରେ , ବିଭିନ୍ନ ଅଂଶୀଦାର ଯେପରିକି କେନ୍ଦ୍ର ସରକାରଙ୍କ ବିଭିନ୍ନ ମନ୍ତ୍ରଣାଳୟ , ସମସ୍ତ ରାଜ୍ୟ ସରକାର , ସ୍ଥାନୀୟ ପ୍ରଶାସନ , ପଞ୍ଚାୟତ ଏବଂ ରାଜନୈତିକ ଦଳ ଏବଂ ପ୍ରତ୍ୟେକ ରାଜ୍ୟ ସରକାରଙ୍କ ସହ ବିଚାରବିମର୍ଷ କରାଯିବା ଲାଗି ତୁରନ୍ତ ପ୍ରୟାସ କରାଯିବାର ଆବଶ୍ୟକତା ରହିଥିବା ଆୟୋଗ ହୃଦବୋଧ କରିଥିଲେ ।


    ବିଚାରଯୋଗ୍ୟ ମୂଳ ପ୍ରସଙ୍ଗଗୁଡ଼ିକର ସୂଚାରୁ ରୂପେ ସମାଧାନ ଲାଗି ବିଶ୍ଳେଷାତ୍ମକ ନଥି ପ୍ରସ୍ତୁତ କରିବା , ଦେଶ ଏବଂ ଦେଶ ବାହାରର ଅଗ୍ରଣୀ ଗବେଷଣା ସଂସ୍ଥା ଦ୍ୱାରା ବିଶ୍ଳେଷଣ କରାଇବାର ଆବଶ୍ୟକତା ମଧ୍ୟ ରହିଥିବା ଆୟୋଗ ବିବେଚନା କରିଥିଲେ ।


    ଆୟୋଗଙ୍କୁ ତାଙ୍କ କାର୍ଯ୍ୟରେ ସହାୟତା କରିବା ଲାଗି ଅଗ୍ରଣୀ ବିଶେଷଜ୍ଞ ସମୂହ ଏବଂ ବିଷୟବସ୍ତୁ ବିଶେଷଜ୍ଞଙ୍କ ସହିତ ଆଲୋଚନା ଏବଂ ସେମାନଙ୍କ ଠାରୁ ଉପାଦେୟ ତଥ୍ୟ ହାସଲ କରିବା ଲାଗି ଆୟୋଗ ଗୁରୁତ୍ୱାରୋପ କରିଥିଲେ ।


    ଏହାଛଡ଼ା ନୂଆଦିଲ୍ଲୀର ଜନପଥସ୍ଥିତ ଜବାହର ବ୍ୟାପାର ଭବନଠାରେ ନିଜସ୍ୱ କାର୍ଯ୍ୟାଳୟ ପ୍ରତିଷ୍ଠା ଲାଗି ଆୟୋଗ ଅନୁମୋଦନ ଦେଇଥିଲେ ।


    **********

    
    
    (Release ID: 1511773) Visitor Counter : 3