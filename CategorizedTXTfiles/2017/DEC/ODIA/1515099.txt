      ପରିବେଶ ଓ ଜଙ୍ଗଲ ମନ୍ତ୍ରଣାଳୟ

      ଶିଳ୍ପସଂସ୍ଥାମାନଙ୍କରେ ପେଟ୍‌ କୋକ ଏବଂ ଫର୍ଣ୍ଣେସ୍‌ ତୈଳର ବ୍ୟବହାର
      Posted On: 22 DEC 2017 6:50PM by PIB Bhubaneshwar


    ଆଇଆଇଟି କାନପୁର ଦ୍ୱାରା ପ୍ରସ୍ତୁତ ରିପୋର୍ଟ ଅନୁସାରେ ଶୀତଦିନରେ ଦିଲ୍ଲୀରେ ସୃଷ୍ଟି ହେଉଥିବା ମାତ୍ରାଧିକ ପ୍ରଦୂଷଣର ଉତ୍ସ ମଧ୍ୟରେ ରହିଛି - ଗୌଣ ପାର୍ଟିକିଲ୍‌ (25-30%) , ଯାନବାହନ (20-25%) , ବାୟୋମାସ୍‌ ଜଳା (17-26%) , ପୌର କଠିନ ବର୍ଯ୍ୟ ଜ୍ୱଳନ (9-8%) ଏବଂ ସଡ଼କଗୁଡ଼ିକରୁ ଉତ୍ପନ୍ନ ସୂକ୍ଷ୍ମ ଧୂଳିକଣା । ସେହିଭଳି ଗ୍ରୀଷ୍ମଦିନେ ସୃଷ୍ଟି ହେଉଥିବା ପ୍ରଦୂଷଣର ପ୍ରମୁଖ ଉତ୍ସଗୁଡ଼ିକ ମଧ୍ୟରେ ରହିଛି - କୋଇଲା ଏବଂ ଉଡ଼ନ୍ତା ପାଉଁଶ (37-26%) , ମୃତ୍ତିକା ଓ ସଡ଼କ ଧୂଳି (26-27%) , ଗୌଣ ପାର୍ଟିକିଲ୍‌ (10-15%) ବାୟୋମାସ୍‌ ଜଳା (7-12%) , ଯାନବାହନ ଚଳାଚଳ (6-9%) ଏବଂ ପୌର କଠିନ ବର୍ଯ୍ୟ ଜ୍ୱଳନ (8-7%) । ଶିଳ୍ପସଂସ୍ଥାମାନଙ୍କରେ ଯେଉଁ ପେଟ୍‌ କୋକ୍‌ ଏବଂ ଫର୍ଣ୍ଣେସ୍‌ ତୈଳ ବ୍ୟବହାର କରାଯାଉଛି ତାହା ସଲଫର୍‌ ଡ଼ାଇଅକ୍ସାଇଡ଼୍‌ ( SO 2) ଏବଂ ଗୌଣ ସଲଫେଟ୍‌ ପାର୍ଟିକୁଲେଟ୍‌ ଉତ୍ପନ୍ନ କରିବାରେ ସହାୟକ ହେଉଛି ଯାହାକି ଦିଲ୍ଲୀରେ ଶୀତଦିନେ PM10 ସାନ୍ଧ୍ରତା ବୃଦ୍ଧିକୁ 4.5 ଠାରୁ 15.3% ପର୍ଯ୍ୟନ୍ତ ଏବଂ ଗ୍ରୀଷ୍ମ ଦିନେ 4.7 ଠାରୁ 7% ପର୍ଯ୍ୟନ୍ତ ବୃଦ୍ଧିରେ ବିଶେଷ ଭାବେ ସହାୟକ ହେଉଛି । ଏହି କାରଣରୁ PM2.5 ର ମାତ୍ରା ଶୀତଦିନେ 8 ରୁ 21% ଏବଂ ଖରାଦିନେ 7.6 ରୁ 12.5% ହେଉଛି । ତେବେ ଦିଲ୍ଲୀରେ SO2 ର ମାତ୍ରା ନିର୍ଦ୍ଧାରିତ ମାନ ମଧ୍ୟରେ ରହୁଛି । କିନ୍ତୁ ପାର୍ଟିକୁଲେଟ ଉପାଦାନ ବିଶେଷ କରି ଶୀତ ତଥା ଗ୍ରୀଷ୍ମଦିନେ ଯଥେଷ୍ଟ ମାତ୍ରାରେ ବୃଦ୍ଧି ପାଉଛି ବୋଲି ଏହି ରିପୋର୍ଟରେ ଦର୍ଶାଯାଇଛି ।


    ସୁପ୍ରିମକୋର୍ଟ ଦିଲ୍ଲୀ - ଜାତୀୟ ରାଜଧାନୀ କ୍ଷେତ୍ର ( NCR ) ରେ ପେଟ୍‌ କୋକ୍‌ ଏବଂ ଫର୍ଣ୍ଣେସ୍‌ ତୈଳ ବ୍ୟବହାରକୁ 24.10.2017 ତାରିଖ ଦିନ ସଂପୂର୍ଣ୍ଣ ନିଷିଦ୍ଧ କରିବା ସକାଶେ ନିର୍ଦ୍ଦେଶନାମା ଜାରି କରିଥିଲେ । ଯେହେତୁ ନିକଟରେ ଏହି ନିର୍ଦ୍ଦେଶନାମାକୁ କାର୍ଯ୍ୟକାରୀ କରାଯାଇଛି , ଏହାର ପ୍ରଭାବକୁ ଏବେ ସୁଦ୍ଧା ଆକଳନ କରାଯାଇପାରିନାହିଁ । ବିଭିନ୍ନ କିଷମର ଶିଳ୍ପସଂସ୍ଥା ଯଥା ସିମେଣ୍ଟ , ଥର୍ମାଲ ଶକ୍ତି କେନ୍ଦ୍ର , ସାର , ନ୍ୟୁଟ୍ରିକ୍‌ ଏସିଡ଼୍‌ , ଚୂନଭାଟି , ସେରାମିକ୍‌ , କାଚ , ଫାଉଣ୍ଡରୀ , ରିହିଟିଂ ଫର୍ଣ୍ଣେସ୍‌ , କାଲସିଅମ୍‌ କାର୍ବାଇଡ଼୍‌ , ଆଲୁମିନିଅମ୍‌ , ବଏଲର ଭିତ୍ତିକ ଶିଳ୍ପସଂସ୍ଥା ଆଦି ବହୁଳ ଭାବେ ପେଟ୍‌ କୋକ ଏବଂ ଫର୍ଣ୍ଣେସ୍‌ ତୈଳ ଇନ୍ଧନ ଭାବେ ବ୍ୟବହାର କରିଥାନ୍ତି । ବାୟୁ ( ନିରାକରଣ ଓ ପ୍ରଦୂଷଣ ନିୟନ୍ତ୍ରଣ ) ଆଇନ୍‌ , 1981 ଏବଂ ପର୍ଯ୍ୟାବରଣ ( ସୁରକ୍ଷା ) ଆଇନ , 1986 ଅନୁସାରେ , ସଂପୃକ୍ତ ରାଜ୍ୟ ପ୍ରଦୂଷଣ ନିୟନ୍ତ୍ରଣ ବୋର୍ଡ଼ମାନଙ୍କ ଦ୍ୱାରା ଏହାର ମନିଟରିଂ ତଥା ଯଥାଯଥ ଭାବେ ନିୟମକୁ ପାଳନ କରିବା କାର୍ଯ୍ୟ ତଦାରଖ କରାଯାଇଥାଏ ।


    ସରକାରଙ୍କ ତରଫରୁ ବିଭିନ୍ନ ବର୍ଗର ଶିଳ୍ପସଂସ୍ଥାମାନଙ୍କ ପାଇଁ ପର୍ଯ୍ୟାବରଣ ମାନ ନିୟନ୍ତ୍ରଣ ସକାଶେ ବିଜ୍ଞପ୍ତି ଜାରି କରାଯାଇଛି ଏବଂ ସେଥି ମଧ୍ୟରୁ ଯେଉଁମାନେ ପେଟ୍ରୋଲିୟମ ‌ ଏବଂ ପେଟ୍‌କୋକ୍‌ ଓ ଫର୍ଣ୍ଣେସ୍‌ ତୈଳ ବ୍ୟବହାର କରୁଛନ୍ତି ସେମାନଙ୍କୁ ବାୟୁ ( ପ୍ରଦୂଷଣ ନିରୋଧ ଏବଂ ନିୟନ୍ତ୍ରଣ ) ଆଇନ , 1981 ଏବଂ ପର୍ଯ୍ୟବରଣ ( ସୁରକ୍ଷା ) ଆଇନ , 1986 ଅନୁସାରେ , ବଡ଼ ବଡ଼ ଶିଳ୍ପସଂସ୍ଥାମାନଙ୍କୁ ନୋଟିସ ଜାରି କରାଯାଇଛି । ବିଭିନ୍ନ ବର୍ଗର ଶିଳ୍ପସଂସ୍ଥାମାନଙ୍କୁ ପର୍ଯ୍ୟାବରଣ ମାନ ରକ୍ଷା ନିମନ୍ତେ ବିଜ୍ଞପ୍ତି ଜାରି କରାଯିବା ଏକ କ୍ରମିକ ପ୍ରକ୍ରିୟା । ଅଶୋଧିତ ତୈଳର ଏକ ବର୍ଯ୍ୟ ରୂପେ ପେଟ୍ରୋଲିୟମ୍‌ କୋକ୍‌ ଅଥବା ପେଟ୍‌ କୋକ୍‌ ଏବଂ ଫର୍ଣ୍ଣେସ୍‌ ତୈଳ ଉତ୍ପାଦିତ ହୋଇଥାଏ । ଏହାକୁ ବିଭିନ୍ନ ଶିଳ୍ପସଂସ୍ଥା ଏବଂ ବଏଲରମାନେ ଇନ୍ଧନ ରୂପେ ବ୍ୟବହାର କରିଥାନ୍ତି । ଏହାର ବ୍ୟବହାର ନିଷିଦ୍ଧ କରିବା ସକାଶେ ମନ୍ତ୍ରଣାଳୟ ପକ୍ଷରୁ ଜନସାଧାରଣଙ୍କ ଠାରୁ ପରାମର୍ଶ / ବିରୋଧଭାଷ ଜନିତ ମତାମତ ଆହ୍ୱାନ କରାଯାଇଛି ଯାହା ବିଜ୍ଞପ୍ତି ସଂଖ୍ୟା S.O.No.1343 (E) ତା 25/10/2017 ରେ ଉଲ୍ଲେଖ ରହିଛି । ସେଥିରେ ଇଣ୍ଡଷ୍ଟ୍ରିଆଲ୍‌ ବଏଲରରେ ପେଟ୍‌ କୋକ ଏବଂ ପେଟ୍‌କୋକ ବ୍ଲେଣ୍ଡ ବ୍ୟବହାର ଦ୍ୱାରା ବାହାରୁଥିବା SO2 ଏବଂ ନକ୍ସର ମାନ ସଂପର୍କରେ ସବିଶେଷ ତଥ୍ୟ ରହିଛି ।


    ତେବେ ପେଟ୍‌ କୋକ ଏବଂ ଫର୍ଣ୍ଣେସ୍‌ ତୈଳକୁ ସାରା ଦେଶରେ ଏବଂ ସମସ୍ତ ଶିଳ୍ପ ସେକ୍ଟରରେ ନିଷିଦ୍ଧ କରିବା ନିମନ୍ତେ କୌଣସି ପ୍ରକାର ପ୍ରସ୍ତାବ ନାହିଁ । କେନ୍ଦ୍ର ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ରାଷ୍ଟ୍ରମନ୍ତ୍ରୀ ଡ଼କ୍ଟର ମହେଶ ଶର୍ମା ଆଜି ଲୋକସଭାରେ ଏକ ପ୍ରଶ୍ନର ଲିଖିତ ଉତ୍ତର ରଖି ଏହି ବିଷୟ ପ୍ରକାଶ କରିଛନ୍ତି ।


    ***************

    
    
    (Release ID: 1515099) Visitor Counter : 3