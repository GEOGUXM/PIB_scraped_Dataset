      ଅର୍ଥ ମନ୍ତ୍ରଣାଳୟ

      କେନ୍ଦ୍ର ଅର୍ଥମନ୍ତ୍ରୀ ଶ୍ରୀ ଅରୁଣ ଜେଟଲୀ ଆଇଟି (ହାର୍ଡୱେର ଏବଂ ସଫ୍ଟୱେର) ସମୂହର ଅଂଶୀଦାରଙ୍କ ସହିତ ଷଷ୍ଠ ପ୍ରାକ-ବଜେଟ ପରାମର୍ଶ ବୈଠକରେ ଯୋଗ ଦେଲେ
      • ଅର୍ଥମନ୍ତ୍ରୀ ଭାରତକୁ ଇଲେକଟ୍ରୋନିକ୍ସ ବିନିର୍ମାଣର ବିଶ୍ୱସ୍ତରୀୟ ହବ ଭାବେ ଗଢ଼ିତୋଳିବା ଲାଗି ବର୍ତ୍ତମାନର ସରକାରଙ୍କ ଦ୍ୱାରା ନିଆଯାଇଥିବା ପଦକ୍ଷେପ ଉପରେ ଆଲୋକପାତ କଲେ
      
      • ଆଇଟି କ୍ଷେତ୍ରର ମୁଖ୍ୟମାନେ ସଂରକ୍ଷଣବାଦୀ ନୀତି ବିରୋଧରେ ସରକାରଙ୍କଠାରୁ ସହାୟତା ମାଗିଲେ ଏବଂ ଏହି କ୍ଷେତ୍ରର ବିକାଶ ନିମନ୍ତେ ଟିକସ ପ୍ରୋତ୍ସାହନ ପ୍ରଦାନ ପାଇଁ ଅନୁରୋଧ କଲେ
      Posted On: 11 DEC 2017 7:42PM by PIB Bhubaneshwar


    କେନ୍ଦ୍ର ଅର୍ଥ ଏବଂ କର୍ପୋରେଟ ବ୍ୟାପାର ମନ୍ତ୍ରୀ ଶ୍ରୀ ଅରୁଣ ଜେଟଲୀ କହିଛନ୍ତି ଯେ ଦେଶରେ ଇଲେକଟ୍ରୋନିକ୍ସ ସାମଗ୍ରୀର ନିର୍ମାଣକୁ ପ୍ରୋତ୍ସାହନ ଦେବା ନିମନ୍ତେ ବର୍ତ୍ତମାନର ସରକାର ଗତ ତିନି ବର୍ଷ ମଧ୍ୟରେ ଅନେକ ପଦକ୍ଷେପ ନେଇଛନ୍ତି । ଏଥିରେ ନିର୍ଦ୍ଦିଷ୍ଟ ଇଲେକଟ୍ରୋନିକ୍ସ ଉପକରଣ ଉପରେ ଭିନ୍ନ ଉତ୍ପାଦ ଶୁଳ୍କ ବ୍ୟବସ୍ଥାର ବିସ୍ତାର କରାଯିବା ସହିତ ଶୁଳ୍କ ଢାଂଚାକୁ ତର୍କସଂଗତ କରିବା , ଶୁଳ୍କ ଛାଡ଼ର ପ୍ରତ୍ୟାହାର ଆଦି ସାମିଲ ରହିଛି । ଅର୍ଥ ମନ୍ତ୍ରୀ କହିଥିଲେ ଯେ ଭାରତକୁ ଇଲେକଟ୍ରୋନିକ୍ସ ବିନିର୍ମାଣର ଏକ ବିଶ୍ଵସ୍ତରୀୟ ହବ ଭାବେ ଗଢ଼ିତୋଳିବା ଲାଗି ଏକ ବ୍ୟବସ୍ଥା ସୃଜନ କରିବା ଉଦ୍ଦେଶ୍ୟରେ କେନ୍ଦ୍ରୀୟ ବଜେଟ 2017-18ରେ ପ୍ରୋତ୍ସାହନ ଯୋଜନା ଯେପରିକି M-SIPS ଏବଂ EDF ନିମନ୍ତେ ଅନୁଦାନକୁ ଯଥେଷ୍ଟ ଦ୍ରୁତଗତିରେ ବୃଦ୍ଧି କରାଯାଇ 745 କୋଟି ଟଙ୍କା କରିଦିଆଯାଇଛି । ଅର୍ଥ ମନ୍ତ୍ରୀ ଆଜି ନୂଆଦିଲ୍ଲୀରେ ଆଇଟି ( ହାର୍ଡୱେର ଏବଂ ସଫ୍ଟୱେର ) ସମୂହର ଅଂଶୀଦାରଙ୍କ ସହିତ ଷଷ୍ଠ ପ୍ରାକ - ବଜେଟ ପରାମର୍ଶ ବୈଠକରେ ପ୍ରାରମ୍ଭିକ ଭାଷଣ ଦେଇ ଏହା କହିଥିଲେ । ଏହି ବୈଠକରେ ଅର୍ଥ ରାଷ୍ଟ୍ରମନ୍ତ୍ରୀ ଶ୍ରୀ ଏସପି ଶୁକ୍ଳା , ଅର୍ଥ ସଚିବ ହସମୁଖ ଅଧିଆ , ବ୍ୟୟ ସଚିବ ଶ୍ରୀ ଏ ଏନ ଝା , ଆର୍ଥିକ ବ୍ୟାପାର ସଚିବ ଶ୍ରୀ ସୁଭାଷ ଚନ୍ଦ୍ର ଗର୍ଗ , ଇଲେକଟ୍ରୋନିକ୍ସ ଏବଂ ସୂଚନା ପ୍ରଯୁକ୍ତି ମନ୍ତ୍ରଣାଳୟର ସଚିବ ଶ୍ରୀ ଅଜୟ ପ୍ରକାଶ ସାହାନୀ , ମୁଖ୍ୟ ଅର୍ଥନୈତିକ ପରାମର୍ଶଦାତା ଡ . ଅରବିନ୍ଦ ସୁବ୍ରମଣ୍ୟମ , ସିବିଡିଟିର ଅଧ୍ୟକ୍ଷ ଶ୍ରୀ ସୁଶୀଲ କୁମାର ଚନ୍ଦ୍ର ଏବଂ ଅର୍ଥ ମନ୍ତ୍ରଣାଳୟର ଅନ୍ୟ ବରିଷ୍ଠ ଅଧିକାରୀମାନେ ମଧ୍ୟ ସାମିଲ ଥିଲେ ।


    ଏହି ବୈଠକରେ ଆଇଟି କ୍ଷେତ୍ରରୁ ଭାଗ ନେଇଥିବା ଅଂଶୀଦାରଙ୍କ ମଧ୍ୟରେ ଡାଟାମିଟର ସହ - ପ୍ରତିଷ୍ଠାତା ଶ୍ରୀ ଜିଏନ ଥେଜେସ , ବ୍ରଡବ୍ୟାଣ୍ଡ ଇଣ୍ଡିଆ ଫୋରମର ଅଧ୍ୟକ୍ଷ ଶ୍ରୀ ଟିଭି ରାମଚନ୍ଦ୍ରନ , ଟିଇଏମଏର ଅଧ୍ୟକ୍ଷ ଆମୋରିଟିସ ଶ୍ରୀ ଏନକେ ଗୋୟଲ , ଟେଲିକମ ଉପକରଣ ଏବଂ ସେବା ରପ୍ତାନିର ଉପାଧ୍ୟକ୍ଷ ଶ୍ରୀ ରାଜୀବ ଅଗ୍ରୱାଲ ଏବଂ ଇଲେକଟ୍ରୋନିକ୍ସ , କମ୍ପ୍ୟୁଟର ସଫ୍ଟୱେର ରପ୍ତାନିର ଅଧ୍ୟକ୍ଷ ଶ୍ରୀ ପ୍ରସାଦ ଗାରାପତି , ଇନଫୋସିସ ଗ୍ଲୋବାଲ ହେଡ ଟ୍ୟାକ୍ସସେସନର ବରିଷ୍ଠ ଉପସଭାପତି ସୁନୀଲ କୁମାର ଧାରେଶ୍ୱର , ଟିସିଏସ ଗ୍ଲୋବାଲ ଟ୍ୟାକ୍ସ ଉପସଭାପତି ରେଣୁ ନାର୍ଭେକର , ନାସକମ ସଭାପତି ଆର ଚନ୍ଦ୍ରଶେଖର , ମେଟ ଉପସଭାପତି ନିତିନ କୁନକୋଲିଣ୍ଡର , ଫାଷ୍ଟ ଟ୍ରାକ ଟାସ୍କ ଫୋର୍ସ ଉପାଧ୍ୟକ୍ଷ ଶ୍ରୀ ହରି ଓମ ରାୟ ପ୍ରମୁଖ ସାମିଲ ଥିଲେ ।


    ଆଇଟି କ୍ଷେତ୍ରରେ ପ୍ରତିନିଧିମାନେ ଅର୍ଥମନ୍ତ୍ରୀଙ୍କ ଦୃଷ୍ଟି ଆକର୍ଷଣ କରି କହିଥିଲେ ଯେ ଆଇଟି - ସଫ୍ଟୱେର କ୍ଷେତ୍ରରେ ଭାରତର କ୍ଷମତାକୁ ବିଶ୍ୱସ୍ତରରେ ସ୍ୱୀକାର କରାଯାଇଛି । ବିଗତ ମାସଗୁଡ଼ିକରେ BPO / KPO ସହିତ ସଫ୍ଟୱେର ବିକାଶ ଏବଂ ସୂଚନା ପ୍ରଯୁକ୍ତି ଆଧାରିତ ସେବା ( ITS ) ଉଦ୍ୟୋଗ ଭାରତୀୟ ଅର୍ଥବ୍ୟବସ୍ଥାରେ ଏକ ସର୍ବାଧିକ ଗତିଶୀଳ କ୍ଷେତ୍ର ରୂପରେ ଉଭା ହୋଇଛି । ଏଥିରେ ରୋଜଗାରର ବ୍ୟାପକ ସମ୍ଭାବନା ରହିଛି । ତେବେ ଏହି ପ୍ରତିନିଧିମାନେ ଏହା ମଧ୍ୟ କହିଥିଲେ ଯେ ଅନ୍ୟ ଦେଶଗୁଡ଼ିକରେ ବର୍ତ୍ତମାନ ଗ୍ରହଣ କରାଯାଇଥିବା କେତେକ ସଂରକ୍ଷଣବାଦୀ ଏବଂ ଭେଦଭାବପୂର୍ଣ୍ଣ ନୀତିକୁ ଦୃଷ୍ଟିରେ ରଖି ଆଇଟି କ୍ଷେତ୍ରକୁ ନୀତି ସ୍ତରରେ ସରକାରୀ ସହାୟତାର ଆବଶ୍ୟକତା ପଡ଼ିବ , ଯାହାଦ୍ୱାରା ଭିଜା ସମ୍ବନ୍ଧୀୟ କଟକଣାର ମୁକାବିଲା କରାଯାଇପାରିବ । ଏଥିସହିତ ଆମ ଆର୍ଥିକ ସ୍ୱାର୍ଥର ସୁରକ୍ଷା ମଧ୍ୟ ସୁନିଶ୍ଚିତ ହୋଇପାରିବ ।


    **************

    
    
    (Release ID: 1513471) Visitor Counter : 3