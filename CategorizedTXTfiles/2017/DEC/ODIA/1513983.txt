      କ୍ୟାବିନେଟ

      ବୟନ ଉଦ୍ୟୋଗରେ ସାମର୍ଥ୍ୟ ବୃଦ୍ଧି ଲାଗି ତିନି-ବର୍ଷିଆ ନୂଆ ଦକ୍ଷତା ପ୍ରଶିକ୍ଷଣ ସ୍କିମ୍ କୁ କେନ୍ଦ୍ର କ୍ୟାବିନେଟର ଅନୁମୋଦନ
      Posted On: 20 DEC 2017 8:14PM by PIB Bhubaneshwar


    ସୂତା କାଟିବା ଏବଂ ବୁଣିବା କ୍ଷେତ୍ରକୁ ଛାଡି ବୟନ ଶିଳ୍ପ ଉଦ୍ୟୋଗର ସମସ୍ତ କ୍ଷେତ୍ର ପାଇଁ ଏକ ନୂତନ କୌଶଳ ବିକାଶ ସ୍ମିମ୍ ଆରମ୍ଭ କରାଯିବ । ଏହାର ନାମ ରଖାଯାଇଛି “ ସ୍ମିମ୍ ଫର କେପାସିଟି ବିଲ୍ଡିଂ ଇନ ଟେକ୍ସଟାଇଲ ସେକ୍ଟର ” । ଏହି ସ୍କିମ୍ ଚଳିତ 2017-18 ଆର୍ଥିକ ବର୍ଷରୁ 2019-20 ଆର୍ଥିକ ବର୍ଷ ପର୍ଯ୍ୟନ୍ତ କାର୍ଯ୍ୟକାରୀ ହେବ ଏବଂ ଏଥିଲାଗି 1300 କୋଟି ଟଙ୍କାର ବ୍ୟୟ ବରାଦ କରାଯାଇଛି । ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ ଆର୍ଥିକ ବ୍ୟାପାର ସଂକ୍ରାନ୍ତ କେନ୍ଦ୍ର କ୍ୟାବିନେଟ କମିଟି ବୈଠକରେ ଏହି ନିଷ୍ପତ୍ତି ନିଆଯାଇଛି । ଏହି ସ୍କିମ୍ ଅଧିନରେ ରାଷ୍ଟ୍ରୀୟ କୌଶଳ ଶିକ୍ଷା ଯୋଗ୍ୟତା ଢ଼ାଂଚା ଅନୁରୂପ ପ୍ରଶିକ୍ଷଣ ପାଠ୍ୟକ୍ରମ ଆରମ୍ଭ କରାଯିବ ଏବଂ ଏଥିଲାଗି ପାଣ୍ଠି ଯୋଗାଣ ବ୍ୟବସ୍ଥା କେନ୍ଦ୍ର ଦକ୍ଷତା ବିକାଶ ଓ ଉଦ୍ୟୋଗୀତା ମନ୍ତ୍ରଣାଳୟର ନିୟମ ଅନୁଯାୟୀ କରାଯିବ ।


    ଏହି ସ୍କିମର ଆଭିମୂଖ୍ୟ ହେଲା – ଚାହିଦା ଅନୁଯାୟୀ କୌଶଳ ବିକାଶ ପ୍ରଶିକ୍ଷଣ ପ୍ରଦାନ ଏବଂ ପ୍ରଶିକ୍ଷିତ ପ୍ରାର୍ଥୀମାନଙ୍କୁ ନିଯୁକ୍ତି ଅଥବା ଆତ୍ମନିଯୁକ୍ତିର ସୁଯୋଗ ପ୍ରଦାନ । ବୟନ ଶିଳ୍ପ ଓ ଆନୁସଙ୍ଗିକ କ୍ଷେତ୍ରରେ କୌଶଳ ବିକାଶ ମାଧ୍ୟମରେ ଅଧିକରୁ ଅଧିକ ନିଯୁକ୍ତି ସୁଯୋଗ ସୃଷ୍ଟି କରିବା ହେଲା ଏହି ନୂତନ ସ୍କିମର ଅନ୍ୟ ଏକ ଉଦ୍ଦେଶ୍ୟ । ସେହିପରି ବୟନଶିଳ୍ପ ମନ୍ତ୍ରଣାଳୟ ପକ୍ଷରୁ ଏହା ଅଧିନରେ ଥିବା ବିଭିନ୍ନ ସଂସ୍ଥା ଓ ଏଜେନ୍ସୀ ମାଧ୍ୟମରେ ପାରମ୍ପରିକ ଦକ୍ଷତାର ବିକାଶ ଦିଗରେ ମଧ୍ୟ ପଦକ୍ଷେପ ନିଆଯିବ । ଏହି ସ୍କିମ୍ ଜରିଆରେ ସାରା ଦେଶରେ ବୟନ ଶିଳ୍ପ କ୍ଷେତ୍ରରେ ବ୍ୟାପକ କାମଧନ୍ଦାର ସୁଯୋଗ ସୃଷ୍ଟି କରିବା ଲକ୍ଷ୍ୟ ନେଇ କାର୍ଯ୍ୟ କରାଯିବ ।


    ମୂଖ୍ୟତଃ ତିନୋଟି ବ୍ୟବସ୍ଥା ମାଧ୍ୟମରେ କୌଶଳ ବିକାଶ କାର୍ଯ୍ୟକ୍ରମକୁ ଚାଲୁ କରାଯିବ । ସେଗୁଡିକ ହେଲା –


    ( 1) ଦେଶ ଭିତରେ ବିଭିନ୍ନ ବୟନ ଶିଳ୍ପ ତଥା ଉଦ୍ୟୋଗ ଦ୍ୱାରା ଆବଶ୍ୟକ ହେଉଥିବା ମାନବ ସମ୍ବଳ ଯୋଗାଣ ନିମନ୍ତେ ପଦକ୍ଷେପ ନିଆଯିବ ।


    (2) ନାମୀ ବୟନ ଶିଳ୍ପ ସଂସ୍ଥା ସହ ସଂଯୋଜିତ ପ୍ରତିଷ୍ଠିତ କୌଶଳ ବିକାଶ କେନ୍ଦ୍ର ଜରିଆରେ ତାଲିମ ଦିଆଯିବ , ଯଦ୍ୱାରା ପ୍ରଶିକ୍ଷିତ ପ୍ରାର୍ଥୀମାନେ ଚାକିରୀ ପାଇବାରେ ସୁବିଧା ହେବ ।


    (3) ବୟନ ଶିଳ୍ପ କ୍ଷେତ୍ରରେ ନିଯୁକ୍ତି ପ୍ରଦାନ ଲାଗି ସଂଯୋଜିତ ହୋଇଥିବା ରାଜ୍ୟ ଏବଂ କେନ୍ଦ୍ର ବୟନ ଶିଳ୍ପ ମନ୍ତ୍ରଣାଳୟ ଅଧିନସ୍ଥ ଅନୁଷ୍ଠାନମାନଙ୍କ ଜରିଆରେ ପ୍ରଶିକ୍ଷଣକୁ ଗୁରୁତ୍ୱ ଦିଆଯିବ ।


    ବୟନ ଶିଳ୍ପ କ୍ଷେତ୍ରରେ ସାମର୍ଥ୍ୟ ବୃଦ୍ଧି ଲାଗି ଉଦ୍ଦିଷ୍ଟ ଏହି ସ୍କିମ୍ ଜରିଆରେ 7 ଦଫା ପ୍ରଶିକ୍ଷଣ କୌଶଳ ଅବଲମ୍ବନ କରାଯିବା ଲାଗି ନିଷ୍ପତ୍ତି ନିଆଯାଇଛି ।


    ( 1) ଚାକିରୀର ଆବଶ୍ୟକତା ଅନୁଯାୟୀ ବୟନ ଶିଳ୍ପ କ୍ଷେତ୍ରରେ ଏଣ୍ଟ୍ରି ଲେବେଲ ପାଠ୍ୟକ୍ରମ ଆରମ୍ଭ କରାଯିବ । ବିଶେଷକରି ସୁପରଭାଇଜର ଓ ମ୍ୟାନେଜରସ୍ତରୀୟ ଦକ୍ଷତାର ବିକାଶ ଲାଗି ପ୍ରଶିକ୍ଷଣ ଦିଆଯିବ । ଟ୍ରେନରମାନଙ୍କୁ ପୁନଃ ପ୍ରଶିକ୍ଷଣ ଦିଆଯିବା ସହ ଉଦ୍ୟୋଗୀତା ବିକାଶକୁ ପ୍ରାଥମିକତା ପ୍ରଦାନ କରାଯିବ ।


    ( 2) ବୟନ ଶିଳ୍ପ କ୍ଷେତ୍ର ସହ ନିୟମିତ ଭାବେ ଆଲୋଚନା ଓ ବିଚାରବିମର୍ଶ କରାଯାଇ କେଉଁ କ୍ଷେତ୍ରରେ କି ପ୍ରକାର କୌଶଳର ଆବଶ୍ୟକତା ରହିଛି , ସେହି ଅନୁସାରେ ପ୍ରଶିକ୍ଷଣ ବ୍ୟବସ୍ଥା କରାଯିବ ।


    ( 3) ଏହି କୌଶଳ ବିକାଶ କାର୍ଯ୍ୟକ୍ରମର ପ୍ରତ୍ୟେକଟି ସ୍ତରର ସୁଚାରୁ ପରିଚାଳନା ଲାଗି ୱେବ୍ ଭିତ୍ତିକ ତଦାରଖ ବ୍ୟବସ୍ଥା ଅବଲମ୍ବନ କରାଯିବ ।


    ( 4) ହସ୍ତତନ୍ତ , ହସ୍ତକଳା , ଝୋଟ ଓ ପାଟ - ସିଲ୍କ ଭଳି ପାରମ୍ପରିକ ବୟନ କ୍ଷେତ୍ରର ଆବଶ୍ୟକତା ଅନୁସାରେ କୌଶଳ ବିକାଶ ପ୍ରଶିକ୍ଷଣ ଲାଗି ସ୍ୱତନ୍ତ୍ର ପ୍ରକଳ୍ପମାନ ହାତକୁ ନିଆଯିବ । ମୁଦ୍ରା ଯୋଜନା ମାଧ୍ୟମରେ ଏହି ବୟନ କ୍ଷେତ୍ରର ବିକାଶ ଲାଗି ଉଦ୍ୟୋଗୀତା ବିକାଶକୁ ବଢ଼ାଇବା ନିମନ୍ତେ ଆଧୁନିକ ପ୍ରଶିକ୍ଷଣ ଜରିଆରେ ସହାୟତା ଯୋଗାଇ ଦିଆଯିବ ।


    ( 5) କୌଶଳ ବିକାଶ କାର୍ଯ୍ୟକ୍ରମର ପରିଣାମ ପରଖିବା ନିମନ୍ତେ କୃତି ପ୍ରଶିକ୍ଷାର୍ଥୀମାନଙ୍କୁ ପରିକ୍ଷୀତ ଓ ପ୍ରମାଣିତ କରାଯିବ । ଏଥିଲାଗି ଏକ ପ୍ରତିଷ୍ଠିତ ଏଜେନ୍ସୀର ସହାୟତା ଲୋଡାଯିବ ।


    ( 6) ଅତି କମରେ 70 ପ୍ରତିଶତ ସାର୍ଟିଫିକେଟଧାରୀ ପ୍ରଶିକ୍ଷାର୍ଥୀଙ୍କୁ ନିଯୁକ୍ତି ସୁବିଧା ପ୍ରଦାନ କରାଯିବ । ଏହି ସ୍କିମ୍ ଅଧିନରେ କେତେ ପିଲା ନିଯୁକ୍ତି ପାଉଛନ୍ତି ଏବଂ କି ପ୍ରକାର ନିଯୁକ୍ତି ପାଉଛନ୍ତି ତଥା ସେମାନଙ୍କ ରୋଜଗାର ସମ୍ପର୍କରେ ନିୟମିତ ତଦାରଖକୁ ବାଧ୍ୟତାମୂଳକ କରାଯାଇଛି ।


    ( 7) ପ୍ରଶିକ୍ଷଣ ପରେ ଏହି ଉଦ୍ୟୋଗରେ ମହିଳାମାନଙ୍କୁ କର୍ମ ନିଯୁକ୍ତିର ଅଧିକ ସୁଯୋଗ ମିଳିବାକୁ ଥିବାରୁ ସେମାନେ ଯେପରି କୌଣସି ପ୍ରକାର କାର୍ଯ୍ୟ କ୍ଷେତ୍ରରେ ଯୌନ ନିର୍ଯାତନାର ଶିକାର ନ ହେବେ , ସେଥିଲାଗି ସମ୍ପୃକ୍ତ ନିଯୁକ୍ତିଦାତା ସହଭାଗୀ ସଂସ୍ଥାମାନେ 2013 ଆଇନ ଆଧାରରେ ଆଭ୍ୟନ୍ତରୀଣ ଅଭିଯୋଗ କମିଟିମାନ ଗଠନ କରିବେ ।


    କେନ୍ଦ୍ର କ୍ୟାବିନେଟଙ୍କ ନିଷ୍ପତ୍ତି ଅନୁଯାୟୀ ଗ୍ରାମାଂଚଳ , ଦୁର୍ଗମ ଇଲାକା , ବାମପନ୍ଥୀ ଉଗ୍ରବାଦ ପ୍ରଭାବିତ ଅଂଚଳ , ଉତ୍ତର-ପୂର୍ବାଂଚଳ ଏବଂ ଜାମ୍ମୁ-କାଶ୍ମୀର ଭଳି ଇଲାକାରେ “ ସ୍ମିମ୍ ଫର କେପାସିଟି ବିଲ୍ଡିଂ ଇନ ଟେକ୍ସଟାଇଲ ସେକ୍ଟର ” କୁ ଅଧିକ ଗୁରୁତ୍ୱ ଦିଆଯାଇ କାର୍ଯ୍ୟକାରୀ କରାଯିବ , ଯଦ୍ୱାରା ସମାଜର ସବୁ ସ୍ତରର ଲୋକେ ଏଥିରୁ ସୁବିଧା ପାଇପାରିବେ । ସେହିପରି ତଫସିଲଭୂକ୍ତ ଜାତି , ଉପଜାତି , ଦିବ୍ୟାଙ୍ଗ , ସଂଖ୍ୟାଲଘୁ ଏବଂ ବିଭିନ୍ନ ଦୁର୍ବଳ ଶ୍ରେଣୀର ଲୋକଙ୍କୁ ଏପ୍ରକାର କୌଶଳ ବିକାଶ ଲାଗି ସ୍ୱତନ୍ତ୍ର ତାଲିମ ଦେବା ଉପରେ ଅଗ୍ରାଧିକାର ଦିଆଯିବ ।


    ଦ୍ୱାଦଶ ଯୋଜନା କାଳ ମଧ୍ୟରେ ବୟନ ଶିଳ୍ପ ମନ୍ତ୍ରଣାଳୟ ପକ୍ଷରୁ 10 ଲକ୍ଷରୁ ଅଧିକ ଲୋକଙ୍କୁ କୌଶଳ ବିକାଶର ପ୍ରଶିକ୍ଷଣ ଦିଆଯାଇଛି । ସେଥିମଧ୍ୟରେ ରହିଛନ୍ତି 70 ପ୍ରତିଶତ ମହିଳା । ପରିଧାନ ଉଦ୍ୟୋଗ କ୍ଷେତ୍ରରେ ଅତି କମରେ 70 ଭାଗ ମହିଳା ନୂତନ ସ୍କିମ୍ ଜରିଆରେ ନିଯୁକ୍ତି ସୁଯୋଗ ପାଇବେ ।


    ନୂତନ ସ୍କିମ୍ ଜରିଆରେ 10 ଲକ୍ଷ ଲୋକଙ୍କୁ ପ୍ରଶିକ୍ଷଣ ଓ ସାର୍ଟିଫିକେଟ ପ୍ରଦାନ କରାଯିବ । ସେଥିମଧ୍ୟରେ ପାରମ୍ପରିକ ବୟନ କ୍ଷେତ୍ରର 1 ଲକ୍ଷ ଲୋକ ରହିଛନ୍ତି ।


    ଏକାଦଶ ପଞ୍ଚବାର୍ଷିକ ଯୋଜନାରେ ସମନ୍ୱିତ ଦକ୍ଷତା ବିକାଶ ସ୍କିମ୍ ଜରିଆରେ 272 କୋଟି ଟଙ୍କା ବ୍ୟୟ କରାଯାଇ ୨.୫୬ ଲକ୍ଷ ଲୋକଙ୍କୁ ପ୍ରଶିକ୍ଷଣ ଦିଆଯିବାର ଲକ୍ଷ୍ୟ ରଖାଯାଇଥିଲା । ସେହିପରି ଦ୍ୱାଦଶ ଯୋଜନାରେ 1900 କୋଟି ଟଙ୍କା ଖର୍ଚ୍ଚରେ 15 ଲକ୍ଷ ଲୋକଙ୍କୁ ତାଲିମ ପ୍ରଦାନର ଲକ୍ଷ୍ୟ ରଖାଯାଇଥିଲା । ବର୍ତ୍ତମାନ ସୁଦ୍ଧା 10.84 ଲକ୍ଷ ଲୋକଙ୍କୁ କୌଶଳ ବିକାଶର ତାଲିମ ଦିଆଯାଇ ସେମାନଙ୍କ ମଧ୍ୟରୁ 10.12 ଲକ୍ଷଙ୍କ ସାମର୍ଥ୍ୟ ପରୀକ୍ଷା କରାଯାଇଛି । ତେବେ ଏହି ପରିକ୍ଷୀତ ପ୍ରାର୍ଥୀଙ୍କ ମଧ୍ୟରୁ 8.05 ଲକ୍ଷ ଲୋକଙ୍କୁ କାମ ଧନ୍ଦା ଯୋଗାଇ ଦିଆଯାଇଛି ।


    

    
    (Release ID: 1513983) Visitor Counter : 7