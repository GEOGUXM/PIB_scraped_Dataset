      ରାଷ୍ଟ୍ରପତିଙ୍କ ସଚିବାଳୟ

      ଆଇଇଏର ଶତବାର୍ଷିକୀ ସମ୍ମିଳନୀ ଉଦଘାଟନ କଲେ ରାଷ୍ଟ୍ରପତି
      • ମାନବୀୟ ପୁଞ୍ଜି ଭଳି ସ୍ୱାସ୍ଥ୍ୟ ଓ ଶିକ୍ଷାରେ ନିବେଶ ପାଇଁ ରାଷ୍ଟ୍ରପତିଙ୍କ ଆହ୍ୱାନ

      Posted On: 27 DEC 2017 1:05PM by PIB Bhubaneshwar

    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଆଜି (ଡ଼ିସେମ୍ବର 27 , 2017) ଆନ୍ଧ୍ର ପ୍ରଦେଶର ଗୁଣ୍ଟୁର ଠାରେ ଆୟୋଜିତ ଭାରତୀୟ ଅର୍ଥନୀତି ସଂଘର ଶତବାର୍ଷିକୀ ସମ୍ମିଳନୀକୁ ଉଦଘାଟନ କରିଛନ୍ତି ।


    ଏହି ଅବସରରେ ଉଦ୍‌ବୋଧନ ଦେଇ ରାଷ୍ଟ୍ରପତି କହିଲେ ଯେ ଭାରତ ଏବେ ବିଶ୍ୱର ଦ୍ରୁତ ପ୍ରଗତିଶୀଳ ଅର୍ଥନୀତିରେ ପରିଣତ ହୋଇଛି । ବିକାଶ ବିନା ପ୍ରଗତି ଅସମ୍ଭବ । ତେଣୁ ବିକାଶ ଜରୁରୀ , କିନ୍ତ ପର୍ଯ୍ୟାପ୍ତ ନୁହେଁ । ସମାଜରେ ଥିବା ଅସମାନତାକୁ ଦୂର କରିବା ସକାଶେ , ସାମାଜିକ ଓ ଆର୍ଥିକ ବୈଷମ୍ୟକୁ ଦୂର କରିବା ନିମନ୍ତେ , ବିଭିନ୍ନ ବର୍ଗ , କ୍ଷେତ୍ର ମଧ୍ୟରେ ଥିବା ତଫାତକୁ ହଟାଇବା ପାଇଁ ଆମକୁ ସୁଚିନ୍ତିତ ଯୋଜନା ଓ ନୀତି ପ୍ରବର୍ତ୍ତନ କରିବାକୁ ହେବ ।


    ରାଷ୍ଟ୍ରପତି କହିଲେ ଯେ ଆମ ସମାଜର ଯଥେଷ୍ଟ ସଂଖ୍ୟକ ଲୋକ ଏବେ ସୁଦ୍ଧା ଦାରିଦ୍ର୍ୟ ମଧ୍ୟରେ ଜୀବନଯାପନ କରୁଛନ୍ତି । ସେମାନଙ୍କର ସ୍ୱାସ୍ଥ୍ୟସେବା , ଶିକ୍ଷା ବାସଗୃହ ଏବଂ ଅନ୍ୟାନ୍ୟ ସାମାଜିକ ସୁବିଧାସୁଯୋଗ ପର୍ଯ୍ୟନ୍ତ ପହଞ୍ଚ ହୋଇପାରିନାହିଁ । ସମାଜରେ ବସବାସ କରୁଥିବା ଦୁର୍ବଳ ଶ୍ରେଣୀର ଲୋକମାନଙ୍କ କ୍ଷେତ୍ରରେ ଏହା ବିଶେଷ ଭାବେ ପରିଲକ୍ଷିତ ହେଉଛି । ତଫସିଲଭୁକ୍ତ ଜାତି , ତଫସିଲଭୁକ୍ତ ଜନଜାତି ଏବଂ ଅନ୍ୟାନ୍ୟ ପଛୁଆ ବର୍ଗର ଲୋକମାନେ ସେଥିରେ ଅନ୍ତର୍ଭୁକ୍ତ । ପୁଣି ମହିଳାମାନେ ସେଥିରେ ସାମିଲ । ଏଭଳି ସମସ୍ୟାର ସମାଧାନ ଜରୁରି ବୋଲି ଉଲ୍ଲେଖ କରି ରାଷ୍ଟ୍ରପତି କହିଲେ ଯେ ଏହି ସ୍ୱପ୍ନକୁ ସାକାର କରିବା ନିମନ୍ତେ 2022 ମସିହା ସୁଦ୍ଧା ଆମକୁ ଏକ ନୂତନ ଭାରତ ଗଠନ କରିବାକୁ ହେବ । ସେହିବର୍ଷ ଭାରତ ସ୍ୱାଧୀନତା ପ୍ରାପ୍ତିର 75 ବର୍ଷ ପୂରଣ କରୁଛି । ତେଣୁ ଆମକୁ ସ୍ୱାସ୍ଥ୍ୟ ଏବଂ ଶିକ୍ଷାରେ ମାନବୀୟ ପୁଞ୍ଜି ଭଳି ଅର୍ଥ ନିବେଶ କରିବାକୁ ହେବ ଯାହାକି ଆମ ଅର୍ଥନୀତିର ଏକ ଗୁରୁତ୍ୱପୂର୍ଣ୍ଣ ଅଙ୍ଗ ।


    ରାଷ୍ଟ୍ରପତି କହିଲେ ଯେ ଏକ ସହଭାଗୀ ସଂଘୀୟ ବ୍ୟବସ୍ଥାର ଯୁଗରେ ଏବଂ ବିଶେଷ କରି ଚତୁର୍ଦ୍ଦଶ ଅର୍ଥ କମିଶନଙ୍କ ରିପୋର୍ଟ ପ୍ରବର୍ତ୍ତନ କରାଯିବା ପରେ – ଯାହାକି ରାଜ୍ୟମାନଙ୍କୁ ଅଧିକ ପାଣ୍ଠି ଯୋଗାଣ କରିଛି- ସେତେବେଳେ ରାଜ୍ୟମାନଙ୍କ ଦାୟିତ୍ୱ ଯଥେଷ୍ଟ ମାତ୍ରାରେ ବୃଦ୍ଧି ପାଇଛି । ପାଣ୍ଠି ବଣ୍ଟନ ସହ ଅନେକ ନୂଆ ନୂଆ ଚିନ୍ତନର ବିକାଶ ଘଟିବା ଜରୁରି । ଏହାଦ୍ୱାର ରାଜ୍ୟମାନେ ବିଶେଷ ଭାବେ ଉପକୃତ ହୋଇପାରିବେ ଏବଂ ସର୍ବୋପରି ଭାରତର ସାମାଜିକ , ବିକାଶମୂଳକ ତଥା ମାକ୍ରୋଇକୋନୋମିକ ଆବଶ୍ୟକତା ପୂରଣ ହୋଇପାରିବ ।


    ରାଷ୍ଟ୍ରପତି କହିଲେ ଯେ ଧୀରେ ଧୀରେ ପାରମ୍ପରିକ ଚାକିରୀ ବ୍ୟବସ୍ଥା ପରିବର୍ତ୍ତେ ନିଯୁକ୍ତି ସୁଯୋଗ ସୃଷ୍ଟି ହେଉଛି । ତଦ୍ୱାରା ଆତ୍ମ ନିଯୁକ୍ତିର ସୁଯୋଗ ସୃଷ୍ଟି ହେଉଛି ଏବଂ ତାହା ପୁଣି ସ୍ପେସିଆଲାଇଜଡ଼୍‌ ମାନୁଫାକ୍‌ଚରିଂ କ୍ଷେତ୍ରରେ । ସର୍ଭିସ ସେକ୍ଟର ଏବଂ ଡ଼ିଜିଟାଲ ଇକୋନୋମି କ୍ଷେତ୍ରରେ ମଧ୍ୟ ଅନୁରୂପ ସୁଯୋଗ ସୃଷ୍ଟି ହେଉଛି । ଆମେ ଏହାକୁ ଇନଫର୍ମାଲ ଇକୋନୋମି କହୁ କିମ୍ବା ଗିଗ୍‌ ଇକୋନୋମି କହୁ , ଯାହାକି ଅଧୁନା ଏକ ଲୋକପ୍ରିୟ ଟର୍ମରେ ପରିଣତ ହୋଇଛି , ପୁଣି ଆମେ ଏହାକୁ ମାଇକ୍ରୋକେଡ଼ିଟ୍‌ କିମ୍ବା ସାମାଜିକ ଉଦ୍ୟୋଗିତାରେ ବ୍ୟବହାର କରୁ , ଏହି କ୍ଷେତ୍ର କିନ୍ତୁ ସଂପ୍ରସାରିତ ହେବା ସୁନିଶ୍ଚିତ । ଆମକୁ ଏକଥା ଭଲଭାବେ ହୃଦୟଙ୍ଗମ କରିବାକୁ ହେବ ଏବଂ ତଦନୁସାରେ ନୀତି ପ୍ରଣୟନ କରିବାକୁ ପଡ଼ିବ ଯେ ଆମେ ଏହା ସହ ତାଳ ଦେଇ ଆଗକୁ ଅଗ୍ରସର ହେଉଛୁ । ପୁନଶ୍ଚ ଆମକୁ ଏଭଳି ଭାବେ ସାମାଜିକ ନିରାପତ୍ତା ବ୍ୟବସ୍ଥା ଓ ନିରାପତ୍ତା ନୀତିକୁ ସଜାଡ଼ିବାକୁ ପଡ଼ିବ ଯାହା ଫଳରେ ଆମର ଶ୍ରମିକମାନେ ସୁରକ୍ଷିତ ହୋଇପାରିବେ ।


    ଏହି କାର୍ଯ୍ୟକ୍ରମରେ ଆନ୍ଧ୍ରପ୍ରଦେଶର ରାଜ୍ୟପାଳ ଇ ଏସ ଏଲ ନରସିଂହମ , ମୁଖ୍ୟମନ୍ତ୍ରୀ ଶ୍ରୀ ଚନ୍ଦ୍ରବାବୁ ନାଇଡ଼ୁ , ଅର୍ଥନୀତିଜ୍ଞ , ନୋବେଲ ପୁରସ୍କାର ବିଜେତା ତଥା ବାଂଲାଦେଶର ଗ୍ରାମୀଣ ବ୍ୟାଙ୍କର ପ୍ରତିଷ୍ଠାତା ପ୍ରଫେସର ମହମ୍ମଦ ୟୁନୁସ୍‌ , ରିଜର୍ଭ ବ୍ୟାଙ୍କର ପୂର୍ବତନ ଗଭର୍ଣ୍ଣର ସି ରଙ୍ଗରାଜନ୍‌ , ଭାରତୀୟ ଅର୍ଥନୀତି ସଂଘର ଅଧ୍ୟକ୍ଷ ପ୍ରଫେସର ସୁଖଦେଓ ଥୋରାଟ ଏବଂ ଆଚାର୍ଯ୍ୟ ନାଗାର୍ଜୁନ ବିଶ୍ୱବିଦ୍ୟାଳୟର କୁଳପତି ପ୍ରଫେସର ଏ ରାଜେନ୍ଦ୍ର ପ୍ରସାଦ ପ୍ରମୁଖ ଉପସ୍ଥିତ ଥିଲେ ।


    *************

    
    
    (Release ID: 1514586) Visitor Counter : 4