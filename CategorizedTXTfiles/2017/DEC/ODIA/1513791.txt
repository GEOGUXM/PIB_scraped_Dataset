      ମହାକାଶ ବିଭାଗ

      ପିଏସଏଲଭି ନିର୍ମାଣ
      Posted On: 20 DEC 2017 12:52PM by PIB Bhubaneshwar


    ଭାରତୀୟ ମହାକାଶ ଗବେଷଣା ପରିଷଦ ‘ ଇସ୍ରୋ ’ ଏହାର କାର୍ଯ୍ୟକ୍ରମକୁ ସହାୟତା ଓ ସହଯୋଗ ଯୋଗାଇ ଦେବା ଭଳି ଶିଳ୍ପ କ୍ଷମତାର ବିକାଶ ଦେଶରେ ଘଟାଇବା ନିମନ୍ତେ ନିରବଚ୍ଛିନ୍ନ ତଥା ସଚେତନ ଭାବେ ପ୍ରୟାସ ଜାରିରଖିଛି । ଦେଶର ମହାକାଶ ଉତ୍‌କ୍ଷେପଣ ଦକ୍ଷତା ବୃଦ୍ଧି ସକାଶେ ଇସ୍ରୋ ଭାରତୀୟ ଶିଳ୍ପସଂସ୍ଥାନଙ୍କୁ ଓତଃପ୍ରୋତ ଭାବେ ସଂଶ୍ଳିଷ୍ଟ କରିବା ଦିଗରେ କାର୍ଯ୍ୟ କରୁଛି ଯାହା ଫଳରେ ଦେଶର ଜାତୀୟ ଆବଶ୍ୟକତାକୁ ପୂରଣ କରାଯାଇପାରିବ ତଥା ପିଏସଏଲଭି କାର୍ଯ୍ୟକ୍ରମର ସମସ୍ତ କାର୍ଯ୍ୟରେ ସହଯୋଗ କରିପାରିବ । ଏଥି ନିମନ୍ତେ ଏକ ନିର୍ଦ୍ଦିଷ୍ଟ ଯୋଜନା ପ୍ରସ୍ତୁତ କରାଯିବାର ପ୍ରସ୍ତାବ ରହିଛି ଯଦ୍ୱାରା ଭାରତୀୟ ଶିଳ୍ପସଂସ୍ଥାମାନେ ସଶକ୍ତ ହୋଇପାରିବେ ଏବଂ ସେମାନଙ୍କର ଗୁଣବତ୍ତା ସୁନିଶ୍ଚିତ ହେବା ସହ ନିରାପତ୍ତା ବ୍ୟବସ୍ଥା ମଧ୍ୟ ନିର୍ଦ୍ଧାରଣ କରାଯାଇପାରିବ ।


    ମହାକାଶ ପ୍ରଯୁକ୍ତିର ବିକାଶ ସକାଶେ 1976 ମସିହାଠାରୁ ଇସ୍ରୋ ଭାରତର ଉଭୟ ଘରୋଇ ତଥା ସରକାରୀ ସେକ୍ଟରକୁ ଉପଯୋଗ କରିଆସୁଛି । ଇସ୍ରୋ ପାଇଁ ଆବଶ୍ୟକ ହାର୍ଡ଼ଓୟାର , ଯନ୍ତ୍ରାଂଶ ଏବଂ ସବ୍‌-ସିଷ୍ଟମ୍‌ ଯେଭଳି ସହଜରେ ଉପଲବ୍ଧ ହୋଇପାରିବ ସେ ଦିଗରେ ଇସ୍ରୋ ନିରବଚ୍ଛିନ୍ନ ଭାବେ ଦେଶର କେତେକ ଶିଳ୍ପସଂସ୍ଥାମାନଙ୍କ ସହ ଘନିଷ୍ଠ ସହଯୋଗର ସହ କାର୍ଯ୍ୟ କରୁଛି । ତେଣୁ ଇସ୍ରୋର ଉଦ୍‌କ୍ଷେପଣ ଯାନ ଏବଂ ଉପଗ୍ରହମାନଙ୍କ ନିମନ୍ତେ ଦେଶ ଭିତରୁ ତାର ସମସ୍ତ ଉପକରଣ ଓ ଯନ୍ତ୍ରାଂଶ ଉପଲବ୍ଧ ହୋଇପାରୁଛି । ଶିଳ୍ପସଂସ୍ଥାମାନଙ୍କ ଏଭଳି ସହଯୋଗ ଦେଶରେ ଜଟିଳ ପ୍ରଯୁକ୍ତିର ବିକାଶ ତଥା କାର୍ଯ୍ୟ ପରିମାଣକୁ ଯଥେଷ୍ଟ ମାତ୍ରାରେ ସହାୟକ ହୋଇଛି । ଏଭଳି କାର୍ଯ୍ୟକ୍ରମର ସଫଳ ରୂପାୟନ ନିମନ୍ତେ ଆବଶ୍ୟକ ବ୍ୟବସ୍ଥା ଏବଂ ନିରାପତ୍ତା ନଥି ପ୍ରସ୍ତୁତ ତଥା ପ୍ରବର୍ତ୍ତନ କରାଯାଇଛି । ଏହାକୁ ନିର୍ଦ୍ଦିଷ୍ଟ ଭାବେ ସମସ୍ତ ପକ୍ଷ ପାଳନ କରିଆସୁଛନ୍ତି । ଯେଉଁସବୁ ଶିଳ୍ପସଂସ୍ଥା ଏହି କାର୍ଯ୍ୟରେ ନିୟୋଜିତ ରହିଛନ୍ତି ସେମାନଙ୍କୁ ଏଭଳି ନିୟମାବଳୀ ସଂପର୍କରେ ତାଲିମ ପ୍ରଦାନ କରାଯାଇଥାଏ ।


    କେନ୍ଦ୍ର ଉତ୍ତର ପୂର୍ବାଞ୍ଚଳ କ୍ଷେତ୍ର ବିକାଶ (ସ୍ୱାଧୀନ ଦାୟିତ୍ୱ) , ପ୍ରଧାନମନ୍ତ୍ରୀ କାର୍ଯ୍ୟାଳୟ କାର୍ମିକ , ଜନ ଅଭିଯୋଗ ଏବଂ ପେନସନ୍‌ , ଆଣବିକ ଶକ୍ତି ତଥା ମହାକାଶ ବିଭାଗ ରାଷ୍ଟ୍ରମନ୍ତ୍ରୀ ଡ଼କ୍ଟର ଜିତେନ୍ଦ୍ର ସିଂହ ଆଜି ଲୋକସଭାରେ ଏକ ପ୍ରଶ୍ନର ଲିଖିତ ଉତ୍ତର ଦେଇ ଏହି ବିଷୟ ପ୍ରକାଶ କରିଛନ୍ତି ।


    ***********

    
    
    (Release ID: 1513791) Visitor Counter : 5