      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      30 ତମ ଆଇବି ଶତବାର୍ଷିକୀ ବକ୍ତୃତା ଦେଲେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ
      • ନକ୍ସଲବାଦ ଓ ଆତଙ୍କବାଦ ନିୟନ୍ତ୍ରଣ ଦିଗରେ ଆଇବିର ଗୁରୁତ୍ୱପୂର୍ଣ୍ଣ ଭୂମିକା ରହିଛି: ରାଜନାଥ
      
      Posted On: 22 DEC 2017 6:52PM by PIB Bhubaneshwar


    କେନ୍ଦ୍ର ସ୍ୱରାଷ୍ଟ୍ରମନ୍ତ୍ରୀ ରାଜନାଥ ସିଂହ ଆଜି (ଡିସେମ୍ବର 22) ନୂଆଦିଲ୍ଲୀରେ 30 ତମ ଇଣ୍ଟେଲିଜେନ୍ସ ବ୍ୟୁରୋ ( IB ) ଶତବାର୍ଷିକୀ ବକ୍ତୃତା ପ୍ରଦାନ କରିଛନ୍ତି । ଏହି ଅବସରରେ କେନ୍ଦ୍ର ସ୍ୱରାଷ୍ଟ୍ର ରାଷ୍ଟ୍ର ମନ୍ତ୍ରୀ ହଂସରାଜ ଗଙ୍ଗାରାମ ଅହିର ମଧ୍ୟ ଉପସ୍ଥିତ ଥିଲେ । 2022 ଭାରତର ସ୍ୱାଧୀନତା ହାସଲର 75 ତମ ବର୍ଷ ପୂର୍ତ୍ତି ବେଳକୁ ଯେପରି ଦେଶରେ ‘ ସ୍ମାର୍ଟ ’ ପୋଲିସ ବ୍ୟବସ୍ଥା ହୋଇଥିବ , ସେ ନେଇ ବିଭିନ୍ନ ପ୍ରସଙ୍ଗ ରାଜନାଥ ତାଙ୍କ ବକ୍ତୃତାରେ ଉଲ୍ଲେଖ କରିଥିଲେ । ଜଣେ ସାଧାରଣ ବ୍ୟକ୍ତିର ଜୀବନରେ ପୋଲିସର ଭୂମିକା କ ’ ଣ ଥାଏ , ତାହାର ଉଦାହରଣ ଦେବାକୁ ରାଜନାଥ ନିଜ ପିଲାବେଳ ତଥା କିଛିଟା ଅଭିଜ୍ଞତା ବର୍ଣ୍ଣନା କରିଥିଲେ । ଏଥିସହ ଭବିଷ୍ୟତରେ ପୋଲିସ କିପରି ସାଇବର ଅପରାଧ , ସହରୀକରଣ , ଉଗ୍ରବାଦ ଭଳି ଆହ୍ୱାନର ସମ୍ମୁଖୀନ ହେବ ଏବଂ ଏହାର ମୁକାବିଲା ପ୍ରସ୍ତୁତି ଉପରେ ରାଜନାଥ କହିଥିଲେ ।


    ବକ୍ତୃତାରେ ରାଜନାଥ କହିଥିଲେ ଯେ , ପୋଲିସ ଉପରେ ସାଧାରଣ ଲୋକଙ୍କ ବିଶ୍ୱାସ ବହୁତ ଗୁରୁତ୍ୱପୂର୍ଣ୍ଣ ଏବଂ ଏହା କ୍ରମେ ସୁଦୃଢ଼ ହେବା ଉଚିତ । ଧୈର୍ଯ୍ୟ ଏବଂ ବୁଦ୍ଧିର ସହ ପଦକ୍ଷେପ ନେଲେ ପୋଲିସ ଯେକୌଣସି ପ୍ରତିକୂଳ ପରିସ୍ଥିତି ଓ ଆହ୍ୱାନର ମୁକାବିଲା କରିପାରିବ । ପ୍ରତି କାର୍ଯ୍ୟାନୁଷ୍ଠାନରେ ପୁଲିସକୁ ଦରକାର ନିର୍ଦ୍ଦିଷ୍ଟ ସୂଚନା ଏବଂ ପୋଲିସକୁ ଏହା ଯୋଗାଇ ଦେବାରେ ଇଣ୍ଟେଲିଜେନ୍ସ ଏଜେନ୍ସି ଗୁଡ଼ିକର ଭୂମିକା ଗୁରୁତ୍ୱପୂର୍ଣ୍ଣ । ନକ୍ସଲବାଦ ଓ ଆତଙ୍କବାଦକୁ ନିୟନ୍ତ୍ରଣ କରିବା ଦିଗରେ ଆଇବିର ଭୂମିକା ବଡ଼ ଗୁରୁତ୍ୱପୂର୍ଣ୍ଣ । ଆଇବି ଅଧିକାରୀଙ୍କ ଉତ୍ସର୍ଗୀକୃତ ଓ ପ୍ରତିବଦ୍ଧତା ମନୋଭାବକୁ ରାଜନାଥ ଭୂୟସୀ ପ୍ରଶଂସା କରିଥିଲେ ।


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ କହିଲେ ଯେ , ଭବିଷ୍ୟତର ଆହ୍ୱାନର ମୁକାବିଲା କରିବାରେ ସକ୍ଷମ ହେବା ଲାଗି ପୋଲିସକୁ ଅଧିକ ସୁଦୃଢ଼ କରିବାର ଆବଶ୍ୟକତା ରହିଛି । ଏହି ଲକ୍ଷ୍ୟ ହାସଲ କରିବା ଲାଗି ପୁଲିସ ଆଧୁନିକୀକରଣ ଗୁରୁତ୍ୱପୂର୍ଣ୍ଣ । 2022 ର ପୁଲିସିଂ ବ୍ୟବସ୍ଥା ନେଇ ସେ କହିଥିଲେ ଯେ , ଭବିଷ୍ୟତର ଦ୍ରୁତ ସହରୀକରଣ ଯୋଗୁ ମେଗା-ସିଟି ଆହ୍ୱାନ ବୃଦ୍ଧି ପାଇବ । ଏହି ଆହ୍ୱାନର ସମ୍ମୁଖୀନ ହେବା ଲାଗି ସ୍ମାର୍ଟ ତଥା ଟେକ୍ନୋଲୋଜିର ଦୃଢ଼ ଥିବା ପୁଲିସ ବ୍ୟବସ୍ଥାକୁ ସେ ଗୁରୁତ୍ୱ ଦେଇଥିଲେ । ସ୍ମାର୍ଟ ସିଟିର ପ୍ରସ୍ତୁତି ଆରମ୍ଭରୁ ହିଁ ନିରାପତ୍ତା ବ୍ୟବସ୍ଥାକୁ ଏହାର ଅଙ୍ଗ କରାଯିବା ଉଚିତ । ଉଚିତ ସମୟରେ ପୁଲିସକୁ ସୂଚନା ମିଳିବା ଉଚିତ । ସଡ଼କ ଦୁର୍ଘଟଣା ଯୋଗୁ ମୃତ୍ୟୁ ସଂଖ୍ୟା ବୃଦ୍ଧି ପାଉଥିବାରୁ ଇଣ୍ଟେଲିଜେଣ୍ଟ ଟ୍ରାଫିକ ମ୍ୟାନେଜମେଣ୍ଟ ସିଷ୍ଟମକୁ ସ୍ୱରାଷ୍ଟ୍ର ମନ୍ତ୍ରୀ ଗୁରୁତ୍ୱ ଦେଇଥିଲେ । ଦେଶର ଗ୍ରାମାଞ୍ଚଳରେ 70% ଲୋକ ରହୁଥିବାରୁ ସେଠାରେ ପୋଲିସ ବ୍ୟବସ୍ଥା ଦୃଢ଼ କରିବାକୁ ସେ ମତ ଦେଇଥିଲେ । ଗ୍ରାମାଞ୍ଚଳରେ ପୂର୍ବରୁ ଥିବା ପୁରୁଣା ଚୌକିଦାରୀ ବ୍ୟବସ୍ଥାକୁ ପୁଣି ଆରମ୍ଭ କରିବାକୁ ସେ ପ୍ରସ୍ତାବ ଦେଇଥିଲେ ।


    ପୁଲିସର ବଳ ପ୍ରୟୋଗ ପ୍ରସଙ୍ଗରେ ସେ କହିଥିଲେ ଯେ , ଲୋକଙ୍କ ଉପରେ ବଳ ପ୍ରୟୋଗ କରିବା ବେଳେ ପୁଲିସ ସତର୍କ ରହିବା ଉଚିତ , ବିଶେଷ କରି ଯୁବକମାନଙ୍କ ଉପରେ । ଏଭଳି ପରିସ୍ଥିତିର ସମ୍ମୁଖୀନ ହେବା ବେଳେ ପୁଲିସ ଧୈର୍ଯ୍ୟ ଓ ବୁଦ୍ଧି ପ୍ରୟୋଗ କରିବା ଉଚିତ ।


    ସାଇବର ଅପରାଧର ଆହ୍ୱାନ ନେଇ ସ୍ୱରାଷ୍ଟ୍ର ମନ୍ତ୍ରୀ କହିଥିଲେ ଯେ , ସାଇବର ଅପରାଧର ମୁକାବିଲା ଲାଗି ପୁଲିସ ନିକଟରେ ଅଭିଜ୍ଞତା ସହ ଟେକ୍ନୋଲୋଜିରେ ବିକାଶ ଆବଶ୍ୟକ । ଆଞ୍ଚଳିକତାର ପ୍ରଭାବରୁ ମୁକ୍ତ ହୋଇ ସୂଚନାର ଆଦାନପ୍ରଦାନ ଦରକାର । ପୁଲିସ ଏକୁଟିଆ କାମ କରିପାରିବ ନାହିଁ ବୋଲି ସେ ମତ ଦେଇଥିଲେ । ନିକଟରେ ସ୍ୱତନ୍ତ୍ର ଆତଙ୍କବାଦ ନିରୋଧୀ ଏବଂ ଉଗ୍ରବାଦ ପ୍ରତିରୋଧକ ୟୁନିଟ ଗଠନ କରାଯାଇଥିବା ନେଇ ରାଜନାଥ ସୂଚନା ଦେଇଥିଲେ । କନଷ୍ଟେବଲମାନଙ୍କୁ ଅଧିକ କ୍ଷମତା ଦେଇ ଛୋଟ ଛୋଟ ଅପରାଧର ତଦନ୍ତ ଭାର ଦିଆଯିବା ସପକ୍ଷରେ ସେ ମତ ଦେଇଥିଲେ । ପୁଲିସ ବାହିନୀରେ ଦକ୍ଷତା ବୃଦ୍ଧି ସହ ନିୟମିତ ପ୍ରଶିକ୍ଷଣ ପାଇଁ ସେ ପରାମର୍ଶ ଦେଇଥିଲେ । ଯୁବପିଢ଼ିଙ୍କୁ ପ୍ରୋତ୍ସାହିତ କରିବାକୁ ହରିଆନାରୁ ଷ୍ଟୁଡେଣ୍ଟ-ପୁଲିସ କ୍ୟାଡେଟ ପ୍ରୋଗ୍ରାମ ଆରମ୍ଭ ହେଉଥିବା ସେ ସୂଚନା ଦେଇଥିଲେ ।


    ଏହି ଅବସରରେ ଆଇବି ନିର୍ଦ୍ଦେଶକ ରାଜୀବ ଜୈନ କହିଥିଲେ ଯେ , 1887 ମସିହାରେ ଆଇବି ପ୍ରତିଷ୍ଠା ହୋଇଥିଲା ଏବଂ ଏବେ 130 ବର୍ଷ ହୋଇଗଲାଣି । ଅତୀତରେ ଅନେକ ମାନ୍ୟଗଣ୍ୟ ବ୍ୟକ୍ତି ଶତବାର୍ଷିକୀ ବକ୍ତୃତା ପ୍ରଦାନ କରିଛନ୍ତି ଏବଂ ଏହା ଏହି ସିରିଜର 30 ତମ ବକ୍ତୃତା । ଆଇବି ଏବଂ ସ୍ୱରାଷ୍ଟ୍ର ମନ୍ତ୍ରଣାଳୟର ବରିଷ୍ଠ ଅଧିକାରୀମାନେ ଏହି ଅବସରରେ ଉପସ୍ଥିତ ଥିଲେ ।


    **********


    

    
    (Release ID: 1515101) Visitor Counter : 3