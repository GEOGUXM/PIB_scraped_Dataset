      ସୂକ୍ଷ୍ମ, ଲଘୁ ଓ ମଧ୍ୟମ ଉଦ୍ୟୋଗ ମନ୍ତ୍ରଣାଳୟ

      ଏମଏସଏମଇ ମନ୍ତ୍ରଣାଳୟ ପକ୍ଷରୁ ସ୍ୱଚ୍ଛ ଭାରତ ପଖୱାଡ଼ା
      Posted On: 15 DEC 2017 4:48PM by PIB Bhubaneshwar


    କେନ୍ଦ୍ର ମନ୍ତ୍ରୀ ( ସ୍ୱାଧୀନ ଦାୟିତ୍ୱ ) ଶ୍ରୀ ଗିରିରାଜ ସିଂହ ଏମଏସଏମଇ ମନ୍ତ୍ରଣାଳୟ ପକ୍ଷରୁ ଆୟୋଜିତ ସ୍ୱଚ୍ଛ ଭାରତ ପଖୱାଡ଼ା ( ଡ଼ିସେମ୍ବର 1 ଠାରୁ ଡ଼ିସେମ୍ବର 15 , 2017 ) କାର୍ଯ୍ୟକ୍ରମ ଶେଷରେ ସ୍ୱଚ୍ଛତା ପୁରସ୍କାର ପ୍ରଦାନ କରିଛନ୍ତି । ଏହି ଅବସରରେ ଶିଳ୍ପ କ୍ଲଷ୍ଟର , ଶିଳ୍ପ ସଂଘ ଏବଂ ଏମଏସଏମଇ କାର୍ଯ୍ୟାଳୟମାନଙ୍କୁ ସମ୍ବର୍ଦ୍ଧିତ କରାଯାଇଥିଲା । ସ୍ୱଚ୍ଛ ଭାରତ ଅଭିଯାନକୁ ସାକାର କରିବା ଦିଗରେ ସେମାନଙ୍କର ଅବଦାନ ସକାଶେ ଏହି ପୁରସ୍କାର ପ୍ରଦାନ କରାଯାଇଛି । ଏହି ଅବସରରେ ଏମଏସଏମଇ ସଚିବ ଡ଼କ୍ଟର ଅରୁଣ କୁମାର ପଣ୍ଡା , ଡ଼ିଡ଼ବ୍ଲ୍ୟୁଏସ ସଚିବ ପରମେଶ୍ୱର ଆୟାର ଏବଂ ସ୍ୱଚ୍ଛ ଭାରତ ଅଭିଯାନର ମହା ନିର୍ଦ୍ଦେଶକ ଅକ୍ଷୟ କୁମାର ରାଉତ ତଥା ଏହି ମନ୍ତ୍ରଣାଳୟର ବହୁ ବରିଷ୍ଠ ପଦାଧିକାରୀ ଉପସ୍ଥିତ ଥିଲେ ।


    ଏମଏସଏମଇ ମନ୍ତ୍ରଣାଳୟ ପକ୍ଷରୁ ପ୍ରଥମ ଥର ପାଇଁ ସ୍ୱଚ୍ଛତା ପଖୱାଡ଼ା କାର୍ଯ୍ୟକ୍ରମର ଆୟୋଜନ କରାଯାଇଥିଲା । ଦେଶବ୍ୟାପୀ ଏହାର ବିଭିନ୍ନ ଶାଖା କାର୍ଯ୍ୟାଳୟ ଏବଂ କ୍ଷେତ୍ର ସଂଗଠନମାନଙ୍କ ପକ୍ଷରୁ ପ୍ରବଳ ଉତ୍ସାହ ଓ ଉଦ୍ଦୀପନାର ସହ ଏହି କାର୍ଯ୍ୟକ୍ରମ ଅନୁଷ୍ଠିତ ହୋଇଥିଲା । ଏହି କାର୍ଯ୍ୟକ୍ରମରେ ବିଭିନ୍ନ ବିଦ୍ୟାଳୟର ଛାତ୍ରଛାତ୍ରୀମାନଙ୍କୁ ସାମିଲ କରାଯିବା ସହ ବୃକ୍ଷରୋପଣ , ଚିତ୍ରାଙ୍କନ ପ୍ରତିଯୋଗିତା , ପ୍ରବନ୍ଧ ରଚନା ଏବଂ ସ୍ଲୋଗାନ ଲିଖନ ପ୍ରତିଯୋଗିତା ଆଦିର ଆୟୋଜନ କରାଯାଇଥିଲା ।


    ଏହି ଅବସରରେ ଉଦ୍ ‌ ବୋଧନ ଦେଇ ମନ୍ତ୍ରୀ ଶ୍ରୀ ଗିରିରାଜ ସିଂହ କହିଲେ ଯେ ସ୍ୱଚ୍ଛ ଭାରତ ଅଭିଯାନକୁ ପ୍ରଧାନମନ୍ତ୍ରୀ 2014 ମସିହାରେ ମହାତ୍ମା ଗାନ୍ଧୀଙ୍କ ଜୟନ୍ତୀ ଅବସରରେ ଶୁଭାରମ୍ଭ କରିଥିଲେ । ଭାରତ ସଂପର୍କରେ ବିଶ୍ୱ ଦୃଷ୍ଟିକୋଣରେ ପରିବର୍ତ୍ତନ ଆଣିବା ଏହାର ମୂଳ ଉଦ୍ଦେଶ୍ୟ । ଏମଏସଏମଇ ମନ୍ତ୍ରଣାଳୟ ଏବଂ ଏହାର ସମସ୍ତ କାର୍ଯ୍ୟାଳୟ ନିୟମିତ ଭାବେ ସ୍ୱଚ୍ଛତା ଦିଗରେ କାର୍ଯ୍ୟ କରି ଆସୁଛନ୍ତି । ଏପରିକି ଶିଳ୍ପ କ୍ଲଷ୍ଟର, ଇଣ୍ଡଷ୍ଟ୍ରିଆଲ୍ ‌ ଇଷ୍ଟେଟ୍ ‌ ମାନଙ୍କରେ ଏହି କାର୍ଯ୍ୟକ୍ରମ କରିବାକୁ ପ୍ରଧାନମନ୍ତ୍ରୀ ଆହ୍ୱାନ ଜଣାଇଛନ୍ତି ।


    ଶିଳ୍ପସଂସ୍ଥାମାନେ ସେମାନଙ୍କର ବର୍ଯ୍ୟ ପରିଚାଳନା ପ୍ଲାଣ୍ଟ ସ୍ଥାପନ କରିବା ଏବଂ ବର୍ଯ୍ୟ ପରିଚାଳନା ପଦ୍ଧତି ଅବଲମ୍ବନ କରିବା ଦିଗରେ ଏମଏସଏମଇ ସମସ୍ତଙ୍କୁ ସଚେତନ କରୁଛି । ଶିଳ୍ପ କ୍ଲଷ୍ଟର , ଇଷ୍ଟେଟ୍ ‌ ଓ କାର୍ଯ୍ୟାଳୟ ଏ ଦିଗରେ ପ୍ରୟାସ ଜାରି ରଖିବା ସକାଶେ ସୁସ୍ଥ ପ୍ରତିଯୋଗିତାମାନ ଆୟୋଜନ କରିବା ଉପରେ ମନ୍ତ୍ରୀ ଶ୍ରୀ ସିଂହ ଗୁରୁତ୍ୱ ଆରୋପ କରିଥିଲେ ।


    ************

    
    
    (Release ID: 1513366) Visitor Counter : 7