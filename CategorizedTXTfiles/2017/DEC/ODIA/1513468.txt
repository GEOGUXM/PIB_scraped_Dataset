      ଅର୍ଥ ମନ୍ତ୍ରଣାଳୟ

      ଅର୍ଥମନ୍ତ୍ରୀ ଅରୁଣ ଜେଟଲୀଙ୍କ ଅଧ୍ୟକ୍ଷତାରେ ପଞ୍ଚମ ପ୍ରାକ-ବଜେଟ ପରାମର୍ଶ ବୈଠକ ଅନୁଷ୍ଠିତ
      • ଯୋଗଦେଲେ ଦେଶର ଅଗ୍ରଣୀ ଅର୍ଥନୀତିଜ୍ଞ
      • ଗତ ତିନି ବର୍ଷ ମଧ୍ୟରେ ବିଶ୍ୱ ଅର୍ଥବ୍ୟବସ୍ଥାର ଦୁର୍ବଳ ଅଭିବୃଦ୍ଧି ସତ୍ୱେ ଭାରତର ଅଭିବୃଦ୍ଧି ଉତ୍ସାହଜନକ ବୋଲି କହିଲେ ଅର୍ଥମନ୍ତ୍ରୀ
      Posted On: 11 DEC 2017 7:35PM by PIB Bhubaneshwar


    କେନ୍ଦ୍ର ଅର୍ଥ ଏବଂ ଔଦ୍ୟୋଗିକ ବ୍ୟାପାର ମନ୍ତ୍ରୀ ଶ୍ରୀ ଅରୁଣ ଜେଟଲୀ କହିଛନ୍ତି ଯେ ବିଶ୍ୱ ଅର୍ଥବ୍ୟବସ୍ଥାର ଦୁର୍ବଳ ଅଭିବୃଦ୍ଧି ସତ୍ୱେ ଗତ ତିନି ବର୍ଷ ମଧ୍ୟରେ ଭାରତର ଅଭିବୃଦ୍ଧି ହାର ଉତ୍ସାହଜନକ ରହିଛି ଏବଂ ଏହା ବିଶ୍ୱର ଶ୍ରେଷ୍ଠତମ ହୋଇପାରିଛି । ସେ କହିଥିଲେ ଯେ 2014-15 ଠାରୁ 2016-17 ମଧ୍ୟରେ ଭାରତ ହାରାହାରି 7.5% ଅଭିବୃଦ୍ଧି ହାସଲ କରିଛି । ଏହା ପୂର୍ବ ଦୁଇଟି ଆର୍ଥିକ ବର୍ଷ ତୁଳନାରେ ଗୁରୁତ୍ୱପୂର୍ଣ୍ଣ ଅଭିବୃଦ୍ଧି । ଅର୍ଥମନ୍ତ୍ରୀ ଶ୍ରୀ ଜେଟଲୀ ଆଜି ନୂଆଦିଲ୍ଲୀଠାରେ ଅଗ୍ରଣୀ ଅର୍ଥନୀତିଜ୍ଞମାନଙ୍କ ସହିତ ପଞ୍ଚମ ପ୍ରାକ - ବଜେଟ ପରାମର୍ଶ ବୈଠକରେ ଉଦଘାଟନୀ ଅଭିଭାଷଣ ରଖି ଏହା କହିଛନ୍ତି । ଅର୍ଥମନ୍ତ୍ରୀ ଆହୁରି କହିଥିଲେ ଯେ ପୂର୍ବ ତ୍ରୈମାସଗୁଡ଼ିକ ଅପେକ୍ଷା ଚଳିତ ଆର୍ଥିକ ବର୍ଷ 2017-18ର ଦ୍ୱିତୀୟ ତ୍ରୈମାସରେ ଆର୍ଥିକ ଅଭିବୃଦ୍ଧି ହାର ଊଦ୍ଧ୍ୱର୍ଗାମୀ ହୋଇଛି । ଅର୍ଥମନ୍ତ୍ରୀ ଆହୁରି କହିଥିଲେ ଯେ ରାଜସ୍ୱ ସୁଦୃଢ଼ିକରଣର ରୋଡମ୍ୟାପକୁ ଆମେ ଅନୁସରଣ କରୁଛୁ । ଯାହା ଅଧୀନରେ ଜିଡିପିରେ ରାଜସ୍ୱ ନିଅଣ୍ଟ ପରିମାଣ 2015-16 ଅର୍ଥିକ ବର୍ଷରେ 3.9% ଥିବା ସମୟରେ 2016-17ରେ ଏହା 3.5% ଏବଂ ଚଳିତ 2017-18 ଆର୍ଥିକ ବର୍ଷରେ ଏହା 3.2%ରେ ପହଁଚିଛି । ଅର୍ଥମନ୍ତ୍ରୀ ପୁଣି କହିଥିଲେ ଯେ ଯୁକ୍ତିସଂଗତ ବ୍ୟୟ , ସାଧାରଣ ପ୍ରତ୍ୟକ୍ଷ ଲାଭ ହସ୍ତାନ୍ତର ( ଡିବିଟି ) ମାଧ୍ୟମରେ ସାର୍ବଜନୀନ ବ୍ୟୟରେ ରହିଥିବା ବାଟମାରଣା ବନ୍ଦ କରିବା ଏବଂ ସାର୍ବଜନୀନ ଆର୍ଥିକ ପରିଚାଳନା ବ୍ୟବସ୍ଥା ( ପିଏଫଏମଏସ ) ସହିତ ଅନ୍ୟ ପଦକ୍ଷେପଗୁଡ଼ିକ ମଧ୍ୟରେ ଅଭିନବ ରାଜସ୍ୱ ସଂଗ୍ରହ ଜରିଆରେ ଆମେ ଏହି ବିତ୍ତୀୟ ଲକ୍ଷ୍ୟ ହାସଲ କରିବାରେ ସଫଳ ହୋଇଛୁ ।


    ଅର୍ଥମନ୍ତ୍ରୀ ଶ୍ରୀ ଜେଟଲୀଙ୍କ ସମେତ ଏହି ପ୍ରାକ ବଜେଟ ପରାମର୍ଶ ବୈଠକରେ ଅଗ୍ରଣୀ ଅର୍ଥନୀତିଜ୍ଞମାନେ ଯୋଗ ଦେଇଥିଲେ । ଏମାନଙ୍କ ମଧ୍ୟରେ ଥିଲେ ନୀତି ଆୟୋଗ ଉପାଧ୍ୟକ୍ଷ ଡ . ରାଜୀବ କୁମାର , ନୀତି ଆୟୋଗ ସଦସ୍ୟ ତଥା ପ୍ରଧାନମନ୍ତ୍ରୀଙ୍କ ଅର୍ଥନୈତିକ ପରାମର୍ଶଦାତା ପରିଷଦ ( ଇଏସି - ପିଏମ ) ର ଅଧ୍ୟକ୍ଷ ଶ୍ରୀ ବିବେକ ଦେବରୟ , ଅର୍ଥ ସଚିବ ଡ . ହସମୁଖ ଆଧିଆ , ବ୍ୟୟ ସଚିବ ଶ୍ରୀ ଏ ଏନ ଝା , ଅର୍ଥନୈତିକ ବ୍ୟାପାର ସଚିବ ଶ୍ରୀ ସୁଭାଷ ଚନ୍ଦ୍ର ଗର୍ଗ , ମୁଖ୍ୟ ଆର୍ଥିକ ପରାମର୍ଶଦାତା ଡ . ଅରବିନ୍ଦ ସୁବ୍ରମଣ୍ୟମ , ସିବିଡିଟି ଅଧ୍ୟକ୍ଷ ଶ୍ରୀ ସୁଶୀଲ କୁମାର ଚନ୍ଦ୍ର ଏବଂ ଅର୍ଥମନ୍ତ୍ରଣାଳୟର ଅନ୍ୟ ବରିଷ୍ଠ ଅଧିକାରୀ ।


    ଏହି ବୈଠକରେ ଯୋଗ ଦେଇଥିବା ଅଗ୍ରଣୀ ଅର୍ଥନୀତିଜ୍ଞଙ୍କ ମଧ୍ୟରେ ଏନଆଇଏଫପିର ନିର୍ଦ୍ଦେଶକ ଡ . ରତିନ ରାୟ , ଜେପି ମୋର୍ଗାନର ମୁଖ୍ୟ ଭାରତୀୟ ଅର୍ଥନୀତିଜ୍ଞ ଶ୍ରୀ ସାଜିଦ ଚିନଏ , ଦିଲ୍ଲୀ ସ୍କୁଲ ଅଫ ଇକୋନମିକ୍ସର ମିଃ ଜିନ ଡ୍ରିଜ , ଅର୍ଥନୀତିଜ୍ଞ ଜୋଶ ଫେଲମ୍ୟାନ , ବିଜନେସ ଷ୍ଟାଣ୍ଡାର୍ଡର ଅଧ୍ୟକ୍ଷ ଟିଏନ ନିନାନ , ଓକ୍ସ ଇନଭେଷ୍ଟମେଂଟର ଏମଡି ସୁରଜିତ ଏସ ଭଲ୍ଲା , ଆଦିତ୍ୟ ବିର୍ଲା ଗ୍ରୁପର ମୁଖ୍ୟ ଅର୍ଥନୀତିଜ୍ଞ ଶ୍ରୀ ଅଜିତ ରାଣାଡେ , ଆଇଆଇଏଫଟିର ନିର୍ଦ୍ଦେଶକ ଶ୍ରୀ ମଜୋଜ ପନ୍ତ , ଫୋରମ ଫର ଷ୍ଟ୍ରାଟେଜିକ ଇନିସିଏଟିଭ ( ଏଫଏସଆଇ ) ର ସଭାପତି ଡ . ଅରବିନ୍ଦ ଭିରମାନୀ , ଜେଏନୟୁ ସିଇଏସପିର ଆସୋସିଏଟ ପ୍ରଫେସର ଶ୍ରୀ ହିମାଂଶୁ , ଏନସିଏଇଆରର ନିର୍ଦ୍ଦେଶକ ଶ୍ରୀ ଶେଖର ଶାହ , ଏଚଏସବିସିର ମୁଖ୍ୟ ଭାରତୀୟ ଅର୍ଥନୀତିଜ୍ଞ ପ୍ରାଞ୍ଜୁଳ ଭଣ୍ଡାରୀ , ଫାଇନାନସିଆଲ ଏକ୍ସପ୍ରେସର ପରିଚାଳନା ସମ୍ପାଦକ ସୁନୀଲ ଜୈନ , ବିଶ୍ୱବ୍ୟାଙ୍କର ଅଗ୍ରଣୀ ଅର୍ଥନୀତିଜ୍ଞ ରିଙ୍କୁ ମୁର୍ଗଲ , ସେଂଟର ଫର ପଲିସି ରିସର୍ଚ୍ଚର ପାର୍ଥ ମୁଖୋପାଧ୍ୟାୟ , ଆଇସିଆରଆଇଇଆରର ମୁଖ୍ୟ କାର୍ଯ୍ୟନିର୍ବାହୀ ତଥା ନିର୍ଦ୍ଦେଶକ ରଜତ କାଠୁରିଆ ପ୍ରମୁଖ ଉପସ୍ଥିତ ଥିଲେ ।


    ଏଥିରେ ଅଂଶଗ୍ରହଣ କରିଥିବା ଅର୍ଥନୀତିଜ୍ଞ ଏବଂ ଅନ୍ୟ ବିଶେଷଜ୍ଞମାନେ ଏକାଧିକ ପରାମର୍ଶ ଦେଇଥିଲେ । ପରବର୍ତ୍ତୀ ବଜେଟରେ କେନ୍ଦ୍ର ସରକାର ରାଜକୋଷୀୟ ଦୃଢ଼ୀକରଣ ପାଇଁ ପଦକ୍ଷେପ ନେବା ଜାରି ରଖିବା ଏବଂ ରାଜସ୍ୱ ଲକ୍ଷ୍ୟ ହାସଲରେ ଦେଖାଦେଉଥିବା ନିଅଂଟର କାରଣ ସ୍ପଷ୍ଟ କରାଯିବା ଆବଶ୍ୟକ ବୋଲି କେତେକ ପରାମର୍ଶ ଦେଇଥିଲେ । ସେହିପରି ପରବର୍ତ୍ତୀ ବଜେଟରେ ଟିକସ ସଂସ୍କାର ସମ୍ପର୍କରେ ଘୋଷଣା ପାଇଁ ମଧ୍ୟ ପରାମର୍ଶ ଦିଆଯାଇଥିଲା । ସମଷ୍ଟିଗତ ଆର୍ଥିକ ସ୍ଥିରତା ସହ ସାଲିସ କରାନଯାଇ ଭିତ୍ତିଭୂମି ନିବେଶ , ଏସଏମଇ ଏବଂ ନିର୍ମାଣ କ୍ଷେତ୍ରକୁ ଅଧିକ ଅନୁଦାନ ଯୋଗାଇ ଦେବା ସହିତ ଏହି କ୍ଷେତ୍ରକୁ ଆର୍ଥିକ ଦୃଷ୍ଟିକୋଣରୁ ଉପଯୋଗୀ କରିବା , କୃଷକମାନଙ୍କୁ ସେମାନଙ୍କ ଉତ୍ପାଦନ ପାଇଁ ଅଧିକ ଲାଭଜନକ ଦର ଯୋଗାଇ ଦେବା ସହିତ ମୁଦ୍ରାସ୍ଫିତି ହାରକୁ 4-6 ପ୍ରତିଶତ ମଧ୍ୟରେ ରଖିବା ଲାଗି ପରାମର୍ଶ ଦିଆଯାଇଥିଲା ।


    ରାଜକୋଷୀୟ ତାରତମ୍ୟ ଏବଂ ବ୍ୟୟ ଆବଶ୍ୟକତାକୁ ଦୃଷ୍ଟିରେ ରଖି ରାଷ୍ଟ୍ରାୟତ୍ତ ଉଦ୍ୟୋଗରୁ ପୁଞ୍ଜି ପ୍ରତ୍ୟାହାର , ବାର୍ଦ୍ଧକ୍ୟ ଭତ୍ତା ପରିମାଣ 200 ଟଙ୍କାରୁ 500 ଟଙ୍କା ଏବଂ ବିଧବା ଭତ୍ତା 300 ଟଙ୍କାକୁ 500 ଟଙ୍କା କରିବା ଲାଗି ମଧ୍ୟ ପରାମର୍ଶ ଦିଆଯାଇଥିଲା । ସେହିପରି ଦୁଇଟି ସନ୍ତାନ ପର୍ଯ୍ୟନ୍ତ ମାତୃତ୍ୱ ସୁବିଧା ସମ୍ପୂର୍ଣ୍ଣ ଭାବେ ଯୋଗାଇ ଦେବା ଲାଗି ପରାମର୍ଶ ଦିଆଯାଇଥିଲା । ଏହାଛଡ଼ା ଏହି ସବୁ ସାମାଜିକ ସୁରକ୍ଷା କ୍ଷେତ୍ରରେ ପଇଠ ବ୍ୟବସ୍ଥାକୁ ସୁଗମ କରିବା ଉପରେ ଗୁରୁତ୍ୱ ଦିଆଯାଇଥିଲା ।


    ଆନ୍ତର୍ଜାତୀୟ ସ୍ତରରେ ଅଧିକ ପ୍ରତିଦ୍ୱନ୍ଦ୍ୱୀତା କରିବା ଲାଗି କର୍ପୋରେଟ ଟିକସକୁ 20% ପର୍ଯ୍ୟନ୍ତ ହ୍ରାସ କରିବା ଲାଗି ମଧ୍ୟ ପରାମର୍ଶ ଦିଆଯାଇଥିଲା । ଟିକସ ପ୍ରଶାସନକୁ ଅଧିକ ଟିକସଦାତା ଉପଯୋଗୀ କରିବା , ଫସଲ ବୀମା ବ୍ୟବସ୍ଥାକୁ ଅଧିକ ଫଳପ୍ରଦ କରିବା , 2022 ସୁଦ୍ଧା କୃଷକଙ୍କ ଆୟକୁ ଦ୍ୱିଗୁଣିତ କରିବା ସକାଶେ ଗ୍ରାମାଂଚଳରେ ଅଣକୃଷି କାର୍ଯ୍ୟକଳାପକୁ ପ୍ରୋତ୍ସାହନ ଦେବା ଲାଗି ଅନୁଦାନ ଯୋଗାଇ ଦେବା , ପ୍ରତିରକ୍ଷା କ୍ଷେତ୍ରରେ ଘରୋଇ ଏବଂ ସରକାରୀ ବ୍ୟୟ ଲାଗି ରହିଥିବା ସମ୍ଭାବନାକୁ ପ୍ରୋତ୍ସାହିତ କରିବା ଲାଗି ମଧ୍ୟ ଏହି ବୈଠକରେ ପରାମର୍ଶ ଦିଆଯାଇଥିଲା । ଏହାଛଡ଼ା ଏନଆରଇଜିଏସ ମଜୁରି ବୃଦ୍ଧି , ଦକ୍ଷତା ବିକାଶ କ୍ଷେତ୍ରରେ ନିବେଶ , ମୌଳିକ ଗବେଷଣା ଏବଂ ବିକାଶକୁ ପ୍ରୋତ୍ସାହନ , ବ୍ୟାଙ୍କଗୁଡ଼ିକର ପୁନଃପୁଞ୍ଜିକରଣ , ଅଧିକ ସରକାରୀ ଯୋଜନାକୁ ଡିବିଟି ଅଧୀନକୁ ଆଣିବା , ଶ୍ରମ ସଂସ୍କାର ଆଦି ନିମନ୍ତେ ମଧ୍ୟ ବଜେଟରେ ବ୍ୟବସ୍ଥା କରିବା ଲାଗି ବୈଠକରେ ଉପସ୍ଥିତ ଅର୍ଥନୀତିଜ୍ଞମାନେ ପରାମର୍ଶ ଦେଇଥିଲେ ।


    **********

    
    
    (Release ID: 1513468) Visitor Counter : 3