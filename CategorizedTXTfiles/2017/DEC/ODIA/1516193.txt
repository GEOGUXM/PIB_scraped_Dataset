      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ମୁମ୍ବାଇଠାରେ ବୁଡାଜାହାଜ ଆଇଏନଏସ୍ କଲବରୀକୁ ରାଷ୍ଟ୍ର ଉଦ୍ଦେଶ୍ୟରେ ସମର୍ପଣ କରିବା ଅବସରରେ ପ୍ରଧାନମନ୍ତ୍ରୀଙ୍କ ଉଦ୍ବୋଧନ
      Posted On: 14 DEC 2017 5:15PM by PIB Bhubaneshwar


    ମହାରାଷ୍ଟ୍ରର ରାଜ୍ୟପାଳ ଶ୍ରୀମାନ ବିଦ୍ୟାସାଗର ରାଓ ମହୋଦୟ , ପ୍ରତିରକ୍ଷା ମନ୍ତ୍ରୀ ଶ୍ରୀମତୀ ନିର୍ମଳା ସୀତାରମଣ ମହୋଦୟା , ମହାରାଷ୍ଟ୍ରର ମୁଖ୍ୟମନ୍ତ୍ରୀ ଶ୍ରୀମାନ ଦେବେନ୍ଦ୍ର ଫଡନବୀସ ମହାଶୟ , ପ୍ରତିରକ୍ଷା ରାଷ୍ଟ୍ରମନ୍ତ୍ରୀ ଡ଼ାଃ ସୁଭାଷ ଭାମ୍ରେ ମହାଶୟ , ଜାତୀୟ ସୁରକ୍ଷା ପରାମର୍ଶଦାତା ଅଜିତ ଡାଭୋଲ ମହାଶୟ , ଫ୍ରାନ୍ସର ରାଷ୍ଟ୍ରଦୂତ ଆଲେକଜାଣ୍ଡର ଜିଗରଲ ଏବଂ ଫ୍ରାନ୍ସର ଅନ୍ୟ ଅତିଥିଗଣ , ନୌସେନା ମୁଖ୍ୟ ଆଡମିରାଲ ସୁନୀଲ ଲାନବା ମହାଶୟ , କମାଣ୍ଡିଙ୍ଗ ଚିଫ୍ , ୱେଷ୍ଟର୍ଣ୍ଣ ନାଭାଲ କମାଣ୍ଡ ଭାଇସ ଆଡମିରାଲ ଗିରିଶ ଲୁଥରା ମହୋଦୟ , ଭାଇସ ଆଡମିରାଲ ଟି.ଏମ୍ ଦେଶପାଣ୍ଡେ ମହାଶୟ , ସିଏମଡି , ଏମଡିଏଲ , ଶ୍ରୀମାନ ରାକେଶ ଆନନ୍ଦ , କ୍ୟାପଟେନ ଏସ. ଡି ମେହନ୍ଦଲେ , ନୌସେନାର ଅନ୍ୟ ଅଧିକାରୀ ଏବଂ ସୈନିକ ଗଣ , ଏମଡିଏଲ(ମାଜଗାଓଁ ଡକ୍ ଶିପ ବିଲ୍ଡର୍ସ ଲିମିଟେଡ)ର ଅଧିକାରୀ ଏବଂ କର୍ମଚାରୀଗଣ , କାର୍ଯ୍ୟକ୍ରମରେ ଉପସ୍ଥିତ ଅନ୍ୟ ଗଣ୍ୟମଣ୍ୟ ମହାନୁଭବ ।


    ଆଜି ଶହେ ପଚିଶ କୋଟି ଭାରତୀୟମାନଙ୍କ ପାଇଁ ଏହା ହେଉଛି ଏକ ଗୌରବରେ ପରିପୂର୍ଣ୍ଣ ଦିବସ । ମୁଁ ସମସ୍ତ ଦେଶବାସୀମାନଙ୍କୁ ଏହି ଐତିହାସିକ ଉପଲବ୍ଧ ଅବସରରେ ବହୁତ ବହୁତ ଅଭିନନ୍ଦନ ଜଣାଉଛି ।


    ଆଇଏନଏସ କଲବରୀ ବୁଡାଜାହାଜ ରାଷ୍ଟ୍ରକୁ ସମର୍ପିତ କରିବା , ମୋ ପାଇଁ ଏକ ବହୁତ ସୌଭାଗ୍ୟର ବିଷୟ ।


    ମୁଁ ଦେଶର ଜନତାଙ୍କ ତରଫରୁ ଭାରତୀୟ ନୌସେନାକୁ ମଧ୍ୟ ଅନେକ-ଅନେକ ଶୁଭକାମନା ଜଣାଉଛି ।


    ପ୍ରାୟ ଦୁଇ ଦଶକର ବ୍ୟବଧାନ ପରେ , ଭାରତକୁ ଏହି ଭଳି ବୁଡାଜାହାଜ ମିଳୁଛି ।


    ନୌସେନା ସହିତ କଲବରୀ ଯୋଡିହେବା ହେଉଛି ପ୍ରତିରକ୍ଷା କ୍ଷେତ୍ରରେ ଆମ ତରଫରୁ ନିଆ ଯାଇଥିବା ଏକ ବହୁତ ବଡ଼ ପଦକ୍ଷେପ । ଏହାକୁ ନିର୍ମାଣ କରିବାରେ ଭାରତୀୟମାନଙ୍କ ସ୍ୱେଦ ଲାଗିଛି , ଭାରତୀୟମାନଙ୍କର ଶକ୍ତି ଲାଗିଛି । ଏହା ହେଉଛି ମେକ୍ ଇନ ଇଣ୍ଡିଆ ର ଉତ୍ତମ ଉଦାହରଣ ।


    ମୁଁ କଲବରୀର ନିର୍ମାଣ ସହିତ ଜଡିତ ପ୍ରତ୍ୟେକ ଶ୍ରମିକ , ପ୍ରତ୍ୟେକ କର୍ମଚାରୀଙ୍କୁ ଆଜି ହାର୍ଦ୍ଦିକ ଅଭିନନ୍ଦନ ଜଣାଉଛି । କଲବରୀର ନିର୍ମାଣରେ ସହଯୋଗ ପାଇଁ ମୁଁ ଫ୍ରାନ୍ସକୁ ମଧ୍ୟ ବହୁତ ବହୁତ ଧନ୍ୟବାଦ ଦେଉଛି ।


    ଏହି ବୁଡାଜାହାଜ ଭାରତ ଆଉ ଫ୍ରାନ୍ସ ମଧ୍ୟରେ ଦ୍ରୁତ ଗତିରେ ବୃଦ୍ଧି ପାଉଥିବା ବେସାମରିକ ସହଭାଗୀତାର ଏକ ଉତ୍କୃଷ୍ଟ ଉଦାହରଣ ।


    ସାଥୀଗଣ , ଏବର୍ଷ ହେଉଛି ଭାରତୀୟ ନୌସେନାର ଯୁଦ୍ଧଜାହାଜ ବା ଯୁଦ୍ଧାସ୍ତ୍ରର ସ୍ୱର୍ଣ୍ଣ ଜୟନ୍ତୀ ବର୍ଷ । ବିଗତ ସପ୍ତାହରେ ଯୁଦ୍ଧଜାହାଜକୁ ରାଷ୍ଟ୍ରପତି କଲରରେ ସମ୍ମାନୀତ କରାଯାଇଛି । କଲବରୀର ଶକ୍ତି , ଅନ୍ୟ ପ୍ରକାରେ କହିବା ତ ’ ଟାଇଗର ସାର୍କର ଶକ୍ତି ଆମ ଭାରତୀୟ ନୌସେନାକୁ ଆହୁରି ମଜବୁତ କରିବ ।


    ସାଥୀଗଣ , ଭାରତର ସାମୁଦ୍ରିକ ପରମ୍ପରାର ଇତିହାସ ହିଁ ହେଉଛି ବହୁତ ପୁରୁଣା । ପାଞ୍ଚ ହଜାର ବର୍ଷ ପୁରୁଣା , ଗୁଜରାଟର ଲୋଥଲ , ଦୁନିଆର ପ୍ରାରମ୍ଭିକ ସାମୁଦ୍ରିକ ବନ୍ଦର ମଧ୍ୟରୁ ହେଉଛି ଗୋଟିଏ । ଐତିହାସିକମାନେ କୁହନ୍ତି ବିଶ୍ୱର 84ଟି ଦେଶର ବ୍ୟାପାର ଲୋଥଲ ବନ୍ଦର ମାଧ୍ୟମରେ ହେଉଥିଲା । ଏସିଆର ଅନ୍ୟ ଦେଶଗୁଡିକ ଏବଂ ଆଫ୍ରିକା ପର୍ଯ୍ୟନ୍ତ ଆମର ସମ୍ବନ୍ଧ ସମୁଦ୍ରର ଏହି ଳହରୀ ଦେଇ ଆଗକୁ ବଢିଛି । କେବଳ ବ୍ୟାପାର ନୁହେଁ ସାଂସ୍କୃତିକ ଆଧାରରେ ଭାରତ ମହାସାଗର ଆମକୁ ଦୁନିଆର ଅନ୍ୟ ଦେଶ ସହିତ ଯୋଡିଛି , ସେମାନଙ୍କ ସହିତ ଛିଡା ହେବାରେ ଆମକୁ ସାହାଯ୍ୟ କରିଛି ।


    ଭାରତ ମହାସାଗର ଭାରତର ଇତିହାସକୁ ଗଢିଛି , ଆଉ ଏବେ ତାହା ଭାରତର ବର୍ତ୍ତମାନକୁ ଆହୁରି ମଜବୁତ କରୁଛି । 7 , 500 କିଲୋମିଟରରୁ ଅଧିକ ଆମର ସମୁଦ୍ର ଉପକୂଳ , 1300 ପାଖାପାଖି ଛୋଟ ବଡ଼ ଦ୍ୱୀପ , ପ୍ରାୟ 25 ଲକ୍ଷ ବର୍ଗ କିଲୋମିଟର ଏକାଧିକାର ସାମୁଦ୍ରିକ ଅର୍ଥନୈତିକ ଜୋନ୍ ଏଭଳି ଏକ ସାମୁଦ୍ରିକ ଶକ୍ତି ନିର୍ମାଣ କରୁଛି , ଯାହାର କୌଣସି ତୁଳନା ନାହିଁ । ଭାରତ ମହାସାଗର କେବଳ ଭାରତ ହିଁ ନୁହେଁ ଅର୍ଥାତ୍ ସଂପୂର୍ଣ୍ଣ ବିଶ୍ୱର ଭବିଷ୍ୟତ ପାଇଁ ହେଉଛି ବହୁତ ମହତ୍ୱପୂର୍ଣ୍ଣ । ଏହି ମହାସାଗର ବିଶ୍ୱର ଦୁଇ ତୃତୀୟାଂଶ ତୈଳ ଜାହାଜ , ଦୁନିଆର ଏକ ତୃତୀୟାଂଶ ପଣ୍ୟ ପରିବହନ ଏବଂ ଅଧା କଣ୍ଟେନର ଟ୍ରାଫିକର ବୋଝ ବହନ କରୁଛି । ଏହି ସମୁଦ୍ରପଥ ଦେଇ ଯାଉଥିବା ତିନି ଚତୁର୍ଥାଂଶ ଟ୍ରାଫିକ ଦୁନିଆର ଅନ୍ୟଭାଗକୁ ଯାଇଥାଏ । ଏଥିରେ ଉଠୁଥିବା ଲହରୀ ଦୁନିଆର 40 ଦେଶ ଏବଂ 40 ପ୍ରତିଶତ ଜନସଂଖ୍ୟା ପର୍ଯ୍ୟନ୍ତ ପହଂଚିଥାଏ ।


    ସାଥୀଗଣ , କୁହାଯାଏ କି ଏକବିଂଶ ଶତାବ୍ଦୀ ହେଉଛି ଏସିଆର ଶତାବ୍ଦୀ । ଏହା ମଧ୍ୟ ସ୍ଥିର ହୋଇଛି କି ଏକବିଂଶ ଶତାବ୍ଦୀର ବିକାଶମାର୍ଗ ଭାରତ ମହାସାଗର ଦେଇକରି ହିଁ ବାହାରିବ । ଆଉ ଏଥିପାଇଁ ଭାରତ ମହାସାଗର , ଆମ ସରକାରଙ୍କ ନୀତିଗୁଡିକରେ ତାହାର ଏକ ବିଶେଷ ସ୍ଥାନ ରହିଛି , ବିଶେଷ ଜାଗା ରହିଛି । ଏହି ଦୃଷ୍ଟିଭଙ୍ଗୀ ଆମ , ଆମ ଭିଜନରେ ପ୍ରତିଫଳିତ ହୋଇଥାଏ । ମୁଁ ଏହାକୁ ଏକ ସ୍ୱତନ୍ତ୍ର ନାମରେ ମଧ୍ୟ ଉଲ୍ଲେଖ କରୁଛି – ଏସ.ଏ.ଜି.ଏ.ଆର -“ ସାଗର ’’ ଯଦି ମୁଁ ସାଗର କହୁଛି । ଅର୍ଥାତ ସମଗ୍ର ଅଂଚଳର ନିରାପତ୍ତା ଏବଂ ବିକାଶ (ସିକ୍ୟୁରିଟି ଏଣ୍ଡ ଗ୍ରୋଥ ଫର୍ ଅଲ ଦି ରିଜିଅନ) -“ ସାଗର ’’ ଆମେ ଭାରତ ମହାସାଗରରେ ନିଜର ବିଶ୍ୱ , ସାମରିକ ଏବଂ ଆର୍ଥିକ ହିତକୁ ନେଇ ସମ୍ପୂର୍ଣ୍ଣ ସଜାଗ ଅଛୁ , ସତର୍କ ଅଛୁ ଆଉ ଏଥିପାଇଁ ଭାରତର ଆଧୁନିକ ଏବଂ ବହୁମୁଖୀ ନୌସେନାକୁ ସଂପୂର୍ଣ୍ଣ କ୍ଷେତ୍ରରେ ଶାନ୍ତି ପାଇଁ , ସ୍ଥାୟିତ୍ୱ ପାଇଁ ଆଗକୁ ବଢି ନେତୃତ୍ୱ କରୁଛି । ଯେଭଳି ଭାରତର ରାଜନୈତିକ ଆଉ ଆର୍ଥିକ ସାମୁଦ୍ରିକ ଭାଗିଦାରୀରେ ବଢୁଛି , କ୍ଷେତ୍ରୀୟ କାର୍ଯ୍ୟ ଖସଡା ମଜବୁତ କରାଯାଉଛି , ସେଥିରେ ସେହି ଲକ୍ଷ୍ୟ ପ୍ରାପ୍ତି ଆହୁରି ସହଜ ଦୃଷ୍ଟି ଗୋଚର ହେଉଛି ।


    ସାଥୀଗଣ , ସମୁଦ୍ରରେ ନିହିତ ଶକ୍ତିଗୁଡିକ ଆମକୁ ରାଷ୍ଟ୍ର ନିର୍ମାଣ ପାଇଁ ଆର୍ଥିକ ଶକ୍ତି ପ୍ରଦାନ କରୁଛି । ଭାରତ ସେହିସବୁ ଆହ୍ୱାନକୁ ନେଇ ଗମ୍ଭୀର ରହିଛି , ଯାହାର ସାମନା କେବଳ ଭାରତ ନୁହେଁ ବରଂ ଏହି କ୍ଷେତ୍ରର ଭିନ୍ନ ଭିନ୍ନ ଦେଶକୁ ମଧ୍ୟ ସମ୍ମୁଖୀନ ହେବାକୁ ପଡୁଛି ।


    ସେ ହୁଏତ ସମୁଦ୍ର ରାସ୍ତାରେ ଆସୁଥିବା ଆତଙ୍କବାଦ ହେଉ , ଜଳଦସ୍ୟୁ ସମସ୍ୟା ହେଉ , ମାଦକଦ୍ରବ୍ୟର ଚେରା କାରବାର ହେଉ , ଭାରତ ଏହି ସବୁ ଆହ୍ୱାନର ମୁକାବିଲା ପାଇଁ ମହତ୍ୱପୂର୍ଣ୍ଣ ଭୂମିକା ତୁଲାଉଛି । ସମସ୍ତଙ୍କ ସହିତ-ସମସ୍ତଙ୍କ ବିକାଶ ହେଉଛି ଆମର ମନ୍ତ୍ର । ଜଳ-ସ୍ଥଳ-ଆକାଶରେ ମଧ୍ୟ ଏହି ସମାନ ଭାବନା ।


    ସମଗ୍ର ବିଶ୍ୱକୁ ଗୋଟିଏ ପରିବାର ଭାବେ ମାନି , ବସୁଧୈବ କୁଟୁମ୍ବକମ୍ ର ଭାବନା ଆଗକୁ ବଢ଼ାଇ ଭାରତ ନିଜର ବିଶ୍ୱସ୍ତରୀୟ ଉତ୍ତରଦାୟିତ୍ୱଗୁଡ଼ିକୁ ଲଗାତାର ତୁଲାଉଛି । ଭାରତ ନିଜର ସହଯୋଗୀ ଦେଶମାନଙ୍କ ପାଇଁ ତାଙ୍କର ସଙ୍କଟ ସମୟରେ ପ୍ରଥମ ସହଯୋଗୀ ହୋଇ ରହିଛି ଆଉ ଏଥିପାଇଁ ଯେତେବେଳେ ଶ୍ରୀଲଙ୍କାରେ ବଢ଼ି ଆସେ ତ ଭାରତର ନୌସେନା ତତ୍ପରତାର ସହିତ ସାହାଯ୍ୟ କରିବା ପାଇଁ ସବୁଠାରୁ ଆଗ ପହଂଚିଯାଏ ।


    ଯେତେବେଳେ ମାଳଦ୍ୱୀପରେ ପାଣିର ସଙ୍କଟ ଆସି ପହଂଚେ ତ ଭାରତରୁ ଜଳପୂର୍ଣ୍ଣ ଜାହାଜ ତତ୍କାଳ ପହଞ୍ଚିଯାଏ । ଯେତେବେଳେ ବାଂଲାଦେଶରେ ଝଡବାତ୍ୟା ଆସେ ତ ଭାରତର ନୌସେନା ମଝି ସମୁଦ୍ରରେ ଫସି ରହିଥିବା ବାଂଲାଦେଶୀଙ୍କୁ ବାହାରକୁ ଉଦ୍ଧାର କରି ଆଣନ୍ତି । ମିଆଁମାରଠାରେ ମଧ୍ୟ ବାତ୍ୟାରେ ପୀଡ଼ିତ ଲୋକଙ୍କ ସାହାଯ୍ୟ ପାଇଁ ଭାରତୀୟ ନୌସେନା ସଂପୂର୍ଣ୍ଣ ଶକ୍ତିର ସହିତ ମାନବୀୟ ଦୃଷ୍ଟିକୋଣରୁ ସାହାଯ୍ୟ କରିବାରେ କେବେ ପଛଘୁଂଚା ଦେଇ ନାହାଂନ୍ତି । ଏତିକି ହିଁ ନୁହେଁ , ୟେମନରେ ସଙ୍କଟ ସମୟରେ ଯେତେବେଳେ ଭାରତୀୟ ନୌସେନା ନିଜର ସାଢ଼େ ଚାରି ହଜାରରୁ ଅଧିକ ନାଗରିକଙ୍କୁ ବଂଚାଏ , ତ ତା ’ ସହିତ 48 ଅନ୍ୟ ଦେଶର ବ୍ୟକ୍ତିଙ୍କୁ ମଧ୍ୟ ସୁରକ୍ଷିତ ଭାବେ ସଙ୍କଟରୁ ବାହାରକୁ ବାହାର କରି ଆଣନ୍ତି ।


    ଭାରତୀୟ ଦୂତାବାସ ଆଉ ଭାରତୀୟ ସୁରକ୍ଷା ତନ୍ତ୍ରର ମାନବୀୟ ଗୁଣ ଏହା ହେଉଛି ଭାରତର ବିଶେଷତା , ଏହା ହେଉଛି ଆମର ବିଶେଷତ୍ୱ । ମୋର ମନେ ଅଛି ଯେତେବେଳେ ନେପାଳରେ ଭୂକମ୍ପ ଆସିଥିଲା , ତ କିପରି ଭାରତୀୟ ସେନା ଏବଂ ବାୟୁ ସେନା ଉଦ୍ଧାର କାର୍ଯ୍ୟର ଦାୟିତ୍ୱ ସମ୍ଭାଳିଥିଲେ । 700ରୁ ଅଧିକ ଉଡ଼ାଣ , ଏକ ହଜାର ଟନ୍ ରୁ ଅଧିକ ରିଲିଫ୍ ସାମଗ୍ରୀ , ହଜାର-ହଜାର ଭୂକମ୍ପ ପୀଡ଼ିତଙ୍କୁ ଗୋଟିଏ ଜାଗାରୁ ଅନ୍ୟ ଜାଗାକୁ ନେଇ ଯିବା , ଶହ-ଶହ ବିଦେଶୀ ନାଗରିକଙ୍କୁ ବାହାର କରିବା , ଏହି ‘ ମୈତ୍ରୀ ଭାବ ’ ଭାରତର ଆତ୍ମାରେ ରହିଛି , ଭାରତର ସ୍ୱଭାବରେ ରହିଛି । ଭାରତ ମାନବତାର କାମ ନ କରି କେବେ ହେଲେ ରହି ପାରିବ ନାହିଁ ।


    ସାଥୀଗଣ , ସମର୍ଥ ଏବଂ ସଶକ୍ତ ଭାରତ କେବଳ ନିଜ ପାଇଁ ନୁହେଁ ସଂପୂର୍ଣ୍ଣ ମାନବ ସମାଜ ପାଇଁ ଏକ ମହତ୍ୱପୂର୍ଣ୍ଣ ଭୂମିକା ରଖିଥାଏ । ଆଜି ଆମେ ଦୁନିଆର ବିଭିନ୍ନ ଦେଶ ସହିତ କାନ୍ଧରେ କାନ୍ଧ ମିଳାଇ ଚାଲୁଛୁ । ସେମାନଙ୍କର ସେନା ବାହିନୀ , ଆମ ସେନା ସହିତ ସମନ୍ୱୟ ବଢ଼ାଇବା ପାଇଁ ଆମଠାରୁ ଅନୁଭବ ହାସଲ କରିବା ପାଇଁ ଆତୁର ହୋଇ ରହିଥା ’ ନ୍ତି । ଯେତେବେଳେ ସେମାନେ ଆମ ସହିତ ଅଭ୍ୟାସରେ ଭାଗ ନେଇଥା ’ ନ୍ତି ତାହା ସବୁବେଳେ ଚର୍ଚ୍ଚାର ବିଷୟ ହୋଇଥାଏ ।


    ବିଗତ ବର୍ଷ ହିଁ ଭାରତରେ ଆନ୍ତର୍ଜାତିକ ନୌଭେଳା ସମୀକ୍ଷା ପାଇଁ 50 ଟି ଦେଶର ନୌସେନା ଏକାଠି ହୋଇଥିଲେ ବିଶାଖାପଟ୍ଟନମ୍ ପାଖରେ ସମୁଦ୍ରରେ ସେହି ସମୟରେ ସୃଷ୍ଟି ହୋଇଥିବା ବିହଙ୍ଗମ ଦୃଶ୍ୟ କାହା ପାଇଁ ମଧ୍ୟ ବୋଧହୁଏ ଭୁଲିବା ସମ୍ଭବପର ନୁହେଁ ।


    ଚଳିତ ବର୍ଷ ଭାରତୀୟ ନୌସେନା ଭାରତ ମହାସାଗରରେ ନିଜର ଶୌର୍ଯ୍ୟ ଯୋଗୁଁ ଦୁନିଆର ଧ୍ୟାନ ଆକର୍ଷଣ କରିଥିଲା ।


    ଜୁଲାଇରେ ହୋଇଥିବା ମାଲାବାର ସମରାଭ୍ୟାସରେ ଆମେରିକା ଏବଂ ଜାପାନର ନୌସେନା ସହିତ ଭାରତୀୟ ନୌସେନା ଚିତ୍ତାକର୍ଷକ ପ୍ରଦର୍ଶନ କରିଥିଲା । ସେହିପରି ଅଷ୍ଟ୍ରେଲିଆର ନୌସେନା , ସିଙ୍ଗାପୁର ନୌସେନା , ମିଆଁମାର , ଜାପାନ , ଇଣ୍ଡୋନେସିଆର ନୌସେନା ସହିତ ଭାରତୀୟ ନୌସେନା ଭିନ୍ନ-ଭିନ୍ନ ମାସରେ ଚଳିତ ବର୍ଷ ସମରାଭ୍ୟାସର ଧାରା ଲଗାତାର ଜାରି ରଖିଛି । ଭାରତୀୟ ସେନା ମଧ୍ୟ ଶ୍ରୀଲଙ୍କା , ଋଷ , ଆମେରିକା , ବ୍ରିଟେନ୍ , ବାଂଲାଦେଶ , ସିଙ୍ଗାପୁର ଭଳି ଦେଶ ସହିତ ମିଳିତ ଅଭ୍ୟାସ କରି ସାରିଛି ।


    ଭାଇ ଓ ଭଉଣୀମାନେ , ଏହି ସମଗ୍ର ଦୃଶ୍ୟ ହେଉଛି ଏହି କଥାର ସାକ୍ଷୀ ଯେ ଦୁନିଆ ଏବେ ଶାନ୍ତି ଏବଂ ସ୍ଥାୟୀତ୍ୱ ପଥରେ ଭାରତ ସହିତ ଚାଲିବା ପାଇଁ ଇଚ୍ଛୁକ ଅଟନ୍ତି , ପ୍ରତିବଦ୍ଧ ଅଟନ୍ତି ।


    ସାଥୀଗଣ , ଆମେ ଏହି କଥାପ୍ରତି ମଧ୍ୟ ସଜାଗ ଅଛୁ କି ଦେଶର ସୁରକ୍ଷା ପାଇଁ ଆହ୍ୱାନଗୁଡ଼ିକର ସ୍ୱରୂପ ବଦଳି ସାରିଛି । ଆମେ ଆମର ସୁରକ୍ଷା ପ୍ରସ୍ତୁତି କାର୍ଯ୍ୟଗୁଡ଼ିକୁ ଏହି ଆହ୍ୱାନ ଅନୁସାରେ କରିବା ପାଇଁ ସମସ୍ତ ପ୍ରକାରର ପ୍ରୟାସ କରୁଛୁ । ସକ୍ରିୟତାର ସହ ପଦକ୍ଷେପ ଉଠାଉଛୁ ।


    ଆମର ପ୍ରୟାସ ରହିଛି କି ଆମର ପ୍ରତିରକ୍ଷା ଶକ୍ତି , ଅର୍ଥନୈତିକ ଶକ୍ତି , ବୈଷୟିକ ଶକ୍ତି ସହିତ ଅନ୍ତର୍ଜାତୀୟ ସମ୍ପର୍କର ଶକ୍ତି , ଜନସାଧାରଣଙ୍କ ବିଶ୍ୱସନୀୟତାର ଶକ୍ତି , ଦେଶର ସଫ୍ଟ ପାୱାର , ଏ ସମସ୍ତ କାରଣଗୁଡ଼ିକରେ ଏକ ସମିଶ୍ରଣ ହେଉ । ଏହି ପରିବର୍ତ୍ତନ ହେଉଛି ଆଜିର ସମୟର ଆବଶ୍ୟକତା ।


    ଭାଇ ଓ ଭଉଣୀମାନେ , ବିଗତ ତିନି ବର୍ଷରେ ପ୍ରତିରକ୍ଷା ଏବଂ ସୁରକ୍ଷା ସହିତ ଯୋଡ଼ି ହୋଇଥିବା ଆର୍ଥିକ ପରିବେଶରେ ପରିବର୍ତ୍ତନର ଶୁଭାରମ୍ଭ ହୋଇଛି । ଅନେକ ନୂତନ ପଦକ୍ଷେପ ନିଆଯାଇଛି । ଯେଉଁଠି ଗୋଟିଏ ପଟେ ଆମେ ଆବଶ୍ୟକ ଅସ୍ତ୍ରଶସ୍ତ୍ର ସଂଗ୍ରହ ପ୍ରସଙ୍ଗରେ ପ୍ରାଥମିକତାର ସହ ସମାଧାନ କରୁଛୁ , ଅନ୍ୟ ପଟେ ଆବଶ୍ୟକ ବୈଷୟିକ ଜ୍ଞାନ କୌଶଳର ଦେଶରେ ବିକାଶ ପାଇଁ ଅଗ୍ରାଧିକାର କାର୍ଯ୍ୟଖସଡ଼ା ମଧ୍ୟ ପ୍ରସ୍ତୁତ କରାଯାଉଛି ।


    ଲାଇସେନସିଂ ପ୍ରକ୍ରିୟାଠାରୁ ରପ୍ତାନୀ ପ୍ରକ୍ରିୟା ପର୍ଯ୍ୟନ୍ତ , ଆମେ ସଂପୂର୍ଣ୍ଣ ବ୍ୟବସ୍ଥାରେ ପାରଦର୍ଶିତା ଏବଂ ସନ୍ତୁଳିତ ପ୍ରତିଯୋଗିତା ଆଣୁଛୁ । ବିଦେଶୀ ନିବେଶକୁ ପ୍ରେତ୍ସାହନ ଦେବା ପାଇଁ ମଧ୍ୟ ଆମ ସରକାର ଅନେକ ପଦକ୍ଷେପ ଉଠାଇଛନ୍ତି । ଏ ପର୍ଯ୍ୟନ୍ତ 49 ପ୍ରତିଶତ ଏଫଡିଆଇ ସ୍ୱୟଂକ୍ରିୟ ପଥରେ କରାଯାଇ ସାରିଛି । ପ୍ରତିରକ୍ଷା ସେକ୍ଟରର କିଛି କ୍ଷେତ୍ରରେ ଏ ପର୍ଯ୍ୟନ୍ତ 100 ପ୍ରତିଶତ ଏଫଡିଆଇର ପଥ ଖୋଲିଯାଇଛି । ପ୍ରତିରକ୍ଷା ସାମଗ୍ରୀ କ୍ରୟ ପ୍ରକ୍ରିୟାରେ ମଧ୍ୟ ଆମେ ବଡ଼ ପରିବର୍ତ୍ତନ କରିଛୁ । ଏହା ଦ୍ୱାରା ମେକ୍-ଇ ନ -ଇଣ୍ଡିଆ କୁ ମଧ୍ୟ ପ୍ରୋତ୍ସାହନ ମିଳୁଛି । ଏହା ଦ୍ୱାରା ରୋଜଗାରର ମଧ୍ୟ ନୂଆ ସୁଯୋଗ ସୃଷ୍ଟି ହେଉଛି ।


    ମୋତେ ଯେପରି ଅବଗତ କରାଯାଇଛି କି ଆଇଏନ୍ଏସ୍ କଲବରୀର ନିର୍ମାଣରେ ପ୍ରାୟ 12 ଲକ୍ଷ ଶ୍ରମ ଦିବସ ଲାଗିଛି । ଏହାର ନିର୍ମାଣ ସମୟରେ ଯେଉଁ ବୈଷୟିକ ଦକ୍ଷତା ଭାରତୀୟ କମ୍ପାନୀଗୁଡ଼ିକୁ , ଭାରତୀୟ ଉଦ୍ୟୋଗକୁ , ଛୋଟ ଉଦ୍ୟୋଗୀମାନଙ୍କୁ ଆଉ ଆମ ଇଂଜିନିୟରମାନଙ୍କୁ ମିଳିଛି , ତାହା ଦେଶ ପାଇଁ ଗୋଟିଏ ପ୍ରକାରରେ ହେଉଛି ଦକ୍ଷତାର ଭଣ୍ଡାର । ଏହି ଦକ୍ଷତାର ପ୍ରସ୍ତୁତି ଆମ ପାଇଁ ହେଉଛି ଏକ ସମ୍ବଳ ଯାହାର ଲାଭ ଦେଶକୁ ଭବିଷ୍ୟତରେ କ୍ରମାଗତ ଭାବେ ମିଳିବ ।


    ସାଥୀଗଣ , ଭାରତୀୟ କମ୍ପାନୀଗୁଡ଼ିକ ପ୍ରତିରକ୍ଷା କ୍ଷେତ୍ରର ଉତ୍ପାଦ ତିଆରି କରନ୍ତୁ ଆଉ ତାହାକୁ ସାରା ଦୁନିଆକୁ ରପ୍ତାନୀ କରନ୍ତୁ , ସେଥିପାଇଁ ପ୍ରତିରକ୍ଷା ରପ୍ତାନୀ ନୀତିରେ ମଧ୍ୟ ଆମେ ଆମୂଳଚୂଳ ପରିବର୍ତ୍ତନ କରିଛୁ । ଯେଉଁ ଉତ୍ପାଦ ଏଠାରେ ତିଆରି ହେଉଛି , ତାହାକୁ ଆମ ସୈନ୍ୟବାହିନୀ ମଧ୍ୟ ସହଜରେ କିଣି ପାରିବେ , ଏଥିପାଇଁ ପାଖା-ପାଖି ଦେଢ଼ ଶହ ନନ୍ କୋର ସରଞ୍ଜାମର ଏକ ସୂଚୀ ତିଆରି କରାଯାଇଛି । ତାହାକୁ କିଣିବା ପାଇଁ ସୈନ୍ୟବାହିନୀକୁ ଅର୍ଡିନାନ୍ସ ଫ୍ୟାକ୍ଟ୍ରିରୁ ମଂଜୁରିର ଆବଶ୍ୟକତା ନାହିଁ । ସେମାନେ ସିଧା ଘରୋଇ କମ୍ପାନୀଗୁଡ଼ିକଠାରୁ ଏହି ଉତ୍ପାଦ କିଣି ପାରିବେ । ଦେଶର ପ୍ରତିରକ୍ଷା କ୍ଷେତ୍ରକୁ ଆତ୍ମନିର୍ଭରଶୀଳ କରିବା ପାଇଁ , ସରକାର ଭାରତୀୟ ଘରୋଇ କ୍ଷେତ୍ର ସହିତ ଭାରତୀୟ ଭାଗିଦାରୀ ମଡେଲ ଲାଗୁ କରିଛନ୍ତି । ଆମର ପ୍ରୟାସ ରହିଛି କି ବିଦେଶ ଭଳି ଭାରତୀୟ କମ୍ପାନୀଗୁଡ଼ିକ ମଧ୍ୟ ଯୁଦ୍ଧ ବିମାନରୁ ନେଇ ହେଲିକପ୍ଟର , ଆଉ ଟ୍ୟାଙ୍କରୁ ନେଇ ଯୁଦ୍ଧ ଜାହାଜ ପର୍ଯ୍ୟନ୍ତ ଏହି ମାଟିରେ ନିର୍ମାଣ କରନ୍ତି । ଭବିଷ୍ୟତରେ ଏହି ବେସାମରିକ ଭାଗିଦାରୀ ଭାରତର ପ୍ରତିରକ୍ଷା ଉଦ୍ୟୋଗକୁ ଆହୁରି ଅଧିକ ମଜବୁତ କରିବ ।


    ସରକାର ପ୍ରତିରକ୍ଷା କ୍ଷେତ୍ର ସହିତ ସଂପୃକ୍ତ ସାମଗ୍ରୀ କିଣିବାରେ ମଧ୍ୟ ଗତି ଆଣିବା ପାଇଁ ଅନେକ ନୀତିଗତ ପଦକ୍ଷେପ ନେଇଛନ୍ତି । ପ୍ରତିରକ୍ଷା ମନ୍ତ୍ରଣାଳୟ ଆଉ ସର୍ଭିସ୍ ହେଡ଼କ୍ଵାଟର୍ସ ପର୍ଯ୍ୟନ୍ତ ଆର୍ଥିକ କ୍ଷମତା ମଧ୍ୟ ବୃଦ୍ଧି କରାଯାଇଛି । ସମଗ୍ର ପ୍ରକ୍ରିୟାକୁ ଆହୁରି ସରଳ ଏବଂ ଆହୁରି ପ୍ରଭାବଶାଳୀ କରାଯାଇଛି । ଏହି ମହତ୍ୱପୂର୍ଣ୍ଣ ବ୍ୟବସ୍ଥା ଯୋଗୁଁ ପ୍ରତିରକ୍ଷା ବ୍ୟବସ୍ଥା ଏବଂ ଦେଶର ସେନାବାହିନୀର କ୍ଷମତା ଆହୁରି ମଧ୍ୟ ମଜବୁତ ହେବ ।


    ଭାଇ ଓ ଭଉଣୀମାନେ , ଆମ ସରକାରଙ୍କ ସୁରକ୍ଷା ନୀତିର ଅନୁକୂଳ ପ୍ରଭାବ ବାହାରେ ହିଁ ନୁହେଁ ବରଂ ଦେଶର ଆଭ୍ୟନ୍ତରୀଣ ସୁରକ୍ଷା ଉପରେ ମଧ୍ୟ ସକାରାତ୍ମକ ପ୍ରଭାବ ପକାଉଛି ।


    ଆପଣ ସମସ୍ତେ ଜାଣନ୍ତି କି କିଭଳି ଭାବେ ଆତଙ୍କବାଦକୁ ଭାରତ ବିରୁଦ୍ଧରେ ଏକ ଛାୟାଯୁଦ୍ଧ ଭାବେ ବ୍ୟବହାର କରାଯାଉଛି । ଆମ ସରକାରଙ୍କ ନୀତି ଏବଂ ଆମ ସୈନିକଙ୍କର ବୀରତ୍ୱର ଏହା ହେଉଛି ପରିଣାମ ଯେ ଜାମ୍ମୁ-କାଶ୍ମୀରରେ ଆମେ ଏଭଳି ଶକ୍ତିଗୁଡ଼ିକୁ ସଫଳ ହେବାକୁ ଦେଇ ନାହୁଁ । ଜାମ୍ମୁ-କାଶ୍ମୀରରେ ଚଳିତ ବର୍ଷର ବର୍ତ୍ତମାନ ପର୍ଯ୍ୟନ୍ତ 200 ଆତଙ୍କବାଦୀ , ପୁଲିସ ଆଉ ସୁରକ୍ଷାକର୍ମୀଙ୍କ ସହଯୋଗରେ ନିହତ ହୋଇଛନ୍ତି । ପଥର ଫିଙ୍ଗା ଘଟଣା ମଧ୍ୟ ଯଥେଷ୍ଟ ହ୍ରାସ ପାଇଛି ।


    ଉତ୍ତର-ପୂର୍ବ ରାଜ୍ୟରେ ମଧ୍ୟ , ଉତ୍ତର-ପୂର୍ବାଂଚଳ ରାଜ୍ୟରେ ମଧ୍ୟ ସ୍ଥିତିରେ ବହୁତ ଉନ୍ନତି ଦେଖିବାକୁ ମିଳିଛି । ନକ୍ସଲ-ମାଓବାଦୀ ହିଂସା ମଧ୍ୟ କମ୍ ହୋଇଛି । ଏହି ସ୍ଥିତି ଏଇ କଥାର ମଧ୍ୟ ସଙ୍କେତ ଦେଉଛି କି ଏହି ସବୁ କ୍ଷେତ୍ରରେ ଅଧିକରୁ ଅଧିକ ଲୋକ ଏବେ ମୁଖ୍ୟଧାରାକୁ ପ୍ରତ୍ୟାବର୍ତ୍ତନ କରୁଛନ୍ତି ।


    ମୁଁ ଆଜି ଏହି ଅବସରରେ ସେହି ପ୍ରତ୍ୟେକ ବ୍ୟକ୍ତିଙ୍କୁ କୃତଜ୍ଞତା ଜଣାଇବାକୁ ଚାହୁଁଛି କି ଯେଉଁମାନେ ଦେଶର ସୁରକ୍ଷା ପାଇଁ ନିଜର ଜୀବନ ସମର୍ପଣ କରି ଦେଇଛନ୍ତି ।


    ରାଜ୍ୟଗୁଡ଼ିକର ପୁଲିସ ବାହିନୀ , ଅର୍ଦ୍ଧ-ସୈନିକ ବଳ , ଆମର ସେନା ବାହିନୀ , ସୁରକ୍ଷାରେ ନିୟୋଜିତ ସେହି ପ୍ରତ୍ୟେକ ଏଜେନ୍ସୀ ଯେଉଁମାନେ ଦେଖାଯାଆନ୍ତି , ଯେଉଁମାନେ ଦେଖାଯାଆନ୍ତି ନାହିଁ , ସେମାନଙ୍କ ପ୍ରତି ଏହି ଦେଶର ଶହେ ପଚିଶ କୋଟି ଲୋକ କୃତଜ୍ଞ । ସେମାନଙ୍କୁ ଅଭିନନ୍ଦନ ଜଣାଉଛି । ସେମାନଙ୍କୁ ଧନ୍ୟବାଦ ଜଣାଉଛି ।


    ସାଥୀଗଣ , ଦେଶର ଦୃଢ଼ତା ଆମର ସୁରକ୍ଷାକର୍ମୀଙ୍କ ଦୃଢ଼ତା ସହିତ ଯୋଡ଼ି ହୋଇଛି ଆଉ ଏଥିପାଇଁ ସୁରକ୍ଷାକର୍ମୀଙ୍କ ଆବଶ୍ୟକତାଗୁଡ଼ିକୁ ଧ୍ୟାନରେ ରଖି , କୌଣସି ବିଳମ୍ବ ନ କରି , ସେମାନଙ୍କ ପାଇଁ ନିଷ୍ପତ୍ତି ନେବା , ସେମାନଙ୍କ ସହିତ ଠିଆ ହୋଇ ରହିବା ଏହା ହେଉଛି ଏହି ସରକାରଙ୍କର ପ୍ରାଥମିକତା । ଆଉ ଏହା ସରକାରଙ୍କର ସ୍ୱଭାବରେ ଅଛି । ଏହା ଆମର ପ୍ରତିବଦ୍ଧତା ଥିଲା ଯେଉଁଥିପାଇଁ କେତେ ଦଶକରୁ ପଡ଼ି ରହିଥିବା One Rank One Pension ପ୍ରତିଶ୍ରୁତି ବାସ୍ତବତାରେ ପରିବର୍ତ୍ତିତ ହୋଇଛି । ଏ ପର୍ଯ୍ୟନ୍ତ 20 ଲକ୍ଷରୁ ଅଧିକ ଅବସରପ୍ରାପ୍ତ ଫୌଜି ଭାଇମାନଙ୍କୁ ପାଖାପାଖି 11 ହଜାର କୋଟି ଟଙ୍କା ବକେୟା ଆକାରରେ ମଧ୍ୟ ଦିଆ ଯାଇସାରିଛି ।


    ଭାଇ ଓ ଭଉଣୀମାନେ , ଆଜି ଏହି ଅବସରରେ ସାଗର ପରିକ୍ରମା ପାଇଁ ବାହାରିଥିବା ଭାରତୀୟ ନୌସେନାର 6 ବୀର , ସାହସୀ ଅଫିସରଙ୍କୁ ମଧ୍ୟ ମନେ ପକାଇବାକୁ ଚାହୁଁଛି । ସେମାନଙ୍କର ଗୌରବଗାନ କରିବାକୁ ଚାହୁଁଛି ।


    ଆମ ଦେଶର ପ୍ରତିରକ୍ଷା ମନ୍ତ୍ରୀ ଶ୍ରୀମତୀ ନିର୍ମଳା ସୀତାରମଣ ମହାଶୟାଙ୍କର ପ୍ରେରଣା ଦ୍ୱାରା , ଭାରତର ନାରୀ ଶକ୍ତିର ସନ୍ଦେଶ ନେଇ , ସେମାନେ ବହୁତ ଦୃଢ଼ ମନୋବଳ ସହିତ ଆମର ସେହି 6 ସାହସୀ ସେନାନୀ ଆଗକୁ ବଢ଼ି ଚାଲିଛନ୍ତି ।


    ସାଥୀଗଣ , ଆପଣ ମଧ୍ୟ ଜଳ-ସ୍ଥଳ-ଆକାଶରେ ଏହି ଅମାପ ଭାରତୀୟ ସାହସକୁ ଧରି ରଖିଛନ୍ତି । ଆଜି ଆଇଏନ୍ଏସ୍ କଲବରୀ ସହିତ ଏକ ନୂତନ ଯାତ୍ରାର ଶୁଭାରମ୍ଭ ହେଉଛି ।


    ବରୁଣଦେବ ଆପଣଙ୍କୁ ସଶକ୍ତ ରଖନ୍ତୁ , ଆପଣଙ୍କୁ ସୁରକ୍ଷିତ ରଖନ୍ତୁ । ‘ ଶମଃ ନୌ ବରୁଣଃ ’ ଆପଣଙ୍କର ଏହା ଉଦ୍ଦେଶ୍ୟ ହେଉ । ଆମର ଏହି କାମନା ସହିତ ମୁଁ ଆପଣମାନଙ୍କୁ ପୁଣି ଥରେ ପ୍ରଣାମ କରୁଛି , ଶୁଭକାମନା ସହିତ ଆପଣମାନଙ୍କୁ ଏହି ସୁବର୍ଣ୍ଣ ଜୟନ୍ତୀ ଅବସରରେ ଏକ ନୂତନ ପଦାର୍ପଣ ପାଇଁ ବହୁତ-ବହୁତ ଶୁଭକାମନା ଦେଇ ମୋ ବକ୍ତବ୍ୟକୁ ଶେଷ କରୁଛି ।


    ବହୁତ-ବହୁତ ଧନ୍ୟବାଦ


    ଭାରତ ମାତା କୀ ଜୟ


    *********


    

    
    (Release ID: 1516193) Visitor Counter : 4