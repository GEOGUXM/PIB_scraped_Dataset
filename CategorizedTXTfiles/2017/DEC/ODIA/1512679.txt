      ରାଷ୍ଟ୍ରପତିଙ୍କ ସଚିବାଳୟ

      ରାଷ୍ଟ୍ରପତିଙ୍କ ଆନ୍ଧ୍ର ବିଶ୍ୱବିଦ୍ୟାଳୟ ପରିଦର୍ଶନ
      Posted On: 07 DEC 2017 8:36PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଆଜି ( ଡ଼ିସେମ୍ବର 07 , 2017 ) ବିଶାଖାପାଟଣାସ୍ଥିତ ଆନ୍ଧ୍ର ବିଶ୍ୱବିଦ୍ୟାଳୟ ପରିଦର୍ଶନ କରି ସେଠାରେ ପ୍ରତିଷ୍ଠିତ ପ୍ରତିରକ୍ଷା ଅଧ୍ୟୟନ କେନ୍ଦ୍ରକୁ ଉଦଘାଟନ କରିଛନ୍ତି । ଏହି ଅବସରରେ ରାଷ୍ଟ୍ରପତି ସେଠାରେ ଏକ ଇ - କ୍ଲାସରୁମ ଏବଂ ଇନକୁବେସନ କେନ୍ଦ୍ରର ମଧ୍ୟ ଶିଳାନ୍ୟାସ କରିଛନ୍ତି ।


    ଏହି ଅବସରରେ ଉଦବୋଧନ ଦେଇ ରାଷ୍ଟ୍ରପତି କହିଲେ ଯେ ଆନ୍ଧ୍ର ବିଶ୍ୱବିଦ୍ୟାଳୟ ଏବଂ ବିଶେଷ କରି ଏହାର ଇଞ୍ଜିନିଅରିଂ କଲେଜ ପ୍ରତିରକ୍ଷା ପ୍ରତିଷ୍ଠାନମାନଙ୍କ ସହ ସଂଶ୍ଳିଷ୍ଟ ହୋଇ ଗବେଷଣା ଓ ବିକାଶ କାର୍ଯ୍ୟକ୍ରମରେ ନିୟୋଜିତ ରହିଛି । ଆନ୍ଧ୍ର ବିଶ୍ୱବିଦ୍ୟାଳୟରେ ସଦ୍ୟ ପ୍ରତିଷ୍ଠିତ ପ୍ରତିରକ୍ଷା ଅଧ୍ୟୟନ କେନ୍ଦ୍ର ସାଇବର ସୁରକ୍ଷା , ନାନୋ ଟେକ୍ନୋଲୋଜି , ରାଡ଼ାର ଓ ଯୋଗାଯୋଗ , ଏବଂ ସୁରକ୍ଷା ଦୃଷ୍ଟିରୁ ଗୁରୁତ୍ୱପୂର୍ଣ୍ଣ ଅନ୍ୟାନ୍ୟ ପ୍ରଯୁକ୍ତି ଉପରେ ଗବେଷଣା ଓ ଅଧ୍ୟୟନ କରିବ ।


    ଋାଷ୍ଟ୍ରପତି କହିଲେ ଯେ ଆନ୍ଧ୍ର ବିଶ୍ୱବିଦ୍ୟାଳୟର ପ୍ରଫେସର ଏବଂ ଗବେଷକଗଣ ନିର୍ଦ୍ଦିଷ୍ଟ ଭାବେ ପ୍ରତିରକ୍ଷା ଗବେଷଣା ଓ ବିକାଶ ପ୍ରତିଷ୍ଠାନ ( DRDO ) ର ବିଭିନ୍ନ ପ୍ରକଳ୍ପ କାର୍ଯ୍ୟ ତଥା ନୌସେନା ଗବେଷଣା ବୋର୍ଡ଼ ଓ ଅନ୍ୟାନ୍ୟ ପ୍ରତିଷ୍ଠାନ ସହ ସଂଶ୍ଳିଷ୍ଟ କାର୍ଯ୍ୟରେ ନିୟୋଜିତ ଅଛନ୍ତି । ସେହିଭଳି ଏହି ବିଶ୍ୱବିଦ୍ୟାଳୟର ପ୍ରଫେସରମାନେ କ୍ଷେପଣାସ୍ତ୍ର ପ୍ରକଳ୍ପ ଏବଂ ବିଶେଷ କରି ବ୍ରହ୍ମୋସ କ୍ଷେପଣାସ୍ତ୍ର ବିକାଶ କାର୍ଯ୍ୟକ୍ରମ ସହ ଜଡ଼ିତ । ଅଧିକନ୍ତୁ , ଏହି ବିଶ୍ୱବିଦ୍ୟାଳୟର ଗବେଷକମାନଙ୍କର ଜ୍ଞାନକୁ ଇଷ୍ଟର୍ଣ୍ଣ ନାଭାଲ କମାଣ୍ଡ ଯାହାର ମୁଖ୍ୟାଳୟ ବିଶାଖାପାଟଣାଠାରେ ଅବସ୍ଥିତ ଏହାର ସିଭିଲ ଇଞ୍ଜିନିଅରିଂର ନିର୍ମାଣ ପ୍ରୟୋଗ ଜନିତ ପ୍ରସଙ୍ଗ ଘେନି ଉପଯୋଗ କରାଯାଇ ଆସୁଛି ।


    ପ୍ରତିରକ୍ଷା ଏବଂ ସାମରିକ ବ୍ୟବହାରକ୍ଷମ ଏଭଳି ପ୍ରଯୁକ୍ତିର ପ୍ରୟୋଗ ଆମ ଦେଶ ପାଇଁ ବିଶେଷ ଭାବେ ଉପକାରୀ ବୋଲି ଉଲ୍ଲେଖ କରି ରାଷ୍ଟ୍ରପତି କହିଲେ ଯେ ଏହାର ବିବିଧ ପ୍ରୟୋଗର ସୁଯୋଗ ରହିଛି । ମେକ ଇନ ଇଣ୍ଡିଆ କାର୍ଯ୍ୟକ୍ରମକୁ ଏହା ପ୍ରୋତ୍ସାହନ ପ୍ରଦାନ କରିବ । ଅନ୍ୟ ରାଷ୍ଟ୍ରମାନଙ୍କରେ ଯାହା ପରିଲକ୍ଷିତ ହୋଇଛି , ପ୍ରତିରକ୍ଷା ଗବେଷଣା ପ୍ରଯୁକ୍ତି ଅନେକ ଅଭିନବତ୍ୱର ଜନକ ଭାବେ ସାଧାରଣ ଲୋକଙ୍କ ଉପକାରରେ ଆସୁଥିବା ଭଳି କାର୍ଯ୍ୟ ସାଧନ କରିପାରିବ ।


    ଋାଷ୍ଟ୍ରପତି କହିଲେ ଯେ ଆମ ଦେଶରେ ଉଚ୍ଚତର ବୈଜ୍ଞାନିକ ଓ ପ୍ରଯୁକ୍ତି ଗତ ଗବେଷଣା କ୍ଷେତ୍ରରେ ରହିଥିବା ଲିଙ୍ଗଗତ ବୈଷମ୍ୟ ଉଦବେଗର କାରଣ ପାଲଟିଛି । ଆନ୍ଧ୍ର ବିଶ୍ୱବିଦ୍ୟାଳୟରେ ଅଧ୍ୟୟନରତ ଶିକ୍ଷାର୍ଥୀମାନଙ୍କ ମଧ୍ୟରୁ 40 ପ୍ରତିଶତ ଛାତ୍ରୀ ହୋଇଥିବାରୁ ସେ ସନ୍ତୋଷ ବ୍ୟକ୍ତ କରିଥିଲେ । ଆନ୍ଧ୍ର ବିଶ୍ୱବିଦ୍ୟାଳୟର କଲେଜ ଅଫ ଇଞ୍ଜିନିଅରିଂରେ ଛାତ୍ରୀମାନଙ୍କ ନିମନ୍ତେ ସ୍ଥାପିତ ଶ୍ରେଣୀକକ୍ଷ ଏବଂ ବିଜ୍ଞାନାଗାର ପରିସର ବିଶେଷ ଭାବେ ଉପକାରସିଦ୍ଧ ହୋଇପାରିବ । ଏହାଦ୍ୱାରା ସେମାନଙ୍କ ଦକ୍ଷତା ବୃଦ୍ଧି ପାଇବା ସହ ଦେଶ ଗୁଣାତ୍ମକ ମହିଳା ଇଞ୍ଜିନିଅର ଏବଂ ପ୍ରଯୁକ୍ତିବିଦ ସୃଷ୍ଟି କରିପାରିବ ।


    ରାଷ୍ଟ୍ରପତି କହିଲେ ଯେ ଦେଶର ବାସ୍ତବ ପରୀକ୍ଷା ସେତିକିବେଳେ ଉପଲବ୍ଧି କରିହେବ ଯେତେବେଳେ ଆମେ ଆମର କନ୍ୟାସନ୍ତାନମାନଙ୍କୁ ସମାନ ସୁଯୋଗ ଏବଂ ପ୍ରତ୍ୟେକ କ୍ଷେତ୍ରରେ ସମାନ ପ୍ରବେଶାଧିକାର ପ୍ରଦାନ କରିବା । ଆମ ଦେଶର କେତେକ ପ୍ରମୁଖ ପ୍ରତିରକ୍ଷା ତଥା ମହାକାଶ ବିଜ୍ଞାନୀ ଯେଉଁମାନେ କି କ୍ଷେପଣାସ୍ତ୍ର କାର୍ଯ୍ୟକ୍ରମରେ ବିଶେଷ ଯୋଗଦାନ କରିଛନ୍ତି ଓ ଆମର ରକେଟ ଉତକ୍ଷେପଣରେ ଯେଉଁ ମାନଙ୍କର ନେତୃତ୍ୱ ରହିଛି ସେମାନଙ୍କ ମଧ୍ୟରେ ଅନେକ ବିଶିଷ୍ଟ ମହିଳା ବିଜ୍ଞାନୀ ରହିଛନ୍ତି । ଏହା ସମସ୍ତଙ୍କ ପାଇଁ ଗର୍ବ ଓ ଗୌରବର ବିଷୟ ବୋଲି ରାଷ୍ଟ୍ରପତି କହିଥିଲେ । ଡ଼ିଆରଡ଼ିଓ ବରିଷ୍ଠ ବିଜ୍ଞାନୀ ଡ଼କ୍ଟର ତେସୀ ଥୋମାସ ଯିଏକି ‘ ଭାରତର ମହିଳା କ୍ଷେପଣାସ୍ତ୍ର ବିଜ୍ଞାନୀ ’ ଭାବେ ସୁପରିଚିତ ତାଙ୍କୁ ଚଳିତ ସପ୍ତାହ ପ୍ରାରମ୍ଭରେ ଆଗ୍ରାଠାରେ ସମ୍ମାନିତ କରିବାର ସୁଯୋଗ ପାଇଥିବାରୁ ରାଷ୍ଟ୍ରପତି ନିଜକୁ ଗୌରବାନ୍ୱିତ ଅନୁଭବ କରନ୍ତି ବୋଲି ଉଲ୍ଲେଖ କରିଥିଲେ । ତାଙ୍କ ଭଳି ମହିଳା ଆମ ଯୁବସମାଜ , ବିଶେଷ କରି ଛାତ୍ରୀମାନଙ୍କ ପାଇଁ ପ୍ରେରଣାର ଉତ୍ସ ଏବଂ ରୋଲ ମଡ଼େଲ ବୋଲି ରାଷ୍ଟ୍ରପତି କହିଥିଲେ ।


    *****************

    
    
    (Release ID: 1512679) Visitor Counter : 3