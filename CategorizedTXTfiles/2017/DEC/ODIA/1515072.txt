      ସଡକ ପରିବହନ ଓ ରାଜପଥ ମନ୍ତ୍ରଣାଳୟ

      ସଡ଼କ ପରିବହନ ଓ ରାଜପଥ ମନ୍ତ୍ରଣାଳୟ ପକ୍ଷରୁ ଦକ୍ଷତା ବିକାଶ କାର୍ଯ୍ୟକ୍ରମରେ 2800 ରାଜପଥ ନିର୍ମାଣ ଶ୍ରମିକଙ୍କୁ ପ୍ରଶିକ୍ଷଣ
      • 300 ଶିକ୍ଷାର୍ଥୀଙ୍କୁ ପ୍ରମାଣପତ୍ର ବାଣ୍ଟିଲେ ନୀତିନ ଗଡକରୀ
      • 2018 ଜୁନ୍ ସୁଦ୍ଧା ଆଉ ଏକ ଲକ୍ଷ ଶ୍ରମିକଙ୍କୁ ପ୍ରଶିକ୍ଷଣ ଦିଆଯିବ: ଗଡକରୀ
      Posted On: 22 DEC 2017 6:09PM by PIB Bhubaneshwar


    କେନ୍ଦ୍ର ସଡ଼କ ପରିବହନ ଓ ରାଜପଥ ମନ୍ତ୍ରଣାଳୟ ପକ୍ଷରୁ ଦକ୍ଷତା ବିକାଶ ପଦକ୍ଷେପ ଅନ୍ତର୍ଗତ ବିଶ୍ୱ ବ୍ୟାଙ୍କ ସହାୟତାରେ ଚାରି ମାସ ମଧ୍ୟରେ କର୍ଣ୍ଣାଟକ , ରାଜସ୍ଥାନ , ପଶ୍ଚିମ ବଙ୍ଗ , ବିହାର ଏବଂ ଓଡିଶାର 2800 ରାଜପଥ ନିର୍ମାଣ ଶ୍ରମିକଙ୍କୁ ପ୍ରଶିକ୍ଷଣ ପ୍ରଦାନ କରାଯାଇଛି । ସେମାନଙ୍କ ମଧ୍ୟରୁ 3 ଶହରୁ ଅଧିକ ଶ୍ରମିକଙ୍କୁ ଆଜି ନୂଆଦିଲ୍ଲୀରେ ଏକ କାର୍ଯ୍ୟକ୍ରମରେ କେନ୍ଦ୍ର ସଡ଼କ ପରିବହନ ଏବଂ ରାଜପଥ , ଜାହାଜ ଚଳାଚଳ , ଜଳସମ୍ବଳ , ନଦୀ ବିକାଶ ଏବଂ ଗଙ୍ଗା ସଂରକ୍ଷଣ ମନ୍ତ୍ରୀ ନୀତିନ ଗଡକରୀ ପ୍ରମାଣପତ୍ର ପ୍ରଦାନ କରିଛନ୍ତି । କାର୍ଯ୍ୟକ୍ରମରେ ଦକ୍ଷତା ବିକାଶ ଏବଂ ଉଦ୍ୟମିତା , ପେଟ୍ରୋଲିୟମ ଏବଂ ପ୍ରାକୃତିକ ଗ୍ୟାସ୍ ମନ୍ତ୍ରୀ ଧର୍ମେନ୍ଦ୍ର ପ୍ରଧାନ , ସଡ଼କ ପରିବହନ ଏବଂ ରାଜପଥ , ରସାୟନ ଓ ସାର ରାଷ୍ଟ୍ର ମନ୍ତ୍ରୀ ମନସୁଖ୍ ଏଲ୍ ମାଣ୍ଡଭିୟ ଉପସ୍ଥିତ ଥିଲେ ।


    ଏହି ଅବସରରେ ଶ୍ରୀ ଗଡକରୀ କହିଥିଲେ ଯେ , 2018 ଜୁନ୍ ସୁଦ୍ଧା NHAI, NHIDCL ଏବଂ MoRTH ର 310 ଟି ପ୍ରକଳ୍ପରେ ଆଉ 1 ଲକ୍ଷ 12 ହଜାର ଶ୍ରମିକଙ୍କୁ ପ୍ରଶିକ୍ଷଣ ଦିଆଯିବ । ନିର୍ମାଣ କ୍ଷେତ୍ରର 6 ଟି ବିଭାଗର ( masonry, bar-bending, shuttering, scaffolding, painting and plumbing ) ରେ ସେମାନଙ୍କୁ ପ୍ରଶିକ୍ଷଣ ମିଳିବ । ଏଥିପାଇଁ 9 ଟି ଦକ୍ଷତା ବିକାଶ ପ୍ରଦାନକାରୀ ସଂସ୍ଥାଙ୍କୁ କାର୍ଯ୍ୟାଦେଶ ଦିଆଯାଇଥିଲା । 2019 ମସିହା ସୁଦ୍ଧା ଏନ୍ଏଚ୍ଏଆଇ , ଏନଏଚଆଇଡିସିଏଲ୍ ଏବଂ ମନ୍ତ୍ରଣାଳୟର ଅନ୍ୟାନ୍ୟ ପ୍ରକଳ୍ପରେ ଅଧିକ ଅଢ଼େଇ ଲକ୍ଷ ଶ୍ରମିକଙ୍କୁ ପ୍ରଶିକ୍ଷଣ ଦିଆଯିବ ବୋଲି ମନ୍ତ୍ରୀ କହିଥିଲେ ।


    ପ୍ରଶିକ୍ଷଣ ପାଇଥିବା ଶ୍ରମିକଙ୍କ ରାଜ୍ୟ ୱାରୀ ତାଲିକା :


    ଆନ୍ଧ୍ର ପ୍ରଦେଶ - ୪୮୩୧ , ଅରୁଣାଚଳ ପ୍ରଦେଶ -1768 , ଆସାମ -9743 , ବିହାର -1392 , ଛତିଶଗଡ଼ -8966 , ଗୁଜରାଟ -2251 , ହିମାଚଳ ପ୍ରଦେଶ -1418 , ଜମ୍ମୁ କାଶ୍ମୀର -5722 , ଝାଡ଼ଖଣ୍ଡ - 5524 , କର୍ଣ୍ଣାଟକ -4348 , କେରଳ -1910 , ମଧ୍ୟପ୍ରଦେଶ -14849 , ମହାରାଷ୍ଟ୍ର -6017 , ନୂଆଦିଲ୍ଲୀ -6488 , ଓଡିଶା -2275 , ପଞ୍ଜାବ -6297 , ରାଜସ୍ଥାନ -6364 , ତାମିଲନାଡ଼ୁ -3311 , ତ୍ରିପୁରା -654 , ଉତ୍ତର ପ୍ରଦେଶ -9600 , ଉତ୍ତରାଖଣ୍ଡ -2629 , ପଶ୍ଚିବଙ୍ଗ -4981


    ରାଜପଥ ନିର୍ମାଣ କ୍ଷେତ୍ରରେ ଦକ୍ଷ ଶ୍ରମିକଙ୍କ ଅଭାବ ଦୂର କରିବାକୁ Recognized Prior Learning ( RPL ) ଯୋଜନାରେ ରାଜପଥ ନିର୍ମାଣ ଶ୍ରମିକମାନଙ୍କୁ ପ୍ରଶିକ୍ଷଣ ଦିଆଯାଉଛି । ଶହେ କୋଟି ଟଙ୍କାରୁ ଅଧିକ ମୂଲ୍ୟର ପ୍ରକଳ୍ପରେ ନିୟୋଜିତ ହୋଇଥିବା ଶ୍ରମିକମାନଙ୍କୁ ଏହି ପ୍ରଶିକ୍ଷଣ ଦିଆଯାଉଛି । ଦକ୍ଷତା ବିକାଶ ଏବଂ ଉଦ୍ୟୋଗୀତା ମନ୍ତ୍ରଣାଳୟ ଦ୍ୱାରା ସ୍ୱୀକୃତିପ୍ରାପ୍ତ ସଂସ୍ଥାଗୁଡ଼ିକୁ ପ୍ରଶିକ୍ଷଣ ପ୍ରଦାନର ଦାୟିତ୍ୱ ଦିଆଯାଉଛି । ରାଜପଥ ନିର୍ମାଣର ଠିକା ନେଉଥିବା ସମସ୍ତ ଠିକାଦାର ଅତି କମରେ ପ୍ରତି କୋଟିଏ ଟଙ୍କା ପାଇଁ ଦଶ ଜଣ ଶ୍ରମିକଙ୍କୁ ପ୍ରଶିକ୍ଷଣ ଦେବା ବାଧ୍ୟତାମୂଳକ କରାଯାଇଛି ।


    ଏହି ଯୋଜନାରେ ପ୍ରଶିକ୍ଷଣ ଏବଂ ଅନ୍ୟାନ୍ୟ ସମସ୍ତ ଖର୍ଚ୍ଚ ସରକାର ବହନ କରୁଛନ୍ତି । ପ୍ରଶିକ୍ଷଣ ସମୟରେ ଶ୍ରମିକମାନେ କୌଣସି କାମର ମଜୁରି ପାଇ ପାରୁନଥିବାରୁ ସେମାନଙ୍କ ଭତ୍ତା ଦେବାର ବ୍ୟବସ୍ଥା ମଧ୍ୟ କରାଯାଇଛି । କୌଣସି ମଧ୍ୟସ୍ଥି କିମ୍ବା କମିସନ୍ ବଦଳରେ ଶ୍ରମିକଙ୍କ ଆଧାର ଲିଙ୍କ୍ ଥିବା ବ୍ୟାଙ୍କ ଆକାଉଣ୍ଟକୁ ଭତ୍ତା ଅର୍ଥ ସିଧାସଳଖ ଟ୍ରାନ୍ସଫର ହେଉଛି ।


    ଶ୍ରୀ ଗଡକରୀ ଏହା ମଧ୍ୟ କହିଥିଲେ , ଭାରତମାଳା ଅଧୀନରେ ମୋଟ ସାଢ଼େ 3 ଲକ୍ଷ ଶ୍ରମିକଙ୍କୁ ପ୍ରଶିକ୍ଷଣ ଦେବାର ଯୋଜନା ରହିଛି । ଭାରତମାଳା ପରିଯୋଜନା ଅଧୀନରେ 7 ଲକ୍ଷ କୋଟି ଟଙ୍କାର ରାଜପଥ ପ୍ରକଳ୍ପ କାମ କରାଯିବ । ଗୋଟିଏ ରାଜପଥର ଗୋଟିଏ ଲେନରେ ଏକ କିଲୋମିଟର ପର୍ଯ୍ୟନ୍ତ କାର୍ଯ୍ୟ ପାଇଁ 4600 ଶ୍ରମ ଦିବସ ସୃଷ୍ଟି ହେଉଛି । ଭାରତମାଳା ପରିଯୋଜନାରେ ପ୍ରାୟ 10 କୋଟି ଶ୍ରମ ଦିବସ ସୃଷ୍ଟିର ଆଶା କରାଯାଉଛି ।


    ସଡ଼କ ପରିବହନ , ଜାହାଜ ଚଳାଚଳ , ଜଳ ସମ୍ବଳ ଏବଂ ନଦୀ ବିକାଶ କ୍ଷେତ୍ର ପାଇଁ ସ୍ୱତନ୍ତ୍ର ପାଠ୍ୟକ୍ରମ ପ୍ରସ୍ତୁତ କରିବାକୁ ଦକ୍ଷତା ବିକାଶ ଏବଂ ଉଦ୍ୟୋଗୀତା ମନ୍ତ୍ରଣାଳୟକୁ ପରାମର୍ଶ ଦିଆଯାଇଥିବା ଶ୍ରୀ ଗଡକରୀ କହିଥିଲେ । ଏସବୁ କ୍ଷେତ୍ରରେ ଏବେ ବ୍ୟାପକ ସମ୍ପ୍ରସାରଣ ହେଉଛି । ସାଗରମାଳା ପରିଯୋଜନାରେ 14 ଟି ଉପକୂଳ ଇକୋନୋମିକ୍ ଜୋନ୍ ପ୍ରତିଷ୍ଠା ହେଉଛି , ଯେଉଁଥିରେ କି ବନ୍ଦରର ବିକାଶ ସହ ବନ୍ଦର ସଂଯୋଗୀକରଣ ଦ୍ୱାରା ପ୍ରତ୍ୟକ୍ଷ ଏବଂ ପରୋକ୍ଷରେ 1 କୋଟି ନିଯୁକ୍ତି ସୁଯୋଗ ସୃଷ୍ଟି ହେବ । ପରିବହନର ନୂତନ ମାଧ୍ୟମ ସି ’ ପ୍ଲେନ ଏବଂ ଆମ୍ଫିବିଆନ ବସ୍ ପାଇଁ ପ୍ରଶିକ୍ଷଣ ପାଇଥିବା ଦକ୍ଷ ଡ୍ରାଇଭର ଆବଶ୍ୟକ । ଜଳ ସମ୍ବଳ କ୍ଷେତ୍ରରେ ନୂତନ ଜଳସେଚନ ଯୋଜନା ସହ ନଦୀ ସଂଯୋଗୀକରଣ ପ୍ରକଳ୍ପ ହାତକୁ ନିଆଯାଉଛି । ଏହା କୃଷକଙ୍କ ଆୟର ବୃଦ୍ଧି କରିବା ସହ ସେମାନଙ୍କ ପାଇଁ ନୂତନ ନିଯୁକ୍ତି ସୁଯୋଗ ମଧ୍ୟ ସୃଷ୍ଟି କରିବ । ଆମେ ଆମ ଯୁବପିଢ଼ିକୁ ଏପରି ପ୍ରଶିକ୍ଷଣ ଦେବା ଆବଶ୍ୟକ , ଯଦ୍ୱାରା କି ସେମାନେ ନିଯୁକ୍ତି ସୁଯୋଗର ଫାଇଦା ନେଇପାରିବେ ।


    ଧର୍ମେନ୍ଦ୍ର ପ୍ରଧାନ କହିଥିଲେ ଯେ , ସଡ଼କ ପରିବହନ ଏବଂ ରାଜମାର୍ଗ ମନ୍ତ୍ରଣାଳୟ ଦ୍ୱାରା ନିଆଯାଇଥିବା ଏହି ପଦକ୍ଷେପ କୌଣସି ମନ୍ତ୍ରଣାଳୟ ଦ୍ୱାରା ପ୍ରଥମଥର ପାଇଁ ଆରମ୍ଭ କରାଯାଇଛି । ନୂତନ ଭାରତ ଗଠନର ସ୍ୱପ୍ନ ସାକାର କରିବାକୁ ଅଭ୍ୟୁତ୍ଥିତ ବାଣିଜ୍ୟ ଓ ପ୍ରଯୁକ୍ତିଗତ କ୍ଷେତ୍ରରେ ଯୁବଶକ୍ତିକୁ ପ୍ରଶିକ୍ଷଣ ଆବଶ୍ୟକ ବୋଲି ସେ କହିଥିଲେ ।


    ମନସୁଖ୍ ଏଲ୍ ମାଣ୍ଡଭିୟ କହିଥିଲେ , ବିଗତ ତିନି ବର୍ଷରେ ରାଜପଥ ଜାହାଜ ଚଳାଚଳ କ୍ଷେତ୍ରର ଦ୍ରୁତ ଅଭିବୃଦ୍ଧି ହୋଇଛି । ଏହା ଅନେକ ନିଯୁକ୍ତି ସୁଯୋଗ ସୃଷ୍ଟି କରିଛି । ଭାରତମାଳା ଓ ସାଗରମାଳା ପ୍ରକଳ୍ପ ଆରମ୍ଭ ହେବା ପରେ ଆଗାମୀ ଦିନରେ ଏହି ସୁଯୋଗର ବ୍ୟାପକ ସମ୍ପ୍ରସାରଣ ହେବ । ଆମ ଆମ ଯୁବ ପିଢ଼ିଙ୍କୁ ଏପରି ପ୍ରଶିକ୍ଷଣ ଦେବା ଉଚିତ ଯେ , ସେମାନେ ଯେପରି ନିଗର ନିଯୁକ୍ତିଗତ ଦକ୍ଷତା ସହ ଆୟରେ ବୃଦ୍ଧି କରିପାରିବେ ।


    *************

    
    
    (Release ID: 1515072) Visitor Counter : 3