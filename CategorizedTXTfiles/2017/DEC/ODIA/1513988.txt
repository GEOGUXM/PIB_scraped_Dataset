      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପ୍ରଧାନମନ୍ତ୍ରୀ ଡିସେମ୍ବର 25ରେ ନୂଆ ମେଟ୍ରୋ ଲାଇନ କରିବେ ଉଦ୍ଘାଟନ ନୋଏଡ଼ା-ଦକ୍ଷିଣ ଦିଲ୍ଲୀ ମଧ୍ୟରେ ହ୍ରାସ ପାଇବ ଯାତ୍ରା ସମୟ
      Posted On: 23 DEC 2017 8:23PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଡିସେମ୍ବର 25 ତାରିଖରେ ଦିଲ୍ଲ ମେଟ୍ରୋର ନୂଆ ମାଜେଣ୍ଟା ଲାଇନର ଗୋଟିଏ ଅଂଶକୁ ଉଦ୍ଘାଟନ କରିବେ । ଏହି ଲାଇନ ନୋଏଡ଼ାର ବଟାନିକାଲ ଗାର୍ଡେନକୁ ଦିଲ୍ଲୀର କାଲ୍କାଜୀ ମନ୍ଦିର ସହ ଯୋଡ଼ିବ । ଏହାଦ୍ୱାରା ନୋଏଡ଼ା ଏବଂ ଦକ୍ଷିଣ ଦିଲ୍ଲୀ ମଧ୍ୟରେ ଯାତ୍ରା ସମୟ ବହୁଳ ଭାବେ ହ୍ରାସ ପାଇବ । ଏହି ଅବସରରେ ପ୍ରଧାନମନ୍ତ୍ରୀ ନୋଏଡ଼ାରେ ଏକ ସାଧାରଣ ସଭାରେ ଉଦବୋଧନ ଦେବେ ।


    ନୂଆ ଲାଇନ କାର୍ଯ୍ୟକ୍ଷମ ହେବା ପରେ ଦେଶରେ ସହରାଞ୍ଚଳ ପରିବହନ ବ୍ୟବସ୍ଥାକୁ ଆଧୁନିକ କରିବାରେ ସରକାରଙ୍କ ପ୍ରୟାସରେ ଆଉ ଏକ ଅଧ୍ୟାୟ ଯୋଡ଼ି ହେବ । ଏହି ଲାଇନ ପ୍ରଯୁକ୍ତି କୈନ୍ଦ୍ରିକ ଏବଂ ପରିବେଶ ଅନୁକୂଳ ଦ୍ରୁତ ସହରାଞ୍ଚଳ ପରିବହନ ବ୍ୟବସ୍ଥା ଦିଗରେ ଏକ ପଦକ୍ଷେପ ଭାବେ ସାବ୍ୟସ୍ତ ହେବ ।


    2017 ରେ ଏହା ତୃତୀୟ ମେଟ୍ରୋ ଲାଇନ ଯାହାର ଉଦ୍ଘାଟନ ପ୍ରଧାନମନ୍ତ୍ରୀ କରିବେ । ଏଥିପୂର୍ବରୁ ସେ କୋଚି ମେଟ୍ରୋ ଏବଂ ନଭେମ୍ବରରେ ହାଇଦ୍ରାବାଦ ମେଟ୍ରୋକୁ ରାଷ୍ଟ୍ର ଉଦ୍ଦେଶ୍ୟରେ ସମର୍ପିତ କରିଥିଲେ । ଏହି ଦୁଇ ପ୍ରକଳ୍ପର ଉଦ୍ଘାଟନ ଅବସରରେ ପ୍ରଧାନମନ୍ତ୍ରୀ ସାଧାରଣ ସଭା ସ୍ଥଳରେ ପହଞ୍ଚିବା ପୂର୍ବରୁ ନୂଆ ମେଟ୍ରୋ ଲାଇନରେ କିଛି ଦୂର ଯାତ୍ରା କରିଥିଲେ ।


    ଶ୍ରୀ ନରେନ୍ଦ୍ର ମୋଦୀ ଜାତୀୟ ରାଜଧାନୀ ଅଂଚଳରେ ନିଜ କାର୍ଯ୍ୟକ୍ରମରେ ଭାଗ ନେବା ଲାଗି ମେଟ୍ରୋରେ ଯାତ୍ରା କରିଥା ’ ନ୍ତି । ଜୁନ 2016 ରେ ପ୍ରଧାନମନ୍ତ୍ରୀ ଏବଂ ଫ୍ରାନ୍ସର ରାଷ୍ଟ୍ରପତି ଫ୍ରାଂସୁଆଁ ହୋଲାଁ ଦିଲ୍ଲୀରୁ ଗୁରୁଗ୍ରାମ ପର୍ଯ୍ୟନ୍ତ ମେଟ୍ରୋରେ ଯାତ୍ରା କରିଥିଲେ । ସେଠାରେ ସେମାନେ ମିଳିତ ଭାବେ ଆନ୍ତର୍ଜାତିକ ସୌର ସଂଗଠନର ମୁଖ୍ୟାଳୟ ପାଇଁ ଭିତ୍ତିପ୍ରସ୍ତର ସ୍ଥାପନ କରିଥିଲେ । ନିକଟରେ ଏପ୍ରିଲ 2017 ରେ ଅଷ୍ଟ୍ରେଲିଆର ପ୍ରଧାନମନ୍ତ୍ରୀ ମାଲକମ ଟର୍ଣ୍ଣବୁଲଙ୍କ ସହ ପ୍ରଧାନମନ୍ତ୍ରୀ ଶ୍ରୀ ମୋଦୀ ଅକ୍ଷରଧାମ ମନ୍ଦିର ପର୍ଯ୍ୟନ୍ତ ମେଟ୍ରୋରେ ଯାତ୍ରା କରିଥିଲେ ।


    ଦ୍ରୁତ ସହର ପରିବହନ ବ୍ୟବସ୍ଥା ଜରିଆରେ ଯୋଗାଯୋଗ ବୃଦ୍ଧି କରିବାର ଲକ୍ଷ୍ୟ ନେଇ ଗତ ସାଢ଼େ ତିନି ବର୍ଷର ଅବଧି ମଧ୍ୟରେ ପାଖାପାଖି 165 କିମି ଦୂରତାକୁ କଭର କରୁଥିବା ୯ଟି ମେଟ୍ରୋ ପ୍ରକଳ୍ପ ଚାଲୁ କରାଯାଇଛି । ପାଂଚଟି ନୂଆ ମେଟ୍ରୋ ରେଳ ପ୍ରକଳ୍ପର ଅନୁମୋଦନ କରାଯାଇଛି । ଯାହାଦ୍ୱାରା 140 କିମି ଦୂରତ୍ୱ ବିଶିଷ୍ଟ ମେଟ୍ରୋ ଲାଇନର ନିର୍ମାଣ ହେବ । ପରବର୍ତ୍ତୀ ଦୁଇ ବର୍ଷ ମଧ୍ୟରେ ପାଖାପାଖି 250 କିମି ଲମ୍ବର ମେଟ୍ରୋ ଲାଇନକୁ ଚାଲୁ କରିବାର ପ୍ରସ୍ତାବ ରହିଛି ।


    **********

    
    
    (Release ID: 1513988) Visitor Counter : 21