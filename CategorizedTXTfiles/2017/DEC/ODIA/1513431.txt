      ରାଷ୍ଟ୍ରପତିଙ୍କ ସଚିବାଳୟ

      ଭାରତୀୟ ନୌସେନାର ବୁଡ଼ାଜାହାଜ ସେବାକୁ ରାଷ୍ଟ୍ରପତିଙ୍କ କଲର ପ୍ରଦାନ
      Posted On: 08 DEC 2017 6:31PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଆଜି ( ଡ଼ିସେମ୍ବର 08 , 2017 ) ବିଶାଖାପାଟଣାଠାରେ ଭାରତୀୟ ନୌସେନାର ବୁଡ଼ାଜାହାଜ ସେବାକୁ କଲର ପ୍ରଦାନ କରିଛନ୍ତି ।


    ଏହି ଅବସରରେ ଉଦ୍ ‌ ବୋଧନ ଦେଇ ରାଷ୍ଟ୍ରପତି କହିଲେ ଯେ ଦେଶର ଅର୍ଥନୀତି ଏବଂ ନିରାପତ୍ତା ସହ ଆମର ସାମୁଦ୍ରିକ ସ୍ୱାର୍ଥ ପ୍ରତ୍ୟକ୍ଷ ଭାବେ ଜଡ଼ିତ । ପୁଣି ଏଥିସହ ଦେଶର ନାଗରିକ ମାନଙ୍କ ସୁରକ୍ଷା ମଧ୍ୟ ନିହିତ । ଭାରତର ଦ୍ୱିପାକ୍ଷିକ ବାଣିଜ୍ୟ କାରବାରର 90 ପ୍ରତିଶତରୁ ଉର୍ଦ୍ଧ୍ଵ କେବଳ ଜଳପଥ ଦେଇ ହୋଇଥାଏ । ସେହି ଦୃଷ୍ଟିରୁ ବିଚାର କଲେ ଭାରତୀୟ ନୌସେନାର ଏ କ୍ଷେତ୍ରରେ ଏକ ବିଶେଷ ଭୂମିକା ରହିଛି । କେବଳ ଜାତୀୟ ସୁରକ୍ଷା ଦୃଷ୍ଟିରୁ ନୁହେଁ , ଦେଶ ଗଠନର ବିଭିନ୍ନ ଦିଗରୁ ନୌସେନାର ଭୂମିକା ଗୁରୁତ୍ୱପୂର୍ଣ୍ଣ । ନୌସେନା ଭାରତୀୟ ସାମୁଦ୍ରିକ ଶକ୍ତିର ପ୍ରାଥମିକ ସାଧନ ଓ ଶକ୍ତି । ପୁଣି ଏହା ହେଉଛି ଆମ ସାମୁଦ୍ରିକ ସ୍ୱାର୍ଥର ରକ୍ଷକ ତଥା ନିୟନ୍ତ୍ରକ । ତେଣୁ ସାମରିକ ଏବଂ ବେସାମରିକ ଦୃଷ୍ଟିକୋଣରୁ ଏହାର ଗୁରୁତ୍ୱ ସ୍ୱୀକାର୍ଯ୍ୟ ।


    ଋାଷ୍ଟ୍ରପତି କହିଲେ ଯେ ସମୁଦ୍ର ହେଉଛି ଏପରି ଏକ ମାଧ୍ୟମ ଯିଏ ଏହାକୁ ସମ୍ମାନ ନକରେ ସେ କେବେ ତାକୁ କ୍ଷମା କରେନାହିଁ । ଭାରତୀୟ ନୌସେନା ବ୍ୟତୀତ ଏହି କଥାକୁ ଅନ୍ୟକେହି ଅଧିକ ଜାଣନ୍ତିନାହିଁ । ସମୁଦ୍ରର ଉତ୍ତାଳ ତରଙ୍ଗକୁ ଭେଦକରି ଏବଂ ସବୁପ୍ରକାର ପ୍ରତିକୂଳ ପାଗକୁ ଖାତିର ନକରି ଭାରତୀୟ ନୌସେନା ତାର କାର୍ଯ୍ୟ ସଦାବେଳେ ସଂପାଦନ କରିଆସିଛି । ନିଜର ପେଶାଦାରୀ କର୍ତ୍ତବ୍ୟ ସଂପାଦନ ବେଳେ ସେମାନେ ନାନା ପ୍ରକାର ପ୍ରତିକୂଳ ପରିସ୍ଥିତିର ସମ୍ମୁଖୀନ ହୋଇଥାନ୍ତି । କିନ୍ତୁ ନିଜର ବୁଦ୍ଧି , କୌଶଳ ଏବଂ ଅଦମ୍ୟ ସାହସ ବଳରେ ସେମାନେ ତାର ସାମ୍ନା କରିଆସିଛନ୍ତି । ସେମାନଙ୍କର ସାଫଲ୍ୟରେ ଦେଶ ଗର୍ବିତ ଏବଂ ଜାତୀୟ ସୁରକ୍ଷାରେ ସେମାନଙ୍କ ଯୋଗଦାନକୁ ଦେଶବାସୀ ପ୍ରଶଂସା କରନ୍ତି ।


    ଋାଷ୍ଟ୍ରପତି କହିଲେ ଯେ ଆଜି ଭାରତୀୟ ନୌସେନାରେ ବୁଡ଼ାଜାହାଜ ସେବା ତାର ସଫଳତାର 50 ବର୍ଷ ପୂରଣ କରୁଛି । ସେହି ଅସାଧାରଣ ସାଫଲ୍ୟ ନିମନ୍ତେ ଆଜି ଏହାକୁ ‘ କଲର ’ ପ୍ରଦାନ କରାଯାଉଛି ଯାହା ଏକ ସମ୍ମାନ । ଏଭଳି ସାଫଲ୍ୟ ସକାଶେ ରାଷ୍ଟ୍ରପତି ବୁଡ଼ାଜାହାଜ ଚାଳକ ଏବଂ ସେଥିରେ କାର୍ଯ୍ୟରତ ନୌସେନା ଅଧିକାରୀ ଓ ସୈନିକମାନଙ୍କୁ ଅଭିନନ୍ଦନ ଜଣାଇଥିଲେ । ଏହି ଅବସରରେ ଦେଶ ମାତୃକାର ସେବା ପାଇଁ ଜୀବନ ଉତ୍ସର୍ଗ କରିଥିବା ଭାରତୀୟ ନୌସେନା କର୍ମଚାରୀମାନଙ୍କ ପ୍ରତି ରାଷ୍ଟ୍ରପତି ଗଭୀର ଶ୍ରଦ୍ଧାଞ୍ଜଳି ଜ୍ଞାପନ କରିଥିଲେ । ସେମାନଙ୍କ ପରିବାରବର୍ଗଙ୍କ ପ୍ରତି ମଧ୍ୟ ସମବେଦନା ଜଣାଇଥିଲେ ।


    ***************

    
    
    (Release ID: 1513431) Visitor Counter : 3