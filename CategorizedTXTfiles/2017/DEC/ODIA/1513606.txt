      ରାଷ୍ଟ୍ରପତିଙ୍କ ସଚିବାଳୟ

      ବିଶ୍ୱ ତେଲୁଗୁ ସମ୍ମିଳନୀରେ ରାଷ୍ଟ୍ରପତିଙ୍କ ଉଦ୍‌ବୋଧନ
      Posted On: 19 DEC 2017 3:09PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଆଜି (ଡିସେମ୍ବର 19 , 2017) ହାଇଦ୍ରାବାଦଠାରେ ଆୟୋଜିତ ବିଶ୍ୱ ତେଲୁଗୁ ସମ୍ମିଳନୀର ଉଦ୍‌ଯାପନୀ ଉତ୍ସବରେ ଉଦ୍‌ବୋଧନ ଦେଇଛନ୍ତି । ଏହି କାର୍ଯ୍ୟକ୍ରମରେ ଉଦ୍‌ବୋଧନ ଦେଇ ରାଷ୍ଟ୍ରପତି କହିଲେ ଯେ ଅଧୁନାତନ କାଳରେ ତେଲୁଗୁ ଏକ ବିଶ୍ୱ ଭାଷାରେ ପରିଣତ ହୋଇଛି । ବିଭିନ୍ନ ମହାଦେଶରେ ଏହି ଭାଷା ଶୁଣିବାକୁ , ଲୋକେ କଥାବାର୍ତ୍ତା ହେଉଥିବାର ଏବଂ ଶ୍ରଦ୍ଧା କରୁଥିବାର ପରିଲକ୍ଷିତ ହେଉଛି । ଏହା ଏବେ ଉଦ୍ୟୋଗ ତଥା ପ୍ରଯୁକ୍ତିର ଭାଷା ତଥା ଭାରତୀୟ ସଫ୍ଟଓୟାର ଇଣ୍ଡଷ୍ଟ୍ରିର ଶକ୍ତି ଭାବେ ମୁଣ୍ଡ ଟେକିଛି । ପୁଣି ତେଲୁଗୁ କହୁଥିବା ଭାରତୀୟମାନେ ବିଦେଶରେ ଭାରତ ପାଇଁ ସୁନାମ ଅର୍ଜନ କରିଛନ୍ତି । ଯଦିଚ ସେମାନେ ବିଶ୍ୱର ଅନ୍ୟତ୍ର ବହୁବର୍ଷ ଧରି ବସବାସ କରିଆସୁଛନ୍ତି , ତଥାପି ସେମାନଙ୍କର ମାତୃଭାଷା ତେଲୁଗୁ ପ୍ରତି ମନରେ ଥିବା ଶ୍ରଦ୍ଧା ଅତୁଟ ରହିଛି । ସେମାନେ ନିଜର ପୂର୍ବଜଙ୍କର ସଂସ୍କୃତି ପ୍ରତି ପ୍ରତିବଦ୍ଧ ରହିଛନ୍ତି ।


    ରାଷ୍ଟ୍ରପତି କହିଲେ ଯେ ତେଲୁଗୁକୁ ଅଧିକାଂଶ ସମୟରେ ଏକ ସଂଯୋଗର ଭାଷା ରୂପେ ବିବେଚନା କରାଯାଇଥାଏ ଯାହାକି ଦେଶର ଉତ୍ତର ଭାଗ ସହ ଦକ୍ଷିଣ ଭାଗକୁ ସଂଯୋଗ କରିଛି । ତେଲୁଗୁ ଲୋକଙ୍କ ପରି ଏହି ଭାଷା ଅନ୍ୟମାନଙ୍କୁ ସାଦରେ ଗ୍ରହଣ କରିଛି । ତେଣୁ ଅନ୍ୟ ଭାଷା ଓ ସଂସ୍କୃତିର ଶବ୍ଦ , ଚିନ୍ତନ ତଥା ଧାରଣା ଆସି ଏହି ଭାଷା ସହ ମିଶିଛି । ତେଲୁଗୁ ଭାଷା ସଂସ୍କୃତ , ଆରବିକ , ଉର୍ଦ୍ଦୁ , ଇଂରାଜୀ ତଥା ଆହୁରି ଅନେକ ଭାଷାଠାରୁ ଅନେକ ଶବ୍ଦ ଆହରଣ କରିଛି ।


    ରାଷ୍ଟ୍ରପତି କହିଲେ ଯେ ହାଇଦ୍ରାବାଦ ସହର ଅନେକ ସଂସ୍କୃତି ଏବଂ କ୍ଷେତ୍ରର ମିଳନସ୍ଥଳୀ ପାଲଟିଛି । ଏହା ଏକ ପାନ-ଇଣ୍ଡିଆନ୍‌ ନଗରୀ ତଥା ବିଶ୍ୱସ୍ତରୀୟ ମେଟ୍ରୋପୋଲି । ଏହାର ପ୍ରଯୁକ୍ତି ଶିଳ୍ପ , ଫାର୍ମା କମ୍ପାନୀ ଏବଂ ପ୍ରତିଷେଧକ ଅଭିନବତ୍ୱକଳାର ଦେଶ ପାଇଁ ଢ଼େର୍‌ କିଛି ଅବଦାନ ରହିଛି । ଏହି ନଗରୀର ମୁଣ୍ଡ ଟେକିଥିବା ବିଭିନ୍ନ ଉଚ୍ଚ ଶିକ୍ଷାନୁଷ୍ଠାନ ଏବଂ ସ୍ୱାସ୍ଥ୍ୟସେବା ପ୍ରତିଷ୍ଠାନମାନ , ସିନେମା ଏବଂ ସ୍ପେଶାଲ୍‌ ଇଫେକ୍ଟ ପ୍ରଡ଼କ୍ସନ୍‌ ହାଉସମାନ , ତଥା କ୍ରୀଡ଼ା ବ୍ୟବସ୍ଥା ଏହାକୁ ଏକ ଅଗ୍ରଣୀ ନଗରୀରେ ପରିଣତ କରିଛି । ଏହା ଦେଶର ପ୍ରତ୍ୟେକ ନାଗରିକଙ୍କ ସକାଶେ ଗର୍ବ ଓ ଗୌରବର ବିଷୟ ।


    ରାଷ୍ଟ୍ରପତି ଏହି ପ୍ରସଙ୍ଗରେ ନିଜର ସନ୍ତୁଷ୍ଟି ବ୍ୟକ୍ତ କରିଥିଲେ ଯେ ଇଜି ଅଫ୍‌ ଡ଼ୁଇଂ ବିଜିନେସରେ ଉଭୟ ତେଲଙ୍ଗାନା ଏବଂ ଆନ୍ଧ୍ର ପ୍ରଦେଶ 2016 ମସିହାରେ ସାରା ଦେଶରେ ଯୁଗ୍ମ ଭାବେ ଷଷ୍ଠ ସ୍ଥାନ ଅଧିକାର କରିଛି । ଏଠାରେ ବ୍ୟବସାୟ ବାଣିଜ୍ୟ କାରବାର ତଥା ଶିଳ୍ପ ପ୍ରତିଷ୍ଠାନ ପ୍ରତିଷ୍ଠା କରିବାର ପର୍ଯ୍ୟାପ୍ତ ସୁଯୋଗ ରିହିଛି ବୋଲି ରାଷ୍ଟ୍ରପତି ମତପୋଷଣ କରିଥିଲେ । ନିକଟରେ ଏଠାରେ ବିଶ୍ୱ ଉଦ୍ୟୋଗ ସମ୍ମିଳନୀର ସଫଳ ଆୟୋଜନ କରିଥିବାରୁ ରାଷ୍ଟ୍ରପତି ତେଲଙ୍ଗାନା ସରକାର ତଥା ରାଜ୍ୟର ଜନସାଧାରଣଙ୍କୁ ଅଭିନନ୍ଦନ ଜ୍ଞାପନ କରିଥିଲେ ।


    ରାଷ୍ଟ୍ରପତି କହିଲେ ଯେ ଉଭୟ ତେଲଙ୍ଗାନା ଏବଂ ଆନ୍ଧ୍ର ପ୍ରଦେଶ ତେଲୁଗୁ ଭାଷାଭାଷୀ ରାଜ୍ୟ ଭାବେ ସେମାନଙ୍କର ସଫଳ ଯାତ୍ରା ଅବ୍ୟାହତ ରଖିଛନ୍ତି । ଏହା ସମସ୍ତଙ୍କ ପାଇଁ ଆନନ୍ଦର ବିଷୟ ବୋଲି ରାଷ୍ଟ୍ରପତି କହିଥିଲେ ।


    **************

    
    
    (Release ID: 1513606) Visitor Counter : 7