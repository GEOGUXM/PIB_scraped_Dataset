      ପରିବେଶ ଓ ଜଙ୍ଗଲ ମନ୍ତ୍ରଣାଳୟ

      କ୍ଷେତ ପାଳନଡ଼ା ପୋଡ଼ା ରୋକିବା ପାଇଁ ପର୍ଯ୍ୟାବରଣ ମନ୍ତ୍ରଣାଳୟ ପକ୍ଷରୁ କ୍ଷେତ୍ରୀୟ ପ୍ରକଳ୍ପର ଶୁଭାରମ୍ଭ
      Posted On: 28 DEC 2017 5:45PM by PIB Bhubaneshwar


    ଜଳବାୟୁ ପରିବର୍ତ୍ତନକୁ ରୋକିବା ସକାଶେ ଆଉ ଏକ ଗୁରୁତ୍ୱପୂର୍ଣ୍ଣ ପଦକ୍ଷେପ ସ୍ୱରୂପ କେନ୍ଦ୍ର ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରଣାଳୟ ପକ୍ଷରୁ ଜାତୀୟ ଜଳବାୟୁ ପରିବର୍ତ୍ତନ ଆଡ଼ାପ୍ଟେସନ୍‌ ପାଣ୍ଠି ( NAFCC ) ଅଧୀନରେ “ କୃଷକମାନଙ୍କ କ୍ଷେତ ପାଳକୁଟା ଓ ନଡ଼ାର ଜଳବାୟୁ ଅନୁକୂଳ ବ୍ୟବସ୍ଥା ପରିଚାଳନା ” ବ୍ୟବସ୍ଥାକୁ ସ୍ୱୀକୃତି ପ୍ରଦାନ କରାଯାଇଛି । ଆଜି ଅନୁଷ୍ଠିତ ଜଳବାୟୁ ପରିବର୍ତ୍ତନ ସଂକ୍ରାନ୍ତ ଜାତୀୟ ଷ୍ଟିଅରିଂ କମିଟି ବୈଠକରେ ଏହି ନିଷ୍ପତ୍ତି ଗ୍ରହଣ କରାଯାଇଛି । କେନ୍ଦ୍ର ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ସଚିବ ଶ୍ରୀ ସି କେ ମିଶ୍ରଙ୍କ ଅଧ୍ୟକ୍ଷତାରେ ଅନୁଷ୍ଠିତ ଏହି ବୈଠକ ଅନୁଷ୍ଠିତ ହୋଇଥିଲା । ପ୍ରକଳ୍ପର ପ୍ରଥମ ପର୍ଯ୍ୟାୟରେ ପ୍ରାୟ 100 କୋଟି ଟଙ୍କା ବ୍ୟୟରେ ଏହି ଯୋଜନା ପଞ୍ଜାବ , ହରିଆନା , ଉତ୍ତର ପ୍ରଦେଶ ଏବଂ ରାଜସ୍ଥାନରେ କାର୍ଯ୍ୟକାରୀ କରାଯିବ । ଏହି ପ୍ରକଳ୍ପ ମୂଲ୍ୟର ପ୍ରାୟ ତିନିଗୁଣ ଅର୍ଥ ସଂପୃକ୍ତ ରାଜ୍ୟ ସରକାରମାନେ ବ୍ୟୟ କରିବେ । କୃଷକମାନଙ୍କର ମଧ୍ୟ ଏଥିରେ ଅବଦାନ ରହିବ ।


    କେବଳ ଜଳବାୟୁ ପରିବର୍ତ୍ତନ ଜନିତ ପ୍ରଭାବକୁ ପ୍ରତିହତ କରିବା ନୁହେଁ ଅଧିକନ୍ତୁ ଏହି ପ୍ରକଳ୍ପ ଜଳବାୟୁ ପରିବର୍ତ୍ତନ ଜନିତ ସହନଶୀଳତା ଏବଂ ଏଥିସହ ନିଜକୁ ଖାପ ଖୁଆଇ କୃଷିକାର୍ଯ୍ୟ ଜାରି ରଖିବା ସକାଶେ କୃଷକମାନଙ୍କୁ ପ୍ରେରଣା ଯୋଗାଇବ । ଏଭଳି ନଡ଼ା ପୋଡ଼ି ଯୋଗୁ ପର୍ଯ୍ୟାବରଣରେ ଯେଉଁ ପ୍ରଭାବ ପଡ଼ୁଛି ସେ ସଂପର୍କରେ କୃଷକମାନେ ସଚେତନ ହୋଇପାରିବେ । ଏହି ପ୍ରକଳ୍ପକୁ ପର୍ଯ୍ୟାୟଭିତ୍ତିରେ ପ୍ରବର୍ତ୍ତନ କରାଯିବ । ପ୍ରାଥମିକ ସ୍ତରରେ ସଚେତନତା ସୃଷ୍ଟି ଏବଂ ଦକ୍ଷତା ବୃଦ୍ଧି କାର୍ଯ୍ୟକ୍ରମ ହାତକୁ ନିଆଯିବ ଯଦ୍ୱାରା କୃଷିକାରୀମାନେ ବିକଳ୍ପ ବ୍ୟବସ୍ଥା ଗ୍ରହଣ କରିବାକୁ ପ୍ରରୋଚିତ ହେବେ । ତଦ୍ୱାରା ସେମାନଙ୍କ ଜୀବନଜୀବିକା ମାର୍ଗ ଉନ୍ମୁକ୍ତ ରହିବ ଏବଂ ସେମାନଙ୍କ ଉପାର୍ଜନ ବୃଦ୍ଧି ପାଇବ । ଏହାର ସମୟୋଚିତ ପରିଚାଳନା ପାଇଁ ଅନେକଗୁଡ଼ିଏ ପ୍ରଯୁକ୍ତିଗତ ପଦକ୍ଷେପର ବ୍ୟବସ୍ଥା ମଧ୍ୟ ଗ୍ରହଣ କରାଯାଇଛି । ବର୍ତ୍ତମାନ ଉପଲବଧ ସାଧନ ସହ ଏହା ଅତିରିକ୍ତ ସାଧନ ଭାବେ କାର୍ଯ୍ୟକରିବ । ପ୍ରୟୋଗଯୋଗ୍ୟ ତଥା ପୋଷଣୀୟ ଉଦ୍ୟୋଗୀତା ମଡ଼େଲ ସୃଷ୍ଟି କରାଯାଇ ଗ୍ରାମାଞ୍ଚଳରେ ସଫଳ ପ୍ରୟାସ ତଥା ଅଭିନବ ଚିନ୍ତାଧାରାମାନ ପ୍ରୟୋଗ କରାଯିବ । ପ୍ରଥମ ପର୍ଯ୍ୟାୟ କାର୍ଯ୍ୟକ୍ରମର ସଫଳତା ଆଧାରରେ ଏହି କାର୍ଯ୍ୟକ୍ରମକୁ ଆଗକୁ ଆଗେଇ ନିଆଯିବ ପରବର୍ତ୍ତୀ ପର୍ଯ୍ୟାୟରେ ସରକାରଙ୍କ ତରଫରୁ ଅଧିକ ସହଯୋଗ ଯୋଗାଇ ଦିଆଯିବ ବୋଲି ବିଭାଗୀୟ ସଚିବ ଶ୍ରୀ ସି କେ ମିଶ୍ର ମତପୋଷଣ କରିଥିଲେ । ଏହି ବୈଠକରେ ନାଗାଲାଣ୍ଡ , ଝାଡ଼ଖଣ୍ଡ ଏବଂ ଉତ୍ତର ପ୍ରଦେଶର ପ୍ରକଳ୍ପମାନଙ୍କୁ ସ୍ୱୀକୃତି ପ୍ରଦାନ କରାଯାଇଥିଲା । ସୀମିତ ବଜେଟ ସମ୍ବଳ ସତ୍ତ୍ୱେ NAFCC ଏଯାବତ୍‌ 27ଟି ଅଭିନବ ପ୍ରକଳ୍ପକୁ ଅଧିକ ପ୍ରଭାବକ୍ଷମ କ୍ଷେତ୍ର ଯଥା କୃଷି , ଗୋପ୍ରଜନନ , ଜଳ , ଜଙ୍ଗଲ ଆଦି କ୍ଷେତ୍ରରେ 2015 ମସିହା ଠାରୁ କାର୍ଯ୍ୟକାରୀ କରାଯାଇଆସୁଛି ।


    ତେବେ ବିଗତ ବର୍ଷମାନଙ୍କରେ କ୍ଷେତରେ ପାଳକୁଟା ଏବଂ ନଡ଼ା ପୋଡ଼ା ଏକ କ୍ରମବର୍ଦ୍ଧିଷ୍ଣୁ ସମସ୍ୟାରେ ପରିଣତ ହୋଇଛି । ବିଶେଷ କରି ପଂଜାବ , ହରିଆନା , ଓ ଉତ୍ତର ପ୍ରଦେଶରେ ଏହା ବୃଦ୍ଧି ପାଇଛି । ମେସିନର ଅତ୍ୟଧିକ ବ୍ୟବହାର , ଗେସଂପଦ ହ୍ରାସପାଇବା , ପାଳକୁଟାକୁ ଖତସାରରେ ପରିଣତ କରିବା ସକାଶେ ଅଧିକ ସମୟର ଆବଶ୍ୟକତା , ଏବଂ ଆର୍ଥିକ ଦୃଷ୍ଟିରୁ ଏହାର କୌଣସି ସହଜ ବିକଳ୍ପ ଉପଲବ୍ଧ ନହେବା ନଡ଼ାପୋଡ଼ାକୁ ତ୍ୱରାନ୍ୱିତ କରିଛି । ବିଶ୍ୱ ଉତ୍ତାପନ ଉପରେ ଏହା ପ୍ରତିକୂଳ ପ୍ରଭାବ ପକାଇବା ସହ ବାୟୁର ମାନ ହ୍ରାସ କରିବା , ମୃତ୍ତିକା ସ୍ୱାସ୍ଥ୍ୟ ଏବଂ ମାନବ ସ୍ୱାସ୍ଥ୍ୟ ଉପରେ ଏହା ଯଥେଷ୍ଟ ନକାରାତ୍ମକ ପ୍ରଭାବ ପକାଉଛି ।


    **********

    
    
    (Release ID: 1514772) Visitor Counter : 5