      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ଦେଶରେ ସିଟି ଗ୍ୟାସ ସଂଯୋଗ ପାଇଁ ରାଜ୍ୟ ସରକାରମାନଙ୍କ ସହ ଆଲୋଚନାକୁ ତ୍ୱରାନ୍ୱିତ କରାଯିବ
      Posted On: 05 DEC 2017 8:12PM by PIB Bhubaneshwar


    ଭାରତ ସରକାର ଗ୍ୟାସଭିତ୍ତିକ ଅର୍ଥନୀତି ସୃଷ୍ଟି କରିବା ସକାଶେ ଯୋଜନା ପ୍ରସ୍ତୁତ କରିଛନ୍ତି । ଦେଶର ପ୍ରାଥମିକ ଶକ୍ତି ଭାବେ ପ୍ରାକୃତିକ ବାଷ୍ପକୁ ବ୍ୟବହାର କରିବା ଏବଂ ଏହାର ସାଧାରଣ ବିତରଣ ବ୍ୟବସ୍ଥାକୁ ବ୍ୟାପକ କରିବା ସକାଶେ ଉପାୟ ଚିନ୍ତା କରିଛନ୍ତି । ବର୍ତ୍ତମାନ ଅନ୍ୟ ଇନ୍ଧନ ସହ ପ୍ରାକୃତିକ ବାଷ୍ପର ମାତ୍ରାକୁ ଆଗାମୀ କିଛି ବର୍ଷ ମଧ୍ୟରେ 15 ପ୍ରତିଶତକୁ ବୃଦ୍ଧିକରାଯିବାର ଲକ୍ଷ୍ୟ ଧାର୍ଯ୍ୟ କରାଯାଇଛି । ସେଥିପାଇଁ ସରକାର ଘରୋଇ ବାଷ୍ପ ଉତ୍ପାଦନ ଏବଂ ଏଲପିଜି ଉତ୍ପାଦନ ଉପରେ ଗୁରୁତ୍ୱ ଆରୋପ କରୁଛନ୍ତି । ସେହିଭଳି ଜାତୀୟ ଗ୍ୟାସଗ୍ରୀଡ଼୍ ନିର୍ମାଣ ପୂର୍ଣ୍ଣାଙ୍ଗ କରିବା ସହ ସାରା ଦେଶରେ ସିଟି ଗ୍ୟାସ ସଂଯୋଗ ( ସିଜିଡ଼ି ) ବ୍ୟବସ୍ଥାକୁ ତ୍ୱରାନ୍ୱିତ କରିବା ସକାଶେ ରାଜ୍ୟ ସରକାରମାନଙ୍କ ସହ କଥାବାର୍ତ୍ତାକୁ ତ୍ୱରାନ୍ୱିତ କରିବାକୁ ସ୍ଥିର କରିଛନ୍ତି ।


    ଏହି ପରିପ୍ରେକ୍ଷୀରେ ଆଜି କେନ୍ଦ୍ର ପେଟ୍ରୋଲିୟମ୍ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ ପକ୍ଷରୁ ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନଙ୍କ ଅଧ୍ୟକ୍ଷତାରେ ଏକ ପାରସ୍ପରିକ ଆଲୋଚନା ବୈଠକର ଆୟୋଜନ କରାଯାଇଥିଲା । ଏଥିରେ ସମସ୍ତ ପକ୍ଷ ଅଂଶଗ୍ରହଣ କରି ଦେଶରେ ସିଜିଡ଼ି ବ୍ୟବସ୍ଥାର ସଂପ୍ରସାରଣ ନିମନ୍ତେ ଆଲୋଚନା କରିଥିଲେ । ଏହି ଆଲୋଚନାରେ ପେଟ୍ରୋଲିୟମ୍ ଓ ପ୍ରାକୃତିକବାଷ୍ପ ମନ୍ତ୍ରଣାଳୟ ଏବଂ ରାଜ୍ୟସରକାରମାନଙ୍କ ବରିଷ୍ଠ କର୍ମକର୍ତ୍ତା , ପେଟ୍ରୋଲିୟମ୍ଏବଂ ପ୍ରାକୃତିକବାଷ୍ପ ନିୟନ୍ତ୍ରଣବୋର୍ଡ଼ ( ପିଏନଜିଆରବି ) ର ଅଧ୍ୟକ୍ଷ ତଥା ସଦସ୍ୟବୃନ୍ଦ ଏବଂ ସିଜିଡ଼ି କମ୍ପାନୀମାନଙ୍କ ସହ ଗ୍ୟାସଶିଳ୍ପ ସହ ସଂଶ୍ଳିଷ୍ଟ କମ୍ପାନୀମାନଙ୍କ ପ୍ରତିନିଧିମାନେ ଯୋଗ ଦେଇଥିଲେ । ଏହି ବୈଠକରେ ସରକାରଙ୍କ ପକ୍ଷରୁ ଏଯାବତ ଗ୍ରହଣ କରାଯାଇଥିବା ନିଷ୍ପତ୍ତି ତଥା ପଦକ୍ଷେପ ସଂପର୍କରେ ସମସ୍ତଙ୍କୁ ଅବଗତ କରାଯାଇଥିଲା । ପିଏନଜି ( ଘରୋଇ ) ଏବଂ ଜସଏନଜି ( ପରିବହନ ) କ୍ଷେତ୍ରକୁ ଘରୋଇ ବାଷ୍ପ ମଂଜୁରି ତଥା ସମସ୍ତ ସିଜିଡ଼ି ନେଟୱାର୍କକୁ ଅଗ୍ରାଧିକାର ଭିତ୍ତିରେ ବାଷ୍ପ ଯୋଗାଣ ସକାଶେ କେନ୍ଦ୍ରସରକାର ନିଷ୍ପତ୍ତି ଗ୍ରହଣ କରିଛନ୍ତି । ଏହା ଫଳରେ ଦେଶରେସ୍ୱଚ୍ଛ ତଥା ପରିବେଶ ଅନୁକୂଳ ରନ୍ଧନ ଏବଂ ପରିବହନ ପାଇଁ ଆବଶ୍ୟକବାଷ୍ପ ସୁଲଭମୂଲ୍ୟରେ ଲୋକମାନଙ୍କୁ ଉପଲବ୍ଧ ହୋଇପାରିବ । ପିଏନଜି ନେଟୱାର୍କର ସଂପ୍ରସାରଣ କାର୍ଯ୍ୟକୁ ତ୍ଵରାନ୍ୱିତ କରିବା ନିମନ୍ତେ ସରକାର ସହରାଞ୍ଚଳ ବିକାଶ ମନ୍ତ୍ରଣାଳୟ ମାଧ୍ୟମରେ ରାଜ୍ୟ ସରକାରମାନଙ୍କୁ ପରାମର୍ଶ ଦେଇଛନ୍ତି ଯେ ସହରଗୁଡ଼ିକରେ ସିଜିଡ଼ି ସଂସାଧନ ପଦ୍ଧତିର ବିକାଶକୁ ସୁସଂଗତ କରିବା ଦିଗରେ ପ୍ରୋତ୍ସାହନ ଯୋଗାଇ ଦିଆଯିବା ଆବଶ୍ୟକ ।


    ଅଧୁନା , ଦେଶର 81ଟି ସହରରେ ସିଜିଡ଼ି ନେଟୱାର୍କ ମାଧ୍ୟମରେ 31ଟି ସିଟି ଗ୍ୟାସ୍ ବିତରଣ ବ୍ୟବସ୍ଥା କାର୍ଯ୍ୟକାରୀ କରାଯାଇଛି । ଏହି ସଂସ୍ଥାମାନେ ପ୍ରାୟ 39.8 ଲକ୍ଷ ପରିବାରଙ୍କୁ ପରିବେଶ ଅନୁକୂଳ ବାଷ୍ପ ଯୋଗାଇ ଦେଉଛନ୍ତି । ସରକାର / ପିଏନଜିଆରବି ଦେଶର 21ଟି ରାଜ୍ୟରେ 140ଟି ଭୌଗୋଳିକ କ୍ଷେତ୍ର ଚିହ୍ନଟ କରିଛନ୍ତି ଯାହାକୁ ସିଜିଡ଼ି ନେଟୱାର୍କ ଭାବେ ନିକଟ ଭବିଷ୍ୟତରେ ବିକଶିତ କରାଯାଇପାରିବ ।


    ମାନ୍ୟବର ପ୍ରଧାନମନ୍ତ୍ରୀ ଦେଶର ଏକ କୋଟି ପରିବାରଙ୍କୁ ପିଏନଜି ସଂଯୋଗ ନିମନ୍ତେ ଏକ ଲକ୍ଷ୍ୟ ଧାର୍ଯ୍ୟ କରିଛନ୍ତି । ରାଜ୍ୟମାନଙ୍କରେ ସିଜିଡ଼ି ସେକ୍ଟରର ସାମଗ୍ରିକ ବିକାଶ ସକାଶେ ସମସ୍ତ ପକ୍ଷ ତଥା ରାଜ୍ୟ ସରକାରମାନଙ୍କ ମତାମତକୁ ବିଚାରକୁ ନେଇ ପରବର୍ତ୍ତୀ କାର୍ଯ୍ୟପନ୍ଥା ଗ୍ରହଣ କରାଯିବ । ସିଜିଡ଼ି ନେଟୱାର୍କର ବିକାଶ ଯୋଜନାବଦ୍ଧ ଭାବେ ଭୌଗୋଳିକ କ୍ଷେତ୍ରରେ ରୂପାୟିତ କରାଗଲେ ଏହା ପ୍ରାୟ 60,000 ଲୋକଙ୍କ ପାଇଁ ପ୍ରତ୍ୟକ୍ଷ କର୍ମନିଯୁକ୍ତିର ସୁଯୋଗ ସୃଷ୍ଟିକରିବ । ଏଥିପାଇଁ ଆଗାମୀ ପାଞ୍ଚ ବର୍ଷ ମଧ୍ୟରେ ମୋଟ 21,000 କୋଟି ଟଙ୍କା ନିବେଶ ନିମନ୍ତେ ସରକାର ଅଟକଳ ପ୍ରସ୍ତୁତ କରିଛନ୍ତି ।


    ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରୀ ସମସ୍ତ ପକ୍ଷଙ୍କୁ ନିବେଦନ କରିଛନ୍ତି ଯେ ପରସ୍ପର ସହ ସମନ୍ୱୟ ରକ୍ଷାକରି କାର୍ଯ୍ୟକଲେ ବାଷ୍ପ କ୍ଷେତ୍ରର ବିକାଶ ଘଟିବା ସହ ବାଷ୍ପ ଭିତ୍ତିକ ଅର୍ଥନୀତି ପ୍ରଗତି କରିପାରିବ । ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ ସିଜିଡ଼ିକୁ କେବଳ ଏକ ସହରାଞ୍ଚଳ କ୍ଷେତ୍ର ପାଇଁ ଉଦ୍ଦିଷ୍ଟ ବ୍ୟବସ୍ଥା ବୋଲି ହେତୁକରିବା ଅନୁଚିତ । ଏହାକୁ ଗ୍ରାମାଞ୍ଚଳ , ଶିଳ୍ପ , ଖାଦ୍ୟ ପ୍ରକ୍ରିୟାକରଣ ୟୁନିଟମାନଙ୍କ ସହ ସଂଯୋଗ କରିବାକୁ ସରକାର ଲକ୍ଷ୍ୟ ରଖିଛନ୍ତି । ତେଣୁ ରାଜ୍ୟ ସରକାରମାନେ ଏହି ପ୍ରକ୍ରିୟାରେ ଓତପ୍ରୋତ ଭାବେ ସାମିଲ ହେବାକୁ ସେ ଆହ୍ୱାନ ଜଣାଇଥିଲେ । ଏହାଦ୍ୱାରା ଗ୍ୟାସ ସେକ୍ଟର ସାମଗ୍ରିକ ଭାବେ ଉନ୍ନତ ଓ ସୁଦୃଢ଼ ହୋଇପାରିବ ବୋଲି ସେ ଦୃଢ଼ୋକ୍ତି ବ୍ୟକ୍ତ କରିଥିଲେ ।


    **********

    
    
    (Release ID: 1512665) Visitor Counter : 3