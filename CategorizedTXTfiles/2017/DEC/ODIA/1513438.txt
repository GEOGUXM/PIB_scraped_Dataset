      ଆଇନ ଓ ନ୍ୟାୟ ମନ୍ତ୍ରଣାଳୟ

      ଇ-କୋର୍ଟ ପ୍ରକଳ୍ପର ଜାତୀୟ ଅଧିବେଶନ ଇ-ଫାଇଲିଂ ସୁବିଧାର ଶୁଭାରମ୍ଭ
      Posted On: 08 DEC 2017 6:49PM by PIB Bhubaneshwar


    ଜାତୀୟ ଇ - କୋର୍ଟ ପ୍ରକଳ୍ପ ସମ୍ପର୍କରେ ଆଲୋଚନା କରିବା ପାଇଁ ନୂଆଦିଲ୍ଲୀରେ ଭାରତ ସରକାରଙ୍କ ଆଇନ ଓ ନ୍ୟାୟ ମନ୍ତ୍ରଣାଳୟ ଏବଂ ସୁପ୍ରିମ କୋର୍ଟର ମିଳିତ ସହଯୋଗରେ ଡିସେମ୍ବର 2 ଓ 3 ତାରିଖରେ ଦୁଇ ଦିନିଆ ଅଧିବେଶନ ଅନୁଷ୍ଠିତ ହୋଇଯାଇଛି । ଅଧିବେଶନରେ ଜାତୀୟ ଇ - ପ୍ରକଳ୍ପ ସହ ଜଡ଼ିତ ଥିବା ସମସ୍ତ ରାଜ୍ୟ ହାଇକୋର୍ଟର ପ୍ରକଳ୍ପ ସଂଯୋଜକ , ଇ - କମିଟି ସଦସ୍ୟ , ନ୍ୟାୟ ମନ୍ତ୍ରଣାଳୟର ବରିଷ୍ଠ ଅଧିକାରୀମାନେ , ଏନ୍ଆଇସି ଏବଂ ବିଚାର ବିଭାଗର ଅନେକ ବରିଷ୍ଠ ଅଧିକାରୀ ଯୋଗ ଦେଇଥିଲେ । ଇ - କମିଟି ଦାୟିତ୍ୱରେ ଥିବା ଜଷ୍ଟିସ୍ ମଦନ ବି . ଲୋକୁର ଅଧିବେଶନରେ ଅଧ୍ୟକ୍ଷତା କରିଥିବା ବେଳେ ନ୍ୟାୟ ମନ୍ତ୍ରାଳୟ ସଚିବ ଡକ୍ଟର ଆଲୋକ ଶ୍ରୀବାସ୍ତବ ସହ - ଅଧ୍ୟକ୍ଷତା କରିଥିଲେ । ଇ - କୋର୍ଟ ପ୍ରକଳ୍ପ ସମ୍ମୁଖିନ ହେଉଥିବା ବିଭିନ୍ନ ଆହ୍ୱାନ , ଏହାର ଅଗ୍ରଗତି ଏବଂ ଗୁରୁତ୍ୱପୂର୍ଣ୍ଣ ଦିଗ ଉପରେ ଅଧିବେଶନରେ ଆଲୋଚନା ହୋଇଥିଲା ।


    ଇ - କୋର୍ଟ ମିସନ୍ ମୋଡ୍ ପ୍ରୋଜେକ୍ଟ ( Phase I 2010-15; Phase II 2015-19 ) ଦେଶର ବିଭିନ୍ନ କୋର୍ଟକୁ ଯୋଡ଼ିବାକୁ ଏକ ଇ - ଗଭର୍ଣ୍ଣାନ୍ସ ପ୍ରକଳ୍ପ । 1670 କୋଟି ଟଙ୍କା ( Phase II ) ଖର୍ଚ୍ଚରେ ଏହା କାର୍ଯ୍ୟକାରୀ କରାଯାଉଛି । ଏହି ପ୍ରକଳ୍ପର ମୂଳ ଲକ୍ଷ୍ୟ ହେଲା ନ୍ୟାସନାଲ ଜୁଡିସିଆଲ ଡାଟା ଗ୍ରୀଡ଼ ( NJDG ) ସହ ସମସ୍ତ କୋର୍ଟକୁ ସଂଯୁକ୍ତ କରିବା , ଇଲୋକ୍ଟ୍ରୋନିକ୍ସ ପ୍ରକ୍ରିୟାରେ ବିଭିନ୍ନ କୋର୍ଟରୁ ଫାଇଲ ଟ୍ରାନ୍ସଫର କରିବା , ଭିଡିଓ କନ୍ଫରେନ୍ସିଂ ସୁବିଧା ସୃଷ୍ଟି କରିବା , ଲୋକଙ୍କ ସୁବିଧା ପାଇଁ ଇ - ଫାଇଲିଂ , ଇ - ପେମେଣ୍ଟ , କୋର୍ଟରେ ମୋବାଇଲ ଆପ୍ଲିକେସନର ବ୍ୟବହାର , କୋର୍ଟ ପରିସରରେ ଟଚ୍ ସ୍କ୍ରିନ କିଓସ୍କ , ଜିଲ୍ଲା ଏବଂ ରାଜ୍ୟ ସ୍ତରୀୟ ଜୁଡିସିଆଲ ଏକାଡେମୀଗୁଡ଼ିକୁ କମ୍ପ୍ୟୁଟରୀକରଣ କରିବା ।


    ନିର୍ଦ୍ଦିଷ୍ଟ ସମୟରେ ପ୍ରକଳ୍ପର ଯେଉଁ କାମ ଗୁଡ଼ିକ ଶେଷ କରିବାକୁ ଅଛି ତାହା ହେଲା : ସମସ୍ତ କୋର୍ଟ ( ପ୍ରାୟ 20,400 ) , ଡିଏଲ୍ଏସ୍ଏ ଏବଂ ଟିଏଲ୍ଏସସିର କମ୍ପ୍ୟୁଟରୀକରଣ , 3500 କୋର୍ଟର ୱାନ୍ ଏବଂ କ୍ଲାଉଡ୍ କନେକ୍ସନ୍ , 3000 କୋର୍ଟ ଏବଂ 1150 ଜେଲରେ ଭିଡିଓ କନ୍ଫରେନ୍ସିଂର ସୁବିଧା ସୃଷ୍ଟି , ଜନସାଧାରଣଙ୍କ ସେବା ସହ ଜଡ଼ିତ ଇ - ଫାଇଲିଂ , ରାୟ ପ୍ରଦାନ , ଜିଲ୍ଲା କୋର୍ଟ ଗୁଡ଼ିକରେ ମାମଲାର ଅନଲାଇନ ଷ୍ଟାଟସ୍ ଇତ୍ୟାଦି ।


    ବିଭିନ୍ନ ହାଇକୋର୍ଟରେ ଏହି ପ୍ରକଳ୍ପର ଅଗ୍ରଗତି ନେଇ ଜଷ୍ଟିସ୍ ମଦନ ବି ଲୋକୁର ସନ୍ତୋଷ ପ୍ରକାଶ କରିଥିବା ବେଳେ ବଳକା ଲକ୍ଷ୍ୟ ହାସଲ ଦିଗରେ ଗୁରୁତ୍ୱ ଦେଇଥିଲେ । ହାଇକୋର୍ଟ ସ୍ତରରେ ଉତ୍ତମ ସମନ୍ୱୟ ଉପରେ ଗୁରୁତ୍ୱ ଦେଇଥିଲେ ଡକ୍ଟର ଆଲୋକ ଶ୍ରୀବାସ୍ତବ । ପରେ ସେ ଜିଲ୍ଲା କୋର୍ଟ ଏବଂ ହାଇକୋର୍ଟ ପାଇଁ ପ୍ରସ୍ତୁତ ହୋଇଥିବା ଇ - ଫାଇଲିଂ ସଫ୍ଟୱେରର ଶୁଭାରମ୍ଭ କରିଥିଲେ । ଏହି ସଫ୍ଟୱେର ଦ୍ୱାରା ନଥିପତ୍ର ଇ - ସାଇନିଂରେ ଅପଲୋଡ୍ କରିହେବ । ପଞ୍ଜିକୃତ ଆଇନଜୀବୀ ଏବଂ ପକ୍ଷମାନେ ଜିଲ୍ଲା କୋର୍ଟରେ ସେମାନଙ୍କ କେସ୍ ଫାଇଲ୍ କରିପାରିବେ । ନୂତନ ରୂପରେ ଆସିଥିବା କେସ୍ ଇନ୍ଫର୍ମେସନ୍ ସିଷ୍ଟମ ସିଆଇଏସ୍ 3.0 କୁ ଏନ୍ଆଇସି - ପୁନେ ପକ୍ଷରୁ ପ୍ରଦର୍ଶନ କରାଯାଇଥିଲା । ଖୁବ ଶୀଘ୍ର ନୂତନ ସିଆଇଏସର ଶୁଭାରମ୍ଭ କରାଯିବ ।


    ନିକଟରେ ଶୁଭାରମ୍ଭ ହୋଇଥିବା ମୋବାଇଲ ଆପ୍ଲିକେସନ ( ଇ - କୋର୍ଟସ ସର୍ଭିସ ) ର ସଫଳତା ସମ୍ପର୍କରେ ସମସ୍ତଙ୍କୁ ଅବଗତ କରାଯାଇଥିଲା । ଏ ପର୍ଯ୍ୟନ୍ତ ଏହି ଆପ୍ 3 ଲକ୍ଷରୁ ଅଧିକ ଥର ଡାଉନଲୋଡ୍ ହେଲାଣି ।


    ନିକଟରେ ଆରମ୍ଭ ହୋଇଛି ଅଟୋମେଟେଡ୍ ମେଲିଂ ସର୍ଭିସ୍ । ଏହାଦ୍ୱାରା ଆଇନଜୀବୀ ଓ ପକ୍ଷମାନେ ଉପକୃତ ହୋଇପାରୁଛନ୍ତି । ଏହା ଦ୍ୱାରା ନିର୍ଦ୍ଦିଷ୍ଟ ପକ୍ଷ ଓ ଆଇନଜୀବୀଙ୍କ ସମସ୍ତ ମାମଲାର ତଥ୍ୟ ଗୋଟିଏ ଇ - ମେଲରେ ପଠାଇ ହେବ । କମ୍ ସମୟରେ ଏଭଳି ମେଲର ସଂଖ୍ୟା 40 ଲକ୍ଷକୁ ଅତିକ୍ରମ କରିସାରିଛି ।


    ଆଇନଜୀବୀ ଓ ପକ୍ଷମାନଙ୍କ ଦ୍ୱାରା ଏବେ ଦେଶବ୍ୟାପି ଏସଏମ୍ଏସ୍ ପୁସ୍ ସେବା ବ୍ୟବହାର କରାଯାଉଛି । ଆଭ୍ୟନ୍ତରୀଣ ଅଞ୍ଚଳରେ , ବିଶେଷ କରି ଯେଉଁଠାରେ ମୋବାଇଲ ଇଂଟରନେଟ ସେବା କାର୍ଯ୍ୟ କରୁନାହିଁ , ଏହି ଏସଏମ୍ଏସ୍ ସେବା ଲୋକପ୍ରିୟ ହୋଇଛି । ଯେକେହି , 9766899899 କୁ ସିଏନ୍ଆର ନମ୍ବର ମେସେଜ୍ ପଠାଇଲେ ମାମଲାର ସ୍ଥିତାବସ୍ଥା ନେଇ ଉତ୍ତର ମିଳିପାରିବ । ଇ - କୋର୍ଟ ପ୍ରକଳ୍ପରେ ଇ - ଟ୍ରାଞ୍ଜାକ୍ସନର ସଂଖ୍ୟା ମଧ୍ୟ ଏବେ 40 ଲକ୍ଷକୁ ଟପି ସାରିଲାଣି ।


    *****************


    

    
    (Release ID: 1513438) Visitor Counter : 3