      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଦେଶରେ ବେଆଇନ ଭାବେ ରହୁଥିବା ବିଦେଶୀ ନାଗରିକ
      Posted On: 20 DEC 2017 5:02PM by PIB Bhubaneshwar


    ଉପଲବ୍ଧ ସୂଚନା ଅନୁଯାୟୀ ବିଗତ ତିନି ବର୍ଷ ମଧ୍ୟରେ ଦେଶରୁ 330 ଜଣ ପାକିସ୍ତାନୀ ଏବଂ 1770 ଜଣ ବାଂଲାଦେଶୀ ନାଗରିକଙ୍କୁ ଦେଶାନ୍ତର କରାଯାଇଛି । ତେବେ କୌଣସି ରୋହିଙ୍ଗ୍ୟା ଶରଣାର୍ଥୀଙ୍କୁ ଦେଶାନ୍ତର କରାଯାଇନାହିଁ । ରାଜ୍ୟସଭାରେ ବୁଧବାର ସଦସ୍ୟ ପରିମଲ ନାଥୱାନୀଙ୍କ ଏକ ଲିଖିତ ପ୍ରଶ୍ନର ଉତ୍ତରରେ କେନ୍ଦ୍ର ଗୃହ ରାଷ୍ଟ୍ର ମନ୍ତ୍ରୀ କିରେନ୍ ରିଜିଜୁ ଏହି ସୂଚନା ଦେଇଛନ୍ତି ।


    ବିନା କୌଣସି ବୈଧ କାଗଜପତ୍ରରେ ବିଦେଶୀ ନାଗରିକମାନେ ଲୁଚାଛପାରେ ଦେଶରେ ପ୍ରବେଶ କରୁଛନ୍ତି । ତେଣୁ ବାଂଲାଦେଶୀ ନାଗରିକଙ୍କ ସମେତ ବେଆଇନ ଭାବେ ପ୍ରବେଶ କରିଥିବା ବିଦେଶୀ ନାଗରିକଙ୍କ ହିସାବ ରଖିବା କଷ୍ଟକର । କେତେକ ସ୍ଥାନରେ ଆଇନ ଭଙ୍ଗ ଏବଂ ବେଆଇନ କାର୍ଯ୍ୟକଳାପରେ ବିଦେଶୀ ନାଗରିକ ସଂପୃକ୍ତ ଥିବା ପରିଲକ୍ଷିତ ହେଉଛି । ତେବେ ଏ ନେଇ ସ୍ଥାନୀୟ ପୁଲିସ ଥାନା , ରାଜ୍ୟ ସରକାର/କେନ୍ଦ୍ର ଶାସିତ ଅଂଚଳର ସରକାରଙ୍କ ପକ୍ଷରୁ କାର୍ଯ୍ୟାନୁଷ୍ଠାନ ନିଆଯାଉଛି । କେନ୍ଦ୍ରୀୟ ସ୍ତରରେ ଏହାର ତଥ୍ୟ ଉପଲବ୍ଧ ହୋଇ ନଥାଏ ।


    ଫରେନର୍ସ ଆକ୍ଟ , 1946ର ଧାରା 3(2)( C ) ଅନୁଯାୟୀ ଯେକୌଣସି ବିଦେଶୀ ନାଗରିକଙ୍କୁ ଦେଶାନ୍ତର କରିବାର କ୍ଷମତା କେନ୍ଦ୍ର ସରକାରଙ୍କର ରହିଛି । ଫରେନର୍ସ ଆକ୍ଟ , 1946 ଅନୁଯାୟୀ ରାଜ୍ୟ ସରକାର ଏବଂ କେଦ୍ରଶାସିତ ଅଂଚଳର ପ୍ରଶାସନ ଏବଂ ବ୍ୟୁରୋ ଅଫ୍ ଇମିଗ୍ରେସନ୍ ନିକଟରେ ମଧ୍ୟ ବେଆଇନ ଭାବେ ରହୁଥିବା ବିଦେଶୀ ନାଗରିକଙ୍କୁ ଚିହ୍ନଟ ଏବଂ ଦେଶାନ୍ତର କରିବାର କ୍ଷମତା ରହିଛି । ସେମାନଙ୍କୁ ଚିହ୍ନଟ ଏବଂ ଦେଶାନ୍ତର କରିବା ଏକ ଧାରାବାହିକ ପ୍ରକ୍ରିୟା । 2009 ନଭେମ୍ବରରେ ସମସ୍ତ ରାଜ୍ୟ ଓ କେନ୍ଦ୍ରଶାସିତ ଅଂଚଳର ପ୍ରଶାସନକୁ ବେଆଇନ ଭାବେ ରହୁଥିବା ବିଦେଶୀ ନାଗରିକଙ୍କୁ ଚିହ୍ନଟ ଏବଂ ଦେଶାନ୍ତରର ସଂଶୋଧିତ ପ୍ରକ୍ରିୟା ନେଇ ନିୟମାବଳୀ ସମ୍ପର୍କରେ ଅବଗତ କରାଯାଇଥିଲା । ପରେ 2011 ଫେବୃଆରୀ ଏବଂ 2013 ଫେବୃଆରୀରେ ଏ ନେଇ ପୁନଃ ସଂଶୋଧିତ ନିୟମାବଳୀ ସମ୍ପର୍କରେ ସମସ୍ତଙ୍କୁ ଅବଗତ କରାଯାଇଥିଲା । ସୀମାରେ କିମ୍ବା ଇମିଗ୍ରେସନ୍ ସମୟରେ ଚିହ୍ନଟ ହେଉଥିବା ବେଆଇନ ବିଦେଶୀ ନାଗରିକଙ୍କୁ ତତକ୍ଷଣାତ ପଠାଇଦେବା ମଧ୍ୟ ଏହି ନିୟମ ଅନ୍ତର୍ଭୁକ୍ତ । ଇମିଗ୍ରେସନ୍ , ଭିସା ଏବଂ ଫରେନର୍ସ ରେଜିଷ୍ଟେସନ ଆଣ୍ଡ ଟ୍ରାକିଂ ( IVFRT ) ନେଇ କେନ୍ଦ୍ର ସରକାର ଏକ ମିସନ୍ ମୋଡ୍ ପ୍ରୋଜେକ୍ଟ ମଧ୍ୟ ପ୍ରସ୍ତୁତ କରିଛନ୍ତି । ଏହାଦ୍ୱାରା ଦୂତାବାସ ଗୁଡ଼ିକରେ ଭିସା ପ୍ରଦାନ ବେଳେ , ଇମିଗ୍ରେସନ୍ ଚେକପୋଷ୍ଟରେ ଇମିଗ୍ରେସନ୍ ଚେକିଂ ବେଳେ , ଫରେନର୍ସ ରିଜିଓନାଲ ରେଜିଷ୍ଟ୍ରେସନ ଅଫିସ/ଫରେନର୍ସ ରେଜିଷ୍ଟ୍ରେସନ ଅଫିସରେ ପଂଜିକୃତ କରାଯିବା ସମୟରେ ଚିହ୍ନଟ ହେଉଥିବା ବେଆଇନ ବିଦେଶୀ ନାଗରିକଙ୍କୁ ତତକ୍ଷଣାତ ଫେରାଇ ଦିଆଯାଇପାରିବ ।


    ଆଇନ ରକ୍ଷାକାରୀ ସଂସ୍ଥାଗୁଡ଼ିକ ମଧ୍ୟରେ ଦେଶରେ ଥିବା ବିଦେଶୀ ନାଗରିକମାନଙ୍କ କାର୍ଯ୍ୟକଳାପ ଉପରେ କଡ଼ା ନଜର ରଖିଛନ୍ତି ଏବଂ ଆବଶ୍ୟକ ପଡ଼ିଲେ କାର୍ଯ୍ୟାନୁଷ୍ଠାନ ଗ୍ରହଣ କରୁଛନ୍ତି ବୋଲି ମନ୍ତ୍ରୀ ସୂଚନା ଦେଇଥିଲେ ।


    ************

    
    
    (Release ID: 1513679) Visitor Counter : 5