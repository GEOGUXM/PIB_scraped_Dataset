      ଯୁବ ବ୍ୟାପାର ଓ କ୍ରୀଡା ମନ୍ତ୍ରଣାଳୟ

      ଏଆଇବିଏ ଯୁବ ବିଶ୍ୱ ବକ୍ସିଂ ଚାମ୍ପିଅନସିପ ବିଜେତାଙ୍କୁ ସମ୍ବର୍ଦ୍ଧିତ କଲେ କର୍ଣ୍ଣେଲ ରାଜ୍ୟବର୍ଦ୍ଧନ ରାଠୋର
      Posted On: 08 DEC 2017 6:52PM by PIB Bhubaneshwar


    ଯୁବ ବ୍ୟାପାର ଏବଂ କ୍ରୀଡ଼ା ରାଷ୍ଟ୍ରମନ୍ତ୍ରୀ ( ସ୍ୱାଧୀନ ଦାୟିତ୍ୱ ) କର୍ଣ୍ଣେଲ ରାଜ୍ୟବର୍ଦ୍ଧନ ରାଠୋର ଜାତୀୟ କ୍ରୀଡ଼ା ସଙ୍ଗଠନ ( NSF ) ମାନଙ୍କୁ ସେମାନଙ୍କ କାର୍ଯ୍ୟଧାରାରେ ସ୍ୱଚ୍ଛତା ଆଣିବା ପାଇଁ କହିଛନ୍ତି । ଏଇ ନିକଟରେ ଗୌହାଟୀଠାରେ ସମାପ୍ତ ହୋଇଥିବା ଏଆଇବିଏ ଯୁବ ମହିଳା ବିଶ୍ୱ ବକ୍ସିଂ ଚାମ୍ପିଅନସିପରେ ପଦକ ବିଜୟୀ ହୋଇଥିବା ବକ୍ସରମାନଙ୍କୁ ସମ୍ବର୍ଦ୍ଧିତ କରିବା ପାଇଁ ଆୟୋଜିତ ଏକ ଉତ୍ସବ ଅବସରରେ ସେ ଏହି ବକ୍ତବ୍ୟ ଦେଇଛନ୍ତି । ମନ୍ତ୍ରୀ କହିଥିଲେ ଯେ କ୍ରୀଡ଼ା ସଂଘଗୁଡ଼ିକ ସେମାନଙ୍କ ୱେବସାଇଟରେ ସେମାନେ ପ୍ରାପ୍ତ କରିଥିବା ଅନୁଦାନ , ଏହାର ବ୍ୟବହାର ଏବଂ ବିଭିନ୍ନ ବର୍ଗରେ ଖେଳାଳିମାନଙ୍କ ଚୟନ ପ୍ରକ୍ରିୟା ଏବଂ ଏହାପରର ଫଳାଫଳ ସମ୍ବନ୍ଧରେ ଉଲ୍ଲେଖ କରିବା ଆବଶ୍ୟକ ।


    କର୍ଣ୍ଣେଲ ରାଠୋର ଘୋଷଣା କରିଥିଲେ ଯେ ଯୁବ ବିଶ୍ୱ ମହିଳା ବକ୍ସିଂ ଚାମ୍ପିଅନସିପରେ ସ୍ୱର୍ଣ୍ଣପଦକ ବିଜୟୀ ହୋଇଥିବା ବକ୍ସରମାନଙ୍କୁ ତାଙ୍କ ମନ୍ତ୍ରଣାଳୟ ତରଫରୁ 6.7 ଲକ୍ଷ ଟଙ୍କା ଲେଖାଁଏ ପୁରସ୍କାର ପ୍ରଦାନ କରାଯିବ । ଏହି ବର୍ଗରେ ବିଜୟୀ ହୋଇଥିବା 5 ଜଣ ବକ୍ସର ହେଲେ ନିତୁ , ଜ୍ୟୋତି , ସାକ୍ଷୀ ଚୋପ୍ରା ଏବଂ ଅଙ୍କୁଶିତା ବୋରୋ । ବ୍ରୋଞ୍ଜ ପଦକ ବିଜୟୀ ହୋଇଥିବା ଅନୁପମା ଏବଂ ନେହା ଯାଦବଙ୍କୁ 2.70 ଲକ୍ଷ ଟଙ୍କା ଲଖାଁଏ ଆର୍ଥିକ ପୁରସ୍କାର ପ୍ରଦାନ କରାଯିବ । ଏହି ଅବସରରେ କ୍ରୀଡ଼ାମନ୍ତ୍ରୀ 2017 ସେପ୍ଟେମ୍ବରରେ ଜର୍ମାନୀରେ ଆୟୋଜିତ ହୋଇଥିବା ଏଆଇବିଏ ପ୍ରମୁଖ ପୁରୁଷ ବର୍ଗ ବିଶ୍ୱ ଚାମ୍ପିଅନସିପରେ ବ୍ରୋଞ୍ଜ ପଦକ ବିଜୟୀ ହୋଇଥିବା ଗୌରବ ବିଧୁରୀଙ୍କୁ ମଧ୍ୟ ସମ୍ବର୍ଦ୍ଧିତ କରିଥିଲେ ।


    ଯୁବ ଚାମ୍ପିଅନସିପର ବିଜେତାମାନଙ୍କୁ ଶୁଭକାମନା ଜଣାଇ କର୍ଣ୍ଣେଲ ରାଠୋର କହିଲେ ଯେ ସକଳ ପ୍ରତିକୂଳ ପରିସ୍ଥିତି ଏବଂ ଆହ୍ୱାନ ସତ୍ତ୍ୱେ ଦୃଢ଼ତା ଏବଂ ସଂକଳ୍ପ ମାଧ୍ୟମରେ ବକ୍ସିଂ ପରି ଏକ କଷ୍ଟସାଧ୍ୟ କ୍ରୀଡ଼ାରେ ମଧ୍ୟ କିପରି ସଫଳତା ଅର୍ଜନ କରାଯାଇପାରିବ ତାହା ଏହି ମହିଳା କ୍ରୀଡ଼ାବିତମାନେ ସଫଳ କରି ଦେଖାଇ ଦେଇଛନ୍ତି । ସେ କହିଲେ ଯେ ସରକାର ଏହି କ୍ରୀଡ଼ାବିତମାନଙ୍କୁ ସମସ୍ତ ସୁବିଧା ସୁଯୋଗ ଉପଲବ୍ଧ କରାଇବେ ଯାହା ଫଳରେ କି ଏମାନେ ବକ୍ସିଂରେ ସେମାନଙ୍କର ଧ୍ୟାନ ନିବଦ୍ଧ କରିପାରିବେ ଏବଂ ଅଲିମ୍ପିକରେ ପଦକ ବିଜୟୀ ହୋଇ ଭବିଷ୍ୟତରେ ଦେଶ ପାଇଁ ଗୌରବ ଆଣିପାରିବେ । ସେ କହିଲେ ଯେ ଆସନ୍ତା ତିନୋଟି ଅଲିମ୍ପିକ ପାଇଁ ପ୍ରଧାନମନ୍ତ୍ରୀଙ୍କ ଦ୍ୱାରା ଗଠନ କରାଯାଇଥିବା ଟାକ୍ସଫୋର୍ସ କମିଟିର ସୁପାରିଶର କାର୍ଯ୍ୟାନ୍ୱୟନ କରିବା କାର୍ଯ୍ୟ କ୍ରୀଡ଼ା ମନ୍ତ୍ରଣାଳୟ ଆରମ୍ଭ କରିଛି ଯେପରିକି ଭବିଷ୍ୟତରେ ଭାରତର ପଦକ ବିଜୟ ସମ୍ଭାବନା ଉଜ୍ଜ୍ୱଳ ହୋଇପାରିବ । କର୍ଣ୍ଣେଲ ରାଠୋର କହିଲେ ଯେ ଖେଳାଳିମାନଙ୍କୁ ତାଲିମ ପ୍ରଦାନ ତଥା ସୁବିଧା ସୁଯୋଗ ଯୋଗାଇ ଦେବାରେ ବୃତ୍ତିଗତ ପ୍ରବୃତ୍ତ ବୃଦ୍ଧି କରିବା ପାଇଁ ମୁଖ୍ୟ କାର୍ଯ୍ୟନିର୍ବାହୀ ଏବଂ ଉଚ୍ଚ ପ୍ରଦର୍ଶନ ନିର୍ଦ୍ଦେଶକମାନଙ୍କୁ ନିଯୁକ୍ତି ପ୍ରଦାନ କରାଯିବା ନେଇ କର୍ଣ୍ଣେଲ ରାଠୋର ସୂଚନା ପ୍ରଦାନ କରିଥିଲେ । ଯାହା ଫଳରେ କି କ୍ରୀଡ଼ାବିତମାନେ କେବଳ ସେମାନଙ୍କ କ୍ରୀଡ଼ା କ୍ଷେତ୍ରରେ ଧ୍ୟାନ ନିବଦ୍ଧ କରି ନିଜ ପ୍ରଦର୍ଶନରେ ଉନ୍ନତି ଆଣିପାରିବେ ।


    ଏହି ଅବସରରେ ବକ୍ସର ମ୍ୟାରି ସି . କମ ମଧ୍ୟ ଏକ ସଂକ୍ଷିପ୍ତ ବକ୍ତବ୍ୟ ପ୍ରଦାନ କରିବା ସହ ବିଭିନ୍ନ ଚାମ୍ପିଅନସିପରେ ଭଲ ପ୍ରଦର୍ଶନ କରିଥିବା ବକ୍ସରମାନଙ୍କୁ ପ୍ରଶଂସା କରିଥିଲେ ।


    ଗୌହାଟୀରେ ଭାରତ 5 ସ୍ୱର୍ଣ୍ଣ ପଦକ ଏବଂ 2 ବ୍ରୋଞ୍ଜ ପଦକ ବିଜୟୀ ହୋଇ ଦଳଗତ ଚାମ୍ପିଅନ ହୋଇଥିଲା । ଏହି ପ୍ରତିଯୋଗିତାରେ ଋଷ ପ୍ରଥମ ରନର୍ସ - ଅପ ହୋଇଥିବା ବେଳେ ଏହା ତଳକୁ ରହିଥିଲା କାଜାଖସ୍ତାନ ।


    ************

    
    
    (Release ID: 1513440) Visitor Counter : 3