      କ୍ୟାବିନେଟ

      ଜାତୀୟ ପୁଷ୍ଟିସାଧନ ମିଶନ ଗଠନକୁ କେନ୍ଦ୍ର କ୍ୟାବିନେଟର ମଞ୍ଜୁରି
      3 ବର୍ଷରେ ଖର୍ଚ୍ଚ ହେବ 9046.17 କୋଟି ଟଙ୍କା
      ଉପକୃତ ହେବେ 10 କୋଟିରୁ ଅଧିକ ଲୋକ
      ପ୍ରଥମ ବର୍ଷ 315, ଦ୍ୱିତୀୟ ବର୍ଷ 235, ତୃତୀୟ ବର୍ଷ ଦେଶର ଅବଶିଷ୍ଟ ଜିଲ୍ଲା ସାମିଲ ହେବେ
      ଶିଶୁଙ୍କ ଅନୁପଯୁକ୍ତ ଶାରୀରିକ ବିକାଶ ହାର 2022 ସୁଦ୍ଧା 25%କୁ ହ୍ରାସ ଲକ୍ଷ୍ୟ

      Posted On: 01 DEC 2017 5:54PM by PIB Bhubaneshwar

    କେନ୍ଦ୍ର ସରକାରଙ୍କ ଦ୍ୱାରା 9046.17 କୋଟି ଟଙ୍କା ବ୍ୟୟରେ 3 ବର୍ଷ ପାଇଁ ଜାତୀୟ ପୁଷ୍ଟିସାଧନ ମିଶନ (ଏନଏନଏମ) ପ୍ରତିଷ୍ଠା କରାଯିବ । 2017-18 ବର୍ଷ ଠାରୁ ଆରମ୍ଭ ହେଉଥିବା ଏହି ମିଶନ ପ୍ରତିଷ୍ଠାକୁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ (30.11.2017ରେ) ଅନୁଷ୍ଠିତ କେନ୍ଦ୍ର କ୍ୟାବିନେଟ ବୈଠକରେ ମଞ୍ଜୁରି ମିଳିଛି ।


    ପ୍ରମୁଖ ବିଷୟ :

     1. 1. ଏନଏନଏମ ଏକ ଶୀର୍ଷସ୍ଥାନୀୟ ସଂସ୍ଥା ଭାବେ ମନ୍ତ୍ରଣାଳୟଗୁଡ଼ିକର ପୁଷ୍ଟିସାଧନ ସମ୍ବନ୍ଧୀୟ ହସ୍ତକ୍ଷେପଗୁଡ଼ିକର ତଦାରଖ, ପର୍ଯ୍ୟବେକ୍ଷଣ, ଲକ୍ଷ୍ୟ ନିର୍ଦ୍ଧାରଣ କରିବା ସହିତ ମାର୍ଗଦର୍ଶନ ମଧ୍ୟ କରିବ ।
     2. 2. ନିମ୍ନୋକ୍ତ ପ୍ରସ୍ତାବଗୁଡ଼ିକ ଏଥିରେ ରହିଛି :

    - କୁପୋଷଣର ସମାଧାନ ନିମନ୍ତେ ବିଭିନ୍ନ ଯୋଜନାର ତଦାରଖ କରିବା ।


    -ଅତ୍ୟଧିକ ସୁଦୃଢ଼ ସମନ୍ୱୟ ବ୍ୟବସ୍ଥା ।


    -ଆଇସିଟି ଆଧାରିତ ବାସ୍ତବ ସମୟ ତଦାରଖ ପ୍ରଣାଳୀ ।


    -ଲକ୍ଷ୍ୟ ହାସଲ କରୁଥିବା ରାଜ୍ୟ/କେନ୍ଦ୍ର ଶାସିତ ଅଂଚଳଗୁଡ଼ିକୁ ପ୍ରୋତ୍ସାହିତ କରିବା


    -ଆଇଟି ଆଧାରିତ ଉପକରଣ ପ୍ରୟୋଗ ନିମନ୍ତେ ଅଙ୍ଗନୱାଡ଼ି କର୍ମୀଙ୍କୁ ପ୍ରୋତ୍ସାହନ ଦେବା ।


    -ଅଙ୍ଗନୱାଡ଼ି କର୍ମୀଙ୍କ ଦ୍ୱାରା ରେଜିଷ୍ଟାର ବ୍ୟବହାରକୁ ସମାପ୍ତ କରିବା ।


    -ଅଙ୍ଗନୱାଡ଼ି କେନ୍ଦ୍ରରେ ଶିଶୁଙ୍କ ଉଚ୍ଚତା ମାପ ଆରମ୍ଭ କରିବା ।


    -ସାମାଜିକ ଅଡିଟ


    -ଲୋକମାନଙ୍କୁ ଜନ ଆନ୍ଦୋଳନ ଜରିଆରେ ପୁଷ୍ଟିସାଧନ ଉପରେ ବିଭିନ୍ନ ଗତିବିଧି ଆଦିର ମାଧ୍ୟମରେ ସାମିଲ କରିବା, ପୁଷ୍ଟିସାଧନ ସମ୍ବଳ କେନ୍ଦ୍ରର ପ୍ରତିଷ୍ଠା କରିବା ଆଦି ସାମିଲ ରହିଛି ।


    ମୁଖ୍ୟ ପ୍ରଭାବ :


    ଏହି କାର୍ଯ୍ୟକ୍ରମ ଲକ୍ଷ୍ୟ ମାଧ୍ୟମରେ ଶିଶୁଙ୍କ ଅନୁପଯୁକ୍ତ ଶାରୀରିକ ବିକାଶ, କୁପୋଷଣ, ରକ୍ତହୀନତା ତଥା ଜନ୍ମ ସମୟରେ ଶିଶୁଙ୍କ ଓଜନ କମ ହେବା ସମସ୍ୟାର ନିରାକରଣ ପାଇଁ ଉପାୟ କରିବ । ଏହାଦ୍ୱାରା ଉତ୍ତମ ତଦାରଖ, ନିର୍ଦ୍ଧାରିତ ସମୟରେ କାର୍ଯ୍ୟାନୁଷ୍ଠାନ ନିମନ୍ତେ ସତର୍କତା ଜାରି କରିବାରେ ତାଳମେଳ ରକ୍ଷା କରାଯାଇପାରିବ । ଏଥିସହିତ ନିର୍ଦ୍ଧାରିତ ଲକ୍ଷ୍ୟ ପ୍ରାପ୍ତି ନିମନ୍ତେ ମନ୍ତ୍ରଣାଳୟ ଏବଂ ରାଜ୍ୟ/କେନ୍ଦ୍ର ଶାସିତ ଅଂଚଳଗୁଡ଼ିକ ସହିତ ମିଳିତ ଭାବେ କାର୍ଯ୍ୟ କରିବା, ମାର୍ଗଦର୍ଶନ ଏବଂ ତଦାରଖ ନିମନ୍ତେ ପ୍ରୋତ୍ସାହନ ଦିଆଯିବ ।


    ଲାଭ ଏବଂ କାର୍ଯ୍ୟପରିସର :


    ଏହି କାର୍ଯ୍ୟକ୍ରମ ଦ୍ୱାରା 10 କୋଟିରୁ ଅଧିକ ଲୋକ ଲାଭାନ୍ୱିତ ହୋଇପାରିବେ । ସମସ୍ତ ରାଜ୍ୟ ଓ ଜିଲ୍ଲାଗୁଡ଼ିକୁ ପର୍ଯ୍ୟାୟକ୍ରମେ ଅର୍ଥାତ 2017-18ରେ 315 ଜିଲ୍ଲା, 2018-19 ବର୍ଷରେ 235 ଜିଲ୍ଲା ତଥା 2019-20ରେ ବାକି ଜିଲ୍ଲାଗୁଡିକୁ ସାମିଲ କରାଯିବ ।


    ଆର୍ଥିକ ବ୍ୟୟ :


    2017-18 ଠାରୁ ଆରମ୍ଭ ହେଉଥିବା ଏହି କାର୍ଯ୍ୟକ୍ରମରେ ତିନି ବର୍ଷ ପାଇଁ 9046.17 କୋଟି ଟଙ୍କା ବ୍ୟୟ ବରାଦ କରାଯାଇଛି । ଏଥିରେ ସରକାରୀ ବଜେଟ ଭାଗ (50 ପ୍ରତିଶତ) ତଥା ଆଇବିଆରଡି ଅଥବା ଅନ୍ୟ ଏମଡିବି ଦ୍ୱାରା 50ପ୍ରତିଶତ ଅର୍ଥ ଲଗାଣ କରାଯିବ । କେନ୍ଦ୍ର ଏବଂ ରାଜ୍ୟ/କେନ୍ଦ୍ରଶାସିତ ଅଂଚଳ ମଧ୍ୟରେ 60:40 ଅନୁପାତ, ଉତ୍ତରପୂର୍ବାଂଚଳ ତଥା ହିମାଳୟ ପାର୍ବତ୍ୟାଂଚଳର ରାଜ୍ୟ ପାଇଁ 90:10 ଅନୁପାତ ଏବଂ କେନ୍ଦ୍ରଶାସିତ ଅଂଚଳ ପାଇଁ 100 ପ୍ରତିଶତ ସରକାରୀ ବଜେଟ ବରାଦ କରାଯିବ । ତିନି ବର୍ଷର ଅବଧି ନିମନ୍ତେ ଭାରତ ସରକାର ମୋଟ 2849.54 କୋଟି ଟଙ୍କା ବ୍ୟୟ କରିବେ ।


    କାର୍ଯ୍ୟାନ୍ୱୟନ ରଣନୀତି ଏବଂ ଲକ୍ଷ୍ୟ :


    ଜାତୀୟ ପୁଷ୍ଟିସାଧନ ମିଶନ ଜରିଆରେ ଶିଶୁଙ୍କ ଅନୁପଯୁକ୍ତ ଶାରୀରିକ ବିକାଶ, କୁପୋଷଣ, ରକ୍ତହୀନତା (ଶିଶୁ, ମହିଳା ଏବଂ କିଶୋରୀ) ହ୍ରାସ କରିବା ତଥା ପ୍ରତିବର୍ଷ ଅଳ୍ପ ଓଜନ ବିଶିଷ୍ଟ ଶିଶୁଙ୍କ ଠାରେ ଯଥାକ୍ରମେ 2 ପ୍ରତିଶତ, 2 ପ୍ରତିଶତ, 3 ପ୍ରତିଶତ ଏବଂ 2 ପ୍ରତିଶତ ହ୍ରାସ କରିବା ଲାଗି ଲକ୍ଷ୍ୟ ରଖାଯାଇଛି । ଯଦିଓ ଶିଶୁଙ୍କ ଅନୁପଯୁକ୍ତ ଶାରୀରିକ ବିକାଶ କମ କରିବା ଲକ୍ଷ୍ୟ ବର୍ଷକୁ 2 ପ୍ରତିଶତ ରଖାଯାଇଛି; ଏହି ମିଶନ ଜରିଆରେ ଶିଶୁଙ୍କ ଅନୁପଯୁକ୍ତ ଶାରୀରିକ ବିକାଶ ହାର 38.4%(ଏନଏଫଏଚଏସ)ରୁ କମାଇ 2022(2022 ସୁଦ୍ଧା ମିଶନ 25) ସୁଦ୍ଧା 25% କରିବା ଲାଗି ପ୍ରୟାସ ହେବ ।


    ସୂଚନାଯୋଗ୍ୟ ଯେ 6 ବର୍ଷରୁ କମ ବୟସର ଶିଶୁ ଏବଂ ମହିଳାଙ୍କ ମଧ୍ୟରେ କୁପୋଷଣ ସମସ୍ୟାର ମୁକାବିଲା ଲାଗି ସରକାର ବିଭିନ୍ନ ଯୋଜନା ଲାଗୁ କରିଛନ୍ତି । ଏହି ଯୋଜନା ସତ୍ତ୍ୱେ ଦେଶରେ କୁପୋଷଣ ତଥା ତତସମ୍ବନ୍ଧୀୟ ସମସ୍ୟାର ସ୍ତର ଉଚ୍ଚ ରହିଛି । ଯୋଜନାର ଅଭାବ ନାହିଁ କିନ୍ତୁ ସାଧାରଣ ଲକ୍ଷ୍ୟ ହାସଲ କରିବା ଲାଗି ଯୋଜନାଗୁଡ଼ିକ ମଧ୍ୟରେ ପରସ୍ପର ତାଳମେଳ ରହିପାରୁନାହିଁ । ଏଣୁ ଏନଏନଏମ ସୁଦୃଢ଼ ବ୍ୟବସ୍ଥା ପ୍ରତିଷ୍ଠା କରି ନିର୍ଦ୍ଧାରିତ ତାଳମେଳକୁ ବଜାୟ ରଖିବ ।


    **********

    
    
    (Release ID: 1511749) Visitor Counter : 3
    
    
    
    
    

2.