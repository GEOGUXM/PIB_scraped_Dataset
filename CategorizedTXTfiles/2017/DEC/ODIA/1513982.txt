      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଆସନ୍ତାକାଲି ମିଜୋରାମ ଓ ମେଘାଳୟ ଗସ୍ତରେ ଯିବେ ପ୍ରଧାନମନ୍ତ୍ରୀ; ଉଦ୍ଘାଟନ କରିବେ ବିଭିନ୍ନ ପ୍ରକଳ୍ପ
      Posted On: 15 DEC 2017 8:10PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆସନ୍ତାକାଲି ମିଜୋରାମ ଓ ମେଘାଳୟ ଗସ୍ତରେ ଯିବେ ଏବଂ ସେଠାରେ ବିଭିନ୍ନ ଉନ୍ନୟନ ପ୍ରକଳ୍ପର ଶୁଭାରମ୍ଭ କରିବେ ।


    “ଉତ୍ତର-ପୂର୍ବାଞ୍ଚଳର ସୁନ୍ଦର, ଅନୁପମ ଓ ଚମତ୍କାର ପରିବେଶ ପୁଣି ଥରେ ମୋତେ ଡାକିଛି । ଆସନ୍ତାକାଲି ମିଜୋରାମ ଓ ମେଘାଳୟ ଗସ୍ତ ପାଇଁ ମୁଁ ଖୁବ ଉତ୍କଣ୍ଠିତ । ସେଠାରେ କେତେକ ଉନ୍ନୟନ ପ୍ରକଳ୍ପର ଉଦ୍ଘାଟନ ହେବ । ଏହିସବୁ ପ୍ରକଳ୍ପ ଉତ୍ତର-ପୂର୍ବାଞ୍ଚଳର ବିକାଶ ଯାତ୍ରାକୁ ତ୍ୱରାନ୍ୱିତ କରିବ ।


    ଏହା ମୋର ସୌଭାଗ୍ୟ ଯେ, ଆସନ୍ତାକାଲି ଆଇଜଲଠାରେ ମୁଁ ତୁଇରିଆଲ ଜଳବିଦ୍ୟୁତ ପ୍ରକଳ୍ପକୁ ରାଷ୍ଟ୍ର ଉଦ୍ଦେଶ୍ୟରେ ସମର୍ପିତ କରିବି । ଏହି ପ୍ରକଳ୍ପଟି ମିଜୋରାମ ଲୋକଙ୍କ ପାଇଁ ଅତ୍ୟନ୍ତ ମହତ୍ଵପୂର୍ଣ୍ଣ ।


    ଆମ ଯୁବ ଶକ୍ତିକୁ ଡେଣା ଯୋଡିବାରେ ସହାୟତା କରିବା ଲାଗି କେନ୍ଦ୍ର ଉତ୍ତର-ପୂର୍ବାଞ୍ଚଳ ବିକାଶ ମନ୍ତ୍ରଣାଳୟ ପକ୍ଷରୁ 100 କୋଟି ଟଙ୍କାର ଏକ ଭେଞ୍ଚର କ୍ୟାପିଟାଲ ଫଣ୍ଡ ଗଠନ କରାଯାଇଛି । ଆସନ୍ତାକାଲି ମୁଁ ଏହି ଅଞ୍ଚଳର ଉଦ୍ୟୋଗୀମାନଙ୍କୁ ଭେଞ୍ଚର କ୍ୟାପିଟାଲ ଫଣ୍ଡରୁ ସହାୟତା ମୂଳକ ଚେକ ପ୍ରଦାନ କରିବି । ଉତ୍ତର-ପୂର୍ବାଞ୍ଚଳର ଯୁବ ଗୋଷ୍ଠୀ ମଧ୍ୟରେ ଉଦ୍ୟମଶୀଳତା ଭାବନା ଜାଗ୍ରତ କରି ଏହି ଅଞ୍ଚଳର ବିକାଶ ଦିଗରେ ଭେଞ୍ଚର ଫଣ୍ଡ ଏକ ନୂଆ ପଦକ୍ଷେପ ସ୍ୱରୂପ କାର୍ଯ୍ୟ କରିବ ।


    ଶିଲଂଠାରେ ମୁଁ ଆସନ୍ତାକାଲି ଶିଲଂ-ନଂଷ୍ଟୋଇନ-ରଂଜେଙ୍ଗ-ତୁରା ରାସ୍ତାର ଉଦ୍ଘାଟନ କରିବି । ଏହି ପ୍ରକଳ୍ପ ମେଘାଳୟ ଓ ଅନ୍ୟାନ୍ୟ ଅଞ୍ଚଳ ସହ ସଡକ ସଂଯୋଗୀକରଣକୁ ଦୃଢୀଭୂତ କରିବ ଏବଂ ଆର୍ଥିକ ବିକାଶ ଘଟାଇବ । ଏହି ଅବସରରେ ମୁଁ ଏକ ଜନସମାବେଶକୁ ସମ୍ବୋଧିତ କରିବି ।


    ଆମେ ଉତ୍ତର-ପୂର୍ବାଞ୍ଚଳରେ ବିକାଶର ଅପୂର୍ବ ସଂଭାର ଓ ସୁଯୋଗ ଦେଖିପାରୁଛୁ ଏବଂ ଏହି ଅଞ୍ଚଳର ସାମଗ୍ରିକ ବିକାଶ ଲାଗି ସବୁମନ୍ତେ ପ୍ରୟାସ କରିବାକୁ ବଦ୍ଧପରିକର” ବୋଲି ପ୍ରଧାନମନ୍ତ୍ରୀ କହିଛନ୍ତି ।


    **********

    
    
    (Release ID: 1513982) Visitor Counter : 3