      ଜାହାଜ ଚଳାଚଳ ମନ୍ତ୍ରଣାଳୟ

      ଦୁଇ ବର୍ଷ (2018-19) ପାଇଁ ଆନ୍ତର୍ଜାତିକ ସାମୁଦ୍ରିକ ପରିଷଦକୁ ଭାରତ ପୁନଃନିର୍ବାଚିତ
      Posted On: 02 DEC 2017 5:46PM by PIB Bhubaneshwar


    ଆନ୍ତର୍ଜାତିକ ସାମୁଦ୍ରିକ ପରିଷଦକୁ ( IMO ) ଭାରତ ଦୁଇ ବର୍ଷ ପାଇଁ ପୁନଃନିର୍ବାଚିତ ହୋଇଛି । 2017 ଡିସେମ୍ବର 1 ତାରିଖରେ ଲଣ୍ଡନରେ ଅନୁଷ୍ଠିତ ଆଇଏମ୍ଓର 30ତମ ଆସେମ୍ବ୍ଲିରେ ‘ B ’ ବର୍ଗରେ ଭାରତ ନିର୍ବାଚିତ ହୋଇଛି । ଆଇଏମ୍ଓ ପରିଷଦରେ ମୋଟ 40 ଜଣ ସଦସ୍ୟ ରାଷ୍ଟ୍ର ଅଛନ୍ତି । ‘ A ’ ଓ ‘ B ’ ଶ୍ରେଣୀରେ 10ଟି ଲେଖାଏଁ ସଦସ୍ୟ ରାଷ୍ଟ୍ର ଥିବା ବେଳେ ‘ C ’ ଶ୍ରେଣୀରେ 20ଟି ରାଷ୍ଟ୍ର ଅଛନ୍ତି । ଏମାନେ ଆଇଏମ୍ଓ ଆସେମ୍ବ୍ଲି ଦ୍ୱାରା ନିର୍ବାଚିତ ହୋଇଥାନ୍ତି । ଆଇଏମ୍ଓ ଆସେମ୍ବ୍ଲିରେ ଅନେକ ଗୁରତ୍ୱପୂର୍ଣ୍ଣ ନିଷ୍ପତ୍ତି ଗ୍ରହଣରେ ଆଇଏମଓ ପରିଷଦର ଭୂମିକା ଥାଏ । ବିଶେଷ କରି ବିଶ୍ୱ ଜାହାଜ ଚଳାଚଳ ଶିଳ୍ପ , ଏହାର କାର୍ଯ୍ୟଶୈଳୀ ଏବଂ ବଜେଟ ଉପରେ ନିଷ୍ପତ୍ତି ନିଆଯାଇଥାଏ ।


    ପୂର୍ବ ଥର ଭାରତ ଅପ୍ରତିଦ୍ୱନ୍ଦ୍ୱୀ ଭାବେ ଆଇଏମଓ କାଉନସିଲକୁ ନିର୍ବାଚିତ ହୋଇଥିବା ବେଳେ ଏଥର ଭୋଟର ସମ୍ମୁଖୀନ ହେବାକୁ ପଡ଼ିଥିଲା । ଚଳିତ ଥର ‘ B ’ ଶ୍ରେଣୀର 10ଟି ଆସନ ପାଇଁ ଆଇଏମ୍ଓ କାଉନସିଲର ସଦସ୍ୟ ନଥିବା ତଥା ୟୁଏଇ ଏବଂ ‘ C ’ ଶ୍ରେଣୀରେ ଥିବା ଆଷ୍ଟ୍ରେଲିଆ ନାମାଙ୍କନ କରିଥିଲେ । ତେଣୁ ନିର୍ବାଚନର ଆବଶ୍ୟକତା ପଡ଼ିଥିଲା ଏବଂ ନିର୍ବାଚନରେ ଭାରତକୁ ସଫଳତା ମିଳିଥିଲା ।


    ଆଇଏମ୍ଓ ଆସେମ୍ବ୍ଲିର 30ତମ ଅଧିବେଶନ ଲଣ୍ଡନସ୍ଥିତ ଆଇଏମ୍ଓ ମୁଖ୍ୟାଳୟରେ 2017 ନଭେମ୍ବର 30 ତାରିଖରୁ ଡିସେମ୍ବର 6 ତାରିଖ ପର୍ଯ୍ୟନ୍ତ ଅନୁଷ୍ଠିତ ହେଉଛି । ଅଧିବେଶନରେ ଭାରତର ପ୍ରତିନିଧି ଭାବେ କେନ୍ଦ୍ର ଜାହାଜ ଚଳାଚଳ , ସଡ଼କ ପରିବହନ ଏବଂ ରାଜମାର୍ଗ , ଜଳ ସମ୍ବଳ , ନଦୀ ବିକାଶ ଏବଂ ଗଙ୍ଗା ସଂରକ୍ଷଣ ମନ୍ତ୍ରୀ ନୀତିନ ଗଡକରୀଙ୍କ ନେତୃତ୍ୱରେ ଏକ ଉଚ୍ଚସ୍ତରୀୟ ପ୍ରତିନିଧିଦଳରେ ଜାହାଜ ଚଳାଚଳ ବିଭାଗ ସଚିବ ଗୋପାଳ କ୍ରିଷ୍ଣା , ବିଭାଗର ଅତିରିକ୍ତ ମହାନିର୍ଦ୍ଦେଶକ ଅମିତାଭ କୁମାର , ଜାହାଜ ଚଳାଚଳ ନିର୍ଦ୍ଦେଶାଳୟର ଡେପୁଟି ନଟିକାଲ ଆଡଭାଇଜର କ୍ୟାପଟେନ୍ ଜୟକୁମାର ଏବଂ ରେଜିଷ୍ଟ୍ରାର ଅଫ୍ ସିପିଙ୍ଗର ପ୍ରତିନିଧିମାନେ ଯୋଗ ଦେଇଛନ୍ତି ।


    ଭାରତରେ ପ୍ରାୟ 1359 ଟି ଜାହାଜ ବା ନୌକା ରହିଛି । ବିଦେଶ ସହ ଉପକୂଳରେ ଚଳାଚଳ କରୁଥିବା ଏହି ଜାହାଜ ଗୁଡ଼ିକରେ ବାର୍ଷିକ ପ୍ରାୟ 12.2 ମିଲିଅନ ଟନ ମାଲ ପରିବହନ ହେଉଛି । ବିଦେଶକୁ ହେଉଥିବା ବାଣିଜ୍ୟର ପ୍ରାୟ 90% ସାମୁଦ୍ରିକ ପଥରେ ହୋଇଥାଏ । ଏଥିରୁ ପ୍ରାୟ 92% ବିଦେଶୀ ପତାକା ବହନ କରୁଥିବା ଜାହାଜରେ ପରିବହନ ହୋଇଥାଏ । ଭାରତୀୟ ଅର୍ଥନୀତିରେ ଦ୍ରୁତ ଅଭିବୃଦ୍ଧି ଘଟୁଥିବାରୁ ଭାରତ ଉପୂକଳରେ ବିପୁଳ ପଣ୍ୟ ପରିବହନ ପାଇଁ ଉଭୟ ଭାରତୀୟ ଓ ବିଦେଶୀ ଜାହାଜ ଗୁଡ଼ିକ ପାଇଁ ଏବେ ଅପୂର୍ବ ସୁଯୋଗ ସୃଷ୍ଟି ହୋଇଛି । ଭାରତରେ ପ୍ରାୟ 145,000 ଜଣ ସକ୍ରିୟ ନାବିକ ଅଛନ୍ତି , ଯେଉଁମାନେ ସ୍ୱତନ୍ତ୍ର ନିୟୋଜିତ ଜାହାଜରେ ଯିବାକୁ ପସନ୍ଦ କରନ୍ତି ।


    ଭାରତ ଆଇଏମ୍ଓର ଏକ ପୁରୁଣା ସଦସ୍ୟ । 1959 ରେ ଭାରତ ସଦସ୍ୟ ରାଷ୍ଟ୍ର ଭାବେ ପ୍ରବେଶ କରିବା ସହ ଅଧିବେଶନକୁ ମଧ୍ୟ ଅନୁମୋଦନ ଦେଇଥିଲା । କେବଳ 1983-84କୁ ଛାଡ଼ିଦେଲେ ଭାରତ ଏହାର ପରିଷଦକୁ ନିୟମିତ ନିର୍ବାଚିତ ହୋଇ ସକ୍ରିୟ ଭାବେ କାର୍ଯ୍ୟ କରିଛି ।


    ଭାରତ 34ଟି ଆଇଏମ୍ଓ ଚୁକ୍ତି ବା ଚିଠାରେ ସ୍ୱାକ୍ଷର କରିଛି ଏବଂ ନିକଟରେ ବାଲାଷ୍ଟ ଜଳ ଚୁକ୍ତି ଏବଂ ବଙ୍କର ଚୁକ୍ତିରେ ଦସ୍ତଖତ କରିବାକୁ ଯାଉଛି । ଭାରତ ଇତି ମଧ୍ୟରେ ଆଇଏଲ୍ଓ ନିକଟରେ ନାବିକମାନଙ୍କ ପରିଚୟ ଚିଠା ଦାଖଲ କରିସାରିଛି ।


    ଭାରତ ତାର ବିଶେଷଜ୍ଞ ମାନବ ସମ୍ବଳ ମାଧ୍ୟମରେ ଆଇଏମ୍ଓକୁ ଆବଶ୍ୟକ ସମୟରେ ସହାୟତା କରି ଆସୁଛି । ଆଇଏମ୍ଓର ଅଡିଟର ଟିମରେ ଅନେକ ଭାରତୀୟ ଅଛନ୍ତି । ଆଇଏମ୍ଓ କମିଟିରେ ଡୋମେନ୍ ଏକ୍ସପର୍ଟ ଭାବେ ମଧ୍ୟ ବହୁ ଭାରତୀୟ ସେବା ପ୍ରଦାନ କରୁଛନ୍ତି ।


    ଆଇଏମ୍ଓକୁ ପୁନଃନିର୍ବାଚନ ଫଳରେ ଭାରତ ଆନ୍ତର୍ଜାତିକ ସାମୁଦ୍ରିକ ସମ୍ପ୍ରଦାୟ ସହ ସମ୍ପର୍କରେ ରହିପାରିବ ଏବଂ ଦେଶର ନାଗରିକଙ୍କ କଲ୍ୟାଣ ଦିଗରେ ସାମୁଦ୍ରିକ ସ୍ୱାର୍ଥକୁ ବ୍ୟବହାର କରିପାରିବ ।


    ****************

    
    
    (Release ID: 1511744) Visitor Counter : 3