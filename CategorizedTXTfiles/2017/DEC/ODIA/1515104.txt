      ନୀତି ଆୟୋଗ

      ଅଟଳ ଟିଙ୍କରିଙ୍ଗ ଲ୍ୟାବ (ଏଟିଏଲ) ପ୍ରତିଷ୍ଠା ଲାଗି ଅଧିକ 1500 ସ୍କୁଲ ବଛାଗଲା
      ସ୍କୁଲ, ବିଶ୍ୱବିଦ୍ୟାଳୟ, ଉଦ୍ୟୋଗଗୁଡ଼ିକରେ ନବସୃଜନ ଓ ଉଦ୍ୟମିତାକୁ ପ୍ରୋତ୍ସାହନ ଦେବା ହେଉଛି ଯୋଜନାର ଉଦ୍ଦେଶ୍ୟ
      • “ଏକ ସୃଜନଶୀଳ ଭାରତ, ଏକ ଅଭିନବ ଭାରତ” ନିର୍ମାଣ ସ୍ୱପ୍ନକୁ ସାକାର କରିବ ଏଟିଏଲ
      Posted On: 26 DEC 2017 6:59PM by PIB Bhubaneshwar


    ନୀତି ଆୟୋଗଙ୍କ ଅଟଳ ଇନୋଭେଶନ ମିଶନ(ଏଆଇଏମ) ଅଧୀନରେ ଅଟଳ ଟିଙ୍କରିଙ୍ଗ ଲ୍ୟାବ (ଏଟିଏଲ) ପ୍ରତିଷ୍ଠା ଲାଗି ଅଧିକ 1500 ସ୍କୁଲକୁ ଚୟନ କରାଯାଇଛି । ଭାରତ ସରକାରଙ୍କ ଏହି ପ୍ରମୁଖ ଯୋଜନାର ଉଦ୍ଦେଶ୍ୟ ହେଉଛି ସାରା ଦେଶରେ ଥିବା ସ୍କୁଲ , ବିଶ୍ୱବିଦ୍ୟାଳୟ ଏବଂ ଉଦ୍ୟୋଗଗୁଡ଼ିକରେ ନବସୃଜନ(ଇନୋଭେସନ) ଏବଂ ଉଦ୍ୟମିତାକୁ ପ୍ରୋତ୍ସାହନ ଦେବା । “ ଭବିଷ୍ୟତର ନବପ୍ରବର୍ତ୍ତକଙ୍କ ରୂପରେ ଭାରତରେ ଏକ ନିୟୁତ ଶିଶୁଙ୍କ ପ୍ରତିଭା ବିକାଶ ” ଏହି ମିଶନର ଲକ୍ଷ୍ୟ । ନୂଆ ଅଟଳ ଟିଙ୍କରିଙ୍ଗ ଲ୍ୟାବ ସହ ଜଡ଼ିତ ଏହି ଘୋଷଣା କରାଯିବା ପରେ ଏଆଇଏମ ଅନ୍ତର୍ଗତ ଏଟିଏଲର ପ୍ରତିଷ୍ଠା ଲାଗି ସାରା ଦେଶରେ ବର୍ତ୍ତମାନ ସୁଦ୍ଧା 2441 ସ୍କୁଲ ବଛାଯାଇଛି । ଏ ଦିଗରେ ଔପଚାରିକ ପ୍ରୟାସ ଗତ ଏକ ବର୍ଷରୁ ଊର୍ଦ୍ଧ୍ଵ ସମୟ ଧରି ଚାଲିଆସିଛି ।


    ଏଟିଏଲ ଷଷ୍ଠ ଶ୍ରେଣୀଠାରୁ ଆରମ୍ଭ କରି ଦ୍ୱାଦଶ ଶ୍ରେଣୀ ପର୍ଯ୍ୟନ୍ତ ଛାତ୍ରଛାତ୍ରୀଙ୍କ ପାଇଁ ନିଜ ଅଭିନବ ବିଚାରକୁ ସାକାର ରୂପ ଦେବାର କାର୍ଯ୍ୟସ୍ଥଳୀ ଅଟେ । ଏହି କାର୍ଯ୍ୟସ୍ଥଳୀରେ କିଛି ଏପରି ନୂଆ କରିବା କରିବା ଲାଗି ପ୍ରୋତ୍ସାହନ ଦିଆଯିବ ଯାହା ବିଜ୍ଞାନ ଏବଂ ପ୍ରଯୁକ୍ତି ସହ ଜଡ଼ିତ ଥିବ । ଅତ୍ୟାଧୁନିକ ପ୍ରଯୁକ୍ତି ଯେପରିକି 3ଡି ପ୍ରିଂଟର , ରୋବୋଟିକ୍ସ , ସେନସର ପ୍ରଯୁକ୍ତି କିଟ , ଇଂଟରନେଟ ଅଫ ଥିଙ୍ଗସ (ଆଇଓଟି) , ସୂକ୍ଷ୍ମ ଇଲେକ୍ଟ୍ରୋନିକ୍ସ ଯୁକ୍ତ ଏହି କାର୍ଯ୍ୟସ୍ଥଳୀ ଛାତ୍ରଛାତ୍ରୀଙ୍କୁ ବିକଶିତ ପ୍ରଯୁକ୍ତିର ବ୍ୟବହାର କରି ସ୍ଥାନୀୟ ସାମଗ୍ରୀକ ସମସ୍ୟାକୁ ଗଭୀର ଭାବେ ବୁଝିବା ଏବଂ ସମାଧାନ କରିବାରେ ସମର୍ଥ କରିବ । ଅଭିନବ ଚିନ୍ତାଧାରାକୁ ବାସ୍ତବ ରୂପ ଦେବା , ଭାରତର ସାମାଜିକ , ଗୋଷ୍ଠୀଗତ ଅଥବା ଆର୍ଥିକ ସମସ୍ୟାଗୁଡ଼ିକର ଅଭିନବ ସମାଧାନ ବିକଶିତ କରିବା ଲାଗି ଏଠାରେ ପ୍ରୋତ୍ସାହିତ କରାଯିବ ।


    ଇତିମଧ୍ୟରେ ନିଜ ସ୍କୁଲରେ ଥିବା ଏଟିଏଲରେ କାର୍ଯ୍ୟ କରି ସୃଜନାତ୍ମକ ପ୍ରଯୁକ୍ତି ପ୍ଲାଟଫର୍ମ ଜରିଆରେ ନିଜର ଜିଜ୍ଞାସା ଓ ସୃଜନଶୀଳତା ଯଥେଷ୍ଟ ବଢ଼ାଇବାର ସୁଯୋଗ ଛାତ୍ରଛାତ୍ରୀ ପାଇପାରିଛନ୍ତି । ସେମାନେ ନିଜ ନିଜ ଅଭିନବ ସମାଧାନର ପ୍ରାରମ୍ଭିକ ରୂପ ପ୍ରସ୍ତୁତ କରିବା ଆରମ୍ଭ କରିଦେଇଛନ୍ତି । ଏଥିସହିତ ସେମାନେ ଅନେକ ସୃଜନାତ୍ମକ ପ୍ରକଳ୍ପ ଉପରେ କାର୍ଯ୍ୟ ମଧ୍ୟ ଆରମ୍ଭ କରିଦେଇଛନ୍ତି । ଏଥିରେ ଉତ୍ତମ ଜଳସେଚନ ଏବଂ ବର୍ଜ୍ୟବସ୍ତୁ ପରିଚାଳନା ମଧ୍ୟ ସାମିଲ ରହିଛି । ସେହିପରି ନିଜ ଲ୍ୟାବରେ ଆଇଓଟି ଉପକରଣ ତଥା ରୋବୋଟିକ୍ସର ଉପଯୋଗ କରି ସେନସର ଆଧାରିତ ସମାଧାନ ମଧ୍ୟ ବିକଶିତ କରିବା ଏହି ପ୍ରକଳ୍ପରେ ସାମିଲ ଅଛି । 2022 ସୁଦ୍ଧା ନିଜ ସ୍ୱପ୍ନ “ ନୂତନ ଭାରତ ” ନିର୍ମାଣ କରିବାକୁ ଦୃଷ୍ଟିରେ ରଖି ଛାତ୍ରଛାତ୍ରୀଙ୍କ ପାଇଁ ଏହା ଏକ ବଡ଼ ସୁଯୋଗ ସାବ୍ୟସ୍ତ ହେବ । ଏହି ଗବେଷଣାଗାର (ଲ୍ୟାବ)କୁ ଏପରି ପ୍ରସ୍ତୁତ କରାଯାଇଛି ଯେଉଁଥିରେ ସୃଜନଶୀଳତାକୁ ପ୍ରୋତ୍ସାହନ ମିଳୁଛି ଏବଂ ଛାତ୍ରଛାତ୍ରୀ ନିୟମିତ ପାଠ୍ୟକ୍ରମ ଏବଂ ନିଜ ପାଠ୍ୟ ପୁସ୍ତକ ଠାରୁ ଉର୍ଦ୍ଧ୍ଵକୁ ଯାଇ କିଛି ଅଭିନବ ସୂଚନା ହାସଲ କରିପାରୁଛନ୍ତି । ଏପରି ଲ୍ୟାବ ଦ୍ୱାରା ଛାତ୍ରଛାତ୍ରୀଙ୍କୁ ଭବିଷ୍ୟତର ଜ୍ଞାନକୌଶଳ ଯେପରିକି ଡିଜାଇନ ଏବଂ କମ୍ପ୍ୟୁଟେସନାଲ ବିଚାର , ଅନୁକୂଳ ଶିକ୍ଷାଗ୍ରହଣ ଏବଂ କୃତ୍ରିମ ବୁଦ୍ଧିମତା (ଆର୍ଟିଫିସିଆଲ ଇଂଟେଲିଜେନ୍ସ) ସହ ଜଡ଼ିତ ହେବାରେ ମଧ୍ୟ ସହାୟତା ମିଳିପାରିବ ।


    ଏ ଦିଗରେ ଆବେଦନଗୁଡ଼ିକର ଦୁଇଟି ପର୍ଯ୍ୟାୟ ପୂରଣ ହୋଇସାରିଛି । ଏହି ସମୟରେ 25 ହଜାରରୁ ଅଧିକ ଆବେଦନ ମିଳିଛି । ଏଥିମଧ୍ୟରୁ 2441 ସ୍କୁଲଗୁଡ଼ିକର ଚୟନ କରାଯାଇଛି । ଏହାଦ୍ୱାରା ଏଟିଏଲର କଭରେଜ ବୃଦ୍ଧି ପାଇ 98 ପ୍ରତିଶତ ଠାରୁ ମଧ୍ୟ ଅଧିକ ସ୍ମାର୍ଟ ସିଟି ଏବଂ 93 ପ୍ରତିଶତରୁ ଅଧିକ ଜିଲ୍ଲା (655 ଠାରୁ ଅଧିକ ଜିଲ୍ଲା) ପର୍ଯ୍ୟନ୍ତ ପହଁଚିପାରିବ । ଏହାର କଭରେଜରେ ବ୍ୟାପକ ବୃଦ୍ଧି ଦ୍ୱାରା ଏହା ସ୍ପଷ୍ଟ ହେଉଛି ଯେ ଏବେ ସାରା ଦେଶର 34ଟି ରାଜ୍ୟ ଏବଂ କେନ୍ଦ୍ର ଶାସିତ ପ୍ରଦେଶରେ ଅତିକମରେ ଗୋଟିଏ କିମ୍ବା ଏହାଠାରୁ ଅଧିକ ଏଟିଏଲ ରହିବ ।


    ନୂଆକରି ଚୟନ କରାଯାଇଥିବା 1500 ସ୍କୁଲଗୁଡ଼ିକର ପ୍ରଶଂସା କରି ମିଶନର ନିର୍ଦ୍ଦେଶକ (ଏଟିଏଲ) ଶ୍ରୀ ଆର ରାମାନନ କହିଛନ୍ତି ଯେ “ ଭାରତକୁ ଏକ ଅଭିନବ ଦେଶରେ ବଦଳାଇବା ’ ଲାଗି ଆମର ମିଶନରେ ଏଟିଏଲ ନିଶ୍ଚିତ ଭାବେ ଅତ୍ୟନ୍ତ ଗୁରତ୍ୱପୂର୍ଣ୍ଣ । ଏହାର ଦୂରଗାମୀ ପରିଣାମ ନିଶ୍ଚିତ ଭାବେ ଅନୁଭୂତ ହେବ । ସେ ନୂଆ ସ୍କୁଲଗୁଡ଼ିକୁ ଏହି ଆହ୍ୱାନ ମଧ୍ୟ କରିଛନ୍ତି ଯେ ସେମାନେ ଏଟିଏଲର ପ୍ରତିଷ୍ଠା ସହିତ ଆଗାମୀ ନୂଆ ଶିକ୍ଷା ବର୍ଷଠାରୁ ଏଟିଏଲର ନିୟମିତ ପରିଚାଳନା ସୁନିଶ୍ଚିତ କରିବେ । ଏଥିସହିତ ନିର୍ଦ୍ଧାରିତ ଅର୍ଥରାଶି ପାଇବା ଲାଗି ଏଟିଏଲ ପାଇଁ ଉଦ୍ଦିଷ୍ଟ ନିର୍ଦ୍ଦେଶାବଳୀ ଅନୁଯାୟୀ ଧାର୍ଯ୍ୟ ଆବଶ୍ୟକତା ଅତିଶୀଘ୍ର ପୂରଣ କରିବେ ।


    ସୂଚନାଯୋଗ୍ୟ ଯେ ଅଟଳ ଟିଙ୍କରିଙ୍ଗ ଲ୍ୟାବ (ଏଟିଏଲ) ପ୍ରଧାନମନ୍ତ୍ରୀଙ୍କ “ ଏକ ସୃଜନଶୀଳ ଭାରତ , ଏକ ଅଭିନବ ଭାରତ ” ନିର୍ମାଣ ସ୍ୱପ୍ନକୁ ସାକାର କରି ସମସ୍ତ ଶ୍ରେଣୀକୁ ଲାଭାନ୍ୱିତ କରିବ ।


    **********

    
    
    (Release ID: 1515104) Visitor Counter : 3