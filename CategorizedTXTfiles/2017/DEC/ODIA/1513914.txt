      କ୍ୟାବିନେଟ

      ବେସାମରିକ ବିମାନ ଚଳାଚଳ ମନ୍ତ୍ରଣାଳୟ ଅଧୀନ ମେଟ୍ରୋ ରେଳ ସୁରକ୍ଷା ଆୟୋଗଙ୍କ ମଣ୍ଡଳ ଗଠନ ପ୍ରସ୍ତାବକୁ କ୍ୟାବିନେଟର ମଞ୍ଜୁରି
      Posted On: 15 DEC 2017 7:56PM by PIB Bhubaneshwar


    ବେସାମରିକ ବିମାନ ଚଳାଚଳ ମନ୍ତ୍ରଣାଳୟ ଅଧୀନ ‘ ମେଟ୍ରୋ ରେଳ (ପରିଚାଳନା ଏବଂ ତଦାରଖ) ଅଧିନିୟମ , 2002ରେ ପରିକଳ୍ପିତ ରେଳ ସୁରକ୍ଷା ଆୟୋଗରେ ମେଟ୍ରୋ ରେଳ ସୁରକ୍ଷା କାର୍ଯ୍ୟ ସମ୍ପାଦନ ନିମନ୍ତେ (ସମସ୍ତ ସହାୟକ ଅଧିକାରୀ ଏବଂ କର୍ମଚାରୀମାନଙ୍କ ସହିତ) ମେଟ୍ରୋ ରେଳ ସୁରକ୍ଷା ଆୟୁକ୍ତଙ୍କ ଏକ ମଣ୍ଡଳ କାର୍ଯ୍ୟାଳୟ ସୃଷ୍ଟି କରାଯିବ । ଏହି ପ୍ରସ୍ତାବକୁ ଆଜି ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ବସିଥିବା କେନ୍ଦ୍ର କ୍ୟାବିନେଟ ବୈଠକରେ ଅନୁମୋଦନ ମିଳିଛି ।


    କ୍ୟାବିନେଟ ବର୍ତ୍ତମାନର ଦୁଇଜଣ ରେଳ ସୁରକ୍ଷା ଆୟୁକ୍ତଙ୍କୁ (ସିଆରଏସ) ଦୁଇଟି ମଣ୍ଡଳର ଅତିରିକ୍ତ ଦାୟିତ୍ୱ ନ୍ୟସ୍ତ କରିବା ପ୍ରସ୍ତାବକୁ ମଧ୍ୟ ଅନୁମତି ଦେଇଛନ୍ତି । ଏମାନେ ବର୍ତ୍ତମାନର ଅଧିକାର କ୍ଷେତ୍ର ଭିତରେ ନିଜର ଅଧିକାରକୁ ପ୍ରୟୋଗ କରିପାରିବେ । ଏହି ମଣ୍ଡଳ ସିଏଆରଏସ , ନୂଆଦିଲ୍ଲୀଙ୍କ ଅଧିକାର କ୍ଷେତ୍ର ଅଧୀନରେ ରହିବ ନାହିଁ ।


    ମେଟ୍ରୋ ରେଳ ସୁରକ୍ଷାର ଆୟୁକ୍ତ ପଦବୀ ବେସାମରିକ ବିମାନ ଚଳାଚଳ ମନ୍ତ୍ରଣାଳୟ ଅଧୀନ ରେଳ ସୁରକ୍ଷା ଆୟୋଗରେ ଏଚଜି (ବେତନ ସ୍ତର 15)ରେ ରହିବ । ଗୋଟିଏ ମଣ୍ଡଳ କାର୍ଯ୍ୟାଳୟ ନିମନ୍ତେ ବେତନ ଉପରେ ଆନୁମାନିକ ବ୍ୟୟ ବାର୍ଷିକ ପାଖାପାଖି 59 , 39 , 040 ଟଙ୍କା ହେବ । ସଂଗଠନର ପ୍ରାରମ୍ଭିକ ପ୍ରତିଷ୍ଠା ବ୍ୟତୀତ ମଣ୍ଡଳ କାର୍ଯ୍ୟାଳୟ ନିମନ୍ତେ ସମ୍ଭାବ୍ୟ ବ୍ୟୟ ବାର୍ଷିକ ପ୍ରାୟ 7 , 50 , 000 ଟଙ୍କା ହେବ ।


    ଏହି ପଦବୀଗୁଡ଼ିକର ସୃଷ୍ଟି ଦ୍ୱାରା ବର୍ତ୍ତମାନ ଏବଂ ଆଗାମୀ ବିଭିନ୍ନ ରେଳ ପ୍ରକଳ୍ପ ସମ୍ବନ୍ଧରେ ଯାତ୍ରୀ ସୁରକ୍ଷା ଏବଂ ମେଟ୍ରୋ ରେଳ ପରିଚାଳନା ସମ୍ବନ୍ଧୀୟ ପ୍ରସଙ୍ଗ ପ୍ରତି ଧ୍ୟାନ ଦିଆଯିବା ସୁନିଶ୍ଚିତ ହୋଇପାରିବ । ବେସାମରିକ ବିମାନ ଚଳାଚଳ ମନ୍ତ୍ରଣାଳୟ ଅଧୀନ ରେଳ ସୁରକ୍ଷା ଆୟୋଗରେ ‘ ମେଟ୍ରୋ ରେଳ (ପରିଚାଳନା ଏବଂ ତଦାରଖ) ଅଧିନିୟମ , 2002 ’ ରେ ଥିବା ବ୍ୟବସ୍ଥା ଅନୁଯାୟୀ ଏହା ହେବ ।


    କାର୍ଯ୍ୟାନ୍ୱୟନ ନୀତି ଏବଂ ଲକ୍ଷ୍ୟ :-


    ମେଟ୍ରୋ ରେଳ ସୁରକ୍ଷାର ଆୟୁକ୍ତ ପଦବୀକୁ ୟୁପିଏସସି ପରାମର୍ଶରେ ବେସାମରିକ ବିମାନ ଚଳାଚଳ ମନ୍ତ୍ରଣାଳୟ ଦ୍ୱାରା ଆଗ୍ରହୀ ଅଧିକାରୀମାନଙ୍କ ନାମାଙ୍କନ ମାଧ୍ୟମରେ ଭାରତୀୟ ରେଳବାଇ ଇଞ୍ଜିନିୟରିଂ ସେବା (ଆଇଆରଏସଇ , ଆଇଆରଏସଇଇ , ଆଇଆରଏସଏସଇ , ଆରଏସଏମଇ) କ୍ୟାଡର ଏବଂ ଆଇଆରଟିଏସରୁ ପୂରଣ କରାଯିବ । ଏହା ପ୍ରାରମ୍ଭିକ ଭାବେ ରେଳ ସୁରକ୍ଷା ଆୟୋଗରେ ରେଳ ସୁରକ୍ଷା ଆୟୁକ୍ତଙ୍କ ପାଇଁ ଥିବା ନିୟମ ଅନୁଯାୟୀ ହେବ । ପଦବୀ ପୂରଣ ପ୍ରକ୍ରିୟା ଦୁଇ ମାସ ଭିତରେ ଆରମ୍ଭ କରିଦିଆଯିବ ।


    ମେଟ୍ରୋ ରେଳବାଇ ସୁରକ୍ଷା ଉପାୟୁକ୍ତ (ଡେପୁଟୀ ସିଏମଆରଏସ) ଏବଂ ସହାୟକ କର୍ମଚାରୀଙ୍କ ପଦବୀର ସୃଷ୍ଟି ପ୍ରସ୍ତାବ ଅର୍ଥ ମନ୍ତ୍ରଣାଳୟର ବ୍ୟୟ ବିଭାଗ ସମ୍ମୁଖରେ ଉପସ୍ଥାପନ କରାଯିବ । ଅନୁମୋଦନ ଲାଭ ହେବା ପରେ , ପଦବୀ ସୃଷ୍ଟି ନିମନ୍ତେ ଆଦେଶ ତୁରନ୍ତ ଜାରି କରିଦିଆଯିବ ।


    **********

    
    
    (Release ID: 1513914) Visitor Counter : 5