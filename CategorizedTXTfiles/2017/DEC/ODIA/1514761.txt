      ରାଷ୍ଟ୍ରପତିଙ୍କ ସଚିବାଳୟ

      32 ତମ ଭାରତୀୟ ଇଞ୍ଜିନିୟରିଂ କଂଗ୍ରେସର ଉଦ୍‌ଯାପନୀ ଉତ୍ସବରେ ରାଷ୍ଟ୍ରପତିଙ୍କ ଅଭିଭାଷଣ
      Posted On: 23 DEC 2017 5:17PM by PIB Bhubaneshwar


    ରାଷ୍ଟ୍ରପତି ଭାବେ ଦାୟିତ୍ୱ ଗ୍ରହଣ କରିବା ପରେ ଏହା ମୋର ପ୍ରଥମ ତାମିଲନାଡ଼ୁ ଗସ୍ତ । ଏବଂ ଏହା ଯଥାର୍ଥ ଯେ ଇନଷ୍ଟିଚ୍ୟୁଟ୍‌ ଅଫ୍‌ ଇଞ୍ଜିନିୟର୍ସ (ଇଣ୍ଡିଆ) ଦ୍ୱାରା ଆୟୋଜିତ ଭାରତୀୟ ଇଞ୍ଜିନିୟରିଂ କଂଗ୍ରେସ 32ତମ ଅଧିବେଶନର ଉଦ୍‌ଯାପନୀ ଉତ୍ସବରେ ଯୋଗ ଦେବାକୁ ମୁଁ ଏଠାକୁ ଆସିଛି । ତାମିଲନାଡ଼ୁ ହେଉଛି ଇଞ୍ଜିନିୟରମାନଙ୍କ ଭୂମି ତଥା ସାମାଜିକ ଇଞ୍ଜିନିୟରମାନଙ୍କ କ୍ଷେତ୍ର ଯେଉଁମାନଙ୍କର ଦେଶ ପାଇଁ ବିଶେଷ ଅବଦାନ ରହିଛି । ତେଣୁ ମୁଁ ଆଜି ଚେନ୍ନାଇ ଆସି ଅତ୍ୟନ୍ତ ଆନନ୍ଦିତ ।


    ଇଞ୍ଜିନିୟରିଂ ବିଦ୍ୟାରେ ବିଜ୍ଞାନ ତଥା ପ୍ରଯୁକ୍ତିର ଉତ୍ସୁକତା ଭରି ରହିଛି ଏବଂ ସେଥିସହ ନିର୍ମାଣର କଠିନତା ମଧ୍ୟ ରହିଛି । ତାମିଲ ସମାଜ ସହ ଏହି ଗୁଣ ବିଶେଷ ଭାବେ ରହିଛି । ଯଦି ଆମେ ତାମିଲ ଲୋକମାନଙ୍କ ଉତ୍କର୍ଷ ଇତିହାସ ଉପରେ ନଜର ପକାଇବା , ତେବେ ଆମେ ଲକ୍ଷ୍ୟ କରିପାରିବା ଯେ ପ୍ରାଚୀନ ଚୋଳ ସାମ୍ରାଜ୍ୟର ନୌ ତଥା ବାଣିଜ୍ୟିକ ଜାହାଜମାନ ଭାରତ ମହାସାଗରରେ ହଜାର ହଜାର ବର୍ଷ ପୂର୍ବେ ଆତଯାତ କରୁଥିଲା । ପୁଣି ମମ୍ମଲ୍ଲପୁରମଠାରେ ଥିବା ତଟୀୟ ସ୍ଥାପତ୍ୟକଳା ଏହାଠାରୁ ଆହୁରି ପ୍ରାଚୀନ ଯାହା ମହାନ ତାମିଲନାଡ଼ୁର ପ୍ରାଚୀନ ଶାସକ ବଂଶ ପଲ୍ଲଭଙ୍କ ଦ୍ୱାରା ନିର୍ମିତ । ମମ୍ମଲ୍ଲପୁରମର ଉପତ୍ୟକାର ଗଠନ ଏବଂ ଏହାର ଅତି ସୂକ୍ଷ୍ମ ଜଳ ନିଷ୍କାସନ ବ୍ୟବସ୍ଥାକୁ ଦେଖି ଆଜି ସୁଦ୍ଧା ବେଶ୍‌ ଆଶ୍ଚର୍ଯ୍ୟ ଲାଗେ । ଏହି ସବୁ କାର୍ଯ୍ୟ ଇଞ୍ଜିନିୟରିଂ ବିଦ୍ୟାର ଅତି ଉନ୍ନତ ଉଦାହରଣ ବୋଲି ଧରାଯାଇପାରେ ।


    ପୂର୍ବରୁ ଆଜି ସକାଳେ , ମୋତେ ରାମେଶ୍ୱରମସ୍ଥିତ ଡ଼କ୍ଟର ଏ ପି ଜେ ଅବଦୁଲ କଲାମ ସ୍ମାରକୀ ପରିଦର୍ଶନ କରିବାର ସୌଭାଗ୍ୟ ମିଳିଥିଲା । ଶ୍ରୀ ଆର ଭେଙ୍କଟରମଣନ୍‌ଙ୍କ ସହ ଡ଼କ୍ଟର କଲାମ ହେଉଛନ୍ତି ଦୁଇ ପୂର୍ବତନ ରାଷ୍ଟ୍ରପତି ଯେଉମାନେ ମୋର ବରେଣ୍ୟ ପୂର୍ବସୂରୀ ଏବଂ ଏମାନେ ଦୁହେଁ ଏହି ତାମିଲନାଡ଼ୁର ସୁପୁତ୍ର । ଡ଼କ୍ଟର କଲାମ ଜଣେ ଇଞ୍ଜିନିୟର ଭାବେ ତାଲିମପ୍ରାପ୍ତ ହେବାପରେ ଜଣେ କ୍ଷେପଣାସ୍ତ୍ର ବିଜ୍ଞାନୀ ଭାବେ ସୁପରିଚିତ ହୋଇଥିଲେ । ସେ ହେଉଛନ୍ତି ଭାରତମାତାର ଜଣେ ସୁଯୋଗ୍ୟ ସନ୍ତାନ । ଡ଼କ୍ଟର କଲାମ ପାଶ୍ଚାତ୍ୟ ରାଷ୍ଟ୍ରକୁ ଯାଇ ସେଠାରେ କୋଟି କୋଟି ଟଙ୍କା ରୋଜଗାର କରିପାରିଥାନ୍ତେ । କିନ୍ତୁ ସେ ତାଙ୍କର ବିଦ୍ୟା ଏବଂ ତାଙ୍କର ସମଗ୍ର ଜୀବନ ଦେଶର ବିକାଶ ନିମନ୍ତେ ଉତ୍ସର୍ଗୀକୃତ କରିଥିଲେ । ତେଣୁ ଆମେ ସଭିଏଁ ଭାରତବାସୀ ହିସାବରେ ଏବଂ ଆପଣମାନେ ସମସ୍ତେ ଇଞ୍ଜିନିୟର ଭାବେ ନିଶ୍ଚିତ ଭାବେ ତାଙ୍କ କର୍ମମୟ ଜୀବନରୁ ଢ଼େର୍‌ ପ୍ରେରଣା ଲାଭ କରିପାରିବେ ।


    ଅନୁସନ୍ଧାନର ମାନସିକତା ଏବଂ ପ୍ରମାଣଭିତ୍ତିନ ନୀତି- ଏବଂ ପ୍ରଯୁକ୍ତି ତଥା ଅଭିନବତ୍ୱ ଉପରେ ଗଭୀର ଆସ୍ଥା ପ୍ରକଟକୁ ନିଜର ସାଧନ ରୂପେ ଗ୍ରହଣ କରି ଲୋକମାନଙ୍କ କଲ୍ୟାଣ କରାଯାଇପାରିବ ଯାହାକି ଆଧୁନିକ ତାମିଲନାଡ଼ୁରେ ଜନଜୀବନରେ ଏହା ଏକ ଉଦାହରଣରେ ପରିଣତ ହୋଇଛି । ଏହା ରାଜାଜୀ ଏବଂ ପେରିୟାରଙ୍କ କାଳରୁ ପ୍ରମାଣିତ ହୋଇଛି । ଏହି ରାଜ୍ୟ ସାମାଜିକ ସଂସ୍କାରରେ ଢ଼େର୍‌ ଅଗ୍ରଗତି କରିଛି । ଆମର ସବୁଜ ବିପ୍ଳବ ଏବଂ ଖାଦ୍ୟ ଆତ୍ମନିର୍ଭରଶୀଳତା ଅନେକାଂଶରେ ତାମିଲନାଡଠାରୁ ଗୃହୀତ । ଶ୍ରୀ ସି ସୁବ୍ରମଣ୍ୟନ୍‌ ଏବଂ ବିଶିଷ୍ଟ ବୈଜ୍ଞାନିକ ଡ଼କ୍ଟର ଏମ ଏସ ସ୍ୱାମୀନାଥନ୍‌ ସେମାନଙ୍କ ମଧ୍ୟରୁ ଅନ୍ୟତମ ।


    ଏହି ସଂସ୍କାରର ଯାତ୍ରା ଏବଂ ଜନସାଧାରଣଙ୍କ କଲ୍ୟାଣ ଶ୍ରୀ ସି ଆନ୍ନାଦୁରାଇ ଏବଂ ଶ୍ରୀ କେ କାମରାଜ , ଶ୍ରୀ ଏମ ଜି ରାମଚନ୍ଦ୍ରନ୍‌ଙ୍କ ଠାରୁ କ୍ରମାଗତ ଭାବେ ଜାରିରହିଛି । ଶ୍ରୀ ଏମ ଜି ରାମଚନ୍ଦ୍ରନଙ୍କ ଜନ୍ମ ଶତବାର୍ଷିକୀ ଚଳିତ ବର୍ଷ ଆମେ ପାଳନ କରୁଛୁ ଏବଂ ଡ଼କ୍ଟର ଜେ ଜୟଲଳିତା ତାମିଲନାଡ଼ୁର ସାମାଜିକ ପ୍ରଗତିକୁ ଆହୁରି ଆଗକୁ ନେଇଯାଇଛନ୍ତି । ମୁଁଏଠାରେ ଆମ ରାଜନୀତିର ବିଶିଷ୍ଟ ଶବ୍ଦ ବିନ୍ଧାଣୀ ତଥା ବରିଷ୍ଠ ରାଜନୀତିଜ୍ଞ ଶ୍ରୀ ଏମ କରୁଣାନିଧିଙ୍କ କଥା ଉଲ୍ଲେଖ ନକରି ରହିପାରୁନାହିଁ । ଏଭଳି ବିଶିଷ୍ଟ ରାଜନୈତିକ ତଥା ସାମାଜିନ ନେତୃବର୍ଗ ତାମିଲନାଡ଼ୁକୁ ଏକ ବିଶେଷ ପରମ୍ପରା ପ୍ରଦାନ କରିଛନ୍ତି । ମୁଁ ଏଠାରେ କେବଳ କେତେଜଣଙ୍କ ନାମ ମାତ୍ର ଉଚ୍ଚାରଣ କରିଛି । ତାମିଲନାଡ଼ୁରୁ ଆରମ୍ଭ ହୋଇଥିବା ମଧ୍ୟାହ୍ନ ଭୋଜନ କାର୍ଯ୍ୟକ୍ରମ ସାରା ଭାରତକୁ ଏକ ମଡ଼େଲ ପ୍ରଦାନ କରିଛି ଯାହା ଅପପୁଷ୍ଟି ବିରୋଧରେ ସଂଗ୍ରାମ କରିବାର ଏକ ବିଶେଷ ଅସ୍ତ୍ରରେ ପରିଣତ ହୋଇଛି । ଏହା ଆମ ଶିଶୁମାନଙ୍କ ଶାରୀରିକ ତଥା ବୌଦ୍ଧିକ ବିକାଶ ଦିଗରେ ଯଥେଷ୍ଟ ସହାୟକ ହୋଇଛି । ପୁଣି ବୟନଶିଳ୍ପ ଠାରୁ ଆରମ୍ଭ କରି ଆଇଟି ପର୍ଯ୍ୟନ୍ତ , ପ୍ରିସିଜନ୍‌ ମାନୁଫାକ୍‌ଚର କିମ୍ବା ଅଟୋମୋବାଇଲ୍‌ କ୍ଷେତ୍ରରେ ତାମିଲନାଡ଼ୁ ଇଞ୍ଜିନିୟରିଂ ବିଦ୍ୟାକୁ ଉପଯୋଗ କରି ଶିଳ୍ପଭିତ୍ତିକ ଅର୍ଥନୀତିକୁ ସୁଦୃଢ଼ କରିପାରିଛି ଯଦ୍ୱାରା ହଜାର ହଜାର କର୍ମନିଯୁକ୍ତିର ସୁଯୋଗ ସୃଷ୍ଟି ହୋଇପାରିଛି ।


    ସଜ୍ଜନମଣ୍ଡଳୀ ,


    ଇନଷ୍ଟିଚୁସନ୍‌ ଅଫ ଇଞ୍ଜିନିୟର୍ସ (ଇଣ୍ଡିଆ)କୁ ପ୍ରାୟ ଏକଶହ ବର୍ଷ ପୂରଣ ହେବାକୁ ବସିଛି । 1920 ମସିହାରେ ଏହା ଏକ ଅନୁଷ୍ଠାନ ଭାବେ ପ୍ରତିଷ୍ଠା କରାଯାଇଥିଲା ଯାହା ଦେଶରେ ଇଞ୍ଜିନିୟରିଂ ଏବଂ ପ୍ରଯୁକ୍ତିକୁ ଆଗକୁ ଆଗେଇ ନେବାରେ ବିଶେଷ ଭାବେ କାର୍ଯ୍ୟ କରିଆସିଛି । ଏହି ଦୃଷ୍ଟିରୁ ଏହା ଏକ ଅନନ୍ୟ ଉଦାହରଣ ସୃଷ୍ଟି କରିଛି । 1987 ମସିହାରେ ଅଖିଳ ଭାରତ ବୈଷୟିକ ଶିକ୍ଷା ପରିଷଦ ଗଠନ କରାଯିବା ପୂର୍ବରୁ ଇନଷ୍ଟିଚୁସନ୍‌ ଅଫ ଇଞ୍ଜିନିୟର୍ସ ଦେଶରେ ଇଞ୍ଜିନିୟରିଂ ଏବଂ ବୈଷୟିକ ଶିକ୍ଷାକୁ ନିୟନ୍ତ୍ରଣ କରି ଆସୁଥିଲା ।


    ଇନଷ୍ଟିଚୁସନ୍‌ ଅଫ ଇଞ୍ଜିନିୟର୍ସ (ଇଣ୍ଡିଆ) ମଧ୍ୟ ଦେଶରେ ଗବେଷଣା ଓ ବିକାଶ କାର୍ଯ୍ୟକ୍ରମକୁ ପ୍ରୋତ୍ସାହନ ପ୍ରଦାନ ଦିଗରେ ଏକ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିଆସିଛି । ଏପରିକି ଏହା ଅଣ୍ଡରଗ୍ରାଜୁଏଟ୍‌ ଇଞ୍ଜିନିୟରିଂ ଛାତ୍ରମାନଙ୍କୁ ପ୍ରେତ୍ସାହନ ଏବଂ ଅନୂଦାନ ପ୍ରଦାନ କରି ସେମାନଙ୍କର ପାଠ୍ୟକ୍ରମ ଓ ଅଭିନବତ୍ୱକୁ ମଧ୍ୟ ସହାୟତା ଦେଇଆସିଛି । ଏହା ପରବର୍ତ୍ତୀ ସମୟରେ ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟ ଦ୍ୱାରା ଇନଷ୍ଟିଚୁସନ୍‌ ଅଫ୍‌ ଇଞ୍ଜିନିୟର୍ସକୁ ଏକ ବୈଜ୍ଞାନିକ ଏବଂ ଶିଳ୍ପ ଗବେଷଣା ପ୍ରତିଷ୍ଠାନର ମାନ୍ୟତା ପ୍ରଦାନ କରିବାରେ ସହାୟକ ହୋଇଥିଲା ।


    ଇଞ୍ଜିନିୟରମାନେ ହେଉଛନ୍ତି ପରିବର୍ତ୍ତନର ବାର୍ତ୍ତାବହ । ଇତିହାସକୁ ଅବଲୋକନ କଲେ ଏହା ସ୍ପଷ୍ଟ ଭାବେ ଦେଖାଯିବ ଯେ ଇଞ୍ଜିନିୟରମାନେ ବିଜ୍ଞାନର ଯୁକ୍ତିକୁ ଉପଯୋଗ କରି ସମସ୍ୟାର ବାସ୍ତବ ସମାଧାନ ପନ୍ଥା ବାହାର କରିପାରିଛନ୍ତି - ତାହା ବନ୍ଧ କି ପୋଲ ନିର୍ମାଣ କ୍ଷେତ୍ରରେ ହୋଇଥାଉ କିମ୍ବା ଲୋକୋମୋଟିଭ ଏବଂ କମ୍ପ୍ୟୁଟର ଡ଼ିଜାଇନ କ୍ଷେତ୍ର ଯେ ହୋଇଥାଉ । ପୁରାକାଳର ଧାତବ ଉପକରଣ ଠାରୁ ଆରମ୍ଭ କରି ବର୍ତ୍ତମାନର ସମନ୍ୱିତ ସର୍କିଟ ପର୍ଯ୍ୟନ୍ତ , ଅଷ୍ଟାଦଶ ଶତାବ୍ଦୀର ଶିଳ୍ପ ବିପ୍ଳବଠାରୁ ନେଇ ଏକବିଂଶ ଶତାବ୍ଦୀର ଚତୁର୍ଥ ଶିଳ୍ପ ବିପ୍ଳବ ଯାଏଁ , - ଇଞ୍ଜିନିୟରିଂ ର୍ହି ଭବିଷ୍ୟତର ଭାଷା ଉଚ୍ଚାରଣ କରିଆସିଛି । ଆଜି କୃତ୍ରିମ ପ୍ରଜ୍ଞା ସଂପର୍କରେ ଅନୁସନ୍ଧାନ କଲାବେଳେ ଏବଂ ଇଣ୍ଟରନେଟ ଅଫ୍‌ ଥିଙ୍ଗସ୍‌ କଥା ଭାବିଲାବେଳେ କିମ୍ବା ଆମର ମେକ୍‌ ଇନ୍‌ ଇଣ୍ଡିଆ ସ୍ୱପ୍ନକୁ ସାକାର କଥା ଚିନ୍ତା କଲାବେଳେ ଆମକୁ ପୁଣିଥରେ ସେହି ଇଞ୍ଜିନିୟରମାନଙ୍କ ଆଡ଼କୁ ଅନାଇବାକୁ ପଡ଼ିବ ।


    ଏହିସବୁ ସୁଯୋଗଗୁଡ଼ିକ ଆମମାନଙ୍କ ପାଇଁ ସେତିକି ଗୁରୁତ୍ୱପୂର୍ଣ୍ଣ । କାରଣ ମାନବ ସଭ୍ୟତା ଏବେ ଏକ ଗୁରୁତ୍ୱପୂର୍ଣ୍ଣ ମୋଡ଼ରେ ଆସି ପହଞ୍ଚିଛି ।ପ୍ରଯୁକ୍ତିର ବିବର୍ତ୍ତନ ଆମେ ଯେଭଳି ଜୀବନ ବଞ୍ଚୁଛେ , କାର୍ଯ୍ୟ କରୁଛେ ଏବଂ ଚିନ୍ତା କରୁଛେ , ସେହି ଅନୁସାରେ ଘଟିଚାଲିଛି । ଏହା ମଧ୍ୟ ଇଞ୍ଜିନିୟରିଂ ବିଦ୍ୟାର ପ୍ରୟୋଗ ପ୍ରତି ଏକ ଚାଲେଞ୍ଜ୍‌ ସୃଷ୍ଟି କରିଛି । ପାରମ୍ପରିକ ଇଞ୍ଜିନୟରିଂ କ୍ଷେତ୍ର ନିଶ୍ଚିତ ଭାବେ ପ୍ରଗତି କରିବ । କାରଣ ଯାହା ହେଲେ ବି ଆମର ସକଳ ପ୍ରକାର ମେସିନ ଉପକରଣ ଠାରୁ ଆରମ୍ଭ କରି ପାୱାର ଗ୍ରୀଡ଼୍‌ , ସଡ଼କ ଓ ବନ୍ଧବାଡ଼ , ବିମାନ ଓ ଜାହାଜ ଭଳି ଯାନବାହନ ଆବଶ୍ୟକ । କିନ୍ତୁ ଏହି ପାରମ୍ପରିକ ଇଞ୍ଜିନିୟରିଂ ବିଦ୍ୟାକୁ ଅଭିନବତ୍ୱ ଏବଂ ଅତ୍ୟାଧୁନିକ ପ୍ରଯୁକ୍ତିକୁ ଆପଣାଇବା ମଧ୍ୟ ଜରୁରି ।


    ଉଦାହରଣ ସ୍ୱରୂପ , ସିଭିଲ ଇଞ୍ଜିନିୟରମାନେ ଉପକରଣ ବିଦ୍ୟାରେ ନିପୁଣ । ସେମାନେ ସେମାନଙ୍କର ଜ୍ଞାନକୁ ନିର୍ମାଣ କାର୍ଯ୍ୟରେ ବିନିଯୋଗ କରିଥାନ୍ତି । ତଥାପି , ସେମାନେ ସେମାନଙ୍କର ସେହି ଜ୍ଞାନକୁ ସାମଗ୍ରିକ ତଥା ଉପକରଣ ବିଦ୍ୟାସହ ମିଶାଇ କାର୍ଯ୍ୟ କଲେ ଉଭୟ ମାଇକ୍ରୋ ଆବଶ୍ୟକତା ଯଥା ମାନବ ଶରୀରରେ ଚିକିତ୍ସା ସାଧନ ରୋପଣ ଠାରୁ ଆରମ୍ଭ କରି ମାକ୍ରୋ ଆବଶ୍ୟକତା ଯଥା ବିଭିନ୍ନ ପ୍ରକାର ବାହ୍ୟ ସାଧନ ଏପରିକି ମହାଶୂନ୍ୟରେ ମାନବ ବସତି ନିର୍ମାଣ କରିପାରିବେ ।


    ଏହିଭଳି ବିବିଧ କ୍ଷେତ୍ରରେ ଘଟୁଥିବା ବିକାଶ ପ୍ରଯୁକ୍ତିର ପାରସ୍ପରିକ ମିଶ୍ରଣ ନିମନ୍ତେ ସୁଯୋଗ ସୃଷ୍ଟି କରିଚାଲିଛି । ତେଣୁ ଖାଦ୍ୟ ପ୍ରଯୁକ୍ତି , ବାୟୋଟେକ୍ନୋଲୋଜି , ପର୍ଯ୍ୟାବରଣ ଇଞ୍ଜିନିୟରିଂ ଏବଂ ପରିବହନ ଇଞ୍ଜିନିୟରିଂ ଇଞ୍ଜିନିୟରମାନଙ୍କ ସକାଶେ ସେମାନଙ୍କର ପରିସର ବୃଦ୍ଧି କରିଚାଲିଛନ୍ତି । ପୁଣି ଇଞ୍ଜିନିୟରମାନଙ୍କୁ ଆହୁରି ଅନେକ କ୍ଷେତ୍ର ଯଥା ଆଇନ , ଭୂଗୋଳ ଏବଂ ରାଜନୀତି ବିଜ୍ଞାନ ପର୍ଯ୍ୟନ୍ତ କ୍ଷେତ୍ର ସହ ସଂପର୍କ ସ୍ଥାପନ କରିବାକୁ ପଡ଼ିବ । ଆମ ଦେଶ ସାମ୍ନା କରୁଥିବା ବିବିଧ ସମସ୍ୟାର ସମାଧାନ ଦିଗରେ ଇଞ୍ଜିନିୟରମାନେ ଗୁରୁତ୍ୱପୂର୍ଣ୍ଣ ଭୂମିକା ନିର୍ବାହ କରିପାରିବେ । ତାହା ଖାଦ୍ୟ ଠାରୁ ଆରମ୍ଭ କରି ସ୍ୱାସ୍ଥ୍ୟସେବା , ପର୍ଯ୍ୟାବରଣ ସୁରକ୍ଷା ଏବଂ ଲୋକମାନଙ୍କୁ ସ୍ୱଳ୍ପ ତଥା ସୁଲଭ ମୂଲ୍ୟରେ ବିଭିନ୍ନ ସାଧନ ଯୋଗାଣ ଏବଂ ସର୍ବନିମ୍ନ ବ୍ୟତିକ୍ରମର ସହ ସହରାଞ୍ଚଳ ସଂସାଧନର ବିକାଶ ଆଦି କ୍ଷେତ୍ରରେ କରାଯାଇପାରିବ ।


    ତେଣୁ ଆପଣମାନଙ୍କ ଉପରେ ନ୍ୟସ୍ତ କରାଯାଉଥିବା ଦାୟିତ୍ୱ ଅସୀମ । ଇଞ୍ଜିନିୟରମାନଙ୍କୁ ରାଷ୍ଟ୍ର ନିର୍ମାତା ଭାବେ ଆହ୍ୱାନ କରାଯାଉଛି । ସେମାନେ ତାହା ନାନା ଉପାୟରେ ସଂପାଦନ କରିପାରିବେ ଯାହା କି ଆମ କଳ୍ପନାର ବାହାରେ । ପୁଣି ଏହାର ଅନେକ ସୁନ୍ଦର ଉଦାହରଣମାନ ରହିଛି । ପରଲୋକଗତ ବିଶିଷ୍ଟ ଇଞ୍ଜିନୟର ଏମ ବିଶ୍ୱେଶ୍ୱରାୟା ଜଣେ ପ୍ରଶାସକ , ଜଳସେଚନ ବିଶାରଦ ଏବଂ ଟାଉନ ପ୍ଲାନର ଭାବେ ପ୍ରସିଦ୍ଧି ଲାଭ କରିଥିଲେ । ଯଦିଚ ଜଣେ ଇଞ୍ଜିନିୟର ଭାବେ ସେ ଶିକ୍ଷାପ୍ରାପ୍ତ ହୋଇଥିଲେ ତଥାପି ତାଙ୍କର ଜନ୍ମଦିବସକୁ ଆମେ ‘ ଇଞ୍ଜିନିୟର ଦିବସ ’ ରୂପେ ପାଳନ କରିଆସୁଛୁ । ଡ଼କ୍ଟର ସତୀଶ ଧାୱନ୍‌ ଯିଏକି ଭାରତର ମହାକାଶ କାର୍ଯ୍ୟକ୍ରମର ଆଦିପୁରୁଷ ଭାବେ ସୁପରିଚିତ ସେ ନିଜର ଜ୍ଞାନ ଓ ବୁଦ୍ଧି ବଳରେ ଆମ କୃଷକମାନଙ୍କ ପାଇଁ ଅଶେଷ ସହାୟତାର ସୁଯୋଗ ସୃଷ୍ଟି କରିପାରିଥିଲେ । ଶିକ୍ଷା ଦୃଷ୍ଟିରୁ ସେ ଥିଲେ ଜଣେ ଇଞ୍ଜିନିୟର । ଭାରତର ସବୁଠାରୁ ପ୍ରିୟ ‘ କ୍ଷୀର ମାନବ ’ ଭର୍ଗିଜ୍‌ କୁରିଏନ୍‌ , ଯିଏକି ଦେଶରେ ଶ୍ୱେତ ବିପ୍ଳବର ଜନକ ଭାବେ ବିଦିତ , ସେ ମଧ୍ୟ ଥିଲେ ଜଣେ ଇଞ୍ଜିନିୟର୍‌ । ‘ ମେଟ୍ରୋ ମ୍ୟାନ୍‌ ’ ଇ ଶ୍ରୀଧରନ୍‌ ଯିଏକି ଅତି ଜଟିଳ ପରିସ୍ଥିତିରେ କୋଙ୍କଣ ରେଳପଥ ନିର୍ମାଣର ପ୍ରବାଦ ପୁରୁଷ ଏବଂ ଦିଲ୍ଲୀ ମେଟ୍ରୋ ନିର୍ମାଣ କରିଥିଲେ ସେ ମଧ୍ୟ ଇଞ୍ଜିନିୟରିଂ ବିଦ୍ୟା ଅଧ୍ୟୟନ କରିଥିଲେ ।


    ଏହା କେବଳ ଇଞ୍ଜିନିୟରମାନଙ୍କର କେତୋଟି ଉଦାହରଣ ମାତ୍ର । ଇଞ୍ଜିନିୟରମାନେ ସେମାନଙ୍କର ଦୈନନ୍ଦିନ ଓ ଚିରାଚରିତ କାର୍ଯ୍ୟଧାରା ମଧ୍ୟରୁ ବାହାରି ଜାତୀୟ ଜନଜୀବନ ପାଇଁ ଏଭଳି କାର୍ଯ୍ୟ ସାଧନ କରିପାରିଛନ୍ତି । ସେମାନଙ୍କର ଏଭଳି କୀର୍ତ୍ତି ସୂଚାଏ ଯେ ସେମାନେ ଚାହିଁଲେ କଣ କରି ନପାରିବେ । ତେଣୁ ସେମାନଙ୍କର ଏଭଳି ଦୁଃସାହସିକ ଅଭିଯାନ ଏବଂ ସଫଳତାରେ ପୂର୍ଣ୍ଣଚ୍ଛେଦ ନପଡ଼ୁ ।


    ଏତିକି କହି ଆପଣମାନଙ୍କ ଭବିଷ୍ୟତର ମୁଁ ସକଳ ଶୁଭ କାମନା କରୁଛି ।


    ଆପଣମାନଙ୍କୁ ସମସ୍ତଙ୍କୁ ଧନ୍ୟବାଦ ।


    ******************


    

    
    (Release ID: 1514761) Visitor Counter : 4