      ମାନବ ସମ୍ବଳ ବିକାଶ ମନ୍ତ୍ରଣାଳୟ

      ବିଶ୍ୱସ୍ତରୀୟ ବିଶ୍ୱବିଦ୍ୟାଳୟ ମାନ୍ୟତା ପାଇଁ 100ଟି ଆବେଦନ ପତ୍ର ପାଇଲେ ସରକାର
      Posted On: 12 DEC 2017 7:54PM by PIB Bhubaneshwar


    ବିଶ୍ୱର ଶ୍ରେଷ୍ଠ 100 ଶିକ୍ଷାନୁଷ୍ଠାନ ରାଙ୍କିଙ୍ଗରେ ସ୍ଥାନ ପାଇବା ଲାଗି ସରକାର 10ଟି ସାର୍ବଜନୀନ ଏବଂ 10ଟି ଘରୋଇ ଅନୁଷ୍ଠାନର ନିୟାମକ ଭିତ୍ତିଭୂମି ପ୍ରତିଷ୍ଠା ଏବଂ ଏହାର ଉନ୍ନତିକରଣ ପାଇଁ ଅନୁମୋଦନ ପ୍ରଦାନ କରିଛନ୍ତି ।


    ଏହି ଯୋଜନା ମୁତାବକ ଆବେଦନ ପତ୍ର ଆହ୍ୱାନ କରାଯାଇଥିଲା ଏବଂ ଏହାର ଶେଷ ତାରିଖ ଥିଲା 12.12.2017 । ସାର୍ବଜନୀନ କ୍ଷେତ୍ର ଅନ୍ତର୍ଗତ 10ଟି କେନ୍ଦ୍ରୀୟ ବିଶ୍ୱବିଦ୍ୟାଳୟ , 25ଟି ରାଜ୍ୟ ବିଶ୍ୱବିଦ୍ୟାଳୟ , 6 ଡିମଡ ଟୁ ବି ୟୁନିଭର୍ସିଟି , ଜାତୀୟ ଗୁରୁତ୍ୱ ବିଶିଷ୍ଟ 20ଟି ପ୍ରତିଷ୍ଠାନ ଏବଂ 6ଟି ଷ୍ଟାଣ୍ଡଆଲୋନ ପ୍ରତିଷ୍ଠାନ ଆବେଦନ କରିଛନ୍ତି । ଘରୋଇ କ୍ଷେତ୍ର ଅନ୍ତର୍ଗତ 9ଟି ଘରୋଇ ବିଶ୍ୱବିଦ୍ୟାଳୟ ଏବଂ 9ଟି ଡିମଡ ଟୁ ବି ୟୁନିଭର୍ସିଟି ବ୍ରାଉନଫିଲ୍ଡ କ୍ୟାଟେଗୋରୀରେ ଆବେଦନ କରିଛନ୍ତି ଏବଂ 8ଟି ପ୍ରତିଷ୍ଠାନ ଗ୍ରୀନଫିଲ୍ଡ କ୍ୟାଟେଗୋରୀରେ ଆବେଦନ କରିଛନ୍ତି ।


    “ ଖ୍ୟାତନାମା ପ୍ରତିଷ୍ଠାନ ସୃଷ୍ଟି ହେଉଛି ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କର ଅନ୍ତର୍ଦ୍ଦୁଷ୍ଟି ଏବଂ ଏ କ୍ଷେତ୍ରରେ ଉତ୍ସାହପ୍ରଦ ଗ୍ରହଣୀୟତା ଦେଖାଦେଇଛି । ଏହାର ଲକ୍ଷ୍ୟ ହେଉଛି ଭାରତରେ ଉଚ୍ଚଶିକ୍ଷାର ମାନବୃଦ୍ଧି କରିବା ” ବୋଲି ମାନବ ସମ୍ବଳ ବିକାଶ ମନ୍ତ୍ରୀ ଶ୍ରୀ ପ୍ରକାଶ ଜାଭଡେକର ପ୍ରକାଶ କରିଛନ୍ତି ।


    “ ଶିକ୍ଷାକୁ ଭଲ ପାଉଥିବା ସମସ୍ତ ବ୍ୟକ୍ତି ଏହି ଯୋଜନାକୁ ସ୍ୱାଗତ କରିବେ । ବିଭିନ୍ନ ଦେଶରେ ଏହିପରି ଭାବେ ବିଶ୍ୱସ୍ତରୀୟ ଶିକ୍ଷାନୁଷ୍ଠାନ ସୃଷ୍ଟି କରାଯାଇଛି । ଏହା ଭାରତରେ ମଧ୍ୟ ହେବ ” ବୋଲି ଶ୍ରୀ ଜାଭଡେକର କହିଛନ୍ତି । ସେ ମଧ୍ୟ କହିଛନ୍ତି ଯେ , “ ଖ୍ୟାତନାମା ପ୍ରତିଷ୍ଠାନ ଚୟନ କରାଯିବା ଦ୍ୱାରା ଭାରତରେ ଶିକ୍ଷାର ଗୁଣାତ୍ମକତା କେବଳ ବୃଦ୍ଧି ହେବ ନାହିଁ ବରଂ ସମସ୍ତ ଶିକ୍ଷା କ୍ଷେତ୍ରରେ ପ୍ରତିସ୍ପର୍ଦ୍ଧା ବୃଦ୍ଧି ହେବ । ”


    ଚୟନ କାର୍ଯ୍ୟ ଏହି ଉଦ୍ଦେଶ୍ୟରେ ଗଠିତ କ୍ଷମତାପ୍ରାପ୍ତ ବିଶେଷଜ୍ଞ କମିଟି ଦ୍ୱାରା କରାଯିବ । ଚୟନ କରାଯାଇଥିବା 20ଟି ପ୍ରତିଷ୍ଠାନଙ୍କୁ “ ପ୍ରଖ୍ୟାତ ଅନୁଷ୍ଠାନ ” ନାମରେ ନାମିତ କରାଯିବ ଏବଂ ବିଶ୍ୱସ୍ତରୀୟ ଅନୁଷ୍ଠାନରେ ପରିଣତ ହେବା ନେଇ ସେମାନଙ୍କ ମାର୍ଗ ନିର୍ଦ୍ଧାରଣ କରିବା ପାଇଁ ସେମାନଙ୍କ ପାଖରେ କ୍ଷମତା ରହିବ । ଏହି ପ୍ରତିଷ୍ଠାନମାନଙ୍କୁ ଅଧିକ ସ୍ୱାୟତ୍ତତା ପ୍ରଦାନ କରାଯିବ ଯେପରିକି ଏମାନେ ଶତକଡା 30 ପ୍ରତିଶତ ବିଦେଶୀ ଛାତ୍ରଙ୍କୁ ନାମଲେଖା ପାଇଁ ଅନୁମତି ପ୍ରଦାନ କରିପାରିବେ , ଅଧ୍ୟାପକମାନଙ୍କ ମଧ୍ୟରେ ଶତକଡା 25 ପ୍ରତିଶତ ବିଦେଶୀ ଅଧ୍ୟାପକଙ୍କୁ ନିଯୁକ୍ତି ଦେଇପାରିବେ ଏବଂ ସେମାନଙ୍କ ପାଠ୍ୟକ୍ରମର ଶତକଡା 20 ପ୍ରତିଶତକୁ ଅନଲାଇନ ମାଧ୍ୟମରେ ପ୍ରଦାନ କରିପାରିବେ । ସେମାନେ ୟୁଜିସିର ବିନା ଅନୁମତିରେ ବିଶ୍ୱ ରାଙ୍କିଙ୍ଗର ଶ୍ରେଷ୍ଠ 500ଟି ସ୍ଥାନରେ ଥିବା ପ୍ରତିଷ୍ଠାନଙ୍କ ସହ ମିଳିତ ଚୁକ୍ତି ସ୍ୱାକ୍ଷର କରିପାରିବେ ଏବଂ ବିନା ନିୟନ୍ତ୍ରଣରେ ବିଦେଶୀ ଛାତ୍ରମାନଙ୍କ ଦେୟ ନିର୍ଦ୍ଧାରଣ କରିପାରିବେ । ବିଭିନ୍ନ ପାଠ୍ୟକ୍ରମ , ଏହାର ସମୟାନ୍ତର ନିର୍ଦ୍ଧାରଣ ଆଦିରେ ସେମାନଙ୍କୁ ସ୍ୱାଧୀନତା ପ୍ରଦାନ କରାଯିବ ।


    ଏହି ଯୋଜନା ଭାରତୀୟ ଛାତ୍ରମାନଙ୍କୁ ଦେଶମଧ୍ୟରେ ବିଶ୍ୱସ୍ତରୀୟ ଶିକ୍ଷାନୁଷ୍ଠାନ ଏବଂ ଗବେଷଣା ସୁବିଧା ଉପଲବ୍ଧ କରାଇବା ନେଇ ସୁଯୋଗ ପ୍ରଦାନ କରିବ ।


    ***************

    
    
    (Release ID: 1513484) Visitor Counter : 4