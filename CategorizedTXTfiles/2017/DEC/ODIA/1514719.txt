      ସଂଖ୍ୟାଲଘୁ ବ୍ୟାପାର ମନ୍ତ୍ରଣାଳୟ

      2018 ହଜ୍ ପାଇଁ ବେସରକାରୀ ଟୁର ଅପରେଟରଙ୍କ ସକାଶେ ପୋର୍ଟାଲର ଶୁଭାରମ୍ଭ କଲେ ମୁକ୍ତାର ଅବାସ ନକଭୀ
      • ହଜ୍ ପାଇଁ ଆବେଦନର ଶେଷ ତାରିଖ ଡିସେମ୍ବର 22କୁ ବୃଦ୍ଧି

      Posted On: 14 DEC 2017 7:31PM by PIB Bhubaneshwar

    ମେହରମ୍ ( ପୁରୁଷ ସାଥୀ ) ଙ୍କ ବିନା ମୁସଲିମ ମହିଳାଙ୍କ ହଜ୍ ଯାତ୍ରାକୁ ସରକାର ଅନୁମତି ଦେବା ପରେ ଦେଶର ବିଭିନ୍ନ ଭାଗରୁ ବହୁ ସଂଖ୍ୟକ ମହିଳା ମେହରମଙ୍କୁ ବିନା ହଜ୍ ଯାତ୍ରା ପାଇଁ ଆବେଦନ କରୁଥିବା କହିଛନ୍ତି କେନ୍ଦ୍ର ସଂଖ୍ୟାଲଘୁ ବ୍ୟାପାର ମନ୍ତ୍ରୀ ମୁକ୍ତାର ଅବାସ ନକଭୀ । ପ୍ରାଇଭେଟ ଟୁର୍ ଅପରେଟର ( PTO ) ଙ୍କ ପାଇଁ ଏକ ପୋର୍ଟାଲର ଶୁଭାରମ୍ଭ କରି ଶ୍ରୀ ନକଭୀ କହିଲେ ଯେ , ମେହରମଙ୍କ ବିନା ମୁସଲିମ ମହିଳାଙ୍କୁ ହଜ୍ ଯାତ୍ରାର ସୁଯୋଗ ଦେବାକୁ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ନିଷ୍ପତିକୁ ଦେଶବ୍ୟାପି ସ୍ୱାଗତ କରାଯାଇଛି । ଶ୍ରୀ ମୋଦୀଙ୍କ ନେତୃତ୍ୱରେ ଦେଶରେ ମହିଳା ସଶକ୍ତୀକରଣ ଦିଗରେ ଏହା ଆଉ ଏକ ଅନବଦ୍ୟ ପଦକ୍ଷେପ ବୋଲି ମନ୍ତ୍ରୀ କହିଲେ ।


    ସେ କହିଲେ , ହଜ୍ -2018 ପାଇଁ ନଭେମ୍ବର 15 ତାରିଖରୁ ଆବେଦନ ଆରମ୍ଭ ହୋଇଥିଲା ଏବଂ ଡିସେମ୍ବର 13 ତାରିଖ ସୁଦ୍ଧା ଏକ ହଜାରରୁ ଅଧିକ ମହିଳା ମେହରମଙ୍କୁ ବିନା ହଜ୍ ଯାତ୍ରା ପାଇଁ ଆବେଦନ କରିସାରିଲେଣି । ହଜ୍ ଯାତ୍ରା ପାଇଁ ଆବେଦନର ଶେଷ ତାରିଖ ଡିସେମ୍ବର 22 ତାରିଖକୁ ବୃଦ୍ଧି କରାଯାଇଛି । ନୂତନ ହଜ୍ ନୀତି ଅନୁଯାୟୀ 45 ବର୍ଷରୁ ଅଧିକ ବୟସର ମହିଳା ପୁରୁଷ ସାଥୀଙ୍କ ବିନା 4/5 ଜଣିଆ ମହିଳାଙ୍କ ଗ୍ରୁପରେ ହଜ୍ ଯାତ୍ରା ପାଇଁ ଆବେଦନ କରିପାରିବେ ।


    ହଜ୍ ଯାତ୍ରା ସମ୍ପର୍କିତ ସମସ୍ତ ପ୍ରକ୍ରିୟାରେ ସ୍ୱଚ୍ଛତା ପାଇଁ ପିଟିଓଙ୍କ ସକାଶେ ସଂଖ୍ୟାଲଘୁ ମନ୍ତ୍ରଣାଳୟ ଦ୍ୱାରା ପୋର୍ଟାଲର ଶୁଭାରମ୍ଭ କରାଯାଇଥିବା ମନ୍ତ୍ରୀ କହିଥିଲେ । ପିଟିଓ ମାନଙ୍କ ବିଭିନ୍ନ ସମସ୍ୟାର ସମାଧାନ ଦିଗରେ ଏହି ପୋର୍ଟାଲ ସହାୟକ ହେବ । ଏହା ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ଡିଜିଟାଲ ଇଣ୍ଡିଆ ପଦକ୍ଷେପର ଆଉ ଏକ ପାହାଚ ।


    ଏହି ପୋର୍ଟାଲ ମାଧ୍ୟରେ ପିଟିଓମାନେ ସମସ୍ତ ନଥିପତ୍ର ସହ ଅନଲାଇନରେ ଆବେଦନ କରିପାରିବେ । ଶେଷରେ ସଂଖ୍ୟାଲଘୁ ମନ୍ତ୍ରଣାଳୟର ହଜ୍ ଡିଭିଜନ ଦ୍ୱାରା ଆବେଦନଗୁଡ଼ିକୁ ତନଖିବା ପରେ ଅନଲାଇନରେ ଲଟେରୀ ମାଧ୍ୟମରେ ଡ୍ର ’ ହେବ ଏବଂ ସଂରକ୍ଷଣ ଅନୁଯାୟୀ ଅନୁମତି ପ୍ରଦାନ କରାଯିବ ।


    ଦେଶବ୍ୟାପୀ ପିଟିଓ ମାନଙ୍କ ଦ୍ୱାରା ହଜ୍ ଯାତ୍ରା ପାଇଁ ଉପଲବ୍ଧ ହେଉଥିବା ପ୍ୟାକେଜଗୁଡ଼ିକ ଏହି ପୋର୍ଟାଲରୁ ଦେଖିହେବ । ଏହାଦ୍ୱାରା ହଜ୍ ଯାତ୍ରୀମାନେ ଦେଶର ଯେକୌଣସି ପିଟିଓଙ୍କୁ ପସନ୍ଦ କରିପାରିବେ । ସୁଚାରୁ ଯାତ୍ରା ପାଇଁ ହଜ୍ -2018 ପାଇଁ ପିଟିଓ ମାନଙ୍କଠାରୁ ଉଭୟ ଅନଲାଇନ ଓ ଅଫଲାଇନରେ ଆବେଦନ ଗ୍ରହଣ କରାଯାଉଛି ।


    ପିଟିଓ ମାନଙ୍କ ପାଇଁ ହଜ୍ ଯାତ୍ରା ଆବେଦନର ସମସ୍ତ ପ୍ରକ୍ରିୟାକୁ ସରଳୀକରଣ କରାଯାଉଥିବା ବେଳେ କୌଣସି ପରିସ୍ଥିତିରେ ପାତରଅନ୍ତରକୁ ବରଦାସ୍ତ କରାଯିବ ନାହିଁ ବୋଲି ଶ୍ରୀ ନକଭୀ ଚେତାବନୀ ଦେଇଛନ୍ତି ।


    ସେ କହିଥିଲେ ଯେ , ଏ ପର୍ଯ୍ୟନ୍ତ ହଜ୍ ଯାତ୍ରା ପାଇଁ ମୋଟ 2 ଲକ୍ଷ 63 ହଜାର ଆବେଦନ ଗ୍ରହଣ କରାଯାଇଛି । ସେଥିରୁ ଅନଲାଇନରେ 1 ଲକ୍ଷ 38 ହଜାର ଆବେଦନ ହୋଇଛି । ମୋବାଇଲ ଆପ୍ ମାଧ୍ୟମରେ ମଧ୍ୟ ଲୋକମାନେ ଆବେଦନ କରୁଛନ୍ତି । ସଂଖ୍ୟାଲଘୁ ମନ୍ତ୍ରଣାଳୟ ଦ୍ୱାରା ସମ୍ପୂର୍ଣ୍ଣ ହଜ୍ ଆବେଦନ ପ୍ରକ୍ରିୟାକୁ ଡିଜିଟାଲ କରାଯାଇଥିବାରୁ ଏହା ସମ୍ଭବ ହୋଇଥିବା ସେ କହିଥିଲେ ।


    ପୂର୍ବବର୍ଷ ଭଳି ନୂତନ ହଜ୍ ନୀତି ଅନୁଯାୟୀ ହଜ୍ -2018 ସକାଶେ ହଜ୍ କମିଟି ଏବଂ ପିଟିଓଙ୍କ ମଧ୍ୟରେ ହଜ୍ କୋଟା ଭାଗବଂଟା ହେବ । 2017 ମସିହାରେ ସାଉଦି ଆରବ ସରକାର ଭାରତ ସକାଶେ ହଜ୍ କୋଟାକୁ 1 ଲକ୍ଷ 70 ହଜାର 25 କୁ ବୃଦ୍ଧି କରିଛନ୍ତି ।


    ************

    
    
    (Release ID: 1514719) Visitor Counter : 3