      ପରିବେଶ ଓ ଜଙ୍ଗଲ ମନ୍ତ୍ରଣାଳୟ

      ଦିଲ୍ଲୀ-ଏନସିଆରରେ ବାୟୁ ପ୍ରଦୂଷଣ ନିୟନ୍ତ୍ରଣ ସକାଶେ ଡ଼କ୍ଟର ହର୍ଷବର୍ଦ୍ଧନଙ୍କ ସମୀକ୍ଷା ବୈଠକ
      Posted On: 12 DEC 2017 7:52PM by PIB Bhubaneshwar


    ବାୟୁ ପ୍ରଦୂଷଣକୁ ରୋକିବା ସମସ୍ତଙ୍କ ମିଳିତ ଦାୟିତ୍ୱ ଏବଂ ଏ ଦିଗରେ ସମସ୍ତ ସଂପୃକ୍ତ ପକ୍ଷଙ୍କ ସହଯୋଗ ଏକାନ୍ତ କାମ୍ୟ ବୋଲି କେନ୍ଦ୍ର ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ କହିଛନ୍ତି । ଆସନ୍ତା ବର୍ଷ ସାମଗ୍ରିକ ଭାବେ ଦିଲ୍ଲୀ ତଥା ଏନସିଆର କ୍ଷେତ୍ରର ବାୟୁ ପ୍ରଦୂଷଣକୁ ରୋକାଯାଇପାରିବ ବୋଲି ସେ ଦୃଢ଼ ଆଶା ପୋଷଣ କରିଛନ୍ତି । ଦିଲ୍ଲୀ ଓ ଏନସିଆର କ୍ଷେତ୍ରର ବାୟୁ ପ୍ରଦୂଷଣ ନିୟନ୍ତ୍ରଣ ସଂକ୍ରାନ୍ତ ସମୀକ୍ଷା ବୈଠକରେ ଅଧ୍ୟକ୍ଷତା କରି ଡକ୍ଟର ହର୍ଷବର୍ଦ୍ଧନ କହିଲେ ଯେ ଏଥି ସକାଶେ ନିରବଚ୍ଛିନ୍ନ ଭାବେ ପ୍ରୟାସ ଜାରି ରଖିବା ସହ ନିୟମିତ ଭାବେ ଏହାର ପ୍ରଗତି ସକାଶେ ସମୀକ୍ଷା ବୈଠକମାନ ଆୟୋଜନ କରାଯିବା ଦରକାର । ପୁଣି ଦିଲ୍ଲୀ ତଥା ରାଜଧାନୀ କ୍ଷେତ୍ରର ସମସ୍ତ ପ୍ରକାର କାର୍ଯ୍ୟ ଉପରେ ତୀକ୍ଷ୍ଣ ନଜର ରଖାଯିବା ଆବଶ୍ୟକ । ଏହି ବୈଠକରେ ଯୋଗଦେଇ ଦିଲ୍ଲୀ ମୁଖ୍ୟମନ୍ତ୍ରୀ ଅରବିନ୍ଦ କେଜରୀୱାଲ କହିଲେ ଯେ ପ୍ରଦୂଷଣ ସୃଷ୍ଟିକାରୀ ସମସ୍ତ ଉତ୍ସକୁ ଚିହ୍ନଟ କରି ସେସବୁକୁ ରୋକିବା ଦିଗରେ ପ୍ରୟାସ କରାଯାଉଛି । ପ୍ରଦୂଷଣ ନିୟନ୍ତ୍ରଣ ଦିଗରେ କାର୍ଯ୍ୟରତ ସମସ୍ତ ଏଜେନ୍ସିଙ୍କ ସହ ଦିଲ୍ଲୀ ସରକାର ଘନିଷ୍ଠ ଭାବେ ସହଯୋଗ କରିବେ ବୋଲି ସେ କହିଥିଲେ । ବୈଠକରେ ମତ ପ୍ରକାଶ ପାଇଥିଲା ଯେ 2017 ମସିହାରେ ଦିଲ୍ଲୀର ବାୟୁ ପ୍ରଦୂଷଣ ମାତ୍ରା 2016 ଠାରୁ ଉନ୍ନତ ଥିଲା । ଏହି ବୈଠକରେ ନିଆଯାଇଥିବା କେତେକ ନିଷ୍ପତ୍ତି ନିମ୍ନରେ ପ୍ରଦାନ କରାଗଲା : 1 ) ଧୂଳି ପ୍ରଦୂଷଣକୁ ଦୃଢ଼ ଭାବେ ନିୟନ୍ତ୍ରଣ କରାଯିବ । 2 ) ପୌରସଂସ୍ଥାର କଠିନ ବର୍ଯ୍ୟରେ ଲଗାଯାଉଥିବା ନିଆଁକୁ ଅଗ୍ରାଧିକାର ଭିତ୍ତିରେ ନିୟନ୍ତ୍ରଣ କରାଯିବ । 3 ) ପ୍ରଧାନମନ୍ତ୍ରୀଙ୍କ ପ୍ରମୁଖ ସଚିବଙ୍କ ନେତୃତ୍ୱରେ ଗଠିତ ଟାସ୍କ ଫୋର୍ସ କମିଟି ଅଧୁନା କ୍ଷେତପାଳ ଜଳା ପ୍ରସଙ୍ଗ ଉପରେ ତର୍ଜମା କରି ଦେଖୁଛନ୍ତି । ଏହି ସମସ୍ୟାର ନିରାକରଣ ସକାଶେ ଏକ କାର୍ଯ୍ୟପନ୍ଥା ଆଗାମୀ ଏକ ମାସ ମଧ୍ୟରେ ବାହାର କରାଯାଇପାରିବ ।


    ଏନସିଆର କ୍ଷେତ୍ରରେ ପେଟ୍ ‌ କୋକ୍ ‌ ଏବଂ ତୈଳ ଫର୍ଣ୍ଣେସ ନିଷିଦ୍ଧକୁ କଡ଼ାକଡ଼ି ଭାବେ ଲାଗୁ କରାଯିବ ବୋଲି ବୈଠକରେ ନିଷ୍ପତ୍ତି ହୋଇଥିଲା ।


    ଦିଲ୍ଲୀରେ ଟ୍ରାଫିକ୍ ‌ ଜାମ୍ ‌ ଏବଂ ପାର୍କିଂ ସମସ୍ୟାର ମୁକାବିଲା ସକାଶେ ଦିଲ୍ଲୀ ପୁଲିସକୁ ଅନୁରୋଧ କରାଯିବ ।


    ମଧ୍ୟବର୍ତ୍ତୀ ସମୟରେ ସାଧାରଣ ପରିବହନ ବ୍ୟବସ୍ଥା ଉପଲବ୍ଧ କରାଯିବା ସକାଶେ ସମସ୍ତ ପ୍ରକାର ପଦକ୍ଷେପ ଗ୍ରହଣ କରାଯିବ ବୋଲି ବୈଠକରେ ନିଷ୍ପତ୍ତି ହୋଇଥିଲା ।


    ଏଥି ନିମନ୍ତେ ପ୍ରଦୂଷଣ ନିୟନ୍ତ୍ରଣ ବୋର୍ଡ଼ମାନ ସକାରାତ୍ମକ ଭାବେ କାର୍ଯ୍ୟ କରିବା ସହ ନିୟମ ଉଲ୍ଲଙ୍ଘନକାରୀମାନଙ୍କ ବିରୋଧରେ ଶକ୍ତ କାର୍ଯ୍ୟାନୁଷ୍ଠାନ ଗ୍ରହଣ ସକାଶେ ବ୍ୟବସ୍ଥା ଗ୍ରହଣ କରାଯିବ । ସେହିଭଳି ଲୋକମାନଙ୍କୁ ପ୍ରଦୂଷଣ ସଂପର୍କରେ ସଚେତନ କରିବା ନିମନ୍ତେ ବ୍ୟବସ୍ଥା ଗ୍ରହଣ କରାଯିବ ।


    2018 ମସିହା ଜାନୁଆରୀ ମାସରେ 15 ଦିନ ପାଇଁ ଏକ ‘ ସ୍ୱତନ୍ତ୍ର ପ୍ରଦୂଷଣ ଅଭିଯାନ ’ ଆରମ୍ଭ କରାଯିବ ବୋଲି ନିଷ୍ପତ୍ତି ହୋଇଛି । ଏହି ସମୟରେ ସମସ୍ତ ଏଜେନ୍ସି ବାୟୁ ପ୍ରଦୂଷଣ ଦିଗରେ ସମସ୍ତ ପ୍ରକାର ବ୍ୟବସ୍ଥା ଗ୍ରହଣ କରିବେ ।


    ବାୟୁ ପ୍ରଦୂଷଣ ରୋକିବା ଦିଗରେ ବିଜ୍ଞାନ ଓ ପ୍ରଯୁକ୍ତି ଅନୁଷ୍ଠାନମାନେ ଅଭିନବ ପ୍ରଯୁକ୍ତି ଉପଲବ୍ଧ କରାଇବା ଦିଗରେ ପଦକ୍ଷେପମାନ ଗ୍ରହଣ କରିବେ ।


    ଏହି ବୈଠକରେ ଅନ୍ୟମାନଙ୍କ ମଧ୍ୟରେ ଦିଲ୍ଲୀର ପିଡ଼ବ୍ଲୁଡ଼ି ମନ୍ତ୍ରୀ ସତେନ୍ଦ୍ର ଜୈନ , ଉତ୍ତର ପ୍ରଦେଶର ପର୍ଯ୍ୟାବରଣ ମନ୍ତ୍ରୀ ଦାରା ସିଂହ ଚୌହାନ , ହରିୟାଣାର ପର୍ଯ୍ୟାବରଣ ମନ୍ତ୍ରୀ ବିପୁଲ ଗୋୟଲ , ରାଜସ୍ଥାନର ପର୍ଯ୍ୟାବରଣ ସଚିବ ତଥା ପ୍ରଦୂଷଣ ନିୟନ୍ତ୍ରଣ ବୋର୍ଡ଼ର ଅଧ୍ୟକ୍ଷ , ପଞ୍ଜାବ , ଦିଲ୍ଲୀ , ହରିଆନା , ରାଜସ୍ଥାନ , ଉତ୍ତର ପ୍ରଦେଶ ତଥା କେନ୍ଦ୍ର ସରକାରଙ୍କ ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରଣାଳୟ ଏବଂ କେନ୍ଦ୍ର ପ୍ରଦୂଷଣ ନିୟନ୍ତ୍ରଣ ବୋର୍ଡ଼ର ବରିଷ୍ଠ ଅଧିକାରୀମାନେ ଯୋଗ ଦେଇଥିଲେ ।


    *************

    
    
    (Release ID: 1513482) Visitor Counter : 5