      ମାନବ ସମ୍ବଳ ବିକାଶ ମନ୍ତ୍ରଣାଳୟ

      ବିଶ୍ଵ ଅଭିନବତ୍ୱ ସୂଚକାଙ୍କ-2017ରେ ଭାରତକୁ 60ତମ ସ୍ଥାନ
      Posted On: 18 DEC 2017 2:28PM by PIB Bhubaneshwar


    2016ରେ ବିଶ୍ଵ ଅଭିନବତ୍ୱ ସୂଚକାଙ୍କ ( GII ) ର 66ତମ ରାଙ୍କ ତୁଳନାରେ 2017ର ଜିଆଇଆଇରେ ଭାରତର ରାଙ୍କ ସମ୍ପ୍ରତି 127ଟି ଦେଶ ମଧ୍ୟରେ 60ତମ ସ୍ଥାନରେ ରହିଛି । ଭାରତକୁ ଅଭିନବତ୍ୱ ଧାରାରେ ପରିଚାଳିତ ଏକ ଅର୍ଥନୀତିରେ ପରିବର୍ତ୍ତିତ କରିବା ପାଇଁ ନୀତି ଆୟୋଗ , ଶିଳ୍ପ ନୀତି ଏବଂ ପ୍ରସାର ବିଭାଗ ( DIPP ) ଓ ଭାରତୀୟ ଶିଳ୍ପ ପରିସଂଘ ( CII ) ମିଳିତ ଭାବେ “ ଭାରତ ଅଭିନବତ୍ୱ ସୂଚକାଙ୍କ ” ନାମରେ ଏକ ବୃହତ୍ ପଦକ୍ଷେପ ଆରମ୍ଭ କରିଥିଲେ । ଏହି ସୂଚକାଙ୍କ ମାଧ୍ୟମରେ ରାଜ୍ୟମାନଙ୍କୁ ଦେଶର ପ୍ରଥମ ଅନଲାଇନ ଅଭିନବତ୍ୱ ସୂଚକାଙ୍କ ପୋର୍ଟାଲ ମାଧ୍ୟମରେ ରାଙ୍କ ପ୍ରଦାନ କରାଯିବ , ଯାହାକି ଅଭିନବତ୍ୱ ବାବଦରେ ସମସ୍ତ ଭାରତୀୟ ରାଜ୍ୟମାନଙ୍କଠାରୁ ତଥ୍ୟ ସଂଗ୍ରହ କରିବା ସହ ନିୟମିତ ବ୍ୟବଧାନରେ ଏଥିରେ ଆବଶ୍ୟକୀୟ ପରିବର୍ତ୍ତନ କରିବ ।


    ପୁନଶ୍ଚ ଉଚ୍ଚ ଶିକ୍ଷା ପ୍ରତିଷ୍ଠାନଗୁଡ଼ିକର ଛାତ୍ରଛାତ୍ରୀମାନଙ୍କର ଅଭିନବତ୍ୱ କ୍ଷମତା ବୃଦ୍ଧି କରିବା ନିମନ୍ତେ ସ୍ମାର୍ଟ ଇଣ୍ଡିଆ ହାକାଥନ ଏବଂ ସ୍ମାର୍ଟ ଇଣ୍ଡିଆ ହାର୍ଡ଼ୱାର ହାକାଥନର ପ୍ରାରମ୍ଭ କରାଯାଇଛି । 2017ରେ ପ୍ରାରମ୍ଭ କରାଯିବା ପରଠାରୁ ସ୍ମାର୍ଟ ଇଣ୍ଡିଆ ହାକାଥନକୁ ଅଭୂତପୂର୍ବ ସମର୍ଥନ ମିଳିଛି ଏବଂ ଏହାକୁ ଏକ ବାର୍ଷିକ ଇଭେଂଟ ଭାବେ ଚାଲୁ ରଖାଯାଇ ପାରେ ।


    ସରକାର ମଧ୍ୟ ଗବେଷଣା ପାର୍କ ଏବଂ ବୈଷୟିକ ବ୍ୟବସାୟ ଇନକୁବେଟରର ପ୍ରସାର କରୁଛନ୍ତି , ଯାହାକି ଅଭିନବ ଚିନ୍ତାଧାରାକୁ ଜନ୍ମ ଦେବା ସହ ଏହାକୁ ବ୍ୟବସାୟିକ ସଫଳତାରେ ରୂପାନ୍ତରିତ କରିବ ।


    ଇପ୍ରିଣ୍ଟ ଏବଂ ଉଚ୍ଚତ୍ତର ଆବିସ୍କାର ଯୋଜନା ( UAY ) ଭଳି ଗବେଷଣା ଏବଂ ଅଭିନବତ୍ୱକୁ ପ୍ରସାର କରୁଥିବା ଭଳି ପ୍ରକଳ୍ପ ବୈଜ୍ଞାନିକ ସମ୍ପ୍ରଦାୟର ଦୃଷ୍ଟି ଆକର୍ଷଣ କରିଛି । ସରକାରଙ୍କ ଷ୍ଟାର୍ଟ - ଅପ ଇଣ୍ଡିଆ ପଦକ୍ଷେପ ମଧ୍ୟ ଅଭିନବ ଉପାୟର ଚିହ୍ନଟ ଏବଂ ସୃଷ୍ଟି କ୍ଷେତ୍ରରେ ଆବଶ୍ୟକ ବ୍ୟବସ୍ଥା ସୃଷ୍ଟି କରିଛି । ଲୋକସଭାରେ ଏକ ଲିଖିତ ପ୍ରଶ୍ନର ଉତ୍ତରରେ ମାନବ ସମ୍ବଳ ବିକାଶ ମନ୍ତ୍ରଣାଳୟ ରାଷ୍ଟ୍ରମନ୍ତ୍ରୀ ଡଃ ସତ୍ୟ ପାଲ ସିଂ ଏହି ସୂଚନା ପ୍ରଦାନ କରିଛନ୍ତି ।


    ************

    
    
    (Release ID: 1513578) Visitor Counter : 3