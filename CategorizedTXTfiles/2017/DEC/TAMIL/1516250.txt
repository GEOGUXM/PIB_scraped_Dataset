      வடகிழக்குப் பகுதி வளர்ச்சி அமைச்சகம்

      வட-கிழக்கு பிராந்திய வளர்ச்சி அமைச்சகத்தின் 2017-ம் ஆண்டின் மதிப்பீடுகள்
      2017-ம் ஆண்டில் வட-கிழக்கு பிராந்திய வளர்ச்சி அமைச்சகத்தின் நடவடிக்கைகளில் பிரதானமான சிலவற்றைக் கீழே காண்போம்

      Posted On: 15 DEC 2017 6:23PM by PIB Chennai

    காடுகள் அல்லாத பகுதியில் வளர்க்கப்படும் மூங்கிலுக்கு மரம் என்பதிலிருந்து விலக்கு அளித்து குடியரசுத் தலைவர் நவம்பர் மாதம் அவசரச் சட்டம் பிறப்பித்தது ஒரு குறிப்பிடத்தக்க அம்சமாகும். இதைத் தொடர்ந்து பொருளாதாரத் தேவைக்காக மூங்கில்களை வெட்டுவதற்கு அனுமதி பெற வேண்டிய அவசியம் இல்லாத நிலை உருவானது. இந்த அவசரச் சட்டத்தக்கு பிரதமர் திரு. நரேந்திர மோடி தலைமையிலான அமைச்சரவை ஒப்புதல் அளித்தது வரலாற்றில் இடம் பெறக்கூடியது என்று பாராட்டப்பட்டது. 1927-ம் ஆண்டின் இந்திய வனச் சட்டத்தின்படி மூங்கில் என்பது சட்டப்பூர்வமாக மரம் என்று வரையறுக்கப்பட்டு வந்தது. இதன் காரணமாக விவசாயிகள் அல்லாதவர்கள் காடு அல்லாத பகுதியில் மூங்கில் வளர்ப்பதற்கு இந்த வரையறை ஒரு முட்டுக்கட்டையாக இருந்தது.


    அக்டோபர் மாதத்தில் வட-கிழக்கு பிராந்தியத்தின் நீர் வளங்களை சரியான முறையில் நிர்வகிப்பதற்காக நிதி ஆயோக் துணைத் தலைவர் தலைமையில் உயர் நிலைக் குழு ஒன்று அமைக்கப்பட்டது. பிரதமர் திரு. நரேந்திர மோடி ஆகஸ்ட் மாதம் குவாஹாத்திக்குச் சென்று வெள்ள நிலைமை, நிவாரணப் பணிகளைப் பார்வையிட்டார் அதைத் தொடர்ந்து இந்தக் குழு அமைக்கப்பட்டது.


    இந்தக் குழுவானது நீர் மின்சக்தி, வேளாண்மை, மீன் பிடி தொழி்ல், வனவியல் ஆகியவற்றுக்கு நீரை எவ்வாறு முறையாகப் பயன்படுத்துவது என்பதை மேம்படுத்துவதற்கு உதவி வருகிறது. இந்த விஷயத்தில் வட-கிழக்கு பிராந்திய அமைச்சகம் ஒருங்கிணைக்கும் புள்ளியாக விளங்கி வருகிறது. இந்தக் குழு தனது அறிக்கை மற்றும் செயல் திட்டம் ஆகியவற்றை அடுத்த ஆண்டு ஜூன் மாதம் சமர்ப்பிக்க உள்ளது. இதே அக்டோபர் மாதத்தில் வெள்ளத்தால் பாதிக்கப்பட்ட அசாம், நாகாலாந்து, மிஜோரம், மணிப்பூர் ஆகிய 4 வட-கிழக்கு மாநிலங்களின் மீள் கட்டமைப்புப் பணிகளுக்காக ரூபாய் 200 கோடியை வட-கிழக்கு பிராந்திய வளர்ச்சி அமைச்சகம் ஒதுக்கியது. முன் எப்போது இல்லாத அளவுக்கு வெள்ளப் பெருக்கு ஏற்பட்டது. முந்தைய ஆண்டு இதே காலத்தில் பெய்த மழையைவிட அதாவது 100 சதவிகிதத்துக்கும் அதிகமாக பெய்துள்ளது. பிரதமர் திரு. நரேந்திர மோடி தனது ஆகஸ்ட் மாத சுற்றுப் பயணத்துக்கு முன்னதாக ரூபாய் 2000 கோடியை வெள்ள நிவாரண நிதியாக அறிவித்தார்.


    வட கிழக்கு கவுன்சிலுக்கு புத்துயிர் அளித்து அதைப் புதுப்பிப்பதற்கான முன் முயற்சிகளை வட – கிழக்கு பிராந்திய அமைச்சகம் தொடங்கியதுள்ளது. இதைத் தொடர்ந்து வட கிழக்குப் பிராந்தியத்தின் மேம்பாட்டுக்கு இந்தக் குழு ஆதாரம் மற்றும் ஆராய்ச்சி மையமாகத் திகழும். இது தொடர்பான முடிவு ஏற்கெனவே சுற்றறிக்கையாக விடுக்கப்பட்டுள்ளது என்றும் தற்போது மத்திய அரசின் பரிசீலனையில் உள்ளது என்றும் இத்துறையின் இணை அமைச்சர் டாக்டர் ஜிதேந்திர சிங் தெரிவித்துள்ளார். இந்த பிராந்தியத்தின் வளர்ச்சியைக் கருத்தில் கொண்டு 1970- களில் தொடக்கத்தில் வட கிழக்கு பிராந்திய கவுன்சில் அமைக்கப்பட்டது.


    வட- கிழக்கு மலைப் பகுதி வளர்ச்சிக்காக டிசம்பர் 3-ம் தேதி அமைச்சர் திரு. ஜிதேந்திர சிங் 90 கோடியை அறிவித்தார். 2 ஆண்டு காலத் திட்டத்தின் தொடக்கத் தவணையாக இந்த நிதியை அறிவித்தார் அமைச்சர். வட- கிழக்கு பிராந்திய கைவினை- கைத் தொழில் கண்காட்சி மற்றும் விற்பனை புதுடெல்லியில் தொடங்கி வைத்து உரையாற்றிய அமைச்சர், வட கிழக்கு மலைப் பகுதிகளின் மக்களின் புதிய திட்டங்கள் உருவாக்கப்படலாம் என்றும் இது தொடர்பாக செலவினங்களுக்கான துறையுடன் பேச்சு வார்த்தை நடத்தி வருவதாகவும் அமைச்சர் தெரிவித்தார்.


    ஜூன் 5-ம் தேதி மணிப்பூர் தலைநகர் இம்பாலில் வட கிழக்கு பிராந்தியத்தினருக்காக மலைப் பகுதி வளர்ச்சித் திட்டம் தொடங்கப்படுவதாக அமைச்சர் அறிவித்தார். வட-கிழக்குப் பிராந்திய வளர்ச்சி அமைச்சகம், மணிப்பூர் மாநிலத்துடன் இணைந்து வட-கிழக்கு வளர்ச்சி நிதிக் கழகம் ஏற்பாடு செய்திருந்து முதலீட்டாளர்கள், தொழில் முனைவோர் கூட்டத்தில் அமைச்சர் இந்த அறிவிப்பை வெளியிட்டார். அசாம், மணிப்பூர், திரிபுரா மலைப் பகுதியினருக்கு இத்திட்டம் பயன் உள்ளதாக அமையும்.


    12-வது வட-கிழக்கு பிராந்திய தொழிலுக்கான 2 நாள் மாநாட்டை அமைச்சர் திரு. ஜிதேந்திர சிங் புதுடெல்லியில் நவம்பர் 16-ம் தேதி தொடங்கி வைத்தார். வட-கிழக்கு பிராந்தியத்தில் வியாபார வாய்ப்புகளை வெளிக் கொணரும் நோக்கத்தில் இந்த மாநாடு நடத்தப்பட்டது. உள் கட்டமைப்பு, சுற்றுலா, உணவுப் பதப்படுத்துதல் ஆகியவற்றை கவனத்தில் கொண்டு இந்த மாநாடு நடைபெற்றது.


    வட-கிழக்கு பிராந்தியத்தில் எங்கும் இல்லாத அளவுக்கு முதல் முறையாக வான் மருந்தகம் அமைக்கப்பட உள்ளதாக அமைச்சர் தெரிவித்தார். இதற்காக வட-கிழக்கு பிராந்திய வளர்ச்சி அமைச்சகம் 25 கோடி ரூபாயை ஏற்கெனவே வழங்கியுள்ளதாக குறிப்பிட்டார். மருத்துவர்கள் அல்லது மருத்துவ வசதி இல்லாத குக் கிராமங்களை மனதில் கொண்டு இத் திட்டம் செயல்பட உள்ளதாக அமைச்சர் தெரிவித்தார். வட-கிழக்கு பிராந்திய அமைச்சகத்தில் முன் வைக்கப்பட்ட இத்திட்டம் ஏற்றுக் கொள்ளப்பட்ட விமானப் போக்கு வரத்து அமைச்சகத்தின் அனுமதிக்காக காத்திருக்கிறது என்றும் அமைச்சர் குறிப்பிட்டார்.


    ஆகஸ்ட்16-ம் தேதி புதுடெல்லியில் உள்ள செக்டர்-13 துவாரகாவில் வட-கிழக்கு கலாச்சார, தகவல் மையம் அமைக்கப்படும் என்று அறிவிக்கப்பட்டது. இதற்கு டெல்லி வளர்ச்சி ஆணையம் 1.32 எக்கர் நிலம் ஒதுக்கியது. இது 6 கோடி ரூபாய் செலவில் கட்டப்பட உள்ளது. இந்த மையம் வட-கிழக்கு பிராந்திய மக்களின் கலாச்சார, தகவல் மையமாக இயங்கும்.


    ஜீலை 24-ம் தேதி டெல்லியில் உள்ள ஜவஹர்லால் நேரு வளாகத்தில் பராக் ஹோட்டல் அமைப்பதற்கான அடிக்கல் நாட்டப்பட்டது. இந்த நிகழ்ச்சியில் உரையாற்றிய ஜிதேந்திர சிங் இந்தப் பல்கலைக் கழகத்தில் பயிலும் 8 ஆயிரம் மாணவர்களில் வட-கிழக்கு பிராந்தியத்தைச் சேர்ந்த மாணவர்கள்தான் மற்ற மாநிலங்களைவிட அதிகம் பயிலுகின்றனர் என்று குறிப்பிட்டார். மேலும் இதே ஆண்டு பெங்களூரு பல்கலைக் கழகத்தில் பெண்களுக்கான விடுதிக்கு அடிக்கல் நாட்டப்பட்டுள்ளது,


    நவம்பர் 4-ம் தேதி டெல்லியில் உலக உணவுத் திருவிழா நடைபெற்றது. வட –கிழக்கு பிராந்தியத்தில் 50 வகையிலான மூங்கில்கள், 14 வகையான வாழைகள், 17 வகையான எலுமிச்சைகள் உள்ளன. மேலும் ஏராளமான அளவில் ஆரஞ்சு, அன்னாசிப் பழங்கள் உற்பத்தியாகிறது. வட கிழக்கு பிராந்தியத்தில் அசாம், திரிபுரா, மிஜோரம் ஆகிய மாநிலங்களில் உணவுப் பூங்காக்கள் உள்ளன.


    வட-கிழக்கு பிராந்திய வளர்ச்சிக்காக ஜப்பான்-இந்தியா ஒத்துழைப்பு கூட்டம் ஆகஸ்ட் 3-ம் தேதி நடைபெற்றது. வட கிழக்கு பிராந்தியத்தின் சார்பில் அதன் அமைச்சக செயலாளர் திரு நவீன் வர்மா, ஜப்பான் சார்பில் இந்தியாவுக்கான ஜப்பான் தூதர் ஹென்சி ஹிரமத்சு பங்கேற்றனர். சாலைகள் இணைப்பு, உணவுப் பதப்படுத்துதல், இயற்கைப் பேரழிவு நிர்வாகம் ஆகியவற்றுக்கு முன்னுரிமை அளிக்கப்பட்டன.


    வட-கிழக்கு பிராந்திய நிதிக் கழகத்தின் சார்பில் தேஜ்பூர் பல்கலைக் கழகத்தில் சம்பக் பல்கலைக் கழகத்துடன் இணைந்து தொழிலகங்கள்-மாணவர்கள் கலந்து கொண்ட கருத்தரங்கு நடைபெற்றது. இதில் தொழில் திட்டங்கள் என்ற தலைப்பில் போட்டி நடைபெற்றது. 60 திட்டங்கள் சமர்ப்பிக்கப்பட்டன. இதில் 15 ஏற்றுக் கொள்ளப்பட்டு 3 திட்டங்களுக்கு விருதுகள் வழங்கப்பட்டன.


    மே 3-ம் தேதி வட கிழக்கு கவுன்சிலுக்கான மின் அலுவலகம் ஷில்லாங்கில் கானொளி காட்சி மூலம் டெல்லியில் இருந்து தொடங்கப்பட்டது. தொடக்க நிகழ்ச்சியாக ஷில்லாங்கில் உள்ள மின் அலுவலகத்திலிருந்து டெல்லியில் உள்ள வட கிழக்கு பிராந்திய அமைச்சகத்துக்கு கோப்புகள் அனுப்பப்பட்டன.


    மார்ச் 9 மற்றும் 10-ம் தேதிகளில் 11-ம் தேதி வட – கிழக்கு தொழில் மாநாடு நடைபெற்றது. இதில் இந்த பிராந்தியத்துக்கான முதலீட்டு, தொழில் வாய்ப்புகள் குறித்து விவாதிக்கப்பட்டது. இந்த நிகழ்ச்சியில் கானொளி காட்சி மூலம் பேசிய ரயில்வே அமைச்சர் வட-கிழக்குப் பிராந்தியத்தின் கைவினை, கைத்தொழில்கள் பொருள்களை உலக அளவில் விற்பதற்காக ரயில்வே மூலம் இணைய தளம் உருவாக்கப்பட உள்ளது என்றார். டார்ஜிலிங்குக்கான ரயில் இணைப்பை விரிவாக்க டார்ஜிலிங் கோர்க்கா மலைக் கவுன்சில் நிலம் வழங்க உறுதியுள்ளது என்றார். இந்த இணைப்பு பின்னர் சிக்கிம் மாநிலத்துக்கும் விரிவுபடுத்தப்படும் என்றார்.


    செப்டம்பர் 9-ம் தேதி டெல்லியில் தொழில் முனைவோர் மற்றும் புதிதாகத் தொழில் தொடங்க உள்ளோரை ஈர்க்கும் வகையில் இரண்டு நாள்களுக்கு வட-கிழக்கு அழைப்பு மாநாடு நடைபெற்றது. வட கிழக்கு பிராந்திய வளர்ச்சி அமைச்சகம், வட கிழக்கு வளர்ச்சி நிதிக் கழகம் இணைந்து ஏற்பாடு செய்யப்பட்டு இந்த நிகழ்ச்சியில் வட கிழக்கு சுற்றுலா கவுன்சில் உருவாக்கப்பட்டது.


    வட கிழக்கு பிராந்தியத்தில் சரியான தொழில் நுட்பத்தை கவனத்தில் கொண்டு மார்ச் 6 ம் தேதி முதல் 8-ம் தேதி வரை வட-கிழக்கு 2017 இலக்கு என்ற தலைப்பில் சண்டீகரில் மாநாடு நடைபெற்றது.


    ஜூன் 8-ம் தேதி வட கிழக்கு பிராந்திய நாடாளுமன்ற உறுப்பினர்கள் மற்றும் வட கிழக்கு பிராந்திய வளர்ச்சி அமைச்சகத்தின் இணை அமைச்சர் ஜிதேந்திர சிங் இடையே கூட்டம் நடைபெற்றது. இந்த கூட்டத்தில் கைத் தொழில், கைவினைப் பொருள்கள், மூங்கில், துடப்பத்துக்கான சரக்கு மற்றும் சேவை வரி தொடர்பாக விவாதிக்கப்பட்டது.


    ஜனவரி 11-ம் தேதி குவஹாத்தியில் ஜிதேந்திர சிங்- அசாம் முதலமைச்சர் சர்பானந்தா சோனாவால் இணைந்து இந்தியாவில் பணமற்ற பொருளாதாரம் தொடர்பான மேளாவைத் தொடங்கி வைத்தனர். இந்த மேளா நிதி ஆயோக், தகவல், தொழில் நுட்பத் துறையுடன் இணைந்து அசாம் அரசால் ஏற்பாடு செய்யப்பட்டிருந்தது.


    

    
    (Release ID: 1516250) Visitor Counter : 85