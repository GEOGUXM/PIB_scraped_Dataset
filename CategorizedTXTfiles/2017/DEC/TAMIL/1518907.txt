      நிதி அமைச்சகம்

      இந்தியப்பொருளாதாரம் குறித்த பன்னாட்டுநிதியம் மற்றும் உலகவங்கியின் மதிப்பீட்டு அறிக்கைகள் வெளியீடு!
      Posted On: 21 DEC 2017 3:13PM by PIB Chennai


    பன்னாட்டு நிதியத்தின் நிதி அமைப் பின் ஸ்திரத்தன்மை மதிப்பீட்டு அறிக்கை, உலக வங்கியின் நிதித்துறை மதிப்பீட்டு அறிக்கை ஆகியவை அவற்றின் இணையதளங்களில் வெளியிடப்பட்டுள்ளன.


    இந்தியா அண்மை ஆண்டுகளில் பொருளாதார செயல்பாடுகள் மற்றும் நிதி சொத்துக்களில் வலிமையான வளர்ச்சியை எட்டியிருப்பதை 2017 ஆம் ஆண்டிற்கான நிதித்துறை மதிப்பீட்டுத் திட்டம் உறுதி செய்திருக்கிறது.


    பன்னாட்டு நிதியம் அதன் நிதி அமைப்பு ஸ்திரத்தன்மை மதிப்பீட்டு அறிக்கையையும், உலக வங்கி அதன் நிதித்துறை மதிப்பீட்டு அறிக்கையையும் அவற்றின் இணையதளங்களில் வெளியிட்டுள்ளன. பன்னாட்டு நிதியமும், உலகவங்கியும் கூட்டாக சேர்ந்து மிக உயர்ந்த பன்னாட்டு தரங்களுக்கு ஏற்ற வகையில் இந்தியாவின் நிதி அமைப்பை மதிப்பீடு செய்திருப்பதை இந்தியா வரவேற்றுள்ளது. இந்த இரு அமைப்புகளும் கூட்டாக நடத்தும் இரண்டாவது விரிவான நிதி அமைப்பு மதிப்பீட்டு ஆய்வு 2017-ஆம் ஆண்டுக்கும் வெற்றிகரமாக நடத்தப்பட்டிருக்கிறது.


    நிதி அமைப்பு மதிப்பீட்டுத் திட்டம் என்பது பன்னாட்டு நிதியம் , உலக வங்கி ஆகியவை கூட்டாகச் சேர்ந்து ஒரு நாட்டின் நிதித்துறை குறித்து விரிவாகவும், ஆழமாகவும் நடத்தும் பகுப்பாய்வு ஆகும். இவற்றில், உலக வங்கி வளரும் நாடுகளிலும், மற்ற பகுதிகளில் பன்னாட்டு நிதியமும் இந்த ஆய்வை மேற்கொள்ளும். 2010-ஆம் ஆண்டிலிருந்து இந்தியா உள்ளிட்ட 25 பிராந்தியங்களில் (இப்போது 29) 5 ஆண்டுகளுக்கு ஒரு முறை இந்த ஆய்வு நடத்தப்படுகிறது. இந்தியாவில் கடைசியாக நிதி அமைப்பு மதிப்பீட்டுத் திட்ட ஆய்வு 2011-12 ஆம் ஆண்டில் நடத்தப்பட்டது. அதன் அறிக்கையை பன்னாட்டு நிதியம் 15.01.2013 அன்று வெளியிட்டது.


    இந்தியா அண்மை ஆண்டுகளில் பொருளாதார செயல்பாடுகள் மற்றும் நிதி சொத்துக்களில் வலிமையான வளர்ச்சியை எட்டியிருப்பதை 2017 ஆம் ஆண்டிற்கான நிதித்துறை மதிப்பீட்டுத் திட்ட ஆய்வு உறுதி செய்திருக்கிறது. இந்திய நிதி அமைப்பு தொடர்ந்து நிலையாகவே உள்ளது. இந்தியாவின் ஒட்டுமொத்த உள்நாட்டு உற்பத்தியின் அடிப்படையில் பார்த்தால் இந்திய நிதி அமைப்பின் அளவு 136 விழுக்காடு ஆகும். பன்முகத்தன்மை அதிகரிப்பு, வணிக ஒருங்கிணைப்பு, தொழில்நுட்பம் சார்ந்த யுத்திகள் ஆகியவை தான் நிதித்துறையின் வளர்ச்சிக்கு ஆதரவாக இருந்திருக்கின்றன. மேம்படுத்தப்பட்ட சட்டம் ஒழுங்குநிலைமை மற்றும் மேலாண்மை கட்டமைப்புகள் இதற்கு உதவி செய்திருக்கின்றன. இந்தியப் பொருளாதாரத்தை நிலைப்படுத்துவதற்காக வங்கிகளின் வாராக்கடன்களை சமாளித்தல், வங்கிகளுக்கு மறுமுதலீட்டு நடவடிக்கை, சிறப்புத்தீர்வுத் திட்டத்தை அறிமுகம் செய்தது, தேசிய ஓய்வூதியத் திட்டத்தை அமைப்பு சார்ந்ததாக்கியது, ஓய்வூதியத் துறையில் ஒழுங்குமுறையை கட்டாயமாக்கியது, திவால் சட்டத்தை நிறைவேற்றியது, இந்திய திவால் வாரியத்தை ஏற்படுத்தியது உள்ளிட்ட பல நடவடிக்கைகளை இந்திய அரசு மேற்கொண்டதை நிதி அமைப்பு மதிப்பீட்டுத் திட்ட அறிக்கை சுட்டிக்காட்டியிருக்கிறது. ஜன்தன்யோஜனா திட்டத்தின் கீழ் ஏழை மக்களுக்கு வங்கிக் கணக்குகளை தொடங்கிக் கொடுத்தது, மின்னணு முறையை ஊக்குவித்தது, தனித்துவ உடற்கூறு அடையாள எண்ணான ஆதாரை அறிமுகம் செய்தது, பணப்பரிமாற்ற நடவடிக்கைகள் உள்ளிட்ட அரசின் முயற்சிகளையும் அந்த அறிக்கை பாராட்டியுள்ளது. நிதிநிலைத்தன்மை மற்றும் மேம்பாட்டுக்குழு அமைத்த பிறகு அதற்கும் அதன் துணைக்குழு மற்றும் 4 தொழில்நுட்பக் குழுக்களுக்கு இடையில் நிலவிய ஒத்துழைப்பையும், நிதித் தகவல் மேலாண்மை மையம் அமைப்பதில் ஏற்பட்ட முன்னேற்றம் ஆகியவற்றையும் அந்த அறிக்கை அங்கீகரித்திருக்கிறது.


    விரிவான மற்றும் முற்போக்கு த் தன்மை கொண்ட பாதிப்புகள் மற்றும் முதலீடுகளை மதிப்பீடு செய்வதற்கான மேற்பார்வைத் திட்டம் மூலமாக பாதிப்பு சார்ந்த மேற்பார்வை முறையை 2013-ஆம் ஆண்டில் அறிமுகப்படுத்தியது, உள்ளூர் மற்றும் எல்லை தாண்டிய ஒத்துழைப்பு உடன்பாடுகள், சொத்துத் தர ஆய்வு, 2015 ஆண்டில் ஒழுங்குமுறை விதிகளை வலுப்படுத்தியதன் மூலம் நெருக்கடியில் உள்ள சொத்துகளை அடையாளம் கண்டது ஆகியவற்றின் மூலம் வங்கி மேற்பார்வை கட்டமைப்பை வலுப்படுத்துவதில் இந்திய ரிசர்வ் வங்கி குறிப்பிடத்தக்க முன்னேற்றத்தை அடைந்திருப்பதை நிதி அமைப்பு மதிப்பீட்டு திட்ட அறிக்கை ஏற்றுக் கொண்டிருக்கிறது. பேசில் 3 கட்டமைப்பு மற்றும் கடுமையான ஒழுங்குமுறைகள் உள்ளிட்ட மற்ற சர்வதேச விதிகள் இந்தியாவில் நடைமுறைப்படுத்தப்பட்டுள்ளன அல்லது படிப்படியாக நடைமுறைப்படுத்தப்பட்டு வருகின்றன. வங்கிகளின் வாராக்கடன் விஷயத்தில் பாதிப்பு அளவு அதிகரிக்காமல் தடுக்கும் வகையில் உடனடி திருத்தத் நடவடிக்கைகளை மேற்கொள்வதற்கான கட்டமைப்பை மாற்றி அமைத்தது, புதிய அமலாக்கத்துறையை உருவாக்கியது ஆகிய இந்திய ரிசர்வ் வங்கியின் நடவடிக்கைகளும் அந்த அறிக்கையில் குறிப்பிடப்பட்டிருக்கின்றன. இந்தியாவில் நிழல் வங்கித்துறை ஆபத்துகள் கட்டுப்பாட்டில் தான் உள்ளன; வங்கி சாரா நிதித்துறையின் பாதிப்புகள் கட்டுப்படுத்தப்பட்டுள்ளன; ஆனால், அதை உன்னிப்பாக கவனிக்க வேண்டியிருக்கிறது என்றும் அந்த அறிக்கையில் குறிப்பிடப்பட்டுள்ளது.


    பன்னாட்டு நிதியத்தின் நிதி அமைப்பு மதிப்பீட்டு திட்ட வல்லுனர்கள் நடத்திய நெருக்கடி ஆய்வு இந்தியாவின் ஒட்டுமொத்த வங்கித்துறை சொத்துக்களில் 71 விழுக்காட்டைக் கொண்டுள்ள 12 பொதுத்துறை வங்கிகள் உள்ளிட்ட 15 பெரிய வங்கிகளில் நடத்தப்பட்டது என்பது குறிப்பிடத்தக்கது. இந்தியாவில் உள்ள பெரிய வங்கிகளில் போதிய அளவு முதலீடு செய்யப்பட்டுள்ளன என்பதையும், பொருளாதார நிலை மோசமடைந்தாலும் அதைத் தாங்கி லாபம் ஈட்டும் அளவுக்கு வலிமையாக உள்ளன என்பதையும் நிதி அமைப்பு நிலைத்தன்மை மதிப்பீட்டு அறிக்கை மற்றும் நிதித்துறை மதிப்பீட்டு அறிக்கை குறிப்பிட்டிருக்கிறது.


    எனினும் , சில பொதுத்துறை வங்கிகளுக்கு சில பலவீனங்கள் உள்ளன. அவற்றுக்கு கூடுதல் முதலீடு தேவைப்படுகிறது. இந்திய வங்கிகளின் முதலீட்டுத் தேவை சாதாரணமான நேரத்திலும், மிகவும் சிக்கலான காலக்கட்டத்திலும் இந்தியாவின் ஒட்டுமொத்த பொருளாதார உற்பத்தி மதிப்பில் 0.75% முதல் 1.50% வரை இருக்கலாம் என்று மதிப்பீடுகள் தெரிவிக்கின்றன. வங்கிகளுக்கு மறு முதலீடு வழங்கும் திட்டத்தை இந்திய அரசு அறிவிப்பதற்கு முன்பாக இந்த மதிப்பீடு செய்யப்பட்டது. இந்த அறிவிப்பு வெளியான பிறகு செய்யப்பட்ட மதிப்பீட்டின்படி வங்கிகளுக்கு அரசு செய்யவுள்ள மறுமுதலீட்டின் மதிப்பு 3200 கோடி அமெரிக்க டாலர் அல்லது இந்தியாவின் ஒட்டுமொத்த உற்பத்தி மதிப்பில் 1.30% என்றும், அது இந்திய பொதுத்துறை வங்கிகளின் மறுமுதலீட்டுத் தேவைகளுக்கு போதுமானது என்றும் தெரியவந்துள்ளது. அதேநேரத்தில் பொது முதலீடு என்பது, பொதுத்துறை வங்கிகளை அர்த்தமுள்ள வகையில் சீரமைப்பதற்கு ஏற்ற வகையில் அமைய வேண்டும் என்றும் அந்த அறிக்கையில் கூறப்பட்டிருக்கிறது. பொதுத்துறை வங்கிகளின் ஒருங்கிணைப்பு, பங்கு விலக்கல், தனியார் மயமாக்கல் ஆகியவற்றுக்கான உத்திகளை வகுப்பதன் மூலம் பொதுத்துறை வங்கிகளின் நிர்வாகம் மற்றும் நிதிச் செயல்பாடுகளை மேம்படுத்த வேண்டும் என்றும் நிதி அமைப்பு மதிப்பீட்டு திட்ட அறிக்கை பரிந்துரைத்துள்ளது. அத்துடன் அரசுக்கு சொந்தமான வங்கிகளை ஒருங்கிணைப்பதற்காக நிதித்துறை அமைச்சர் தலைமையில் மாற்று ஏற்பாடுகள் குழு அமைக்கப்படும் என்று இந்திய அரசு அறிவித்திருப்பதையும் அந்த அறிக்கை சுட்டிக்காட்டியிருக்கிறது.


    பங்கு ச் சந்தைகள் தொடர்பாகவும் அந்த அறிக்கையில் குறிப்பிடப்பட்டிருக்கிறது. 2013&ஆம் ஆண்டு வெளியிடப்பட்டுள்ள சர்வதேசப் பங்குச்சந்தைகள் ஆணைய அமைப்பு வெளியிட்ட விரிவான மதிப்பீட்டில் சுட்டிக்காட்டப்பட்டுள்ள பல கண்டுபிடிப்புகள் மற்றும் பரிந்துரைகளை நிறைவேற்றும் வகையில் இந்தியப் பங்கு சந்தைக் கட்டுப்பாட்டு அமைப்பான செபி அதன் ஒழுங்குமுறைத் திட்டங்களில் பல மாற்றங்களைச் செய்திருப்பதாக நிதி அமைப்பு மதிப்பீட்டு திட்ட அறிக்கையில் கூறப்பட்டிருக்கிறது. செபி அமைப்பு அதன் ஒழுங்குமுறைத் திட்டங்களை குறிப்பிடத்தக்க வகையில் விரிவு படுத்தியுள்ளது. அத்துடன் ஆன் சைட் சோதனை திட்டத்தை விரிவு படுத்தியுள்ள செபி அமைப்பு, பாதிப்பு சார்ந்த அணி வரிசையையும் (Matrix) உருவாக்கியுள்ளது. செபி சட்டத்தில் செய்யப்பட்டுள்ள திருத்தங்களின் மூலம் அந்த அமைப்புக்கு கூடுதல் விசாரணை அதிகாரம் வழங்கப்பட்டிருப்பதுடன், அந்த அமைப்பு தொடரும் குற்ற வழக்குகளை விசாரிக்க தனி நீதிமன்றமும் அமைக்கப்பட்டிருக்கிறது. மேலும் ரூ.100 கோடிக்கும் கூடுதலான தொகுக்கப்பட்ட முதலீட்டுத் திட்டங்களை ஒழுங்குமுறைப்படுத்த செபி அமைப்புக்கு முழு அதிகாரம் வழங்கப்பட்டிருக்கிறது. பங்குப் பத்திரச் சந்தை மேம்பாட்டின் வேகத்தை விரைவுபடுத்துவதற்காக மேற்கொள்ளப்பட்டுள்ள நடவடிக்கைகளையும் அந்த அறிக்கை பாராட்டியிருக்கிறது.


    இந்தியா மிகவும் நவீனமான திவால் தீர்வு க் கட்டமைப்பை நோக்கி சென்று கொண்டிருப்பதாகவும், புதிதாக உருவாக்கப் பட்டுள்ள அந்தக் கட்டமைப்பு மிகவும் விரிவாகவும், திவால் நிலையிலுள்ள நிறுவனங்களை மிகக்குறைந்த காலத்தில் மறுசீரமைப்பதை நோக்கமாகக் கொண்டிருப்பதாகவும் உள்ளது என அந்த அறிக்கையில் சுட்டிக்காட்டப்பட்டிருக்கிறது.


    நிதிச்சந்தைக் உட்கட்டமைப்புகளைப் பொறுத்தவரை இந்தியாவின் நடவடிக்கைகள் பாராட்டத்தக்கதாகவே உள்ளன . அரசு வெளியிடும் கடன் பத்திரங்கள் மீதான வட்டி வீதம், பணம், இரண்டாம் நிலை சந்தைகள் ஆகியவற்றை நிர்வகிப்பதற்காக, இந்திய ரிசர்வ் வங்கியால் அமைக்கப்பட்ட கடன் பாதிப்பு தீர்வு அமைப்பு மிகச்சிறந்த பாதிப்பு மேலாண்மை கட்டமைப்பைக் கொண்டிருப்பதாகவும், அதன் செயல்பாட்டு நம்பகத்தன்மை அதிகமாக இருப்பதாகவும் நிதி அமைப்பு மதிப்பீட்டு திட்ட அறிக்கையில் தெரிவிக்கப்பட்டிருக்கிறது.


    நிதி நிறுவனங்களின் பிரச்சினைகளுக்கு த் தீர்வு காண்பது தொடர்பான அரசின் நடவடிக்கைகளும் நிதி அமைப்பு மதிப்பீட்டுத் திட்ட ஆய்வுகளுக்கு உள்ளாக்கப்பட்டிருக்கிறது. நிதித் தீர்வு மற்றும் வைப்பீடுக்கான காப்பீட்டு சட்ட முன்வரைவின் மூலமாக நிதி நிறுவனங்களின் பிரச்சினைகளைத் தீர்க்க விரிவான தீர்வுத் திட்டத்தை இந்திய அரசு உருவாக்கியுள்ளதை சுட்டிக்காட்டியுள்ள அந்த அறிக்கை, வைப்பீடு காப்பீட்டுக்கான கட்டமைப்பையும், தீர்வுக் கருவிகளையும் வலுப்படுத்த வேண்டியது உள்ளிட்ட சில குறைகள் இருப்பதையும் சுட்டிக்காட்டியிருக்கிறது. குறிப்பாக வாடிக்கையாளர்களின் வைப்பீடுகளை வங்கியின் இழப்பை சமாளிப்பதற்காக எடுத்துக் கொள்ளுதல், வெளிநாட்டு முதலீட்டாளர்களை விட உள்நாட்டு முதலீட்டாளர்களுக்கு முன்னுரிமை அளிக்கப்பட்டிருப்பது ஆகியவற்றை சில குறைகளாக அந்த அமைப்பு சுட்டிக்காட்டியிருக்கிறது. வைப்பீடுகள் தொடர்பான விஷயத்தில் பணத்தைத் திருப்பித் தர விரைவான கற்றும் கடுமையான கால அவகாசம் நிர்ணயித்திருப்பதன் மூலமும், வங்கிகளிடமிருந்து பிரிமியம் வசூலிப்பதற்காக பாதிப்பு சார்ந்த பிரிமியக் கட்டமைப்புக்கு மாறுவதன் மூலமும் இந்தியாவில் வைப்பீடு காப்பீட்டுக் கட்டமைப்பை மேம்படுத்தவும், வலுப்படுத்தவும் அந்த சட்ட முன்வரைவு முயன்றிருக்கிறது. வங்கிகளின் இழப்பை வாடிக்கையாளர்களின் வைப்பீட்டுப் பணத்தைக் கொண்டு ஈடு செய்யும் வசதி இந்தியாவில் இதுவரை இல்லை என்பதை சுட்டிக்காட்டியுள்ள அறிக்கை, ஒப்பந்த வடிவம், சட்டப்பூர்வ வடிவம் ஆகியவற்றுக்கு மாற்றாக அவை இரண்டிலிருந்தும் சில அம்சங்களைக் கொண்டு உருவாக்கப்படும் கருத்தொற்றுமை அடிப்படையிலான தீர்வுதான் இந்தியாவுக்கு பொருத்தமானதாக இருக்கும் என்றும் குறிப்பிட்டிருக்கிறது. அதுமட்டுமின்றி, ஒழுங்குமுறையாளர்கள் மற்றும் தீர்வு ஆணையங்களுக்குரிய பணிகள், பொறுப்புகள் ஆகியவற்றையும் அந்த சட்ட முன்வரைவு முடிந்தவரை பிரித்துக் காட்டியிருக்கிறது. நெருக்கடியில் உள்ள நிதி நிறுவனங்களைத் திறமையாகக் கண்காணிக்க இந்த இரு தரப்பும் ஒருவரின் பணியை இன்னொருவர் செய்ய வேண்டியிருப்பது தவிர்க்க முடியாதது மட்டுமின்றி, அவசியமானதும் ஆகும். நிதி நிறுவனங்களின் பிரச்சினைகளைத் தீர்ப்பதற்காக எல்லைகளைக் கடந்து ஒருங்கிணைப்பை ஏற்படுத்துவது தொடர்பான விஷயத்தில் இரு தரப்பு ஒப்பந்தங்களின் மூலம் நடவடிக்கை எடுக்கவும், அத்தகைய ஒப்பந்தங்கள் இல்லாத பட்சத்தில் இந்திய ஒழுங்குமுறைகளின் அடிப்படையில் சொத்துக்களை விற்று சிக்கலுக்கு தீர்வு காணவும் நிதி நிறுவனங்களுக்கு இந்த சட்ட முன்வரைவு அதிகாரம் அளிக்கிறது. 2017-ஆம் ஆண்டின் நிதித் தீர்வு மற்றும் வைப்பீடுக்கான காப்பீட்டு சட்ட முன்வரைவு நாடாளுமன்றக் கூட்டுக் குழுவின் ஆய்வுக்கு அனுப்பப்பட்டிருக்கிறது.


    காப்பீடுத் தீர்வுக் கட்டமைப்பை வலுப்படுத்துதல் , பாதிப்பு சார்ந்த மேற்பார்வையை மேலும் மேம்படுத்துதல் ஆகிய தேவைகளை நிறைவேற்றுவதற்காக, இந்தியாவில் பாதிப்புச் சார்ந்த மூலதன அமைப்பை இந்தியாவில் செயல்படுத்துவதற்கான திட்டத்தை இந்திய காப்பீட்டு ஒழுங்குமுறை மற்றும் மேம்பாட்டு ஆணையம் ஏற்கனவே மேற்கொள்ளத் தொடங்கியிருக்கிறது. அதுதவிர, காப்பீட்டுத்துறையில் ஏற்பட வாய்ப்புள்ள பாதிப்புகளை திறமையாகவும், சிறப்பாகவும் கண்காணிக்கவும், மதிப்பீடு செய்யவும் பாதிப்பு சார்ந்த மேற்பார்வைக் கட்டமைப்பை உருவாக்குவதற்கான ஒட்டுமொத்த உத்திகளை வகுக்கும் நடைமுறைகளை இந்திய காப்பீட்டு ஒழுங்குமுறை மற்றும் மேம்பாட்டு ஆணையம் ஏற்கனவே தொடங்கி விட்டது. பாதிப்பு சார்ந்த மூலதனக் குழு அறிக்கையில் இடம் பெற்றிருந்த பரிந்துரைகளின் அடிப்படையில் 10 பேர் கொண்ட வழிகாட்டுதல் குழுவை இந்திய காப்பீட்டு ஒழுங்குமுறை மற்றும் மேம்பாட்டு ஆணையம் கடந்த 21.09.2017 அன்று அமைத்திருக்கிறது.


    உட்கட்டமைப்புத் துறையில் முதலீட்டை அதிகரிப்பதற்காக உட்கட்டமைப்பு கடன் நிதி , ரியல் எஸ்டேட் முதலீட்டு அறக்கட்டளைகள் / உட்கட்டமைப்பு முதலீட்டு அறக்கட்டளைகள், தேசிய உட்கட்டமைப்பு முதலீட்டு நிதி, நகராட்சி கடன் பத்திரங்களுக்கான கட்டமைப்பை உருவாக்குதல், சொத்து மறுசீரமைப்பு நிறுவனங்களின் அறக்கட்டளைகள் உள்ளிட்ட அறக்கட்டளைகளை வருமானவரிக்கு முழுமையாக உட்படுத்துதல், திட்டத்தை உட்கட்டமைப்புத் திட்டங்களுக்கும் நீண்ட கால கடன்களுக்கும் நீட்டித்தல், டேக்-அவுட் பைனான்சிங், நெகிழ்வுத்தன்மையுடன் கூடிய கடன் வடிவமைப்பு உள்ளிட்ட பல்வேறு நடவடிக்கைகளையும் இந்திய அரசு எடுத்து வருகிறது.


    நிதித்துறையின் நம்பகத்தன்மை மற்றும் நிலைத்தன்மையை பாதுகாக்க இணையப்பாதுகாப்பு மிகவும் முக்கியம் என்பதை அங்கீகரித்துள்ள இந்திய அரசு , இந்திய நிதித்துறைக்காக கணினி அவசரகால நடவடிக்கைக் குழுவை அமைக்க முடிவு செய்திருக்கிறது. இது இந்தியாவிலுள்ள அனைத்து நிதித்துறை ஒழுங்குமுறை அமைப்புகள் மற்றும் பிற பங்குதாரர்கள், ஏற்கனவே செயல்படுத்தப்பட்டு வரும் திட்டங்கள் ஆகியவற்றுடன் இணைந்து செயல்படும்.


    இந்திய நிதி அமைப்பின் கட்டமைப்பு மற்றும் செயல்பாடுகளை மேலும் மேம்படுத்துவதுதான் நிதி அமைப்பு மதிப்பீடு திட்ட பரிந்துரைகளின் நோக்கம் ஆகும் . இவற்றில் பெரும்பாலான பரிந்துரைகள் இந்திய அரசே தயாரித்துள்ள வளர்ச்சித் திட்டங்களுடன் ஒத்துப் போகிறது.


    நிதிச்சேவை வாரியம் , வங்கிகள் மேற்பார்வைக்கான பேசல் குழு, சர்வதேச பங்குச்சந்தைகள் ஆணைய அமைப்பு, சர்வதேசக் காப்பீட்டு மேற்பார்வையாளர்கள் சங்கம், பன்னாட்டு நிதியம் ஆகியவற்றின் உறுப்பினர்களாக உள்ள இந்தியா, ஜி20 அமைப்புக்குக் கீழ் இயங்கும் சர்வதேச ஒழுங்குமுறை மற்றும் மேற்பார்வை கட்டமைப்பின் நெருக்கடி காலத்திற்கு பிந்தைய சீர்திருத்தங்களில் தீவிரமாக ஈடுபட்டு வருகிறது. இந்தியாவின் தேவைகள் மற்றும் பொருளாதாரச் சூழலுக்கு ஏற்ற வகையில் தேவையான இடங்களில் சர்வதேசத் தரங்கள் மற்றும் சிறந்த நடைமுறைகளைப் படிப்படியாகக் கடைபிடிக்க இந்திய அரசு உறுதியேற்றுக்கொண்டுள்ளது.


    நிதி அமைப்பு மதிப்பீட்டு த் திட்டம் சார்பில் நடத்தப்படும் ஆய்வுகளின் போது எந்தெந்தத் துறைகளை ஆய்வுக்கு எடுத்துக் கொள்ளலாம் என்பதை முடிவு செய்ய பன்னாட்டு நிதியம்-உலக வங்கிக் குழு கடந்த 2016-ஆம் ஆண்டு டிசம்பர் மாதம் இந்தியா வந்தது. அதன்பின்னர் 2017-ஆம் ஆண்டு மார்ச், ஜூன் & ஜூலை ஆகிய மாதங்களில் மேலும் இரு முறை அக்குழு இந்தியா வந்தது. இக்குழுவினர் இந்தியப் பொருளாதாரம் சார்ந்த பல்வேறு அமைச்சகங்கள்/துறைகள்/ முகமைகள் மற்றும் இந்திய ரிசர்வ் வங்கி, செபி, இந்தியக் காப்பீட்டு ஒழுங்குமுறை மற்றும் மேம்பாட்டு ஆணையம், ஓய்வூதிய நிதி ஒழுங்குமுறை மற்றும் மேம்பாட்டு ஆணையம் போன்ற நிதித்துறை ஒழுங்குமுறை அமைப்புகள் மற்றும் பொதுத்துறை மற்றும் தனியார் துறை பங்கேற்பாளர் உள்ளிட்ட அமைப்புகளின் அதிகாரிகளை சந்தித்துப் பேச்சு நடத்தியது.


    *************

    
    
    (Release ID: 1518907) Visitor Counter : 287