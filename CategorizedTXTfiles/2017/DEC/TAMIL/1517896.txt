      மனித வள மேம்பாட்டு அமைச்சகம்

      பள்ளிகளில் பாதுகாப்பு ஏற்பாடுகள்
      Posted On: 21 DEC 2017 7:16PM by PIB Chennai


    மாநில அரசுகள் மற்றும் யூனியன் பிரதேச நிர்வாகத்துக்கு உட்பட்ட பகுதிகளில் பள்ளிகளில் பயிலும் மாணவர்களுக்கு பாதுகாப்பை உறுதி செய்வதில் அவற்றுக்கு நேரடிப் பொறுப்பு உள்ளது. 2014-ம் ஆண்டு அக்டோபரில் இதுகுறித்த விதிமுறைகளை மத்திய மனிதவள மேம்பாட்டு அமைச்சகம் ,வெளியிட்டுள்ளது. பள்ளிகளில் மாணவர்களுக்கு உரிய பாதுகாப்பையும், அசம்பாவிதங்களை தடுக்கும் நடைமுறைகளையும், அப்படி ஏதாவது ஏற்படுமானால், அதற்கு தீர்வு காணும் நடைமுறைகளையும் கையாள வேண்டும் என்று மாநில அரசுகளுக்கு மனித வள மேம்பாட்டு அமைச்சகம் அறிவுறுத்தியுள்ளது. 2009-ம் ஆண்டின் கட்டாயக் கல்விக் சட்டத்தின்படி, எந்தக்குழந்தையையும், உடல் ரீதியாகவோ, மன ரீதியாகவோ தண்டனை என்ற பெயரில் துன்புறுத்தக்கூடாது என்பது விதிமுறையாகும். சட்டத்தின் பிரிவு 17 –ன் முதலாவது உட்பிரிவை மீறுபவர்கள் , பணி விதிமுறைகளின் கீழ் ,ஒழுங்கு நடவடிக்கைக்கு உட்பட்டவர்களாவார்கள்.


    2009 கட்டாயக் கல்விச் சட்டம் , அனைத்து பருவநிலைக்கும் ஏற்ற தரமான கட்டிடம் வேண்டும் என்று கூறுகிறது. சர்வ சிக்‌ஷா அபியான் திட்டத்தின் கீழ், மாணவர்களின் பாதுகாப்பை உறுதி செய்வது தொடர்பாக ,பள்ளி நிர்வாக குழுக்கள் அனைத்து விதத்திலும் பயிற்சி பெற்றிருக்க வேண்டும். பள்ளிகளில் தரமான, ஆரோக்கியமான மதிய உணவு வழங்குவதை உறுதி செய்யும் வகையில் , பொருட்கள் கொள்முதல், இருப்பு வைப்பது, உணவு தயாரிப்பு ஆகியவற்றுக்கென விதிமுறைகள் வகுக்கப்பட்டுள்ளன.


    தேசியப் பேரிடர் மேலாண்மை ஆணையம் தயாரித்த, தேசியப் பள்ளி பாதுகாப்பு விதிமுறைகளை, பள்ளிகளில் பின்பற்றி, பாதுகாப்பு நடவடிக்கைகளை மேற்கொள்ளுமாறு, அமைச்சகம் தாக்கீது அனுப்பி உள்ளது.


    தேசியக் குழந்தைகள் உரிமைப் பாதுகாப்பு ஆணையமும், பள்ளிகளில் பாதுகாப்பு பற்றிய தணிக்கையை மேற்கொள்ளுமாறு, அதிகாரிகள், பள்ளி முதல்வர், பள்ளி நிர்வாகம், நிர்வாக குழு, கல்வி துறை, கல்வி வாரியம் என பல்வேறு மட்டங்களில் உள்ள அமைப்புகளுக்கு யோசனை தெரிவித்துள்ளது.


    மத்திய இடைநிலைக் கல்வி வாரியம் சி.பி.எஸ்.இ , தனது அதிகாரத்துக்கு உட்பட்ட பள்ளிகளுக்கு , மாணவர்கள் தொடர்பான விபத்துகளைத் தடுப்பது, மாணவர்களின் பாதுகாப்பை உறுதி செய்வதற்கான விதிமுறைகளை வகுத்து அதை சுற்றுக்கு விட்டுள்ளது. பள்ளிகளில் குடிநீர் வசதி, தீத்தடுப்பு நடவடிக்கை, போக்குவரத்து முன்னெச்சரிக்கைகளுக்கு , நகராட்சி நிர்வாகம், மாவட்ட ஆட்சியர் அலுவலகம், போக்குவரத்து துறை ஆகியவற்றின் உரிய சான்றிதழ்கள் மற்றும் அனுமதிகளை தவறாமல் பெற வேண்டும் என்று வாரியத்தின் சட்டதிட்டத்தின் எட்டாவது பிரிவில் உட்பிரிவு 5 –ல் கூறப்பட்டுள்ளது. பள்ளிகளுக்கு அனுமதி கேட்டு விண்ணப்பிக்கும் போது, மேற்கூறிய வசதிகளுக்கான உரிய சான்றிதழ்கள் சம்ர்ப்பிக்கப்பட வேண்டும். ஒவ்வொரு 5 ஆண்டுக்கு ஒருமுறை இந்த வசதிகள் பின்பற்றப்படுகின்றனவா என்பதற்கு உரிய புதிய சான்றிதழ் வாரியத்தில் சமர்ப்பிக்கப்பட வேண்டும். சி.பி.எஸ்.இ அங்கீகாரம் பெற்ற பள்ளிகளின் வளாகங்களில் பாதுகாப்பு நடவடிக்கைகள் பற்றிய தணிக்கையை உள்ளூர் காவல்துறையினரின் மேற்பார்வையில், மேற்கொள்ள வேண்டும் என சி.பி.எஸ்.இ 2017 செப்டம்பர் 12-ம் தேதி உத்தரவிட்டுள்ளது. பாதுகாப்பு பற்றிய இந்த விதிமுறைகளை சி.பி.எஸ்.இ பள்ளிகள் இம்மியும் பிசகாமல் கடைப்பிடிக்க வேண்டும் என உத்தரவு பிறப்பிக்கப்பட்டுள்ளது.


    இந்தத் தகவல், டிசம்பர் 21-ம் தேதி, மாநிலங்களவையில் மத்திய மனித வள மேம்பாட்டுத்துறை இணை அமைச்சர் திரு.உபேந்திர குஷ்வாகா எழுத்து மூலம் அளித்த பதிலில் வெளியானது.


    

    
    (Release ID: 1517896) Visitor Counter : 37