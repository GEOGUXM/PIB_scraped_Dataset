      நீர்வளத் துறை அமைச்சகம்

      திரு.நிதின் கட்கரி வேண்டுகோளுக்கு இணங்க, நமாமிகங்கா திட்டத்திற்கு வியாபாரத் துறைத தலைவர்கள் ரூ.500 கோடி வரை வழங்குவதற்கு ஒப்புதல்
      Posted On: 07 DEC 2017 5:32PM by PIB Chennai


    நமாமி கங்கா எனப்படும் கங்கை நதியை தூய்மைப்படுத்தும் திட்டத்திற்கு இந்தியாவின் வியாபார மற்றும் தொழில் துறை தலைவர்கள் கிட்டத்தட்ட 500 கோடி ரூபாய் வழங்குவதற்கு ஒப்புதல் தெரிவித்திருக்கிறார்கள் . இதன் மூலம் கங்கைக் கரையில் நுழைவு வாயில்கள் , பூங்காக்கள் , தகன மேடைகள் போன்ற வசதிகள் செய்யப்படும் . நீர் வளம் , நதி மேம்பாடு , கங்கை உயிர்ப்பித்தல் , கப்பல் போக்குவரத்து , சாலைப் போக்குவரத்து மற்றும் நெடுஞ்சாலைத் துறைகளின் அமைச்சர் திரு . நிதின் கட்கரி இன்று மும்பையில் வியாபாரத் துறைத் தலைவர்களைச் சந்தித்து உரையாடியபோது , கங்கையை தூய்மைப்படுத்தும் திட்டத்தில் பங்கெடுக்குமாறு வேண்டுகோள் விடுத்தார் . இந்தச் சந்திப்பு , தேசிய கங்கைத் தூய்மை இயக்கத்தினரால் ஏற்பாடு செய்யப்பட்டது .


    விழாவில் பேசிய அமைச்சர் திரு . கட்கரி , கங்கையைத் தூய்மைப்படுத்துதல் ஓரு மக்கள் இயக்கமாக உருவெடுக்க வேண்டும் என்று விருப்பம் தெரிவித்தார் . உலகம் முழுவதும் ஏராளமான தனி நபர்கள் , கங்கையைத் தூய்மைப்படுத்துவதற்குத் தாராளமாக நன்கொடை வழங்கியிருக்கிறார்கள் என்றும் தெரிவித்தார் . நதி மாசுபடுவதைத் தடுப்பதற்கு கடுமையான சட்டம் கொண்டுவரப்படும் என்றும் அமைச்சர் கூறினார் .


    லண்டன் மாநகரில் கடந்த வாரம் தேசிய கங்கை தூய்மை இயக்கத்தினர் ( NMCG. ) ஏற்பாடு செய்திருந்த நிகழ்ச்சியில் கலந்துகொண்ட இந்திய நிறுவனத்தினர் நமாமிகங்கா திட்டத்திற்கு மிகப்பெரிய ஆதரவு கொடுத்தது போலவே , மும்பையில் வியாபார துறையினரும் ஆதரவு தெரிவித்திருக்கிறார்கள் .


    நதிக்கரையில் நுழைவு வாயில் , மயானம் , நீர்நிலைகள் , பூங்கா மற்றும் சுகாதார வசதிகள் செய்யும் 2,500 கோடி ரூபாய் மேம்பாட்டுத் திட்டத்திற்கு தனியாரிடம் நிதி எதிர்பார்க்கப்படுகிறது . இந்தத் திட்டத்தில் செயல்படுத்தப்படும் பணிகளுக்கான பட்டியல் தேசிய கங்கை தூய்மை இயக்கத்தின் இணையத்திலும் , மின்னணு புத்தகமாகவும் கிடைக்கிறது . இந்த நமாமி கங்கா திட்டத்தின் கீழ் ஏதேனும் பணியை மேற்கொள்வதற்கு நிதி ஒதுக்கி , கங்கையைத் தூய்மைப்படுத்தும் இயக்கத்தில் இணையுமாறு வியாபார துறையினரை அரசு கேட்டுக்கொள்கிறது .


    வியாபார தலைவர்களிடம் மும்பையில் பேசிய திரு . கட்கரி , கங்கை மற்றும் அதன் கிளை நதிகளையும் புத்துயிர் பெறவைக்கும் நமாமி கங்கா திட்டம் மூன்று கட்டமாக செயல்படுத்தப்படுவதாகத் தெரிவித்தார் . குறுகிய கால நடவடிக்கையாக , நதியின் மீது காணப்படும் அசுத்தங்களை நீக்கி , நுழைவு வாயில்கள் மற்றும் மயானங்கள் நவீனப்படுத்தப்படும் . இடைக்காலத் திட்டமாக 5 ஆண்டுகளில் நகராட்சிகளுடன் இணைந்து கழிவுநீர் மேலாண்மை , பல்லுயிர் பாதுகாப்பு , பயிர் வளர்ப்பு , காடு வளர்ப்பு , கழிவு நீர் மேலாண்மை , நீரின் தரம் பாதுகாப்பு மற்றும் கிராமப்புற தூய்மை போன்றவை பேணப்படும் . அடுத்து நீண்டகாலத் திட்டமாக 10 ஆண்டுகளில் , போதுமான நீர் ஓட்டத்தை நிலைப்படுத்துதல் , நதிக் கரைகளில் பயிர் வளர்ப்பு மற்றும் தண்ணீரை முழுமையாக நல்ல முறையில் பயன்படுத்துதல் போன்றவை மேற்கொள்ளப்படும் .


    மனிதவள மேம்பாடு , நீர்வளம் , நதி மேம்பாடு மற்றும் கங்கை புத்துயிரூட்டல் துறை இணை அமைச்சர் டாக்டர் சத்ய பால் சிங் பேசுகையில் , கங்கை என்பது ஒரு நதி மட்டுமல்ல , அது நாகரிக மாற்றங்களின் அடையாளம் . இந்தியர்களைப் பொறுத்தவரை கங்கை புனிதமான ஆறு , அதனால்தான் அதன் கரைகளில் , நிறைய மத மையங்கள் அமைக்கப்பட்டுள்ளன . தண்ணீர் ஒரு தத்துவ அடையாளம் . உருவாக்குவது , அழிப்பது , உயிர்ப்பிப்பது , தூய்மைப்படுத்துவது போன்ற பல்வேறு இந்திய கலாச்சாரங்களை தண்ணீர் உள்ளடக்கியுள்ளது என்று தெரிவித்தார் .


    நீர் வளத் துறை அமைச்சகத்தின் செயலாளர் திரு . யு . பி . சிங் பேசுகையில் , கங்கை புத்துயிர்த் திட்டத்தில் , புவியியல் மற்றும் சுற்றுச்சூழலுக்கு மாசு ஏற்படுத்தாத வகையில் நதியின் நீரோட்டம் முழுமையாகவும் , தொடர்ந்தும் கண்காணிக்கப்படும் . 113 நுழைவு வாயில்களும் 52 மயானங்களும் பல்வேறு கட்டங்களில் அமைக்கப்படுவதற்காக 626.57 கோடி ரூபாய் ஒதுக்கப்பட்டுள்ளது . வாரனாசியில் உள்ள 84 பாதைகளைத் தூய்மைப்படுத்துவதற்கு ஆண்டுதோறும் 5 கோடி ரூபாய் ஒதுக்கப்படுகிறது . கங்கை நதிக்கரையில் உள்ள அனைத்து கிராமங்களிலும் திறந்தவெளியில் மலம் கழிப்பது தடுக்கப்பட்டுள்ளது . கங்கை நதியின் மேற்புறத்தில் மிதக்கும் குப்பைகளை அகற்றுவதற்கு டிராஸ் ஸ்கிம்மர்ஸ் இயந்திரம் 11 நகரங்களில் செயல்படுகிறது .


    2014- ம் ஆண்டு இந்திய அரசு , நமாமி கங்கா திட்டத்தை அறிமுகப்படுத்தி , நதியை முழுமையாக தூய்மைப்படுத்தி புத்துயிர் ஊட்டுவதற்காக 20 ஆயிரம் கோடி ரூபாய் ஒதுக்கி , பல்வேறு திட்டங்களை நிறைவேற்றி வருகிறது . தேசிய கங்கை தூய்மை இயக்கமானது 17 ஆயிரம் கோடி ரூபாயில் கழிவு நீர் மேலாண்மை , தொழில்துறைக் கழிவுகளை நிர்வகித்தல் , பல்லுயிர்ப் பெருக்கம் , பயிர் வளர்ப்பு , திடக்கழிவு மேலாண்மை , காடு வளர்ப்பு , கிராமப்புறத் தூய்மை , ஆறுகளின் முகப்பு மேலாண்மை , பாதை மற்றும் மயானங்களை மேம்படுத்துவது மற்றும் திருத்தி அமைப்பது போன்ற அனைத்தையும் மக்கள் இயக்கமாக மாற்றி கங்கையை தூய்மைப்படுத்தும் வகையில் செயலாற்றி வருகிறது .


    கங்கை நதியை புத்துயிர் பெற வைப்பதில் பல்வேறு மத நம்பிக்கைகள் , கலாச்சாரம் , வரலாறு போன்றவை முக்கிய இடம் பிடித்திருக்கிறது . மேலும் நாட்டு மக்கள் தொகையில் 43% பேர் ஏதேனும் வகையில் கங்கையுடன் தொடர்பு உள்ளவர்களாக இருப்பதால் , இந்தத் திட்டத்தை அரசினால் மட்டும் மேற்கொள்வது இயலாத காரியம் . அனைத்து மக்களின் முழுமையான அர்ப்பணிப்கையும் , ஆதரவையும் அரசு எதிர்பார்க்கிறது . கங்கை ஒரு நதி மட்டுமல்ல , முடிவே இல்லாத வளங்கள் , காலங்களைக் கடந்த கலாச்சாரம் மற்றும் பாரம்பரியத்தின் அடையாளமும் கொண்டது அது .

    
    
    (Release ID: 1512334) Visitor Counter : 110
    
    
      Read this release in: English