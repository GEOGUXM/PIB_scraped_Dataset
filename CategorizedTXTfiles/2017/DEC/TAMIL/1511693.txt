      குடியரசுத் தலைவர் செயலகம்

      நாகலாந்தில் ஹார்ன்பில் திருவிழா மற்றும் மாநில தின கொண்டாட்டங்களை இந்தியக் குடியரசுத் தலைவர் தொடங்கிவைத்தார்.
      Posted On: 01 DEC 2017 3:28PM by PIB Chennai


    இந்தியக் குடியரசுத் தலைவர் திரு ராம் நாத் கோவிந்த், இன்று (டிசம்பர் 1, 2017) நாகலாந்தின் ஹார்ன்பில் திருவிழா மற்றும் மாநில தின கொண்டாட்டங்களை கிஷாமாவில் தொடங்கிவைத்தார்.


    இந்த விழாவில் பேசிய குடியரசுத் தலைவர் , ‘’நாகலாந்தின் மேம்பட்ட கலாச்சாரம், பாரம்பரியத்தை இத்தனை ஆண்டுகளாக இசை, நடனம் மற்றும் உணவு மூலம் பாதுகாத்து வந்திருப்பதை ஹார்ன்பில் திருவிழா காட்டுகிறது. கிஷாமாவில் ஹார்ன்பில் திருவிழாவும், சர்வதேச இசைத் திருவிழாவும் நடப்பது, நாகலாந்து சமுதாயத்தின் பன்முகத் தன்மையைக் காட்டுகிறது.


    கடந்த 50 ஆண்டுகளில் நாகலாந்து சாதனைகளையும் வேதனைகளையும் ஒருங்கே சந்தித்திருக்கிறது. இந்த மாநில மக்கள் ஏராளமான சோதனைகளைக் கடந்து வந்திருக்கிறார்கள் என்றாலும் அவர்களது அடிப்படைத் திறமை, ஞானம் மற்றும் நற்குணங்கள் மிகவும் வெளிப்படையாகத் தெரிகின்றன. இன்று, நாகலாந்து வரலாறு படைப்பதற்குத் தயாராக இருக்கிறது. பல ஆண்டுகள் நடந்த கிளர்ச்சிகளுக்குப் பிறகு நம்பிக்கை மலர்ந்துள்ளது. மாநில மக்களின் ஆதரவுடன் அனைத்து பிரதிநிதிகளின் சமுதாய நிறுவன உரிமைகள் நீடித்து, சமாதானம் நிலைப்பதற்கு வாய்ப்பு ஏற்பட்டுள்ளது. அனைவரது எதிர்பார்ப்புகளும் கனவுகளும் நிறைவேறும் வகையில் இறுதி உடன்பாடு எட்டப்படும் என்று குடியரசுத் தலைவர் நம்பிக்கை தெரிவித்தார்.


    நாகலாந்தின் இளைஞர்கள் நாட்டுக்குப் பெருமை சேர்ப்பதாக குடியரசுத் தலைவர் தெரிவித்தார் . இந்திய சுதந்திரத்திற்குப் பிறகு, லண்டனில் 1948-ம் ஆண்டு நடைபெற்ற ஒலிம்பிக் போட்டியில் மருத்துவரும், விளையட்டு வீரருமான டாக்டர் டி.ஆவோ அணியை வழிநடத்தினார். நாகலாந்தின் இளைஞர்கள் நாட்டின் மற்ற பகுதியினருக்கு வழிகாட்டிகளாகத் திகழ்கிறார்கள். இந்த மாநிலத்தின் ஒப்பற்ற மகளாகப் போற்றப்படும் தெம்சுத்லா ஐம்ஸாங், வாரனாசியில் கங்கையைப் புனிதப்படுத்தும் பணியில் ஈடுபட்டு நாட்டு மக்களின் இதயத்தை வென்றார். நாகலாந்தின் இன்னொரு பெண் – செளவ்லு தெலே, டெல்லி போலீஸ் படையில், அவரது காலத்தில் மிகச்சிறந்த கமாண்டோ வீராங்கனையாக இருந்தார். ஆயுதம் தாங்கிய படைப்பிரிவில், நாகலாந்து வீரர்கள் முன்னணி வீரர்களாகவும் அதிகாரிகளாகவும் இருக்கிறார்கள் என்று குடியரசுத் தலைவர் பெருமையுடன் தெரிவித்தார். நம்மவர்களில் இவர்களே மிகச்சிறந்தவர்கள் என்றும் குடியரசுத் தலைவர் தெரிவித்தார்.


    இந்த நாட்டுக்கு வழங்குவதற்கு நாகலாந் திடம் ஏராளமாக உள்ளது. இந்த மாநிலத்தின் பலம், இங்கு விளையும் இயற்கை பொருட்கள், பூக்கள் மற்றும் பழங்களில் அடங்கியிருக்கிறது. நாகலாந்தில் இருக்கும் அரிய மருத்துவ மூலிகைகள், பொருளாதாரத்தை மேம்படுத்தவும், வேலை வாய்ப்பு உருவாக்கவும் உதவுகிறது. மிளகாய்களின் ராஜா என்று போற்றப்படும் நாகலாந்தின் ஜோலோக்யா மிளகாய், உலகிலேயே மிகுந்த காரத்தன்மை கொண்டதாகும், இதனை திரவ சாஸாக மாற்றி பாட்டிலில் அடைத்து உலகம் முழுவதும் விற்பனை செய்யவேண்டும் என்றும் குடியரசுத் தலைவர் தெரிவித்தார். நாகலாந்து தனித்தன்மையுடன் கூடிய பாரம்பரயம், கலாச்சாரம் மற்றும் அதிசயிக்கத்தக்க இயற்கை அழகு கொண்டுள்ளதால், மிகச்சிறந்த சுற்றுலா மாநிலமாக உருவாகும் வாய்ப்பு உள்ளது என்றும் தெரிவித்தார்.


    நமது நாடு மிகவேகமாக முன்னேற்றம் அடைந்துவருகிறது என்பதால் உலகிலேயே மிக வேகமான பொருளாதார வளர்ச்சி கொண்டுள்ளது . நாம் ஒரு வித்தியாசமான நாடாகவும் இருக்கிறோம். நமது மொழி, இனம் மற்றும் சிறப்பான பூகோள அமைப்பு போன்றவை நம் நாட்டின் மிகப்பெரிய பலமாக இருக்கிறது. அதனால் இந்தியனாக இருப்பது பெருமையாகக் கருதவேண்டிய நேரம் இது. அதேநேரம் நாகாவாக இருப்பதற்கும் பெருமைப்பட வேண்டும். நாகலாந்து மாநிலமும், வடகிழக்கு மாநிலங்களும் இந்தியாவின் முக்கிய பிரதேசங்கள் ஆகும். எனவே நாகலாந்து வளர்ச்சி அடையவில்லை என்றால், இந்தியாவின் வளர்ச்சி முழுமை அடையாது என்று குடியரசுத் தலைவர் தெரிவித்தார்.

    
    
    (Release ID: 1511693) Visitor Counter : 115
    
    
      Read this release in: English