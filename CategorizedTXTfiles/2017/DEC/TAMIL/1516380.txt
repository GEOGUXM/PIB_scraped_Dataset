      நுகர்வோர் நலன், உணவு மற்றும் பொது விநியோகம் அமைச்சகம்

      புதிய நுகர்வோர் பாதுகாப்பு மசோதா, நடப்பு நாடாளுமன்ற கூட்டத்தொடரில் தாக்கல் செய்யப்படலாம் என்று எதிர்பார்க்கப்படுகிறது.
      தேசிய நுகர்வோர் தினம் – 2017 கொண்டாட்டத்தை திரு. ராம்விலாஸ் பஸ்வான் தொடங்கி வைத்தார்.

      Posted On: 21 DEC 2017 4:21PM by PIB Chennai

    மத்திய நுகர்வோர் விவகாரம், உணவு மற்றும் பொதுவிநியோகத்துறை அமைச்சர் திரு.ராம்விலாஸ் பஸ்வான் கூறுகையில், மத்திய அமைச்சரவையால் ஒப்புதல் அளிக்கப்பட்ட புதிய நுகர்வோர் பாதுகாப்பு மசோதா, நடப்பு நாடாளுமன்ற கூட்டத்தொடரில் தாக்கல் செய்யப்படலாம் என்று எதிர்பார்ப்பதாக கூறினார். திரு. ராம்விலாஸ் பஸ்வான் மேலும் கூறுகையில், பிஐஎஸ் சட்டம் 2016 மற்றும் நுகர்வோர் பாதுகாப்பு சட்ட மசோதா ஆகியவை நுகர்வோர் நடவடிக்கை வரலாற்றில் ஒரு வரலாற்று சிறப்புமிக்கவையாக அமையும் என்றார். ‘வளர்ந்து வரும் டிஜிட்டல் சந்தைகள்: நுகர்வோர் பாதுகாப்புக்கான பிரச்சனைகள் மற்றும் சவால்கள்’ என்ற தலைப்பில் டெல்லியில் உள்ள விஞ்ஞான் பவனில் நுகர்வோர் விவகாரத் துறையால் இன்று நடத்தப்பட்ட தேசிய நுகர்வோர் பாதுகாப்பு தினம் – 2017 நிகழ்ச்சியில் அமைச்சர் இதை தெரிவித்தார். மத்திய அமைச்சர் மேலும் கூறுகையில், தற்போதுள்ள நுகர்வோர் பாதுகாப்பு சட்டம் 1986ம் ஆண்டு கொண்டு வரப்பட்ட 31 ஆண்டு பழமையான சட்டம் என்றார். மேலும், இந்த காலக்கட்டத்தில் சந்தைகள் பெருமளவில் மாற்றம் அடைந்துவிட்டன என்றும், ஸ்மார்ட் போன்களே உலகமாக மாறிவிடக்கூடிய நிலையை யாருமே எண்ணிப்பார்க்கவில்லை என்றும், வரும் 25 ஆண்டுகளில் டிஜிட்டல் உலகம் எதிர்காலத்தில் எவ்வாறு மாற்றம் அடையும் என்பதையும் யாருமே கணிக்க முடியாது என்றும் கூறினார்.


    திரு. ராம்விலாஸ் பஸ்வான் குறிப்பிடுகையில், நுகர்வோர் பாதுகாப்பு கருதி, சட்டங்களில் மாற்றம் செய்யும் பணியை மத்திய அரசு முன்கூட்டியே செய்து வருகிறது என்றும் இதன் மூலம் சந்தை மாற்றங்களுக்கு ஏற்ப நியாயமான, சரிசமமான மற்றும் கட்டமைந்த வெளிப்பாடுகளை நுகர்வோருக்கு அளிக்க முடியும் என்றும் கூறினார். நுகர்வோருக்கு கேடு விளைவிக்கக்கூடிய சமயங்களில் சரியான நேரத்தில் நிர்வாக ரீதியில் தலையிட்டு விரைவாக நடவடிக்கை எடுக்க முடியும் என்றும் அவர் கூறினார். இது தொழில்நுட்ப காலம் என்றும் இந்த டிஜிட்டல் உலகத்தில் நுகர்வோர்களுக்கு கற்பித்தலும், அவர்களது குறைகளை தீர்த்து வைக்க வேண்டியது அவசியம் என்று அவர் தெரிவித்தார்.


    மத்திய அமைச்சர் தெரிவிக்கையில், டிஜிட்டல் கல்வி அறிவு மற்றும் பொருளாதார கல்வி அறிவு ஆகியவை, அடுத்தடுத்து கைமாறி சென்றுக் கொண்டே இருக்க வேண்டும். அப்போதுதான், பணமில்லா பரிவர்த்தனை என்ற மத்திய அரசின் சிறப்பான கொள்கையில், நுகர்வோர்கள் டிஜிட்டல் பணப்பரிமாற்றம் குறித்து திறன் பெற்றிருப்பார்கள் என்றும், இதன் மூலம் அவர்களை மற்ற பிற பொருளாதார நடவடிக்கைகளில் தன்னம்பிக்கையுடன் ஈடுபடுத்த முடியும் என்றும் கூறினார்.


    மத்திய நுகர்வோர் விவகாரம், உணவு மற்றும் பொது விநியோகத் துறை இணையமைச்சர் சி.ஆர்.சவுத்ரி கூறுகையில், வர்த்தகம் மற்றும் வியாபாரம் ஆகியவை சர்வதேச மயமாகிவிட்டன என்றும் இதுபோன்ற சூழ்நிலையில், நுகர்வோர் கொள்கைகளில் தன்னிச்சையாகவே மேம்பாடு செய்ய வேண்டியது அவசியம் ஆகிறது என்றும், இதற்காக நமது நாட்டில் சிறப்பான சட்டங்கள் மற்றும் சீரிய நடவடிக்கைகள் கொண்டு வரப்பட்டு குறைதீர்ப்பு மற்றும் நுகர்வோர் பாதுகாப்பு நடவடிக்கைகள் மேற்கொள்ளப்படுகின்றன என்றும் கூறினார். மேலும், நாங்கள் நுகர்வோர்களை மட்டும் பாதுகாக்கவில்லை மாறாக, அவர்களுக்கு அதிகாரம் அளிக்கவும் செய்கிறோம். டிஜிட்டல் சந்தைகளில் பொருட்களை வாங்கும்போதும், டிஜிட்டல் பணப்பரிமாற்றம் மேற்கொள்ளும்போதும் இருக்க வேண்டிய விழிப்புணர்வு குறித்து நுகர்வோர்களுக்கு கற்றுத்தரப்பட வேண்டியது அவசியம். எங்களின் அடுத்தகட்ட நடவடிக்கை, குறைதீர்ப்புக்காக போதுமான நடவடிக்கைகள் எடுப்பதுதான். தேசிய நுகர்வோர் உதவி எண், நடுவண் அமைப்பு ஆகியவற்றின் மூலம் பிரச்னைகளை தீர்த்துக் கொள்ளவும் ஊக்குவிக்கப்படும் என்றார்.


    என்சிடிஆர்சியின் தலைவரான நீதிபதி டி.கே.ஜெயின் உரையாற்றுகையில், இந்த ஆண்டில் மட்டும் என்சிடிஆர்சியில் பதிவான வழக்குகளின் எண்ணி்க்கை 139 சதவீதம் உயர்ந்துள்ளது என்றும் இதன் மூலம் நுகர்வோர்களிடையே விழிப்புணர்வு அதிகரித்துள்ளது என்றும் நுகர்வோர் குறைதீர்ப்பு அமைப்புகளின் பெருமை பரவியுள்ளது தெரிகிறது என்றும் கூறினார். மேலும், நேரடியாக பொருட்கள் வாங்குவதில் ஏற்படும் குறைகளை மட்டுமின்றி, இணையதளங்கள் மூலம் நுகர்வோர்கள் ஏமாற்றப்படும் பிரச்னைகளிலும் நுகர்வோர் குறைதீர்ப்பு அமைப்புகள் நிவாரணம் அளித்து வருகின்றன என்றும், புதிய சட்டமானது இந்த நுட்பத்தை மேலும் வலுப்படுத்துவதுடன், இணையதள சூழ்நிலையில் நுகர்வோர்கள் போதுமான அளவு பாதுகாக்கப்படுவார்கள் என்றும் கூறினார்.


    நுகர்வோர் விவகாரத்துறை செயலாளர் திரு.அவினாஷ் கே.ஸ்ரீவஸ்தவா பேசுகையில், நுகர்வோர் பாதுகாப்பில் புதிய சவால்களை எதிர்கொள்ளும் வகையில் நுகர்வோர் துறை தன்னை ஈடுபடுத்திக் கொண்டுள்ளது என்றும், சுரண்டலில் இருந்து நுகர்வோர்களை பாதுகாக்கும் வகையில் பல்வேறு நடவடிக்கைகளை எடுத்து வருகிறது என்றும் கூறினார். ஆன்லைன் உலகில் நுகர்வோர்களை பாதுகாப்பதற்காக நுகர்வோர் விவகாரத்துறை மூன்று முக்கிய நடவடிக்கைகளை எடுத்துள்ளது. அதாவது, சட்டப்பூர்வ எடை அளவைகள் (பொட்டலம் இடப்பட்ட பொருட்கள்) விதிகள், 2011ன் விதிகள் கட்டாயமாக்கப்பட்டு, நுகர்வோரை பாதுகாக்கும் வகையில், இணையதளத்தில் பட்டியலிடப்பட்ட பொருட்கள் இந்த விதிகளை பூர்த்தி செய்பவை என்று உறுதியளிக்கப்பட வேண்டும். முக்கிய இணையதள நிறுவனங்கள், ஒரே மேடையில் கொண்டு வரப்பட்டுள்ளன. புதிய நுகர்வோர் பாதுகாப்பு மசோதாவுக்கான நாடாளுமன்றக் நிலைக்குழு, இணையதள வர்த்தகத்தில் தேவையான விதிகள் குறித்து பரிந்துரை செய்துள்ளது என்றார்.


    இந்நிகழ்ச்சியில் விலைப்புள்ளிகள், பிராந்திய உதவி எண்கள், நுகர்வோர் குறைதீர்ப்பு விவகாரத்தில் இத்துறையின் புதிய நடவடிக்கையான டிஜிட்டல் பணப்பரிவர்த்தனையிலான குறைதீர்ப்பு உள்ளிட்ட பல்வேறு விஷயங்கள் குறித்து விவாதிக்கப்பட்டது. மேலும், இந்த நிகழ்ச்சியில் டிஜிட்டல் சந்தை மற்றும் நுகர்வோர் பிரச்சனைகள் குறித்து மூன்று பதிப்பகங்கள் தங்கள் புத்தகங்களை வெளியிட்டன.

    
    
    (Release ID: 1516380) Visitor Counter : 312