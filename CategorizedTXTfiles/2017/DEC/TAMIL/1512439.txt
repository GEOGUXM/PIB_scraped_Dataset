      நிதி அமைச்சகம்

      நிதியமைச்சர்: தங்கம், போதைப் பொருள்களைக் கடத்தப்படுவதைத் தடுப்பதற்காக தொழில்நுட்ப வளர்ச்சிக்கு ஏற்ப தங்களை மேம்படுத்திக் கொள்ளும்படியும் தரவு பகுப்பாய்வு உள்ளிட்ட நவீன தொழில்நுட்ப கருவிகளைப் பயன்படுத்தும்படியும் வருவாய்ப் புலனாய்வு இயக்ககத்தின் (DRI) அதிகாரிகளுக்கு அறிவுறுத்த வேண்டும்.
      வருவாய்ப் புலனாய்வு இயக்ககம் 60-வது ஆண்டு நிறுவன தினத்தை வைரவிழாவைக் கோலாகலமாகத் தலைநகரில் இன்று கொண்டாடியது

      Posted On: 04 DEC 2017 12:04PM by PIB Chennai

    போலி இந்திய ரூபாய் நோட்டுகள் புழக்கம், சட்டவிரோத சர்வதேச விலங்குகள் மற்றும் சுற்றுச்சூழலுக்கு ஆபத்தான பொருட்களின் வணிகம், பாரம்பரியப் பொருட்களை ரகசியமாகக் கடத்துதல், செலாவணி பணப் பரிமாற்ற மோசடி உள்ளிட்ட குற்றச் செயல்களை எதிர்கொள்ளவும் ஒழிக்கவும் தொழில்நுட்பத் திறனை வளர்த்துக் கொள்ளவேண்டும் என்றும் தன்னை அவ்வப்போது ஒழுங்குபடுத்திக் கொள்ளவேண்டும் என்றும் நாட்டின் முதன்மையான கள்ளக் கடத்தல் தடுப்புப் புலனாய்வுத் துறையான வருவாய்ப் புலனாய்வுத் துறையைச் ( DRI ) சேர்ந்த அதிகாரிகளை மத்திய நிதி மற்றும் கார்ப்பரேட் விவகாரத் துறை அமைச்சர் திரு. அருண் ஜேட்லி அறிவுறுத்தினார்.


    வருவாய்ப் புலனாய்வுத் துறை நிறுவன தினம் மற்றும் வருவாய்ப் புலனாய்வு இயக்ககத்தின் வைரவிழா நிகழ்ச்சியைக் கொண்டாடும் வகையில் தில்லியில் இன்று நடைபெற்ற நிகழ்ச்சியில் நிதியமைச்சர் திரு. அருண் ஜேட்லி பேசினார். வருவாய்ப் புலனாய்வுத் துறையின் மூத்த அதிகாரிகள் அதில் பங்கேற்றனர்.


    தங்கம், போதைப் பொருட்கள் உள்ளிட்டவை நவீன முறையில் கடத்தப்படுவதை முறியடிக்கவும் ஏற்றுமதி – இறக்குமதி வணிகத்தில் மோசடிகளைக் கண்டுபிடிக்கவும் புதிய தொழில்நுட்பத்தையும் புதுமையான நடைமுறைகளையும் கண்டறியும்படியும் அதிகாரிகளை அவர் கேட்டுக் கொண்டார்.


    எல்லைப் பகுதிகளில் கடத்தல் அதிகரித்து வரும் நிலையில், அவற்றைத் தடுக்கப் பேரார்வத்தையும் அர்ப்பணிப்பு உணர்வையும் தொடர்ந்து கடைப்பிடிக்கவேண்டும். அது போல் துறைக்குப் பெரிய சவாலாக பலதரப்பட்ட மோசடிகள் இருக்கும் போது, அந்த மோசடிகளை வெற்றிகரமாகத் தடுப்பதற்கு, தரவுப் பகுப்பாய்வு உள்ளிட்ட மிக அண்மையில் உருவாக்கப்பட்ட தொழில்நுட்ப வழிமுறைகளையும் கையாள வேண்டும் என்றும் அவர் கேட்டுக் கொண்டார்.


    முன்னதாக, மத்திய நிதி மற்றும் கார்ப்பரேட் விவகாரத் துறை அமைச்சர் திரு. அருண் ஜேட்லி வருவாய்ப் புலனாய்வு இயக்ககத்தையும் அதன் அதிகாரிகள், பணியாளர்களையும் அவர்களது கடந்தகாலப் பணிகளுக்காகப் பாராட்டினார். நிகழ்ச்சியை ஒட்டி, “இந்தியாவில் கடத்தல் குறித்த அறிக்கை” ( Smuggling in India Report ) என்ற வருவாய்ப் புலனாய்வு இயக்ககத்தின் முதல் வெளியீடு தொடங்கப்படுவதை அவர் பெரிதும் பாராட்டினார். அத்துடன் முதல் முறையாக இயக்ககத்தின் தியாகிகளுக்காகப் பதக்கங்கள் வழங்குவது குறித்த யோசனையை அமைச்சர் மிகவும் புகழ்ந்தார்.


    கடந்த காலங்களில் மாறிவரும் ஒவ்வொரு பொருளாதாரச் சூழலுக்கும் ஏற்ப வருவாய்ப் புலனாய்வு இயக்ககம் ( DRI ) தன்னை ஒழுங்குபடுத்திக் கொண்டு, மாற்றிக் கொண்டு புலனாய்வுப் பணிகளிலும் சட்ட அமலாக்கப் பணிகளிலும் மிக முக்கியமான அம்சமாகத் தன்னைச் உருவாக்கிக் கொண்டு வந்திருக்கிறது.


    தேசிய பாதுகாப்பு, ஆரோக்கியமான பொருளாதாரம் ஆகியவற்றில் வருவாய்ப் புலனாய்வு இயக்ககம் உன்னதமான இடத்தை வகிக்கிறது.


    கறுப்புப் பணத்தை ஒழிக்கவும் சூழலைப் பாதுகாக்கவும் இந்தியாவின் வளமான மற்றும் பண்டைய கலாசாரப் பாரம்பரியத்தைக் காக்கவும் அரசு எடுத்து வரும் முயற்சிகளில் முக்கிய பங்கை வகித்து வருகிறது.


    வருவாய்ப் புலனாய்வு இயக்ககம் நிறுவப்பட்டு, இந்த ஆண்டு 60 ஆண்டுகளை நிறைவு செய்து வைர விழா கொண்டாடப்படுகிறது. இதைக் குறிக்கும் வகையில் ஒரு நிகழ்ச்சி தலைநகர் தில்லியில் இன்று நடத்தப்படுகிறது. அதற்கான நிகழ்ச்சியில் நிதியமைச்சர் திரு. அருண் ஜேட்லி சிறப்பு விருந்தினராகப் பங்கேற்றார். நிதித்துறை இணையமைச்சர் திரு. சிவப் பிரதாப் சுக்லா விருந்தினராகப் பங்கேற்றார். மத்திய நிதித்துறைச் செயலர் டாக்டர் ஹஸ்முக் அதியா, மத்திய கலால் மற்றும் சுங்க வாரியத்தின் தலைவர் திருமதி. வனஜா சர்மா ஆகியோர் நிகழ்ச்சியில் கலந்துகொண்டனர்.


    *****

    
    
    (Release ID: 1512439) Visitor Counter : 36
    
    
      Read this release in: English