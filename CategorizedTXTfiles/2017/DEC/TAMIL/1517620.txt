      நுகர்வோர் நலன், உணவு மற்றும் பொது விநியோகம் அமைச்சகம்

      பொது விநியோக முறையில் சீர்திருத்தங்கள் குறித்து தேசிய கருத்தரங்கம்
      Posted On: 07 DEC 2017 2:56PM by PIB Chennai


    நாட்டில் பொது விநியோக முறையின் செயல்பாடுகளை மேம்படுத்த இந்திய அரசின் உணவு மற்றும் பொது விநியோகத் துறை ஏராளமான நடவடிக்கைகளை மேற்கொண்டு வருகிறது . அதாவது, நியாயவிலைக் கடைகளை தானியங்கிமயமாக்கல், விநியோக மேலாண்மையை கணினிமயமாக்குதல், தேசிய உணவு பாதுகாப்பு சட்டம் (NFSA), 2013- ன் விதிமுறைகளை அமல்படுத்துதல் ஆகியவற்றை செயல்படுத்தி வருகிறது . இதனைக் கண்காணிக்கவும், குறைகளைத் தீர்க்கவும் மாநிலங்கள்/யூனியன் பிரதேசங்களுடன் இணைந்து மத்திய அரசு செயல்பட்டு வருகிறது. இந்த முயற்சிகளைத் தொடரும் வகையில், ஆந்திரப்பிரதேச மாநிலத்தின் விஜயவாடா நகரில் டிசம்பர் 4-5, 2017-ல் பொது விநியோக முறையில் சீர்திருத்தங்கள் குறித்த இரண்டு நாள் தேசிய கருத்தரங்கம் நடைபெற்றது. இந்தக் கருத்தரங்கில் 20 மாநிலங்களைச் சேர்ந்த பிரதிநிதிகளுடன் தேசிய தகவல் மையம் ( NIC), உலக உணவுத் திட்டம் (WFP), புவித் தகவல் மையம் ( GIZ) ஆகிய அமைப்புகளைச் சேர்ந்த பிரதிநிதிகளும் கலந்துகொண்டனர் . இந்தப் பணிமனையின்போது, ஆன்லைன் அமைப்பில் தடையில்லாமல் பணியாற்றுதல், குறைகளைத் தீர்ப்பதற்கான உத்திகள், சமூகத்தில் பின்தங்கிய நிலையில் இருப்பவர்களுக்குப் பொது விநியோக முறை கிடைக்கச் செய்வதை வலுப்படுத்துவது, பயனாளிகளுக்கு உரிய உணவுதானியங்கள் கிடைப்பதை உறுதிப்படுத்துவது, நியாயவிலைக் கடைகளுக்கான வாய்ப்புகள் உள்ளிட்ட பொது விநியோக முறை சீர்திருத்தங்கள் தொடர்பான முக்கிய விவகாரங்கள் குறித்து விவாதிக்கப்பட்டது. இந்தக் கருத்தரங்கில் கலந்துகொண்ட மாநிலங்களின் பிரதிநிதிகள், தங்களது மாநிலங்களில் கிடைத்த அனுபவங்கள் மற்றும் செயல்படுத்திய புதிய நடவடிக்கைகளைப் பகிர்ந்துகொண்டனர்.


    கருத்தரங்கில் கலந்துகொண்டவர்கள் , நியாயவிலைக் கடைகள், கிடங்குகள், அழைப்பு மையங்கள் ஆகியவற்றுக்குச் சென்று புதிதாக அறிமுகப்படுத்தப்பட்டுள்ள மின்னணு விற்பனை முனையக் கருவிகளை ( ePoS) பார்வையிட்டனர் . அதில், உடல்கூறு மூலம் பயனாளிகளை உறுதிப்படுத்துவதில் தவறுகளை குறைப்பதற்காக விரல் மூலம் சரியாக கண்டறிதல் ( Best Finger Detection – BFD), விரல்களை இணைத்து கண்டறிதல் ( Fusion Finger Detection - FFD), கண் விழி படல வழிமுறைகள் ( IRIS features) ஆகியவற்றுடன் இணைக்கப்பட்ட விற்பனை முனையக் கருவிகளை பார்வையிட்டனர் . மேலும், மின்னணு விற்பனை முனையக் கருவிகளை மின்னணு எடை இயந்திரங்களுடன் இணைத்தல், மின்னணு விற்பனை முனையக் கருவிகள் மூலம் ரொக்கமற்ற பரிவர்த்தனை, மின்னணு விற்பனை முனையக் கருவி மூலம் ஒருங்கிணைந்த குழந்தைகள் மேம்பாட்டு திட்டம், மதிய உணவுத் திட்டம் போன்றவற்றுக்கு உணவு தானியங்களை பகிர்ந்து அளிப்பது, உடல்கூறு உறுதியளிப்பு இல்லாமலேயே உணவு தானியங்களை வழங்குவதை மேலாண்மை செய்வது ஆகியவை குறித்து நேரில் அறிந்துகொண்டனர்.


    நியாயவிலைக் கடைகளை மேம்படுத்துவதை நோக்கமாகக் கொண்டு , அண்மையில் தொடங்கப்பட்ட கிராம வளாகத் திட்டத்தையும் பார்வையிடும் வாய்ப்பை அவர்கள் பெற்றனர். நியாயவிலைக் கடைகளில் கிராம வளாகங்களை அமைப்பதற்காக, ஆந்திரப்பிரதேச மாநில அரசு, 10 மாவட்டங்களில் ரிலையன்ஸ் குழுமத்துடனும், மற்ற 3 மாவட்டங்களில் ஃபியூச்சர் குழுமத்துடனும் உடன்பாடு மேற்கொண்டுள்ளது.


    *****


    

    
    (Release ID: 1517620) Visitor Counter : 112