      குடியரசுத் துணைத் தலைவர் செயலகம்

      நாடாளுமன்ற செயல்பாடு குறித்த தவறான கண்ணோட்டம் நல்லதல்ல: அது 24 X 7 நேரமும் இயங்குவதாக குடியரசு துணைத்தலைவர் உறுதிபடக் கூறினார்.
      சட்டமன்றங்களின் திறம்மிக்க செயல்பாட்டிற்கு அவர், சட்டமன்றங்களை தரநிலை வரிசைப்படுத்துதல், எதிர்க்கட்சி உறுப்பினர்களின் குறைந்தபட்ச வருகை, இடையூறு செய்பவர்களை தினமும் அம்பலப்படுத்துதல், பெண்களுக்கான இட ஒதுக்கீடு போன்ற யோசனைகளை தெரிவித்தார்
      நீதிமன்றங்கள், அவையே சட்டமாக மாறமுடியாது: அரசியலமைப்பு சமநிலை காக்கப்பட வேண்டும், என்றார் திரு நாயுடு
      நிகழ்வுகள் இடைமறிக்கப்படுவது மற்றும் அவையின் செயல்பாட்டு விதிகள் மீறப்படுவதே, மக்கள் மன்றங்கள் மீதான எதிர்மறை கண்ணோட்டங்களுக்கான காரணம் என்று திரு நாயுடு கருதுகிறார்.
      Posted On: 11 DEC 2017 6:26PM by PIB Chennai


    இந்திய க் குடியரசுத் துணைத் தலைவரும், மாநிலங்களவையின் தலைவருமான திரு வெங்கையா நாயுடு, இந்தியாவில் சட்டமன்றங்களின் திறம்மிக்க செயல்பாட்டை உறுதி செய்வதற்கு பத்து வழிமுறைகளை பரிந்துரைத்துள்ளார். ஜனநாயக நிறுவன அமைப்பு மீதான மக்களின் மதிப்பு இதனால் நீடித்திருக்கும் என்றார் அவர்.


    இன்று PRS ( PRS Legislative Research) அமைப்பின் சார்பில் ஏற்பாடு செய்யப்பட்டிருந்த நிகழ்வில், ‘சட்டமியற்றும் மன்றங்களின் முக்கியத்துவம்" பற்றி அவர் நீண்ட உரையாற்றினார். சட்ட மன்றங்களின் முக்கியமான செயல்பாடுகள், அவற்றின் செயல்திறன், எதிர்கொள்ளும் சவால்கள் ஆகியன பற்றி திரு நாயுடு அவர்கள் சுட்டிக்காட்டினார்.

    
           திரு வெங்கையா நாயுடு, ” (சட்டமியற்றும் நிறுவனங்களின் மீதான) தவறான கண்ணோட்டங்கள் திறம்மிக்க நாடாளுமன்ற ஜனநாயகத்திற்கு தீங்கு விளைவிக்க கூடியன. தாங்கள் தேர்ந்தெடுத்த அமைப்புகளின் மீதான மக்களின் நம்பிக்கை இழப்பு ஜனநாயக நிறுவனங்களின் செயல்பாட்டை அரித்துவிடும்” என்றார். இந்தக் கண்ணோட்டத்திற்கு நேர் மாறாக,  நாடாளுமன்றம் ஆண்டுமுழுவதும் வேலை செய்வதாக அவர் வலியுறுத்தினார்.  துறை சார்ந்த நாடாளுமன்ற நிலைக் குழுக்கள் மற்றும் நாடாளுமன்றத்தின் மற்ற குழுக்களுடன் அது இணைந்து செயல்படுகிறது.  அதன் மூலம் நாடாளுமன்றத்தின் சட்டமியற்றும் திறன், விவாதங்கள் நடைபெறுவதற்கான சூழல் மற்றும் மேற்பார்வை செயல்பாடுகள் மேம்படுத்தப்படுகின்றன என்றார் அவர்.

    திரு நாயுடு அவர்கள், 1952-57ல் முதலாவது மக்களவை, 677 அமர்வுகளில் 319 மசோதாக்களை நிறைவேற்றியது என்று கூறினார். இதுபோன்று, ​​2004-09இல் கூடிய 14வது மக்களவை 332 அமர்வுகளில் 247 மசோதாக்களை நிறைவேற்றியது. 15வது மக்களவை 357 அமர்வுகளில் 181 மசோதாக்களை அங்கீகரித்தது. நாடாளுமன்ற ம் அதன் பொறுப்புக ளில் இருந்து நழுவிடவில்லை என்பதை இந்த புள்ளிவிவரங்களில் இருந்து நாம் தெரிந்து கொள்ள முடியும் என்றார்.

    
           மாநிலங்களவையின் எட்டு குழுக்கள் உள்ளிட்ட இருபத்தி நான்கு துறை சார்ந்த நாடாளுமன்ற நிலைக் குழுக்கள்,  அனைத்து மத்திய அமைச்சரவைகளில் இருந்து வரும் மானியக் கோரிக்கைகள், சட்ட முன்மொழிவுகள் மற்றும்  தேசிய அளவிலான கொள்கை முன்மொழிவுகளை மிகத் தீவிரமாக பரிசீலிக்கின்றன. தொடர்புடைய விஷயங்களுக்கு, இதில் சம்பந்தப்பட்ட மூத்த அரசு அதிகாரிகளையும் மற்றவர்களையும் அழைத்து தேவையான சான்றுகளையும் தகவல்களையும் பெற்றுக்கொள்வதற்கு இந்த குழுக்களுக்கு அதிகாரம் இருக்கிறது. 2016ம் ஆண்டில்  நாடாளுமன்றத்தின் இரு அவைகளும் ஏறக்குறைய 70 நாட்கள் கூடியபோது, துறை சார்ந்த நாடாளுமன்ற நிலைக் குழுக்களின் 400 அமர்வுகள் நடைபெற்றன. ஒவ்வொரு கூட்டமும் 2 முதல் 3 மணி நேரத்திற்கு பயனுள்ள விவாதங்கள் மற்றும் பரிசீலனைகளுடன் நடந்தன. இது நாடாளுமன்றத்தின் 200 கூடுதல் அமர்வுகளுக்கு சமம். நாடாளுமன்றம் 24 X 7 வேலை செய்கிறது என்பதற்கான நிரூபணம் இது.
    
           நிகழ்வுகள் தொடர்ச்சியாக இடைமறிக்கப்படுவதும், உறுப்பினர்கள் சபையின் மையப்பகுதிக்கு சென்று கூடுவதும், அவையின் செயல்பாட்டு விதிகளை மீறுவதும், அவைத்தலைவரின் வழிகாட்டுதல்களை மதிக்காமல் நடந்துகொள்வதும்தான், சட்டமன்றங்கள் மீதான  எதிர்மறை கண்ணோட்டங்கள் மக்கள் மத்தியில் ஏற்படுவதற்கு காரணங்களாகும். இவற்றை கவனத்தில் கொண்டு சீர் செய்வதற்கான முயற்சிகளில் ஈடுபட வேண்டும் என்று மாநிலங்களவையின் தலைவர் எடுத்துக் கூறினார்.
    
           மக்கள் மன்றங்களின் திறம்மிக்க செயல்பாட்டிற்கு திரு வெங்கையா நாயுடு அவர்கள் கூறிய பத்து வழிமுறைகளில் கீழ்க்கண்டவையும் அடங்கும்.
     1. சட்டமன்றத்தின் உற்பத்தித்திறனை அளவிடுதல்
    
                   அமர்வுகளின் எண்ணிக்கை, நிறைவேற்றப்பட்ட மசோதாக்கள், நிறுத்திவைக்கப்பட்ட மசோதாக்கள்,  உறுப்பினர்களின் பங்கேற்பு, ஒவ்வொரு மசோதாவிற்கும் விவாதத்திற்கு எடுத்துக் கொள்ளப்படும் நேரம், விவாதத்தின் தரம், விவாதிக்கப்பட்ட பொதுநலன் சார்ந்த விஷயங்கள், இடைமறிக்கப்பட்ட நேரங்களின் அளவு, நிலைக்குழுக்களின் அறிக்கைகள் இவற்றை அடிப்படையாகக் கொண்டு, 1 முதல் 10 என்ற அளவீடுகளில், அவற்றின்  செயல்திறன் மற்றும் உற்பத்தித்திறனை அறிவியல் கண்ணோட்டத்தில் மதிப்பிடலாம்  என்று மாநிலங்களவையின் தலைவர் கூறினார்.  இதேபோன்று உறுப்பினர்களின் திறம் குறித்தும் மதிப்பீடு செய்யலாம் என்றும் அவர் யோசனை கூறினார்.
     1. நாட்டில் சட்டமன்றங்களை தரவரிசைப்படுத்துதல்
    
                   ஜி.டி.பி. - யின் வளர்ச்சி, உள்கட்டமைப்பு வசதிகள், சமூக மற்றும் மனித வளர்ச்சிக் குறியீடுகள், இலகுவான வணிகச் செயல்முறைகள், சுகாதாரம் போன்ற பல்வேறு அளவீடுகளை அடிப்படையாகக் கொண்டு மாநிலங்கள் மற்றும் நகர்ப்புற உள்ளாட்சி அமைப்புகளின் தரநிலை மதிப்பிடப்படுவதாக கூறிய திரு நாயுடு, தேசத்தின் சட்ட மன்றங்களும் இவ்வாறு தரவரிசைப்படுத்தப்பட வேண்டும் என்றார். இதனை வெளிப்படையாக தெரிவிப்பதன் மூலம்  சம்பந்தப்பட்ட சட்டமன்றங்களை,  அரசாங்கங்களை  மற்றும் அரசியல் கட்சிகளை பொதுமக்களின் கேள்விகளுக்கு பதில் சொல்ல வேண்டியவையாக ஆக்க முடியும்.
     1. எதிர்க்கட்சி உறுப்பினர்களின் குறைந்தபட்ச வருகை
    
                   குறைந்தபட்ச உறுப்பினர்கள் அவைக்கு வர வேண்டும் என்ற கட்டுப்பாடு,  அரசாங்கங்கள் மற்றும் ஆளும் கட்சிகளை மட்டும் சேர்ந்தது என்று கூறுவது நியாயமானதாக இருக்காது என்று கூறிய அவர், மற்றவர்க்கும் இது  பொருந்தும் என்றார்.  அவையின் திறம் மிக்க செயல்பாட்டிற்கு, அதனை பிரதிநிதித்துவப்படுத்தும் ஒவ்வொரு கட்சியும் பொறுப்பேற்க வேண்டும்  என்பது அவசியமாகும். 
     1. இடைமறிப்புகளை அம்பலப்படுத்துதல்
    
                   நிகழ்வுகள் தொடர்ச்சியாக இடைமறிக்கப்படுவது, உறுப்பினர்கள் சபையின் மையப்பகுதிக்கு சென்று கூடுவது, அவைத்தலைவரின் வழிகாட்டுதல்களை மதிக்காமல் நடந்துகொள்வது போன்றவை குறித்து கவலை தெரிவித்த திரு நாயுடு,  சட்டமன்றங்கள் அத்தகைய உறுப்பினர்களின் பெயர்களை பொதுவெளியில் வெளியிடலாம். அவர்கள் விதிகளை மீறி நடந்து கொண்டனர், அவைத்தலைவரின் வழிகாட்டுதல்களை மதிக்கவில்லை, இதன்மூலம் அவையின் செயல்பாட்டிற்கு குந்தகம் விளைவித்தனர் என்று குறிப்பிடலாம் என்றார்.
     1. உறுப்பினர்களின் தன்னியல்பான இடைநீக்கம்
    
                   உறுப்பினர்கள் சபையின் மையப்பகுதிக்கு சென்று கூடும் மோசமான செயல்களை தடுப்பதற்கு, அவ்வாறு நடந்து கொள்ளும் உறுப்பினர்கள் உடனடியாக தன்னியல்பாக இடைநீக்கம் செய்யப்படுவதற்கு அவையின் செயல்பாட்டு விதிகளில் தேவையான விதிமுறைகளை சேர்க்க வேண்டும் என்று திரு நாயுடு குறிப்பிட்டார்.
     1. ஒருங்கிணைந்த, புத்தொளி பெற்ற சட்டமன்ற ங்கள்
    
                   ஒருங்கிணைந்த, புத்தொளி பெற்ற சட்டமன்றங்களுக்கான சீர்திருத்தங்கள் மற்றும் கல்வியறிவு தவிர்த்து, சட்டமன்றங்களில் பெண்களுக்கு நியாயமான பிரதிநிதித்துவம் அளிக்கப்படுவதற்கு மகளிர் இட ஒதுக்கீடு மசோதா முன்னெடுக்கப்பட வேண்டும் என்று திரு நாயுடு வலியுறுத்தினார்.
    
    
     
    
                   ”அரசியலமைப்பின் சமநிலை’ பராமரிக்கப்பட வேண்டியதன் அவசியத்தை வலியுறுத்திய மாநிலங்களவை தலைவர், சட்டமன்றம் சட்டங்களை இயற்றுவது, அதிகாரிகள் சட்டத்தை அமல்படுத்துவது, நீதித்துறை சட்டங்களை ஆய்ந்து விளக்குவது போன்ற செயல்களுக்கு உடைமயானவர்களாக வேண்டும் என்றார். ”நீதிமன்றங்கள், அவையே சட்டமாக மாற முடியாது” என்ற அவர், எந்த ஒரு அமைப்பும் மற்ற அமைப்பின் இயங்கும் வெளியில் தலையிடக்கூடாது என்றும் கூறினார். 
    
                   மற்ற அமைப்புகளின் இயங்கும் வெளியில் நீதித்துறை நுழைந்த சில சம்பவங்களைக் குறிப்பிட்ட அவர்,  உச்ச நீதி மன்றம்  தேசிய அளவிலான நீதித்துறை நியமனம் ஆணையம் அமைப்பதற்கான சட்டத்தை  ஏற்காதது,  சென்ற வருடம் தேசியத் தலைநகரில் வாகனங்களைப் பதிவு செய்வதன்மீது தீர்வை விதித்தது, டீசல் வாகனங்களைப் பயன்படுத்துவதை தடை செய்தது போன்ற சில நிகழ்வுகளை சுட்டிக் காட்டினார்.

    தரமான விவாதங்கள், மற்றும் தேவையான குறுக்கிடல்களுக்கு அவசியமான தயாரிப்புகளுடன் உறுப்பினர்கள் செயல்பட வேண்டும் என்று மக்களவைத் தலைவர் வலியுறுத்தினார்.

    
    
    (Release ID: 1516251) Visitor Counter : 251
    
    
    
    
    

1.