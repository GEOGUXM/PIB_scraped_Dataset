      பாதுகாப்பு அமைச்சகம்

      குறைகடத்திக் கருவிகளின் இயற்பியல் குறித்த பன்னாட்டுப் பயிலரங்கம்
      Posted On: 11 DEC 2017 11:33AM by PIB Chennai


    இந்தியப் பாதுகாப்பு ஆராய்ச்சி மற்றும் மேம்பாட்டு அமைப்பின் முன்னணி குறைகடத்தி ஆராய்ச்சி ஆய்வகமான திடநிலை இயற்பியல் ஆய்வகம் ( Solid State Physics Laboratory ) குறைக்கடத்திக் கருவிகளின் இயற்பியல் குறித்த 19-ஆவது பன்னாட்டுப் பயிலரங்கத்தை (International Workshop on Physics of Semiconductor Devices - IWPSD 2017 )12.12.2017 அன்று தில்லியில் நடத்தியது. குறைகடத்தி கருவிகள் சங்கம் (Society for Semiconductor Devices), தகவல் வெளியீட்டு சங்கம் ஆகியவற்றுடன் இணைந்து தில்லி இந்திய தொழில்நுட்ப நிறுவனத்துடன் கூட்டாக இந்த பயிலரங்கத்தை நடத்தியது. பாதுகாப்பு மற்றும் ஆராய்ச்சி அமைப்பின் தலைவரும், பாதுகாப்பு ஆராய்ச்சி மற்றும் மேம்பாட்டுத் துறையின் செயலாளருமான முனைவர் சி.கிறிஸ்டோபர் முன்னிலையில் நடைபெற்ற நிகழ்ச்சியில் இந்திய விண்வெளி ஆராய்ச்சி அமைப்பின் தலைவரும், விண்வெளித்துறை செயலாளருமான முனைவர் கிரண்குமார் பயிலரங்கத்தைத் தொடக்கி வைத்தார்.


    இரு ஆண்டுகளுக்கு ஒருமுறை நடைபெறும் இந்த நிகழ்வு நவீன குறைகடத்தி தொழில்நுட்பங்களுக்கான முக்கிய பன்னாட்டு தளமாக க ருதப்படுகிறது. இந்த நிகழ்வு இந்தியாவில் நடைபெற்றதன் மூலம் இந்திய ஆராய்ச்சியாளர்கள் சர்வதேச அளவில் புகழ்பெற்ற வல்லுனர்களுடன் கலந்துரையாடுவதற்கு வாய்ப்பு கிடைத்துள்ளது. சர்வதேச மற்றும் தேசியக் கல்வி நிறுவனங்கள், அரசு ஆய்வகங்கள், முன்னணி தொழில்நிறுவனங்கள் ஆகியவற்றைச் சேர்ந்த கல்வியாளர்களும், விஞ்ஞானிகளும் நவீன குறைகடத்தி ஆராய்ச்சி மற்றும் மேம்பாடு குறித்து இந்த நிகழ்வில் கலந்துரையாடினார்கள். இந்த பயிலரங்கில் எப்போதும் போலவே உலகம் முழுவதிலுமிருந்து ஏராளமானவர்கள் கலந்து கொண்டனர். அதுமட்டுமின்றி, தெற்காசியப் பகுதியில் குறைகடத்தி ஆராய்ச்சிகளின் புதிய தகவல்களைப் பகிர்ந்து கொள்வதற்கான முதன்மைத் தளம் என்ற பெருமையையும் இந்த பயிலரங்கம் மீண்டும் ஒருமுறை நிரூபித்தது.

    
    
    (Release ID: 1512690) Visitor Counter : 78
    
    
      Read this release in: English