      உள்துறை அமைச்சகம்

      சசஸ்த்ர சீமா பல் அமைப்பின் 54-ஆவது ஆண்டு அணிவகுப்பில் உள்துறை அமைச்சர் ராஜ்நாத்சிங் பங்கேற்பு
      Posted On: 23 DEC 2017 2:59PM by PIB Chennai


    சசஸ்த்ர சீமா பல் எனப்படும் எல்லைக் காவல் மத்திய துணை இராணுவப்படை அதன் 54-ஆவது ஆண்டு விழாவைத் தில்லியிலுள்ள அதன் 25-ஆவது படையணியின் பரந்து விரிந்த வளாகத்தில் 23.12.2017 அன்று கொண்டாடியது. இந்த விழாவில் தலைமை விருந்தினராக கலந்து கொண்ட மத்திய உள்துறை அமைச்சர் திரு. ராஜ்நாத் சிங், சசஸ்த்ர சீமா பல் படையினரின் அணிவகுப்பை பார்வையிட்டு, அவர்களின் மரியாதையை ஏற்றுக்கொண்டார். இந்த நிகழ்வில் சசஸ்த்ர சீமா பல் படையின் தலைமை இயக்குனர் திரு. ரஜினிகாந்த் மிஸ்ராவும் கலந்து கொண்டார். அதைத்தொடர்ந்து அனைத்து 7 எல்லைகள் அணி மற்றும் மகளிர் படையணியைச் சேர்ந்த வீரர், வீராங்கனைகள் மிடுக்கான உடையணிந்து ஒழுங்கமைவாக அணி வகுத்துச் சென்றனர்.


    அணிவகுப்புக்குப் பிறகு வீர , தீரச் செயல்களுக்கான குடியரசுத் தலைவரின் காவல் பதக்கத்தை (மறைவுக்குப் பிறகு) மறைந்த காவலர் திரு.சஞ்ஜித் குமாருக்காக அவரது மனைவி மனுசர்மாவிடம் வழங்கினார். காவலர் சஞ்ஜித் குமார் 2015-ஆம் ஆண்டு ஜார்க்கண்ட் மாநிலம் தும்காவில், நக்சலைட்டுகளுடன் சண்டையிட்டு வீர மரணம் அடைந்தார். தகைசால் சேவைக்கான குடியரசுத் தலைவரின் காவல் பதக்கத்தை 4 பேருக்கும், சிறந்த சேவைக்கான இந்திய காவல் பதக்கத்தை 23 காவலர்களுக்கு அமைச்சர் ராஜ்நாத்சிங் வழங்கினார். தன்னலம் பாராமல் நாட்டுக்கு ஈடு இணையற்ற சேவை செய்ததற்கான உண்மையான அங்கீகாரமாக இந்த பதக்கங்கள் வழங்கப்பட்டன. பயிற்சியின் போது சிறப்பாகச் செயல்பட்ட 4 பேருக்கு மத்திய உள்துறை அமைச்சரின் பதக்கத்தையும் அவர் வழங்கினார்.


    தொடர்ந்து சசஸ்த்ர சீமா பல் படையினர் , நாய்கள் படையணி, சாகசம் செய்யும் டேர் டெவில் அணி, தாண்டிக் குதிக்கும் வீரர்களும் கண்களுக்கு விருந்தளிக்கும் வகையிலும், மெய்சிலிர்க்கவைக்கும் வகையிலும் சாகசங்களை நிகழ்த்திக் காட்டினார்கள். பணியிலிருக்கும் போது உயிர்த்தியாகம் செய்த சசஸ்த்ர சீமா பல் படையினரை போற்றும் வகையில் அவர்களின் தியாகங்களை பறைசாற்றும்,‘இந்தியாவின் பெருமை’ என்ற தலைப்பிலான அலங்கார ஊர்தி அணிவகுத்துச் சென்றது.


    விழாவில் பேசிய அமைச்சர் ராஜ்நாத்சிங் , அணிவகுப்பில் சசஸ்த்ர சீமா பல் படையினரும், மகளிர் படையணியும் வெளிப்படுத்திய கட்டுப்பாடு, அர்ப்பணிப்பு, ஒத்திசைவு ஆகியவற்றை வெகுவாகப் பாராட்டினார்.


    1963-ஆம் ஆண்டில் உருவாக்கப்பட்டது முதல் எங்கு பணியமர்த்தப்பட்டாலும்‘‘சேவை, பாதுகாப்பு, சகோதரத்துவம்’’ என்ற கொள்கையுடன் சேவை செய்து வரும் சசஸ்த்ர சீமா பல் படையினரை அமைச்சர் போற்றிப் பாராட்டினார். சிக்கிம் மாநிலம் கெய்சிங் பகுதியில் உள்ள சசஸ்த்ர சீமா பல் அமைப்பின் 36-ஆவது படையணி முகாமுக்கு சென்ற போது இந்த படையினர் மக்களுடன் நட்பான அணுகுமுறையை கடைபிடிப்பதையும், உணர்வுடன் கூட பணிக் கலாச்சாரத்தைப் பின்பற்றுவதையும் நேரில் பார்த்தேன் என்றும் அவர் குறிப்பிட்டார்.


    சசஸ்த்ர சீமா பல் படை மிகக்குறுகிய காலத்தில் அனைத்து 73 படையணிகளையும் உருவாக்கி இந்தியாவின் இரண்டாவது பெரிய எல்லைப் பாதுகாப்புப் படையாக உருவெடுத்திருப்பதாக அவர் பாராட்டினார். படை வீரர்களின் செயல்பாடுகளை ஆய்வு செய்யும் முறைக்கு ஒப்புதல் அளிக்கப்பட்டிருப்பதன் மூலம் இந்த படையினருக்கு பதவி உயர்வு விரைவாக கிடைக்கும்; இது இந்தப் படையினரின் செயல்பாடுகளில் புதிய உற்சாகத்தையும், புத்துணர்வையும் ஏற்படுத்தும் என்றும் அமைச்சர் குறிப்பிட்டார்.


    பல்வேறு குற்றங்களில் ஈடுபடுபவர்கள் , போதை மருந்து கடத்துபவர்கள், சட்டவிரோதமாக ஆயுதம் கடத்துபவர்கள், கள்ளநோட்டு கடத்துபவர்கள், வன விலங்குகள் மற்றும் தடை செய்யப்பட்ட பொருட்களைக் கடத்துபவர்கள் உள்ளிட்டோர் மீது நடவடிக்கை எடுப்பதில் வரலாறு காணாத சாதனைகளை படைத்த இந்தப் படையினரை அவர் பாராட்டினர். இத்தகைய நடவடிக்கைகளால் 2017&ஆம் ஆண்டில் இன்று வரை ரூ.700 கோடி மதிப்புள்ள பொருட்கள் பறிமுதல் செய்யப்பட்டிருப்பதுடன், 7233 குற்றவாளிகளும் கைது செய்யப்பட்டுள்ளனர். ஏதேனும் பேரிடர் ஏற்பட்டால் முதல் படையாக சென்று மீட்புப் பணிகளில் ஈடுபடும் வகையிலும், அதற்கான திறமைகளை வளர்த்துக் கொள்ளும் வகையிலும் அனைத்து எல்லைத் தலைமையகங்களிலும் 18 மீட்பு மற்றும் நிவாரண அணிகளௌ உருவாக்கியிருப்பதற்காகவும் இந்தப் படையை அமைச்சர் பாராட்டினார்.


    ஆள் கடத்தல் மற்றும் குழந்தைத் தொழிலாளர் முறைக்கு எதிராக சசஸ்த்ர சீமா பல் படை மேற்கொண்டு வரும் நடவடிக்கைகளையும் அவர் பாராட்டினார். ஆள் கடத்தல் முயற்சியிலிருந்து மீட்கப்பட்டவர்கள் தற்சார்புடன் வாழ்வதை உறுதி செய்வதற்காக அவர்களுக்கு ப் பயிற்சி அளிக்க தேசிய திறன் மேம்பாட்டுக் கழகத்துடன் சசஸ்த்ர சீமா பல் ஒப்பந்தம் செய்து கொண்டிருப்பது குறித்தும் அமைச்சர் ராஜ்நாத் சிங் மகிழ்ச்சி தெரிவித்தார்.


    இந்தியாவின் எல்லைப்பாதுகாப்புப் படைகளில் மகளிரை முதன்முதலில் , 2007-ஆம் ஆண்டில் சேர்த்துக் கொண்ட படை சசஸ்த்ர சீமா பல் படை தான் என்பதையும், இப்போது இந்தப் படையில் 1854 வீராங்கனைகள் பணியாற்றுவதையும் அமைச்சர் சுட்டிக்காட்டினார். இந்த வீராங்கனைகளுக்கு எங்கெல்லாம் முக்கியப் பணிகள் ஒதுக்கப்படுகின்றனவோ, அவற்றை அவர்கள் செய்து முடித்து தங்களின் உறுதிப்பாடு மற்றும் விடாமுயற்சியை நிரூபித்திருப்பதாகவும், தேச விரோதச் சக்திகளை ஒடுக்குவதில் ஆண் சகாக்களுடன் இணைந்து கடுமையாக உழைப்பதாகவும் கூறிய அமைச்சர் இதில், தான் மகிழ்ச்சி அடைவதாகவும் தெரிவித்தார்.


    2016-ஆம் ஆண்டு ஜனவரி மாதம் முதல் பணியிலிருந்த போது உயிரிழந்த மத்திய ஆயுத்தப்படை வீரர்களுக்கு தலா ஒரு லட்ச ரூபாய் இழப்பீடு வழங்கப்படும் என்றும் அமைச்சர் அறிவித்தார். பணிக் காலத்தில் காயமடைந்த, குறிப்பாக 50% உடல் ஊனமுற்ற ஆயுதப்படையினருக்கு உதவுவது குறித்து மத்திய அரசு ஆலோசித்து வருவதாகவும் அவர் கூறினார். ஏழாவது ஊதியக்குழு பரிந்துரைகளின்படி அனைத்து ஆயுத்தப்படையினருக்கும் சீருடைகளுக்காக ஆண்டுக்கு ரூ.10,000 வழங்கப்படும் என்றும் அவர் அறிவித்தார்.


    இந்த நிகழ்ச்சியின் போது சசஸ்த்ர சீமா பல் படை குறித்த பல்வேறு அரிய தகவல்களும் , படையில் பணியாற்றும் மற்றும் ஓய்வு பெற்ற அதிகாரிகள் குறித்த கட்டுரைகளும் அடங்கிய விழா மலரை அமைச்சர் வெளியிட்டார்.


    விழாவில் வரவேற்புரை ஆற்றிய சசஸ்த்ர சீமா பல் படையின் தலைமை இயக்குனர் ரஜினிகாந்த் மிஸ்ரா , விழாவில் பங்கேற்று சிறப்பித்ததற்காக மத்திய உள்துறை அமைச்சருக்கு நன்றிகளைத் தெரிவித்துக் கொண்டார். சசஸ்த்ர சீமா பல் படை கடந்த காலங்களில் செய்த சாதனைகளை விளக்கிக் கூறிய அவர், இந்திய - நேபாள எல்லை, இந்திய -பூடான் எல்லை ஆகியவை அடைக்கப்படாமல் இருக்கும் நிலையில் அவற்றை நிர்வகிக்க தமது படை மேற்கொண்ட முயற்சிகள் மற்றும் சாதனைகளை அவர் பட்டியலிட்டார். களத்தில் இருக்கும் வீரர்கள், களத்தில் இல்லாத வீரர்கள் என சசஸ்த்ர சீமா பல் படையின் அனைத்து வீரர்களின் செயல்பாடுகளையும் ஆய்வு செய்து பதவி உயர்வு வழங்கும் திட்டத்திற்கு அனுமதி அளித்ததற்காக உள்துறை அமைச்சருக்கு அவர் நன்றி தெரிவித்துக் கொண்டார். படையை நவீனமாக்கும் திட்டம் செயல்படுத்தப்படவுள்ளதாகவும், தற்போது நடைமுறையில் உள்ள நவீனமாக்கும் திட்டத்தின் கீழ் நேத்ரா-2 ஆளில்லா வானூர்திகள் வாங்கப்பட்டிருக்கின்றன. இதுதவிர குண்டு துளைக்காத வாகனங்கள், கன்னி வெடிகளால் பாதிக்கப்படாத வாகனங்கள், மோட்டார் சைக்கிள் உள்ளிட்ட ரோந்து வாகனங்கள், நவீன துப்பாக்கிகள், இருட்டில் பார்க்கும் கருவிகள், தொலைத்தொடர்பு கருவிகள் ஆகியவையும் படையின் செயல்பாட்டு வலிமையை அதிகரிப்பதற்காக வாங்கப்படவுள்ளன என்றும் அவர் கூறினார். தீவிரவாத எதிர்ப்புப் பணிகளில் ஈடுபடும் பகுதிகளில் படையின் செயல்பாட்டு வலிமையை அதிகரிப்பதற்காக கூடுதலாக 3 வெடிகுண்டு அகற்றும் பிரிவுகள் உருவாக்கப்பட இருப்பதாகவும் அவர் தெரிவித்தார்.


    இந்த விழாவைத் தொடர்ந்து பிகார் , மேற்கு வங்கம், அஸ்ஸாம், ஜம்மு&காஷ்மீர், சிக்கிம் உள்ளிட்ட மாநிலங்களில் இருந்து, ‘பெண் குழந்தைகளை காப்போம், பெண் குழந்தைகளை படிக்க வைப்போம்’ திட்டத்தின் கீழ் கல்விச் சுற்றுலாவாக தில்லிக்கு அழைத்து வரப்பட்டிருந்த 46 மாணவிகள் மற்றும் 130 மாணவர்களை அமைச்சர் சந்தித்துப் பேசினார். நாட்டின் தொலைதூரப் பகுதிகளைச் சேர்ந்த இந்த மாணவர்கள் அமிர்தசரஸ், ஆக்ரா, கொல்கத்தா, பெங்களூர் உள்ளிட்ட இடங்களைப் பார்வையிட்ட அனுபவங்களை பகிர்ந்து கொண்டனர். அதைக் கேட்ட அமைச்சர், தேசத்தைக் கட்டி எழுப்பும் அவர்களின் எதிர்கால முயற்சிகளில் வெற்றி பெற வாழ்த்துகளைத் தெரிவித்துக் கொண்டார்.


    மிகவும் பிரமாண்டமாக நடத்தப்பட்ட இந்த அணிவகுப்பு நிகழ்ச்சியில் இந்திய ராணுவத்தளபதி ஜெனரல் பிபின் ராவத், தேசியப் பாதுகாப்புப் படை தலைமை இயக்குனர் சுதிர் பிரதாப் சிங், பூட்டான் நாட்டு தூதரக அதிகாரி சோனம் தோப்கா, நேபாள தூதரக அதிகாரி பர்ஷோத்தம் கண்டல், நேபாள ஆயுதப்படை குழுவினர், சசஸ்த்ர சீமா பல் படையின் முன்னாள், இந்நாள் அதிகாரிகள் மற்றும் அவர்களின் குடும்பத்தினர் கலந்து கொண்டனர்.


    *********

    
    
    (Release ID: 1518903) Visitor Counter : 114