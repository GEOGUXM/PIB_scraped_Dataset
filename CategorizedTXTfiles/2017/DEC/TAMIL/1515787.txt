      உணவுப் பதப்படுத்துதல் தொழிற்சாலைகள் அமைச்சகம்

      உணவுப் பதனத் தொழில் அமைச்சகத்தின் 2017-ஆம் ஆண்டு சாதனைகள்
      Posted On: 27 DEC 2017 3:26PM by PIB Chennai


    இந்திய உணவு கும்பமேளா என்றழைக்கப்படும் ‘ உலக உணவு இந்தியா - 2017’ நிகழ்ச்சியை இந்தியா நடத்தியது. இதில் 61 நாடுகளைச் சேர்ந்த 800 க்கும் மேற்பட்ட உலகளாவிய மற்றும் உள்நாட்டு கண்காட்சியாளர்கள் , 75000 வணிகப் பார்வையாளர்கள் பன்னாட்டு உணவு நிறுவனங்களின் முதன்மை செயல் அதிகாரிகள் பங்கேற்றனர்.


    நிவேஷ் பந்து என்ற தலைப்பிலான முதலீட்டாளர்கள் இணையதளத்தை பிரதமர் தொடங்கி வைத்தார்.


    ‘ உலக உணவு இந்தியா - 2017 நிகழ்ச்சியில் உணவுப் பதனத் துறையில் முதலீடு செய்வதற்கு மிகச்சிறந்த நாடு என்பதை இந்தியா நிரூபித்தது. அந்த நிகழ்ச்சியில் உள்நாட்டு மற்றும் வெளிநாட்டு முதலீட்டாளர்களிடமிருந்து 1356 கோடி அமெரிக்க டாலர் அளவுக்கு முதலீட்டை ஈர்த்தது.


    உலக உணவு உற்பத்தியில் இந்தியாவின் நிலையை ‘ உலக உணவு இந்தியா - 2017 நிகழ்ச்சி வலுப்படுத்தியது.


    இந்தியாவில் செய்யப்பட்டுள்ள அமைப்புச் சார்ந்த சீர்திருத்தங்களையும் , எளிதாக வணிகம் செய்வதற்கு ஏற்ற நாடுகள் பட்டியலில் இந்தியாவின் நிலை உயர்ந்திருப்பதற்காகவும் உலக நிறுவனங்களின் முதன்மை செயல் அதிகாரிகள் பாராட்டு தெரிவித்தனர்.


    பிரதமரின் விவசாயிகள் சம்படா ( SAMPADA) திட்டம் என்ற பெயரிலான புதிய மத்திய அரசுத் திட்டத்திற்கு அமைச்சரவை ஒப்புதல் அளித்திருக்கிறது.


    மெகா உணவுப் பூங்காக்கள் தொடங்கப்பட்டன ; தமிழ்நாட்டில் திறக்கப்பட்ட வெங்காயத்திற்கான பொது உணவு பதன பராமரிப்பு மையம் உட்பட பல வசதிகள் இந்தியாவில் ஏற்படுத்தப்பட்டன.


    உணவு மற்றும் வேளாண்மை சார்ந்த பதன தொழிற்சாலைகளும் , குளிர் கிடங்கு கட்டமைப்புகளும் வேளாண்துறை சார்ந்தவையாக அறிவிக்கப்பட்டிருப்பதால் அவை முதன்மைத் துறை கடனுக்கான தகுதி பெற்றுள்ளன. இதனால் எளிதாக கடன் பெற முடியும்.


    குளிர்கிடங்கு திட்டங்களில் முன் சீரமைப்பு , முன்குறியீடு செய்தல் , பழுக்க வைத்தல் , மெழுகு தடவுதல் , பழங்கள் மற்றும் காய்கறிகளை சில்லரை வணிகத்துக்காக பேக்கிங் செய்து வில்லை ஒட்டுதல் ஆகியவற்றுக்கு சேவை வரியிலிருந்து விலக்கு அளிக்கப்பட்டிருக்கிறது.


    முதலீட்டை கண்காணிப்பதற்காகவும் , வசதிகளை செய்து தருவதற்காகவும் உணவு பதன அமைச்சகத்தில் இந்திய முதலீட்டு மேசை என்ற தனிப் பிரிவு தொடங்கப்பட்டிருக்கிறது.


    நபார்ட் வங்கியில் ரூ. 8000 கோடியில் பால் பதனம் மற்றும் வளர்ச்சி நிதியம் உருவாக்கப்பட்டுள்ளது.


    அமைச்சகத்தில் ஜிஎஸ்டி சார்ந்த பணிகளை எளிதாக்கித் தருவதற்கான பிரிவு உருவாக்கப்பட்டிருக்கிறது.


    மத்திய உணவுப் பதனத் தொழில் துறை அமைச்சகம் அத்துறையின் அமைச்சர் திருமதி.ஹர்சிம்ரத் கவுர் பாதல் தலைமையில் 2017 ஆம் ஆண்டில் மிகப்பெரிய சாதனைகள் படைக்கப்பட்டிருக்கின்றன. அவற்றில் சில சாதனைகளின் விவரங்கள் வருமாறு:


    * உலக உணவு இந்தியா - 2017


    இந்தியாவில் உணவுப் பதனத் தொழில் துறையில் முதலீடு செய்வதற்கான வாய்ப்புகளை மற்றவர்கள் அறிந்து கொள்ள வசதியாக உலக உணவு இந்தியா - 2017 என்ற தலைப்பிலான நிகழ்ச்சியை தில்லியில் 2017- ஆம் ஆண்டு நவம்பர் 3- ஆம் தேதி முதல் 5 ஆம் தேதி வரை உணவுப் பதனத் தொழில் துறை அமைச்சகம் நடத்தியது. பிரதமர் நரேந்திர மோடி அவர்களால் தொடங்கி வைக்கப்பட்ட இந்தக் கண்காட்சியில் , அதிகபட்ச முதலீடுகளை ஈர்ப்பதற்காக இந்திய உணவுப் பதன தொழில்துறையில் உள்ள வாய்ப்புகள் குறித்த விவரங்கள் பார்வைக்கு வைக்கப்பட்டிருந்தன. உணவுப் பாதுகாப்பை உறுதி செய்யும் நோக்கத்துடன் உணவுப் பதனத் துறையில் கண்டுபிடிப்புகள் , தொழில்நுட்பம் , வளர்ச்சி மற்றும் நிலைத்து நிற்கும் தன்மை ஆகியவை குறித்த தொலைநோக்குப் பார்வையுடன் புதுமையான தயாரிப்புகள் , உற்பத்தி நடைமுறை ஆகியவற்றை பார்வைக்கு வைப்பதற்கான தளத்தை இந்தக் கண்காட்சி ஏற்படுத்திக் கொடுத்தது. இதில் 61 நாடுகளைச் சேர்ந்த 800 க்கும் மேற்பட்ட உலகளாவிய கண்காட்சியாளர்களும் , இந்தியாவின் 27 மாநிலங்களைச் சேர்ந்த உள்நாட்டு கண்காட்சியாளர்களும் பன்னாட்டு உணவு நிறுவனங்களின் முதன்மை செயல் அதிகாரிகளும் பங்கேற்றனர். இந்தக் கண்காட்சியில் 75000 வணிகப் பார்வையாளர்கள் பங்கேற்று காட்சிக்கு வைத்திருந்தவற்றை பார்வையிட்டார்கள். இந்தக் கண்காட்சியில் ஜெர்மனி , ஜப்பான் , டென்மார்க் ஆகிய நாடுகள் பங்குதாரர்களாக இருந்தன. இத்தாலி , ஹாலந்து ஆகிய நாடுகளில் இருந்து முதலீடுகளை ஈர்ப்பதில் அதிக கவனம் செலுத்தப்பட்டது. கண்காட்சியின் நிறைவு விழாவில் பேசிய குடியரசுத் தலைவர் ராம்நாத் கோவிந்த் , உலக உணவு இந்தியா 2017 கண்காட்சியை ”இந்திய உணவு கும்பமேளா” என்று குறிப்பிட்டார்.


    * முதலீட்டாளர்களுக்கான நிவேஷ் பந்து இணையதளம் தொடங்கப்பட்டது


    உலக உணவு இந்தியா &2017 கண்காட்சியின் தொடக்கத்தில் நிவேஷ் பந்து என்ற பெயரிலான முதலீட்டாளர்களுக்கான இணையதளத்தை பிரதமர் நரேந்திரமோடி தொடங்கி வைத்தார். உணவுப் பதனத் தொழில்துறை சார்ந்த மத்திய , மாநில அரசுகளின் கொள்கைகள் , அரசுகளின் சார்பில் வழங்கப்படும் ஊக்கச்சலுகைகள் ஆகியவற்றை ஒருங்கிணைத்து முதலீட்டாளர்களுக்கு வழங்குவது தான் இந்த இணையதளத்தின் நோக்கம் ஆகும். உணவுப் பதனத்திற்கான தேவைகள் உள்ளிட்ட அடிப்படைத் தகவல்கள் இந்த இணையதளத்தில் உள்ளன என்பது குறிப்பிடத்தக்கது. உழவர்கள் , உணவுப்பதனத் தொழில்துறையினர் , வணிகர்கள் , தளவாடத் தொழில் இயக்குனர்கள் என உணவுப் பதனத் தொழில்துறை சார்ந்த அனைத்துத் தரப்பினருக்கும் பிணைப்பாக இந்த இணையதளம் செயல்படுகிறது. உணவுப்பதனத் தொழில்துறையில் முதலீடு செய்வது குறித்து தேர்ந்த முடிவுகளை எடுப்பதற்கு பெரிய அளவில் உதவும் வகையில் உணவுப் பதனத் தொழில் அமைச்சகம் வெளியிட்ட 7 புத்தகங்களும் இந்த இணையதளத்தில் சேர்க்கப்பட்டுள்ளன. இந்திய உணவு வரைபடமும் இந்த இணைய தளத்தில் சேர்க்கப்பட்டிருக்கிறது. இந்தியாவில் அளவுக்கு அதிகமாக உணவு விளையும் பகுதிகளில் எந்தெந்த இடங்களில் உணவுப் பதனத் தொழில் தொடங்க வாய்ப்புள்ளது என்ற விவரங்களும் இந்திய உணவு வரைபடத்தில் இடம் பெற்றிருப்பதால் , தங்களின் திட்டங்களை எந்தெந்த இடங்க ளில் தொடங்கலாம் என்பதைத் தேர்வு செய்ய பெருமளவில் உதவும். இந்திய உணவு முறைகள் குறித்த நினைவு அஞ்சல் தலையையும் , காஃபி டேபிள் புத்தகத்தையும் பிரதமர் வெளியிட்டார்.


    * முதலீடு செய்வதற்கு ஏற்ற நாடு என்பதை இந்தியா வெளிப்படுத்தியது


    உணவுப் பதனத் துறையில் முதலீடு செய்வதற்கு ஏற்ற இடம் என்பதை உலக உணவு இந்தியா - 2017 கண்காட்சியில் இந்தியா நிரூபித்தது. அந்தக் கண்காட்சியில் மட்டும் 1356 கோடி அமெரிக்க டாலர் அளவுக்கு உள்நாட்டு மற்றும் வெளிநாட்டு முதலீட்டுக்கான புரிந்துணர்வு ஒப்பந்தங்கள் கையெழுத்திடப்பட்டன. இதுதொடர்பான பேச்சுவார்த்தைகளை தொடர்ந்து நடத்த வசதியாக தனிப்பிரிவு ஏற்படுத்தப்பட்டிருக்கிறது. பொருட்கள் வீணாவதை குறைத்தல் , அதிக உற்பத்தி செய்தல் , அதிக அளவில் பதனிடுதல் ஆகியவற்றை உறுதி செய்வதற்கான கொள்கைகளால் உணவுப் பதன தொழில்துறை அமைச்சகம் வழிநடத்தப்படுகிறது. உழவர்களையும் , நுகர்வோரையும் இணைக்கும் நோக்குடன் பண்ணை முதல் உணவருந்து ம் முள்கரண்டி வரை என்பதையே இந்த அமைச்சகம் மந்திரமாகக் கொண்டிருக்கிறது.


    உலக உணவுத் தொழிற்சாலை என்ற நிலையை இந்தியா வலுப்படுத்திக் கொள்ள உலக உணவு இந்தியா கண்காட்சி பெருமளவில் உதவியுள்ளது. இந்தியாவில் செய்யப்பட்டுள்ள அமைப்புச் சார்ந்த சீர்திருத்தங்களையும் , எளிதாக வணிகம் செய்வதற்கு ஏற்ற நாடுகள் பட்டியலில் இந்தியாவின் நிலை உயர்ந்திருப்பதற்காகவும் உலக நிறுவனங்களின் முதன்மை செயல் அதிகாரிகள் பாராட்டு தெரிவித்தனர். இந்தக் கண்காட்சியில் பங்கேற்ற முதன்மை செயல் அதிகாரிகளுக்கு பிரதமர் நரேந்திரமோடி மற்றும் பெருநிறுவனங்கள் விவகாரங்கள் துறை அமைச்சர் அருண் ஜேட்லியுடன் வட்டமேசை மாநாட்டுக்கு ஏற்பாடு செய்யப்பட்டிருந்தது.


    இந்திய உணவுப் பதனத் தொழில்துறை அமைச்சகத்தின் சார்பில் ஏற்பாடு செய்யப்பட்டிருந்த வணிகம் - வணிகம்/ வணிகம் அரசு ( B2B/B2G) கூட்டங்களில் 15 நாடுகளைச் சேர்ந்த பன்னாட்டு அமைச்சர்கள் மற்றும் வணிக நிறுவனத் தலைவர்கள் என 200- க்கும் மேற்பட்டோர் அடங்கிய குழுக்கள் கலந்து கொண்டன. இந்த மெகா நிகழ்ச்சியில் இந்திய உணவுத் தரம் மற்றும் பாதுகாப்பு ஆணையத்துடன் இணைந்து 8 துறை சார்ந்த மாநாடுகள் , ‘ இந்தியா முதலீட்டுக்கு ஏற்ற நாடு ’, ‘ ஒரு நாடு , ஓர் உணவுச் சட்டம் உணவுத்துறை முதலீட்டுக்கு ஏற்ற ஒழுங்குமுறைச் சூழல் ’ ஆகிய தலைப்புகளில் இரு விவாத நிகழ்ச்சிகள் ஆகியவை நடத்தப்பட்டன.


    இந்தியா கேட் பகுதியில் உள்ள பரந்து விரிந்த புல்வெளிப்பரப்பில் 800- க்கும் மேற்பட்ட பன்னாட்டு மற்றும் உள்நாட்டு நிறுவனங்களுடன் இணைந்து 40 ஆயிரம் சதுரமீட்டர் பரப்பளவில் மிகப்பெரிய கண்காட்சிக்கு ஏற்பாடு செய்யப்பட்டிருந்தது. உழவர் உற்பத்தி அமைப்புகள் , பெரு வணிக நிறுவனங்களுடன் தொடர்புடைய பெண் தொழில் முனைவோர் , இந்த கண்காட்சியில் இந்தியா மற்றும் சர்வதேச அளவில் கொள்முதல் மற்றும் வணிகத்துக்கு உள்ள வாய்ப்புகள் ஆகியவை மீது அதிக கவனம் செலுத்தப்பட்டிருந்தது. உணவுப் பதனத் தொழில்துறை அமைச்சகத்தின் அரங்கத்தில் இந்த உலகத்திற்கு இந்தியா வழங்கும் உணவுப் பொருட்கள் , இந்தியாவில் விளையும் உணவுப்பொருட்கள் குறித்த பூகோள வரைபடம் , மெகா உணவுப் பூங்காக்கள் ஆகியவை குறித்தக் காட்சிகள் ஸ்மார்ட் அலமாரிகள் , ஓ.எல்.இ.டி திரைகள் , டுவிட்டர் சுவர்கள் , மெய்நிகர் மற்றும் மேம்படுத்தப்பட்ட ரியாலிட்டி காட்சிகள் ஆகியவற்றின் மூலம் விளக்கப்பட்டன.


    * உணவுத்தெரு


    உலக உணவு இந்தியா கண்காட்சியில் அனைவரையும் கவர்ந்த நிகழ்வு என்றால் அது புகழ்பெற்ற செஃப் சஞ்சீவ் கபூர் அவர்களால் நடத்தப்பட்ட உணவுத் தெரு திருவிழா தான். நிகழ்கால உணவு வகைகள் , இணைவு உணவுகள் ஆகியவற்றை தயாரிக்கும் வகையில் உலகம் முழுவதுமுள்ள பல்வேறு வகையான சமையல் முறைகள் , சுவைகள் , வாசனைகள் , இந்தியாவின் கொண்டாடப்படும் கலாச்சார பாரம்பரியம் , இந்தியாவில் உற்பத்தி செய்யப்படும் பலவிதமானப் பொருட்களின் தனித்துவம் ஆகியவற்றை ஒரே இடத்தில் கொண்டு வருவதற்கான தளமாக இந்தத் திருவிழா அமைந்திருந்தது. இந்த நிகழ்ச்சியில் எங்கும் கிடைக்கக்கூடிய , அனைவருக்கும் ஒத்துக்கொள்ளக்கூடிய , உடல்நலனுக்கு ஏற்ற உணவாகக் கருதப்படும் கிச்சடியை 918 கிலோ அளவுக்கு தயாரித்ததன் மூலம் புதிய கின்னஸ் சாதனை படைக்கப்பட்டது. இந்தியாவை உணவுப் பாதுகாப்புக் கொண்ட நாடாக மாற்றும் நோக்கத்துடன் ,‘‘ எனது தட்டில் உள்ள எந்த உணவையும் வீணாக்க மாட்டேன் ’’ என்று அனைவரும் உறுதியேற்றுக் கொள்ள வேண்டும் என்று இந்த நிகழ்ச்சியில் பேசிய உணவுத் பதனத் தொழில்துறை அமைச்சர் திருமதி.ஹர்சிம்ரத் கவுர் பாதல் கேட்டுக் கொண்டார்.


    * சர்வதேச அளவில் உணவுப்பதனத் தொழில்துறை அமைச்சகத்தின் பங்கேற்பு


    பிரான்ஸ் நாட்டில் நடைபெற்ற சியால் என்ற தலைப்பிலான உணவுக் கண்காட்சியில் பங்கேற்றதன் மூலமும் , ஜெர்மனியில் நடைபெற்ற அனுகா என்ற தலைப்பில் நடைபெற்ற மாநாட்டில் பங்குதாரராக கலந்து கொண்டதன் மூலமும் உணவுப் பதனத் தொழில் துறையில் தனது வலிமையை இந்திய உணவுப்பதனத் தொழில்துறை அமைச்சகம் வெளிப்படுத்தியது.


    ஜெர்மனியின் கொலோன் நகரில் 2017 ஆம் ஆண்டு அக்டோபர் மாதம் நடைபெற்ற அனுகா என்ற தலைப்பிலான உணவுக் கண்காட்சியில் பங்கேற்றது இந்தியாவுக்கு கிடைத்த கவுரவம் ஆகும். உழவர்களின் வாழ்க்கையில் மாற்றத்தை ஏற்படுத்துதல் , இடைவெளியை நிரப்புதல் ஆகியவற்றுக்கான உணவு இராஜதந்திரம் ஆகியவற்றால் உற்சாகமடைந்த அமைச்சர் திருமதி. பாதல் , உணவுப் பதன தொழிலை மேம்படுத்துவதன் மூலம் 2022 ஆம் ஆண்டுக்குள் உழவர்களின் வருமானத்தை இரு மடங்காக உயர்த்தும் இலக்கை எட்ட முடியும் என்றும் கூறினார். உணவுப் பதனத்துறையில் மட்டுமின்றி உழவுத் தொழில்நுட்பங்களிலும் நமது முதலீடுகளை அதிகரித்தல் , உழவுத் தொழில்நுட்பங்களை மேம்படுத்துதல் , அறுவடை நிலையிலும் , அதன்பின் வேறு இடங்களுக்கு கொண்டு செல்லும் நிலையிலும் உணவுப் பொருட்கள் வீணாவதைத் தடுத்தல் ஆகியவற்றை மேலை நாடுகளில் இருந்து கற்றுக் கொள்வது தான் உணவு குறித்த பன்னாட்டு நிகழ்வுகளில் இந்தியா கலந்து கொள்வதற்கான காரணங்கள் ஆகும்.


    * பிரதமரின் விவசாயிகள் சம்படா ( Sampada) திட்டம்


    உணவுப் பதன தொழில்துறை அமைச்சகத்தின் மூலம் செயல்படுத்தப்பட்டு வந்த திட்டங்கள் மாற்றியமைக்கப்பட்டு , புதிய திட்டங்களுக்கு மத்திய அமைச்சரவை ஒப்புதல் அளித்ததுடன் , அவை பிரதமரின் விவசாயிகள் சம்படா திட்டம் என்ற பெயரில் தொடங்கப்பட்டன. பண்ணைகளில் தொடங்கி சில்லரை விற்பனை நிலையங்கள் வரையிலான உணவுப்பதனத் துறையின் ஒட்டுமொத்த வழங்கல் சங்கிலியிலும் உணவுப் பதனம் மற்றும் பாதுகாப்பு திறன்களை அதிகரித்தல் , அவற்றுக்கான உட்கட்டமைப்பு வசதிகளை ஏற்படுத்துதல் ஆகியவை தான் சம்படா திட்டத்தின் நோக்கமாகும். உணவுப் பதன ஆலைகள் மற்றும் உணவு வணிகத்தை வணிகர்களுடன் இணைத்து அதன் மூலம் ஏராளமான வேலைவாய்ப்புகளை ஏற்படுத்தவும் , உழவர்களின் வருவாயைப் பெருக்கவும் பெருமளவில் உதவும். உணவுப் பதன அமைச்சகத்தால் இப்போது செயல்படுத்தப்பட்டு வரும் மெகா உணவுப் பூங்காக்கள் , ஒருங்கிணைந்த குளிர்கிடங்கு சங்கிலிகள் மற்றும் மதிப்புக் கூட்டு கட்டமைப்புகள் , உணவுப் பாதுகாப்பு மற்றும் தர உத்தரவாதக் கட்டமைப்பு உள்ளிட்டவற்றையும் , புதிதாக உருவாக்கப்பட்ட வேளாண் பதன தொழில்பூங்காக்களுக்கான கட்டமைப்புகள் , முன்னணி மற்றும் பின்னணி இணைப்புகள் , உணவுப் பதனம் மற்றும் பாதுகாப்புத் திறன்களை உருவாக்குதல் / பெருக்குதல் போன்ற திட்டங்களையும் ஒருங்கிணைத்து உருவாக்கப்பட்ட திட்டமாகும்.


    * பிற முக்கியத்துவம் வாய்ந்த நிர்வாக முடிவுகள்


    • உணவு மற்றும் வேளாண்மை சார்ந்த பதன தொழிற்சாலைகளும் , குளிர் கிடங்கு கட்டமைப்புகளும் வேளாண்துறை சார்ந்தவையாக அறிவிக்கப்பட்டிருப்பதால் அவை முதன்மைத் துறை கடனுக்கான தகுதி பெற்றுள்ளன. இதன்மூலம் உணவுப் பதன நடவடிக்கைகள் மற்றும் கட்டமைப்புகளுக்கு கூடுதல் கடன் வசதி கிடைக்கும்.


    • குளிர்கிடங்கு திட்டங்களில் முன் சீரமைப்பு , முன்குறியீடு செய்தல் , பழுக்க வைத்தல் , மெழுகு தடவுதல் , பழங்கள் மற்றும் காய்கறிகளை சில்லரை வணிகத்துக்காக பேக்கிங் செய்து வில்லை ஒட்டுதல் ஆகியவற்றுக்கு சேவை வரியிலிருந்து விலக்கு அளிக்கப்பட்டிருக்கிறது. இதுவரை வரிச்சலுகை என்பது வேளாண் பண்ணையில் விவசாயிகளுக்கு மட்டுமே வழங்கப்பட்டு வந்த நிலையில் , இந்தப் புதிய அறிவிப்பு குளிர்கிடங்கு உரிமையாளர்களுக்கு மிகப்பெரிய நிம்மதி ஆகும். இது குளிர்கிடங்கு தொடர் திட்டங்களுக்கான சாத்தியக் கூறுகளை அதிகரிப்பதுடன் , இத்துறையில் அதிக முதலீட்டையும் ஊக்குவிக்கும்.


    • உ ள்கட்டமைப்பு மேம்பாட்டுத் திட்டங்கள் குறித்த உரிமைக் கோரிக்கைகளை தாக்கல் செய்வதில் வெளிப்படைத் தன்மையை அதிகரிக்கவும் , மனிதக் குறுக்கீட்டை குறைக்கவும் வசதியாக ஆன்லைன் மென்பொருள் தயாரிக்கப்பட்டு , பயன்பாட்டுக்கு கொண்டு வரப்பட்டிருக்கிறது. இது மற்ற திட்டங்களுக்கும் விரிவுபடுத்தப்பட்டுக் கொண்டிருக்கிறது.


    • முதலீட்டை கண்காணிப்பதற்காகவும் , வசதிகளை செய்து தருவதற்காகவும் உணவு பதன அமைச்சகத்தில் இந்திய முதலீட்டு மேசை என்ற தனிப் பிரிவு தொடங்கப்பட்டிருக்கிறது. உணவுப் பதனத் துறையில் முதலீடு செய்ய வாய்ப்புள்ள முதலீட்டாளர்களை அடையாளம் கண்டு , அவர்களை மிகுந்த கவனத்துடனும் , முறையாகவும் அணுகி முதலீடுகளைக் கோரும். அதுமட்டுமின்றி , அவர்களுக்கு தேவையான அனைத்து சேவைகளையும் வழங்கி முதலீட்டுக் கோரிக்கைகளை தொடர்ந்து முன்னெடுக்கும். இந்தியா மற்றும் வெளிநாடுகளில் முதலீட்டு ஈர்ப்பு நிகழ்ச்சிகளை நடத்துதல் , முதலீட்டுக் கூட்டங்களை நடத்துதல் உள்ளிட்ட பணிகளில் அமைச்சகத்துக்கு இந்தப் பிரிவு உதவி செய்யும்.


    • நபார்ட் வங்கியில் ரூ. 8000 கோடியில் பால் பதனம் மற்றும் வளர்ச்சி நிதியம் உருவாக்கப்பட்டுள்ளது. பழைய மற்றும் பயன்பாட்டில் இல்லாத , குறிப்பாக கூட்டுறவித்துறையில் உள்ள பால் பதன ஆலைகளை நவீனப்படுத்த இந்த நிதி உதவும். இதனால் அந்த ஆலைகளின் பால் பதனத் திறன் அதிகரித்து , உழவர்களின் உற்பத்தி அதிக மதிப்பு சேர்வதுடன் , அவர்களின் வருமானமும் அதிகரிக்கும்.


    • தமிழ்நாட்டில் பெரம்பலூரில் வெங்காயத்திற்கான பொது உணவு பதன பராமரிப்பு மையம் திறக்கப்பட்டிருக்கிறது.


    * கூடுதல் நிதிச் சலுகைகள்


    • 2016-17 ஆம் ஆண்டு நிதிநிலை அறிக்கையில் அறிவிப்புகள்


    ¨ குளிர்பதன வசதி கொண்ட கொள்கலன்களுக்கான கலால் வரி 12.5 விழுக்காட்டிலிருந்து 6% ஆக குறைக்கப்பட்டுள்ளது.


    ¨ குளிர்பதன வசதி கொண்ட கொள்கலன்களுக்கான சுங்க வரி 10 விழுக்காட்டிலிருந்து 5% ஆக குறைக்கப்பட்டுள்ளது.


    ¨ குளிர்கிடங்குகள் , குளிர் அறைகள் ஆகியத் திட்டங்களுக்காக இறக்குமதி செய்யப்படும் பொருட்களுக்கு வசூலிக்கப்பட்டு வரும் 5% அடிப்படை சுங்கவரிச் சலுகை குளிர் கிடங்கு சங்கிலிகளுக்கு தேவைப்படும் பொருள்களுக்கும் நீட்டிக்கப்படுகிறது.


    ¨ எந்திரங்களுக்கான கலால் வரி 10 விழுக்காட்டிலிருந்து 6% ஆக குறைக்கப்பட்டிருக்கிறது.


    • மெகா உணவுப் பூங்காக்கள்:


    வேளாண்துறையின் விரைவான வளர்ச்சிக்கும் , மத்திய அரசின் ‘ இந்தியாவில் தயாரிப்போம் ’ திட்டத்திற்கும் உதவுவதுடன் , உழவர்களின் வருமானத்தை இரு மடங்காக உயர்த்துவதற்கும் குறிப்பிடத்தக்க அளவில் பங்களிக்கும் என்பதால் உணவுப் பதனத் தொழில்துறையின் வளர்ச்சியில் மத்திய உணவுப் பதனத் தொழில்துறை அமைச்சகம் அதிக கவனம் செலுத்தி வருகிறது. மதிப்பு கூட்டு பணிகளை மேற்கொள்வதன் மூலமும் , உணவு வினியோகச் சங்கிலியின் ஒவ்வொரு நிலையிலும் உணவு வீணாவதை , குறிப்ப்பாக அழுகக் கூடிய பொருட்கள் வீணாவதை , குறைப்பதன் மூலமும் உணவுப் பதனத் துறைக்கு ஊக்கம் அளிக்கும் வகையில் , நாடு முழுவதும் மெகா உணவுப் பூங்காக்களை அமைக்கும் பணியில் உணவுப் பதனத் தொழில்துறை அமைச்சகம் ஈடுபட்டிருக்கிறது. பண்ணை முதல் சந்தை வரையிலான மதிப்புச் சங்கிலியுடன் உணவுப் பதனத்துக்குத் தேவையான நவீன உட்கட்டமைப்பு வசதிகளை மெகா உணவுப் பூங்காக்கள் செய்து தருகின்றன. பொதுவான வசதிகளும் , அதற்கு உதவக்கூடிய கட்டமைப்பு வசதிகளும் மத்திய பதன மையத்தில் அமைக்கப்பட்டிருக்கும். தொடக்கநிலை பதன வசதிகளும் , கிடங்குகளும் பண்ணைக்கு அருகில் தொடக்க நிலை பதன மையங்கள் மற்றும் சேகரிப்பு மையங்கள் வடிவில் அமைக்கப்பட்டிருக்கும். இந்தத் திட்டத்தின்படி ஒவ்வொரு மெகா உணவுப்பதனப் பூங்கா திட்டத்திற்கும் மத்திய அரசு ரூ. 50 கோடி வரை நிதியுதவி வழங்குகிறது.


    2017 ஆம் ஆண்டில் கீழ்க்கண்ட உணவுப்பூங்காக்கள் தொடங்கப்பட்டன/ செயல்பாட்டுக்கு கொண்டு வரப்பட்டன:


    1. பதஞ்சலி உணவு மற்றும் மூலிகை பூங்கா , ஹரித்வார் (உத்தர்காண்ட்) ;


    2. தி இண்டஸ் மெகா உணவுப் பூங்கா , கார்கோன் (மத்தியப் பிரதேசம்) ;


    3. ஜார்க்கண்ட் மெகா உணவுப் பூங்கா , ராஞ்சி (ஜார்க்கண்ட்) ;


    4. ஜாங்கிப்பூர் மெகா உணவுப் பூங்கா , முர்ஷிதாபாத் ( மேற்கு வங்கம்) ;


    5. ஸ்ரீனி மெகா உணவுப் பூங்கா , சித்தூர் (ஆந்திரப் பிரதேசம்) ;


    6. நார்த் ஈஸ்ட் மெகா உணவுப் பூங்கா , நல்பாரி ( அஸ்ஸாம்) ;


    7. இண்டர்நேஷனல் மெகா உணவுப் பூங்கா , பாசில்கா( பஞ்சாப்) ;


    8. இண்டகிரேட்டட் உணவுப் பூங்கா , தும்கூர் (கர்நாடகா) ;


    9. எம்.ஐ.டி.எஸ் மெகா உணவுப் பூங்கா பிரைவேட் லிமிடெட் , ராயகடா (ஒதிஷா)


    ¨ கீழ்க்கண்ட மெகா உணவுப் பூங்காக்களுக்கு அடிக்கல் நாட்டப்பட்டிருக்கிறது:


    1. பஞ்சாப் அக்ரோ இண்டஸ்ட்ரீஸ் மெகா உணவுப்பூங்கா திட்டம் , லூதியானா


    2. கேரள மாநிலம் பாலக்காட்டில் கின்ஃப்ரா நிறுவனம் உருவாக்கும் மெகா உணவுப்பூங்கா


    3. கேரள மாநிலம் ஆழப்புழையில் கே.எஸ்.ஐ.டி.சி நிறுவனம் உருவாக்கும் மெகா உணவுப்பூங்கா


    4. சோளத்தை மூலப்பொருளாகக் கொண்ட மெகா உணவுப்பூங்கா , கபூர்தலா , பஞ்சாப்


    ¨ ஒரு மெகா உணவுப்பூங்கா ஊரகப்பகுதியில் 5000 பேருக்கு வேலைவாய்ப்பை உருவாக்கித் தருவதுடன் 25,000 உழவர்களுக்கும் பயனளிக்கும்.


    ¨ மராட்டிய மாநிலம் சதாரா , ராஜஸ்தான் மாநிலம் ஆஜ்மீர் , திரிபுரா மாநிலம் அகர்தலா ஆகிய இடங்களில் அமைக்கப்பட்டு வரும் மெகா உணவுப் பூங்காக்களின் பணிகள் நிறைவடையும் தருவாயில் உள்ளன. இவை நடப்பு நிதியாண்டின் இறுதிக்குள் செயல்பாட்டுக்கு வந்து விடும்.


    ¨ ரூ. 2000 கோடி உணவுப் பதன நிதியிலிருந்து 10 மெகா உணவுப் பூங்காக்களுக்கும் , இரு உணவுப் பதன ஆலைகளுக்கும் மொத்தம் ரூ. 427.69 கோடி பருவகாலக் கடனாக நபார்ட் அமைப்பு ஒதுக்கியிருக்கிறது. இந்த கடனில் இதுவரை ரூ. 81.10 கோடி வழங்கப்பட்டு விட்டன. நபார்ட் வங்கியின் சிறப்பு நிதியிலிருந்து குறைந்த வட்டியில் கடன் பெறுவதற்காக பல்வேறு மாநிலங்களில் உள்ள 157 உணவுப் பூங்காக்களை உணவுப்பதன தொழில் துறை அமைச்சகம் அறிவித்துள்ளது.


    ¨ ஒருங்கிணைந்த குளிர்கிடங்கு சங்கிலி மற்றும் மதிப்புக் கூட்டல் கட்டமைப்பு வசதிகள்:


    அ. 2017 ஆம் ஆண்டில் மொத்தம் 16 திட்டங்கள் செயல்பாட்டுக்கு வந்துள்ளன. இதன் மூலம் குளிர் கிடங்குகளின் கொள்ளளவை 2.44 லட்சம் மெட்ரிக் டன்னாக அமைச்சகம் அதிகரித்துள்ளது. 2014 - 17 காலத்தில் தனிப்பட்ட வகையில் விரைவாக உறைவிக்கும் திறன் ஒரு மணி நேரத்திற்கு 72.70 மெட்ரிக் டன்னாக உயர்த்தப்பட்டுள்ளது. தினமும் பால் பதனம்/ இருப்பு வைக்கும் வசதி 34.55 லட்சம் லிட்டராகவும் , குளிரூட்டப்பட்ட கொள்கலன் வேன்களின் எண்ணிக்கை 472 ஆகவும் அதிகரிக்கப்பட்டிருக்கிறது.


    ஆ. கடந்த மூன்றரை ஆண்டுகளில் 74 ஒருங்கிணைந்த குளிர்கிடங்கு தொடர் திட்டங்கள் செயல்பாட்டுக்கு வந்துள்ளன. அவற்றையும் சேர்த்து மொத்த குளிர்கிடங்கு தொடர் திட்டங்களின் எண்ணிக்கை 111 ஆக உயர்ந்திருக்கிறது. நிறைவேற்றி முடிக்கப்பட்ட மற்றும் செயல்படுத்தப்பட்டு வரும் திட்டங்கள் உள்ளிட்ட 232 குளிர்கிடங்கு சங்கிலித் திட்டங்களுக்கு அமைச்சகம் உதவி செய்துள்ளது. இவற்றின் மொத்தக் கொள்ளளவு 7.38 லட்சம் டன்னாகும். இதுதவிர தனிப்பட்ட வகையில் விரைவாக உறைவிக்கும் திறனை ஒரு மணி நேரத்திற்கு 210.75 மெட்ரிக் டன்னாக உயர்த்தவும் , தினமும் பால் பதனம்/ இருப்பு வைக்கும் வசதியை 106.99 லட்சம் லிட்டராகவும் , குளிரூட்டப்பட்ட கொள்கலன் வேன்களின் எண்ணிக்கையை 1371 ஆகவும் அதிகரிக்கவும் அமைச்சகம் உதவி செய்துள்ளது.


    இ. இந்தத் திட்டத்திற்கான விதிகள் சம்பந்தப்பட்டவர்களிடமிருந்து கிடைக்கும் கருத்துகள் , அனுபவங்கள் ஆகியவற்றின் அடிப்படையில் அவ்வப்போது மாற்றப்படுகின்றன.


    ஈ. ஒவ்வொரு குளிர்கிடங்கு திட்டமும் சராசரியாக 500 பழங்கள்/காய்கறிகள் பயிரிடும் விவசாயிகளுக்கும் , பால் வளத்துறை விவசாயிகள் 5000 பேருக்கும் பயனளிக்கும். அதுமட்டுமின்றி 100 பேருக்கு வேலைவாய்ப்பை ஏற்படுத்தும்.

                                                                                                                                                  
ஆண்டு                                                                             2014 (மே - டிசம்பர்)  2015   2016   2017 (டிசம்பர் வரை)  மொத்தம்
                                                                                                                                                  
                                                                                                                                                  
                                                                                                                                                  
நிறைவேற்றி முடிக்கப்பட்ட குளிர்கிடங்குத் திட்டங்கள்                               13                    21     24     16                   74     
                                                                                                                                                  
                                                                                                                                                  
                                                                                                                                                  
குளிர்கிடங்கின் மொத்தக் கொள்ள்ளவு/ CA/MA கொள்ளளவு/ உறைவிப்பான் (லட்சம் டன்களில்)  0.39                  0.66   0.576  0.811                2.44   
                                                                                                                                                  
                                                                                                                                                  
                                                                                                                                                  
விரைவாக உறைவிக்கும் திறன் (டன்/ மணி)                                              32.20                 16.25  13.25  11                   72.70  
                                                                                                                                                  
                                                                                                                                                  
                                                                                                                                                  
பால் இருப்புக் கொள்ளளவு/ குளிர்பதனத் திறன் (லட்சம் லிட்டர்/ நாள்)                 5.50                  10.00  16.05  3.00                 34.55  
                                                                                                                                                  
                                                                                                                                                  
                                                                                                                                                  
குளிரூட்டப்பட்ட கொள்கலன் வேன்கள் (எண்ணிக்கை)                                      82                    98     196    96                   472    
                                                                                                                                                  
                                                                                                                                                  

    ¨ இறைச்சிக் கூடங்களை அமைத்தல்/நவீனப்படுத்தும் திட்டத்தின் கீழ் பனாஜியில் (கோவா) ஒரு திட்டம் செயல்பாட்டுக்கு வந்துள்ளது.


    ¨ 10 உணவு சோதனை ஆய்வகங்கள் அமைக்கப்பட்டிருக்கின்றன.


    ¨ 31.08.2017 அன்று இந்திய உணவுப்பதன தொழில்நுட்ப நிறுவனத்துடன் இணைந்து பெரம்பலூரில் வெங்காயத்திற்கான பொது உணவு பதன பராமரிப்பு மையம் தொடங்கப்பட்டது. பெரம்பலூர் மாவட்டத்தில் உள்ள உழவர்கள் மொத்தம் 8000 ஹெக்டேர் பாசனப் பரப்பில் ஆண்டுக்கு 70 ஆயிரம் டன் சிறிய வெங்காயத்தை உற்பத்தி செய்கின்றனர். இடுபொருட்கள் விலை உயர்வு , கணிக்க முடியாத தட்பவெப்பநிலை , பயிர்களைத் தாக்கும் நோய்கள் அதிகம் ஏற்படுவது , போதிய கொள்முதல் விலை கிடைக்காமை உள்ளிட்ட இடையூர்களையும் கடந்து இந்த அளவுக்கு வெங்காயம் விளைவிக்கப்படுகிறது. அவ்வாறு உற்பத்தி செய்யப்படும் வெங்காயம் வீணாகாமல் தடுப்பது , உழவர்களின் வருவாயை பெருக்குவது , நுகர்வோருக்கு வெங்காயம் கிடைப்பதை உறுதி செய்வது ஆகிய நோக்கங்களுக்காக இந்த மையம் தொடங்கப்பட்டிருக்கிறது.


    ¨ ஜி.எஸ்.டி. வழிகாட்டும் பிரிவு:


    ஜி.எஸ்.டி வரி விதிப்பு முறை குறித்து உணவுப் பதன தொழில்துறையினருக்கு விளக்குவதற்காக 4 உறுப்பினர்களைக் கொண்ட ஜி.எஸ்.டி. வழிகாட்டும் பிரிவை மத்திய உணவுப் பதனத் தொழில்துறை அமைச்சகம் அதன் அலுவலகத்தில் தொடங்கியுள்ளது. ஜி.எஸ்.டி வரி விதிப்பு முறை உடனடியாக செயல்படுத்தப்படுவதற்கு உதவும் வகையில் இந்தப் பிரிவை அமைச்சகம் ஏற்படுத்தியுள்ளது. மத்திய உணவுப் பதனத் தொழில்துறை அமைச்சகத்துடன் தொடர்புடைய தொழில் மற்றும் வணிக சங்கங்களுக்கு ஜி.எஸ்.டி வரியை நடைமுறைப்படுத்த அனைத்து வழிகளிலும் இந்தப் பிரிவு உதவி செய்கிறது. அமைச்சகத்துடன் சம்பந்தப்பட்ட எந்தத் துறையாக இருந்தாலும் , அவர்களுக்கு இந்த வரி தொடர்பான எந்த பிரச்சினையாக இருந்தாலும் அதைத் தீர்ப்பதற்காக முதலில் தொடர்பு கொள்ளும் இடமாக இந்த மையம் விளங்குகிறது. ஜி.எஸ்.டி வரிச் சட்டம் , விதிகள் , வரி விகித அடுக்குகள் உள்ளிட்ட அனைத்து அம்சங்கள் குறித்த முழுமையான தகவல்களைக் கொண்ட அமைப்பாக இந்த மையம் திகழ்கிறது. இந்த மையத்தின் உறுப்பினர்களை 1800111175 என்ற இலவச தொலைபேசி எண் அல்லது #AskonGSTFPI என்ற முகவரியில் தொடர்பு கொள்ளலாம். கூடுதல் விவரங்களை http://www.mofpi.nic.in என்ற இணையதளத்திலிருந்து பெறலாம்.


    ¨ மத்திய உணவுப்பதன அமைச்சகத்தின் நோக்கங்களுக்கு உதவும் வகையில் இந்திய உணவுப் பாதுகாப்பு மற்றும் தர ஆணையம் உணவுப் பொருட்களுக்கு ஒப்புதல் வழங்கும் நடைமுறைகளை மிகவும் எளிமைப்படுத்தியுள்ளது:


    1. சர்வதேச கோடெக்ஸ் தரங்களுடன் ஒத்துப்போகக்கூடிய சுவை கூட்டிகள் மற்றும் உணவுப் பொருட்களை கெடாமல் பாதுகாப்பதற்கான சேர்ப்பான் களுக்கு அதிக எண்ணிக்கையில் ஒப்புதல் அளித்திருக்கிறது.


    2. ஒப்புதல் பெறப்பட்ட மூலப்பொருட்கள் மற்றும் சேர்ப்பான்களைக் கொண்டு தயாரிக்கப்பட்ட தரப்படுத்தப்படாத உணவு வகைகளுக்கு ஒப்புதல் பெறுவதிலிருந்து விலக்களிக்கும் வகையில் விதிகளில் திருத்தம் செய்திருக்கிறது. இது உணவுப் பொருள் துறைக்கு பெரும் நிம்மதியை அளித்துள்ளது.


    ¨ ஹரியானா மாநிலம் சோனாப்பேட் மாவட்டம் குண்ட்லியில் உள்ள தேசிய உணவுத் தொழில்நுட்பம் மற்றும் தொழில்முனைவு நிறுவனம் , தமிழ்நாட்டில் தஞ்சாவூரில் உள்ள இந்திய உணவுப்பதன தொழில்நுட்ப நிறுவனம் ஆகியவை இந்திய அரசால் மதிப்புறு மையங்களாக மேம்படுத்தப்பட்டுள்ளன. இந்த நிறுவனங்களில் படித்து தேர்ச்சிப் பெற்றவர்கள் அனைவருக்கும் உடனடியாக வேலை கிடைக்கிறது என்பது குறிப்பிடத்தக்கது.


    ¨ இந்தியாவில் உணவுப் பாதுகாப்புக்கான முதன்மை ஒழுங்குமுறை அமைப்பாக விளங்கும் இந்திய உணவுப் பாதுகாப்பு மற்றும் தர ஆணையம் ,‘ உணவு ஒழுங்குமுறை இணையதளம் ’ என்ற புதிய இணையத்தை ஏற்படுத்தியுள்ளது. உணவு நிறுவனங்களின் உள்ளூர் செயல்பாடுகள் மற்றும் வெளிநாட்டு இறக்குமதிகளுக்கு உதவுவதற்கான ஒற்றை கருவியாகத் தொடங்கப்பட்டுள்ள இந்த இணையதளம் இந்தியாவில் உணவுப் பாதுகாப்பு விதிகள் வெளிப்படையாகவும் , சிறப்பாகவும் நடைமுறைப்படுத்த பெரிதும் உதவியாக இருக்கும். உணவு நிறுவனங்கள் செயல்படுவதற்கான சாதகமான சூழலை ஏற்படுத்தும் நோக்கத்துடன் இந்திய அரசின் ‘ ஒரு நாடு .... ஓர் உணவுச் சட்டம் ’ இயக்கத்துடன் இணைக்கப்பட்டுள்ளது.


    ¨ தேசிய உணவுப் பதனக் கொள்கை


    தேசிய உணவுப் பதனக் கொள்கை குறித்த அணுகுமுறை அறிக்கை மத்திய உணவுப் பதனத் தொழில்துறை அமைச்சகத்தின் இணையதளத்தில் பதிவேற்றம் செய்யப்பட்டிருக்கிறது. இந்தக் கொள்கை இந்தியாவின் தேசிய உணவுத் தொகுப்பு , தேசிய குளிர்கிடங்கு சங்கிலித் தொகுப்பு ஆகியவற்றை கட்டி எழுப்பதிலும் , இந்தியாவின் அனைத்து மூலை , முடுக்குகளிலும் சில்லறை சந்தைகளை உருவாக்குவதிலும் அதிக கவனம் செலுத்தும்.


    **********************


    

    
    (Release ID: 1515787) Visitor Counter : 561