      மத்திய அமைச்சரவை

      பிற பிற்படுத்தப்பட்ட வகுப்பில் உட்பிரிவுகளை பிரிப்பது குறித்து ஆய்வு செய்வதற்கான ஆணையத்தின் பதவிக்காலத்தை நீட்டிக்க மத்திய அமைச்சரவை ஒப்புதல்
      Posted On: 20 DEC 2017 2:40PM by PIB Chennai


    பிற பிற்படுத்தப்பட்ட வகுப்பினரை பல்வேறு உட்பிரிவுகளாக பிரிப்பது குறித்து ஆய்வு செய்வதற்கான அமைக்கப்பட்டுள்ள ஆணையத்தின் பதவிக்காலத்தை மேலும் 12 வாரங்களுக்கு , அதாவது 02.04.2018 வரை நீட்டிக்க பிரதமர் திரு. நரேந்திர மோடி அவர்கள் தலைமையில் நடைபெற்ற அமைச்சரவைக் கூட்டத்தில் ஒப்புதல் அளிக்கப்பட்டுள்ளது. பிற பிற்படுத்தப்பட்ட வகுப்பில் உட்பிரிவுகளை பிரிப்பது குறித்து ஆய்வு செய்து வரும் ஆணையம் , இதுதொடர்பாக பல்வேறு பங்குதாரர்களுடன் கலந்தாய்வுகளை நடத்தி , விரிவான அறிக்கை தாக்கல் செய்ய இந்த கால நீட்டிப்பு உதவும்.
    
    இந்த ஆணையம் இந்திய அரசியலமைப்புச் சட்டத்தின் 340வது பிரிவின்படி குடியரசுத் தலைவர் ஒப்புதலுடன் 02.10.2017 அன்று அமைக்கப்பட்டது. இந்த ஆணையத்தின் தலைவர் பதவியேற்ற நாளிலிருந்து 12 வாரங்களில் அதன் அறிக்கையைத் தாக்கல் செய்யவேண்டும் என்று காலக்கெடு நிர்ணயிக்கப்பட்டிருந்தது குறிப்பிடத்தக்கது.


    
    
    பின்னணித் தகவல்கள்:


    
    
    ஓய்வுபெற்ற நீதிபதி திருமதி ஜி.ரோகிணி தலைமையிலான இந்த ஆணையம் , 11.10.2017 அன்று செயல்படத் தொடங்கியது. பிற பிற்படுத்தப்பட்ட வகுப்பினருக்கு இடஒதுக்கீடு வழங்கும் அனைத்து மாநிலங்கள் / யூனியன் பிரதேசங்கள் மற்றும் மாநில பிற்படுத்தப்பட்டோர் ஆணையங்களுடன் இதுதொடர்பாக ஆணையம் ஆலோசனை நடத்தியுள்ளது. கடந்த 3 ஆண்டுகளில் உயர் கல்வி வகுப்புகளில் பிற பிற்படுத்தப்பட்ட வகுப்பைச் சேர்ந்த எவ்வளவு பேர் சேர்க்கப்பட்டுள்ளனர் என்பது குறித்து 197 உயர் கல்வி நிறுவனங்களிடமிருந்தும் , கடந்த 3 ஆண்டுகளில் அரசுத் துறைகள் , பொதுத்துறை வங்கிகள் மற்றும் நிதி நிறுவனங்கள் மற்றும் பொதுத்துறை நிறுவனங்களில் பிற பிற்படுத்தப்பட்ட வகுப்பைச் சேர்ந்த எவ்வளவு பேருக்கு வேலை வழங்கப்பட்டிருக்கிறது ? என்பது குறித்து சம்பந்தப்பட்ட நிறுவனங்களிடமிருந்தும் தகவல்களை வழங்கும்படி இந்த ஆணையம் கோரியிருக்கிறது. மத்திய அரசின் பிற பிற்படுத்தப்பட்ட வகுப்பினர் பட்டியலில் இடம்பெற்றுள்ள சாதிகள் / சமுதாயங்களுக்கு இடஒதுக்கீட்டின் பயன் சமமற்ற வகையில் பகிர்ந்தளிக்கப்பட்டிருக்கிறதா ? என்பதை அறியும் நோக்குடன் இந்த விவரங்களை நீதிபதி ரோகிணி ஆணையம் கோரியிருக்கிறது.
    
    எண்ணற்ற தொகுப்புகளைக் கொண்ட தகவல்கள் இருப்பதாலும் , அவற்றை பகுப்பாய்வு செய்து விரிவான அறிக்கையைத் தாக்கல் செய்ய அதிக காலம் தேவைப்படும் என்பதாலும் , மேலும் 12 வாரங்களுக்கு பதவிக்காலத்தை நீட்டிக்கும்படி மத்திய அரசை ஆணையம் கேட்டுக்கொண்டிருந்தது.

    ***

    
    
    (Release ID: 1514269) Visitor Counter : 49
    
    
      Read this release in: English