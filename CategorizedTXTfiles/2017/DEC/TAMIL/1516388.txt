      பெண்கள் மற்றும் குழந்தை நலன் அமைச்சகம்

      2005-06 நிதியாண்டில் 47.4 சதவீதமாக இருந்த குழந்தைகள் திருமணம், 2014-15ம் நிதியாண்டில் 26.8 சதவீதமாக குறைந்துள்ளது, என்எப்எச்எஸ் மூலம் தெரிகிறது.
      Posted On: 21 DEC 2017 4:29PM by PIB Chennai


    தேசிய குடும்ப நலன் ஆய்வில், சட்டப்பூர்வமான வயதுக்கு முன்பு திருமணம் செய்து கொண்ட பெண்களின் சதவீதம் (20 முதல் 24 வயதுக்கு உட்பட்டவர்கள்) 2005-06ம் நிதியாண்டில் 47.4 சதவீதமாக இருந்தது. இது 2014-15ம் நிதியாண்டில் 26.8 சதவீதமாக குறைந்துள்ளது. மேலும், இது என்சிபிசிஆர்.ரின் 2011ம் ஆண்டு மக்கள்தொகை கணக்கெடுப்புப்படி, 0 முதல் 9 வயதுக்கு உட்பட்ட சிறுவர், சிறுமியர்களின் திருமணம் முற்றிலும் இல்லை என்று தெரியவந்துள்ளது. சிறுவயதில் திருமணம் என்பது சிறுவர், சிறுமியர் என்று இரு தரப்புக்குமே கேடு விளைவிப்பதாகும். இதனால் இதை தடுத்து நிறுத்த அமைச்சகம் நடவடிக்கை எடுத்து வருகிறது. பெண்களை பொருத்த வரையில், சிறுவயதிலான திருமணம் என்பது, இளம்வயதில் கர்ப்பம், குழந்தை பிறப்பில் சிக்கல்கள், குறைந்த எடைக் கொண்ட குழந்தைகள் பிறப்பு, பிரசவ கால பெண்கள் மற்றும் குழந்தைகள் இறப்பு அதிகரித்தல் உள்ளிட்ட பிரச்னைகளை ஏற்படுத்தும்.


    2011ம் ஆண்டு மக்கள்தொகை கணக்கெடுப்பின்படி, ராஜஸ்தான், பீகார், உத்தரப் பிரதேசம், மத்தியப் பிரதேசம், குஜராத், மேற்குவங்கம் மற்றும் ஜார்க்கண்ட் ஆகிய மாநிலங்களில்தான் சிறுவர், சிறுமியர்கள் இடையிலான குழந்தைகள் திருமணம் அதிகளவில் நடக்கிறது. வெறும் தடையாக மட்டுமின்றி, குழந்தைகள் திருமணத்தை தடுத்து நிறுத்துவதற்காக குழந்தைகள் திருமண தடுப்பு சட்டம் – 2006ஐ மத்திய அரசு கொண்டு வந்தது. குழந்தைகள் திருமண தடுப்பு சட்டம் – 2006ஐ சீரிய முறையில் அமல்படுத்துவதற்காக மாநிலங்கள் / யூனியன் பிரதேசங்கள் தொடர்ந்து காலத்துக்கு ஏற்ப நடவடிக்கைகளை எடுத்து வருகின்றன. குழந்தைகள் திருமண பழக்கத்துக்கு, சமூக பழக்கவழக்கங்கள், பாரம்பரிய வழக்கம், கல்வியறிவின்மை, வறுமை, சமுதாயத்தில் பெண்களுக்கு அதிகாரம் குறைவாக இருப்பது மற்றும் விழிப்புணர்வு இல்லாமல் இருப்பது ஆகியவையே காரணமாக உள்ளது. சட்டத்தினால் மட்டும் இதை கட்டுப்படுத்த முடியாது. இது ஒரு தொடர்ச்சியான நடவடிக்கை ஆகும். இதற்காக ஊடக பிரச்சாரத்தையும், பல்வேறு திட்டங்களையும் அரசு செயல்படுத்தி வருகிறது.


    மாநிலங்களவையில் கேள்வி ஒன்றுக்கு பதில் அளிக்கையில், மத்திய பெண்கள் மற்றும் குழந்தைகள் மேம்பாட்டுத்துறை இணையமைச்சர் டாக்டர். வீரேந்திர குமார் இத்தகவலை தெரிவித்தார்.


    

    
    (Release ID: 1516388) Visitor Counter : 56