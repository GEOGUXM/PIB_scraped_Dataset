      PIB Headquarters

      ஓக்கி புயல் குறித்து விவாதிக்க தேசிய அவசரநிலை மேலாண்மைக் குழு சந்திப்பு
      தயார்நிலை, மீட்பு மற்றும் நிவாரண நடவடிக்கை குறித்து அமைச்சரவை செயலர் ஆய்வு

      Posted On: 04 DEC 2017 11:24AM by PIB Chennai

    தேசிய அவசரநிலை மேலாண்மைக் குழு அமைச்சரவை செயலர் திரு. பி.கே. சின்ஹா தலைமையில் புது தில்லியில் இன்று மாலை கூடியது. ஓக்கி புயலால் பாதிக்கப்பட்ட மாநிலங்கள் மற்றும் யூனியன் பிரதேசங்களில் நிவாரணம் மற்றும் மீட்பு நடவடிக்கைகள் குறித்து அவர் ஆய்வு செய்தார். இந்த புயல் காரணமாக பாதிக்கப்படக் கூடிய மகாராஷ்டிரா மற்றும் குஜராத் மாநிலங்களில் மீட்பு மற்றும் நிவாரணக்குழுவினரின் தயார் நிலை குறித்தும் இந்த குழு சீராய்வு செய்தது. ஓக்கி புயல் மிகத் தீவிரமான புயலாக கிழக்கு மத்திய அரபிக்கடலில் வடக்கு நோக்கி மணிக்கு 13 கிலோ மீட்டர் வேகத்தில் இன்று காலை நிலவரப்படி நகர்ந்து வருகிறது. இந்த புயல் வடக்கு- வட கிழக்கு திசையில் நகர்ந்து படிப்படியாக வலுவிழக்கக் கூடும். அதன் பின் ஆழ்ந்த காற்றழுத்த மண்டலமாக தெற்கு குஜராத் மற்றும் அதனையொட்டிய மகாராஷ்டிர மாநில பகுதிகளில் சூரத் அருகே டிசம்பர் 5ந்தேதி நள்ளிரவில் கரையை கடக்கக் கூடும்.


    தேசிய அவசரநிலை மேலாண்மைக் குழு தென் கிழக்கு வங்காள விரிகுடாவில் தெற்கு அந்தமான் கடலோரம் உருவாகி வரும் மற்றொரு காற்றழுத்த மண்டலம் குறித்தும் விவாதித்தது. இதன் காரணமாக தமிழ்நாடு, ஆந்திர பிரதேசம் மற்றும் அந்தமான் நிகோபார் தீவுகளில் மேற்கொள்ளப்பட்டு வரும் தயார் நிலை குறித்தும் ஆய்வு செய்தது. மீனவர்களுக்கும் மற்றவர்களுக்கும் இது தொடர்பாக போதிய அறிவுரைகள் வழங்கப்பட்டுள்ளன. தமிழ்நாடு, ஆந்திர பிரதேசம் மற்றும் அந்தமான் நிகோபார் தீவுகளின் தலைமை செயலாளர்கள் தங்கள் மாநிலங்களில் ஏற்படக்கூடிய எந்த ஒரு நிலைமையையும் கையாளும் விதமாக போதிய நடவடிக்கைகளை மேற்கொண்டு வருகிறார்கள்.


    இந்த மாநிலங்களின் தலைமை செயலாளர்கள் மற்றும் பிற மூத்த அலுவலர்களுடன் அமைச்சரவை செயலர் வீடியோ கான்பிரென்சிங் வாயிலாக தொடர்பு கொண்டு மாநிலங்களில் மேற்கொள்ளப்பட்டு வரும் நடவடிக்கைகள் குறித்து ஆய்வு மேற்கொண்டார். இந்த கூட்டத்தில் உள்துறை அமைச்சகம், தேசிய பேரிடர் மேலாண்மை ஆணையம், பாதுகாப்பு அமைச்சகம், இந்திய கடற்படை, இந்திய விமானப்படை, இந்திய கடலோரக் காவல் படை, புவி அறிவியல் அமைச்சக, இந்திய வானிலை ஆய்வுத்துறை ஆகியவற்றின் உயர் அதிகாரிகள் பங்கேற்றனர்.


    மத்திய மற்றும் பாதிக்கப்பட்ட மாநில அரசுகளின் அரசு முகமைகள் தொடர்ந்து இந்த புயலை கண்காணித்து வருகின்றன. தேவையான நிவாரணம் மற்றும் மீட்பு நடவடிக்கைகளை மேற்கொண்டு வருகின்றன. இந்திய கடலோரக்காவல் படை மற்றும் இந்திய விமானப்படை மற்றும் இந்திய கடற்படை மற்றும் உள்ளூர் அரசு முகமைகள் தொடர்ந்து தேடுதல் மற்றும் மீட்பு நடவடிக்கைகளில் ஈடுபட்டு வருகின்றன.


    தமிழ் நாட்டில் மொத்தம் 243 மீனவர்களும், கேரளாவில் 250 மீனவர்களும் லட்சத்தீவில் 1047 பேரும் இதுவரை மீட்கப்பட்டுள்ளனர். நிவாரண முகாம்களில் தங்க வைக்கப்பட்டுள்ளவர்களுக்கு நிவாரணப் பொருட்கள் வழங்கப்பட்டுள்ளன. தமிழ்நாடு, கேரளா மற்றும் லட்சத்தீவு மாநில நிர்வாகம் உடனடி நடவடிக்கையில் ஈடுபட்டு நிலைமையை கையாண்டு வருகின்றன. மத்திய அரசும் 10 கடலோரக் காவல்படை கப்பல்கள், 3 விமானங்கள், 1 ஹெலிகாப்டர்களையும், கடற்படை சார்பில் 10 கப்பல்களையும் 2 விமானங்களையும், 2 ஹெலிகாப்டர்களையும், விமானப்படை சார்பில் ஒரு விமானம் மற்றும் 2 ஹெலிகாப்டர்களையும் மீட்பு மற்றும் நிவாரணப் பணிகளுக்காக பணியில் ஈடுபடுத்தியுள்ளது.


    ****


    ரெசின்

    
    
    (Release ID: 1511802) Visitor Counter : 63
    
    
      Read this release in: English