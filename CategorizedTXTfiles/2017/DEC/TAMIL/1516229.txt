      பாதுகாப்பு அமைச்சகம்

      இடைமறிப்பு ஏவுகணை வெற்றிகரமாக சோதனை
      Posted On: 28 DEC 2017 6:03PM by PIB Chennai


    ஒடிசாவின் டாக்டர் அப்துல் கலாம் தீவில் இன்று காலை சுமார் 9.45 அளவில், பாதுகாப்பு ஆராய்ச்சி மற்றும் மேம்பாட்டு அமைப்பின் (டிஆர்டிஓ) கண்டம் விட்டு கண்டம் பாயும் பாதுகாப்பு ஏவுகணை (பிஎம்டி), பாய்ந்து வந்த இலக்கு ஏவுகணையை வெற்றிகரமாக தாக்கியது. இடைமறிப்பு ஏவுகணையானது, 15 கி.மீ. உயரத்தில், இலக்கு ஏவுகணையை தாக்கி சுக்குநூறாக அழித்தது. இந்த வெற்றியின் மூலம், உலகில் இதுபோன்ற பாதுகாப்பு தொழில்நுட்பம் பெற்றுள்ள மிகச்சில நாடுகளின் வரிசையில் இந்தியாவும் இணைந்துள்ளது.


    இன்று நடந்த இந்த நேரடி இடைமறிப்பு ஏவுகணை சோதனை நான்காவது முறையாக நடந்த சோதனையாகும். இவற்றில் தாக்குதலுக்கு வந்த ஏவுகணையை, இடைமறிப்பு ஏவுகணை துல்லியமாக தாக்கி அழித்துள்ளது.


    இந்த சோதனையில், தாக்குதலுக்கான மாதிரி கண்டம் விட்டு கண்டம் பாயும் ஏவுகணை ஐடிஆர் எல்சி-3 தளத்தில் இருந்து ஏவப்பட்டது. இதைத்தொடர்ந்து இந்த ஏவுகணையின் பாதை, பல்வேறு இடங்களில் அமைக்கப்பட்டுள்ள ராடார்கள் மூலம் துல்லியமாக ஆராயப்பட்டு அதன் இலக்கு மற்றும் பாதையை கண்டறிந்து, அத்தகவல்கள் பிரதான கட்டுப்பாட்டு மையத்துக்கு (எம்சிசி) அனுப்பப்பட்டன. அதைத்தொடர்ந்து, இலக்கு குறித்த தகவல் இடைமறிப்பு ஏவுகணைக்கு அனுப்பி எச்சரிக்கப்பட்டது. பின்னர் டாக்டர் அப்துல் கலாம் தீவில் இருந்து சரியாக இடைமறிக்கும் வகையிலான நேரத்தில், இடைமறிப்பு ஏவுகணை ஏவப்பட்டது. இந்த ஏவுகணை முதல்கட்டத்தில், உள்வழிகாட்டு அமைப்பு மற்றும் ராடார்கள் மூலம் இயங்குகிறது. அதைத்தொடர்ந்து, ஏவுகணை தன்னுள் இருக்கும் கருவி மூலம் இலக்கு ஏவுகணை மீதான குறியை நிர்ணயித்துக் கொண்டு அதை நோக்கி பாயும். அனைத்து ராடார்களும், எலக்ட்ரோ ஆப்டிக்கல் மற்றும் டெலிமெட்ரி நிலையங்கள், இவ்விரு ஏவுகணைகளையும் கண்காணித்து, இறுதி நிகழ்வை பதிவு செய்தன.


    இந்நிகழ்ச்சியை விமானப்படை துணை தளபதி ஏர் மார்ஷல் சிரிஷ் தியோ மற்றும் மூத்த பிற மூத்த ராணுவ அதிகாரிகள் பார்வையிட்டனர். மேலும், டிஆர்டிஓ இயக்குநர்கள், ஆர்சிஐ, ஏஎஸ்எல், எல்ஆர்டிஇ மற்று!ம் ஐடிஆர் ஆய்வகங்களின் இயக்குநர்கள், இந்த முழு செயல்பாட்டையும் சீராய்வு செய்தனர்.


    இந்த நிகழ்வை பார்வையிட்ட, பாதுகாப்புத் துறை அமைச்சரின் அறிவியல் ஆலோசகர் மற்றும் ஏவுகணைகள், தொழில்நுட்ப முறைகள் பொது இயக்குநரான டாக்டர் ஜி.சதீஷ் ரெட்டி கூறுகையில், இடைமறிப்பு ஏவுகணையின் தொடர் வெற்றியானது, உயர் தொழில்நுட்பமான கண்டம் விட்டு கண்டம் பாயும் ஏவுகணை பாதுகாப்பில் இந்தியாவின் நிபுணத்துவத்துமான திறன் உறுதிப்படுத்தி உள்ளது என்றார்.


    டிஆர்டிஓ தலைவர் மற்றும் பாதுகாப்பு ஆராய்ச்சி மற்றும் மேம்பாட்டுத்துறையின் செயலாளர் டாக்டர் ஆர்.கிறிஸ்டோபர், இந்த வெற்றிகரமான சோதனையில் பின்னணியில் இருந்த விஞ்ஞானிகளுக்கு பாராட்டு தெரிவித்தார். மேலும், இந்த சோதனை சுயசார்புக்கு வழிவகுத்துள்ளது என்றும் கூறினார்.


    பிஎம்டி திறனை பெற்றுள்ள மிகச்சில நாடுகளின் வரிசையில், இந்தியாவை உயர்த்தியதற்காக பாதுகாப்புத் துறை அமைச்சர் திருமதி. நிர்மலா சீதாராமன், டிஆர்டிஓ.வுக்கு பாராட்டு தெரிவித்தார்.

    
    
    (Release ID: 1516229) Visitor Counter : 77