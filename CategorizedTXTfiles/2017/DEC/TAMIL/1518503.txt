      நிதி அமைச்சகம்

      மெய்நிகர் நாணயங்களில் முதலீடு செய்வதன் ஆபத்து குறித்து மக்களை அரசு எச்சரிக்கிறது ; மெய்நிகர் நாணயங்கள் பொன்ஸித் திட்டம் போன்ற மோசடி முதலீட்டுத் திட்டமே என்கிறது அரசு
      மெய்நிகர் நாணயங்கள் (மின்னணு வடிவில் மட்டுமே புழங்கும் மாற்று நாணயம்) குறித்து இன்று நிதி அமைச்சகம் பின்வரும் அறிக்கையை வெளியிட்டுள்ளது :

      Posted On: 29 DEC 2017 12:28PM by PIB Chennai

    “ இந்தியாவிலும் பிற உலக நாடுகளிலும் அண்மைக் காலமாக , ‘ பிட் காய்ன் ’ உள்ளிட்ட மெய்நிகர் நாணயங்களின் (‘ விர்ச்சுவல் கரென்ஸி ’ க்கள் ) விலை இதுவரை இல்லாதவகையில் அதிகரித்துள்ளது . மெய்நிகர் நாணயங்களுக்கு எந்த இயல்பான மதிப்பும் இல்லை . எந்தவகையான சொத்துக்களாலும் அவை ஆதரவளிக்கப்படுவதில்லை . எனவே , பிட்காய்ன் மற்றும் பிற மெய்நிகர் நாணயங்களின் விலையானது முழுக்கவும் வெறும் யூகத்தன்மை சார்ந்தது . அதன் விளைவாக அவற்றின் விலையில் உயர்வும் ஏற்றஇறக்கங்களும் ஏற்படுகின்றன . பொன்ஸித் திட்டம் என்று அறியப்படுகின்ற மோசடி முதலீட்டுத் திட்டங்களில் காணப்படுவதைப் போன்ற முதலீட்டுப் பெருக்கத்தின் உண்மையான , உச்சபட்ச அபாயம் இதிலுள்ளது . இது திடீரென்று , நீடித்த அளவில் பாதிக்கப்பட்ட முதலீட்டாளர்கள் – குறிப்பாக , சிறுநுகர்வோர்கள் தாங்கள் பாடுபட்டுச் சேர்த்த பணத்தை இழப்பதில் போய் முடிகிறது . இத்தகைய மோசடி முதலீட்டுத் ( பொன்ஸி ) திட்டங்களில் சிக்கிக் கொள்வதைத் தவிர்ப்பதற்காக நுகர்வோர்கள் விழிப்பாகவும் மிகுந்த எச்சரிக்கையுடனும் இருக்கவேண்டியது அவசியம் ஆகும் . மெய்நிகர் நாணயங்கள் டிஜிட்டல் / மின்னணு வடிவில் சேமித்துவைக்கப்படுகிறது . இதனால் அவை , ஊடுருவல் , கடவுச்சொல் ( பாஸ்வேர்ட் ) இழப்பு , தீம்பொருள் தாக்குதல் முதலியனவற்றின் பாதிப்புக்கு இலக்காகின்றன . இதன் விளைவாக நிரந்தரப் பணநட்டமும் ஏற்படுகிறது . மெய்நிகர் நாணயப் பரிவர்த்தனைகள் பூடகமானது என்பதால் , அவை தீவிரவாதிகளுக்கு நிதி அளித்தல் , கடத்தல் , போதைப்பொருள் கடத்தல் , பணமோசடிச் செயல்கள் போன்ற சட்டத்திற்குப் புறம்பான நாசவேலைகள் செய்யவும் பயன்படக்கூடும் .


    மெய்நிகர் நாணயங்களுக்கு அரசின் பின்துணை இல்லை . இவை சட்டபூர்வமான பணப்பரிவர்த்தனையாகவும் இல்லை . எனவே , மெய்நிகர் நாணயங்கள் அரசின் நேரடி நாணயங்கள் அல்ல . இவை ’ நாணயங்கள் ’ என்று குறிப்பிடப்பட்டாலும் இவற்றுக்குத் தூலவடிவப் பண்பு கிடையாது . எனவே , மெய்நிகர் நாணயங்கள் ரூபாய் நோட்டுக்களோ நாணயங்களோ அல்ல . அரசு அல்லது இந்திய ரிசர்வ் வங்கி எந்த மெய்நிகர் நாணயங்களையும் பரிமாற்றத்துக்குரியதாக அங்கீகரிக்கவில்லை . மேலும் , அரசு அல்லது இந்தியாவின் வேறு எந்த ஒழுங்காற்று அமைப்பும் மெய்நிகர் நாணயங்கள் எவற்றையும் பரிமாற்றத்துக்குரியதாகவோ , வேறுவகை இடையீடாகவோ செயல்படுவதற்கான உரிமத்தை எந்த முகவாண்மைக்கும் வழங்கவில்லை . அவற்றைக் கையாளுவோர் இந்த உண்மைகளைக் கருத்தில் கொண்டு மெய்நிகர் நாணயங்களைப் பயன்படுத்துவதில் உள்ள அபாயத்தை உணர்ந்து எச்சரிக்கையுடன் செயல்பட வேண்டும் .


    மெய்நிகர் நாணயங்களின் பயன்பாட்டாளர்கள் , கைவசம் வைத்திருப்போர் , வணிகர்கள் ஆகியோர் ஏற்கெனவே மூன்று முறை , டிச்ம்பர் 2013 , பிப்ரவரி 2017 , டிசம்பர் 2017 ஆகிய காலங்களில் இந்திய ரிசர்வ் வங்கியால் சாத்தியமான , நிதிநிலைக்குரிய , செயல்பாட்டுக்குரிய , சட்டபூர்வமான வாடிக்கையாளர் பாதுகாப்பு பற்றியும் மற்றும் அவர்கள் பிட்காய்ன் மற்றும் / அல்லது பிற மெய்நிகர் நாணயங்களில் முதலீடு செய்வதால் அவர்கள் எதிர்கொள்ளும் பாதுகாப்பு தொடர்பான அபாயங்கள் குறித்தும் எச்சரிக்கப்பட்டுள்ளனர் . இது போன்ற திட்டங்களைச் செயல்படுத்த அல்லது பிட்காய்னையோ வேறுஎவ்வகையான மெய்நிகர் நாணயங்களையோ கையாள எந்த அலுவலகத்திற்கும் நிறுவனத்திற்கும் எந்த வகையான உரிமத்தையோ அனுமதியையோ அளிக்கவில்லை என்று ரிசர்வ் வங்கியும் விளக்கம் அளித்துள்ளது . மெய்நிகர் நாணயங்கள் சட்டப்பூர்வமான புழக்கத்துக்குரியவை அல்ல என்றும் இது போன்ற மெய்நிகர் நாணயங்கள் இந்தியாவில் எந்த வகையிலான ஒழுங்காற்று அனுமதியோ பாதுகாப்போ கொண்டிருக்கவில்லை என்றும் அரசும் கூடத் தெளிவுபடுத்தியுள்ளது . எனவே , இத்தகைய மெய்நிகர் நாணயங்களை முதலீட்டர்களும் பிற பங்கேற்பாளர்களும் முற்றும் தங்கள் சொந்தப் பொறுப்பிலேயே கையாள்கிறார்கள் . அவர்கள் அவற்றில் ஈடுபடுவதைத் தவிர்க்க வேண்டும் . அதுவே மிகவும் நல்லது . ”

    
    
    (Release ID: 1518503) Visitor Counter : 81