      பணியாளர் நலன், பொதுமக்கள் குறை தீர்ப்பு மற்றும் ஓய்வூதியங்கள் அமைச்சகம்

      ஆண்டிறுதி பரிசீலனை: ஊழியர், பொதுமக்களின் குறைகள் மற்றும் ஓய்வூதியம் ஆகியவற்றுக்கான அமைச்சகம்
      Posted On: 22 DEC 2017 2:26PM by PIB Chennai


    2017ஆம் ஆண்டில் ஊழியர், பொதுமக்களின் குறைகள் மற்றும் ஓய்வூதியம் ஆகியவற்றுக்கான அமைச்சகத்தின் செயல்பாடுகளின் முக்கிய அம்சங்கள் கீழே தரப்பட்டுள்ளன:


    பொது சேவைகள் தினத்தன்று அரசு ஊழியர்களுக்கு பிரதமர் விருதுகளை வழங்கினார். ‘2017ஆம் ஆண்டிற்கான பொது நிர்வாகத்தில் சிறப்பான செயல்பாட்டிற்கான பிரதமர் விருது’க்கு போட்டியிடும் வகையில் இதுவரை கண்டிராத வகையில் 2,345 மனுக்கள் பெறப்பட்டன. முன்னுரிமை திட்டங்களை அமல்படுத்துவதில் சிறப்பாகச் செயல்பட்டதற்கான விருதுகளை 2017 ஏப்ரல் 21 அன்று நடைபெற்ற 11வது பொது சேவைகள் தினத்தன்று பிரதமர் திரு. நரேந்திர மோடி அவர்கள் வழங்கி, அரசு ஊழியர்களிடையே உரையாற்றினார். (பிரதான் மந்திரி க்ருஷி சஞ்சாயி யோஜனா; பிரதான் மந்திரி ஃபசல் பீம யோஜனா; தேசிய விளைபொருட்களுக்கான தேசிய இணைய தளம்; தீன் தயாள் உபாத்யாயா க்ராம் ஜோதி யோஜனா; இந்தியாவில் தொழில் துவங்குதல்-நிமிர்ந்து நிற்கும் இந்தியா போன்ற) ஐந்து முன்னுரிமை திட்டங்களின் கீழ் வழங்கப்படும் 10 விருதுகள் உள்ளிட்டு, பொதுமக்களின் குறைகள் பிரிவில் புதிய கண்டுபிடிப்புகளின் கீழ் இரண்டு விருதுகள் உட்பட மொத்தம் 12 விருதுகளை பிரதமர் வழங்கினார்.


    மிகவும் பெருமைப்படத்தக்க “2017ஆம் ஆண்டில் பொது நிர்வாகத்துறையில் சிறப்பாகச் செயல்பட்டதற்கான பிரதமர் விருது”க்கு போட்டிபோடும் வகையில் இதுவரை கண்டிராத வகையில் 2,345 மனுக்கள் பெறப்பட்டன. முன்னுரிமை திட்டங்கள் பிரிவின் கீழ் 599 மாவட்டங்களிலிருந்து 1,515 மனுக்கள் பெறப்பட்டன. புதிய கண்டுபிடிப்புகள் பிரிவின் கீழ் பல்வேறு அமைப்புகள், அரசு அமைப்புகள் ஆகியவற்றிடமிருந்து 830 மனுக்கள் பெறப்பட்டன.


    2015ஆம் ஆண்டுக்கான இந்திய ஆட்சிப்பணி அதிகாரிகளிடையே பிரதமர் உரையாற்றினார். 2017 ஜூலை 3ஆம் தேதியன்று உதவிச் செயலாளர்களின் கூட்டத்தின் துவக்க நிகழ்ச்சியில் 2015ஆம் ஆண்டுக்கான இ.ஆ.ப. அதிகாரிகளிடையே பிரதமர் திரு. நரேந்திர மோடி அவர்கள் உரை நிகழ்த்தினார். மாற்றத்தை எதிர்க்கும் மனப்பாங்கிற்குள் நுழைவதைத் தவிர்க்குமாறும் இந்தியாவின் நிர்வாக முறைக்குள் ‘புதிய இந்தியா’ குறித்த உத்வேகத்தால் நிரப்புமாறும் இளம் இ.ஆ.ப. அதிகாரிகளுக்கு பிரதமர் அறிவுரை கூறினார். உதவிச் செயலாளர்கள் என்ற வகையிலான அவர்களது கூட்டத்தின் நிறைவு நிகழ்ச்சியின் பகுதியாக 2015ஆம் ஆண்டுக்கான இ.ஆ.ப. அதிகாரிகள் பிரதமருக்கு முன்பாக விளக்கச் சித்திரங்களை முன்வைத்தனர்.


    ஓய்வூதியம் மற்றும் ஓய்வூதியர்களின் நல்வாழ்வுக்கான துறையின் முதல் “ஓய்வூதிய அதாலத்” 2017 செப்டம்பர் 20 அன்று நடைபெற்றது. ஓய்வூதியம் மற்றும் ஓய்வூதியர்களின் நல்வாழ்வுக்கான துறையின் சார்பில் ஓய்வுபெறவிருப்பவர்களுக்கான ஆலோசனை பயிலரங்கத்தில் 2017 செப்டெம்பர் 20 அன்று முதல் “ஓய்வூதிய சிறப்பு முகாம்”-ஐ ஓய்வூதியம் மற்றும் ஓய்வூதியர்களின் நல்வாழ்வுக்கான அமைச்சகத்தின் துணை அமைச்சர் டாக்டர் ஜிதேந்திர சிங் துவக்கி வைத்தார். இந்தச் சிறப்பு முகாமில் தேர்ந்தெடுக்கப்பட்ட 29 ஓய்வூதிய வழக்குகளில் 19 வழக்குகள் இந்த முகாமிலேயே தீர்த்து வைக்கப்பட்டன. இவ்வாறு தீர்த்துவைக்கப்பட்ட 19 வழக்குகளில் 18 வழக்குகள் ஓய்வூதியர்களின் கோரிக்கையை ஏற்ற வகையில் முடித்து வைக்கப்பட்டது. 2017 நவம்பர் 30ஆம் தேதி நிலவரப்படி இந்த முகாமில் எழுப்பபட்ட 29 வழக்குகளில் 26 வழக்குகளுக்கு தீர்வு காணப்பட்டன என்பது குறிப்பிடத்தக்கதாகும்.


    இந்தத் துறைகளுக்கு நிறுவன ரீதியான நினைவூட்டலை உருவாக்குவதில் பங்களிப்பு செய்தமைக்காக 16 ஓய்வூதியர்களுக்கு 2017ஆம் ஆண்டின் ‘அனுபவ்’ விருதுகள் வழங்கப்பட்டன. இதுவரையில் ‘அனுபவ்’ இதழில் 4,406 கட்டுரைகள் வெளியிடப்பட்டுள்ளன.


    நிர்வாக சீர்திருத்தம் மற்றும் மக்கள் குறைகளுக்கான துறை பொதுமக்களின் குறைகள் மற்றும் நிர்வாக சீர்திருத்தங்கள் தொடர்பான பிரச்சனைகள் மீது நடவடிக்கை எடுக்க ‘தர்பக்சேவா’ என்ற முறையை துவங்கியது. நிர்வாக சீர்திருத்தம் மற்றும் மக்கள் குறைகளுக்கான துறை 2017 பிப்ரவரி 1ஆம் தேதியன்று தனது டிவிட்டர் சேவையை துவங்கியது. இந்த டிவிட்டர் சேவை நிர்வாக சீர்திருத்தம் மற்றும் மக்கள் குறைகள் போன்றவை தொடர்பான பிரச்சனைகளை கவனிப்பதை நோக்கமாகக் கொண்டதாகும். இந்த டிவிட்டர் சேவையானது மக்களின் குறைகளைக் களைவதற்கு சாதாரண பொதுமக்கள் இவை தொடர்பானவர்களையும் உள்ளடக்கிய இத்துறைக்கு மிகவும் முக்கியமான விஷயங்களை கவனிக்க உதவுகிறது.


    மக்களின் குறைகளை அரசினால் உடனடியாகத் தீர்த்து வைக்க, தங்களின் மக்களின் குறைகளுக்கான பிரிவுகளை மத்திய அரசின் சிபிக்ராம்ஸ் உடன் இணைக்குமாறு நிர்வாக சீர்திருத்தம் மற்றும் மக்கள் குறைகளுக்கான துறை மாநில அரசுகளுக்கு கடிதம் எழுதியது. 2014ஆம் ஆண்டிலிருந்து மக்களால் அரசின் முன்வைக்கப்பட்ட குறைகளின் எண்ணிக்கை ஏழு மடங்காக, அதாவது ஆண்டுக்கு சுமார் 2 லட்சம் குறைபாடுகளுக்கான மனுக்கள் என்பதிலிருந்து இந்த ஆண்டில் சுமார் 14 லட்சம் மனுக்கள் என்பதாக அதிகரித்துள்ளது. அவர்களின் மனுக்கள் மீது உடனடியான நடவடிக்கைகள் எடுக்கப்படுவதன் விளைவாகவே இந்த உயர்வு ஏற்பட்டுள்ளது. இப்போது சுமார் 99 சதவீத மனுக்கள் நிர்வாக சீர்திருத்தம் மற்றும் மக்கள் குறைகளுக்கான துறையினால் தீர்த்து வைக்கப்படுகிறது. குறைகளைக் களைவதற்கான சராசரி கால அளவு குறைந்துள்ளது. உதாரணமாக, வருவாய்த் துறையில் 2014ஆம் ஆண்டில் ஒரு மனுவின் மீதான நடவடிக்கை எடுக்க 108 நாட்கள் ஆனது எனில் இந்த ஆண்டில் அது 25 நாட்களாக குறைக்கப்பட்டது. அதைப் போன்றே தொலைத் தொடர்புத் துறையில் 2014-இல் 19 நாட்கள் என்பது இந்த ஆண்டில் 12 நாட்களாக குறைந்துள்ளது. நிர்வாக சீர்திருத்தம் மற்றும் மக்கள் குறைகளுக்கான துறை குறைகளுக்கான தங்களின் பிரிவுகளை மத்திய அரசின் சிபிக்ராம்ஸ் இணைய தளத்துடன் இணைக்குமாறு மாநில அரசுகளின் தலைமைச் செயலாளர்களுக்கு கடிதம் எழுதி வருகிறது. இது ஒரே விதமான செயல்பாட்டை கொண்டுவரும் என்பதோடு குறைகளை தீர்ப்பதையும் எளிமையாக்கும். மக்களிடமிருந்து பெறப்படும் குறைகள் குறித்த முழுமையானதொரு பார்வையையும் இது வழங்கும்.


    20 அமைச்சகங்களில் பெறப்பட்ட குறைபாடுகளுக்கான மனுக்கள் குறித்த நிர்வாக சீர்திருத்தம் மற்றும் மக்கள் குறைகளுக்கான துறையின் ஆய்வு அறிக்கை வெளியிடப்பட்டது. 2017 ஆகஸ்ட் 25 அன்று மத்திய அரசின் 20 அமைச்சகங்களில் பெறப்பட்ட குறைபாட்டு மனுக்கள் குறித்த ஆய்வறிக்கை வெளியிடப்பட்டது. இந்த 20 அமைச்சகங்களில் 2015ஆம் ஆண்டில் பெறப்பட்ட “குறைபாடுகள் குறித்த மனுக்கள் குறித்த ஆய்வு மற்றும் முறையான சீர்திருத்தங்கள்” என்ற ஆய்வு மேற்கொள்ளப்பட்டது. இதன் விளைவாக நிர்வாக முறையில் சாதகமான வகையில் தாக்கத்தை உருவாக்கும்படியான 65 சீர்திருத்தங்கள் அறிமுகப்படுத்தப்பட்டன. 2017ஆம் ஆண்டில் மேலும் 20 அமைச்சகங்களில் இத்தகைய ஆய்வு மேற்கொள்ளப்பட்டு 180 சீர்திருத்தங்களுக்கான ஆலோசனை வழங்கப்பட்டது. கவனம் செலுத்த வேண்டிய பிரச்சனைகளை அடையாளம் காணவும், குறைபாடுகள் உருவாவதற்கான அடிப்படைக் காரணத்தைக் கண்டறியவும் அதன் மூலம் இந்த அடிப்படைக் காரணத்தை அகற்றுவதற்கான முறையான சீர்திருத்தங்களை உருவாக்க நடவடிக்கைகள் எடுக்கப்பட்டன. சம்பந்தப்பட்ட அமைச்சகங்கள்/துறைகளுடன் கலந்து ஆலோசித்து நடவடிக்கை எடுக்கும் வகையில் இந்த சீர்திருத்தங்களை கண்காணிக்க திட்ட மேலாண்மைப் பிரிவு ஒன்று உருவாக்கப்பட்டது. அமலாக்கப்பட்ட சீர்திருத்தங்களைக் கண்டறியவும், இவை ஏற்படுத்தும் தாக்கம் குறித்த அளவீடுகளைக் கண்காணித்துப் பதிவு செய்யவும் என சம்பந்தப்பட்ட அமைச்சகங்கள்/துறைகளுடன் தீவிரமான உரையாடல்களை மேற்கொள்வதற்கென பிரத்தியேகமான குழுக்கள் உருவாக்கப்பட்டுள்ளன.


    மையப்படுத்தப்பட்ட ஓய்வூதியக் குறைகள் பதிவு மற்றும் கண்காணிப்பு முறை (சிபென்க்ராம்ஸ்) குறைகளைக் களையும் தரத்தை நிலைநாட்டும் அதே நேரத்தில் நிலுவையில் உள்ள பழைய குறைகளின் எண்ணிக்கையைக் குறைப்பதற்கு தீவிரமான முயற்சிகள் எடுக்கப்படுகின்றன. இதற்கென பல்வேறு அமைச்சகங்கள்/துறைகளின் முகமை அதிகாரிகளுடன் தொடர்ந்து பரிசீலனைக் கூட்டங்கள் நடைபெறுகின்றன. இதன் விளைவாக 01.04.2017 முதல் 24.11.2017 வரையிலான காலப்பகுதியில் 22,027 குறைகள் தீர்க்கப்பட்டுள்ளன. குறைகளைக் களைவதற்கான கால வரம்பு 60 நாட்கள் ஆகும். இதே காலப்பகுதியில் 84.2 சதவீத குறைகள் 60 நாட்களுக்குள் தீர்வு காணப்பட்டுள்ளன.


    மாநில அரசு அதிகாரிகளுக்கென ‘கமிட்’ எனும் புதிய பயிற்சித் திட்டம் துவங்கப்பட்டது. 2017 ஜூன் 29 அன்று இணையமைச்சர் டாக்டர் ஜிதேந்திர சிங் ‘பதவியில் சேருவதற்கான பயிற்சி குறித்த முழுமையான இணையவழி திருத்தியமைக்கப்பட்ட வழிமுறைகள் (கமிட்)’ என்ற புதிய பயிற்சித் திட்டத்தைத் துவக்கி வைத்தார். பொதுமக்களுக்கான சேவைகளை வழங்கும் முறையை மேம்படுத்தவும், தினசரி மக்களுடன் தொடர்பு கொள்ளும் அதிகாரிகளின் தனித்திறனை மேம்படுத்துவதன் மூலம் மக்கள் நலனை அடிப்படையாகக் கொண்ட நிர்வாகத்தை வழங்குவதையும் இந்தப் பயிற்சித் திட்டம் நோக்கமாகக் கொண்டதாகும்.


    கண்காணிப்பு குறித்த கையேட்டின் ஏழாவது பதிப்பு வெளியிடப்பட்டது. அதனோடு கூடவே முதன் முறையாக இணைய வழி பதிப்பும் வெளியிடப்பட்டது. மத்திய கண்காணிப்பு ஆணையத்தின் கண்காணிப்பு குறித்த கையேட்டின் ஏழாவது பதிப்பு 2017 செப்டெம்பர் 7ஆம் தேதியன்று வெளியிடப்பட்டது. இந்தக் கண்காணிப்பு கையேட்டின் தற்போதைய பதிப்பு ஒரு பொது ஆவணம் ஆகும். இதனை மத்திய கண்காணிப்பு ஆணையத்தின் இணைய தளமான www.cvc.nic.in மூலம் பெறலாம். முதன்முறையாக அச்சு வடிவத்தோடு கூடவே இணைய வழி பதிப்பும் வெளியிடப்பட்டுள்ளது. கண்காணிப்பு கையேட்டின் 2017ஆம் ஆண்டு பதிப்பானது பொருத்தமான மேற்கோள்களுடன் கூடிய 11 அத்தியாயங்களில் 567 பாராக்களைக் கொண்டதாக அமைகிறது.


    மத்திய கண்காணிப்பு ஆணையம் 25 அமைப்புகளின் நம்பகத் தன்மை குறித்த அட்டவணையை உருவாக்கவிருக்கிறது. விரிவான திட்டம் மற்றும் முன்கூட்டியே தடுக்கும்படியான கண்காணிப்புக்கு அழுத்தம் தருவது என்பதற்கு உகந்த வகையில் நம்பிக்கைத் தன்மைக்கான அட்டவணை என்ற கருவியின் மூலம் துறையில் அடுத்த கட்ட மாற்றத்தைக் கொண்டுவருவதையே தாம் நம்புவதாக மத்திய கண்காணிப்பு ஆணையம் கடந்த அக்டோபரில் தெரிவித்திருந்தது. எனவே அமைப்பிற்குள் செயல்பாடுகள், கட்டுப்பாட்டு ஏற்பாடுகள் ஆகியவற்றின் தரவரிசையின் அடிப்படையிலும் அதற்கு வெளியே உள்ள சம்பந்தப்பட்டவர்களுடன் நிர்வாகத்திற்கு உள்ள உறவுகள் மற்றும் அவர்களின் எதிர்பார்ப்புகள் ஆகியவற்றின் அடிப்படையிலான நம்பகத்தன்மை குறித்த அட்டவணையை உருவாக்க மத்திய கண்காணிப்பு ஆணையம் முடிவு செய்துள்ளது.


    துறைரீதியான நடவடிக்கைகளுக்கான இணைய வழி மென்பொருள் துவக்கப்பட்டது. துறைரீதியான நடவடிக்கைகளுக்கான இணைய வழி மென்பொருள் 2017 ஜூன் 22 அன்று வெளியிடப்பட்டது. குறிப்பிட்ட கால வரம்பிற்குள் விசாரணைகளை மேலும் சிறப்பாக முடிக்கவும், பல்வேறு கட்டங்களிலும் பொறுப்புகளை நிர்ணயிக்கவும் உதவும் வகையில் துறைரீதியான வழக்குகளை கண்காணிக்க இந்த இணைய வழி ஏற்பாடு உதவும். முதல் கட்டமாக இந்த இணைய தளம் மத்திய அரசுப் பணியில் உள்ள இ.ஆ.ப. அதிகாரிகள் தொடர்பான விஷயங்களைக் கொண்டதாகவும், பின்னர் மத்திய அரசுப் பணியில் உள்ள அகில இந்திய சேவைப் பிரிவுகளில் உள்ள அதிகாரிகள் மற்றும் மத்திய அரசின் ‘ஏ’ பிரிவு ஊழியர்களின் விஷயங்களுக்கென விரிவுபடுத்தப்படும். இதைத் தொடர்ந்த கட்டங்களில் மாநிலங்களில் பணிபுரியும் அகில இந்திய சேவைப் பிரிவு அதிகாரிகளுக்கு விரிவுபடுத்தும் வகையில் மாநில அரசுகளும் இதில் ஈடுபடுத்தப்படும்.


    அகில இந்திய சேவைப் பிரிவுகளில் பணிபுரியும் அதிகாரிகள், உறுப்பினர் ஆகியோருக்கு எதிரான விசாரணைகளை விரைந்து முடிக்க அரசு குறிப்பிட்ட ‘கால வரம்பு’ நிர்ணயித்துள்ளது. குறிப்பிட்ட கால அளவிற்குள் அகில இந்திய சேவைப் பிரிவு அதிகாரிகள் மீதான ஒழுங்கு நடவடிக்கைகளை முடிக்கும் நோக்கத்துடன் விசாரணையின் பல்வேறு கட்டங்களுக்கான குறிப்பிட்ட காலவரம்பை நிர்ணயிப்பதற்கென 1969ஆம் ஆண்டின் அகில இந்திய சேவைகள் (ஒழுங்கு நடவடிக்கை மற்றும் மேல் முறையீடு) விதிகள் திருத்தப்பட்டுள்ளன.


    லால்பகதூர் சாஸ்திரி தேசிய நிர்வாக அகாதெமிக்கும் நமீபியா பொது நிர்வாகம் மற்றும் மேலாண்மைக்கான நிறுவனத்திற்கும் இடையே புரிந்துணர்வு ஒப்பந்தம். 2017 மார்ச் மாதத்தில் நமீபியாவின் அரசு அதிகாரிகளின் தனித்திறனை வளர்த்தெடுக்கவும், இந்த இரு நிறுவனங்களுக்கும் பயன் தரும் வகையிலான இதர பயிற்சி நடவடிக்கைகளுக்காகவும் லால்பகதூர் சாஸ்திரி தேசிய நிர்வாக அகாதெமிக்கும் நமீபியா பொது நிர்வாகம் மற்றும் மேலாண்மைக்கான நிறுவனத்திற்கும் இடையே ஒரு புரிந்துணர்வு ஒப்பந்தம் கையெழுத்திடுவதற்கான ஒப்புதலை மத்திய அமைச்சரவை வழங்கியது.


    ஹைதராபாத்தில் உள்ள இந்திய நிர்வாக ஊழியர் கல்லூரியும், ஜம்முவில் உள்ள மத்திய பல்கலைக்கழகமும் புரிந்துணர்வு ஒப்பந்தம் செய்து கொண்டன. 2017ஆம் ஆண்டு பிப்ரவரி 10ஆம் தேதி கையெழுத்தான இந்த புரிந்துணர்வு ஒப்பந்தம் திறன் வளர்ப்பு, மதிப்பீட்டு ஆய்வுகள், நிர்வாகக் கல்வி மற்றும் இவை தொடர்பான பகுதிகளில் கூட்டு நடவடிக்கைகள் மற்றும் ஒன்றிணைப்பு ஆகியவற்றுக்கு வழி செய்கிறது. கற்பித்தல் மற்றும் பயிற்சித் திட்டங்களை வடிவமைப்பது, வளர்த்தெடுப்பது, வழங்குவது; இவை ஒவ்வொன்றின் பட்டங்கள், பட்டயங்கள், சான்றிதழ்கள் ஆகியவற்றை அங்கீகரிப்பது ஆகிய செயல்பாடுகளையும் இது உள்ளடக்கியதாகும்.


    2,149 பொது நிறுவனங்கள் தகவல் பெறும் உரிமைக்கான இணையதளத்துடன் இணைந்துள்ளன. 2,149 பொது நிறுவனங்கள் தகவல் பெறும் உரிமைக்கான இணைய தளத்துடன் இணைந்துள்ளன. பிரதமர் திரு. நரேந்திர மோடியின் டிஜிட்டல் இந்தியா என்ற தொலைநோக்குடன் இயைந்த ஒன்றாகவும் இந்த இணைய தளம் அமைகிறது. வெளிப்படைத்தன்மை, சிறந்த நிர்வாகம் ஆகியவற்றை எப்போதும் வலியுறுத்துவதாகவே அரசின் நடவடிக்கை இருந்து வருகிறது. தகவல் பெறும் உரிமைக்கான இணைய தளத்தை அமல்படுத்துமாறு மத்திய அரசு மாநில அரசுகளுக்கு கோரிக்கை விடுத்து வந்துள்ளது. தகவல் பெறும் உரிமையின் அடிப்படையிலான கோரிக்கைகளுக்கு பதிலளிப்பதில் தாமதத்தையும் இந்த இணைய தளம் கட்டுப்படுத்துகிறது.


    ஓய்வூதியர்களுக்கான கைபேசிச் செயலி. இணையவழி நிர்வாகத்திலிருந்து கைபேசி நிர்வாகத்திற்கு மாறிச் செல்லும் வகையில் ஓய்வூதியர்களுக்கான பல்வேறு வசதிகளும் கைபேசிச் செயலியின் கீழ் கொண்டு வரப்பட்டுள்ளன. ஓய்வூதியர்களுக்கான இணையதளத்தின் சேவைகளைப் பெறும் வகையில் உருவாக்கப்பட்ட கைபேசிச் செயலியை ஓய்வூதியர்கள் நலத்துறையின் இணையமைச்சர் டாக்டர் ஜிதேந்திர சிங் 2017 செப்டெம்பர் 20 அன்று துவக்கி வைத்தார். இந்தச் செயலியின் மூலம் ஓய்வு பெறவிருக்கும் மத்திய அரசு அதிகாரி எவரொருவரும் அவரது ஓய்வூதிய தீர்வின் முன்னேற்றத்தைக் கண்காணிக்க முடியும் என்பதோடு அதனோடு இணைந்துள்ள ஓய்வூதியக் கணிப்பான் மூலம் தங்களது ஓய்வூதியத்தை தாங்களாகவே சுயமதிப்பீடு செய்து கொள்ளவும், தங்களது குறைகளை பதிவு செய்து கொள்ளவும், துறையினால் வெளியிடப்படும் உத்தரவுகளை மேம்படுத்திக் கொள்ளவும் முடியும்.


    மாநிலங்களும் துணைநிலை மாநிலங்களும் நேரடித் தேர்வுகளை அகற்றியுள்ளன. 18 மாநிலங்களும் 7 துணைநிலை மாநிலங்களும் கீழ்மட்டப் பதவிகளுக்கான நேரடித் தேர்வுகளை அகற்றியுள்ளன. கீழ்மட்டப் பதவிகளுக்கான தேர்வு முறையில் நேரடித் தேர்வினை கைவிடுவதன் முக்கிய நோக்கம் ஊழலைத் தடுப்பதும், வெளிப்படையான முறையில் மேலும் தெளிவான தேர்வினை மேற்கொள்வது, இந்தப் பதவிகளுக்குப் போட்டியிடும் ஏழைகளின் பிரச்சனைகளை பெருமளவிற்கு அகற்றுவதுமே ஆகும்.


    மத்தியப் பொதுத்துறை நிறுவனங்களின் ஆட்சிக் குழு உறுப்பினர்கள் மற்றும் அதற்குக் கீழ் நிலையில் உள்ள நிர்வாகிகளுக்கான இணைய வழி கண்காணிப்பு முறை 2017 மார்ச் 30 அன்று துவங்கப்பட்டது. ஊழியர் மற்றும் பயிற்சித் துறையின் ஊழியர்களுக்கான இணையவழி பணிப்பதிவேடு முறையும் அத்தருணத்தில் துவங்கப்பட்டது. மத்திய பொதுத்துறை நிறுவனங்களின் ஆட்சிக் குழு மட்டத்தில் 120-130 நிர்வாகிகளை பணியமர்த்தும் வேலை ஆண்டுதோறும் நடைபெறுகிறது. இவர்களின் கண்காணிப்பு நிலைத் தகவலை உரிய நேரத்திலும், மிகச் சரியான வகையிலும், வெளிப்படையான வகையிலும் பெறவும், இதன் மூலம் இவர்களின் பணியமர்த்தல் விரைவில் நடைபெறுவதை உறுதிப்படுத்தவுமே தொழில்நுட்பத்தின் அடிப்படையிலான இந்த இணையவழி கண்காணிப்பு முறை அறிமுகப்படுத்தப்பட்டது. இத்தகைய மேல்மட்டப் பதவிகளுக்காக மனுசெய்துள்ள அதிகாரிகளின் கண்காணிப்பு குறித்த தீர்வு சிறப்பான வகையில் நடைபெறுவதற்கு இந்த ஏற்பாடு வழிவகுக்கும். ஊழியர் மற்றும் பயிற்சித் துறை தனது 661 ஊழியர்களுக்கும் இணைய வழி பணிப்பதிவேட்டு முறையை அமலாக்கியுள்ளது. பணிநிலை கட்டுப்பாட்டு அதிகாரிகளையும் ஈடுபடுத்திய வகையில், தேசிய தகவல் மையத்தின் ஆதரவுடன் குறிப்பிட்ட காலவரம்பிற்குள் மத்திய அரசின் அனைத்து ஊழியர்களுக்கும் இணையவழி பணிப்பதிவேட்டு முறையைக் கொண்டுவருவதற்கான தீவிரமான முயற்சிகளும் மேற்கொள்ளப்பட்டு வருகின்றன. இது தொடர்பாக அனைத்து அமைச்சகங்களிலும் அரசுத் துறைகளிலும் இந்த முறையை அமலாக்குவது குறித்து விவாதிப்பதற்கென பணிநிலை கட்டுப்பாட்டு அதிகாரிகளுக்கான பயிலரங்கம் 2017 ஏப்ரலில் நடத்தப்பட்டது.


    பொது வருங்கால வைப்புநிதி குறித்த விதிமுறைகளை எளிமையாக்குவது; தாராளமயப்படுத்துவது. அரசு ஊழியர்களுக்கு மிகப்பெரும் உதவி புரியும் வகையில் ஓய்வூதியம் மற்றும் ஓய்வூதியர்கள் நலனுக்கான துறை 2017 மார்ச் மாதத்தில் பொது வருங்கால வைப்புநிதிக்கான விதிமுறைகளில் பல்வேறு தளர்வுகளை அறிவித்தது. சந்தாதாரர்/ஊழியர்கள் முன்பணம் பெறுவது, பகுதித் தொகையை எடுப்பது போன்றவை தொடர்பான விதிமுறைகள் தாராளமயமாக்கப்பட்டதோடு எளிமையாகவும் செய்யப்பட்டது. தாராளமாக்கப்பட்ட விதிமுறைகளின்படி, கடந்த இருபது வருடங்களில் வீடு கட்டுதல், குழந்தைகளின் கல்வி ஆகியவற்றுக்கான செலவுகள் பலமடங்கு அதிகரித்திருந்த நிலையில் பகுதித் தொகையை எடுப்பதற்கான உச்சவரம்பு அதிகரிக்கப்பட்டதோடு, அதற்கான நடைமுறைகளும் எளிமையாக்கப்பட்டன. சுய சான்றிதழ் தொடர்பான அரசின் உறுதிப்பாட்டை மேலும் முன்னோக்கிக் கொண்டு செல்லும் வகையில், சந்தாதாரர்கள் மிக எளிமையான அறிவிப்பின் அடிப்படையிலேயே நிதியை எடுப்பதற்கு அனுமதிக்கப்பட்டனர். இதற்கென வேறெந்த ஆதார ஆவணங்களும் தேவைப்படாது.


    இணைய வழி நிர்வாகம் குறித்த 20வது தேசிய மாநாடு 2017 ஜனவரி 9-10 தேதிகளில் விசாகப்பட்டினம் நகரில் நடத்தப்பட்டது. மின்னணுவியல் மற்றும் தகவல் தொழில்நுட்ப அமைச்சகம் மற்றும் ஆந்திரப்பிரதேச மாநில அரசு ஆகியவற்றுடன் இணைந்து நிர்வாக சீர்திருத்தங்கள் மற்றும் மக்களின் குறைகளுக்கான துறை நடத்திய இந்த மாநாட்டில் ஆந்திரப் பிரதேச முதல்வர் திரு. நர சந்திரபாபு நாயுடு உரையாற்றினார். இத்தருணத்தில் இணையவழி நிர்வாகம் தொடர்பான 2016-17ஆம் ஆண்டிற்கான விருதுகளும் வழங்கப்பட்டன.


    “சிறந்த நிர்வாகம் மற்றும் சிறந்த செயல்பாடுகளை பின்பற்றுவது” ஆகியவற்றுக்கான பிரதேச வாரியான மாநாடுகள். இந்தியாவின் வடக்கு, மேற்கு பகுதிகளைச் சேர்ந்த 12 மாநிலங்கள், 4 துணைநிலை மாநிலங்கள் ஆகியவற்றை உள்ளடக்கிய வகையில் “சிறந்த நிர்வாகம் மற்றும் சிறந்த செயல்பாடுகளை பின்பற்றுவது” ஆகியவை குறித்த இரண்டு நாள் பிரதேச மாநாடு நைனிடால் நகரில் 2017 ஜூலை 7-8 தேதிகளில் நடைபெற்றது. இந்த விஷயம் குறித்த மற்றொரு பிரதேச மாநாடு 2017 செப்டெம்பர் 14-15 தேதிகளில் கோவாவில் நடைபெற்றது. இந்த மாநாட்டில் (தெற்கு, மத்திய, கிழக்கு, வடகிழக்கு பகுதிகள் மற்றும் 5 இதர மாநிலங்கள்/துணைநிலை மாநிலங்கள் ஆகியவற்றின்) 25 மாநிலங்கள்/துணைநிலை மாநிலங்களின் பிரதிநிதிகள் கலந்து கொண்டனர். 2017 டிசம்பர் 22-23 தேதிகளில் சிறந்த நிர்வாகத்திற்கான பிரதேச மாநாடு கவுகாத்தியில் நடைபெற்றது. இதில் 36 மாநிலங்கள்/துணைநிலை மாநிலங்களைச் சேர்ந்த பிரதிநிதிகள் பங்கேற்றனர்.


    சிறந்த நிர்வாகத்தை உருவாக்குவது, வெற்றிகரமாக அமல்படுத்துவது, பொதுச் சேவைகளை விரைவாகவும் சிறப்பாகவும் வழங்குவது ஆகிய நடவடிக்கைகளில் பெற்ற அனுபவங்களை பகிர்ந்து கொள்வதற்கென நிர்வாக சீர்திருத்தங்கள் மற்றும் மக்களின் குறைகளுக்கான துறை இதுவரையில் இத்தகைய 27 பிரதேச மாநாடுகளை நடத்தியுள்ளது.


    2017ஆம் ஆண்டின் கண்காணிப்பு குறித்த விழிப்புணர்வு வாரத்தை துணைக் குடியரசுத் தலைவர் துவக்கி வைத்தார். மத்திய கண்காணிப்பு ஆணையம் நடத்திய கண்காணிப்பு 2017ஆம் ஆண்டிற்கான குறித்த விழிப்புணர்வு வாரத்தை துணைக் குடியரசுத் தலைவர் திரு. வெங்கையா நாயுடு 2017 அக்டோபர் 30 அன்று துவக்கி வைத்தார். இந்த ஆண்டிற்கான பேசுபொருள் “எனது தொலைநோக்கு – ஊழலற்ற இந்தியா” என்பதாக இருந்தது.


    மத்திய தகவல் கமிஷனின் 12வது ஆண்டு மாநாடு 2017 டிசம்பர் 6 அன்று நடைபெற்றது. துணைக குடியரசுத் தலைவர் திரு. எம். வெங்கையா நாயுடு மத்திய தகவல் கமிஷனின் 12வது ஆண்டு மாநாட்டை 2017 டிசம்பர் 6 அன்று துவக்கி வைத்தார். தனது துவக்க உரையில் குறிப்பாக தகவலை தெரிந்து கொள்வதற்காக விண்ணப்பிக்கும் ஒவ்வொருவரும் புரிந்து கொள்ளும்படியான மொழியில் தகவல் வழங்கப்பட வேண்டும் என திரு. வெங்கையா நாயுடு கூறினார். 2016 ஏப்ரல் 1ஆம் தேதியன்று சுமார் 35,000 வழக்குகள் நிலுவையில் இருந்ததை ஒப்பிடுகையில் 2017 மார்ச் 31ஆம் தேதியன்று கமிஷனிடம் 26,000 வழக்குகள் நிலுவையில் இருந்தன. உதவி செய்வதற்கான பிரிவின் மூலம் மத்திய தகவல் கமிஷன் 3.500க்கும் மேற்பட்ட கேள்விகளுக்கு பதிலளித்துள்ளது. 2016-17 நிதியாண்டில் மத்திய தகவல் கமிஷன் சுமார் 15,000 தொலைதூர காணொளி மூலமான உரையாடல்களை நிகழ்த்தியுள்ளது. வருடாந்திர மாநாட்டிற்கு முன்பாக 2017 மே, ஜூலை மாதங்களில் முறையே “2005ஆம் ஆண்டின் தகவல் பெறும் உரிமைக்கான சட்டத்தை அமலாக்குவது” மற்றும் “நில உரிமை குறித்த ஆவணங்களும் தகவல் பெறும் உரிமைக்கான சட்டமும்” என இரண்டு கருத்தரங்குகள் நடத்தப்பட்டுள்ளன.


    தன்னார்வ முகமைகளின் நிலைக்குழுவின் 29வது கூட்டம் 2017 ஜனவரி 12 அன்று புதுதில்லியில் நடைபெற்றது. ஓய்வூதியம் மற்றும் ஓய்வூதியர் நலத்திற்கான துறையினால் நடத்தப்பட்ட இந்தத் தன்னார்வ முகமைகளின் நிலைக்குழு கூட்டத்திற்கு இத்துறையின் இணையமைச்சர் டாக்டர் ஜிதேந்திர சிங் தலைமை வகித்தார். இக்கூட்டத்தின்போது குறைந்தபட்ச ஓய்வூதியம் நபர் ஒருவருக்கு ரூ. 9,000 ஆகவும், பணிக்கொடையின் அளவு ரூ. 10-15 லட்சத்திலிருந்து ரூ. 25-35 லட்சமாகவும் உயர்த்தப்பட்டுள்ளது என்றும் தெரிவித்தார்.


    ஜீவன் ப்ரமாண். 2014ஆம் ஆண்டு நவம்பரில் பிரதமர் திரு. நரேந்திர மோடி அவர்களால் துவங்கப்பட்ட இத்திட்டத்தின்படி ஆதார் அடிப்படையில் வங்கிகளின் மூலமாக இணையத்தின் வழியாக டிஜிட்டல் முறையிலான உயிர்த்திருப்பு சான்றிதழ் முறையை 2017 நவம்பரில் 11 லட்சத்திற்கும் மேற்பட்ட ஓய்வூதியர்கள் பயன்படுத்தியுள்ளனர். நாட்டின் எந்தப் பகுதியிலிருந்தும் அல்லது வெளிநாடுகளில் இருந்தும் ஓய்வூதியர்கள், குறிப்பாக மிகவும் வயதான, நடமாட முடியாதவர்கள், தங்கள் இல்லங்களிலிருந்தே இந்த உயிர்த்திருப்பு சான்றிதழை பதிவு செய்யும் வசதியை இத்திட்டம் வழங்குகிறது. இதுவரையில் வங்கிகளின் மூலமாக தங்கள் ஓய்வூதியத்தைப் பெற்று வரும் மத்திய அரசு ஓய்வூதியர்களின் ஓய்வூதிய வங்கிக் கணக்குகளில் 93 சதவீதம் அவர்களது ஆதார் எண்களுடன் இணைக்கப்பட்டுவிட்டன.


    பிரதம மந்திரி கிராமப்புற வீட்டுவசதித் திட்டம் – (பிஎம்ஏஒய்-ஜி)


    முன்பிருந்த இந்திரா வீட்டுவசதித் திட்டம் என்பது “2022ஆம் ஆண்டிற்குள் அனைவருக்கும் வீடு” வழங்குவது என்ற அரசின் உறுதிப்பாட்டிற்கு இணங்க கட்டிட அமைப்பு, துரிதமான வகையில் வீடுகளை வழங்குவது, கண்காணிப்பு ஏற்பாடுகள் மேம்படுத்தப்பட்டு


    2016 ஏப்ரல் 1 முதல் பிரதம மந்திரி கிராமப்புற வீட்டுவசதித் திட்டம் என திருத்தி அமைக்கப்பட்டுள்ளது.


    2017-18ஆம் ஆண்டின் போது செய்த சாதனைகள்/ முன்முயற்சிகள்:


      * இத்திட்டத்தின் கீழ் கட்டப்படும் வீடுகளுக்கான அரசின் நிதியுதவி சமவெளிப்பகுதிகளுக்கு ரூ. 1.20 லட்சம் எனவும், மலைப்பகுதிகள்/ கடினமான பகுதிகளுக்கு ரூ. 1.30 லட்சம் எனவும் அதிகரித்த அளவில் கிராமப்புறங்களில் பிரதமர் கிராமப்புற வீட்டுவசதித் திட்டத்தின் கீழ் 2018-19ஆம் ஆண்டில் 1 கோடி வீடுகளை கட்டுவது என அமைச்சகம் திட்டமிட்டுள்ளது. வீடு கட்டுவதற்கான இந்த நிதியுதவி மட்டுமின்றி, பயனாளிகள் கழிப்பறையைக் கட்டுவதற்காக ரூ. 12,000/- கூடுதல் நிதியுதவி பெறுவார்கள் என்பதோடு, மகாத்மா காந்தி ஊரக வேலைவாய்ப்பு உறுதித்திட்டத்தோடு இணைந்த வகையில் வீடு கட்டுவதற்காக 90/95 நாட்கள் தனித்திறன் இல்லாத உழைப்பைப் பெறுவதற்கும் தகுதி உடையவர்கள் ஆவர்.

      * இதில் பிரதமர் கிராமப்புற வீட்டுவசதித் திட்டத்தின் கீழ் மாநிலங்களுக்கும்/துணைநிலை மாநிலங்களுக்கும் இலக்கு நிர்ணயிக்கப்பட்ட 75.88 லட்சம் வீடுகளில், 71.01 லட்சம் பயனாளிகள் பதிவு செய்யப்பட்டுள்ளனர். இவர்களில் 63.72 லட்சம் வீடுகள் பூகோள ரீதியாக அடையாளம் காணப்பட்டுள்ளன. 58.58 லட்சம் பயனாளிகள் தங்கள் வீடுகளுக்கான அனுமதிகளைப் பெற்றுள்ளனர். 14.12.2017 நிலவரப்படி இவர்களில் முறையே 53.20 லட்சம் மற்றும் 34.44 லட்சம் பேர் வீடு கட்டுவதற்கான நிதியுதவியில் முதல் மற்றும் இரண்டாவது தவணைகளைப் பெற்று விட்டனர். இதுவரை 11.57 லட்சம் வீடுகள் முழுமையாக கட்டி முடிக்கப்பட்டுள்ளன.
      * விண்வெளித் தொழில்நுட்பத்தை புதுமையான வகையில் பயன்படுத்திக் கொள்வதன் மூலம் வீடு கட்டுமானத்தின் தற்போதைய நிலவரத்தை பரிசோதிக்க அனுமதிப்பதன் மூலம் இந்த நிதியாதாரங்கள் உண்மையான பயனாளிகளை சென்று சேர்வது உறுதிப்படுத்தப்பட்டுள்ளது.
      * பயனாளிகள் தற்போது வசித்து வரும் வீடுகளுக்கு முன்பாக இடத்தை அடையாளம் காட்டுகின்ற, நேரத்தை குறிக்கின்ற புகைப்படங்களை பதிவு செய்வது ஆவாஸ் ஆப் போன்ற கைபேசி செயலிகளை பயன்படுத்துவது ஆகியவை பிரதமர் கிராமப்புற வீட்டுவசதி திட்டத்திற்கு அனுமதி பெற கட்டாயமாகியுள்ளது.
      * 2017-18 ஆம் ஆண்டில் பயிற்சிக்கான முன்முயற்சியின் கீழ் கிராமப் புறங்களைச் சேர்ந்த 20,000 கொத்தனார்கள் பயிற்சி அளிக்கப்பட்டு, சான்றளிக்கப்பட வேண்டுமென திட்டமிடப்பட்டுள்ளது.

    மகாத்மா காந்தி தேசிய கிராமப்புற வேலைவாய்ப்பு உறுதிச் சட்டம்

      * ஒரு நிதியாண்டில் குறைந்தபட்சமாக 100 வேலை நாட்களுக்கு ஊதியம் வழங்குகின்ற வேலைவாய்ப்பினை உறுதிப்படுத்துவதன் மூலம் நாட்டின் கிராமப்புறப் பகுதிகளில் உள்ள குடும்பங்களின் வாழ்க்கைக்கான பாதுகாப்பை மேம்படுத்துவதையே மகாத்மா காந்தி தேசிய கிராமப்புற வேலைவாய்ப்பு உறுதிச் சட்டம் நோக்கமாகக் கொண்டுள்ளது. 2017-18 நிதியாண்டுக்கு இதற்கென ஒதுக்கப்பட்டுள்ள ரூ. 48,000 கோடி நிதி என்பது இத்திட்டத்திற்கு இதுவரை ஒதுக்கப்பட்ட அதிகபட்சமான நிதி ஒதுக்கீடாகும்.

    பிரதமர் கிராமப்புற சாலைகள் திட்டம் (பிஎம்ஜிஎஸ்ஒய்)


    இத்திட்டத்தின் அடிப்படை நோக்கம் அனைத்து பருவங்களுக்கும் ஏற்ற சாலைத் தொடர்புகளை ஏற்படுத்துவதே ஆகும். மேலும் விளைநிலத்திலிருந்து நேரடியாக சந்தைக்கு விளைபொருட்களை எடுத்துச் செல்வதற்கான தொடர்பை முழுமையாக உறுதிப்படுத்தும் வகையில் தற்போதுள்ள கிராமப்புறச் சாலைகளை மேம்படுத்துவதை இலக்காகக் கொண்ட மேம்பாட்டு அம்சமும் இத்திட்டத்தில் அடங்கியுள்ளது. பிரதமர் கிராமப்புற சாலைகள் இரண்டாவது திட்டம் இப்போதுள்ள கிராமப்புறச் சாலைகளில் ஒரு வரம்பின் அடிப்படியில் தேர்ந்தெடுக்கப்பட்டவை சாலைகளுக்கான வலைப்பின்னலை உயிரோட்டமுள்ளதாகச் செய்வதற்கென மேம்படுத்தப்படுவதை நோக்கமாகக் கொண்டதாகும். கிராமப்புற கட்டமைப்புகளை உருவாக்குவதன் மூலம் வறுமையைக் குறைப்பதற்கு வகைசெய்யும் ஒட்டுமொத்த திட்டத்திற்கு கிராமப்புற மையங்கள், வளர்ச்சிக்கான மையங்கள் ஆகியவற்றை வளர்த்தெடுப்பது மிகவும் அவசியமானதாகும். வளர்ச்சி மையங்கள்/கிராமப்புற மையங்கள் ஆகியவை சந்தைகள், வங்கி மற்றும் இதர சேவை வசதிகளை வழங்குவதோடு, சுய வேலைவாய்ப்பு மற்றும் வாழ்வாதார வசதிகளுக்கு வழி செய்வது மற்றும் அவற்றை மேம்படுத்துவது ஆகியவற்றிற்கும் வழிவகுக்கும்.

      * பிரதமர் கிராமப்புற சாலைகள் திட்டம் எனும் கிராமப்புற சாலைகள் தொடர்புத் திட்டம் நாட்டின் தொலைதூரங்களில் உள்ள, பல்வேறு பகுதிகளில் சிதறிக் கிடக்கின்ற பகுதிகளை இணைப்பதில் கணிசமான பங்களிப்பைச் செய்துள்ளது.
      * பிரதமர் கிராமப்புற சாலைகள் திட்டத்தின் கீழ் மொத்தம் 1,78,184 தகுதியுள்ள குடியிருப்புப் பகுதிகளில் 1,45,158 குடியிருப்புகள் இவ்வகையில் தொடர்புபடுத்தப்பட்டுள்ளன. இதன் மூலம் 82 சதவீத குடியிருப்புகள் தொடர்பு பெற்றுள்ளன.
      * 2017-18 நிதியாண்டில் (2017 அக்டோபர் நிலவரப்படி) பிரதமர் கிராமப்புற சாலைவசதி திட்டத்தின் கீழ் ரூ. 1,63,059.16 கோடி செலவில் மொத்தம் 5,08,047.22 கிலோமீட்டர் நீளமுள்ள சாலைகள் நிறைவுபெற்றுள்ளன.
      * 2017-18 நிதியாண்டில் (2017 ஏப்ரல் முதல் அக்டோபர் வரை) மொத்தம் 17,330 கிலோமீட்டர் நீளமுள்ள சாலைகள் 4,817 குடியிருப்புகளை இணைக்கும் வகையில் கட்டி முடிக்கப்பட்டுள்ளன.
      * மீதமுள்ள குடியிருப்புகளையும் தொடர்புபடுத்துவதற்கான முன்வரைவுகளுக்கும் பிரதமர் கிராமப்புற சாலைகள் திட்டம் அனுமதி வழங்கியுள்ளது. 2019 மார்ச் மாதத்திற்குள் 100 சதவீத தொடர்பு எட்டப்பட்டுவிடும் என எதிர்பார்க்கப்படுகிறது.
      * 2017-18 நிதியாண்டில் பிரதமர் கிராமப்புற சாலைகள் திட்டத்தின் கீழ் (2017 அக்டோபர் நிலவரப்படி) ரூ. 1,47,984.88 கோடி வழங்கப்பட்டுள்ளது.
      * பிரதமர் கிராமப்புற சாலைகள் மூன்றாவது திட்டமாக 1.07 லட்சம் கிலோமீட்டர் நீள சாலைகளை மேம்படுத்துவது என முன்மொழியப்பட்டுள்ளது. இந்த முயற்சியில், 2022ஆம் ஆண்டு வரை மத்திய அரசிடமிருந்து ஆண்டுக்கு ரூ. 19,000 கோடி நிதியுதவி தொடர்ந்து நிலைநாட்டப்படும்.
      * மேலும் 9 மாநிலங்களில் நலிந்த, பொருளாதார ரீதியாக வறியவர்களைக் கொண்ட குடியிருப்புகளை தொடர்புபடுத்துவதற்கென 5,382 கிலோமீட்டர் சாலைகளை உருவாக்குவது என இலக்கு நிர்ணயிக்கப்பட்டுள்ளது. 2016-17 நிதியாண்டிலிருந்து துவக்கப்பட்ட இத்திட்டம் 2020 மார்ச் மாதம் நிறைவடையும் என எதிர்பார்க்கப்படுகிறது.
      * கிராமப்புற சாலைகளை உருவாக்குவதில் “பசுமைத் தொழில்நுட்பங்கள்” மற்றும் பிளாஸ்டிக் கழிவுகள், துணிக் கழிவுகள், சாம்பல், இரும்பு மற்றும் செம்பு கழிவுகள் போன்ற வழக்கமான வகையில் அல்லாத பொருட்களையும் பயன்படுத்திக் கொள்ள பிரதமர் கிராமப்புறச் சாலைகள் திட்டம் தீவிரமாக ஊக்கமளிக்கிறது. “பசுமைத் தொழில்நுட்பங்களை” பயன்படுத்தி நடப்பாண்டில் (2017 செப்டெம்பர் 27 வரை) மொத்தம் 2,484 கிலோமீட்டர் நீளமுள்ள சாலைகள் பிரதமர் கிராமப்புற சாலைகள் திட்டத்தின் கீழ் போடப்பட்டுள்ளன.
      * பிரதமர் கிராமப்புற சாலைகள் திட்டத்தின் கீழ் உருவாக்கப்படும் மொத்த சாலைகளில் 15 சதவீத சாலைகள் பிளாஸ்டிக் கழிவுகள், துணிக் கழிவுகள், சாம்பல், இரும்பு மற்றும் செம்பு கழிவுகள் போன்ற பொருட்களைப் பயன்படுத்தி புதுமையான பசுமைத் தொழில்நுட்பங்களைக் கொண்டு தற்போது உருவாக்கப்படுகின்றன.
      * நிர்வாகத்தில் வெளிப்படைத்தன்மை, உடனடி பிரதிபலிப்பு ஆகியவற்றைக் கொண்டுவருவது; கசிவுகளை அடைப்பது; மக்களின் முறையீடுகளை உடனடியாக கவனிப்பது என்ற நோக்கத்துடன் தகவல் தொழில்நுட்பம், கைபேசி தொழில்நுட்பம், விண்வெளித் தொழில்நுட்பம் போன்றவற்றைப் பயன்படுத்திக் கொள்வதை பிரதமர் கிராமப்புற சாலைகள் திட்டம் ஊக்கமளிக்கிறது. பிரதமர் கிராமப்புற சாலைகள் திட்டத்தின் கீழ் உருவாக்கப்படும் சாலைகளின் தரம், போடப்படும் வேகம் ஆகியவை குறித்த புகார்களை மக்கள் பதிவு செய்வதற்கென ‘மேரி சடக்’ என்ற கைபேசிச் செயலி அறிமுகப்படுத்தப்பட்டுள்ளது.
      * சாலைகளின் வலைப்பின்னல் உயிரோட்டமானதாக இருக்கும் வகையில் அளவுகோலின் அடிப்படையில் தேர்ந்தெடுக்கப்பட்ட தற்போதுள்ள கிராமப்புற சாலைகளை மேம்படுத்துவதற்கென பிரதமர் கிராமப்புற சாலைகள் இரண்டாவது திட்டம் துவக்கப்பட்டது. இதுவரையில் 12 மாநிலங்கள் பிரதமர் கிராமப்புற சாலைகள் இரண்டாவது திட்டத்தை நோக்கி நகர்ந்துள்ளது. இதன் மூலம் இதுவரை (2017 அக்டோபர் நிலவரப்படி) 25,791.56 கிலோமீட்டர் நீளமுள்ள சாலைகளை மேம்படுத்துவதற்கான 3,738 பணிகளுக்கு அனுமதி அளிக்கப்பட்டுள்ளது. இதில் 11,798.85கிலோமீட்டர் நீளமுள்ள சாலைகளை மேம்படுத்தும் 1,459 பணிகளை மாநிலங்கள் நிறைவு செய்துள்ளன.

    தேசிய சமூக உதவித் திட்டம் (என்எஸ்ஏபி)


    இத்திட்டத்தில் இந்திரா காந்தி தேசிய முதியோர் ஓய்வூதியத் திட்டம், இந்திரா காந்தி தேசிய விதவைகள் ஓய்வூதியத் திட்டம், இந்திரா காந்தி தேசிய மாற்றுத் திறனாளிகள் ஓய்வூதியத் திட்டம், தேசிய குடும்ப நலத் திட்டம், அண்ணபூர்ணா திட்டம் ஆகிய ஐந்து துணைத் திட்டங்கள் அடங்கியுள்ளன. தேசிய சமூக உதவித் திட்டத்தை மாநிலங்களில் உள்ள சமூக நலத்துறை நகர்ப்புற, கிராமப்புறங்களில் நிறைவேற்றி வருகிறது.


      * தேசிய சமூக உதவித் திட்டம் 3.20 கோடி பயனாளிகளைக் கொண்டதாகும். இதில் 2.40 கோடி முதியோர் ஓய்வூதியர்கள், 70.43 லட்சம் விதவை ஓய்வூதியர்கள், 10.32 லட்சம் மாற்றுத் திறனாளி ஓய்வூதியர்கள் அடங்குவர்.

      * பயனாளிகளுக்கு நேரடியாக பணத்தை (வங்கிகளின்மூலம்) வழங்கும் திட்டத்தில் தேசிய சமூக உதவித் திட்டமும் சேர்க்கப்பட்டுள்ளது. நடப்பு ஆண்டில் குஜராத் மற்றும் துணை நிலை மாநிலமான லட்சத் தீவுகள் ஆகியவை 100 சதவீதமும் பயனாளிகளுக்கு நேரடியாக பணத்தை வழங்கவிருக்கின்றன. ஜார்க்கண்ட், ஹரியாணா, மகாராஷ்டிரா, சட்டீஸ்கர் ஆகிய மாநிலங்கள் பயனாளிகளுக்கு நேரடியாக பணத்தை வழங்குவதை பகுதியளவிற்கே அமல்படுத்தியுள்ளன.
      * இதற்கான நிதியில் கசிவு ஏற்படுவதைத் தடுக்கும் வகையில் இத்திட்டத்தின் பயனாளிகள் குறித்த 100 சதவீத ஆவணங்களும் டிஜிட்டல்மயமாக்கப்பட்டுள்ளன.
      * இத்திட்டத்தின் பயனாளிகளில் 74.08 சதவீதம் பேரின் ஆதார் எண்கள் அவர்களது வங்கிக் கணக்குகளுடன் இணைக்கப்பட்டுள்ளன.
      * 5.07 கோடி பேர் பயன்பெறும் வகையில் தேசிய சமூக உதவித் திட்டத்தை பிரதமர் மக்கள் நலத் திட்டம் என்ற பெயரில் மாற்றி அமைப்பதற்கான முன்வரைவு வழங்கப்பட்டுள்ளது.

    தீன் தயாள் அந்த்யோதயா திட்டம் – தேசிய கிராமப்புற வாழ்வாதார இயக்கம்


    தேசிய கிராமப்புற வாழ்வாதார திட்டம் கிராமப்புறங்களில் உள்ள 8 முதல் 9 கோடி வரையிலான குடும்பங்களை எட்டுவதை நோக்கமாகக் கொண்டதாகும். கிராம அளவிலும் அதற்கு மேற்பட்ட அளவிலும் ஒவ்வொரு குடும்பத்திலும் பெண் ஒருவரை குழு அடிப்படையிலான சுய உதவிக் குழுக்களில், அவற்றின் கூட்டமைப்புகளில் அணிதிரட்டுவதை இத்திட்டம் இலக்காகக் கொண்டுள்ளது.


    ஷ்யாமா பிரசாத் முகர்ஜி கிராம-நகர்ப்புற (ரூர்பன்) இயக்கம்


    பொருளாதார ரீதியாகவும், சமூக ரீதியாகவும், நேரடியாகவும் நிலைத்து நிற்கக் கூடிய பகுதிகளாக மாற்றுவது என்பதை நோக்கமாகக் கொண்டு 2015 செப்டெம்பர் 16 அன்று ரூ. 5,142 கோடி நிதி ஒதுக்கீட்டுடன் ஷ்யாமா பிரசாத் கிராம-நகர்ப்புற இயக்கத்தை மேற்கொள்ள அரசு அனுமதி வழங்கியது. இந்த இயக்கத்தின் கீழ் 29 மாநிலங்களிலும், 5 துணை நிலை மாநிலங்களிலும் உள்ள கிராமப்புறப் பகுதியில் வளர்ச்சிக்கான வாய்ப்புள்ள 300 மையங்கள் தேர்ந்தெடுக்கப்பட்டு, தெளிவாக வரையறுக்கப்பட்ட வழிமுறைகளின்படி அமலாக்குவதற்கான கட்டமைப்பு உருவாக்கப்பட்டுள்ளது.


      * அனுமதி வழங்கப்பட்டுள்ள 300 மையங்களில் தேர்வுக்கான குறிப்பிட்ட வழிமுறைகளைப் பின்பற்றி ஏற்கனவே 267 மையங்கள் அடையாளம் காணப்பட்டுள்ளன. மூன்று ஆண்டுகளுக்குள் இந்த மையங்களில் தேங்கிப் போயுள்ள அடிப்படையான, சமூக ரீதியான, டிஜிட்டல் கட்டமைப்புகள் தவிர குறிப்பிட்ட பொருளாதார வலிமையை வளர்த்தெடுப்பது, அதற்கு உதவும் வகையில் தேவையான வசதிகளை செய்து தருவது ஆகியவற்றை வளர்த்தெடுக்கவும் அழுத்தம் தரப்படுகிறது.


    சன்சாத் ஆதர்ஷ் கிராம் யோஜனா (முன்மாதிரி கிராமப் பஞ்சாயத்து திட்டம்)


      * நாட்டின் அனைத்துப் பகுதிகளிலும் முன்மாதிரியான பஞ்சாயத்துகளை உருவாக்கும் நோக்கத்துடன் 2014 அக்டோபர் 11 அன்று முன்மாதிரி கிராமப் பஞ்சாயத்து திட்டத்தை மாண்புமிகு பிரதமர் துவக்கி வைத்தார். இதற்கென கூடுதலாக நிதி எதுவும் ஒதுக்கப்படாமல் மாண்புமிகு நாடாளுமன்ற உறுப்பினர்களின் கூடுகையுடன் தற்போதுள்ள அரசுத் திட்டங்களை அமலாக்குவதன் மூலம், பஞ்சாயத்துகளின் மேம்பாட்டுக்கான முயற்சிகள் மேற்கொள்ளப்படுகின்றன.

      * 2017 டிசம்பர் 18 வரை மாண்புமிகு நாடாளுமன்ற உறுப்பினர்கள் 1241 கிராமப் பஞ்சாயத்துகளை எடுத்துக் கொண்டுள்ளனர். துவக்க நடவடிக்கையாக முன்மாதிரி கிராமப் பஞ்சாயத்து திட்டத்தின் கீழ் விழிப்புணர்வை உருவாக்குவது, சமூக ரீதியாக அணிதிரட்டுவது ஆகிய நடவடிக்கைகள் தேர்வு செய்யப்பட்ட பஞ்சாயத்துகளில் மேற்கொள்ளப்பட்டுள்ளன. இதைத் தொடர்ந்து மாண்புமிகு நாடாளுமன்ற உறுப்பினர்களின் வழிகாட்டுதலின் கீழ் கிராமத்திற்கான அடிப்படையான ஆய்வு, பங்கேற்பின் மூலம் வளர்ச்சிக்கான திட்டத்தை வடிவமைப்பது ஆகியவை மேற்கொள்ளப்படும். இத்திட்டத்தின் கீழ் கொண்டுவரப்பட்ட கிராமப் பஞ்சாயத்துகள் கிராமத்தின் ஒட்டுமொத்த முன்னேற்றம், அனைத்து ஆதாரங்களையும் ஈடுபடுத்திய வகையில் முன்னுரிமை பெற்ற, குறிப்பிட்ட கால வரம்பிற்குள்ளான நடவடிக்கைகளை உள்ளடக்கிய கிராம வளர்ச்சித் திட்டங்களை தயாரிக்கும். இத்திட்டத்தின் கீழ் மேற்கொள்ளப்பட்ட 1,241 கிராமப் பஞ்சாயத்துகளில் 857 கிராமப் பஞ்சாயத்துகள் இத்திட்டத்திற்கான இணைய தளத்தில் தங்களது கிராம வளர்ச்சிக்கான திட்டங்களை பதிவேற்றியுள்ளன. இந்த இணைய தளத்தில் பதிவேற்றப்பட்டுள்ள புள்ளிவிவரங்களின்படி 2017 டிசம்பர் 18 வரை, இத்திட்டத்தின் கீழ் அடையாளம் காணப்பட்ட கிராமப்பஞ்சாயத்துகள் 19,951 திட்டங்களை நிறைவேற்றியுள்ளன; மேலும் 7,152 திட்டங்கள் (15.3 சதவீதம்) செயல்படுத்தப்பட்டு வருகின்றன.

    * * * * *

    
    
    (Release ID: 1516512) Visitor Counter : 242
    
    
    
    
    

*