      பாதுகாப்பு அமைச்சகம்

      இந்திய கடற்படை கப்பல் தாரிணி நியூசிலாந்திலிருந்து புறப்பட்டது
      Posted On: 12 DEC 2017 5:27PM by PIB Chennai


    கடற்படைக் கப்பலான ஐ.என்.எஸ்.வி தாரிணி நேற்று ( 12.12.2017) காலை நியூசிலாந்து நாட்டிலுள்ள லைட்டெல்டன் துறைமுகத்திலிருந்து ஃபால்க்லாந்து தீவுகளில் உள்ள ஸ்டான்லி துறைமுகத்துக்குப் புறப்பட்டுச் சென்றது. உலகைச் சுற்றி வரும் பயணத்தின் இரண்டாம் கட்டத்தை நிறைவு செய்த பின்னர் கடந்த 29.11.2017 அன்று ஐ.என்.எஸ்.வி தாரிணி கப்பல் லைட்டெல்டன் துறைமுகத்திற்கு வந்து சேர்ந்தது. உலகைச் சுற்றி வரும் இந்த வரலாற்று சிறப்புமிக்க பயணத்தை மேற்கொண்டுள்ள ஐ.என்.எஸ்.வி தாரிணி கப்பலில் உள்ள அனைத்து பணியாளர்களும் பெண்கள் என்பது குறிப்பிடத்தக்கது. லெப்டினண்ட் கமாண்டர் வர்திகா ஜோஷி தலைமையிலான இந்தக் குழுவில் லெப்டிணன்ட் கமாண்டர்கள் பிரதிபா ஜாம்வால், பி.ஸ்வாதி மற்றும் லெப்டிணன்ட்கள் எஸ்.விஜயா தேவி, பி.ஐஸ்வர்யா, பாயல் குப்தா ஆகியோர் இடம்பெற்றுள்ளனர்.


    லைட்டெல்டன் துறைமுகத்தில் ஐ.என்.எஸ்.வி தாரிணி கப்பலில் வந்த குழுவினரை 29.11.2017 அன்று கிறைஸ்ட்சர்ச் மாநகரத் துணை மேயர் திரு.ஆண்ட்ரூ டர்னர் வரவேற்றார். அப்பகுதியைச் சேர்ந்த மாவோரி சமுதாய மக்களால், பாரம்பரிய மாவோரி கலாச்சார முறைப்படியும் வரவேற்பு அளிக்கப்பட்டது.


    குழுவினரை வரவேற்பதற்காக கிறைஸ்ட்சர்ச் மத்திய தொகுதியின் நாடாளுமன்ற உறுப்பினரான மாண்புமிகு டங்கன் வெப் –ம் ஐ.என்.எஸ்.வி தாரிணி கப்பலுக்கு வருகை தந்தார். லைட்டெல்டன் துறைமுகத்தில் தங்கி இருந்த போது கிறைஸ்ட்சர்ச் நகர மேயர் திருமதி. லியான் டான்ல்சியேல் அவர்களைச் சந்தித்து பேசியது உள்ளிட்ட பல்வேறு நிகழ்ச்சிகளில் ஐ.என்.எஸ்.வி தாரிணி குழு கலந்து கொண்டது. நியூசிலாந்து நாட்டின் தேசிய மகளிர் குழு ஐ.என்.எஸ்.வி தாரிணி கப்பல் குழுவுடனான கலந்துரையாடலை நடத்தியது.


    30.11.2017 அன்று இந்தியத் தூதரகத்தின் சார்பில் அளிக்கப்பட்ட வரவேற்பு நிகழ்ச்சியில் பல்வேறு தரப்பினருடன் உரையாடும் வாய்ப்பு ஐ.என்.எஸ்.வி தாரிணி குழுவினருக்கு கிடைத்தது. இந்த வரவேற்பு நிகழ்ச்சியில் நாடாளுமன்ற உறுப்பினர்கள், அரசு அதிகாரிகள், தொழிலதிபர்கள், கல்வியாளர்கள், இந்திய சமுதாயத் தலைவர்கள், பத்திரிகையாளர்கள் உள்ளிட்ட நூற்றுக்கும் மேற்பட்ட தகைசால் விருந்தினர்கள் கலந்து கொண்டனர்.


    லைட்டெல்டன் துறைமுகத்தில் நிறுத்தி வைக்கப்பட்டிருந்த ஐ.என்.எஸ்.வி தாரிணி கப்பலை க் கடந்த 03.12.2017 அன்று பொதுமக்கள் பார்வையிட அனுமதிக்கப்பட்டது. பல்வேறு தரப்பிலிருந்தும் சுமார் 200 பார்வையாளர்கள் கப்பலுக்கு வருகை தந்து அதன் பணியாளர்களுடன் உரையாடி மகிழ்ந்தனர். ‘சாந்தா பரேடு’ என்றழைக்கப்படும் பாரம்பரிய விழாக்கால அணிவகுப்பு மரியாதையின் போது கப்பல் பணியாளர்களுக்கு கிறைஸ்ட்சர்ச் நகரத்தின் சார்பில் வரவேற்பு அளிக்கப்பட்டது. தொடர்ந்து 05.12.2017 அன்று பிரப்லேட்டன் பள்ளியில் ஐ.என்.எஸ்.வி தாரிணி கப்பல் குழுவினர் நடத்திய விளக்கவுரை மற்றும் கலந்துரையாடல் நிகழ்ச்சியில் இருநூறுக்கும் மேற்பட்ட பள்ளிக் குழந்தைகள் கலந்து கொண்டனர்.


    கேண்டர்பரி கடற்படை ப் படகு குழாம், ஆரா நிறுவனம் ஆகியவற்றையும் கப்பல் குழு பார்வையிட்டது. அங்கு நடைபெற்ற நிகழ்ச்சியில் நவிகா சாகர் ‘பரிக்கிரமா’ என்ற தலைப்பில் தாங்கள் மேற்கொண்டுள்ள பயணம் குறித்து பார்வையாளர்களுக்கு குழுவினர் விளக்கினார்கள். கிறைஸ்ட்சர்ச் நகருக்கு அருகிலுள்ள ஹான்மர் ஹாட் ஸ்பிரிங்ஸ், அகரோவா நகரிலுள்ள பிரெஞ்ச் துறைமுகம் உள்ளிட்ட சில சுற்றுலாத் தலங்களுக்கும் கப்பல் குழுவினர் சென்று வந்தனர்.


    ஐ.என்.எஸ்.வி தாரிணி கப்பலின் லைட்டெல்டன் துறைமுக வருகை குறித்து நியுசிலாந்து நாட்டின் அச்சு ஊடகங்கள் , காட்சி ஊடகங்கள் மற்றும் பிற ஊடகங்களிலும் பெரிய அளவில் செய்திகள் வெளியிடப்பட்டிருந்தன.


    

    
    (Release ID: 1512500) Visitor Counter : 36
    
    
      Read this release in: English