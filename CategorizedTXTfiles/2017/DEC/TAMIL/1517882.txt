      கலாசாரத்துறை அமைச்சகம்

      ஐ.ஜி.என்.சி.ஏ. –யில், 2017 டிசம்பர் 20-31 வரை புத்தத்துறவி வென். குஷோக் பக்குலா ரின்போச்சே பற்றிய புகைப்பட கண்காட்சி
      Posted On: 21 DEC 2017 6:52PM by PIB Chennai


    தெய்வீகத் தன்மை கொண்ட புத்த துறவியான வணங்குதற்குரிய குஷோக் பக்குலா ரின்போச்சே பற்றிய புகைப்பட கண்காட்சியை கலைக்கான இந்திரா காந்தி தேசிய மையத்தில் (ஐ.ஜி.என்.சி.ஏ.) இந்தியாவுக்கான மங்கோலிய தூதர் கோன்சிக் கான்போல்ட் முன்னிலையில் 2017 டிசம்பர் 20 அன்று உள்துறை இணையமைச்சர் திரு கிரண் ரிஜிஜூ தொடங்கி வைத்தார். நவீன லடாக் சிற்பியான வணங்குதற்குரிய குஷோக் பக்குலாவின் பிறந்த நூற்றாண்டைக் கொண்டாடும் வகையில் கலைக்கான இந்திரா காந்தி தேசிய மையத்தின் கிழக்காசிய நிகழ்ச்சிப் பிரிவு இந்தக் கண்காட்சிக்கு ஏற்பாடு செய்திருந்தது. இந்த கண்காட்சி பொதுமக்கள் பார்வையிட 2017 டிசம்பர் 20 –லிருந்து 31 வரை திறந்திருக்கும்.


    தொடக்க விழாவில் பேசிய திரு கிரண் ரிஜிஜூ, உலகின் பல்வேறு பகுதிகளில் பகவான் புத்தரின் போதனைகளைப் பரப்பியவர், அமைதி நோக்கத்திற்கு உதவி செய்தவர், துறவிகளில் செயற்பாட்டாளர் வணங்குதற்குரிய பக்குலா ரின் போச்சே என்று கூறினார். உலக சமாதானம், சுற்றுச்சூழல் பாதுகாப்பு, சமயங்களுக்கிடையே நட்புப் பேச்சு ஆகியவற்றுக்காக பல தேசிய, சர்வதேசிய அமைப்புகளுடன் அவர் இணைந்து செயல்பட்டார். எதேச்சதிகார கம்யூனிஸ்ட் ஆட்சியாளர்களால் ஆன்மீக சுதந்திரம் மறுக்கப்பட்ட பல்வேறு நாடுகளின் மக்களிடையே தர்ம தீபத்தை மீண்டும் ஏற்றிவைத்ததில் அவரது பங்கு திருப்பு முனையானது என்று அமைச்சர் மேலும் கூறினார். மங்கோலியா, ரஷ்யா, சீனா உட்பட பல நாடுகளில் புத்த மதத்தை மீண்டும் நிலை நிறுத்துவதில் அவரது பங்களிப்பும் மகத்தான ஆளுமையும் மிகப் பெரிதாக பேசப்படுகிறது என்று திரு ரிஜிஜூ கூறினார்.


    ஜம்மு காஷ்மீர் பற்றிய வல்லுநர், ஜம்மு காஷ்மீர் ஆய்வு அமைப்பின் முன்னாள் தலைவர் திரு அருண்குமார், வணங்குதற்குரிய லாமா லோப்ஸாங், அசோகா இயக்கம், புனிதர் தலாய்லாமா –வின் சிறப்பு பிரதிநிதி திரு என்பா செரிங், நாடாளுமன்ற உறுப்பினர் (லடாக்) திரு தப்ஸ்தன்ச் செவாங், ஐ.ஜி.என்.சி.ஏ. உறுப்பினர் செயலாளர் டாக்டர் சச்சிதானந்த் ஜோஷி, ஆகியோரும் இந்த விழாவில் கலந்து கொண்டனர்.


    ரின்போச்சேயின் பணிகளை நினைவு கூர்ந்த திரு சச்சிதானந்த் ஜோஷி, ”இந்த கண்காட்சியின் மூலம் அவரால் செய்யப்பட்ட பணிக்கு ஐ.ஜி.என்.சி.ஏ. தனது பாராட்டை வெளிப்படுத்தியிருக்கிறது. இந்த கண்காட்சியின் மூலம் நாடு முழுவதும் உள்ள மக்களுக்கு அவர்களின் பணியை வெளிக்கொணர நாங்கள் திட்ட மிட்டுள்ளோம். என்றார்.


    “ஷ்ரதே ரின்போச்சே ஜி ஆன்மீகச் சின்னமாக மாபெரும் சமூக சீர்திருத்தவாதியாக இருந்தவர்” என்று திரு அருண்குமார் தெரிவித்தார். இந்த நிகழ்வில் கூடியிருக்கும் பல்வேறு வகை மக்கள், இந்த நாட்டிற்கும் சமூகத்திற்கும் அவர்களின் பங்களிப்புக்கான நிரூபணம் என்று அவர் கூறினார்.

    
    
    (Release ID: 1517882) Visitor Counter : 32