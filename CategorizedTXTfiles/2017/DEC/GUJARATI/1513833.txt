      PIB Headquarters

      ભારત સરકારના ફિલ્ડ પબ્લિસીટી વિભાગ દ્વારા વર્કશોપ યોજાયો
      ડિરેક્ટોરેટ ઓફ ફિલ્ડ પબ્લિસિટી સરકારની સ્વાસ્થ્યલક્ષી યોજનાઓ પર જાગૃતિ લાવવા અભિયાનો હાથ ધરશે

      Posted On: 22 DEC 2017 4:26PM by PIB Ahmedabad

    અમદાવાદ , 22 -12-2017


    ભારત સરકારના માહિતી અને પ્રસારણ મંત્રાલયના ડિરેક્ટોરેટ ઓફ ફિલ્ડ પબ્લિસીટી (ડીએફપી) દ્વારા આજે એક વર્કશોપનું આયોજન કરવામાં આવ્યું હતું. જેમાં મુખ્ય અતિથિ તરીકે રાષ્ટ્રીય સ્વાસ્થ્ય મિશનના સિનિયર ક્ષેત્રીય નિદેશક ડૉ. ચંદના ડે તથા દૂરદર્શન ન્યૂઝના નિદેશક શ્રી ધર્મેન્દ્ર તિવારી ઉપસ્થિત રહ્યા હતા.


    પોતાના ઉદ્ઘાટન પ્રવચનમાં ડીએફપીના નિદેશક શ્રી મનીષ ગૌતમે જણાવ્યું હતું કે મિશન ઇન્દ્રધનુષ, ટીબી, રક્તપિત્ત અને મિશન પરિવાર વિકાસ જેવી સ્વાસ્થ્ય અને પરિવાર કલ્યાણ યોજનાઓ પર લાભાર્થીઓ અને અન્ય હિતધારકો વચ્ચે જાગૃતિ લાવવા માટે વિવિધ કાર્યક્રમો અમે બનાવ્યાં છે. જે ડિસેમ્બર, 2017 થી માર્ચ, 2018 સુધી ઓળખ કરાયેલા જિલ્લાઓમાં આ કાર્યક્રમો હાથ ધરવામાં આવશે, જેમાં સરકારની વિવિધ યોજનાઓ ઉપરાંત મેલેરિયા, ડેન્ગ્યુ જેવા ચેપી રોગો વિશે જાગૃતિ લાવવા માટે પણ વિશેષ કાર્યક્રમો યોજવામાં આવશે.


    આ કાર્યક્રમો હાથ ધરવા પૂર્વે વિવિધ યોજનાઓનો સંદેશ અસરકારક રીતે પહોંચાડવા માટે ગ્રામ્ય સમુદાયો અને સંચારની પદ્ધતિની ઓળખ કરવામાં આવશે, જેમાં પ્રાદેશિક ઓફિસ સ્તરે મૌખિક સંચાર/જૂથ ચર્ચા/ફિલ્મ શો/ક્વિટ કન્ટેસ્ટ/ફોટો પ્રદર્શન/જીવંત મનોરંજક કાર્યક્રમો સામેલ છે. તેમાં સ્વાસ્થ્ય અને પરિવાર કલ્યાણ મંત્રાલય સાથે ચર્ચા કરીને પ્રતિક્રિયા મેળવવાની ફોર્મેટને અંતિમ ઓપ આપવામાં આવશે તેમજ વિવિધ સ્થળો પર અભિયાનમાં સહભાગી થવા જિલ્લાનાં ચૂંટાયેલા પ્રતિનિધિઓ (સાંસદ અને ધારાસભ્યો)ને હાજર રહેવાની વિનંતી કરવામાં આવશે.


    આ વિવિધ કાર્યક્રમો હાથ ધરતાં અગાઉ સ્વાસ્થ્ય અને પરિવાર કલ્યાણ મંત્રાલય નોડલ અધિકારીની ઓળખ કરશે અને ડીએફપીને તેમની સંપર્ક વિગતો આપશે, ડીએફપી પ્રવૃત્તિઓમાં સહભાગી થવા અને સાથસહકાર આપવા રાજ્ય અને જિલ્લા સત્તામંડળોને સૂચના આપશે,


    અભિયાનનાં સમયગાળા દરમિયાન ડીએફપીનું દરેક ફિલ્ડ યુનિટ તેમનાં કાર્યક્ષેત્રમાં આવતાં વિવિધ જિલ્લાઓમાં દરેક મહિનામાં એકથી બે કાર્યક્રમો યોજશે. આ માટે ફિલ્ડ યુનિટ ઓળખ કરાયેલા ગામડાઓની બે દિવસ અગાઉ મુલાકાત લેશે .


    એનએચએમના સિનિયર ક્ષેત્રીય નિદેશક શ્રીમતી ડૉ. ચંદાના ડેએ સ્વાસ્થ્ય અંગેની વિસ્તૃત જાણકારી આપી હતી. તેમણે પરિવાર નિયોજન તથા ટીબીના અલગ અલગ લક્ષણો અને તેને ઝડપથી શરીરમાં ફેલાતી રોકવા માટેનો ઉપાયો પણ જણાવ્યા હતા. ડૉ. ચંદાનાએ બાળ જન્મ દર અને માતા મૃત્યુ દરમાં ઘટાડો કરવા માટે ડીએફપીની આવા અભિયાનો થકી પ્રચાર કરી જાગૃતિ લાવવા માટે પ્રશંસા કરી હતી.


    ઉલ્લેખનીય છે કે, ડિરેક્ટોરેટ ઓફ ફિલ્ડ પબ્લિસિટી મીડિયા માહિતી અને પ્રસારણ મંત્રાલયનું એકમ છે, જે ગુજરાત રાજ્યમાં 6 એકમ કાર્યરત છે. આ એકમો ગુજરાતનાં તમામ વિસ્તારોમાં કેન્દ્ર સરકારનાં લાભાર્થી કાર્યક્રમો વિશે જાગૃતિ લાવવાનું કામ કરે છે.


    NP/GP

    
    
    (Release ID: 1513833) Visitor Counter : 24