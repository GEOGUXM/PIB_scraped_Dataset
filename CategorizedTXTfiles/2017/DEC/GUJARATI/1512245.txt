      સંરક્ષણ મંત્રાલય

      આદરણીય રક્ષા રાજ્ય મંત્રીએ ભારતીય વાયુદળની ઓનલાઇન પરીક્ષાના વેબ પોર્ટલનું ઉદ્ઘાટન કર્યું
      Posted On: 12 DEC 2017 2:30PM by PIB Ahmedabad


    રક્ષા રાજ્ય મંત્રી શ્રી સુભાષ ભામરેએ 11 ડિસેમ્બરે વાયુદળ મુખ્યાલય (વીબી) ખાતે ભારતીય વાયુદળની ઓનલાઇન પરીક્ષા માટેના વેબ પોર્ટલનું ઉદ્ઘાટન કર્યું હતું. આ પ્રસંગે તેમણે ભારતીય વાયુદળને પ્રધાનમંત્રીનાં ‘ ડિજિટલ ઇન્ડિયા ’ નાં વિઝનમાં પ્રદાન કરવા બદલ અભિનંદન આપ્યાં હતાં. તેમણે સેન્ટર ફોર ડેવલપમેન્ટ ઓફ એડવાન્સ કમ્પ્યુટિંગ (સી-ડેક) સાથે સંયુક્ત રૂપે ઓનલાઇન પરીક્ષા વ્યવસ્થા વિકસાવવા બદલ ભારતીય વાયુદળને અભિનંદન પણ આપ્યાં હતાં, જે ભારત સરકારની ‘ મેક ઇન ઇન્ડિયા ’ અને ‘ ડિઝાઇન ઇન ઇન્ડિયા ’ ફિલોસોફીને અનુસરે છે. ઉદ્ઘાટન દરમિયાન એર માર્શલ એસબી દેવ પીવીએસએમ એવીએસએમ વીએમ વીએસએમ એડીસી વાઇસ ચીફ, એર સ્ટાફ સહિત વાયુ દળનાં વરિષ્ઠ અધિકારીઓ હાજર હતાં.


    ભારતીય વાયુદળ, ઓફિસર અને એરમેન કેડરની ભરતી કરવા માટે આઇટી અનેબલ્ડ ઓનલાઇન પરીક્ષા લેનાર સેનાની ત્રણે પાંખોમાં સૌપ્રથમ પાંખ છે. આ દરખાસ્તને રક્ષા મંત્રીએ 24 ઓક્ટોબર, 2017નાં રોજ સૈદ્ધાંતિક મંજૂરી આપી હતી. સી-ડેક સાથે જોડાણમાં ભારતીય વાયુદળ જાન્યુઆરી, 2018થી ઓનલાઇન ટેસ્ટિંગનો અમલ કરશે, જે માટે ઓનલાઇન નોંધણી પ્રક્રિયા 15 ડિસેમ્બર, 2017થી શરૂ થશે.


    ભારતીય વાયુદળમાં ઓફિસર્સ અને એરમેન કેડર માટે પસંદગીની વ્યવસ્થા સતત બદલાઈ રહી છે અને ટેસ્ટિંગ સિસ્ટમને મજબૂત કરવા સ્થાયી પ્રયાસો કરવામાં આવ્યાં છે. વર્તમાન સિસ્ટમ સમયની કસોટી પર ખરી પુરવાર થઈ હોવા છતાં ટેસ્ટિંગ ક્ષમતા અને ભૌગોલિક પહોંચનો અવરોધ સૌથી મોટી મર્યાદાઓ હતી, જેથી સમગ્ર દેશનાં લાયક અને કુશળ તમામ ઉમેદવારો, ખાસ કરીને ગ્રામીણ યુવાનો તક મેળવી શકતાં નહોતાં.


    આ વ્યવસ્થા સુધારવા અને તેને ઉમેદવારો માટે સુવિધાજનક બનાવવા, તેની કાર્યદક્ષતા વધારવા 31 ઓક્ટોબર, 2017નાં રોજ ભારત સરકારની એજન્સી સી-ડેક સાથે સમજૂતીકરાર (એમઓયુ) થયા હતાં. આ પ્રોજેક્ટનો અમલ 31 જાન્યુઆરી 2018 થી ઓફિસર્સ કેડર માટે એર ફોર્સ કોમન એડમિશન ટેસ્ટ (એએફસીએટી) અને એરમેન કેડર માટે શીડ્યુલ્ડ ટેસ્ટ ફોર એરમેન રિક્રૂટમેન્ટ (સ્ટાર) દ્વારા થશે.


    અગાઉ ભારતીય વાયુદળે સમગ્ર ભારતમાં ઓફિસર કેડરની પરીક્ષા માટે સમગ્ર ભારતમાં સેંકડો કેન્દ્રો રાખવા પડતાં હતાં અને એરમેનની પસંદગી પરીક્ષાઓ યોજવા માટે ચૌદ કેન્દ્રો રાખવા પડતાં હતાં. કેટલાંક રાજ્યો/કેન્દ્રશાસિત પ્રદેશો કોઈ પરીક્ષા કેન્દ્રો ધરાવતાં નહોતાં. તેનાં પરિણામે ઉમેદવારોને નોંધપાત્ર સમય અને સંસાધનો પરીક્ષા કેન્દ્રો સુધી મુસાફરી કરવામાં ખર્ચવા પડતાં હતાં. નવી વ્યવસ્થામાં સમગ્ર દેશમાં આશરે 760 પરીક્ષા કેન્દ્રો હશે અને ઉમેદવારે હવે તેનાં રહેઠાણથી નોંધપાત્ર રીતે ઓછા અંતરનાં સ્થળ સુધી મુસાફરી કરવી પડશે. આનાથી એરમેનની પસંદગી માટે ચાર લાખ ઉમેદવારો અને ઓફિસરની પસંદગી માટે બે લાખ ઉમેદવારો દર છ મહિને પરીક્ષામાં બેસવા સક્ષમ બનશે.


    J.Khunt

    
    
    (Release ID: 1512245) Visitor Counter : 28