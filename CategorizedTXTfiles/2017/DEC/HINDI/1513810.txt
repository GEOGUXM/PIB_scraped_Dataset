      सूचना और प्रसारण मंत्रालय

      कैबिनेट ने चरण-III के तहत निजी एफएम रेडियो स्‍टेशनों के बैच-III की नीलामी को मंजूरी दी
      Posted On: 20 DEC 2017 3:40PM by PIB Delhi


    प्रधानमंत्री श्री नरेन्‍द्र मोदी की अध्‍यक्षता में केंद्रीय मंत्रिमंडल ने बाद के बैचों में 236 शहरों में 683 चैनलों की नीलामी आयोजित करने के तरीके को मंजूरी दे दी है। इससे कई और शहरों में रहने वाले लोगों को एफएम रेडियो का नया/बेहतर अनुभव मिलने का मार्ग प्रशस्‍त होगा।


    वर्ष 2011 में कैबिनेट द्वारा दी गई मंजूरी के मुताबिक एफएम से संबंधि‍त नीतिगत दिशा-निर्देशों के चरण- III के तहत निजी एफएम रेडियो स्‍टेशनों के बैच-I एवं बैच-II की नीलामियां क्रमश: वर्ष 2015 और वर्ष 2016 में आयोजित की गई थीं। बैच-I के अंतर्गत 56 शहरों में 97 चैनलों की बिक्री की गई थी। वहीं, बैच-II के अंतर्गत 48 शहरों में 66 चैनल बेचे गए थे।


    तीसरे बैच की नीलामियां होने के साथ ही देश भर में बड़ी संख्या में ऐसे शहर लाभान्वित होंगे, जहां पर कोई भी निजी एफएम रेडियो चैनल नहीं है। इनमें जम्मू-कश्मीर के सीमावर्ती क्षेत्रों में अवस्थित अनेक शहरों के साथ-साथ पूर्वोत्तर राज्यों के कई ऐसे शहर भी शामिल हैं, जहां की आबादी एक लाख से कम है। इस बैच की नीलामी के तहत ऐसे जिलों के शहर भी कवर किए जाएंगे, जो वामपंथी उग्रवाद से बुरी तरह प्रभावित हैं। इससे नए शहरों में भी एफएम रेडियो कवरेज सुनिश्चित होगी और इसके साथ ही श्रोताओं को उनकी पसन्द के मुताबिक बेहतर कन्टेंट भी मिलेंगे।


    एफएम के चरण-III के तहत नीलामियां पूर्ण होने से समस्त 29 राज्य और 7 केन्द्र शासित प्रदेशों में से 6 केन्द्र शासित प्रदेश (दादरा एवं नगर हवेली) निजी एफएम रेडियो प्रसारण के दायरे में आ जाएंगे। इससे देश भर में 10,000 से भी ज्यादा लोगों के लिए प्रत्यक्ष एवं अप्रत्यक्ष रोजगार सृजित होने की संभावना है। इन नीलामियों से 1,100 करोड़ रुपये से भी ज्यादा का राजस्व अर्जित होने का अनुमान लगाया गया है।


    इस क्षेत्र में सम्पूर्ण पारदर्शिता सुनिश्चित करने के लिए समकालिक एकाधिक दौर आरोही (एसएमआरए) प्रक्रिया अपनाई जा रही है।


    ***


    वीके/एएम/आरआरएस/एसकेपी/डीएस-6067

    
    
    (Release ID: 1513810) Visitor Counter : 24