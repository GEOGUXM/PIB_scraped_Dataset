      सांख्यिकी एवं कार्यक्रम कार्यान्‍वयन मंत्रालय

      उपभोक्ता मूल्य सूचकांक पर आधारित खुदरा महंगाई दर नवम्बर, 2017 में 4.88 फीसदी रही
      उपभोक्ता मूल्य सूचकांक पर आधारित महंगाई दर नवम्बर, 2017 में ग्रामीण क्षेत्रों के लिए 4.79 फीसदी आंकी गई
      
      उपभोक्ता मूल्य सूचकांक पर आधारित महंगाई दर नवम्बर, 2017 में शहरी क्षेत्रों के लिए 4.90 फीसदी रही

      Posted On: 12 DEC 2017 7:19PM by PIB Delhi

    सांख्यिकी एवं कार्यक्रम क्रियान्वयन मंत्रालय के केन्द्रीय सांख्यिकी कार्यालय (सीएसओ) ने आज नवम्‍बर, 2017 के लिए उपभोक्ता मूल्य सूचकांक (सीपीआई) पर आधारित महंगाई दर के आंकड़े जारी किए। इस दौरान ग्रामीण क्षेत्रों के लिए सीपीआई आधारित महंगाई दर 4.79 फीसदी (अनंतिम) रही, जो नवम्‍बर, 2016 में 4.13 फीसदी थी। इसी तरह शहरी क्षेत्रों के लिए सीपीआई आधारित महंगाई दर नवम्‍बर, 2017 में 4.90 फीसदी (अनंतिम) आंकी गयी, जो नवम्‍बर 2016 में 3.13 फीसदी थी। ये दरें अक्‍टूबर, 2017 में क्रमशः 3.36 तथा 3.81 फीसदी (अंतिम) थीं।


    केन्द्रीय सांख्यिकी कार्यालय ने आज नवम्‍बर, 2017 के लिए उपभोक्ता खाद्य मूल्य सूचकांक (सीएफपीआई) पर आधारित महंगाई दर के आंकड़े भी जारी किए। इस दौरान ग्रामीण क्षेत्रों के लिए सीएफपीआई आधारित महंगाई दर 4.11 फीसदी (अनंतिम) रही, जो नवम्‍बर, 2016 में 2.79 फीसदी थी। इसी तरह शहरी क्षेत्रों के लिए सीएफपीआई आधारित महंगाई दर नवम्‍बर, 2017 में 4.90 फीसदी (अनंतिम) आंकी गई, जो नवम्‍बर, 2016 में 0.75 फीसदी थी। ये दरें अक्टूबर, 2017 में क्रमशः 1.75 तथा 2.13 फीसदी (अंतिम) थीं।


    अगर शहरी एवं ग्रामीण दोनों ही क्षेत्रों पर समग्र रूप से गौर करें तो उपभोक्ता मूल्य सूचकांक (सीपीआई) पर आधारित महंगाई दर नवम्‍बर, 2017 में 4.88 फीसदी (अनंतिम) आंकी गई है, जो नवम्‍बर, 2016 में 3.63 फीसदी (अंतिम) थी। वहीं, सीपीआई पर आधारित महंगाई दर अक्‍टूबर, 2017 में 3.58 फीसदी (अंतिम) थी। इसी तरह यदि शहरी एवं ग्रामीण दोनों ही क्षेत्रों पर समग्र रूप से गौर करें तो उपभोक्ता खाद्य मूल्य सूचकांक (सीएफपीआई) पर आधारित महंगाई दर नवम्‍बर, 2017 में 4.42 फीसदी (अनंतिम) रही है, जो नवम्‍बर, 2016 में 2.03 फीसदी (अंतिम) थी। वहीं, सीएफपीआई पर आधारित महंगाई दर अक्‍टूबर, 2017 में 1.90 फीसदी (अंतिम) थी।


    सांख्‍यिकी एवं कार्यक्रम क्रियान्‍वयन मंत्रालय के केन्‍द्रीय सांख्यिकी कार्यालय (सीएसओ) ने उपभोक्‍ता मूल्‍य सूचकांक (सीपीआई) के लिए आधार वर्ष को 2010=100 से संशोधित करके 2012=100 कर दिया है।


    ***


    वीके/एएम/आरआरएस/वीके- 5831

    
    
    (Release ID: 1512401) Visitor Counter : 38