      सड़क परिवहन एवं राजमार्ग मंत्रालय

      एनएचएआई ने राष्ट्रीय राजमार्ग निवेश संवर्धन प्रकोष्ठ (एनएचआईपीसी) बनाया
      Posted On: 21 DEC 2017 6:06PM by PIB Delhi


    भारतीय राष्ट्रीय राजमार्ग प्राधिकरण (एनएचएआई) ने राजमार्ग परियोजनाओं के लिए घरेलू एवं विदेशी निवेश आकर्षित करने हेतु एक राष्ट्रीय राजमार्ग निवेश संवर्धन प्रकोष्ठ (एनएचआईपीसी) बनाया है। यह प्रकोष्ठ सड़क अवसंरचना परियोजनाओं में निवेशकों की भागीदारी सुनिश्चित करने के लिए वैश्विक संस्थागत निवेशकों, निर्माण कंपनियों, डेवलपरों और कोष प्रबंधकों के साथ सहभागिता पर अपना ध्यान केन्द्रित करेगा।


    सरकार ने ‘ भारतमाला परियोजना ’ के तहत 5,35,000 करोड़ रुपये के निवेश से अगले पांच वर्षों में 35,000 किलोमीटर लम्बे राष्ट्रीय राजमार्गों के निर्माण का महत्वाकांक्षी लक्ष्य रखा है। इसके लिए आवश्यक भारी-भरकम निवेश को ध्यान में रखते हुए सार्वजनिक एवं निजी क्षेत्रों से घरेलू एवं विदेशी निवेश दोनों की ही विशेष अहमियत है।


    एनएचआईपीसी मुख्य रूप से सड़क से जुड़े बुनियादी ढांचे या अवसंरचना में विदेशी एवं घरेलू निवेश को बढ़ावा देने पर अपना ध्यान केन्द्रित करेगा। एनएचआईपीसी इसके लिए भारत सरकार के विभिन्न संबद्ध मंत्रालयों एवं विभागों, राज्य सरकारों, शीर्ष वाणिज्यिक चैम्बरों जैसे कि फिक्की, एसोचैम और इन्वेस्टइंडिया, इत्यादि के साथ मिलकर काम करेगा। इस उद्देश्य की पूर्ति के लिए एनएचआईपीसी भारत स्थित विदेशी दूतावासों एवं मिशनों और विदेश में अवस्थित भारतीय दूतावासों एवं मिशनों के साथ भी मिलकर काम करेगा।


    ***


    वीके/एएम /आरआरएस/डीएस–6060
    

    
    (Release ID: 1513727) Visitor Counter : 123