      नीति आयोग

      नीति आयोग कल का दिन एटीएल समुदाय दिवस के रूप में मनाएगा
      
      25 युवा सलाहकार औपचारिक शिक्षा क्षेत्र में नामांकित नहीं किए गए 200 से अधिक छात्रों से चर्चा करेंगे
      Posted On: 14 DEC 2017 2:12PM by PIB Delhi


    नीति आयोग का अटल इन्नोवेशन मिशन कल 15 दिसंबर, 2017, शुक्रवार को राष्ट्रीय राजधानी में अटल टिंकरिंग प्रयोगशाला का समुदाय दिवस मनाएगा। यह दिवस सामुदायिक अभियान पहल के रूप में मनाया जाएगा, जिसमें 25 युवा सलाहकार 200 से अधिक ऐसे छात्रों के साथ बातचीत करेंगे, जिनका औपचारिक शिक्षा प्रणाली में नामांकन नहीं हैं।


    नीति आयोग के मुख्य कार्यकारी अधिकारी श्री अमिताभ कांत इस पहल की शुरूआत करेंगे। इस दौरान यह सलाहकार नई दिल्ली के चार स्थानों का दौरा कर विभिन्न गैर-सरकारी संगठनों (एनजीओ) के बच्चों के साथ संक्षिप्त सत्र आयोजित करेंगे और उन्हें बताएंगे कि कैसे नवाचार से समुदायों की समस्याओं का समाधान निकाला जा सकता है।


    अटल टिंकरिंग प्रयोगशाला समुदाय अभियान पहल का उद्देश्य समुदाय के ऐसे बच्चों तक नवाचार फैलाकर अटल टिंकरिंग प्रयोगशालाओं के प्रभाव को बढ़ाना है, जो औपचारिक शिक्षण संस्थानों में नहीं जाते हैं। इस पहल का ध्येय इन बच्चों को समस्या का समाधान करने योग्य बनाने के लिए अटल टिंकरिंग प्रयोगशालाओं के छात्रों के समान ही शैक्षिक उपकरण उपलब्ध कराना है। इस चर्चा में प्रतिभागी गैर-सरकारी संगठनों में दिव्यांग बच्चों, असहाय और काम करने वाले बच्चों तथा समाज के कमजोर वर्ग की लड़कियों के साथ कार्य करने वाले संगठन शामिल हैं।


    *****


    वीके/एएम/एमके/एमएस–5856

    
    
    (Release ID: 1512577) Visitor Counter : 79