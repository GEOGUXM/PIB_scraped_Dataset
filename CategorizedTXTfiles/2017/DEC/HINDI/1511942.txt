      स्‍वास्‍थ्‍य एवं परिवार कल्‍याण मंत्रालय

      श्री जे.पी. नड्डा ने गुजरात और तमिलनाडु के स्वास्थ्य मंत्रियों से बात कर चक्रवाती तूफान ‘ओखी’ से लड़ने में हरसंभव सहायता का आश्वासन दिया
      Posted On: 05 DEC 2017 12:36PM by PIB Delhi


    केंद्रीय स्वास्थ्य और परिवार कल्याण मंत्री श्री जे.पी. नड्डा ने आज गुजरात के स्वास्थ्य मंत्री श्री शंकर भाई चौधरी और तमिलनाडु के स्वास्थ्य मंत्री डॉ. सी. विजय भास्कर से बात की और उन्हें केंद्र की ओर से चक्रवाती तूफान ‘ओखी’ से निपटने में हरसंभव सहायता का आश्वासन दिया। श्री नड्डा ने कहा कि चक्रवाती तूफान से प्रभावित राज्यों में राहत प्रदान करने के प्रयासों के तहत केंद्र सरकार राज्य सरकारों को पूर्ण सहयोग और सहायता प्रदान करेगी।


    श्री नड्डा ने कहा कि सभी आवश्यक संसाधनों के साथ स्वास्थ्य मंत्रालय ने अपनी तैयारी पूरी की है और राज्यों में आपदा प्रबंधन प्रयासों को मजबूत करने के लिए हरसंभव सहायता पहुंचाने के उद्देश्य से डॉक्टरों के एक दल को तैयार रखा गया है। श्री नड्डा ने कहा कि स्थिति से निपटने के लिए राहत प्रयासों और बचाव कार्यों के संबंध में केंद्र सरकार राज्यों को हरसंभव सहायता देने के लिए तैयार है।


    श्री नड्डा ने कहा कि स्थिति से निपटने के लिए स्वास्थ्य मंत्रालय गुजरात और तमिलनाडु को हरसंभव सहायता प्रदान करेगा। उन्होंने मंत्रालय के अधिकारियों को राज्य सरकार के स्वास्थ्य विभागों के संपर्क में रहकर किसी भी प्रकार की सहायता प्रदान करने के लिए कहा।


    *****


    वीके/एएम/एजे/एमएस – 5735

    
    
    (Release ID: 1511942) Visitor Counter : 43