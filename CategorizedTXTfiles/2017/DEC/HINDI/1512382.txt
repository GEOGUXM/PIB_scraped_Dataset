      पेट्रोलियम एवं प्राकृतिक गैस मंत्रालय

      भारत सरकार के नाम का दुरुपयोग कर अस्तित्वहीन योजना “जवाहर रोजगार योजना” के तहत पेट्रोल विक्रेताओं की नियुक्ति हेतु अनैतिक तत्वों द्वारा भ्रामक विज्ञापन
      Posted On: 12 DEC 2017 6:47PM by PIB Delhi


    पेट्रोलियम एवं प्राकृतिक गैस मंत्रालय को पता चला है कि कुछ अनैतिक व्यक्तियों ने पेट्रोलियम तथा प्राकृतिक गैस मंत्रालय के नाम से “जवाहर रोजगार योजना” नामक एक अस्तित्वहीन योजना के तहत पेट्रोल विक्रेताओं की नियुक्ति हेतु विज्ञापन जारी किया है तथा आवेदकों से अच्छी-खासी रकम बटोर रहे हैं।


    यह स्पष्ट किया जाता है कि पेट्रोलियम एवं प्राकृतिक गैस मंत्रालय ने जवाहर रोजगार योजना के नाम से किसी स्कीम के तहत पेट्रोल पंप आवंटित करने का कोई विज्ञापन जारी नहीं किया है। सूचित किया जाता है कि विक्रेताओं की नियुक्ति में पेट्रोलियम एवं प्राकृतिक गैस मंत्रालय की कोई भूमिका नहीं है। तीन तेल विपणन कंपनियां यथा भारतीय तेल निगम लिमिटेड (आईओसीएल), भारत पेट्रोलियम निगम लिमिटेड (बीपीसीएल) तथा हिन्दुस्तान पेट्रोलियम निगम (एचपीसीएल) अपने व्यवहारिकता अध्ययन के आधार पर स्थान का चयन कर मौजूदा मार्ग-निर्देशों के अनुसार विक्रेताओं की नियुक्ति हेतु विज्ञापन जारी करती हैं।


    यह भी स्पष्ट किया जाता है कि न तो भारत सरकार ने और न ही तेल विपणन कंपनियों ने जवाहर रोजगार योजना के तहत विक्रेताओं की नियुक्ति का कोई विज्ञापन दिया है। प्रत्यक्षतः ऐसा लगता है कि कुछ अनैतिक तत्व भारत सरकार के नाम का दुरुपयोग कर रहे हैं। तदनुसार, सामान्य जनता को सलाह दी जाती है कि किसी ऐसे विज्ञापन/ योजना पर कोई ध्यान न दें।


    ***


    वीके/एएम/जेडी/सीएस-5826

    
    
    (Release ID: 1512382) Visitor Counter : 52