      वस्‍त्र मंत्रालय

      22वें परिधान निर्यात संवर्धन परिषद पुरस्‍कार 2016-17 के प्रस्‍तुति समारोह का आयोजन हुआ
      Posted On: 19 DEC 2017 7:05PM by PIB Delhi


    केन्‍द्रीय वस्‍त्र और सूचना व प्रसारण मंत्री श्रीमती स्‍मृति जुबिन इरानी ने कहा कि वस्‍त्र मंत्रालय शिक्षा क्षेत्र, कृषक समुदाय और उद्योग जगत द्वारा प्राकृतिक फाइबर की उत्‍पादकता और इसके उप-उत्‍पादों के विविधिकरण से संबंधित ज्ञान के आदान-प्रदान के लिए ज्ञान नेटवर्क प्रबंधन प्रणाली (केएनएमएस) को लागू कर रहा है। टेक्‍सटाइल इंडिया 2017 एक वृहत वस्‍त्र व्‍यापार आयोजन है। इसकी सफलताओं को आगे बढ़ाने के क्रम में सरकार ने यह निर्णय लिया है। मंत्री महोदया ने उक्‍त बातें 18 दिसंबर, 2017 को नई दिल्‍ली में आयोजित 22वें परिधान निर्यात संवर्धन परिषद (एईपीसी) निर्यात पुरस्‍कार 2016-17 के प्रस्‍तुति समारोह के दौरान कहीं।


    वस्‍त्र मंत्री ने कहा कि भारतीय निर्यातकों की बाजार तक पहुंच बढ़ाने के लिए विशेष ध्‍यान दिया जा रहा है और सरकार क्षेत्र के सभी भागों में समाधान की तलाश कर रही है। श्रीमती इरानी ने कहा कि वस्‍त्र क्षेत्र से जुड़े लोगों के कौशल विकास पर विशेष ध्‍यान दिया जा रहा है। उन्‍होंने आगे कहा कि मंत्रालय एक ऐसी नीति निर्माण की प्रक्रिया में है जो रेशम और जूट क्षेत्रों को मजबूती प्रदान करेगा। मंत्री महोदया ने पुरस्‍कार विजेताओं को बधाई दी।


    वाणिज्‍य और उद्योग मंत्री श्री सुरेश प्रभु ने कहा कि वस्‍त्र उद्योग द्वारा अपनी क्षमता का उपयोग करने के लिए मंत्रालय कई उपाय कर रहा है। उन्‍होंने विकास को बढ़ाने में वैश्विक व्‍यापार के महत्‍व, नए क्षेत्रों की पहचान करने में बाजार अनुसंधान की भूमिका तथा नए उत्‍पादों की प्रस्‍तुति के महत्‍व को रेखांकित किया। उन्‍होंने कहा कि सरकार द्विपक्षीय और बहुपक्षीय वार्ताओं व समझौतों के माध्‍यम से उद्योग को नए बाजारों की तलाश करने में सुविधा प्रदान करने के लिए प्रयासरत है।


    केन्‍द्रीय वस्‍त्र राज्‍य मंत्री श्री अजय टमटा ने वस्‍त्र निर्यातकों को सम्‍मानित करने के लिए एईपीसी को बधाई दी। उन्‍होंने बड़ी संख्‍या में कुशल व अर्द्धकुशल लोगों को आजीविका प्रदान करने के संदर्भ में वस्‍त्र उद्योग के महत्‍व को रेखांकित किया।


    नीति आयोग के सीईओ श्री अमिताभ कांत ने कहा कि वस्‍त्र क्षेत्र महत्‍वपूर्ण है क्‍योंकि यह रोजगार के साथ विकास प्रदान करता है। उन्‍होंने कहा कि इसी वजह से आयोग वस्‍त्र और परिधान क्षेत्र को अत्‍यधिक महत्‍व देता है।


    22वें एईपीसी निर्यात पुरस्‍कार 2016-17 का भव्‍य आयोजन नई दिल्‍ली के ली मेरिडियन होटल में हुआ। तैयार वस्‍त्र उद्योग के 18 क्षेत्रों में उल्‍लेखनीय उपलब्धियां हासिल करने वाले उद्यमियों को पुरस्‍कार दिया गया।


    इस अवसर पर परिधान निर्यात संवर्धन परिषद (एईपीसी) के अध्‍यक्ष श्री अशोक रजनी, देश के प्रमुख वस्‍त्र निर्यातक तथा एईपीसी के अधिकारीगण उपस्थित थे।


    पुरस्‍कार के बारे में


    एईपीसी निर्यात पुरस्‍कार, भारतीय परिधान निर्यात कंपनियों की सफलता तथा अभिनव दृष्टिकोण का सम्‍मान करने के लिए प्रदान किया जाता है। ये पुरस्‍कार विभिन्‍न उत्‍पाद श्रेणियों के अंतर्गत लंबे समय से स्‍थापित तथा नवोन्‍मेषी दोनों ही प्रकार की कं‍पनियों को दिये जाते हैं। ये पुरस्‍कार उद्योग तथा राष्‍ट्रीय अर्थव्‍यवस्‍था में निर्यातकों के योगदान के लिए दिए जाते हैं। इस वर्ष एईपीसी ने परिधान उद्योग की 18 श्रेणियों में उल्‍लेखनीय सफलता प्राप्‍त करने वालों की पहचान की है। पहली बार एईपीसी निर्यात पुरस्‍कारों में सतत पोषणता और अच्‍छे कार्यकलापों की दो श्रेणियां शामिल की गई हैं।


    ****


    वीके/जेके/वीके-6014


    

    
    (Release ID: 1513241) Visitor Counter : 308