      रक्षा मंत्रालय

      वीरता पुरस्‍कारों पर ऑनलाइन क्विज प्रतियोगिता
      Posted On: 29 DEC 2017 6:35PM by PIB Delhi


    जनता और युवाओं में राष्‍ट्र प्रेम और देशभक्ति की भावना पैदा करने के लिए वीरता पुरस्‍कारों (परमवीर चक्र, महावीर चक्र, वीर चक्र, अशोक चक्र, कीर्ति चक्र और शौर्य चक्र) पर रक्षा मंत्रालय, MyGov.in के सहयोग से एक ऑनलाइन क्विज प्रतियोगिता का आयोजन कर रहा है। इसका आयोजन 01 जनवरी, 2018 से होगा। क्विज के प्रश्‍नों को वीरता पुरस्‍कारों और पुरस्‍कृत व्‍यक्तियों के संबंध में उपलब्‍ध सूचना के आधार पर तैयार किया जाएगा। इनका विवरण ऑनलाइन पोर्टल www.gallantryawards.gov.in पर उपलब्‍ध है, जिसे 15 अगस्‍त, 2017 को जारी किया गया था। क्विज की मुख्‍य विशेषताएं इस प्रकार हैं :-

      * वीरता पुरस्‍कारों पर ऑनलाइन क्विज 01 से 10 जनवरी, 2018, यानी 10 दिन की अवधि के दौरान होगा। इसे https://quiz.mygov.in के जरिये आयोजित किया जाएगा।
      * प्रतियोगिता हिन्‍दी और अंग्रेजी में होगी।
      * प्रतियोगिता के दो वर्ग होंगे, यानी पहली प्रतियोगिता 18 वर्ष से कम आयु वालों के लिए और दूसरी 18 वर्ष और उससे अधिक आयु वालों के लिए होगी।
      * हर वर्ग में पांच पुरस्‍कार होंगे यानी पहला, दूसरा, तीसरा और दो प्रोत्‍साहन पुरस्‍कार होंगे। दोनों वर्गों में नकद पुरस्‍कार के साथ ट्रॉफी भी प्रदान की जाएगी। इसका विवरण इस प्रकार है :-

    प्रथम पुरस्‍कार 1,00,000/- रूपये


    द्वितीय पुरस्‍कार 75,000/- रूपये


    तृतीय पुरस्‍कार 50,000/- रूपये


    प्रोत्‍साहन पुरस्‍कार (दो) 15,000/- रूपये प्रत्‍येक


    क्विज के विजेताओं को गणतंत्र दिवस समारोह-2018 के दौरान सम्‍मानित किया जाएगा। दिल्‍ली के बाहर के विजेताओं के आने-जाने और ठहरने की व्‍यवस्‍था सरकार द्वारा की जाएगी। इन विजेताओं के लिए 25 जनवरी को आगमन से लेकर 29 जनवरी, 2018 को विदाई तक पांच दिनों की व्‍यवस्‍था की जाएगी। विजेताओं को आने-जाने के लिए राजधानी/शताब्‍दी एक्‍सप्रेस सहित गाड़ी के थ्री-एसी का टिकट दिया जाएगा या स्‍वयं टिकट लेने की स्थिति में टिकट की धनराशि विजेताओं को लौटा दी जाएगी। 18 वर्ष से कम आयु वाले वर्ग के विजेताओं के संबंध में उनके साथ आने वाले एक अभिभावक की व्‍यवस्‍था भी की जाएगी। इसी तरह महिला विजेताओं के संबंध में उनके साथ आने वाले एक व्‍यक्ति की व्‍यवस्‍था भी की जाएगी।


    वीके/एकेपी/जीआरएस- 6142

    
    
    (Release ID: 1514696) Visitor Counter : 711
    
    
      Read this release in: English
    
    
    

*