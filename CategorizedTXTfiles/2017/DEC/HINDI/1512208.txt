      रक्षा मंत्रालय

      वायु सेना प्रमुख श्रीलंका के दौरे पर
      Posted On: 11 DEC 2017 7:20PM by PIB Delhi


    वायु सेना प्रमुख एयर चीफ मार्शल बीरेन्‍द्र सिंह धनोआ 11 से लेकर 14 दिसंबर, 2017 तक श्रीलंका के आधिकारिक दौरे पर रहेंगे। इस दौरान वह क्षेत्रीय सुरक्षा से जुड़े आपसी हितों के मसलों पर विचार-विमर्श करेंगे। वायु सेना प्रमुख इस यात्रा के दौरान श्रीलंकाई वायु सेना अकादमी की कमीशनिंग, अवार्ड ऑफ विंग्स और पासिंग आउट परेड की भी समीक्षा करेंगे। यह कार्यक्रम 14 दिसंबर, 2017 को निर्धारित है। श्रीलंका की वायु सेना के इतिहास में ऐसा पहली बार हो रहा है कि किसी विदेशी वायु सेना के प्रमुख को प्रतिष्ठित पासिंग आउट परेड की समीक्षा करने के लिए आमंत्रित किया गया है।


    भारतीय वायु सेना के प्रमुख के इस दौरे से दोनों देशों की वायु सेनाओं के बीच रक्षा सहयोग बढ़ाने के प्रयासों को और ज्‍यादा तेज गति मिलेगी तथा इसके साथ ही भविष्‍य में और ज्‍यादा आपसी संवाद सुनिश्चित करने का भी मार्ग प्रशस्‍त होगा। इसके अलावा, इस दौरे से आपसी रिश्‍ते मजबूत होंगे, उत्‍पादक आदान-प्रदान में आपसी सहभागिता सुनिश्चित होगी और संयुक्‍त मसलों एवं चुनौतियों की आपसी समझबूझ को बढ़ावा मिलेगा।


    ***


    वीएल/एएम/आरआरएस/वाईबी- 5808

    
    
    (Release ID: 1512208) Visitor Counter : 36