      कृषि एवं किसान कल्‍याण मंत्रालय

      श्री राधा मोहन सिंह ने पशु रोग पूर्वानुमान मोबाइल एप्लिकेशन (LDFM-एप) लांच किया
      
      मोबाइल एप में पूर्व चेतावनी के लिए मासिक बुलेटिन की तकनीक का इस्तेमाल किया गया है: श्री राधा मोहन सिंह
      
      LDFM एप पूर्व चेतावनी के अलावा सूचीबद्ध् रोगों के प्रकोप होने की दशा मे निदान के लिए आवश्यक नैदानिक नमूनों की जानकारी भी प्रदान करता है: श्री सिंह

      Posted On: 27 DEC 2017 5:43PM by PIB Delhi

    केन्द्रीय कृषि एवं किसान कल्याण मंत्री , श्री राधा मोहन सिंह ने आज नई दिल्ली में आईसीएआर - निवेदी द्वारा विकसित पशु रोग पूर्वानुमान मोबाइल एप्लिकेशन ( LDFM- एप ) लांच किया। इस अवसर पर श्री सिंह ने कहा कि भारत ने मवेशियों के पोका - पोकनी रोग का सफलतापूर्वक उन्मूलन किया है। केन्द्रीय कृषि मंत्री ने कहा कि इसी तरह पशुओं के विभिन्न रोगों जैसे खुरपका - मुंहपका , ब्रुस्लोसिस , बकरी प्लेग , गलाघोंटू , ब्लुटंग , शुकर ज्वर आदि को नियंत्रित और उन्मूलित करने के लिए भी प्रयासों की आवश्यकता है जिनसे पशुधन उद्योग को भारी आर्थिक नुकसान से बचाया जा सके।


    श्री सिंह ने बताया कि इसी क्रम में आईसीएआर - राष्ट्रीय पशुरोग जानपदिक एवं सूचना विज्ञान संस्थान ( निवेदी - National Institute of Veterinary Epidemiology and Disease Informatics)] बेंगलुरु ने पूर्व में घटित रोगप्रकोप के आधार पर 13 रोगों की प्राथमिकता का निर्धारण किया है और इनका एक मजबूत डाटाबेस तैयार किया है जो कि राष्ट्रीय पशुरोग रेफरल विशेषज्ञ प्रणाली का आधारभूत है। इसका उपयोग हर माह पशुरोगों की पूर्व चेतावनी देने के लिए किया जाता है और इससे मासिक बुलेटीन के रूप मे राष्ट्रीय व राज्य स्तर पर पशु पालन विभाग को सतर्क किया जाता है ताकि जनपद स्तर पर आवश्यक नियंत्रण उपाय किए जा सके।


    केन्द्रीय कृषि मंत्री ने कहा कि विभिन्न हितधारको के बीच इस पूर्व चेतावनी की पहुंच बढाने के लिए आईसीएआर – निवेदी संस्थान ने एक मोबाइल एप्लीकेशन एप ( एलडीएफएम एप ) को विकसित किया है। श्री सिंह ने बताया कि इस मोबाइल एप में पूर्व चेतावनी के लिए मासिक बुलेटीन की ही तकनीक का इस्तेमाल किया गया है। इस प्रकार से संभावना मूल्य के आधार पर जिलों को दिए गए पशुरोग के लिए बहुत अधिक जोखिम , अधिक जोखिम , मध्यम जोखिम , कम जोखिम , बहुत कम ज़ोखिम , कोई जोखिम नही में बांटा गया है ताकि हितधारक उपलब्ध संपदा ( धन , सामग्री , और श्रम ) का सही उपयोग कर सके।


    पूर्व चेतावनी के अलावा यह एप सूचीबद्ध् रोगों के प्रकोप होने की दशा मे निदान के लिए आवश्यक नैदानिक नमूनों की जानकारी भी प्रदान करता है। सकारात्मक पूर्वंनुमानित / रोग की पुष्टि की दशा में तुरन्त नियंत्रण की कार्रवाई की जा सकती है। यह एप सभी एंड्रॉयड मोबाइल पर कार्य करता है तथा 2.5 MB मेमोरी स्पेस ग्रहण करता है। श्री सिंह ने उम्मीद जताई कि यह मोबाइल एप पशुरोग के नियंत्रण में लगे उपयोग कर्ता / हितधारको के लिए उपयोगी सिद्ध होगा।


    *****

    
    
    SS
    
    
    (Release ID: 1514369) Visitor Counter : 603