      स्‍वास्‍थ्‍य एवं परिवार कल्‍याण मंत्रालय

      श्री जे पी नड्डा ने मिशन इन्द्र धनुष की प्रगति की समीक्षा की
      
      
      
      90 प्रतिशत तक टीकाकरण के लक्ष्य को पूरा करने वाले राज्यों और जिलों को पुरस्कृत किया जाएगा
      
      हमें अच्छी आदतों को दोहराने और अंतर को पाटने की आवश्यकता - जे.पी. नड्डा

      Posted On: 06 DEC 2017 8:13PM by PIB Delhi

    केन्द्रीय स्वास्थ्य एवं परिवार कल्याण मंत्री श्री जे. पी. नड्डा ने आज 24 राज्यों के स्वास्थ्य मंत्रियों तथा मुख्य सचिवों के साथ मिलकर मिशन इंद्रधनुष की प्रगति की समीक्षा की। समीक्षा बैठक में श्री नड्डा ने राज्य विशेष से जुड़े हुए मसलों पर प्रकाश डाला और अंर्तक्षेत्रीय तालमेल को बढ़ाने के लिए स्थाई समिति तथा कार्यबलों की नियमित बैठक की आवश्यकता पर जोर दिया। उन्होंने कहा कि प्रधानमंत्री द्वारा निर्धारित लक्ष्य को पूरा करने के लिए बेहतर तरीके से कार्य करने की जरूरत है ताकि मिशन इन्द्रधनुष के अक्तूबर और नवम्बर महीनों में जो अंतर आया है उसको पाटा जा सके। श्री नड्डा ने राज्यों के स्वास्थ्य मंत्रियों और मुख्य सचिवों को समय-समय पर मिशन इन्द्रधनुष की समीक्षा के लिए वीडियो कांफ्रेंसिंग के जरिए जिला अधिकारियों से चर्चा करने का सुझाव दिया।
    
    समीक्षा बैठक में स्वास्थ्य सचिव श्रीमती प्रीति सुदन, श्री मनोज झलानी (ए एस एण्ड एमडी) और श्रीमती वंदना गुरनानी संयुक्त सचिव (आर सी एच) के अलावा अन्य वरिष्ठ अधिकारियों ने भाग लिया।
    
    श्री नड्डा ने कहा कि स्वास्थ्य मंत्रालय गहन मिशन इन्द्रधनुष के तहत बेहतर प्रदर्शन करने वाले जिलों और राज्यों को सम्मानित करेगा। उन्होंने कहा कि 90 प्रतिशत पूर्ण टीकाकरण के लक्ष्य को हासिल करने वाले जिलों और राज्यों को पुरस्कार दिया जाएगा। उन्होंने कहा कि हमें ये सुनिश्चित करना होगा कि देश में कोई भी बच्चा टीकाकरण के अभाव में बीमार न हो। दो वर्षों में चार चरणों में 2.55 करोड से अधिक बच्चों और करीब 68.71 लाख गर्भवती महिलाओं का टीकाकरण किया गया है।
    
    मिशन इन्द्रधनुष की प्रधानमंत्री निरंतर समीक्षा करते हैं। दिसम्बर 2018 तक 90 प्रतिशत पूर्ण टीकाकरण का लक्ष्य निर्धारित किया गया है।

    *****


    
    
    वीके/बीपी/एमएम- 5745

    
    
    (Release ID: 1512010) Visitor Counter : 71