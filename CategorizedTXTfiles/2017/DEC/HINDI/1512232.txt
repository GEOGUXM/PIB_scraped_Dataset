      युवा कार्यक्रम एवं खेल मंत्रालय

      कर्नल राज्‍यवर्धन सिंह राठौड़ ने भारतीय फुटबॉल टीम के पूर्व कप्‍तान गुरदेव सिंह गिल को सम्‍मानित किया
      Posted On: 12 DEC 2017 2:18PM by PIB Delhi


    भारतीय फुटबॉल टीम के पूर्व कप्‍तान गुरदेव सिंह गिल को भारतीय फुटबॉल के क्षेत्र में उनके योगदान के लिए आज यहां सम्‍मानित किया गया। इस अवसर पर युवा कार्यक्रम और खेल राज्‍य मंत्री (स्‍वतंत्र प्रभार) कर्नल राज्‍यवर्धन सिंह राठौड़ ने उन्‍हें शॉल, स्‍मृति चिन्‍ह और पांच लाख रूपये का चेक प्रदान किया।


    श्री गुरदेव सिंह गिल को सम्‍मानित करने के लिए यह कार्यक्रम इसलिए आयोजित किया गया, क्‍योंकि जब प्रधानमंत्री श्री नरेन्‍द्र मोदी ने एशियाई खेलों में खेलने वाले भारतीय फुटबॉल टीमों के कप्‍तानों का सम्‍मानित किया था उस समय वे कनाडा में थे। प्रधानमंत्री द्वारा भारतीयों कप्‍तानों का सम्‍मान 6 अक्‍टूबर, 2017 को नई दिल्‍ली में फीफा अंडर 17 विश्‍व कप के दौरान किया गया था।


    सम्‍मान समारोह के बाद श्री गुरदेव सिंह ने कहा कि वे देश में फुटबॉल को दिए प्रोत्‍साहन को देखकर प्रसन्‍न हैं, क्‍यों‍कि फीफा अंडर 17 विश्‍व कप के आयोजन से देशभर विशेष रूप से युवाओं और स्‍कूली छात्रों का ध्‍यान इस ओर आकर्षित हुआ है। उन्‍होंने पूर्व फुटबॉल खिलाडि़यों को सम्‍मानित करने के लिए सरकार के प्रति आभार व्‍यक्‍त किया।


    अर्जुन पुरस्‍कार विजेता 67 वर्षीय गुरदेव सिंह 1978 में बैंकॉक एशियाई खेलों में भारतीय फुटबॉल टीम के कप्‍तान थे।


    वीके/एएम/एमके/एसके-5817

    
    
    (Release ID: 1512232) Visitor Counter : 41