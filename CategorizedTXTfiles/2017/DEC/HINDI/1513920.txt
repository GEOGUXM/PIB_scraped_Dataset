      वाणिज्‍य एवं उद्योग मंत्रालय

      उपराष्‍ट्रपति श्री एम. वेंकैया नायडू ने अंतर्राष्‍ट्रीय प्रदर्शनी-सह-सम्‍मेलन केन्‍द्र (आईईसीसी) और इं‍टीग्रेटिड ट्रांजिट कॉरिडोर डेवलपमेंट योजना की आधारशिला की पट्टिकाओं का अनावरण किया
      Posted On: 22 DEC 2017 8:04PM by PIB Delhi


    उपराष्‍ट्रपति श्री एम. वेंकैया नायडू ने आज यहां अंतर्राष्‍ट्रीय प्रदर्शनी-सह-सम्‍मेलन केन्‍द्र और इं‍टीग्रेटिड ट्रांजिट कॉरिडोर डेवलपमेंट योजना की आधारशिला की पट्टिकाओं का अनावरण किया। इस अवसर पर उपराष्‍ट्रपति महोदय ने कहा कि प्रगति मैदान स्थित आईईसीसी एक उत्‍कृष्‍ट विश्‍वस्‍तरीय परिसर होगा। उन्‍होंने कहा कि इस तरह के परिसर की आवश्‍यकता बहुत दिनों से थी, जो राजधानी के किसी मुख्‍य स्‍थान पर स्थित हो। उन्‍होंने कहा कि आईईसीसी परियोजना भारत के भीतर कारोबार की जड़ों को मजबूत करेगी।


    उपराष्‍ट्रपति महोदय ने कहा कि इस तरह के सम्‍मेलन और प्रदर्शनी स्‍थलों की जरूरत अन्‍य शहरों में भी है। इस पहल के बारे में प्रधानमंत्री के विजन ‘सुधार, प्रदर्शन और बदलाव’ के हवाले से उन्‍होंने कहा कि इसका संबंध विकास और सुशासन से है।


    वाणिज्‍य एवं उद्योग मंत्री श्री सुरेश प्रभु ने ऐसी परियोजनाओं पर जोर देते हुए कहा कि इनसे भारत का विकास एक नई दिशा प्राप्‍त करेगा। उन्‍होंने कहा कि नई दिल्‍ली स्थित यह सम्‍मेलन केन्‍द्र अपने में मिसाल होगा। श्री प्रभु ने कहा कि आईईसीसी के जरिए आधुनिक भारत की भावना प्रकट होगी।


    आवास एवं शहरी मामलों के राज्‍य मंत्री (स्‍वतंत्र प्रभार) श्री हरदीप एस. पुरी ने कहा कि उनके मंत्रालय ने इं‍टीग्रेटिड ट्रांजिट कॉरिडोर डेवलपमेंट योजना के वित्‍त पोषण में अहम भूमिका निभाई है। इस योजना से प्रगति मैदान के आस-पास यातायात की बाधाएं दूर होंगी। भैरों मार्ग के विकल्‍प के तौर पर 27 मीटर चौड़ी छह लेन वाली सुरंग बनाई जाएगी, जो प्रगति मैदान के नीचे से होते हुए पुराना किला रोड और रिंग रोड को जोड़ेगी। दूसरी तरफ मथुरा रोड सिग्‍नल मुक्‍त हो जाएगी। इससे आस-पास का इलाका सुंदर हो जाएगा और लोगों के लिए आकर्षण का केंद्र बनेगा।


    वाणिज्‍य एवं उद्योग राज्‍य मंत्री श्री सी.आर. चौधरी ने कहा कि प्रधानमंत्री ने आधारभूत ढांचे के विकास पर हमेशा जोर दिया है, ताकि समावेशी प्रगति और विकास का विशाल लक्ष्‍य प्राप्‍त किया जा सके।


    आईटीपीओ के अध्‍यक्ष एवं प्रबंध निदेशक श्री एन.सी. गोयल ने कहा कि यह परिसर दिल्‍ली में एक नया लैंडमार्क होगा, जो प्रधानमंत्री के नव भारत विजन का अनोखा प्रतीक बनेगा।


    इस अवसर पर कैबिनेट सचिव श्री पी.के. सिन्‍हा, वाणिज्‍य सचिव सुश्री रीता टियोटिया, आवास एवं शहरी मामलों के सचिव श्री दुर्गा शंकर मिश्रा, एनबीसीसी के अध्‍यक्ष एवं प्रबंध निदेकश डॉ. ए.के. मित्‍तल और दिल्‍ली सरकार पीडब्‍ल्‍यूडी के मुख्‍य अभियंता श्री सर्वज्ञ श्रीवास्‍तव भी उपस्थित थे।


    ***


    वीके/एएम/एकेपी/वाईबी- 6082


    

    
    (Release ID: 1513920) Visitor Counter : 166
    
    
      Read this release in: English