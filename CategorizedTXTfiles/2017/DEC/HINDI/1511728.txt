      वित्‍त मंत्रालय

      15वें वित्‍त आयोग की पहली बैठक आज श्री एन.के. सिंह की अध्‍यक्षता में हुई; विभिन्‍न मंत्रलायों, राज्‍य सरकारों, स्‍थानीय निकायों और राज्‍यों की राजनीतिक पार्टियों के साथ कई मसलों पर व्‍यापक विचार-विमर्श हुआ
      Posted On: 04 DEC 2017 5:12PM by PIB Delhi


    27 नवम्‍बर, 2017 को गठित 15वें वित्‍त आयोग की पहली बैठक आज नई दिल्‍ली में नॉर्थ ब्‍लॉक में हुई। बैठक की अध्‍यक्षता श्री एन.के. सिंह ने की। इसमें आयोग के सभी सदस्‍य जिनमें श्री शक्तिकांत दास और डॉ. अनूप सिंह के अलावा अंशकालिक सदस्‍य के तौर पर डॉ. अशोक लाहिडी और डॉ. रमेश चन्‍द उपस्थित थे।
    
    आयोग ने मुख्‍य रूप से 27 नवम्‍बर, 2017 को वित्‍त मंत्रालय द्वारा अधिसूचित और राष्‍ट्रपति के आदेशनुसार 15वें वित्‍त आयोग से जुड़े मूल बिन्‍दुओं पर चर्चा की।
    
    आयोग इस बात पर सहमत था कि उसे विस्‍तृत दायरे में कार्य सौंपा गया है, जिनका उचित समाधान करना होगा। बैठक में आयोग के लक्ष्‍यों को प्राप्‍त करने के लिए केन्‍द्र सरकार के विभिन्‍न मंत्रालयों, सभी राज्‍य सरकारों, स्‍थानीय निकायों, पंचायतों और प्रत्‍येक राज्‍य की राजनीतिक पार्टियों के साथ विभिन्‍न मुद्दों पर तत्‍काल विचार-विमर्श की आवश्‍यकता महसूस की गई। आयोग ने सभी विचारार्थ विषयों के समाधान के लिए विश्‍लेषण करने और देश के शोध संस्‍थानों की मदद लेने की जरूरत पर बल दिया।
    
    आयोग ने अपने कामकाज में शीर्ष विचारकों और विशेषज्ञों की मदद लेने के प्रति उत्‍सुकता व्‍यक्‍त की है। आयोग ने अपना कार्यालय नई दिल्‍ली में जनपथ स्थित जवाहर व्‍यापार भवन में स्‍थापित करने की मंजूरी दे दी है।

    ******


    
    
    वीएल/एएम/बीपी/वाईबी-5716

    
    
    (Release ID: 1511728) Visitor Counter : 66