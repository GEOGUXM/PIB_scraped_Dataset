      वाणिज्‍य एवं उद्योग मंत्रालय

      वाणिज्‍य सचिव ने ईईपीसी इंडिया के ई-कैटलॉग का शुभारंभ किया
      Posted On: 29 DEC 2017 6:43PM by PIB Delhi


    वाणिज्‍य सचिव श्रीमती रीता तियोतिया ने आज नई दिल्‍ली में ईईपीसी इंडिया के ई-कैटलॉग को लांच किया। ईईपीसी इंडिया के तत्‍वाधान में इंजीनियरिंग उत्‍पादों के निर्यात को प्रोत्‍साहन देने के लिए यह एक डिजिटल कार्यक्रम है। ‘ब्रांड इंडिया’ पहल के अंतर्गत डिजिटल तकनीक के माध्‍यम से प्रमुख निर्यात स्‍थलों तक पहुंचने का प्रयास किया गया है।


    वाणिज्‍य सचिव श्रीमती रीता तियोतिया ने ई-कैटलॉग को लांच करते हुए कहा कि ई-कैटलॉग अन्‍य निर्यात संवर्धन परिषदों के लिए एक मॉडल हो सकता है। ई-कैटलॉग में चार मुख्‍य प्रक्षेत्र शामिल हैं-

     1. चिकित्‍सा उपकरण
     2. वस्‍त्र मशीनरी और सहायक उपकरण
     3. विद्युत मशीनरी व उपकरण
     4. पम्‍प और वाल्‍व

    वाणिज्‍य सचिव ने कहा कि इंजीनियरिंग उत्‍पाद निर्माण में लगी अन्‍य कंपनियों को भी इस ई-कैटलॉग का हिस्‍सा बनना चाहिए।


    लैपटॉप, टैबलेट और मोबाइल फोन पर ई-कैटलॉग का उपयोग किया जा सकता है। दुनिया के किसी भी हिस्‍से में रहने वाला व्‍यक्ति इसके नगर आधारित उन्‍नत खोज, एंड यूज़ प्रक्षेत्र, प्रमाण पत्र व उत्‍पाद श्रेणी जैसे फीचर्स का उपयोग कर सकता है।


    ई-कैटलॉग के द्वारा किसी कंपनी का प्रोफाइल डाउनलोड किया जा सकता है। ईईपीसी इंडिया विश्‍वस्‍तरीय इंजीनियरिंग प्रदर्शनियों में विशेष कियोस्‍क की व्‍यवस्‍था करेगा, ताकि विदेशी क्रेताओं को जानकारियां उपलब्‍ध कराई जा सकें, मीडिया में प्रचार किया जा सके और डिजिटल प्रोत्‍साहन उपलब्‍ध कराया जा सके।


    ईईपीसी इंडिया के अध्‍यक्ष श्री रवि पी. सहगल ने कहा कि ब्रांड इंडिया डिजिटल कार्यक्रम के सहयोग से वस्‍त्र इंजीनियरिंग समेत अन्‍य क्षेत्रों को प्रोत्‍साहन दिया जाना चाहिए। भारत में, चीन के बाद विश्‍व के सबसे बड़े विनिर्माण केन्‍द्र बनने की क्षमता है।


    ***


    वीके/एएम/जेके/वाईबी–6143


    

    
    (Release ID: 1514699) Visitor Counter : 373
    
    
      Read this release in: English
    
    
    

4.