      गृह मंत्रालय

      हरियाणा में भूकंप मॉक अभ्‍यास का आयोजन हुआ
      Posted On: 20 DEC 2017 8:36PM by PIB Delhi


    राष्‍ट्रीय आपदा प्रबंधन प्राधिकरण (एनडीएमए) ने आज चंडीगढ के राज्‍य आपात संचालन केन्‍द्र (एसईओसी) में एक मॉक अभ्‍यास का संचालन किया। यह अभ्‍यास कल हरियाणा में होने वाले भूकंप के मॉक अभ्‍यास की तैयारी के संदर्भ में किया गया।


    इस अभ्‍यास में सभी जिला अधिकारी व उनकी टीमों ने वीडियो कॉन्‍फ्रेंसिंग के जरिए भाग लिया। जिलों की आपदा प्रबंधन योजनाओं को अद्यतन किया गया तथा प्रतिक्रिया टीमों व अन्‍य तैयारियों को सुव्‍यवस्थित किया गया। इसके पश्‍चात विभिन्‍न हितधारक विभागों द्वारा प्रस्‍तुतियां दी गई।


    राज्‍य विभागों द्वारा दी गई जानकारी तथा भूकंपीय मानचित्रण पर आधारित स्थितियों के अनुसार इस टेबल टॉप अभ्‍यास का संचालन किया गया। स्‍वतंत्र पर्यवेक्षकों को उनकी भूमिका के बारे में जानकारी दी गई तथा उन्‍हें मानक फीड बैक फॉर्म भी दिये गये। अभ्‍यास के लिए स्‍थलों तथा प्रशासकीय तैयारियों को अंतिम रूप दिया गया। इस अभ्‍यास में राज्‍य सरकार के उच्‍च अधिकारी, केंद्रीय विभागों के प्रतिनिधि, सभी जिला अधिकारी व उनकी टीमें शामिल हुईं। इसके पहले मॉक अभ्‍यास को सुचारू रूप से संचालित करने के लिए एक समन्‍वय और उन्‍मुखीकरण सम्‍मेलन का आयोजन किया गया। यह आयोजन एनडीएमए ने हरियाणा राज्‍य आपदा प्रबंधन प्राधिकरण के सहयोग से किया। राष्‍ट्रीय आपदा के दिशा निर्देश रोकथाम, शमन और आपदा स्थिति की तैयारी पर जोर देते हैं। एनडीएमए नियमित रूप से पूरे देश में ऐसे मॉक अभ्‍यासों का संचालन करता है। एनडीएमए ने अब तक विभिन्‍न राज्‍यों व केन्‍द्र शासित प्रदेशों में लगभग 600 मॉक अभ्‍यासों का आयोजन किया है।


    *****


    वीके/जेके/एस- 6043


    

    
    (Release ID: 1513519) Visitor Counter : 112