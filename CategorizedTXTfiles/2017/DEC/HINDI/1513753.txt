      कार्मिक, लोक शिकायत एवं पेंशन मंत्रालय

      ‘सुशासन एवं सर्वोत्तम प्रथाओं की प्रतिकृति’ पर दो दिवसीय क्षेत्रीय सम्मेलन कल गुवाहाटी में शुरू होगा
      Posted On: 21 DEC 2017 6:53PM by PIB Delhi


    ‘सुशासन एवं सर्वोत्तम प्रथाओं की प्रतिकृति’ पर क्षेत्रीय सम्मेलन का शुभारम्भ कल गुवाहाटी में होगा। इस दो दिवसीय सम्मेलन का आयोजन भारत सरकार के कार्मिक, लोक शिकायत एवं पेंशन मंत्रालय के प्रशासकीय सुधार एवं लोक शिकायत विभाग (डीएआरपीजी) द्वारा असम सरकार के सहयोग से किया जा रहा है। असम के मुख्यमंत्री श्री सर्बानंद सोनोवाल कल इस सम्मेलन का शुभारम्भ करेंगे और प्रतिनिधियों को संबोधित करेंगे।


    इस सम्मेलन का उद्देश्य एक ऐसा साझा प्लेटफॉर्म बनाना है, जहां नागरिक केन्द्रित गवर्नेंस, सार्वजनिक सेवाओं की बेहतर डिलीवरी, सुशासन सूचकांक, प्रधानमंत्री द्वारा की गई पहलों और डीएआरपीजी की राज्य सहयोग पहल योजना के बारे में जागरूकता से संबंधित अनुभवों को साझा किया जा सकेगा।


    सम्मेलन के दौरान छह सत्र आयोजित किए जाएंगे। विभिन्न सत्रों के विषय ये हैं: ‘सार्वजनिक सेवाओं की उत्तरदायी डिलीवरी’, ‘प्रशासकीय सुधारों में राज्यों की सहयोगात्मक पहल’, ‘प्रधानमंत्री द्वारा की गई पहल 2017’, ‘अरुणाचल प्रदेश, असम, नगालैंड एवं मेघालय द्वारा की गई गवर्नेंस संबंधी पहलों पर पूर्वोत्तर राज्यों की ओर से प्रस्तुतियां’ और ‘राज्यों की रैंकिंग के लिए सुशासन सूचकांक विकसित करना।’ इसके बाद ‘कनेक्टिविटी: ई-गवर्नेंस के लिए पहली आवश्यकता’ पैनल परिचर्चा आयोजित की जाएगी।


    असम सरकार के मुख्य सचिव श्री विनोद कुमार पिपरसेनिया और भारत सरकार के डीएआरपीजी के सचिव श्री के.वी. इयापेन 23 दिसम्बर, 2017 को समापन समारोह को संबोधित करेंगे।


    36 राज्यों और केन्द्र शासित प्रदेशों के प्रतिनिधि इस सम्मेलन में भाग लेंगे।


    ***


    वीके/एएम/आरआरएस/डीएस–6051

    
    
    (Release ID: 1513753) Visitor Counter : 193