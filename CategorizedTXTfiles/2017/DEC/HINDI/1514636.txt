      गृह मंत्रालय

      अरूणाचल प्रदेश के छात्रों के एक समूह ने गृह राज्‍य मंत्री श्री किरेन रिजिजू से भेंट की
      Posted On: 29 DEC 2017 4:30PM by PIB Delhi


    राष्‍ट्रीय अखण्‍डता यात्रा पर आए अरूणाचल प्रदेश के दिबांग घाटी के 24 छात्रों के एक समूह ने आज यहां गृह राज्‍य मंत्री श्री किरेन रिजिजू से मुलाकात की। यह यात्रा भारतीय सेना के जम्‍मू-कश्‍मीर राइफल्‍स की 19वीं माउंटेन डिविजन द्वारा आयोजित की गई है। यह यात्रा 24 दिसंबर, 2017 से 06 जनवरी, 2018 तक राष्‍ट्रीय राजधानी क्षेत्र, आगरा और लखनऊ भ्रमण के लिए निर्धारित है।


    इस अवसर पर श्री रिजिजू ने जम्‍मू-कश्‍मीर राइफल्‍स को राष्‍ट्रीय एकता यात्रा आयोजित करने के लिए बधाई देते हुए कहा कि ऐसी यात्रा से सुदूर ग्रामीण क्षेत्रों के बच्‍चों को राष्‍ट्रीय राजधानी व अन्‍य ऐतिहासिक स्‍थलों को देखने का सुअवसर प्राप्‍त होता है।


    छात्रों से बातचीत करते हुए श्री रिजिजू ने कहा कि राष्‍ट्रीय अखण्‍डता यात्रा सेना की एक अच्‍छी पहल है, क्‍योंकि इनमें से अधिकांश छात्र पहली बार अपने राज्‍य से बाहर भ्रमण के लिए निकले हैं। उन्‍होंने छात्रों से कहा कि उन्‍हें अपने अनुभव अपने परिवार के सदस्‍यों और मित्रों के साथ साझा करने चाहिए। उन्‍होंने छात्रों को सलाह देते हुए कहा कि उन्‍हें अपनी पढ़ाई में कठिन मेहनत करनी चाहिए।


    राष्‍ट्रीय अखण्‍डता यात्रा का उद्देश्‍य सद्भाव और जागरूकता को प्रोत्‍साहित करना है। यात्रा का लक्ष्‍य छात्रों को राष्‍ट्र के साथ जोड़ना तथा विभिन्‍नता में एकता के विचार को बढ़ावा देना है। छात्र ताजमहल, फतेहपुर सीकरी, आगरा किला, राजघाट, इंडिया गेट, राष्‍ट्रीय संग्रहालय, दिल्‍ली मेट्रो तथा लखनऊ स्थित इमामबाड़ा की यात्रा पर हैं।


    ***


    वीके/एएम/जेके/वाईबी–6137

    
    
    (Release ID: 1514636) Visitor Counter : 141