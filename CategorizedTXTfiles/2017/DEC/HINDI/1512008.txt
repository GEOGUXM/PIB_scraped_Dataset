      स्‍वास्‍थ्‍य एवं परिवार कल्‍याण मंत्रालय

      भारत और क्यूबा के बीच स्वास्थ्य क्षेत्र में सहयोग बढ़ाने के लिए समझौता पत्र पर हस्ताक्षर
      Posted On: 06 DEC 2017 8:09PM by PIB Delhi


    भारत और क्यूबा के बीच आज स्वास्थ्य क्षेत्र में आपसी सहयोग को बढ़ावा देने के लिए समझौता पत्र पर हस्ताक्षर हुए। स्वास्थ्य एवं परिवार कल्याण मंत्री श्री जे पी नड्डा एवं क्यूबा के स्वास्थ्य मंत्री डॉ रोबर्टो टोमस मोरल्स ओजेदा ने समझौता पत्र पर हस्ताक्षर किए। इस अवसर पर स्वास्थ्य मंत्रालय के वरिष्ठ अधिकारी और क्यूबा का एक प्रतिनिधि मंडल भी उपस्थित था।
    
    समझौते को ऐतिहासिक बताते हुए श्री जे पी नड्डा ने कहा कि भारत और क्यूबा के बीच साझा समानता के मूल्यों और न्याय पर आधारित ऐतिहासिक संबंध हैं। दोनों ही देश कई वैश्विक मुद्दों पर समान राय रखते हैं।
    
    श्री नड्डा ने कहा कि स्वास्थ्य एवं दवाईयों के क्षेत्र में सहयोग के लिए यह समझौता बेहद महत्वपूर्ण हैं। इससे दोनों ही देशों के बीच स्वास्थ्य के क्षेत्र में संस्थागत सहयोग का बढ़ावा मिलेगा। फार्मा और बायोटेक्नोलॉजी के क्षेत्र में सहयोग की व्यापक संभावनाएं हैं। क्यूबा ने बायोटेक्नोलॉजी और फार्मा के क्षेत्र में उल्लेखनीय कार्य किया है। हमें संयुक्त रूप से व्यापारिक स्तर पर दवाईयों के उत्पादन को बढ़ावा देने के लिए संस्थागत सहयोग को प्रोत्साहित करने की जरूरत है। श्री नड्डा ने कहा कि उन्होंने समझौते को लागू करने के लिए एक संयुक्त कार्य दल के गठन का सुझाव दिया है।

    *****


    
    
    वीके/बीपी/एमएम- 5754

    
    
    (Release ID: 1512008) Visitor Counter : 67