      অর্থমন্ত্রক

      জাতীয় আয় বৃদ্ধির হার বাড়াতে গৃহীত উদ্যোগসমূহ
      Posted On: 20 DEC 2017 1:32PM by PIB Kolkata


    ভারত সরকার জাতীয় আয় বৃদ্ধির হার বাড়াতে বিভিন্ন ধরনের উদ্যোগ গ্রহণ করেছে। এর মধ্যে রয়েছে – উৎপাদন ক্ষেত্রে উৎসাহ প্রদান, পরিবহণ এবং শক্তি ক্ষেত্রের উন্নয়নে সুনির্দিষ্ট কিছু পদক্ষেপ। এছাড়াও, পুর ও গ্রামীণ পরিকাঠামো উন্নয়ন এবং প্রত্যক্ষ বিনিয়োগ নীতিতে সার্বিক সংস্কার ও বস্ত্রবয়ন শিল্পের জন্য বিশেষ প্যাকেজ ঘোষণা করা হয়েছে। ২০১৭-১৮’র বাজেটেও সরকার অর্থনৈতিক বৃদ্ধিকে উৎসাহিত করতে পরিকাঠামো উন্নয়নের লক্ষ্যে সুলভ আবাসন ক্ষেত্রকে পরিকাঠামোর মর্যাদা দিয়েছে। সড়ক নির্মাণে ও উপকূলবর্তী এলাকাগুলির সঙ্গে যোগাযোগের পরিকাঠামো উন্নয়নে অতিরিক্ত অর্থ বরাদ্দ করা হয়েছে।
    
    অর্থনৈতিক বৃদ্ধিকে উৎসাহিত করতে অন্যান্য যেসব পদক্ষেপ নেওয়া হয়েছে, তারমধ্যে রয়েছে – ৫০ কোটি টাকা পর্যন্ত বার্ষিক টার্নওভার সম্পন্ন কোম্পানিগুলির জন্য আয়করের হার কমানো। এছাড়া, সহজে ব্যবসার পরিস্থিতিকে আরও উন্নততর করতে পদক্ষেপ নেওয়া হয়েছে। ডিজিটাল অর্থনীতিকে উৎসাহিত করতেও সরকার বিভিন্ন ধরনের পদক্ষেপ গ্রহণ করেছে। ২০১৭-১৮’র বাজেটে আরও বেশি পরিমাণে কৃষি ঋণ এবং কর্মসংস্থান বৃদ্ধির লক্ষ্য নেওয়া হয়েছে। অভিন্ন পণ্য ও পরিষেবা কর চালু হওয়ার ফলে আর্থিক বৃদ্ধি বাড়ানোর উল্লেখযোগ্য সুবিধা সৃষ্টি হয়েছে। ব্যবসা, বাণিজ্যিক লেনদেন এবং অন্যান্য অর্থনৈতিক কাজকর্মের প্রতিবন্ধকতাগুলি এর ফলে দূর হয়েছে।
    
    কেন্দ্রীয় পরিসংখ্যান অফিসে দেওয়া জাতীয় আয় সংক্রান্ত ত্রৈমাসিক হিসাব থেকেজানা গেছে যে, ২০১৭-১৮ অর্থ বর্ষের প্রথম ত্রৈমাসিকের ৫.৭ শতাংশ থেকে দ্বিতীয় ত্রৈমাসিকে জাতীয় আয় ৬.৩ শতাংশ হারে বৃদ্ধি পেয়েছে।
    
    আজ রাজ্যসভায় এক প্রশ্নের লিখিত জবাবে অর্থ প্রতিমন্ত্রী শ্রী পন রাধাকৃষ্ণণ এই তথ্য দিয়েছেন।

    
    
    (Release ID: 1513286) Visitor Counter : 7