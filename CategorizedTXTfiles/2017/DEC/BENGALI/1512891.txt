      তথ্যওসম্প্রচারমন্ত্রক

      আরএনআই-এর বার্ষিক প্রতিবেদন হল মুদ্রণ মাধ্যমের প্রসার ও অগ্রগতির একটি গুরুত্বপূর্ণ সূচক – বললেন শ্রীমতী স্মৃতি জুবিন ইরানি
      আরএনআই-এর বার্ষিক প্রতিবেদন হল মুদ্রণ মাধ্যমের প্রসার ও অগ্রগতির একটি গুরুত্বপূর্ণ সূচক

      Posted On: 15 DEC 2017 7:31PM by PIB Kolkata

    কেন্দ্রীয় তথ্য ও সম্প্রচার মন্ত্রী শ্রীমতী স্মৃতি জুবিন ইরানি বলেছেন যে রেজিস্ট্রার অফ নিউজপেপার্স ফর ইন্ডিয়া (আরএনআই)-র বার্ষিক প্রকাশনা ‘প্রেস ইন ইন্ডিয়া, ২০১৬-১৭’ গত এক বছরে ভারতের সংবাদপত্র শিল্পের প্রসার ও অগ্রগতির একটি গুরুত্বপূর্ণ দলিল। তাঁর মতে, ভারতীয় সংবাদপত্র শিল্পের বিশেষত, আঞ্চলিক ভাষায় প্রকাশিত বিভিন্ন পত্র-পত্রিকার প্রসার ও অগ্রগতির একটি পুঙ্খানুপুঙ্খ বিশ্লেষণের প্রতিফলন ঘটেছে এই প্রকাশনা তথা প্রতিবেদনটির মধ্যে।


    প্রসঙ্গত উল্লেখ্য, এ বছরের এই প্রতিবেদনে অন্তর্ভুক্ত রয়েছে ২০১৬-১৭ অর্থ বছরে প্রকাশিত ৪,০০৭টি নতুন পত্র-পত্রিকার তথ্য ও বিবরণ। আলোচ্য বছরটিতে নথিভুক্ত প্রকাশনাগুলির ক্ষেত্রে অগ্রগতির হার পরিলক্ষিত হয়েছে ৩.৫৮ শতাংশ। সবথেকে বেশি সংখ্যক নথিভুক্ত পত্র-পত্রিকা প্রকাশিত হয়েছে উত্তরপ্রদেশ থেকে। এরপরেই রয়েছে মহারাষ্ট্রের স্থান।


    আজ রাজধানীতে আয়োজিত এক অনুষ্ঠানে ‘প্রেস ইন ইন্ডিয়া, ২০১৬-১৭’ প্রকাশনা ও প্রতিবেদনটি কেন্দ্রীয় তথ্য ও সম্প্রচার মন্ত্রীর হাতে আনুষ্ঠানিকভাবে তুলে দেন প্রিন্সিপাল ডিরেক্টর জেনারেল শ্রী গণেশন। অনুষ্ঠানে উপস্থিত ছিলেন মন্ত্রকের সচিব শ্রী এন কে সিনহা এবং অন্যান্য পদস্থ আধিকারিকবৃন্দ।

    
    
    (Release ID: 1512891) Visitor Counter : 6