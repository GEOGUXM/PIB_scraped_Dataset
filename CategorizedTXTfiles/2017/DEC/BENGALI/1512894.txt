      সংসদবিষয়কমন্ত্রক

      সংসদের শীতকালীন অধিবেশন শুরু হওয়ার প্রাক্কালে বৃহস্পতিবার সর্বদলীয় বৈঠকে বক্তব্য রাখলেন প্রধানমন্ত্রী সংসদের উভয় কক্ষে আলোচনা ও বিতর্কের পরিবেশ অক্ষুণ্ণ রাখার জন্য প্রধানমন্ত্রীর আবেদন সবকটি রাজনৈতিক দলের কাছে
      সংসদের শীতকালীন অধিবেশন

      Posted On: 15 DEC 2017 4:33PM by PIB Kolkata

    সংসদের শীতকালীন অধিবেশনের প্রাক্কালে গতকাল রাজ্যসভা ও লোকসভার নেতাদের কাছে ভাষণদানকালে প্রধানমন্ত্রী শ্রী নরেন্দ্র মোদী বলেন যে, সংসদের উভয় কক্ষের কাজকর্ম যাতে সুষ্ঠুভাবে চালানো যায় এবং জাতীয় দিক থেকে গুরুত্বপূর্ণ বিভিন্ন বিষয়ে সিদ্ধান্ত গ্রহণ করা সম্ভব হয়, তা নিশ্চিত করতে সবকটি রাজনৈতিক দলগুলির উচিৎ সহযোগিতার হাত বাড়িয়ে দেওয়া। শ্রী মোদী বলেন, বিভিন্ন রাজনৈতিক দলের গঠনমূলক সমালোচনা সরকারি নীতি প্রণয়নের কাজে সাহায্য করে। তাই, সংসদের উভয় কক্ষের নেতাদের উপস্থিতিকালে সবকটি বিষয়ের ওপর বিতর্ক ও আলোচনাকে সরকার সর্বদাই স্বাগত জানায়।


    প্রতি পাঁচ বছর অন্তর সংসদ ও রাজ্য বিধানসভাগুলির নির্বাচনপর্ব যাতে একই সঙ্গে সম্পন্ন হয়, তা নিশ্চিত করতে জাতীয় ঐকমত্য গড়ে তোলার জন্যও রাজনৈতিক দলগুলির কাছে আর্জি জানান প্রধানমন্ত্রী। তিনি বলেন, রাজনৈতিক চিন্তাভাবনার ঊর্ধ্বে উঠে উন্নয়ন প্রকল্পগুলির সুষ্ঠু রূপায়ণে রাজনৈতিক দলগুলির সহযোগিতা একান্ত জরুরি। তাই, বিতর্ক ও আলোচনাকালে ঘন ঘন বাধাদানের পরিবর্তে আলোচনা ও বিতর্কের পরিবেশ অক্ষুণ্ন রাখতে প্রধানমন্ত্রী আবেদন জানান সবকটি রাজনৈতিক দলের কাছে।


    ২


    এদিন প্রধানমন্ত্রীর সঙ্গে এই বৈঠককালে বিভিন্ন রাজনৈতিক দলের নেতাদের পক্ষ থেকে নানা বিষয় উত্থাপন করা হয়। তবে, সবকটি রাজনৈতিক দলই দ্ব্যর্থহীনভাবে ঘোষণা করে যে, সংসদের স্বাভাবিক কাজকর্ম যাতে কোনও ভাবেই ব্যহত না হয় কিংবা অচলাবস্থার সৃষ্টি না হয়, তা নিশ্চিত করা অবশ্য প্রয়োজন। প্রয়োজনে সংসদের উভয় কক্ষের অধিবেশন চলাকালীন গঠনমূলক আলাপ-আলোচনার মাধ্যমে বিতর্ক বিষয়গুলির নিষ্পত্তির সপক্ষে তাঁরা মত প্রকাশ করেন।


    পরে, সংবাদ মাধ্যম প্রতিনিধিদের কাছে কেন্দ্রীয় সংসদ বিষয়ক মন্ত্রী শ্রী অনন্ত কুমার জানান যে, সবকটি রাজনৈতিক দল, বিশেষ করে বিরোধী পক্ষের কাছ থেকে সংসদের অধিবেশন চলাকালীন সহযোগিতা প্রার্থনা করেছেন প্রধানমন্ত্রী। সংসদের শীতকালীন অধিবেশন যাতে সফল ও ফলপ্রসূ হয়ে ওঠে, তা নিশ্চিত করার অনুকূলেও রাজনৈতিক দলগুলি মত প্রকাশ করেছে বলে প্রসঙ্গত উল্লেখ করেন শ্রী অনন্ত কুমার।

    
    
    (Release ID: 1512894) Visitor Counter : 3