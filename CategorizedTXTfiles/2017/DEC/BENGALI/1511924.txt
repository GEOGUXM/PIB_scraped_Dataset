      অর্থমন্ত্রক

      রাজস্ব গোয়েন্দা দপ্তর, ডিআরআই তাদের ৬০তম প্রতিষ্ঠা দিবসে, জাতীয় রাজধানীতে হীরক জয়ন্তী উদযাপন করেছে
      Posted On: 06 DEC 2017 11:49AM by PIB Kolkata


    কেন্দ্রীয় অর্থ এবং কর্পোরেট বিষয়ক মন্ত্রী শ্রী অরুণ জেটলি, দেশের প্রধান চোরাকারবার বিরোধী গোয়েন্দা সংস্থা, রাজস্ব গোয়েন্দা দপ্তর (ডিআরআই)-এর আধিকারিকদের কাছে প্রযুক্তির সঙ্গে তাল মিলিয়ে এবং অর্থনৈতিক পরিস্থিতির প্রতিনিয়ত পরিবর্তনশীল প্রবণতার সঙ্গে খাপ খাইয়ে নেওয়ার আহ্বান জানিয়েছেন।তিনি, প্রযুক্তি ব্যবহার করে জাল ভারতীয় মুদ্রা, বেআইনি আন্তর্জাতিক বন্যপ্রাণ বাণিজ্য এবং পরিবেশগত দিক থেকে স্পর্শকাতর পণ্যদ্রব্যের চালান, বেআইনি পূরাকীর্তি পাচার এবং ব্যবসা-ভিত্তিক অর্থ পাচারের মতো সমস্যা মোকাবিলার জন্য নিজেদের প্রস্তুত রাখার আহ্বান জানিয়েছেন।
    
    অর্থমন্ত্রী শ্রী জেটলি গতকাল রাজস্ব গোয়েন্দা বিভাগ (ডিআরআই)-এর হীরক জয়ন্তী এবং প্রতিষ্ঠা দিবস উপলক্ষে নতুন দিল্লিতে আয়োজিত এক অনুষ্ঠানে ভাষণ দিচ্ছিলেন। অর্থমন্ত্রী শ্রী জেটলি, সোনা এবং মাদকের মতো নিষিদ্ধ ও স্পর্শকাতর বস্তু পাচারের নতুন ধরণকে প্রতিহত করতে, উদ্ভাবনী পদ্ধতি অবলম্বনের জন্য আধিকারিকদের কাছে আহ্বান জানান। এছাড়া, আমদানি-রপ্তানি সংক্রান্ত বাণিজ্যিক প্রতারণা খুঁজে বের করারও কথা বলেন। সীমান্ত পেরিয়ে চোরাকারবারের ক্রমবর্ধমান আশঙ্কার প্রেক্ষিতে তিনি আধিকারিকদের নিষ্ঠা এবং ভালোবাসার সঙ্গে কাজ করার জন্য বলেন। তিনি বলেন, বাণিজ্যিক প্রতারণার ক্ষেত্রে যেভাবে বহু ধরণের অসৎ উপায় অবলম্বন করা হচ্ছে, তা রাজস্ব গোয়েন্দা বিভাগের কাছে এক চ্যালেঞ্জ হিসাবে উঠে এসেছে। তিনি,এই চ্যালেঞ্জ মোকাবিলায় সাফল্য পেতে ‘ডেটা অ্যানালিটিক্স’-এর মতো অত্যাধুনিক প্রযুক্তিগত সরঞ্জাম ব্যবহারের পরামর্শ দেন।
    
    এর আগে, অর্থমন্ত্রী শ্রী অরুণ জেটলি, রাজস্ব গোয়েন্দা বিভাগ, তার আধিকারিক এবং কর্মীদের অতীতের কাজের জন্য অভিনন্দন জানান। এই অনুষ্ঠান উপলক্ষে রাজস্ব গোয়েন্দা বিভাগ প্রকাশিত ‘ভারতে চোরাকারবারের প্রতিবেদন’-এর প্রারম্ভিক সংখ্যার বিষয়বস্তুর প্রশংসা করেন। তিনি, এই প্রথম রাজস্ব গোয়েন্দা বিভাগের শহীদদের জন্য মেডেল দেওয়ার ব্যবস্থারও প্রশংসা করেন।
    
    বহু বছর ধরে সংগঠন হিসাবে রাজস্ব গোয়েন্দা বিভাগ তদন্ত এবং আইন কার্যকর করার ক্ষেত্রে এক গুরুত্বপূর্ণ স্থান করে নিয়েছে। এই কাজ করতে গিয়ে ক্রমপরিবর্তনশীল অর্থনৈতিক পরিস্থিতির সঙ্গেও তাদের মানিয়ে নিয়ে কাজ চালিয়ে যেতে হয়েছে। জাতীয় নিরাপত্তা এবং অর্থনৈতিক স্বাস্থ্যের ক্ষেত্রে রাজস্ব গোয়েন্দা বিভাগ এক অত্যন্ত গুরুত্বপূর্ণ অবস্থানে রয়েছে। কালো টাকার বিরুদ্ধে সরকারের উদ্যোগ,পরিবেশ সুরক্ষা এবং ভারতের সমৃদ্ধ ও প্রাচীন সাংস্কৃতিক ঐতিহ্যকে সংরক্ষিত রাখার জন্য সরকারের উদ্যোগের ক্ষেত্রে এই বিভাগ অত্যন্ত গুরুত্বপূর্ণ ভূমিকা নিয়েছে।
    
    চলতি বছরে এই সংগঠনটি তার প্রতিষ্ঠার ৬০তম বর্ষ (হীরক জয়ন্তী)উদযাপনকরছে। এই উপলক্ষে গতকাল জাতীয় রাজধানীতে এক অনুষ্ঠানের আয়োজন করা হয়। অর্থমন্ত্রীশ্রী অরুণ জেটলি অনুষ্ঠানে প্রধান অতিথি এবং অর্থ প্রতিমন্ত্রী শ্রী শিব প্রতাপশুক্লা সম্মানীয় অতিথি হিসাবে উপস্থিত ছিলেন। এছাড়াও, অর্থ সচিব ডঃ হাসমুখ আধিয়া এবং সিবিইসি-র চেয়ারপার্সন শ্রীমতী বনজা এন সর্ণা ও অন্যান্যরা উপস্থিত ছিলেন।
    

    
    (Release ID: 1511924) Visitor Counter : 3