      স্বরাষ্ট্র মন্ত্রক

      ঘূর্ণিঝড় ‘ ওখি ’ তে ক্ষয়ক্ষতি এবং সম্ভাব্য পরিস্থিতি মোকাবিলায় প্রস্তুতির বিষয় উচ্চপর্যায়ের পর্যালোচনা বৈঠকে খতিয়ে দেখল এন সি এম সি
      Posted On: 06 DEC 2017 12:06PM by PIB Kolkata


    ক্যাবিনেট সচিব শ্রী পি কে সিনহার নেতৃত্বে ঘূর্ণিঝড় ‘ ওখি ’ তে ক্ষতিগ্রস্ত ও প্রভাবিত রাজ্য ও কেন্দ্রশাসিত অঞ্চল সমূহের ত্রাণ ও উদ্ধার কাজের বিষয়ে সোমবার সন্ধ্যায় জাতীয় দুর্যোগ ব্যবস্থাপনা সমিতি(এনসিএমসি)-র এক পর্যালোচনা বৈঠক অনুষ্ঠিত হয় | সমিতির পক্ষে মহারাষ্ট্র ও গুজরাটে এই ঘূর্ণিঝড়ের সম্ভাব্য প্রভাব মোকাবিলার প্রস্তুতি সংক্রান্ত বিষয়ও খতিয়ে দেখা হয় | সোমবার সকালের দিকে আরব সাগরের পূর্ব-মধ্য অঞ্চল হয়ে প্রবল বেগে ঘূর্ণিঝড় ‘ ওখি ’ উত্তর দিকে এগিয়ে যায় | পরে তা উত্তর-উত্তরপূর্বমুখী হয়ে ধীরে ধীরে প্রাবল্য কমে আসবে বলে পূর্বাভাস পাওয়া গিয়েছিল | পূর্বাভাসে ‘ ওখি ’ র গতিপথ মঙ্গলবার মধ্যরাত নাগাদ দক্ষিণ গুজরাট ও সংলগ্ন উত্তর মহারাষ্ট্র উপকূল অঞ্চলে সুরাটের কাছাকাছি জায়গায় এক গভীর নিম্নচাপ তৈরী করবে বলে আশংকা প্রকাশ করা হয়েছিলো |
    
    এনসিএমসি-র পর্যালোচনা ও প্রস্তুতি সংক্রান্ত ওই বৈঠকে দক্ষিণ আন্দামান সমুদ্র সংলগ্ন দক্ষিণ-পূর্ব বঙ্গোপসাগরে অন্য আরেকটি নিম্নচাপ গড়ে ওঠার পূর্বাভাসের নিরিখে তামিলনাডু , অন্ধ্রপ্রদেশ এবং আন্দামান ও নিকোবর দ্বীপপুঞ্জের মত রাজ্য ও কেন্দ্রশাসিত অঞ্চলে সম্ভাব্য প্রভাব জনিত পরিস্থিতি নিয়েও ক্যাবিনেট সচিব শ্রী সিনহা ভিডিও কনফারেন্সের মাধ্যমে পর্যালোচনা এবং প্রস্তুতির খুঁটিনাটি যাচাই করেন | সেখানকার মৎস্যজীবী ও অন্য বাসিন্দাদের প্রয়োজনীয় পরামর্শ প্রদান করা হয় | সংশ্লিষ্ট রাজ্য ও কেন্দ্রশাসিত অঞ্চলের মুখ্য সচিবরাও নিজেদের আওতাধীন এলাকায় যেকোনো পরিস্থিতি মোকাবিলায় ইতিমধ্যেই প্রয়োজনীয় পদক্ষেপ গ্রহণ করেছেন |
    
    বৈঠকে স্বরাষ্ট্র বিষয়ক মন্ত্রক , জাতীয় বিপর্যয় ব্যবস্থাপনা কর্তৃপক্ষ(এনডিআরএফ) , প্রতিরক্ষামন্ত্রক , নৌ-বাহিনী , বিমানবাহিনী , উপকূলরক্ষীবাহিনী , ভূ-বিজ্ঞানমন্ত্রক , ভারতীয় আবহাওয়া দপ্তর সহ অন্য সংশ্লিষ্ট সংস্থা ও বিভাগের আধিকারিকরা অংশগ্রহন করেন |
    
    কেন্দ্রের সংশ্লিষ্ট বিষয়ের সংস্থা ও প্রভাবিত রাজ্য এবং কেন্দ্রশাসিত অঞ্চলগুলির পক্ষ থেকে প্রতিনিয়ত ঘূর্ণিঝড়ের গতিবিধির প্রতি নিবিড় নজরদারি অব্যাহত রেখে প্রয়োজন মাফিক অনুসন্ধান ও উদ্ধারের কাজ চালিয়ে যাচ্ছে | সোমবার পর্যন্ত প্রাপ্ত সর্বশেষ তথ্য অনুযায়ী তামিলনাডু ও কেরালায় মোট ৪৯৩জন মৎস্যজীবী এবং লাক্ষাদ্বীপে ১০৪৭জন দুর্গত মানুষকে উদ্ধার করা হয়েছে | প্রভাবিত রাজ্য ও কেন্দ্রশাসিত অঞ্চলে গড়ে তোলা ত্রাণ শিবিরগুলিতে দ্রুত সহায়তা সামগ্রী পৌঁছে দেওয়ার ব্যবস্থাও গ্রহণ করা হয়েছে | প্রসঙ্গতঃ , কেন্দ্রীয় সরকারের পক্ষ থেকে ঢালাও হারে উপকূলরক্ষী বাহিনী , নৌবাহিনী এবং বিমানবাহিনীর মাধ্যমে জাহাজ , বিমান , হেলিকপ্টার সহযোগে ত্রাণ ও উদ্ধারের প্রক্রিয়া জোরকদমে চালিয়ে যাওয়া হচ্ছে |

    
    
    (Release ID: 1511934) Visitor Counter : 6