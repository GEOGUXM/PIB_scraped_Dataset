      সংখ্যালঘুবিষয়কমন্ত্রক

      ২০১৮-র হজ যাত্রার সুবিধার্থে বেসরকারি পর্যটন সংস্থাগুলির জন্য নতুন পোর্টালের সূচনা করলেন শ্রী মুখতার আব্বাস নাকভি
      শ্রী মুখতার আব্বাস নাকভি

      Posted On: 15 DEC 2017 4:14PM by PIB Kolkata

    পুরুষ সঙ্গী ছাড়া মুসলিম মহিলাদের হজ যাত্রার ওপর নিষেধাজ্ঞা তুলে নেওয়ার ফল ইতিবাচক হয়েছে বলে আজ জানালেন কেন্দ্রীয় সংখ্যালঘু বিষয়ক মন্ত্রী শ্রী মুখতার আব্বাস নাকভি। তিনি বলেন, কেন্দ্রীয় সরকারের এই সিদ্ধান্তের ফলে দেশের বিভিন্ন প্রান্তের মুসলিম মহিলারা এখন পুরুষ সঙ্গী ছাড়াই হজ যাত্রার জন্য আবেদন করছেন।


    আজ এখানে বেসরকারি ক্ষেত্রের পর্যটন সংস্থাগুলির জন্য একটি বিশেষ পোর্টালের সূচনা করে শ্রী নাকভি বলেন, প্রধানমন্ত্রী শ্রী নরেন্দ্র মোদীর নেতৃত্বে কেন্দ্রীয় সরকার পুরুষ সঙ্গী ছাড়া মুসলিম মহিলাদের হজ যাত্রার ওপর নিষেধাজ্ঞা তুলে নেওয়ার যে সিদ্ধান্ত গ্রহণ করেছে, তাকে স্বাগত জানিয়েছেন দেশবাসী। এই ঘটনাকে নারী ক্ষমতায়নের লক্ষ্যে কেন্দ্রীয় সরকারের একটি গুরুত্বপূর্ণ পদক্ষেপ বলে বর্ণনা করেন তিনি।


    কেন্দ্রীয় মন্ত্রী বলেন, ২০১৮-র হজ যাত্রার আবেদন প্রক্রিয়ার কাজ শুরু হয়েছে গত ১৫ নভেম্বর তারিখে। এ পর্যন্ত এক হাজারেরও বেশি মহিলা পুরুষ সঙ্গী ছাড়াই হজ যাত্রার জন্য আবেদন করেছেন। আবেদন পাঠানোর শেষ তারিখ বাড়িয়ে করা হয়েছে আগামী ২২ ডিসেম্বর। নতুন হজ নীতি অনুসারে, ৪৫ বছরেরও বেশি বয়সী মহিলারা হজ যাত্রায় আগ্রহী হলে, কোন পুরুষ সঙ্গী ছাড়াই যাত্রা করতে পারবেন। তবে, সেক্ষেত্রে ৪ বা তার বেশি সংখ্যক মহিলাকে একসঙ্গে যাত্রার অনুমতি দেওয়া হবে।


    শ্রী নাকভি বলেন, হজ যাত্রার বিষয়টিতে যাতে পুরোপুরি স্বচ্ছতা বজায় রাখা যায়, সেই লক্ষ্যেই বেসরকারি পর্যটন সংস্থাগুলির জন্য এই বিশেষ পোর্টালটির সূচনা। প্রধানমন্ত্রী শ্রী নরেন্দ্র মোদীর ‘ডিজিটাল ভারত’গড়ে তোলার প্রচেষ্টায়এ হল এক গুরুত্বপূর্ণ পদক্ষেপ।


    এই পোর্টালটির মাধ্যমে প্রয়োজনীয় নথিপত্র সহ বেসরকারি পর্যটন সংস্থাগুলি আবেদন পাঠাতে পারবে। সেগুলি পরীক্ষা করে দেখবে সংখ্যালঘু বিষয়ক মন্ত্রকের হজ দপ্তর। এরপরই, একটি অনলাইন লটারির মাধ্যমে কোটা বন্টন করা হবে।এ সম্পর্কিত যাবতীয় তথ্যের হদিশ পাওয়া যাবে এই পোর্টালটিতে। শ্রী নাকভি প্রসঙ্গত জানান যে ২ লক্ষ ৬৩ হাজারেরও বেশি মানুষ এই হজ যাত্রায় সামিল হতে চেয়েছেন। এঁদের মধ্যে ১ লক্ষ ৩৮ হাজার জন আবেদন করেছেন অনলাইন পদ্ধতিতে। হজ যাত্রা সম্পর্কিত প্রাথমিক কাজকর্ম পুরোপুরি ডিজিটাল করে তোলার বিষয়টিতে বিশেষভাবে জোর দিয়েছে কেন্দ্রীয় সংখ্যালঘু বিষয়ক মন্ত্রক। মোবাইল অ্যাপ-এর সাহায্যেও হজ যাত্রার জন্য আবেদন জানানোর সুযোগ সম্প্রসারিত হয়েছে বলে উল্লেখ করেনতিনি।


    প্রসঙ্গত উল্লেখ্য, ২০১৭ সালে ভারত থেকে হজ যাত্রার কোটা ১ লক্ষ ৭০ হাজার ২০-তে উন্নীত করেছে সৌদি আরব সরকার।

    
    
    (Release ID: 1512766) Visitor Counter : 5