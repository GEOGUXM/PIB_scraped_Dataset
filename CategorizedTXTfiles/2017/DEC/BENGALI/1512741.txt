      প্রধানমন্ত্রীরদপ্তর

      আইএনএস কালভরি জাতির উদ্দেশে উৎসর্গ করলেন প্রধানমন্ত্রী
      Posted On: 15 DEC 2017 1:49PM by PIB Kolkata


    আজ মুম্বাইতে আয়োজিত এক অনুষ্ঠানে নৌ-সাবমেরিন আইএনএস কালভরি-কে জাতির উদ্দেশে উৎসর্গ করলেন প্রধানমন্ত্রী শ্রী নরেন্দ্র মোদী। এই সাবমেরিনটিকে ‘মেক ইন ইন্ডিয়া’কর্মসূচির সাফল্যের এক বড় দৃষ্টান্ত বলে বর্ণনা করেন তিনি। এজন্য দেশবাসীকে অভিনন্দনও জানান প্রধানমন্ত্রী।
    
    
    
    শ্রী মোদী বলেন, ভারত ও ফ্রান্সের মধ্যে কৌশলগত অংশীদারিত্বের সম্পর্ক যে দ্রুত প্রসারলাভ করছে, তার এক উজ্জ্বল দৃষ্টান্ত হল এই সাবমেরিনটি। ভারতীয় নৌ-বাহিনীর শক্তিবৃদ্ধিতে এই ডুবোজাহাজটি বিশেষভাবে সাহায্য করবে বলে মনে করেন তিনি। এর নির্মাণ ও উৎপাদনের সঙ্গে যুক্ত সকলেরই ভূয়সী প্রশংসা করেন প্রধানমন্ত্রী।
    
    
    
    একুশের শতকটিকে এশিয়ার শতক বলে চিহ্নিত করা হয় – এই প্রসঙ্গের অবতারণা করে শ্রী নরেন্দ্র মোদী বলেন, একবিংশ শতাব্দীর উন্নয়ন ধারা যে ভারত মহাসাগরের মধ্য দিয়েই বয়ে চলেছে,এ বিষয়ে কোন সংশয় নেই। এই কারণেই কেন্দ্রীয় সরকারের নীতিতে একটি বিশেষ স্থান অধিকার করে রয়েছে ভারত মহাসাগর।
    
    
    
    ‘সাগর’– তাঁর এই প্রতীকি ব্যাঞ্জনার মধ্য দিয়েই বিষয়টি সুপরিস্ফুট হবে বলে মনে করেন প্রধানমন্ত্রী। তাঁর কাছে সাগরের অর্থ হল ‘সংশ্লিষ্ট অঞ্চলের সকলের জন্য বিকাশ ও নিরাপত্তা’ (সিকিউরিটি অ্যান্ড গ্রোথ ফর অল ইন দ্য রিজিয়ন)।
    
    
    
    ভারত মহাসাগর অঞ্চলে দেশের আন্তর্জাতিক, কৌশলগত তথা অর্থনৈতিক স্বার্থ-সংশ্লিষ্ট বিষয়গুলি সম্পর্কে ভারত যে পূর্ণ মাত্রায় সতর্ক ও সচেতন, একথারও প্রসঙ্গত উল্লেখ করেন তিনি। তাঁর মতে, ঠিক এই কারণেই আধুনিক সাজে সজ্জিত ভারতীয় নৌ-বাহিনী সংশ্লিষ্ট অঞ্চলে শান্তি ও স্থিতিশীলতার প্রসারে এক অগ্রণী ভূমিকা পালন করে চলেছে।
    
    
    
    শ্রী মোদী বলেন, মহাসাগরের অন্তর্নিহিত সম্পদ ও সম্ভাবনা আমাদের জাতীয় বিকাশ প্রচেষ্টায় শক্তি সঞ্চার করে। এই কারণেই নৌ-সন্ত্রাস, জলদস্যুতা এবং মাদক পাচারের মতো সমস্যাও চ্যালেঞ্জগুলি সম্পর্কে ভারত পূর্ণ মাত্রায় সচেতন। এই সমস্যা শুধু ভারতের একার নয়। এই অঞ্চলের অন্যান্য দেশগুলিও একই সমস্যার সম্মুখীন। তবে, এই সমস্ত চ্যালেঞ্জের মোকাবিলা করার ক্ষেত্রে মূল ভূমিকাটি পালন করে চলেছে ভারতই।
    
    
    
    প্রধানমন্ত্রী বলেন, সমগ্র বিশ্ব জগতই যে এক ও অভিন্ন পরিবার, এই নীতি ও মানসিকতায় বিশ্বাস করে ভারত। এই কারণে, আন্তর্জাতিক দায়িত্ব পালনের ক্ষেত্রেও আমাদের দেশ কোনভাবেই পিছিয়ে নেই। এমনকি, সঙ্কটের মুহূর্তেও সহযোগী দেশগুলির মধ্যে সাহসে ভর করে প্রথম এগিয়ে যায় ভারত। ভারতের কূটনীতি এবং নিরাপত্তা জোরদার করার মধ্যেও মানবতাবাদী একটি দিক রয়েছে। ভারত হল এমন একটি শক্তিশালী দেশ যার মানবতাবাদী কর্মপ্রচেষ্টার ক্ষেত্রেও এক গুরুত্বপূর্ণ ভূমিকা পালনের ক্ষমতা রয়েছে। আর ঠিক এই কারণেই, শান্তি ও স্থিতিশীলতার পথে ভারতের সঙ্গে একসাথে এগিয়ে যেতে আগ্রহী বিশ্বের অন্যান্য দেশ।
    
    
    
    প্রধানমন্ত্রী বলেন, গত তিন বছরে প্রতিরক্ষা ও নিরাপত্তা সম্পর্কিত পরিবেশ ও পরিস্থিতি দ্রুত পরিবর্তিত হচ্ছে। আইএনএস কালভরি-র নির্মাণকালে যে ক্ষমতা ও দক্ষতার পরিচয় পাওয়া গেছে, তা নিঃসন্দেহে ভারতের এক বিশেষ সম্পদ।
    
    
    
    ভাষণদানকালে প্রসঙ্গত তিনি উল্লেখ করেন যে ‘এক পদ, এক পেনশন’ নীতি চালু করার যে বিষয়টি দীর্ঘদিন ধরে মুলতবি ছিল, তার নিরসনে তাঁর সরকার যে প্রতিশ্রুতিবদ্ধ, বাস্তবের ঘটনাই তার প্রমাণ।
    
    
    
    প্রধানমন্ত্রী বলেন, কেন্দ্রীয় সরকারের নীতি এবং দেশের সশস্ত্র বাহিনীগুলির শৌর্য ও সাহসিকতা একথাই প্রমাণ করেছে যে জম্মু ও কাশ্মীরে যে যুদ্ধকালীন পরিস্থিতি সৃষ্টি করেছিল সন্ত্রাসবাদীরা, তা পুরোপুরি ব্যর্থ হয়েছে।
    
    
    
    জাতির নিরাপত্তার স্বার্থে যাঁরা আত্মবলিদান দিয়েছেন, তাঁদের উদ্দেশে এদিন শ্রদ্ধা ও কৃতজ্ঞতা প্রকাশ করেন শ্রী নরেন্দ্র মোদী।
    

    
    (Release ID: 1512741) Visitor Counter : 4