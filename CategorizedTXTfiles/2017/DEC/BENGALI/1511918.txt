      নীতিআয়োগ

      চিনের উন্নয়ন গবেষণা কেন্দ্র-নিতি আয়োগ-এর মধ্যে তৃতীয় আলোচনা-বৈঠক
      Posted On: 06 DEC 2017 11:41AM by PIB Kolkata


    চিনের উন্নয়ন গবেষণা কেন্দ্র ও নিতি আয়োগ-এর মধ্যে তৃতীয় আলোচনা-বৈঠক আজ বেজিং-এ অনুষ্ঠিত হয়েছে। নিতি আয়োগের ভাইস চেয়ারম্যান ডঃ রাজীব কুমার এবং উন্নয়ন গবেষণা কেন্দ্র (ডিআরসি)-এর প্রেসিডেন্ট (মন্ত্রী) মিঃ লি উয়েই যৌথভাবে এই বৈঠকে পৌরোহিত্য করেন।
    
    ভাইস চেয়ারম্যানের নেতৃত্বে নিতি আয়োগ-এর প্রতিনিধি দলে, আয়োগ-এর বরিষ্ঠ আধিকারিকরা ছাড়াও নতুন ও পুনর্নবীকরণযোগ্য শক্তি এবং খাদ্য প্রক্রিয়াকরণ মন্ত্রকের প্রতিনিধিরাও রয়েছেন। চিনের প্রতিনিধি দলে ডিআরসি-র গবেষক এবং আধিকারিক ছাড়াও, সে দেশের অর্থ, বাণিজ্য ও বিদেশ সংক্রান্ত মন্ত্রকের প্রতিনিধিরা রয়েছেন। এছাড়াও, চিনা প্রতিনিধিদলে সে দেশের ন্যাশনাল ডেভেলপমেন্ট অ্যান্ড রিফর্মস কমিশন-এর প্রতিনিধিরাও অন্তর্ভুক্ত হয়েছেন।
    
    দু’দেশের মধ্যেকার পারস্পরিক স্বার্থ-সংশ্লিষ্ট ব্যাপক ভিত্তির অর্থনৈতিক বিষয়ে আলাপ-আলোচনা করার জন্য ‘ডিআরসি-নিতি আয়োগ’-এর বৈঠক একটি গুরুত্বপূর্ণ মঞ্চ হয়ে উঠেছে। এই পর্যায়ের তৃতীয় আলোচনা-বৈঠকে দু’দেশের প্রতিনিধি দলের মধ্যে বিশ্ব অর্থনৈতিক উন্নয়ন সম্ভাবনা, ভারত-চিন অর্থনৈতিক সহযোগিতা এবং সুষম বৃদ্ধির লক্ষ্যে উদ্যোগ বিষয়ে গভীরভাবে মতবিনিময় হয়েছে। বিশ্ব অর্থনীতির ক্ষেত্রে অনিশ্চয়তা এবং দুর্বল অর্থনৈতিক বৃদ্ধির হারের পরিপ্রেক্ষিতে ভারত এবং চিনের মতো দুটি বৃহৎ এবংদ্রুত বর্ধনশীল অর্থনীতির, বিশ্বের অর্থনৈতিক উন্নয়নের ক্ষেত্রে বিশেষ গুরুত্ব রয়েছে এবং আগামী বছর গুলিতে এই দুই দেশ বিশ্ব অর্থনীতিতে প্রধান ভূমিকা নিতে পারে।
    
    উভয় পক্ষই সুষম বৃদ্ধি হার অর্জনের চ্যালেঞ্জগুলির মোকাবিলায় নীতি এবং পদক্ষেপ বিষয়ে মতবিনিময় করেছে। ইলেক্ট্রিক মবিলিটি, পরিচ্ছন্ন শক্তি, উচ্চশিক্ষা এবং বিশেষ অর্থনৈতিক অঞ্চলের মতো ক্ষেত্রে সবচেয়ে ভালো কাজ এবং অভিজ্ঞতা বিনিময়ের উদ্দেশ্যে দুই প্রতিনিধিদলের মধ্যে বিস্তৃত আলোচনা হয়েছে।
    
    বাণিজ্য এবং বিনিয়োগের ক্ষেত্রে দ্বিপাক্ষিক সহযোগিতাকে আরও জোরদার করার প্রয়োজনীয়তার ওপর দুই পক্ষই একমত হয়েছে। সামঞ্জস্যপূর্ণ এবং সুষম দ্বিপাক্ষিক বাণিজ্য চালিয়ে যাওয়ার গুরুত্ব এবং ভারতীয় অর্থনীতিতে চিনা বিনিয়োগকে উৎসাহিত করার সুযোগ বিষয়েও এই বৈঠকে কথা হয়েছে।
    
    ২০১৮-য় ভারতে নিতি আয়োগ-ডিআরসি-র চতুর্থ আলোচনা-বৈঠক বসবে বলে উভয় পক্ষই স্থির করেছে।
    
    ভারতের নিতি আয়োগ এবং চিনের উন্নয়ন গবেষণা কেন্দ্র (ডিআরসি), চিনের রাষ্ট্রীয় পরিষদের মধ্যে সমঝোতার আওতায় এই আলোচনা-বৈঠক অনুষ্ঠিত হয়েছে। ২০১৫-র মে মাসে, ভারতের প্রধানমন্ত্রী শ্রী নরেন্দ্র মোদীর চিন সফরের সময়, এই সমঝোতা স্বাক্ষরিত হয়েছিল। দু’পক্ষের মধ্যে আজ এই পর্যায়ের তৃতীয় আলোচনা-বৈঠক অনুষ্ঠিত হয়েছে। ২০১৬-র নভেম্বর মাসে নতুন দিল্লিতে দ্বিতীয় বৈঠক বসেছিল।
    
    এই আলোচনা-বৈঠকের ফাঁকে নিতি আয়োগ-এর ভাইস চেয়ারম্যান, চিনের উপ-প্রধানমন্ত্রীমিঃ ঝাং গাউলি-র সঙ্গে সাক্ষাৎ করেন। আগামীকাল, ৬ ডিসেম্বর, নিতি আয়োগের ভাইস চেয়ারম্যান তিয়ানজিন পরিদর্শন করবেন। ভারতীয় দূতাবাস, ডিআরসি এবং চাইনিজ কাউন্সিলফর প্রোমোশন অফ ইন্টারন্যাশনাল ট্রেড (সিসিপিআইটি)-এর উদ্যোগে ৬ ডিসেম্বর ‘ভারতে বিনিয়োগের সুযোগ’ শীর্ষক এক সেমিনারেও নিতি আয়োগের ভাইস চেয়ারম্যান অংশগ্রহণকরবেন।
    
    

    
    (Release ID: 1511918) Visitor Counter : 3