      প্রধানমন্ত্রীরদপ্তর

      ফিকি’র ৯০তম বার্ষিক সাধারণ সভার উদ্বোধনী পর্বে ভাষণ দিলেন প্রধানমন্ত্রী
      Posted On: 15 DEC 2017 2:02PM by PIB Kolkata


    ভারতীয় বণিক সভাগুলির সংগঠন ফিকি’র ৯০তম বার্ষিক সাধারণ সভার উদ্বোধনী পর্বে আজ ভাষণ দেন প্রধানমন্ত্রী শ্রী নরেন্দ্র মোদী। এক স্মৃতিচারণ প্রসঙ্গে তিনি বলেন, ১৯২৭ সালে ফিকি’র প্রতিষ্ঠাকালে ভারতীয় শিল্প জোটবদ্ধ হয়েছিল ব্রিটিশ সরকার গঠিত সাইমন কমিশনের বিরুদ্ধে। ঐ সময়ে ভারতীয় সমাজ ব্যবস্থার বিভিন্ন ক্ষেত্রকে জাতীয় স্বার্থে ঐক্যবদ্ধ করার কাজে সাফল্য দেখিয়েছিল ভারতীয় শিল্পগোষ্ঠী।
    
    শ্রী মোদী তাঁর ভাষণে বলেন, এই ধরণের এক পরিবেশ ও পরিস্থিতির বর্তমানে উদ্ভব ঘটেছে আমাদের দেশে। কারণ, জাতির প্রতি তাঁদের দায়দায়িত্ব পালনের কাজে এগিয়ে আসছেন ভারতের বৃহত্তর জনসাধারণ। দুর্নীতি ও কালোটাকার মতো অভ্যন্তরীণ সমস্যাগুলি থেকে মুক্তি পাওয়াই এখন সাধারণ মানুষের ঐকান্তিক ইচ্ছা ও বাসনা। এই পরিস্থিতিতে জনসাধারণের আবেগ, অনুভূতি ও চাহিদাগুলির কথা মনে রেখে সেই মতো কাজ করে যাওয়া উচিৎ দেশের সবকটি রাজনৈতিক দল এবং বণিক সভাগুলির।
    
    প্রধানমন্ত্রী বলেন, স্বাধীনতা উত্তরকালে অনেক ক্ষেত্রেই সাফল্য যেমন অর্জিত হয়েছে, নতুন নতুন চ্যালেঞ্জ ও সমস্যারও তেমনই উদ্ভব ঘটেছে। বহুদিন ধরে যে ব্যবস্থা এতদিন চলে আসছিল তার বিরুদ্ধে এখন সরব হয়েছেন দেশের দরিদ্র সাধারণ মানুষ। যেমন – ব্যাঙ্ক অ্যাকাউন্ট, গ্যাস সংযোগ, বৃত্তিলাভ ও পেনশনের মতো সুযোগ-সুবিধার প্রসার দেখতে চাইছেন তাঁরা। তাই, এই বিশেষ লক্ষ্য পূরণে কাজ করে চলেছে বর্তমান কেন্দ্রীয় সরকার, যাতে একটি স্বচ্ছ ও সংবেদনশীল কর্মপদ্ধতি গড়ে ওঠে। এর একটি দৃষ্টান্ত হ’ল জন ধন যোজনা। এছাড়াও, কেন্দ্রীয় সরকারের আরেকটি লক্ষ্য হ’ল জীবনযাপনের মানকে আরও সহজ করে তোলা।
    
    প্রসঙ্গত, উজ্জ্বলা যোজনা, স্বচ্ছ ভারত মিশনের আওতায় শৌচাগার নির্মাণ এবং প্রধানমন্ত্রী আবাস যোজনার কথাও উল্লেখ করেন প্রধানমন্ত্রী। তিনি নিজে ছিলেন এক দরিদ্র পরিবারের সন্তান। সুতরাং, দেশের দরিদ্র জনসাধারণ তথা সমগ্র জাতির অভাব ও চাহিদাগুলি তিনি খুব ভালোভাবেই উপলব্ধি করেন বলে জানান প্রধানমন্ত্রী । শিল ্পোদ্যোগীদের স্বার্থে রূপায়িত মুদ্রা যোজনার কথাও প্রসঙ্গত উল্লেখ করেন তিনি।
    
    দেশের ব্যাঙ্ক ব্যবস্থাকে আরও শক্তিশালী করে তুলতে তাঁর সরকার যে বিশেষভাবে সচেষ্ট রয়েছে, এই প্রসঙ্গ উত্থাপন করে শ্রী মোদী বলেন,আর্থিক নিয়ন্ত্রণ এবং আমানত বিমা (এফআরডিআই) বিলটি সম্পর্কে নানা ধরণের গুজব রটানো হচ্ছে। কিন্তু অ্যাকাউন্ট গ্রহীতাদের স্বার্থ রক্ষায় কেন্দ্রীয় সরকার বিশেষভাবে তৎপর, যা কিনা গুজব ও রটনার সম্পূর্ণ বিপরীত।
    
    প্রধানমন্ত্রী বলেন, ফিকি’র মতো সংগঠনগুলির দায়িত্ব হ’ল এই ধরণের বিষয়গুলি সম্পর্কে সচেতনতার প্রসার ঘটানো । সেইসঙ্গে, পণ্য ও পরিষেবা কর অর্থাৎ জিএসটি’কে যাতে সফল ও কার্যকর করে তোলা যায়, তা দেখাও ফিকি’র অন্যতম দায়িত্বের মধ্যেই পড়ে। দেশের সর্বোচ্চ সংখ্যক শিল্পোদ্যোগ ও বাণিজ্যিক প্রচেষ্টাকে জিএসটি’র আওতায় নিয়ে আসার লক্ষ্যে সচেষ্ট রয়েছে কেন্দ্রীয় সরকার। প্রধানমন্ত্রীর মতে,পদ্ধতিগত ব্যবস্থাকে যত ব্যবহারিক করে তোলা হবে, ততই আখেরে লাভবান হবেন দেশের দরিদ্র সাধারণ মানুষ। এই ব্যবস্থায় একদিকে যেমন ব্যাঙ্ক থেকে ঋণ পাওয়া অনেক সহজ হয়ে উঠবে, অন্যদিকে তেমনই সার্বিকভাবে বিভিন্ন ক্ষেত্রে খরচ-খরচাও অনেকটাই কমে যাবে। এই পরিস্থিতিতে বাণিজ্যিক ক্ষেত্রে প্রতিযোগিতামুখিনতারও ব্যাপক প্রসার ঘটবে। এই লক্ষ্যে দেশের ক্ষুদ্র ব্যবসায়ী ও শিল্পোদ্যোগীদের মধ্যে ব্যাপক সচেতনতা গড়ে তুলতে ফিকি এগিয়ে আসবে বলেই আশা করেন প্রধানমন্ত্রী। প্রয়োজনে বিভিন্ন উদ্বেগও আশঙ্কার কথাও ফিকি’র তুলে ধরা উচিৎ বলে মনে করেন তিনি। উদাহরণ-স্বরূপ, সাধারণ মানুষকে শোষণ করার জন্য আবাসন নির্মাতাদের প্রবণতার কথাও তুলে ধরেন প্রধানমন্ত্রী।
    
    ইউরিয়া, বস্ত্রশিল্প, অসামরিক বিমান পরিবহণ এবং স্বাস্থ্য ক্ষেত্রে নীতিগত সিদ্ধান্তগুলির কথা এদিনের সভায় বর্ণনা করেন প্রধানমন্ত্রী। এরফলে, অর্জিত সাফল্যগুলিকেও তিনি স্পর্শ করে যান তাঁর ভাষণের মধ্যে। প্রতিরক্ষা, নির্মাণ এবং খাদ্য প্রক্রিয়াকরণ শিল্পে গৃহীত সংস্কার প্রচেষ্টার কথাও উল্লেখ করেন শ্রী নরেন্দ্র মোদী। তিনি বলেন, সরকার গৃহীত বিভিন্ন পদক্ষেপের পরিপ্রেক্ষিতে বাণিজ্যিক কাজকর্ম সহজতর করে তোলার ক্ষেত্রে বিশ্বব্যাঙ্ক ঘোষিত র‍্যাঙ্কিং-এ ১৪২ থেকে বর্তমানে ১০০ অবস্থানে উত্থান ঘটেছে ভারতের।দেশের অর্থনীতি যে এখন বেশ বলিষ্ঠ, একথারও উল্লেখ করেন প্রধানমন্ত্রী। তিনি বলেন,কর্মসংস্থানের সুযোগ সৃষ্টির ক্ষেত্রেও এক গুরুত্বপূর্ণ ভূমিকা পালন করে চলেছে তাঁর সরকার ।
    
    প্রধানমন্ত্রী বলেন, খাদ্য প্রক্রিয়াকরণ,স্টার্ট-আপ, গোয়েন্দা তথ্য বিনিময়, সৌরশক্তি এবং স্বাস্থ্য পরিচর্যার মতো ক্ষেত্রগুলিতেও এক গুরু দায়িত্ব পালন করতে পারে ফিকি। ক্ষুদ্র, মাঝারি এবংঅতিক্ষুদ্র শিল্প ক্ষেত্রে ফিকি থিঙ্ক ট্যাঙ্কের ভূমিকা পালন করতে পারে বলে মনে করেন শ্রী নরেন্দ্র মোদী।
    

    
    (Release ID: 1512746) Visitor Counter : 4