      माहिती आणि प्रसारण मंत्रालय

      भारतीय राष्ट्रीय चित्रपट संग्रहालयाच्या खजिन्यात 162 चित्रपटांचा समावेश
      Posted On: 13 SEP 2017 6:03PM by PIB Mumbai


    मुंबई, 13 सप्टेंबर 201 7


    भारतीय राष्ट्रीय चित्रपट संग्रहालयाच्या खजिन्यात नुकताच 162 चित्रपटांचा समावेश करण्यात आला . विशेष म्हणजे यापैकी 125 पेक्षा जास्त चित्रपटांच्या मुळ / दुय्यम निगेटीव्ह उपलब्ध झाल्या आहेत. नव्याने समाविष्ट झालेल्या चित्रपटांमध्ये 44 कृष्णधवल चित्रपट आहेत, तर प्रदर्शित होऊ न शकलेले 15 चित्रपटही यात समाविष्ट आहेत. या संग्रहात बहुतांश हिंदी चित्रपटांचा समावेश असून, त्या व्यतिरिक्त 34 गुजराती, 15 मराठी, 6 भोजपुरी आणि काही नेपाळी चित्रपटांचाही समावेश आहे.


    ‘महात्मा’च्या मुळ निगेटीव्हचा यात समावेश असून, विठ्ठलभाई झवेरी यांच्याकडून प्राप्त झालेले 6 तास लांबीचे महात्मा गांधींजींचे चित्रीकरणही उपलब्ध झाले आहेत. झवेरी हे गांधीजींचे सहकारी छायाचित्रकार आणि चित्रपट निर्मातेही होते.


    संग्रहालयाकडे उपलब्ध नसलेल्या काही चित्रपटांच्या प्रतीही या खजिन्याच्या रुपात उपलब्ध झाल्या आहेत. यात ‘फासला’(1976) आणि ‘अमर सिंग राठोड’ (1957) हे हिंदी चित्रपट, बी एस थापा यांचा माला सिन्हा अभिनीत आणि जयदेव यांनी संगीत दिलेला नेपाळी चित्रपट ‘मैती घर’ (1966) तसेच जयवंत पाठारे यांच्या ‘आलय तुफान दर्याला’ (1973) या मराठी चित्रपटाचा समावेश आहे.


    या संग्रहातील इतर चित्रपटांमध्ये इजरा मीर यांच्या ‘सितारा’ (1939), मणी कौल यांच्या ‘उसकी रोटी’ (1969), के ए अब्बास यांच्या अमिताभ बच्चन अभिनीत ‘सात हिंदुस्तानी’ (1969), दिलीपकुमार अभिनीत ‘कोहिनुर’ (1960) , ‘कुँवारा बाप’ (1974), ‘पृथ्वीराज चौहान’ (1959), नर्गिस आणि राज कपूर अभिनीत ‘अंबर’ (1952) या हिंदी, ‘जीवी राबरन’ (1980) या गुजराती, ‘बन्या बापू’ (1977) या मराठी, तसेच ‘जिंदगी और तुफान’ या हिंदी चित्रपटांचा समावेश आहे. 1964 साली टोकियो इथे झालेल्या उन्हाळी ऑलिम्पिकचे चित्रीकरण असणाऱ्या कोन इचिकावा यांच्या ‘टोकियो ऑलिम्पियाड’ (1965) या चित्रपटाचाही या संग्रहात समावेश आहे.


    हा संपूर्ण संग्रह मुंबईतील फेमस सिने लॅबोरेटरी मधून प्राप्त झाल्याचे संग्रहालयाचे संचालक प्रकाश मगदुम यांनी सांगितले. त्याबद्दल आम्ही त्यांचे आभारी आहोत, असे ते म्हणाले. संग्रहालयातील बहुतांश चित्रपट मुळ / दुय्यम निगेटीव्ह स्वरुपात असल्यामुळे हा ठेवा अनमोल आहे. संग्रहालयात अशा प्रकारच्या चित्रपटांच्या प्रती संग्रहीत करुन चित्रपट उद्योगाने संग्रहालयावर विश्वास दाखवला आहे. देशातील चित्रपटांचा वारसा भावी पिढ्यांसाठी जपता यावा, यासाठी चित्रपट निर्मात्यांनी हा आदर्श बाळगावा, असे आवाहन त्यांनी केले.


    B.Gokhale/M.Pange/D.Rane

    
    
    (Release ID: 1502744) Visitor Counter : 10