      ऊर्जा मंत्रालय

      पंतप्रधानांच्या हस्ते ‘प्रधानमंत्री सहज बिजली हर घर योजना सौभाग्य’चा शुभारंभ
      Posted On: 25 SEP 2017 6:14PM by PIB Mumbai


    नवी दिल्ली 25 सप्टेंबर 201 7


    पंतप्रधान नरेंद्र मोदी यांनी ‘प्रधानमंत्री सहज बिजली हर घर योजना-सौभाग्य’ या नव्या योजनेचा आज शुभारंभ केला. या योजनेमुळे देशातल्या ग्रामीण तसंच शहरी भागातल्या वीज न पोचलेल्या सर्व कुटुंबांना वीजजोडणी मिळणार आहे.


    या प्रकल्पाचा एकूण खर्च 16 हजार 320 कोटी रुपये असून एकूण अर्थसंकल्पीय सहाय्य 12 हजार 320 कोटी रुपये असेल. ग्रामीण भागातील घरांसाठी 14 हजार 25 कोटीचा खर्च असून यासाठी 10 हजार 587.50 कोटी रुपयांचे अर्थसंकल्पीय सहाय्य असेल. शहरी भागासाठी 2 हजार 295 कोटी रुपयांचा खर्च अपेक्षित असून 1 हजार 732.50 कोटी रुपयांचे अर्थसंकल्पीय सहाय्य असेल. केंद्र सरकार या योजनेसाठी सर्व राज्ये आणि केंद्रशासित प्रदेशांना मुख्यत्वेकरून निधी पुरवेल.


    राज्य सरकारे आणि केंद्र शासित प्रदेशांनी 31 डिसेंबर 2018 पर्यंत घरांच्या विद्युतीकरणाचे काम पूर्ण करायचे आहे.


    मोफत वीजजोडणी लाभार्थी 2011 च्या सामाजिक आर्थिक आणि जातनिहाय जनगणनेनुसार निश्चित करण्यात येतील. मात्र या जनगणनेत अंतर्भाव न झालेल्या आणि वीज जोडणी नसणाऱ्या कुटुंबानाही वीज जोडणी देण्यात येईल. या कुटुंबांना 500 रुपये भरल्यानंतर ही जोडणी देण्यात येईल, हे पैसे डिसकॉम कंपन्या वीज बिलातून 10 हप्त्यात वसूल करतील.


    दुर्गम भागातील वीज-जोडणी नसलेल्या कुटुंबांना 200 ते 300 wp क्षमतेचे सौर ऊर्जा संच देण्यात येतील. या संचात 5 एलईडी दिवे, एक डीसी पंखा, एक डीसी पॉवर प्लग असेल. यामध्ये 5 वर्षांसाठी दुरुस्ती आणि देखभाल यांचाही समावेश आहे.


    या योजनेची अपेक्षित निष्पत्ती अशी आहे

      * ऊर्जेसाठी केरोसिनला पर्याय देऊन पर्यावरणाचा स्तर उंचावणे
      * शिक्षण सेवांमध्ये सुधारणा
      * अधिक चांगल्या आरोग्य सेवा
      * रेडिओ, टेलिव्हीजन, मोबाईल आदींच्या माध्यमातून
      * आर्थिक क्रिया आणि रोजगारात वाढ
      * जीवनमानात विशेषत: महिलांच्या जीवनामानात सुधारणा

    या योजनेच्या सुलभ आणि वेगवान अंमलबजावणीसाठी मोबाईल ॲपचा आधुनिक तंत्रज्ञानाचा वापर करून कुटुंबांचे सर्वेक्षण केले जाईल. लाभार्थी निश्चित करून वीज जोडणीसाठीचा त्यांचा अर्ज, अर्जदाराचे छायाचित्र आणि वास्तव्याचा दाखला यासह जागेवरच नोंदणी केली जाईल. ग्रामीण भागातील ग्राम पंचायती/सार्वजनिक संस्थांना आवश्यक सर्व कागदपत्रांसह नोंदणी अर्ज गोळा करणे तसंच बिलांचे वाटप आणि बिलाची रक्कम गोळा करण्याचे अधिकार पंचायती राज संस्था आणि शहरी स्थानिक स्वराज्य संस्थांच्या सल्ल्याने दिले जातील. ग्रामीण विद्युतीकरण महामंडळ अर्थात आरईसी संपूर्ण देशात या योजनेच्या अंमलबजावणीसाठी मध्यवर्ती संस्था असेल.


    B.Gokhale /J.Patankar/P.Kor

    
    
    (Release ID: 1504092) Visitor Counter : 7
    
    
    
    
    

*