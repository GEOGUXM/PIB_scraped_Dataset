      मनुष्यबळ विकास मंत्रालय

      सरकार “सबको शिक्षा, अच्छी शिक्षा” यासाठी प्रयत्नशिल आहे, परंतु जन सहभाग आवश्यक - जावडेकर
      Posted On: 17 SEP 2017 6:19PM by PIB Mumbai


    मुंबई, 17 सप्टेंबर 201 7


    केंद्रीय मानव संसाधन विकास मंत्री प्रकाश जावडेकर म्हणाले की, सरकारने दर्जेदार शिक्षणाला प्राथमिकता दिली असून, “ सबको शिक्षा, अच्छी शिक्षा ” या स्लोगन द्वारे जनतेला विश्वासात घेण्याचा प्रयत्न चालू असला तरी, जोपर्यंत लोकांचा सकारात्मक सहभाग मिळत नाही, तोपर्यंत ही लोक चळवळ यशस्वी होणार नाही.


    ते ज्युनियर चेंबर इंटरनॅशनल ( JCI ) यांनी मुंबई येथे आयोजित केलेल्या ‘अचिव्हर्स डे – मॅन ऑफ द इयर’ पुरस्काराच्या वितरण प्रसंगी बोलत होते.


    ते पुढे म्हणाले की, लोकांचा हा गैरसमज आहे की, खर्चिक शिक्षण म्हणजे दर्जेदार शिक्षण, पण हे खरे नाही. लोकांनी सरकारी शाळांवर विश्वास ठेवायला हवा. आम्ही लोकहितार्थ जवळपास दोन हजार सुधारणा या तीन वर्षात केल्या असून, अजून पाच हजार सुधारणांची अंमलबजावणी बाकी आहे. जसे की, आधार कार्ड, गॅस सिलेंडर अनुदान, जनधन योजना, सुलभ शौचालय, आर्थिकदुष्ट्या कमकुवत कुटुंबांसाठी परवडणारी घरे, इत्यादी.


    ते पुढे म्हणाले की, देशभरात माँटेसरी पासून महाविद्यालयीन शिक्षण घेत असलेल्या विद्यार्थ्यांची संख्या 29 कोटी असून, आम्ही त्यांच्या भविष्याच्या दृष्टीने प्रत्येक क्षेत्रात संशोधन आणि नवीनीकरणाला प्रोत्साहन देत आहोत. ते पुढे म्हणाले की, आपली अशी श्रद्धा असायला हवी की, जीवनात मी जे काही संपादन केले, त्याचा फायदा समाजाला व्हायला हवा.


    ज्युनियर चेंबर इंटरनॅशनल, मुंबईतर्फे 10 विविध क्षेत्रातील मान्यवरांना मॅन ऑफ द इयर म्हणून गौरवण्यात आले. प्रकाश जावडेकर हे त्यांच्यापैकी एक आहेत.


    या कार्यक्रमाला पद्मभूषण डॉ. व्ही.के.गोयल, संचालक, बॉम्बे हॉस्पिटल, राजेश थवानी, संपादक, गुजराथी मिड डे, मुकूल जैन, विभागीय व्यवस्थापक पश्चिम रेल्वे, सुधाकर कुरुडूकर, निवृत्त न्यायाधीश, सर्वोच्च न्यायालय आणि इतर मान्यवर उपस्थित होते.


    B.Gokhale/D.Rane

    
    
    (Release ID: 1503099) Visitor Counter : 10