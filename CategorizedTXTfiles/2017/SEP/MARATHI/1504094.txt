      संरक्षण मंत्रालय

      जलद हल्ला चढवणारं वॉटर जेट जहाज आयएनएस तरासा भारतीय नौदलाच्या ताफ्यात सामील
      Posted On: 26 SEP 2017 6:18PM by PIB Mumbai


      मुंबई 26 सप्टेंबर 201 7


      ‘आयएनएस तरासा’ हे जलद हल्ला चढवणारं वॉटर जेट जहाज आज मुंबईत भारतीय नौदलाच्या ताफ्यात दाखल झालं. नौदलाच्या पश्चिम विभागाचे ध्वजाधिकारी व्हाईस ॲडमिरल गिरीश लुथरा यांच्या उपस्थितीत आज मुंबईतल्या नौदल गोदीत या जहाजाचं जलावतरण करण्यात आलं. ‘आयएनएस तरासा’ आपले कर्तव्य चोख बजावून नौदलाचा पश्चिम विभाग आणि देशाला अभिमान वाटेल अशी कामगिरी करेल, असा विश्वास व्हाईस ॲडमिरल लुथरा यांनी यावेळी व्यक्त केला.


      या जहाजाच्या बांधणीत सहभागी झालेले आलेखनकार, जहाजबांधणीकार, अभियंते तसंच अधिकारी आणि कर्मचाऱ्यांच्या कार्याचा गौरव लुथरा यांनी यावेळी केला. विशिष्ट बांधणीमुळे किनारपट्टी तसंच खोल समुद्रातील गस्त आणि टेहळणी यासाठी हे जहाज अतिशय योग्य असल्याचं ते म्हणाले.


      आयएनएस तरासाची लांबी 50 मीटर असून तीन शक्तिशाली वॉटर जेटमुळे हे जहाज 35 सागरी मैलाचा वेग गाठू शकते. या जहाजावर 30 मिमी स्वदेशी बनावटीची मुख्य तोफ असून किनारी सुरक्षा मोहिमेसाठी हलक्या, मध्यम आणि अवजड मशीन गन्सही आहेत. मदत आणि बचावकार्य, मानवतावादी मदत आदींसाठी हे जहाज योग्य आहे. ले. कमांडंट प्रविण कुमार या जहाजाचे कप्तान आहेत.


      भारतीय नौदलातील ‘आयएनएस तरासा’ नावाचं हे दुसरं जहाज आहे. 1999 ते 2014 या काळात भारतीय नौदलाच्या सेवेत असलेलं पहिलं आयएनएस तरासा भारतातर्फे सिशेल्स देशाच्या तटरक्षक दलाला मैत्रीपूर्ण भेट म्हणून देण्यात आलं. नवीन आयएनएस तरासा मुंबईत तैनात असेल.


      B.Gokhale /J.Patankar/P.Kor


    

    
    (Release ID: 1504094) Visitor Counter : 13