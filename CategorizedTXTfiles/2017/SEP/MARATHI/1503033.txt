      कृषी मंत्रालय

      शेतकऱ्यांचे उत्पन्न दुप्पट करण्यासाठी केंद्र सरकार प्रयत्नशील - केंद्रीय कृषी मंत्री राधा मोहन सिंग
      Posted On: 15 SEP 2017 6:12PM by PIB Mumbai


    मुंबई 15 सप्टेंबर 201 7


    2022 सालापर्यंत देशातील शेतकऱ्यांचे उत्पन्न दुप्पट करण्यासाठी केंद्र सरकार प्रयत्नशील असल्याचे केंद्रीय कृषी आणि कृषक कल्याण मंत्री राधा मोहन सिंग यांनी सांगितले. या संदर्भात आज मुंबईत आयोजित संमेलनात ते बोलत होते. पशुपालनासारख्या जोड उद्योगाच्या माध्यमातूनच शेतकऱ्यांचे उत्पन्न वाढवणे शक्य आहे आणि महाराष्ट्रात त्यासाठी अनेक संधी उपलब्ध आहेत असे कृषीमंत्र्यांनी सांगितले.


    महाराष्ट्राच्या नैसर्गिक, भौगोलिक स्थानामुळे येथील शेतकऱ्यांना शेतीबरोबरच कुक्कुटपालन, दुग्ध व्यवसाय, मत्स्य शेती, मधमाशी पालन तसेच पशुपालन क्षेत्रात अनेक जोडधंदे करणे शक्य आहे. त्याचबरोबर बागायती शेती, फळझाडांची लागवड करण्यासाठी शेतकऱ्यांना प्रोत्साहित करण्याची आवश्यकता आहे.


    कृषी आणि पशुपालन हे दोन्ही व्यवसाय परस्परांवर आधारित असून परस्परांच्या सोबतीनेच ते विकसित होतात. छत्तीसगडसारख्या राज्यातील शेतकऱ्यांनी असे प्रयोग केले असून त्यांचा आदर्श ठेवल्यास महाराष्ट्रातील शेतकऱ्यांच्या उत्पनात निश्चितच वाढ होईल असा विश्वास सिंग यांनी व्यक्त केला. खाजगी क्षेत्र आणि अन्य भागधारकांमधे सहकार्य वाढवण्याबरोबरच नवे दृष्टीकोन स्वीकारल्यास 2022 सालापर्यंत शेतकऱ्यांच्या उत्पन्नात दुपटीने वाढ करण्याचे पंतप्रधान नरेंद्र मोदी यांचे ध्येय साध्य करता येईल असे ते म्हणाले.


    B.Gokhale/M.Pange/ P.Malandkar

    
    
    (Release ID: 1503033) Visitor Counter : 6