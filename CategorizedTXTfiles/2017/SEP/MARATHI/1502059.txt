      अल्पसंख्यांक मंत्रालय

      “नवा भारत-निर्माण करणारच” छायाचित्र प्रदर्शनाचे केंद्रीय मंत्री मुख्तार अब्बास नक्वी यांच्या हस्ते मुंबईत उद्‌घाटन
      Posted On: 07 SEP 2017 4:34PM by PIB Mumbai


    मुंबई 7 सप्टेंबर 201 7


    सहिष्णूता ही भारताची संस्कृती असून तिची सुरक्षितता ही आपल्या सर्वांची संविधानिक आणि सांस्कृतिक जबाबदारी आहे असे मत केंद्रीय अल्पसंख्यांक मंत्री मुख्तार अब्बास नक्वी यांनी व्यक्त केले. मुंबईत आयोजित “ नवा भारत निर्माण करणारच ” या छायाचित्र प्रदर्शनाचे नक्वी यांच्या हस्ते आज उद्‌घाटन करण्यात आले त्यावेळी ते बोलत होते. पंतप्रधान नरेंद्र मोदी यांनी नवा भारत घडवण्याचे आवाहन केले असून त्यांचा हा संकल्प पूर्ण करण्यासाठी समाजातील प्रत्येक घटकाने एकत्र येऊन काम केले पाहिजे असेही नक्वी म्हणाले. देशाला भ्रष्टाचार, गरीबी, अस्वच्छता, दहशतवाद, जातीय वादापासून मुक्त करण्यासाठी केंद्र सरकार “ संकल्पातून सिद्धी ” प्राप्त करण्याच्या वाटचालीत प्रत्येकाला सामील करण्याचा प्रयत्न करत आहे असेही नक्वी यांनी नमूद केले. देशभरात 39 ठिकाणी अशा प्रदर्शनाचे आयोजन करण्यात आल्याचे नक्वी यांनी स्पष्ट केले.


    या प्रदर्शनामध्ये पंतप्रधान नरेंद्र मोदी यांनी 2022 पर्यंत नवा भारत बनवण्याचा जो संकल्प केला आहे. त्याविषयी सविस्तर माहिती दर्शवण्यात आली आहे. यामध्ये भारताचा इतिहास, नव्या भारताचा संकल्प, जीएसटी, स्वच्छ भारत, मुलगी वाचवा-मुलगी शिकवा, स्टार्ट अप इंडिया, कृषी, युवा विकास, महिला विकास, दहशतवादविरोधी लढा, ई-नाम, डिजिटल इंडिया, देशाच्या हिताकरता घेण्यात आलेले महत्वपूर्ण व कठोर निर्णय, अतूल्य भारत इत्यादी मुद्दे दर्शवण्यात आले आहेत.


    या दरम्यान, भारत सरकारच्या प्रकाशन विभागाच्या वतीने विशेष पुस्तक प्रदर्शनाचेही आयोजन करण्यात आले आहे. या पुस्तक प्रदर्शनात भारतीय स्वातंत्र्य संग्राम, इतिहास, कला आणि विज्ञान आदी विषयांची प्रकाशन विभागाची दर्जेदार पुस्तके विशेष सवलतीच्या दरात विक्रीसाठी उपलब्ध आहेत.


    माहिती आणि प्रसारण मंत्रालयातील जाहिरात आणि दृक श्राव्य प्रसिद्धी संचालनालय (डीएव्हीपी), रेल्वे मंत्रालय आणि भारतीय कंटेनर निगम मर्यादित यांच्या संयुक्त विद्यमाने वांद्रे रेल्वे स्थानक (पश्चिम) येथील फलाट क्रमांक 1 शेजारी हे छायाचित्र प्रदर्शन आयोजित करण्यात आले आहे. हे प्रदर्शन 12 सप्टेंबरपर्यंत सर्व जनतेसाठी दररोज सकाळी 11 ते सायंकाळी 7 वाजेपर्यंत खुले राहील.


    S.Tupe / P.Malandkar

    
    
    (Release ID: 1502059) Visitor Counter : 2