      रस्ते वाहतूक आणि महामार्ग मंत्रालय

      महाराष्ट्रातील सिंचन क्षेत्र 40 टक्क्यांपर्यंत वाढणार – नितीन गडकरी
      Posted On: 18 SEP 2017 6:16PM by PIB Mumbai


    मुंबई, 18 सप्टेंबर 201 7


    महाराष्ट्रातील 26 सिंचन प्रकल्पांना मंजूरी देण्यात आली असून, यामुळे आगामी 2 वर्षात सिंचन क्षेत्रात 22 टक्क्यांवरुन 40 टक्क्यांपर्यंत वाढ होईल, असे केंद्रीय भूपृष्ठ वाहतूक महामार्ग आणि नौवहन मंत्री नितीन गडकरी यांनी म्हटले आहे. ते आज ‘पुरोगामी महाराष्ट्र 2017 आणि पायाभूत सुविधा परिवर्तन : सद्यस्थिती आणि राज्याच्या अर्थव्यवस्थेच्या वाढीवर प्रभाव’ यावरील राष्ट्रीय कार्यकारी समितीच्या बैठकीत बोलत होते. फिक्कीने हा कार्यक्रम आयोजित केला होता. ते म्हणाले की, सिंचन क्षेत्र वाढल्यामुळे महाराष्ट्रातील आत्महत्या प्रवण शेतकऱ्यांना मदत होईल.


    बंदर विकास, सागरमाला, अंतर्गत जलमार्ग आणि चार पदरी महामार्ग यासारख्या केंद्र सरकारी योजनांमुळे महाराष्ट्राला आर्थिक विकासात मदत मिळेल, असे ते म्हणाले.


    क्रुझ पर्यटनाबाबत बोलतांना गडकरी म्हणाले की, मुंबईत क्रुझ टर्मिनल सुरु करण्यात येईल. पाच वर्षांनंतर 950 क्रुझ बोटी या टर्मिनलला भेट देतील. मुंबई आणि महाराष्ट्रातील अन्य पर्यटन प्रकल्पांवर याचा बहुआयामी परिणाम दिसून येईल. मुंबईतल्या जलवाहतुकीसाठी पुरेसा निधी उपलब्ध करुन देण्याचे आश्वासन त्यांनी दिले.


    गंगा स्वच्छतेबाबतच्या प्रश्नाला उत्तर देतांना ते म्हणाले की, गंगा नदी ही पवित्र नदी असून, ती स्वच्छ ठेवणे ही आपली जबाबदारी आहे. त्यांनी खाजगी कंपन्यांना गंगा नदीवर ‘मोक्षधाम’ बांधण्याचे आवाहन केले. कंपनी सामाजिक उत्तरदायीत्व योजने अंतर्गत कंपन्या गुंतवणूक करु शकतील आणि अशा प्रकारच्या ‘मोक्षधाम’वर त्यांचे नाव देऊ शकतील.


    आगामी दोन वर्षात महाराष्ट्रातील पायाभूत विकासात मोठा बदल झालेला दिसून येईल, अशी ग्वाही त्यांनी उपस्थितांना दिली.


    B.Gokhale/S.Ka n e/D.Rane


    

    
    (Release ID: 1503230) Visitor Counter : 7