      अणुऊर्जा विभाग

      सध्या भारतात 21 अणुभट्टयांचे काम चालू तर 22 अणुभट्टया कार्यरत-डॉ. शेखर बासू
      Posted On: 21 SEP 2017 6:03PM by PIB Mumbai


      नवी दिल्ली 21 सप्टेंबर 201 7


      सध्या भारतात आता 21 अणुभट्टयांचे काम सुरू असून 22 अणुभट्टया कार्यरत आहेत. यामुळे येत्या 10 वर्षात क्षमतेत 22 हजार मेगावॅटपर्यंत वाढ होईल. अणुऊर्जा कार्यक्रमाच्या वाढत्या गरजा पूर्ण करण्यासाठी भारताने युरेनियम उत्पादनासाठी शोध आणि खाणकाम सुरू केले असल्याची माहिती डॉ. शेअर बासू यांनी काल व्हिएन्ना येथे सुरू असलेल्या आंतरराष्ट्रीय अणुऊर्जा संस्थेच्या 61 व्या आम परिषदेला संबोधित करतांना दिली.


      18 ते 22 सप्टेंबर 2017 या कालावधीत व्हिएन्ना येथे ही परिषद आयोजित करण्यात आली आहे.


      भारताला 1947 मध्ये स्वातंत्र्य मिळाल्यानंतर गेल्या 7 दशकातील कामगिरीचा सर्वांगीण आढावा बासू यांनी आपल्या भाषणात घेतला. गेल्या 70 वर्षात अणुऊर्जा, अवजड पाणी, अणु इंधन, युरेनियम खनन, रेडिओ आयसोटोप्स, कर्करोग उपचार आदी क्षेत्रात भारताने अभूतपूर्व कामगिरी केली, असे ते म्हणाले.


      ते पुढे म्हणाले की, अलिकडेच भारत सरकारने 10 दाबयुक्त अवजड पाण्याच्या अणुभट्ट्या तसेच कुडनकुलम येथे आणखी दोन अणुभट्टया बांधायला मंजुरी दिली आहे. कार्बनमुक्त वीज उत्पादन वाढवण्याबरोबरच अणुभट्टी संबंधित उपकरण निर्मितीला यामुळे प्रोत्साहन मिळेल.


      बासू म्हणाले की, कर्करोग उपचारांसाठी भारताने देशभरात 6 अतिरिक्त सुविधांच्या आधुनिकीकरणाचे काम हाती घेतले आहे. यामुळे आगामी 4-5 वर्षात अधिकाधिक लोकांना उपचार मिळू शकतील. भारताने 100 रुग्णालयांना एकमेकांशी जोडून कॅन्सर ग्रीड स्थापन केले आहे.


      भविष्यात अणुऊर्जेच्या सुरक्षित आणि शाश्वत वापरासाठी आंतरराष्ट्रीय अणुऊर्जा आयोग यापुढेही नेतृत्व करेल अशी आशा त्यांनी व्यक्त केली आणि आयोगाला सर्वतोपरी मदतीचे आश्वासन दिले.


      B.Gokhale /S.Kane/P.Kor


    

    
    (Release ID: 1503669) Visitor Counter : 6