      રસાયણ અને ખાતર મંત્રાલય

      ભારત સરકાર દહેજ પ્રોજેક્ટ માટે વાયેબિલિટી ગેપ ફન્ડિંગ આપવા તૈયાર : શ્રી અનંત કુમાર
      ભારતની સૌ પ્રથમ CICET દહેજમાં સ્થાપવામાં આવશે : કેન્દ્રીય રસાયણ અને ખાતર મંત્રી

      Posted On: 21 SEP 2017 4:30PM by PIB Ahmedabad

    ગાંધીનગર, 21 સપ્ટેમ્બર 2017


    કેન્દ્રીય રસાયણ અને ખાતર તથા સંસદીય બાબતોના મંત્રી શ્રી અનંતકુમારે આજે ગાંધીનગર ખાતે જણાવ્યું હતું કે દહેજ ભારતનું કેમિકલ ઉદ્યોગ હબ બનવાનું સામર્થ્ય ધરાવે છે. દહેજનો હજુ પણ વિકાસ કરી શકાય તેમ છે. આથી જો ગુજરાત સરકાર દ્વારા દહેજ પ્રોજેક્ટ માટે વાયેબિલીટી ગેપ ફન્ડિંગ માટે પ્રસ્તાવ કરવામાં આવશે તો રસાયણ અને ખાતર મંત્રાલય તેને મંજૂર કરવા માટે યથાસંભવ પ્રયત્ન કરશે. મંત્રી શ્રી આજે મહાત્મા મંદિર, ગાંધીનગર ખાતે ‘ઈન્ડિયા કેમ ગુજરાત-2017’ના ઉદ્ઘાટન સમારોહમાં બોલી રહ્યા હતા.


    કેન્દ્રીય મંત્રી શ્રી અનંતકુમારે આ પ્રસંગે જાહેરાત કરી હતી કે તેમનું મંત્રાલય દહેજ ખાતે CIPET જેવી જ સંસ્થા CICET (સેન્ટ્રલ ઈન્સ્ટિટ્યૂટ ઓફ કેમિકલ એજિનિયરીંગ એન્ડ ટેકનોલોજી)નું નિર્માણ કરશે. જે ભારતની સૌ પ્રથમ CICET હશે. શ્રી અનંતકુમારે આ સંસ્થા માટે મુખ્યમંત્રી શ્રી વિજય રૂપાણીને ઝડપથી જમીન ફાળવવા માટે અનુરોધ કર્યો હતો.


    મંત્રી શ્રીએ જણાવ્યું હતું કે વિકાસની સાથે નવા રોજગારનું સર્જન થવું પણ અત્યંત જરૂરી છે. તેમણે કહ્યું હતું કે 2040 સુધીમાં દહેજ પ્રોજેક્ટ મારફતે 8 લાખ રોજગારી નિર્માણ કરવાનું લક્ષ્ય નિર્ધારીત કરાયું છે. આ માટે તેમણે ગુજરાત ઈન્વેસ્ટમેન્ટ સમિટના એક ભાગરૂપે દહેજ ઈન્વેસ્ટમેન્ટ સમિટનું આયોજન કરવા મુખ્યમંત્રી શ્રી વિજય રૂપાણીને વિનંતી કરી હતી. તેમણે આ દહેજ ઈન્વેસ્ટમેન્ટ સમિટમાં ભાગીદાર બનવાની તૈયારી પણ દર્શાવી હતી. આ ઉપરાંત, તેણે ઈન્વર્સ ટેક્ષેશન ( Inverse Taxation) ની સમસ્યાનું નિરાકરણ લાવવા માટે પોતે નાણાં મંત્રી સાથે મુલાકાત કરશે તેવું આશ્વાસન આપ્યું હતું.


    ગુજરાતના મુખ્યમંત્રી શ્રી વિજય રૂપાણીએ દહેજને CICET આપવા બદલ શ્રી અનંતકુમારનો આભાર માન્યો હતો તેમજ તેના માટે યથાશિઘ્ર જમીન ફાળવવા તૈયારી દર્શાવી હતી.


    કેન્દ્રીય રસાયણ અને ખાતર રાજ્યમંત્રી શ્રી મનસુખ માંડવીયાએ જણાવ્યું હતું કે ભારત સરકાર ગરીબો માટેની છે, સાથોસાથ ઉદ્યોગ ફ્રેન્ડલી પણ છે. આથી જ અંકલેશ્વર અને વટવા જીઆઈડીસીના ક્રિટીકલ ઝોન દૂર કરવામાં આવ્યા છે. આ ઉપરાંત, જીએસટીના અમલીકરણથી ઉદ્યોગને સ્થાયિત્વ મળ્યું છે.


    ‘ઈન્ડિયા કેમ ગુજરાત – 2017’ના ઉદ્ઘાટન પ્રસંગે કેન્દ્રીય રસાયણ અને ખાતર મંત્રાલયના સચિવ શ્રી રાજીવ કપૂર, ફિક્કીના હોદ્દેદારો તથા મોટી સંખ્યામાં ઉદ્યોગપતિઓ ઉપસ્થિત રહ્યા હતા.


    N P/ JK/GP

    
    
    (Release ID: 1503630) Visitor Counter : 54