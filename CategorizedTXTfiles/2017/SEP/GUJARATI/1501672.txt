      માર્ગ પરિવહન અને રાજમાર્ગ મંત્રાલય

      સરધાર, રાજકોટ ખાતે આયોજીત NCCનાં 'નેશનલ ઇન્ટીગ્રેશન કેમ્પ'નાં સમાપન પ્રસંગે કેન્દ્રીય મંત્રીશ્રી મનસુખ માંડવિયા ઉપસ્થિત રહ્યા
      12 દિવસનાં કેમ્પમાં દેશનાં વિવિધ રાજ્યોનાં 600 જેટલા પસંદ કરાયેલા કેડેટસ્ હાજર રહ્યા

      Posted On: 04 SEP 2017 5:45PM by PIB Ahmedabad

    નવી દિલ્હી, 4 સપ્ટેમ્બર 2017


    NCC- ગુજરાત એકમ દ્વારા વાર્ષિક કેમ્પ ' નેશનલ ઇન્ટીગ્રેશન કેમ્પ ' નું આયોજન સરધાર , રાજકોટ ખાતે કરવામાં આવ્યું હતું. 12 દિવસનાં આ કેમ્પનું સમાપન તા. 03/09/2017 નાં રોજ કરાયું હતું જેમાં કેન્દ્રીય રોડ ટ્રાન્સપોર્ટ અને હાઇવેઝ , શીપીંગ , કેમિકલ્સ અને ફર્ટીલાઇઝર્સ મંત્રીશ્રી મનસુખભાઇ માંડવિયા ખાસ ઉપસ્થિત રહી કેડેટસ્ અને તેના અધિકારીઓનો ઉત્સાહ વધાર્યો હતો.


    આ સમાપન સત્રમાં દેશનાં વિવિધ રાજ્યનાં વિદ્યાર્થીઓ પોતાની સંસ્કૃતિની ઓળખ સમાન પ્રાચિન નૃત્ય રજુ કર્યું હતું અને એક જ મંચ પર બૃહદ્ભ ભારતનાં દર્શન કરાવ્યા હતા.


    આ કાર્યક્રમમાં સંબોધન કરતા કેન્દ્રીય મંત્રીશ્રી મનસુખ માંડવિયાએ જણાવ્યું હતું કે , " દેશની અખંડિતતા અને સીમાની સુરક્ષા કરતા દેશનાં જવાનોને મારા સો-સો સલામ છે. દેશની આઝાદી અને અખંડિતતા બચાવવા તેમણે કરેલા પ્રયાસોથી આજે આપણે સુરક્ષિત છીએ , પરંતુ નાગરિક તરીકે શું આપણે ફરજ અદા કરીએ છીએ ? આદરણીય પ્રધાનમંત્રીશ્રી નરેન્દ્રભાઈ મોદીએ નાગરિકોનાં પ્રદાનથી નવા ભારતનું નિર્માણ કરવા માટે "સંકલ્પ થી સિધ્ધિ" ચળવળની લડાઇ આરંભી છે. દેશનાં 125 કરોડ નાગરિક સંકલ્પબદ્ધ બનશે ત્યારે નવા ભારતનાં નિર્માણમાં કોઈ બાધક નહી બની શકે." આ પ્રસંગે તેમણે NCC ના યુવાનોને પણ સામાજીક જાગૃકતા ફેલાવવા આહવાન કર્યું હતુ.


    આ કાર્યક્રમ દરમિયાન NCC માં શ્રેષ્ઠ દેખાવ કરનાર યુવાનોનું સન્માન પણ કેન્દ્રીય મંત્રીશ્રી મનસુખ માંડવિયાના હસ્તે કરવામાં આવ્યું હતું. આ કાર્યક્રમમાં સ્વામિનારાયણ ગુરૂકુલનાં વિદ્યાર્થીઓ તથા ગ્રામજનો બહોળી સંખ્યામાં હાજર રહ્યા હતા.


    N P/ JK/GP

    
    
    (Release ID: 1501672) Visitor Counter : 59