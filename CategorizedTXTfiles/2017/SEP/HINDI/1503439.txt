      आर्थिक मामलों की मंत्रिमण्‍डलीय समिति (सीसीईए)

      मंत्रिमंडल ने भारतीय पर्यटन विकास निगम लि. की यूनिट होटल जयपुर अशोक, जयपुर तथा ललिता महल पैलेस होटल मैसूर को क्रमश: राजस्‍थान सरकार एवं कर्नाटक सरकार को हस्‍तांतरित करने और आईटीडीसी के शेयरों के मैसर्स डॉनई पोलो अशोक होटल कार्पोरेशन में विनिवेश को मंजूरी दी।
      Posted On: 20 SEP 2017 4:43PM by PIB Delhi

                                                                                                                                                                                                                                                                                                                                                                                                                                                     
                                                                                                                                                                                                                                                                                                                                                                                                                                                     
प्रधानमंत्री श्री नरेन्‍द्र मोदी की अध्‍यक्षता में आर्थिक मामलों की मंत्रिमंडल समिति ने भारतीय पर्यटन विकास निगम लि. की यूनिट होटल जयपुर अशोक, जयपुर तथा ललिता महल पैलेस होटल मैसूर को क्रमश: राजस्‍थान सरकार एवं कर्नाटक सरकार को हस्‍तांतरित करने और आई टी डी सी के शेयरों के मैसर्स डॉनई पोलो अशोक होटल कार्पोरेशन में विनिवेश को मंजूरी दे दी है।                                                                                                
                                                                                                                                                                                                                                                                                                                                                                                                                                                     
                                                                                                                                                                                                                                                                                                                                                                                                                                                     
भारत सरकार की विनिवेश नीति के अनुसार यह निर्णय लिया गया है कि आई टी डी सी होटलों/संपत्तियों को उन राज्‍यों को जहां ये मौजूद हैं, पट्टे/उपपट्टे पर दे दिया जाए और जहां राज्‍य पट्टे/उपपट्टे पर इन्‍हें लेने के लिए सहमत न हो, वहां इन संपत्तियों को सरकारी मूल्‍यांकित कीमत पर राज्‍यों को वापस लौटा दिया जाए। यह नीति इस बात को ध्‍यान में रखते हुए तैयार की गई है कि व्‍यवसायिक आधार पर होटलों का प्रबन्‍धन सरकार अथवा उसके निकायों का काम नहीं है। 
                                                                                                                                                                                                                                                                                                                                                                                                                                                     
                                                                                                                                                                                                                                                                                                                                                                                                                                                     
सरकार की विनिवेश की नीति के अनुपालन में पर्यटन मंत्रालय ने अब तक होटल लेक व्‍यू अशोक, भोपाल, होटल ब्रह्मपुत्र अशोक, गुवाहाटी, होटल भरतपुर अशोक, भरतपुर की संपत्तियों/यूनिटों को संबंधित राज्‍य सरकारों को हस्‍तांतरित कर दिया है। इसके अलावा आर्थिक मामलों की मंत्रिमंडल समिति द्वारा होटल जनपथ, नई दिल्‍ली को शहरी विकास मंत्रालय, भारत सरकार को हस्‍तांतरित किए जाने की सैद्धांतिक रूप से भी मंजूरी दी जा चुकी है।                                 
                                                                                                                                                                                                                                                                                                                                                                                                                                                     
                                                                                                                                                                                                                                                                                                                                                                                                                                                     
सरकार की उपरोक्‍त विनिवेश नीति के क्रम में आर्थिक मामलों की मंत्रिमंडल समिति में भारतीय पर्यटन विकास निगम लि. की यूनिट होटल जयपुर अशोक, जयपुर तथा ललिता महल पैलेस होटल मैसूर को क्रमश: राजस्‍थान सरकार एवं कर्नाटक सरकार को हस्‍तांतरित करने का निर्णय लिया है। आर्थिक मामलों की मंत्रिमंडल समिति ने आईटीडीसी के डॉनई पोलो अशोक होटल कार्पोरेशन, ईटानगर के 51 प्रतिशत इक्‍विटी शेयरों को अरूणाचल प्रदेश सरकार के पक्ष में विनिवेश को मंजूरी दे दी है।
                                                                                                                                                                                                                                                                                                                                                                                                                                                     
                                                                                                                                                                                                                                                                                                                                                                                                                                                     
*****                                                                                                                                                                                                                                                                                                                                                                                                                                                
                                                                                                                                                                                                                                                                                                                                                                                                                                                     
                                                                                                                                                                                                                                                                                                                                                                                                                                                     
अतुल तिवारी/हिमांशु सिंह/बाल्‍मीकि महतो/सुरेन्‍द्र कुमार/हेमा                                                                                                                                                                                                                                                                                                                                                                                        
                                                                                                                                                                                                                                                                                                                                                                                                                                                     
                                                                                                                                                                                                                                                                                                                                                                                                                                                     
                                                                                                                                                                                                                                                                                                                                                                                                                                                     
                                                                                                                                                                                                                                                                                                                                                                                                                                                     
    
    
    (Release ID: 1503439) Visitor Counter : 13