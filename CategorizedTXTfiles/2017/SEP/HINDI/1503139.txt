      प्रधानमंत्री कार्यालय

      प्रधानमंत्री देश को सरदार सरोवर बांध समर्पित करेंगे, गुजरात में दो सार्वजनिक सभाओं को संबोधित करेंगे
      Posted On: 16 SEP 2017 2:25PM by PIB Delhi


    प्रधानमंत्री श्री नरेन्द्र मोदी 17 सितंबर, 2017 को गुजरात के केवडिया में सरदार सरोवर बांध देश को समर्पित करेंगे।


    बांध की ऊंचाई हाल ही में 138.68 मीटर तक बढ़ाई गई है, जिससे 4.73 मिलियन एकड़ फीट (एमएएफ़) के भंडारण की सुविधा मिली है। इससे जुड़े हुए राज्यों गुजरात, राजस्थान, मध्य प्रदेश और महाराष्ट्र को बहुत फायदा होगा।


    इस परियोजना ने नर्मदा नदी के पानी को एक व्यापक नहर और पाइपलाइन नेटवर्क के माध्यम से गुजरात के पानी-अपर्याप्त क्षेत्रों में लाने में मदद की है। इस परियोजना के माध्यम से सिंचाई के लिए 10 लाख किसानों को लाभ मिलने की उम्मीद है और विभिन्न गांवों और कस्बों में पेयजल की आपूर्ति की जा सकती है, इससे 4 करोड़ लोगों को लाभ मिलने की उम्मीद है। इस परियोजना को जल परिवहन के लिए मानव प्रयासों में सबसे बड़े प्रयासों में से एक माना जा रहा है। इससे प्रतिवर्ष एक बिलियन यूनिट तक पनबिजली उत्पन्न होने की उम्मीद है।


    बांध स्थल से, प्रधानमंत्री साधु बेट की यात्रा करेंगे जहां एकता की प्रतिमा, एक प्रतिष्ठित मूर्ति और सरदार वल्लभभाई पटेल से सम्बद्ध स्मारक परिसर, है जो कि वर्तमान में निर्माणाधीन है। प्रधानमंत्री इस परियोजना के कार्य की प्रगति का अवलोकन करेंगे। इस परियोजना में 182 मीटर लंबी प्रतिमा, एक प्रदर्शनी हॉल, एक स्मारक उद्यान और एक आगंतुक केंद्र शामिल हैं।


    प्रधानमंत्री नर्मदा महोत्सव के समापन समारोह में भाग लेंगे और दाभोई में एक सभा को संबोधित करेंगे। इस आयोजन के दौरान वे राष्ट्रीय आदिवासी स्वतंत्रता सेनानियों के संग्रहालय की आधारशिला रखेगें।


    प्रधानमंत्री बाद में अमरेली जाएंगे। वहां एपीएमसी के एक नए बाजार यार्ड का उद्घाटन करेंगे। वे अमर डेयरी के नए संयंत्रों का भी उद्घाटन करेंगे और शहद उत्पादन केन्द्र की आधारशिला रखेंगे। वे अमरेली में एक सहकार सम्मेलन को संबोधित करेंगे।


    *****


    अतुल तिवारी/शाहबाज हसीबी/बाल्‍मीकि महतो/अभय कुमार

    
    
    (Release ID: 1503139) Visitor Counter : 17