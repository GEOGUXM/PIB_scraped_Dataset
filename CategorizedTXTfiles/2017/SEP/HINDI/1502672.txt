      गृह मंत्रालय

      हिंदी दिवस के उपलक्ष्य पर कल राष्ट्रपति प्रदान करेंगे पुरस्कार
      Posted On: 13 SEP 2017 1:31PM by PIB Delhi


    राजभाषा विभाग, गृह मंत्रालय, भारत सरकार द्वारा दिनांक 14 सितंबर, 2017 को विज्ञान भवन, नई दिल्‍ली में हिंदी दिवस समारोह का आयोजन किया जा रहा है । राष्‍ट्रपति श्री रामनाथ कोविन्‍द समारोह के मुख्‍य अतिथि होंगे तथा उनके कर-कमलों से देश भर में स्थित विभिन्‍न मंत्रालयों / विभागों/ कार्यालयों के प्रमुखों को राजभाषा कार्यान्‍वयन में उत्‍कृष्‍ट कार्य हेतु पुरस्‍कृत किया जाएगा । पुरस्‍कार विजेताओं को शील्‍ड तथा प्रमाण पत्र प्रदान किये जायेंगे। हिंदी दिवस पर आयोजित होने वाले इस कार्यक्रम की अध्‍यक्षता गृह मंत्री श्री राजनाथ सिंह करेंगे और गृह राज्‍य मंत्री श्री हंसराज गंगाराम अहीर तथा श्री किरेन रीजीजू कार्यक्रम में उपस्थित रहेंगे । इस अवसर पर भारत सरकार के विभिन्‍न मंत्रालयों/विभागों/उपक्रमों आदि के मंत्री, संसद सदस्‍यगण तथा वरिष्‍ठ अधिकारियों को आमंत्रित किया गया है ।


    इस मौके पर राजभाषा विभाग द्वारा सी डैक के सहयोग से तैयार किये गये लर्निंग इंडियन लैंग्‍वेज विद आर्टिफिशियल इंटेलिजेंस (लीला) के मोबाइल एप का लोकार्पण भी किया जायेगा । इस ऐप से देश भर में विभिन्‍न भाषाओं के माध्‍यम से जन सामान्‍य को हिंदी सीखने में सुविधा और सरलता होगी तथा हिंदी भाषा को समझना, सीखना तथा कार्य करना संभव हो सकेगा ।


    हिंदी भाषा के देशव्‍यापी प्रसार और स्‍वीकार्यता को देखते हुए 14 सितंबर, 1949 को इसे संघ की राजभाषा का दर्जा दिया गया था । इस दिवस की स्‍मृति में प्रतिवर्ष 14 सितंबर को हिंदी दिवस के रूप में मनाया जाता है तथा विभिन्‍न मंत्रालयों/विभागों द्वारा राजभाषा हिंदी के प्रयोग को बढ़ावा देने के लिए, हिंदी सप्‍ताह/ पखवाड़ा/ माह का आयोजन किया जाता है । इस क्रम में राजभाषा विभाग, गृह मंत्रालय प्रत्‍येक वर्ष हिंदी दिवस समारोह का आयोजन करता है जिसमें वर्ष भर के दौरान राजभाषा हिंदी में उत्‍कृष्‍ट कार्य हेतु राजभाषा गौरव और राजभाषा कीर्ति पुरस्‍कार के अंतर्गत विभिन्‍न वर्गों में पुरस्‍कार दिये जाते हैं ।


    यह कार्यक्रम विज्ञान भवन के प्‍लेनरी हॉल में प्रात: 11.00 बजे से अपराह्न 12.30 बजे तक चलेगा । दूरदर्शन तथा कुछ अन्य चैनलों एवं वेब पर इसका सीधा प्रसारण किया जायेगा ।


    ****


    केएसडी/ नवनीत कौर

    
    
    (Release ID: 1502672) Visitor Counter : 10