      पेट्रोलियम एवं प्राकृतिक गैस मंत्रालय

      पेट्रोलियम मंत्री कजाकिस्‍तान के अस्‍ताना में आयोजित अंतर-सरकारी आयोग की 13वीं बैठक के सह-अध्‍यक्ष
      Posted On: 19 SEP 2017 5:04PM by PIB Delhi


    केंद्रीय पेट्रोलियम एवं प्राकृतिक गैस और कौशल विकास एवं उद्यमिता मंत्री श्री धर्मेन्‍द्र प्रधान 19 से लेकर 20 सितंबर, 2017 तक कजाकिस्‍तान के अस्‍ताना के दौरे पर रहेंगे। इस दौरान वह कजाकिस्‍तान के अस्‍ताना में आयोजित अंतर-सरकारी आयोग (आईजीसी) की 13वीं बैठक के सह-अध्‍यक्ष होंगे। कजाकिस्‍तान की तरफ से कजाकिस्‍तान के ऊर्जा मंत्री श्री कानत बोजुमबेयेव इस बैठक के सह-अध्‍यक्ष होंगे।


    आईजीसी की बैठक का उद्देश्‍य जुलाई, 2015 और जून, 2017 में प्रधानमंत्री श्री नरेन्‍द्र मोदी द्वारा की गई कजाकिस्‍तान की यात्राओं के दौरान भारत और कजाकिस्‍तान के बीच तय किए गए एजेंडे पर आगे की कार्रवाई पर चर्चा करना है।


    अपनी यात्रा के दौरान श्री प्रधान दोनों देशों के बीच ऊर्जा क्षेत्र, व्‍यापार, आर्थिक, निवेश, परिवहन एवं कनेक्टिविटी, कृषि, सूचना प्रौद्योगिकी, अंतरिक्ष, स्‍वास्‍थ्‍य सेवा और सांस्‍कृतिक क्षेत्रों में आपसी सहयोग बढ़ाने से संबंधित विभिन्‍न मसलों एवं विचारों पर अपने समकक्ष के साथ चर्चा करेंगे। दोनों पक्षों द्वारा इसके अलावा दोनों देशों के बीच व्‍यापार, आर्थिक और निवेश सहयोग बढ़ाने की रणनीति एवं रोडमैप (खाका) को अंतिम रूप दिए जाने की भी आशा है।


    मंत्री महोदय के साथ एक प्रतिनिधिमंडल भी जा रहा है, जिसमें पेट्रोलियम एवं प्राकृतिक गैस, खान, इलेक्‍ट्रॉनिक्‍स एवं सूचना प्रौद्योगिकी (आईटी), पर्यटन, परमाणु ऊर्जा सहित विभिन्‍न मंत्रालयों/विभागों के वरिष्‍ठ अधिकारियों के साथ-साथ ओएनजीसी विदेश एवं रेलवे बोर्ड के उच्‍चस्‍तरीय कार्यकारी अधिकारीगण भी शामिल हैं। इसके अलावा इसरो और भारतीय कृषि अनुसंधान परिषद के वरिष्‍ठ अधिकारीगण भी इस प्रतिनिधिमंडल में शामिल हैं।


    *****


    वीके/आरआरएस/एनआर-3832

    
    
    (Release ID: 1503318) Visitor Counter : 11