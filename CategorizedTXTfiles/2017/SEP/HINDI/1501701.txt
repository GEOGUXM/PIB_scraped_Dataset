      सूक्ष्‍म, लघु एवं मध्‍यम उद्यम मंत्रालय

      श्री गिरिराज सिंह ने सूक्ष्म, लघु और मझौले उद्यम मंत्रालय में राज्यमंत्री (स्वतंत्र प्रभार) के रुप में कार्यभार संभाला
      Posted On: 04 SEP 2017 7:52PM by PIB Delhi


    श्री गिरिराज सिंह ने आज सूक्ष्म, लघु और मझौले उद्यम मंत्रालय में राज्यमंत्री (स्वतंत्र प्रभार) के रुप में अपना कामकाज संभाला। इससे पहले श्री गिरिराज सिंह इसी मंत्रालय में राज्यमंत्री थे। इस मौके पर पूर्व सूक्ष्म, लघु और मझौले उद्यम मंत्री श्री कलराज मिश्र को विदाई दी गई। इस अवसर पर कॉयर बोर्ड के चेयरमैन श्री सी पी राधाकृष्णन, एमएसएमई के सचिव श्री अरुण कुमार पांडा और विकास आयुक्त श्री सुरेंद्रनाथ त्रिपाठी भी मौजूद थे।


    इस मौके पर सूक्ष्म, लघु और मझौले उद्यम मंत्रालय में राज्यमंत्री (स्वतंत्र प्रभार) श्री गिरिराज सिंह ने कहा कि वह एमएसएमई के तहत रोजगार के अवसर बढ़ाने की दिशा में काम करेंगे। उन्होंने यह आश्वासन भी दिया कि एमएसएमई को उसके कामकाज में किसी तरह की अड़चन नहीं आएगी। उन्होंने यह भी कहा कि वह अपने पूर्ववर्ती के किए काम को आगे तार्किक अंजाम तक पहुंचाएंगे।


    पूर्व सूक्ष्म, लघु और मझौले उद्यम मंत्री श्री कलराज मिश्र ने कहा कि वह मंत्रालय में अपने काम से संतुष्ट हैं और उम्मीद करते हैं कि उनके उत्तराधिकारी लंबित रह गए कार्यों को अंजाम तक पहुंचाएंगे और प्रधानमंत्री के सपने साकार करेंगे।


    श्री गिरिराज सिंह का जन्म 8 सितंबर 1952 को हुआ। श्री सिंह अभी लोकसभा में नवादा, बिहार संसदीय क्षेत्र का प्रतिनिधित्व करते हैं। श्री सिंह सांसदों के वेतन और भत्ता पर संयुक्त समिति (2 सितंबर, 2014 – 9 नवंबर, 2014) के सदस्य रह चुके हैं। वह बिहार विधान परिषद के (2002 – मई 2014) सदस्य रह चुके हैं। श्री सिंह बिहार सरकार में 2008-2010 के दौरान सहकारिता मंत्री और उसके बाद 2010-2013 के दौरान पशुपालन एवं मत्स्य संसाधन विकास मंत्री रहे हैं। श्री गिरिराज सिंह मई 2014 में सोलहवीं लोकसभा के लिए चुने गए।


    वीके/एके/एसकेपी-3646


    

    
    (Release ID: 1501701) Visitor Counter : 7