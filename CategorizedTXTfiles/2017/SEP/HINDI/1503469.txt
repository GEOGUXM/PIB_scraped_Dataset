      पर्यावरण, वन एवं जलवायु परिवर्तन मंत्रालय

      पर्यावरण मंत्रालय पूरे देश में ‘प्रकृति खोज’ - प्रश्नोत्तरी के पांच राउंड आयोजित करेगा
      Posted On: 20 SEP 2017 5:32PM by PIB Delhi


    पर्यावरण, वन और जलवायु परिवर्तन मंत्रालय पूरे देश में पर्यावरण पर ‘प्रकृति खोज’ - प्रश्नोत्तरी का आयोजन करेगा। इस प्रश्नोत्तरी को पांच राउंड में आयोजित करने की योजना बनाई गयी है। क्वालीफाइंग राउंड पंडित दीन दयाल उपाध्याय को उनकी जयंती के अवसर पर श्रद्धांजलि देकर 25 सितंबर 2017 को शुरू होगा। यह राउंड 29 सितंबर, 2017 तक जारी रहेगा। इसके बाद प्रश्नोत्तरी के दूसरे, तीसरे, चौथे और पांचवें राउंड का आयोजन नीचे दिये गये कार्यक्रम के अनुसार किया जाएगा-


    दूसरा राउंड : 30 अक्टूबर से 3 नवंबर 2017 तक


    तीसरा राउंड : 20 से 24 नवंबर 2017 तक


    चौथा राउंड : 4 से 6 दिसंबर 2017 तक


    पांचवां राउंड : 18 से 20 दिसंबर 2017 तक


    यह प्रश्नोत्तरी बहु-विकल्प वाले प्रश्नों के माध्यम से ऑनलाइन आयोजित की जाएगी। इस प्रश्नोत्तरी के लिए जलवायु परिवर्तन, जैव विविधता, वन और वन्यजीवन, प्रदूषण, अपशिष्ट प्रबंधन, नदियां और झील, प्राकृतिक इतिहास, अंतर्राष्ट्रीय सम्मेलनों जैसे- जैविक विविधता पर सम्मेलन, संयुक्त राष्ट्र ढांचा - जलवायु परिवर्तन पर सम्मेलन, मरूस्थलीकरण से निपटने के लिए संयुक्त राष्ट्र सम्मेलन, विश्व वन्य जीवन और वनस्पति आदि की लुप्तप्राय प्रजातियों के अंतर्राष्ट्रीय व्यापार पर सम्मेलन जैसे प्रमुख विषयों को चुना गया है। मंत्रालय ने इस प्रश्नोत्तरी के बारे में जानकारी देने के लिए एक अलग वेब पोर्टल - www.ngc.nic.in और www.pkeq.nic.in, को विकसित किया है। पहले क्वालीफाइंग राउंड के लिए लिंक पांच दिन के लिए यानि 25 सितंबर से लेकर 29 सितंबर, 2017 तक 8.00 बजे से 6.00 बजे के बीच खुला रहेगा। प्रश्नोत्तरी की तिथियों को प्रकृति खोज पोर्टल के साथ-साथ ही मंत्रालय की वेबसाइट पर अपडेट किया जाएगा।


    इस चरण में यह प्रश्नोत्तरी ईको-क्लब (पर्यावरण, वन और जलवायु परिवर्तन मंत्रालय के एनजीसी कार्यक्रम) के छात्रों के लिए खुली है। जो छात्र विशेष स्कूलों में ईको-क्लब के सदस्य हैं, उन्हें राज्य नोडल एजेंसी के माध्यम से पंजीकरण के लिए अपने नाम भेजने होंगे। पंजीकृत छात्रों को उनके व्यक्तिगत ईमेल आईडी के साथ-साथ उनके स्कूल की आईडी पर ईमेल के माध्यम से यूजर आईडी और पासवर्ड उपलब्ध कराया जाएगा।


    पहले चरण के दौरान मंत्रालय राज्य नोडल एजेंसियों-नेशनल ग्रीन कोर्प्स, राज्य प्रदूषण नियंत्रण बोर्ड, पर्यावरण विभाग के अधीन राज्य सरकार संकाय और राज्य विज्ञान परिषद, के सहयोग से अपने ऑनलाइन मॉड के माध्यम से प्रश्नोत्तरी कार्यक्रम लागू करेगा। यह प्रश्नोत्तरी प्रधानाचार्यों/ईको क्लब कॉडिनेटरों के पर्यवेक्षण में स्कूल परिसर में आयोजित की जाएगी। विजेताओं को नगद पुरस्कार दिये जाएंगे। सभी प्रतिभागियों को केन्द्रीय पर्यावरण, वन और जलवायु परिवर्तन मंत्री द्वारा विधिवत हस्ताक्षर किया गया भागीदारी का ई-प्रमाण पत्र प्रदान किया जाएगा।


    इस पर्यावरण जागरूकता पहल-प्रकृति खोज की 5 सितंबर 2017 को शुरूआत की गयी है। इसे पर्यावरण सुरक्षा और संरक्षण के बारे में जागरूकता की भावना को बढ़ावा देने के लिए एक मनोरंजन युक्त संवादमूलक शिक्षा प्रणाली के माध्यम से युवाओं और स्कूली छात्रों के महत्वाकांक्षी दिलों तक पहुंच कायम करने के उद्देश्य से शुरू किया गया है। यह प्रश्नोत्तरी एक तरह से छात्रों को पर्यावरण संबंधी मुद्दों के बारे में अपने जागरूकता स्तरों को मापने और पर्यावरण संरक्षण और सुरक्षा से संबंधित मंत्रालय के प्रमुख कार्यक्रम में भाग लेने के लिए एक विशेष मंच उपलब्ध करायेगी।


    *****


    वीके/आईपीएस/एमएम–3850

    
    
    (Release ID: 1503469) Visitor Counter : 22