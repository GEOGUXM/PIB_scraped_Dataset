      गृह मंत्रालय

      श्री किरेन रिजिजू ने एनएसजी द्वारा आयोजित पहली राष्ट्रीय कैनाइन संगोष्ठी में भाग लिया
      Posted On: 07 SEP 2017 7:39PM by PIB Delhi


    केन्द्रीय गृह राज्य मंत्री श्री किरेन रिजिजू ने आज हरियाणा के गुरुग्राम में मानेसर स्थित राष्ट्रीय सुरक्षा गार्ड के परिसर में एनएसजी द्वारा आयोजित पहली राष्ट्रीय कैनाइन संगोष्ठी में हिस्सा लिया। देश में “ब्लैक कैट्स” के नाम से लोकप्रिय एनएसजी दो दिवसीय संगोष्ठी का आयोजन कर रहा है।


    दो दिवसीय राष्ट्रीय कैनाइन संगोष्ठी का विषय “आतंकवाद के खिलाफ जंग में सामरिक हथियार के तौर पर कैनाइन का इस्तेमाल” करना है। संगोष्ठी का उद्देश्य आतंकवाद विरोधी/उग्रवाद विरोधी परिदृश्य में कुत्तों को प्रशिक्षण देने की तकनीक और कुत्तों को तैनात करने की रणनीति के बारे में चर्चा एवं विचार-विमर्श करना है। संगोष्ठी के दूसरे दिन “कैनाइन प्रशिक्षण के उभरते उपकरण और अभ्यास” विषय पर एक कार्यशाला का आयोजन किया जाएगा। इसके पश्चात जीजीआईएन नामक फ्रांस के विशेष बल द्वारा नवजात उपकरणों का प्रदर्शन किया जाएगा।


    इस अवसर पर एक अलग कार्यक्रम में श्री किरेन रिजिजू ने एनएसजी के मानेसर परिसर से “एनएसजी मोटरसाइकिल अभियान 2017” को हरी झंडी दिखाकर रवाना किया। यह अभियान दल गांधीनगर, मुंबई, चेन्नई, हैदराबाद, कोलकाता स्थित एनएसजी के क्षेत्रीय केन्द्रों सहित देशभर के सभी बड़े नगरों में करीब 7000 किलोमीटर की दूरी तय करेगा। इस अभियान का उद्देश्य आतंकवाद के खिलाफ जंग की दिशा में सामूहिक जिम्मेदारी के संदेश को जन-जन तक पहुंचाना है।


    इस दो दिवसीय संगोष्ठी में एनएसजी के महानिदेशक श्री सुधीर प्रताप सिंह, विभिन्न रक्षा बलों के अधिकारी, केन्द्रीय सशस्त्र पुलिस बल एवं राज्य पुलिस के अधिकारियों के अलावा राष्ट्रीय एवं अंतरराष्ट्रीय स्तर के गणमान्य लोग भाग ले रहे हैं।


    ***


    वीएल/प्रवीन/ललित – 3694


    

    
    (Release ID: 1502124) Visitor Counter : 12