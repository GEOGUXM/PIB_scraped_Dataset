      वाणिज्‍य एवं उद्योग मंत्रालय

      अगस्‍त, 2017 के लिए थोक मूल्‍य सूचकांक (आधार वर्ष : 2011-12 = 100) की समीक्षा
      Posted On: 14 SEP 2017 3:29PM by PIB Delhi


    अगस्‍त, 2017 के दौरान ‘सभी जिंसों’ के लिए आधि‍कारिक थोक मूल्‍य सूचकांक (आधार वर्ष : 2011-12=100) पिछले महीने के 113.9 अंक (अनंतिम) से 0.8 प्रतिशत बढ़कर 114.8 अंक (अनंतिम) हो गया।


    मुद्रास्‍फीति
    मासिक थोक मूल्‍य सूचकांक (डब्‍ल्‍यूपीआई) पर आधारित मुद्रास्‍फीति की वार्षिक दर अगस्‍त, 2017 के दौरान (अगस्‍त, 2016 की तुलना में) 3.24 प्रतिशत (अनंतिम) रही, जबकि इससे पिछले महीने यह 1.88 प्रतिशत (अनंतिम) थी। पिछले वर्ष के इसी महीने में यह 1.09 प्रतिशत रही थी। वित्‍त वर्ष में अब तक क्रमिक वृद्धि के साथ मुद्रास्‍फीति दर 1.41 प्रतिशत आंकी गई है, जबकि पिछले वर्ष की इसी अवधि में क्रमिक वृद्धि के साथ मुद्रास्‍फीति दर 3.25 प्रतिशत थी।


    विभिन्‍न जिंस समूहों के सूचकांक में उतार-चढ़ाव कुछ इस प्रकार रहे :-


    प्राथमिक वस्तुएं (भारांक 22.62 प्रतिशत)


    इस प्रमुख समूह का सूचकांक पिछले महीने के 132.4 अंक (अनंतिम) से 1.9 प्रतिशत बढ़कर 134.9 अंक (अनंतिम) हो गया। महीने के दौरान जिन समूहों और वस्‍तुओं के सूचकांक में उतार-चढ़ाव देखे गए, वे इस प्रकार हैं :


    ‘खाद्य उत्‍पाद’ समूह का सूचकांक पिछले महीने के 147.6 अंक (अनंतिम) से 2.2 प्रतिशत बढ़कर 150.8 अंक (अनंतिम) हो गया। ऐसा पान के पत्‍ते (9%), फल एवं सब्जियां (8%), रागी (6%) / चटनी और मसाले (3%), मटर/ चवली और समुद्री मछली (2-2%), अरहर, मांस, मछली-अंतर्देशीय, दूध और गेहूं (1-1%) कीमतों में वृद्धि के परिणामस्‍वरूप हुआ। हालांकि पोल्‍ट्री चिकन (10%), उड़द (5%), कॉफी और चाय (3-3%), ज्वार, मक्‍का, मसूर, बाजरा, मूंग, धान और अंडों के मूल्‍य में (1-1%) गिरावट आई।


    ‘गैर-खाद्य पदार्थ’ समूह का सूचकांक पिछले महीने के 118.5 अंक (अनंतिम) से 1.8 प्रतिशत बढ़कर 120.6 प्रतिशत (अनंतिम) हो गया। ऐसा फूलों के मूल्‍यों में (25%), नारियल (23%),ग्वार बीज (8%), सूरजमुखी (4%), अरंडी के बीज (3%), जिंजली बीज, तोरिया और सरसों, कच्‍ची ऊन (2-2%), सोयाबीन और खाल (कच्‍ची) में (1-1%) बढ़ोतरी के कारण हुआ। हालांकि कच्चा रेशम (4%), अलसी और मूंगफली (3-3%), सूरजमुखी, कच्चा जूट, कच्‍ची रबर (2-2%), नाइजर सीड, मेस्ता, बिनौला और कच्‍ची रूई के मूल्‍यों में (1-1%) गिरावट आई।


    ‘खनिज’ समूह का सूचकांक पिछले महीने के 119.6 अंक (अनंतिम) से 1.6 प्रतिशत घटकर 118.2 अंक (अनंतिम) हो गया। ऐसा सिलिमानाइट (18%), क्रोमाइट (16%), सांद्र तांबा (6%),फास्फोराइट (3%), लौह अयस्क (2%) के मूल्‍यों में गिरावट के कारण हुआ। हालांकि सीसा सांद्र (22%), चूना पत्थर (11%), जस्ता सांद्र (10%) और बॉक्साइट (6%) की कीमतों में बढ़ोतरी हुई।


    कच्‍चा तेल की कीमत (1%) बढ़ने के कारण 'क्रूड पेट्रोलियम और प्राकृतिक गैस' समूह का सूचकांक जो पिछले महीने के 64.0 (अनंतिम) से 0.5 प्रतिशत बढ़कर 64.3 (अनंतिम) हो गया।


    वीके/आईपीएस/एसके–3770


    

    
    (Release ID: 1502823) Visitor Counter : 12