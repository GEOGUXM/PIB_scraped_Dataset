      आवास एवं शहरी कार्य मंत्रालय

      नए आवास और शहरी विकास मंत्री श्री हरदीप पुरी ने कहा – आवास और शहरी विकास की चुनौतियां विशाल, भरपूर योगदान करूंगा
      पुरी ने कार्यभार संभाला, पीएमकेवाई (शहरी) की समीक्षा की
      
      कल लखनऊ मेट्रो के उद्घाटन समारोह में शामिल होंगे

      Posted On: 04 SEP 2017 4:26PM by PIB Delhi

    नए आवास और शहरी विकास मंत्री श्री हरदीप सिंह पुरी ने कहा है कि शहरी आवास और विकास की चुनौतियां विशाल हैं और मैं विभिन्‍न नए शहरी मिशनों के अंतर्गत लक्ष्‍यों की प्राप्‍ति में भरपूर योगदान करना चाहता हूं।


    आज निर्माण भवन में पदभार ग्रहण करने के बाद श्री पुरी ने मीडिया से बातचीत की। अपनी प्राथमिकताओं की चर्चा करते हुए श्री पुरी ने कहा कि शहरी क्षेत्र के लिए प्राथमिकताओं को प्रधानमंत्री श्री नरेन्‍द्र मोदी ने पहले ही तय कर दिया है और मैं उन्‍हीं प्राथमिकताओं पर काम करना चाहूंगा। उन्‍होंने कहा कि प्रधानमंत्री अनेक दृष्‍टि से परिवर्तनकारी हैं और नए मंत्री प्रधानमंत्री द्वारा दिए गए लक्ष्‍यों की प्राप्‍ति के लिए अपनी शक्‍ति लगाएंगे।


    श्री पुरी ने कहा कि आवास और शहरी विकास मंत्रालय मूल रूप से विकास परक मंत्रालय है और पिछले तीन वर्षां में लांच किए गए विभिन्‍न नए शहरी मिशन जमीनी स्‍तर पर अच्‍छा कार्य कर रहे हैं। उन्‍होंने कहा कि मुझे इस बात में कोई संदेह नहीं कि हम निर्धारित समय-सीमा में लक्ष्‍य प्राप्‍ति की राह पर हैं।


    विभिन्‍न मिशनों के अंतर्गत लक्ष्‍य प्राप्‍त करने की चुनौतियों के बारे में पूछे जाने पर श्री पुरी ने कहा कि हमारे सामने दो प्रकार के लक्ष्‍य हैं। कुछ लक्ष्‍यों को 2019 तक और कुछ को 2022 तक हासिल करना है। यदि चुनौतियों का समाधान दो वर्ष में नहीं किया जा सकता, तो 6 वर्षों में भी इसका समाधान नहीं किया जा सकता। उन्‍होंने कहा कि जमीनी स्‍तर पर कार्य कीप्रगति को देखते हुए यह कहा जा सकता है कि लक्ष्‍यों की प्राप्‍ति हो सकती है।


    नए आवास मंत्री ने दो घंटे तक प्रधानमंत्री आवास योजना (शहरी) की समीक्षा की और 2022 तक सभी जरूरतमंद शहरी लोगों को पक्‍का मकान सुनिश्‍चित करने के लक्ष्‍य के विभिन्‍न पहलुओं के बारे में जानकारी हासिल की। उन्‍होंने शहरी क्षेत्रों में किफायती मकानों की अनुमानित मांग के बारे में जानकारी ली और आवास क्षेत्र में अच्‍छा कार्य प्रदर्शन और अच्‍छा प्रदर्शन नहीं करने वाले राज्‍यों के बारे में कारण सहित जानकारी ली।


    श्री पुरी कल 8.50 किलोमीटर की ट्रांसपोर्ट नगर और चारबाग के बीच शुरू होने वाली लखनऊ मेट्रो सेवा के उद्घाटन समारोह में भाग लेंगे।


    *****


    वीके/एजी/एसकेपी-3632

    
    
    (Release ID: 1501638) Visitor Counter : 8