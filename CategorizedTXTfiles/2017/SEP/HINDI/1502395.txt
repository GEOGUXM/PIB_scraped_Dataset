      स्‍वास्‍थ्‍य एवं परिवार कल्‍याण मंत्रालय

      स्‍वास्‍थ्‍य एवं परिवार कल्‍याण राज्‍य मंत्री श्री अश्विनी चौबे ने ई-हेल्‍थ केयर के क्षेत्र में कम लागत वाली तकनीक के प्रयोग पर सातवें अंतर्राष्‍ट्रीय सम्‍मेलन का उदघाटन किया
      Posted On: 11 SEP 2017 6:37PM by PIB Delhi

                                                                                                                                                                                                                                                                                                                                                                                                                                                                              
                                                                                                                                                                                                                                                                                                                                                                                                                                                                              
                                                                                                                                                                                                                                                                                                                                                                                                                                                                              
स्‍वास्‍थ्‍य एवं परिवार कल्‍याण राज्‍य मंत्री श्री अश्‍विनी कुमार चौबे ने आज अखिल भारतीय आयुर्विज्ञान संस्‍थान नई दिल्‍ली में ई-हेल्‍थ केयर के क्षेत्र में कम लागत वाली तकनीक के प्रयोग पर सातवें अंतर्राष्ट्रीय सम्मेलन का उदघाटन किया ।                                                                                                                                                                                                                                     
                                                                                                                                                                                                                                                                                                                                                                                                                                                                              
इस समारोह में श्री अश्विनी कुमार चौबे ने कहा कि देश में बेहतर और प्रभावशाली स्‍वास्‍थ्‍य सेवाएं प्रदान करने के लिए सूचना प्रौद्योगिकी के उपयोग की आवश्‍यकता है। प्रधानमंत्री श्री नरेन्‍द्र मोदी की डिजिटल इंडिया पहल का जिक्र करते हुए उन्‍होंने कहा कि लोगों को स्‍वास्‍थ्‍य सेवाएं प्रदान करते समय तकनीक का पर्याप्‍त प्रयोग होना चाहिए। श्री चौबे ने कहा कि स्‍वास्‍थ्‍य सेवाओं में ई-एप्‍लीकेशन के प्रयोग से खर्चों में कमी आएगी और चिकित्‍सकों तथा मरीजों का समय बचेगा।
                                                                                                                                                                                                                                                                                                                                                                                                                                                                              
प्राचीन भारत की स्‍वास्‍थ्‍य प्रणाली और सुश्रुत, चरक तथा धनवंतरी के योगदान का जिक्र करते हुए श्री चौबे ने कहा कि हमें विज्ञान और तकनीकी क्षेत्र में निरंतर आगे बढ़ते रहना चाहिए, ताकि स्‍वास्‍थ्‍य सेवाएं सस्‍ती, सुलभ और अधिक पारदर्शी हों।                                                                                                                                                                                                                                  
                                                                                                                                                                                                                                                                                                                                                                                                                                                                              
इस अवसर पर श्री चौबे ने उन चिकित्‍सकों को भी सम्‍मानित किया, जिन्‍होंने दूर दराज के क्षेत्रों में जाए बिना ई-एप्लिकेशन के माध्‍यम से मरीजों का सफलतापूर्वक उपचार किया। उन्‍होंने कहा कि नई तकनीक के प्रयोग से न सिर्फ कार्य कुशलता बढ़ेगी, बल्कि स्‍वास्‍थ्‍य सेवाओं के क्षेत्र में पारदर्शिता भी आएगी।                                                                                                                                                                      
                                                                                                                                                                                                                                                                                                                                                                                                                                                                              
स्‍वास्‍थ्‍य राज्‍य मंत्री ने अखिल भारतीय आयुर्विज्ञान संस्‍थान के निदेशक डॉ. रणदीप गुलेरिया, कम्‍प्‍यूटर फैसलिटी विभाग और इस सम्‍मेलन के प्रभारी प्रो. दीपक अग्रवाल की इस सम्‍मेलन के आयोजन के लिए प्रशंसा की। श्री चौबे ने उम्‍मीद जताई कि प्रधानमंत्री के डिजिटल इंडिया विजन को अखिल भारतीय आयुर्विज्ञान संस्‍थान के ई-इनिशिएटिव आगे बढ़ायेंगे।                                                                                                                            
                                                                                                                                                                                                                                                                                                                                                                                                                                                                              
इस अवसर पर महात्‍मा गांधी चिकित्‍सा विज्ञान विश्‍वविद्यालय, जयपुर के अध्‍यक्ष और उप कुलपति प्रो. एम.सी मिश्रा, अखिल भारतीय आयुर्विज्ञान संस्‍थान, नई दिल्‍ली के पूर्व निदेशक तथा स्‍वास्‍थ्‍य मंत्रालय और एम्‍स के वरिष्ठ अधिकारी मौजूद थे।                                                                                                                                                                                                                                  
                                                                                                                                                                                                                                                                                                                                                                                                                                                                              
*****                                                                                                                                                                                                                                                                                                                                                                                                                                                                         
                                                                                                                                                                                                                                                                                                                                                                                                                                                                              
                                                                                                                                                                                                                                                                                                                                                                                                                                                                              
वीके/बीपी/वाईबी – 3726                                                                                                                                                                                                                                                                                                                                                                                                                                                        
                                                                                                                                                                                                                                                                                                                                                                                                                                                                              

    

    
    (Release ID: 1502395) Visitor Counter : 15