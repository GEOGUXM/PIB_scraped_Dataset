      रक्षा मंत्रालय

      श्रीमती निर्मला सीतारमन कल रक्षामंत्री का पदभार संभालेंगी
      Posted On: 06 SEP 2017 8:06PM by PIB Delhi


    श्रीमती निर्मला सीतारमन 07 सितम्‍बर, 2017 को साउथ ब्‍लॉक, नई दिल्‍ली में रक्षामंत्री के रूप में कार्यभार संभालेंगी। वे श्री अरूण जेटली से पदभार ग्रहण करेंगी, जिनके पास 14 मार्च, 2017 से रक्षा मंत्रालय का अतिरिक्‍त प्रभार है।


    जीवन परिचय –


    श्रीमती निर्मला सीतारमन का जन्‍म 18 अगस्‍त 1959 में तमिलनाडु के मदुरई में हुआ था। उन्‍होंने तिरूचिरापल्‍ली के सीतालक्ष्‍मी रामास्‍वामी कॉलेज से अर्थशास्‍त्र में स्‍नातक किया। उन्‍होंने नई दिल्‍ली के जवाहर लाल नेहरू विश्‍वविद्यालय से अर्थशास्‍त्र में स्‍नातकोत्‍तर डिग्री प्राप्‍त की। उनकी पीएचडी थीसिस का मसौदा भारत-यूरोपीय कपड़ा व्‍यापार पर केन्द्रित था।


    श्रीमती निर्मला सीतारमन ने ब्रिटेन के लंदन में कृषि इंजीनियर्स एसोसिएशन में सहायक अर्थशास्‍त्री के तौर पर कार्य किया। इसके बाद उन्‍होंने प्राइस वाटर हाउस, लंदन में वरिष्‍ठ प्रबंधक (अनुसंधान और विश्‍लेषण) के पद पर कार्य किया। इसी दौरान उन्‍होंने कुछ समय के लिए बीबीसी वर्ल्‍ड सर्विस के लिए भी कार्य किया था।


    स्‍वदेश लौटने पर उन्‍होंने हैदराबाद के जन नीति अध्‍ययन केन्‍द्र में उप निदेशक के पद पर कार्य किया। शिक्षा के प्रति उनके लगाव के चलते उन्‍होंने हैदराबाद में प्रतिष्ठित स्‍कूल ‘’पर्नावा’’ की आधारशिला रखी। वे 2003 से 2005 तक राष्‍ट्रीय महिला आयोग की सदस्‍य रहीं और उन्‍होंने महिला सशक्तिकरण के विभिन्‍न मुद्दों पर आवाज उठाई।


    श्रीमती निर्मला सीतारमन 2008 में भारतीय जनता पार्टी में शामिल हुईं और उन्‍हें राष्‍ट्रीय कार्यकारिणी का सदस्‍य बनाया गया। मार्च 2010 में उन्‍हें पार्टी के प्रवक्‍ता के तौर पर नामित किया गया और तब से वे पार्टी की पूर्ण कालिक कार्यकर्ता बन गईं। श्रीमती निर्मला सीतारमन को 26 मई 2016 को प्रधानमंत्री श्री नरेन्‍द्र मोदी के नेतृत्‍व की सरकार में वाणिज्‍य और उद्योग राज्‍य मंत्री (स्‍वतंत्र प्रभार) के रूप में मंत्रिमंडल में शामिल किया गया।


    उनका विवाह जवाहर नेहरू विश्‍वविद्याल और लंदन स्‍कूल ऑफ इक्‍नोमिक्‍स के छात्र रहे डॉ. पराकल प्रभाकर के साथ हुआ और उनकी एक पुत्री है। वे पढ़ने की शौकीन है और उनका एक अपना ट्विटर हैंडल @nsitharaman है और वे nsitharaman@nic.in पर भी उपलब्‍ध हैं।


    ***


    वीके/एमके/एस–3681

    
    
    (Release ID: 1501950) Visitor Counter : 5