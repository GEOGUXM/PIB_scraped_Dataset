      रक्षा मंत्रालय

      वायुसेना प्रमुख हवाई में प्रशांत क्षेत्र के वायुसेना प्रमुखों की संगोष्‍ठी को संबोधित करेंगे
      Posted On: 25 SEP 2017 4:18PM by PIB Delhi


      वायु सेना प्रमुख एयर चीफ मार्शल बी.एस.धनोवा हवाई में प्रशांत क्षेत्र के वायुसेना प्रमुखों की संगोष्‍ठी में शामिल होने के लिए 26-27 सितम्‍बर, 2017 तक अमरीका की अधिकारिक यात्रा पर है। इस यात्रा का उद्देश्‍य प्रतिभागी देशों के वायुसेना के बीच प्रशांत क्षेत्र में मौजूदा रक्षा सहयोग को और सुदृढ़ करना है। मेजबान राष्‍ट्र के अतिरिक्‍त ऑस्‍ट्रेलिया और जापान सहित 18 देशों के वायुसेना प्रमुख संगोष्‍ठी में शामिल हो रहे हैं।


      हवाई स्थित ज्‍वाइंट बेस पर्ल हार्बर में अपने आवास के दौरान वायुसेना प्रमुख संगोष्‍ठी में शामिल विभिन्‍न वायुसेना प्रमुखों को संबोधित करेंगे। वे क्षेत्रीय सुरक्षा की चुनौतियों पर भारतीय वायुसेना के नजरिये की चर्चा करेंगे। संगोष्‍ठी का उद्देश्‍य संबंधों को सुदृढ़ करना, रचनात्‍मक आदान-प्रदान के लिए सम्‍पर्क बढ़ाना और संयुक्‍त मुद्दों तथा चुनौतियों को समझने को बढ़ावा देना है। उग्रवाद से निपटने जैसे मुद्दों के साथ ही समुद्री क्षेत्र में वायु सेना के नजरिये पर भी चर्चा की जाएगी। भारतीय वायु सेना प्रमुख की यात्रा प्रशांत क्षेत्र के देशों के बीच रक्षा सहयोग बढ़ाने में महत्‍वपूर्ण होगी, जिससे भविष्‍य में अधिक बातचीत और सहयोग का मार्ग प्रशस्‍त होगा।


      *****


      वीके/एमके/जीआरएस-3909

    
    
    (Release ID: 1503947) Visitor Counter : 12