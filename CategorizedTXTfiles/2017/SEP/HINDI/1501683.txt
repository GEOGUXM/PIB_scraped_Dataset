      कौशल विकास एवं उद्यमिता मंत्रालय

      श्री धर्मेन्‍द्र प्रधान और श्री अनंतकुमार हेगडे ने कौशल विकास और उद्यमिता मंत्रालय में अपना-अपना कार्यभार संभाला; भारत के कौशल विकास अभियान में तेजी लाने का संकल्‍प व्‍यक्‍त किया।
      Posted On: 04 SEP 2017 6:28PM by PIB Delhi


    कौशल विकास और उद्यमिता मंत्री श्री धर्मेन्‍द्र प्रधान और कौशल विकास और उद्यमिता राज्‍यमंत्री श्री अनंतकुमार हेगडे ने आज कौशल विकास और उद्यमिता मंत्रालय में अपने-अपने पदों का कार्यभार संभाल लिया।


    मीडिया के साथ बातचीत में कौशल विकास और उद्यमिता मंत्री श्री धर्मेन्‍द्र प्रधान ने कहा, ‘‘मैं इस बात से अत्‍यंत अभिभूत हूं कि प्रधानमंत्री ने भारत के कौशल विकास मिशन के संचालन की जिम्‍मेदारी मुझे सौंपी है। हम यह सुनिश्चित करेंगे कि उनकी उम्‍मीदों पर खरे उतरें। उनके मन में एक परिकल्‍पना है कि हम युवाओं को सम्‍मानजनक रोजगार के अवसर प्रदान करने के लिए नया माहौल तैयार करें। यह नीतियों से संचालित मंत्रालय है और पिछले तीन वर्षों में हम देश में कौशल विकास की बुनियाद रखने में कामयाब रहे हैं। हम अपने राज्‍यों, विभागों, निजी संस्‍थाओं और कौशल विकास के दूसरे मौजूदा कार्यक्रमों में तालमेल और समन्‍वय के जरिए इसके पैमाने और रफ्तार में तेजी लाने के लिए प्रयास करेंगे।’’


    ‘‘ये बहुत बड़ी जिम्‍मेदारी है, और किसी चुनौती से कम नहीं है। हम कमियों को दूर करने और युवाओं का उज्‍ज्‍वल भविष्य सुनिश्चित करने के लिए कार्य करेंगे। हम देश में तमाम संभव ग्रिड प्रणालियों, सूचना प्रणालियों, टेक्‍नोलाजी संबंधी खोजों, परम्‍परागत रोजगारों और नये जमाने के कौशलों का पता लगाका उनमें तालमेल कायम करेंगे ताकि हमारे कार्यक्रमों तथा हमारी कौशल विकास योजनाओं के और भी बेहतर नतीजे सामने आ सकें।’’


    प्रधानमंत्री की परिकल्‍पना के प्रति अपनी प्रतिबद्धता व्‍यक्‍त करते हुए कौशल विकास और उद्यमिता राज्य मंत्री श्री अनंतकुमार हेगडे ने कहा,‘‘मैं राज्‍य मंत्री बनाए जाने को राष्‍ट्र की सेवा करने के एक बड़े मौके के तौर पर देखता हूं। मुझे पूरा यकीन है कि श्री धर्मेन्‍द्र प्रधान के दिशानिर्देश में हम पहले से निर्धारित कार्यसूची के अनुसार कार्य करेंगे और इस कार्य का उचित खाका तैयार करेंगे ताकि कौशल के माहौल में और अधिक कार्यकुशलता आए।’’


    श्री प्रधान ने यह भी कहा कि हरएक सरकार रोजगार के अवसरों में बढ़ोतरी चाहती है। ‘‘यह मंत्रालय अच्‍छा कार्य करता आ रहा है और हम लक्ष्‍यों को प्राप्‍त करने के काम को जोरदार तरीके से आगे बढ़ाएंगे। हर महीने 10 लाख से अधिक युवा रोजगार के बाजार में दाखिल हो रहे हैं। हमारा बुनियादी लक्ष्‍य यह होगा कि सभी क्षेत्रों और राज्‍यों को जोड़कर एक ग्रिड तैयार किया जाए और यह सुनिश्चित किया जाए कि युवाओं की आकांक्षाएं भली भांति पूरी हों।’’


    अपने अपने पद का कार्यभार संभालने के बाद दोनों मंत्रियों ने मंत्रालय के अधिकारियों के साथ विस्‍तृत समीक्षा बैठक की।


    *****


    वीके/आरयू/एसकेपी-3630

    
    
    (Release ID: 1501683) Visitor Counter : 10