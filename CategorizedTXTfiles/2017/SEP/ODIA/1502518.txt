      କୌଶଳ ବିକାଶ ଓ ଉଦ୍ଯୋଗ ମନ୍ତ୍ରଣାଳୟ

      ଧନ୍ଦାମୂଳକ ଶିକ୍ଷା ଓ ଦକ୍ଷତା ବିକାଶ କ୍ଷେତ୍ରରେ ସହଯୋଗ ବୃଦ୍ଧି ପାଇଁ ଭାରତ ଏବଂ ବେଲାରୁସ ମଧ୍ୟରେ ଆଲୋଚନା
      Posted On: 11 SEP 2017 4:06PM by PIB Bhubaneshwar


    ଭାରତ ଏବଂ ବେଲାରୁସ ମଧ୍ୟରେ ଧନ୍ଦାମୂଳକ ଶିକ୍ଷା ଏବଂ ଦକ୍ଷତା ବିକାଶ କ୍ଷେତ୍ରରେ ସହଯୋଗ ବୃଦ୍ଧି ପାଇଁ ଆଲୋଚନା ହୋଇଛି । ଏହି ପରିପ୍ରେକ୍ଷୀରେ ଆଜି ନୂଆଦିଲ୍ଲୀଠାରେ ବେଲାରୁସର ଶିକ୍ଷା ମନ୍ତ୍ରୀ ଶ୍ରୀ କାର୍ପିଏଙ୍କା ଆଇଆର ଭାରତ ସରକାରଙ୍କ ପେଟ୍ରୋଲିୟମ୍ ‌ , ପ୍ରାକୃତିକ ବାଷ୍ପ ତଥା ଦକ୍ଷତା ବିକାଶ ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନଙ୍କୁ ସାକ୍ଷାତ କରି ଆଲୋଚନା କରିଛନ୍ତି । ଧନ୍ଦାମୂଳକ ଶିକ୍ଷା ତଥା ଦକ୍ଷତା ବିକାଶ କ୍ଷେତ୍ରରେ ଉଭୟ ରାଷ୍ଟ୍ରଙ୍କ ମଧ୍ୟରେ ସହଯୋଗର ପର୍ଯ୍ୟାପ୍ତ କ୍ଷେତ୍ର ରହିଛି ବୋଲି ଉଭୟ ନେତା ମତ ପୋଷଣ କରିଛନ୍ତି । ଧନ୍ଦାମୂଳକ ତାଲିମ କ୍ଷେତ୍ରରେ ବେଲାରୁସର ପର୍ଯ୍ୟାପ୍ତ ଅଭିଜ୍ଞତା ରହିଛି ବିଶେଷ କରି ଉତ୍ପାଦନ ସେକ୍ଟରରେ ବେଲାରୁସର ବିଶେଷ ପାରଦର୍ଶିତା ରହିଛି ଯାହାକି ଭାରତ ସହ ସହଯୋଗ ଭିତ୍ତିରେ କାର୍ଯ୍ୟକାରୀ କରାଯାଇପାରେ ବୋଲି ବେଲାରୁସର ଶିକ୍ଷାମନ୍ତ୍ରୀ ଉଲ୍ଲେଖ କରିଥିଲେ । ସେହିଭଳି ଇଲେକ୍ଟ୍ରୋନିକ୍ସ ଯାନ ଉତ୍ପାଦନ ଓ ମରାମତି କ୍ଷେତ୍ରରେ ସେ ଦେଶରେ ତାଲିମ ପ୍ରତିଷ୍ଠାନମାନ ରହିଛି ଯଦ୍ୱାରା ସେ ଦେଶ ଭାରତ ସହ ତାଲିମ କ୍ଷେତ୍ରରେ ସହଯୋଗ ବୃଦ୍ଧି କରିପାରିବ । ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ତଥା ଦକ୍ଷତା ବିକାଶ ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ ଭାରତରେ ଥିବା 50ଟି ତାଲିମ କେନ୍ଦ୍ରକୁ ଏବେ ଅଧିକ ଉନ୍ନତ କରାଯାଉଛି ଏବଂ ସେଥିପାଇଁ ତାଲିମଦାତାଙ୍କ ପାଇଁ ଅନୁକୂଳ ବାତାବରଣ ସୃଷ୍ଟି ଉପରେ ସରକାର ଗୁରୁତ୍ୱ ପ୍ରଦାନ କରୁଛନ୍ତି । ସେହିସବୁ ତାଲିମ ପ୍ରତିଷ୍ଠାନଗୁଡ଼ିକୁ ବିଶ୍ୱସ୍ତରୀୟ ଉନ୍ନତ ପ୍ରତିଷ୍ଠାନରେ ପରିଣତ କରିବା ସକାଶେ ବେଲାରୁସର ସହଯୋଗ ଯଥେଷ୍ଟ ମାତ୍ରାରେ ସହାୟକ ହେବ ବୋଲି ସେ ଉଲ୍ଲେଖ କରିଥିଲେ । ତେଣୁ ଆଗାମୀ ଦିନରେ ଧନ୍ଦାମୂଳକ ଶିକ୍ଷା ଏବଂ ଦକ୍ଷତା ବିକାଶ କ୍ଷେତ୍ରରେ ଉଭୟ ରାଷ୍ଟ୍ର ପାରସ୍ପରିକ ସହଯୋଗ ବୃଦ୍ଧି ନିମନ୍ତେ ସହମତ ହୋଇଛନ୍ତି ।


    **********

    
    
    (Release ID: 1502518) Visitor Counter : 3