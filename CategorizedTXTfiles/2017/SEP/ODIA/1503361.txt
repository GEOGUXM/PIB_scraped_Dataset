      ରାଷ୍ଟ୍ରପତିଙ୍କ ସଚିବାଳୟ

      ଆଗାମୀ ପୀଢିର ନାଗରିକଙ୍କ ପାଇଁ ଏୟାର ମାର୍ଶାଲ ଅର୍ଜନ ସିଂହ ଏକ କିମ୍ବଦନ୍ତୀ ହୋଇ ରହିବେ: ରାଷ୍ଟ୍ରପତି
      Posted On: 17 SEP 2017 7:17PM by PIB Bhubaneshwar


    ଆଗାମୀ ପୀଢିର ନାଗରିକଙ୍କ ସକାଶେ ଏୟାର ମାର୍ଶାଲ ଅର୍ଜନ ସିଂହ ଏକ କିମ୍ବଦନ୍ତୀ ପୁରୁଷ ହୋଇ ରହିବେ ବୋଲି ରାଷ୍ଟ୍ରପତି ଶ୍ରୀ ରାମନାଥ କୋବିନ୍ଦ ମତବ୍ୟକ୍ତ କରିଛନ୍ତି ।


    ଏୟାର ମାର୍ଶାଲ ଅର୍ଜନ ସିଂହଙ୍କ ବିୟୋଗରେ ଏକ ଶୋକବାର୍ତ୍ତା ଦେଇ ରାଷ୍ଟ୍ରପତି କହିଛନ୍ତି ଯେ ଦେଶର ଏକ ସମର୍ପିତ ଓ ମହାନ ବୈମାନିକ ଯୋଦ୍ଧା ତଥା ଭାରତୀୟ ବାୟୁସେନାର ମାର୍ଶାଲ ଅର୍ଜନ ସିଂହଙ୍କ ବିୟୋଗ ସମ୍ବାଦ ପାଇ ସେ ଅତ୍ୟନ୍ତ ମର୍ମାହତ ।


    ଭାରତୀୟ ବାୟୁ ସେନା ମାର୍ଶାଲ ଅର୍ଜନ ସିଂହ ଦ୍ୱିତୀୟ ମହାଯୁଦ୍ଧ ବେଳେ ହୀରୋ ଭାବେ ସୁନାମ ଅର୍ଜନ କରିଥିଲେ ଏବଂ 1965 ମସିହାରେ ତାଙ୍କର ସାମରିକ ନେତୃତ୍ୱ ପାଇଁ ସେ ଦେଶବାସୀଙ୍କ ପ୍ରିୟଭାଜନ ହୋଇପାରିଥିଲେ । ସେ କର୍ତ୍ତବ୍ୟନିଷ୍ଠାର ସହ ତାଙ୍କର ଦାୟିତ୍ୱ ସଂପାଦନ କରିଥିଲେ ଏବଂ ଏଯାବତ୍ ଭାରତୀୟ ବାୟୁସେନାର ପ୍ରଥମ ଏବଂ ଏକମାତ୍ର ପଞ୍ଚତାରକା ବିଶିଷ୍ଟ ମାର୍ଶାଲ ଉପାଧିରେ ଭୂଷିତ ହୋଇଥିଲେ ।


    ଦେଶର ଆଗାମୀ ପୀଢ଼ିର ନାଗରିକଙ୍କ ପାଇଁ ଏୟାର ମାର୍ଶାଲ ଅର୍ଜନ ସିଂହ ଏକ କିମ୍ବଦନ୍ତୀ ହୋଇ ରହିବେ । କେବଳ ସାମରିକ ପୋଷାକରେ ନୁହେଁ , ଦେଶପାଇଁ ତାଙ୍କ ତାଙ୍କର ସେବା ଓ ଅବଦାନ ସର୍ବଜନବିଦିତ । ପୁଣି ଦିଲ୍ଲୀର ଲେଫ୍ଟନାଣ୍ଟ ଜେନେରାଲ , ସୁଇଜରଲାଣ୍ଡ ଓ ଭାଟିକାନରେ ଭାରତର ରାଷ୍ଟ୍ରଦୂତ ଏବଂ କେନିଆରେ ଦେଶର ହାଇକମିଶନର ତଥା ଜାତୀୟ ସଂଖ୍ୟାଲଘୁ କମିଶନର ଅଧ୍ୟକ୍ଷ ଭାବେ ସେ ତାଙ୍କର ଦାୟିତ୍ୱ ଅତି ନିଷ୍ଠାର ସହ ସଂପାଦନ କରିଥିଲେ । ତାଙ୍କର ଏହି ସେବା ଓ ସଫଳତା ସକାଶେ ତାଙ୍କୁ ପଦ୍ମ ବିଭୂଷଣ ସମେତ ଅନ୍ୟ ବହୁ ପୁରସ୍କାର ଓ ସମ୍ମାନରେ ସମ୍ମାନିତ କରାଯାଇଥିଲା ।


    ଏୟାର ମାର୍ଶାଲ ଅର୍ଜନ ସିଂହଙ୍କ ବିୟୋଗରେ ରାଷ୍ଟ୍ରପତି ଶୋକସନ୍ତପ୍ତ ପରିବାରବର୍ଗ ତଥା ଭାରତୀୟ ବାୟୁସେନାକୁ ତାଙ୍କର ଗଭୀର ସମବେଦନା ଜଣାଇଛନ୍ତି । ଏଭଳି ଅପୂରଣୀୟ କ୍ଷତି ପାଇଁ ତାଙ୍କ ପରିବାର ବର୍ଗଙ୍କୁ ଈଶ୍ୱର ସାହସ ଓ ଶକ୍ତି ଦିଅନ୍ତୁ ବୋଲି ରାଷ୍ଟ୍ରପତି ତାଙ୍କ ଶୋକବାର୍ତ୍ତାରେ କହିଛନ୍ତି । ତାଙ୍କ ବିୟୋଗରେ ସମଗ୍ର ରାଷ୍ଟ୍ର ଶୋକାଭିଭୂତ ବୋଲି ରାଷ୍ଟ୍ରପତି ଉଲ୍ଲେଖ କରିଛନ୍ତି ।


    ************

    
    
    (Release ID: 1503361) Visitor Counter : 2