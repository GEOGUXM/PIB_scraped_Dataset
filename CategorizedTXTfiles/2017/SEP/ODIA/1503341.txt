      ଉପରାଷ୍ଟ୍ରପତିଙ୍କ ସଚିବାଳୟ

      ଜନସଂଖ୍ୟା ନିୟନ୍ତ୍ରଣ, ଦାରିଦ୍ର୍ୟ ଦୂରୀକରଣ ଏବଂ ପରିବେଶ ସୁରକ୍ଷା ବିକାଶର ମୂଳ ସୂତ୍ର: ଉପରାଷ୍ଟ୍ରପତି
      ଏସୀୟ ଜନସଂଖ୍ୟାବୃଦ୍ଧି ଓ ବିକାଶ ସଂଗଠନ ପ୍ରତିନିଧିଙ୍କୁ ଉପରାଷ୍ଟ୍ରପତିଙ୍କ ସମ୍ବୋଧନ

      Posted On: 15 SEP 2017 6:42PM by PIB Bhubaneshwar

    ଯେକୌଣସି ରାଷ୍ଟ୍ରର ବିକାଶ ପାଇଁ ଜନସଂଖ୍ୟା ନିୟନ୍ତ୍ରଣ , ଦାରଦ୍ର୍ୟ ଦୂରୀକରଣ ଓ ପରିବେଶ ସୁରକ୍ଷା ଗୁରୁତ୍ୱପୂର୍ଣ୍ଣ କାରଣ ବୋଲି ଉପରାଷ୍ଟ୍ରପତି ତଥା ରାଜ୍ୟସଭା ଅଧ୍ୟକ୍ଷ ଶ୍ରୀ ଏମ ଭେଙ୍କେୟା ନାଇଡୁ ମତବ୍ୟକ୍ତ କରିଛନ୍ତି । ଏସୀୟ ଜନସଂଖ୍ୟା ଓ ବିକାଶ ସଂଗଠନର ପ୍ରତିନିଧିମାନଙ୍କୁ ସମ୍ବୋଧିତ କରି ଶ୍ରୀ ନାଇଡୁ କହିଲେ ଯେ ବିକାଶର ସୁଫଳ ସମାଜର ଦରିଦ୍ରତମ ଲୋକଙ୍କ ନିକଟରେ ପହଂଚିବା ଜରୁରୀ । ଏହି ପ୍ରତିନିଧି ଦଳରେ 15 ଟି ରାଷ୍ଟ୍ରର ସାଂସଦ ସାମିଲ ହୋଇଥିଲେ ଯେଉଁମାନଙ୍କ ମଧ୍ୟରେ ଚାରିଜଣ ବର୍ତ୍ତମାନର ସାଂସଦ , ଜଣେ ପୂର୍ବତନ ସାଂସଦ ଏବଂ ଭାରତର ଦୁଇଜଣ ବିଧାୟକ ଯୋଗଦେଇଥିଲେ । ଏହି ପ୍ରତିନିଧିମାନେ ଆଜି ଉପରାଷ୍ଟ୍ରପତିଙ୍କୁ ସାକ୍ଷାତ କରିଥିଲେ ଏହି ଅବସରରେ ରାଜ୍ୟସଭା ଉପାଧ୍ୟକ୍ଷ ଡକ୍ଟର ପି ଜେ କୁରିଏନ ଏବଂ ଅନ୍ୟ ମାନ୍ୟଗଣ୍ୟ ବ୍ୟକ୍ତିମାନେ ଉପସ୍ଥିତ ଥିଲେ ।


    ଉପରାଷ୍ଟ୍ରପତି ଏହି ପ୍ରତିନିଧିମାନଙ୍କୁ ସମ୍ବୋଧିତ କରି କହିଲେ ଯେ ବିକାଶର ସୁଫଳ ସମାଜର ଦରିଦ୍ରତମ ଲୋକଙ୍କ ନିକଟରେ ପହଂଚିବା ଆବଶ୍ୟକ । ଏହି କାର୍ଯ୍ୟରେ ଜନପ୍ରତିନିଧିମାନଙ୍କ ସକ୍ରିୟ ଅଂଶଗ୍ରହଣ ଏକାନ୍ତ କାମ୍ୟ ବୋଲି ସେ ପରାମର୍ଶ ଦେଇଥିଲେ ।


    2030 ର ଭାରତୀୟ କାର୍ଯ୍ୟସୂଚୀ ଉପରେ ଗୁରୁତ୍ୱଆରୋପ କରି ଉପରାଷ୍ଟ୍ରପତି କହିଲେ ଯେ ପୋଷଣୀୟ ବିକାଶ ଲକ୍ଷ୍ୟ ଭାରତର ନିଜସ୍ୱ ବିକାଶ ଦୃଷ୍ଟିଭଙ୍ଗୀକୁ ପ୍ରତିଫଳିତ କରେ । ଏହି ନୂତନ କାର୍ଯ୍ୟସୂଚୀର ଦାରିଦ୍ର୍ୟ ଦୂରୀକରଣର ସୁନିଶ୍ଚିତତା ତଥା ଉଚ୍ଚାକାଂକ୍ଷୀ ଉଦ୍ଦେଶ୍ୟକୁ ଭାରତ ଯଥେଷ୍ଟ ଗୁରୁତ୍ୱ ପ୍ରଦାନ କରେ । ଭାରତର ପ୍ରମୁଖ ଥିଙ୍କଟ୍ୟାଙ୍କ ‘ ନ୍ୟାସନାଲ ଇନଷ୍ଟଚ୍ୟୁଟ ଫର ଟ୍ରାନ୍ସଫର୍ମିଂ ଇଣ୍ଡିଆ ( ନୀତି ) ଆୟୋଗ ’ ଏସଡିଜିର ସମନ୍ୱୟ ଏବଂ କାର୍ଯ୍ୟାନ୍ୱୟନରେ ପ୍ରମୁଖ ଭୂମିକା ଗ୍ରହଣ କରୁଛି ।


    ଉପରାଷ୍ଟ୍ରପତି କହିଲେ ଯେ ଏସଡିଜିର ଘରୋଇ ସଫଳତାକୁ ଆକଳନ କରିବା ସକାଶେ ଭାରତ ତାର କେତେଗୁଡିଏ ଜାତୀୟ ସୂଚକାଙ୍କ ଢ଼ାଂଚା ପ୍ରସ୍ତୁତ କରୁଛି । ପୁଣି ମିଳିତ ଜାତିସଂଘ ସହ ହାତ ମିଳାଇ ବିଶ୍ୱସ୍ତରରେ ଏସଡିଜି ମନିଟରିଂ ସକାଶେ ସୂଚକାଂଙ୍କ ଢ଼ାଂଚା ଗଠନରେ ସାମିଲ ହୋଇଛି । 2017 ଜୁଲାଇ ମାସରେ ନ୍ୟୁୟର୍କଠାରେ ଅନୁଷ୍ଠିତ ଉଚ୍ଚସ୍ତରୀୟ ରାଜନୈତିକ ଫୋରମରେ ଭାରତ ତାର ସ୍ୱେଚ୍ଛାକୃତ ଜାତୀୟ ସମୀକ୍ଷା ପୈଠ କରିଛି । ଏହି ପରିପ୍ରେକ୍ଷୀରେ ସରକାର ଦେଶରେ ପ୍ରବର୍ତ୍ତନ କରିଥିବା ବିଭିନ୍ନ କାର୍ଯ୍ୟକ୍ରମ ଓ ଯୋଜନା ସମ୍ପର୍କରେ ସେଥିରେ ସୂଚନା ପ୍ରଦାନ କରାଯାଇଥିଲା ।


    ଉପରାଷ୍ଟ୍ରପତି ଶ୍ରୀ ନାଇଡୁ କହିଲେ ଯେ 2030 କାର୍ଯ୍ୟସୂଚୀକୁ ସମସ୍ତ ରାଷ୍ଟ୍ର ନିଷ୍ଠାର ସହ କାର୍ଯ୍ୟକାରୀ କରୁଥିବାରୁ ଭାରତ ଏଭଳି ନିଷ୍ପତିକୁ ସ୍ୱାଗତ କରେ । ଏଭଳି ଲକ୍ଷ୍ୟ ହାସଲ ସକାଶେ ବିଶ୍ୱସ୍ତରୀୟ ସହଭାଗୀତା ଏକାନ୍ତ ଜରୁରୀ । କାରଣ ଏଥିରେ ଅନେକ ବୈଶ୍ୱିକ ବିକାଶ ଲକ୍ଷ୍ୟ ସାମିଲ କରାଯାଇଛି । ଏହି ଦସ୍ତାବିଜର ମୂଳରେ ହିଁ ଏହାକୁ ସ୍ୱୀକୃତି ପ୍ରଦାନ କରାଯାଇଥିବାରୁ ଭାରତ ଏହାର ଭୂୟସୀ ପ୍ରଶଂସା କରେ । ସେଥିରେ ଆର୍ଥିକ , ପ୍ରଯୁକ୍ତିଗତ ଏକକ ଲକ୍ଷ୍ୟ ହାସଲ ଦର୍ଶାଯାଇଥିବା ବେଳେ ବିକାଶଶୀଳ ରାଷ୍ଟ୍ରମାନଙ୍କ ପାଇଁ ବ୍ୟବସ୍ଥାଗତ ସହଯୋଗ ଏକାନ୍ତ ଆବଶ୍ୟକ ବୋଲି ଶ୍ରୀ ନାଇଡୁ କହିଛନ୍ତି । ଏହି ପ୍ରତିନିଧି ଦଳରେ ସାମିଲ ହୋଇଥିବା 15 ଟି ରାଷ୍ଟ୍ରର ସାଂସଦମାନେ 2030 ଏଜେଣ୍ଡାକୁ କାର୍ଯ୍ୟକାରୀ କରିବା ଦିଗରେ ଭାରତର ଯୁଗାନ୍ତକାରୀ ଭୂମିକାକୁ ଭୂୟସୀ ପ୍ରଶଂସା କରିଥିଲେ । ଏହି ଏଜେଣ୍ଡାକୁ କାର୍ଯ୍ୟକାରୀ କରାଗଲେ ଦୀର୍ଘସ୍ଥାୟୀ ବିକାଶ ଲକ୍ଷ୍ୟ ଅବଶ୍ୟ ହାସଲ କରାଯାଇପାରିବ ବୋଲି ସେମାନେ ଦୃଢ଼ ମତ ପୋଷଣ କରିଥିଲେ ।


    ଏହି ପ୍ରସଙ୍ଗରେ ବିସ୍ତୃତ ଆଲୋଚନା ପରେ ପ୍ରତିନିଧି ମଣ୍ଡଳ ରାଜ୍ୟସଭା ଅଧ୍ୟକ୍ଷଙ୍କୁ ଦିଲ୍ଲୀ ଘୋଷଣାନାମା ଦସ୍ତାବିଜ ପ୍ରଦାନ କରିଥିଲେ ।


    **********

    
    
    (Release ID: 1503341) Visitor Counter : 2