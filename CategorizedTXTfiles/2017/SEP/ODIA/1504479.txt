      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      “ସୌଭାଗ୍ୟ” ଯୋଜନା ଶୁଭାରମ୍ଭ କଲେ ପ୍ରଧାନମନ୍ତ୍ରୀ ରାଷ୍ଟ୍ର ସମର୍ପିତ କଲେ ଦୀନଦୟାଲ ଉର୍ଜା ଭବନ
      Posted On: 25 SEP 2017 8:30PM by PIB Bhubaneshwar


    ପ୍ରଧାନମନ୍ତ୍ରୀ ଆଜି ନୂଆଦିଲ୍ଲୀଠାରେ ପ୍ରଧାନମନ୍ତ୍ରୀ ସହଜ ବିଜଲି ହର ଘର ଯୋଜନା (ସୌଭାଗ୍ୟ)ର ଶୁଭାରମ୍ଭ କରିଛନ୍ତି । ପ୍ରତିଘରେ ବିଦ୍ୟୁତ ସେବା ପହଂଚାଇବା ଏହି ଯୋଜନାର ଉଦ୍ଦେଶ୍ୟ ।


    ପଣ୍ଡିତ ଦୀନଦୟାଲ ଉପାଧ୍ୟାୟଙ୍କ ଜନ୍ମବାର୍ଷିକୀ ଅବସରରେ , ପ୍ରଧାନମନ୍ତ୍ରୀ ମଧ୍ୟ ଓଏନଜିସିର ନୂଆ କୋଠା - ଦୀନଦୟାଲ ଉର୍ଜା ଭବନର ଲୋକାର୍ପଣ କରିଥିଲେ ।


    ପ୍ରଧାନମନ୍ତ୍ରୀ ମଧ୍ୟ ବାସେନ୍ ଗ୍ୟାସ ଫିଲ୍ଡ ଠାରେ ବୁଷ୍ଟର କମ୍ପ୍ରେସର ବ୍ୟବସ୍ଥାକୁ ରାଷ୍ଟ୍ର ଉଦ୍ଦେଶ୍ୟରେ ସମର୍ପିତ କରିଥିଲେ ।


    ପ୍ରଧାନମନ୍ତ୍ରୀ ଏହି ଅବସରରେ ଉଦ୍ବୋଧନ ଦେଇ ପ୍ରଧାନମନ୍ତ୍ରୀ ଜନ ଧନ ଯୋଜନା , ବୀମା ଯୋଜନା , ମୁଦ୍ରା ଯୋଜନା , ଉଜ୍ଜ୍ୱଳା ଯୋଜନା ଏବଂ ଉଡାନ୍ ଆଦିର ସଫଳତା ସମ୍ପର୍କରେ ଉଲ୍ଲେଖ କରିଥିଲେ । ଗରିବରୁ ଗରିବ ଲୋକଙ୍କ କଲ୍ୟାଣ ପାଇଁ ଉଦ୍ଦିଷ୍ଟ ଯୋଜନାଗୁଡ଼ିକୁ କେନ୍ଦ୍ର ସରକାର କାର୍ଯ୍ୟକାରୀ କରୁଥିବା ସେ କହିଥିଲେ ।


    ଏହି ପରିପ୍ରେକ୍ଷୀରେ ସେ କହିଥିଲେ ଯେ ପ୍ରଧାନମନ୍ତ୍ରୀ ସହଜ ବିଜଲୀ ହର ଘର ଯୋଜନା ଦ୍ୱାରା ବର୍ତ୍ତମାନସୁଦ୍ଧା ବିଦ୍ୟୁତ ସେବାରୁ ବଂଚିତ ଥିବା ଆନୁମାନିକ 4 କୋଟି ପରିବାରକୁ ବିଦ୍ୟୁତ ସଂଯୋଗ ଦିଆଯିବ । ଏହି ଯୋଜନା ପାଇଁ ମୋଟ ବ୍ୟୟ ଅଟକଳ 16 ହଜାର କୋଟି ରଖାଯାଇଛି । ଏହି ସଂଯୋଗ ଗରିବମାନଙ୍କୁ ମାଗଣାରେ ଯୋଗାଇ ଦିଆଯିବ ବୋଲି ପ୍ରଧାନମନ୍ତ୍ରୀ କହିଥିଲେ ।


    ଏହି ଅବସରରେ ପ୍ରଧାନମନ୍ତ୍ରୀ କହିଥିଲେ ଯେ ସେ କିପରି 1,000 ଦିନ ମଧ୍ୟରେ 18,000 ରୁ ଅଧିକ ବିଦ୍ୟୁତସେବାରୁ ବଂଚିତ ଗ୍ରାମରେ ବିଦ୍ୟୁତକରଣ କରିବା ଲାଗି ଲକ୍ଷ୍ୟ ଧାର୍ଯ୍ୟ କରିଥିଲେ । ସେ କହିଥିଲେ ଯେ ଏବେ 3 ହଜାରରୁ କମ୍ ଗ୍ରାମରେ ବିଦ୍ୟୁତ ସଂଯୋଗ କରାଯିବାକୁ ବାକି ରହିଛି ।


    ସେ କହିଥିଲେ ଯେ କିପରି କୋଇଲା ଅଭାବ ଅତୀତର କଥା ହୋଇସାରିଛି , ଏବଂ ବିଦ୍ୟୁତ ଉତ୍ପାଦନରେ ଅତିରିକ୍ତ କ୍ଷମତା ମାଧ୍ୟମରେ ଲକ୍ଷ୍ୟ ଠାରୁ ମଧ୍ୟ ଅଧିକ ଉତ୍ପାଦନ ହୋଇପାରୁଛି ।


    ପ୍ରଧାନମନ୍ତ୍ରୀ ନବୀକରଣଯୋଗ୍ୟ ଶକ୍ତି ସ୍ଥାପିତ କ୍ଷମତା ବୃଦ୍ଧିର କଥା କହିଥିଲେ ଏବଂ 2022 ସୁଦ୍ଧା 175 ଗିଗାୱାଟର ଲକ୍ଷ୍ୟ ହାସଲ ପାଇଁ ପରାମର୍ଶ ଦେଇଥିଲେ । ସେ ଉଲ୍ଲେଖ କରିଥିଲେ ଯେ ନବୀକରଣଯୋଗ୍ୟ ଶକ୍ତି ମାମଲାରେ ବିଜୁଳି ଶୁଳ୍କରେ ଦ୍ରୁତ ହ୍ରାସ ଆସିପାରିଛି । ଟ୍ରାନ୍ସମିଶନ୍ ଲାଇନରେ ମଧ୍ୟ ଏକ ମହତ୍ୱପୂର୍ଣ୍ଣ ବୃଦ୍ଧି ହୋଇଛି ।


    ପ୍ରଧାନମନ୍ତ୍ରୀ କହିଥିଲେ ଯେ କିପରି ଉଦୟ ଯୋଜନାରେ ବିଦ୍ୟୁତ ବିତରଣ କମ୍ପାନୀଗୁଡ଼ିକର କ୍ଷତିକୁ କମ କରାଯାଇପାରିଛି ।


    ପ୍ରଧାନମନ୍ତ୍ରୀ କହିଥିଲେ ନୂଆ ଭାରତକୁ ଏକ ନୂଆ ଶକ୍ତି ବ୍ୟବସ୍ଥାର ଆବଶ୍ୟକତା ପଡ଼ିବ ଯାହାକି ନିରପେକ୍ଷତା , ଦକ୍ଷତା ଓ ସ୍ଥିରତାର ସିଦ୍ଧାନ୍ତରେ କାମ କରିଥାଏ । ସେ କହିଥିଲେ ଯେ କେନ୍ଦ୍ର ସରକାରଙ୍କ କାର୍ଯ୍ୟ ସଂସ୍କୃତିରେ ପରିବର୍ତ୍ତନ ଦ୍ୱାରା ଶକ୍ତି କ୍ଷେତ୍ରକୁ ଦୃଢ଼ତା ମିଳିପାରୁଛି । ସେ କହିଥିଲେ , ପ୍ରତିବଦଳରେ ଏହା ସାରା ଦେଶର କାର୍ଯ୍ୟ ସଂସ୍କୃତିକୁ ସକାରାତ୍ମକ ଭାବେ ପ୍ରଭାବିତ କରିବ ।


    *********

    
    
    (Release ID: 1504479) Visitor Counter : 2