      ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟ

      ଜୈବ ପ୍ରଯୁକ୍ତି କ୍ଷେତ୍ରରେ ଉଚ୍ଚତର ଗବେଷଣା ଓ କାର୍ଯ୍ୟାନ୍ୱୟନ ପାଇଁ ଭାରତ-ଜାପାନ ମଧ୍ୟରେ ସହଯୋଗ
      Posted On: 14 SEP 2017 3:42PM by PIB Bhubaneshwar


    ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟ ଅଧୀନସ୍ଥ ବାୟୋଟେକ୍ନୋଲୋଜି ବିଭାଗ ପ୍ରଥମ ଥର ପାଇଁ ଜାପାନର ଅତ୍ୟାଧୁନିକ ଶିଳ୍ପ ବିଜ୍ଞାନ ଓ ପ୍ରଯୁକ୍ତି ସହ ଅନ୍ତରାଷ୍ଟ୍ରୀୟ ବିଜ୍ଞାନାଗାର ସଂପ୍ରସାରଣ ସହଯୋଗ ବିଷୟ ଘୋଷଣା କରିଛି । ଏହି ସହଯୋଗ କାର୍ଯ୍ୟକ୍ରମର ନାମ DBT-AIST ଅତ୍ୟାଧୁନିକ ଅନ୍ତରାଷ୍ଟ୍ରୀୟ ବିଜ୍ଞାନାଗାର ବା DAICENTER ରଖାଯାଇଛି । ଏ ସଂକ୍ରାନ୍ତରେ ନୂଆଦିଲ୍ଲୀଠାରେ ସେପ୍ଟେମ୍ବର 13 , 2017 ତାରିଖ ଦିନ ଏକ ରାଜିନାମା ସ୍ୱାକ୍ଷରିତ ହୋଇଛି ।


    DAICENTER ତାର ସଂପ୍ରସାରଣ ଯୋଜନାରେ ଗବେଷଣା କାର୍ଯ୍ୟରେ ସହଯୋଗ ଭିତ୍ତିରେ ଭାରତ ସମେତ ଅନ୍ୟ ଏସୀୟ ରାଷ୍ଟ୍ର ଯଥା – ଶ୍ରୀଲଙ୍କା , ଇଣ୍ଡୋନେସିଆ , ଥାଇଲାଣ୍ଡଙ୍କ ସହ ମିଶନ ମୋଡରେ କାର୍ଯ୍ୟ କରିବ । ଶିଳ୍ପସଂସ୍ଥାଙ୍କ ସହ ଦ୍ୱିପାକ୍ଷିକ ସହଯୋଗ ଓ ଗବେଷଣାରୁ ଲବ୍ଧ ବିଶେଷ ଫଳାଫଳକୁ ପ୍ରବର୍ତ୍ତନ କରିବାରେ ଏହା ଏକ ପ୍ଲାଟଫର୍ମ ପ୍ରଦାନ କରିବ ଏବଂ ଯୁବ ବିଜ୍ଞାନୀମାନଙ୍କୁ ତାଲିମ ନିମନ୍ତେ ବିଶେଷ ସୁଯୋଗ ଯୋଗାଇବ ।


    ନିରବଚ୍ଛିନ୍ନ ଭାବେ ଗବେଷଣା , ତାଲିମ ଏବଂ ଅଭିନବ ନେଟୱାର୍କିଂ କାର୍ଯ୍ୟକ୍ରମ ସକାଶେ ଏହା DAILAB@AIST ଏବଂ ତାର ଛଅଟି SISTERs ( ସାଟେଲାଇଟ ଇଂଟରନ୍ୟାସନାଲ ଇନଷ୍ଟିଚ୍ୟୁଟ ଫଳ ସ୍ପେଶାଲ ଟ୍ରେନିଂ ଇଜୁକେସନ ଆଣ୍ଡ ରିସର୍ଚ୍ଚ ) କୁ ଜଡିତ କରାଇବ । DAICENTER ଶିକ୍ଷାବିତମାନଙ୍କଠାରୁ ଶିଳ୍ପସଂସ୍ଥାଙ୍କ ପର୍ଯ୍ୟନ୍ତ ସମସ୍ତଙ୍କୁ ଏଥିରେ ସଂଶିଷ୍ଟ କରାଇବ ଓ ଉଭୟ ରାଷ୍ଟ୍ରର ବିଜ୍ଞାନ ଓ ପ୍ରଯୁକ୍ତି କ୍ଷେତ୍ରରେ ଅଭିନବ ଉଦ୍ଦେଶ୍ୟ ସୃଷ୍ଟି ପାଇଁ ଏକ ନେଟୱାର୍କ ଗଠନ କରିବ ।


    ଏହି ସହଯୋଗ ଚୁକ୍ତିନାମା ସ୍ୱାକ୍ଷରିତ କରିବା ଅବସରରେ ଡିବିଟି ସଚିବ ପ୍ରଫେସର କେ . ବିଜୟ ରାଘବନ କହିଲେ ଯେ ବିଜ୍ଞାନ କ୍ଷେତ୍ରରେ ପାରସ୍ପରିକ ସହଯୋଗର ପର୍ଯ୍ୟାପ୍ତ କ୍ଷେତ୍ର ରହିଛି । ତେଣୁ ଏହା ଉଭୟ ଦେଶର ଆଗାମୀ ପିଢ଼ିଙ୍କ ପାଇଁ ବିଶେଷ ସହାୟକ ହେବ । ବାୟୋଟେକ୍ନୋଲୋଜି କ୍ଷେତ୍ରରେ ଶିକ୍ଷା ଓ ଗବେଷଣା ଦିଗରେ ଉଭୟ ରାଷ୍ଟ୍ର ନିଜ ନିଜର ପାରଦର୍ଶିତାକୁ ସହଭାଗୀ ଭିତ୍ତିରେ ଆଦାନପ୍ରଦାନ କରିପାରିବେ । ଏହାର ସୁଫଳ ବିଶ୍ୱବ୍ୟାପୀ ମାନବ ସମାଜର ଉପକାର ନିମନ୍ତେ ଉପୋଗ କରାଯାଇପାରିବ । ଷ୍ଟେମସେଲ ଗବେଷଣା କ୍ଷେତ୍ରରେ ଜାପାନର ବିଜ୍ଞାନୀମାନଙ୍କର ବିଶେଷ ପାରଦର୍ଶିତା ରହିଥିବା ବେଳେ ଭାରତ ତାର ଯୁବ ବିଜ୍ଞାନୀମାନଙ୍କ ତାଲିମ ଦେଇ ଏହି ବିଶେଷ ଜ୍ଞାନର ପ୍ରୟୋଗ ଦ୍ୱାରା ବିଭିନ୍ନ ପ୍ରକାର ରୋଗର ନିରାକରଣ ଉପାୟ ନିର୍ଦ୍ଧାରଣ କରିପାରିବ ।


    ଏହି ସହଯୋଗ ହେତୁ ଏବେ ସୁଦ୍ଧା ବିଭିନ୍ନ ପ୍ରକାର ନୂତନ ଔଷଧର ଆବିଷ୍କାର ବିଭିନ୍ନ ପ୍ରକାର ପାରମ୍ପରିକ ବୃକ୍ଷଲତା ଯଥା ଅଶ୍ୱଗନ୍ଧା ଆଦିରୁ କ୍ୟାନସର ନିରୋଧୀ ଉପାଦାନର ଚିହ୍ନଟ କ୍ଷେତ୍ରରେ ଉଚ୍ଚ ଗୁଣାତ୍ମକ ଗବେଷଣା ମୂଳକ ନିବନ୍ଧ ପ୍ରକାଶ ପାଇଛି । ଭବିଷ୍ୟତରେ ଏଭଳି ଉଚ୍ଚମାନର ନିବନ୍ଧ ପ୍ରକାଶନ ଓ ଏହାର ଅନୁବାଦ ଅଧିକରୁ ଅଧିକ ସଂଖ୍ୟାରେ ପ୍ରକାଶ କରିବାକୁ ପ୍ରୟାସ କରାଯିବ ବୋଲି ଏଆଇଏସଟିର ଅଧ୍ୟକ୍ଷ ଡକ୍ଟର ରିୟୋଜି ଚୁବାଚି କହିଛନ୍ତି ।


    ଏହି ଅବସରରେ ଉଭୟ ରାଷ୍ଟ୍ରଙ୍କ ସହଯୋଗ ସମ୍ପର୍କରେ ମତ ରଖି ଡିବିଟିର ଉପଦେଷ୍ଟା ଡକ୍ଟର ମାଧବ ମୋହନ କହିଲେ ଯେ ଷ୍ଟେମସେଲ ଗବେଷଣା କ୍ଷେତ୍ରରେ ଜାପାନର ବିଶେଷ ଗବେଷଣାତ୍ମକ ଅଭିଜ୍ଞତା ରହିଛି । ଆମ ଯୁବ ବୈଜ୍ଞାନିକମାନେ ସେମାନଙ୍କଠାରୁ ଶିକ୍ଷା ଲାଭ କରି ସେସବୁକୁ ଦେଶର ଜୈବପ୍ରଯୁକ୍ତି ବିକାଶ କ୍ଷେତ୍ରରେ ପ୍ରୟୋଗ କରିପାରିବେ । ସିକିଲ ସେଲ ରକ୍ତହୀନତା କ୍ଷେତ୍ରରେ ଏହି ବିଶେଷ ଭାବେ ଭାରତରେ ସହାୟକ ହେବ ।


    କ୍ୟୋଟୋ ବିଶ୍ୱବିଦ୍ୟାଳୟଠାରେ ଏକ ଡିବିଟି ପରୀକ୍ଷାଗାର ସ୍ଥାପନ , ଆଇଆଇଟି , ଦିଲ୍ଲୀଠାରେ ଏଆଇଏସଟିର ଏକ ପରୀକ୍ଷାଗାର ପ୍ରତିଷ୍ଠା ଓ ଅନ୍ୟ ଏକ ବାୟୋଟେକ୍ନୋଲୋଜି ଆଞ୍ଚଳିକ କେନ୍ଦ୍ର ସ୍ଥାପନ ଏଭଳି ସହଯୋଗୀତାକୁ ଅନ୍ତରାଷ୍ଟ୍ରୀୟ ମାନ୍ୟତା ପ୍ରଦାନ କରିଛି । ଡିବିଟି ଆଇଆଇଟି ଦିଲ୍ଲୀର ପରୀକ୍ଷାଗାର ଓ ଆରସିବି ଭିତ୍ତିଭୂମି ପାଇ ଅର୍ଥ ଯୋଗାଇଥିବା ବେଳେ କ୍ୟୋଟୋ ବିଶ୍ୱବିଦ୍ୟାଳୟ ଏହାର ପରିଚାଳନା ଦାୟିତ୍ୱ ଗ୍ରହଣ କରିଛି ।


    2007 ମସିହାରୁ ଡିବିଟି ଏବଂ ଏଆଇଏସଟି ମଧ୍ୟରେ ଜୈବପ୍ରଯୁକ୍ତି କ୍ଷେତ୍ରରେ ସହଯୋଗ ଭିତ୍ତିରେ କାର୍ଯ୍ୟ ଆରମ୍ଭ ହୋଇଥିଲା ଯାହା ସମୟ କ୍ରମେ ଉଚ୍ଚ ଗୁଣାତ୍ମକ ଗବେଷଣା ସହଯୋଗରେ ପରିଣତ ହୋଇଛି ।


    *************

    
    
    (Release ID: 1502987) Visitor Counter : 2