      ଅର୍ଥ ମନ୍ତ୍ରଣାଳୟ

      ବର୍ତମାନର ସରକାର ଆର୍ଥିକ ଅନ୍ତର୍ଭୂକ୍ତିକରଣ ନୀତିକୁ ପ୍ରାଥମିକତା ଦେଇଛନ୍ତି : ଅର୍ଥ ମନ୍ତ୍ରୀ
      • ପିଏମଜେଡିୱାଇରେ ପ୍ରାୟ 30 କୋଟି ଆକାଉଂଟ୍ ଖୋଲାଯାଇଛି;
      • ନିଷ୍କ୍ରିୟ ଖାତା ସଂଖ୍ୟା 20% ରୁ କମକୁ ଖସି ଆସିଛି;
      • ଆଧାର ଆଇନ ସାମ୍ବିଧାନିକ ପରୀକ୍ଷା ପାଇଁ ଉପସ୍ଥାପିତ ହେବ;
      • ବିମୁଦ୍ରୀକରଣ ଦ୍ୱାରା ନଗଦ କାରବାର ହ୍ରାସ ପାଇଛି ଏବଂ ଡିଜିଟାଲ୍ ପେମେଣ୍ଟରେ ବୃଦ୍ଧି ଘଟିଛି
      • ନୀତି ନିର୍ଦ୍ଧାରକଙ୍କ ପାଇଁ ଆର୍ଥିକ ଅନ୍ତର୍ଭୂକ୍ତୀକରଣ ପ୍ରକ୍ରିୟାରେ ପଛକୁ ଫେରିବା ସମ୍ଭବ ନୁହେଁ
      Posted On: 13 SEP 2017 7:11PM by PIB Bhubaneshwar


    ଅର୍ଥମନ୍ତ୍ରୀ ଶ୍ରୀ ଅରୁଣ ଜେଟଲୀ କହିଛନ୍ତି ଯେ ବର୍ତ୍ତମାନର ସରକାର ଆର୍ଥିକ ଅନ୍ତର୍ଭୂକ୍ତୀକରଣ ନୀତିକୁ ପ୍ରାଥମିକତା ଦେଇଛନ୍ତି ଏବଂ ପ୍ରଧାନମନ୍ତ୍ରୀ ଜନ ଧନ ଯୋଜନା ( PMJDY ) ଅଗଷ୍ଟ 2014ରୁ ବୃହତ ଆକାରରେ ଆରମ୍ଭ କରିଛନ୍ତି । ସେ ଆହୁରି କହିଛନ୍ତି ଯେ ବ୍ୟାଙ୍କଗୁଡ଼ିକ ସହାୟତାରେ ସରକାର ଆର୍ଥିକ ଅନ୍ତର୍ଭୂକ୍ତୀକରଣ କ୍ଷେତ୍ରରେ ରହିଥିବା ପୂର୍ଣ୍ଣ ସମ୍ଭାବନାକୁ ଉଜାଗର କରିବା ଲାଗି ପ୍ରୟାସ କରୁଛନ୍ତି । ଅର୍ଥମନ୍ତ୍ରୀ ଶ୍ରୀ ଜେଟଲୀ ଆହୁରି କହିଥିଲେ ଯେ ଏହା ଏକମାତ୍ର କ୍ଷେତ୍ର ଯେଉଁଠି ରାଷ୍ଟ୍ରାୟତ୍ତ ବ୍ୟାଙ୍କ ( PSB ) ଗୁଡ଼ିକ ଅନ୍ୟମାନଙ୍କ ତୁଳନାରେ ଭଲ ପ୍ରଦର୍ଶନ କରିପାରିବେ । ଆଜି ଜାତୀୟ ରାଜଧାନୀଠାରେ ମିଳିତ ଜାତିସଂଘ ପକ୍ଷରୁ ଆୟୋଜିତ ଆର୍ଥିକ ଅନ୍ତର୍ଭୂକ୍ତୀକରଣ ସମ୍ପର୍କିତ ଆଲୋଚନାଚକ୍ରରେ ଅଭିଭାଷଣ ରଖି ଏହା କହିଥିଲେ ।


    ଏହି ଅବସରରେ ଅର୍ଥମନ୍ତ୍ରୀ ଆହୁରି କହିଥିଲେ ଯେ ଯେତେବେଳେ ଅଗଷ୍ଟ 2014ରେ ପିଏମଜେଡିୱାଇ ଯୋଜନା ଆରମ୍ଭ କରାଗଲା ମାତ୍ର 58% ଲୋକଙ୍କ ବ୍ୟାଙ୍କ ଆକାଉଂଟ୍ ରହିଥିଲା ଏବଂ 42% ଲୋକ ବ୍ୟାଙ୍କ ନେଟୱାର୍କ ବାହାରେ ରହିଥିଲେ । ଅର୍ଥମନ୍ତ୍ରୀ ଶ୍ରୀ ଜେଟଲୀ କହିଥିଲେ ଯେ ବର୍ତମାନ ପିଏମଜେଡିୱାଇରେ 30 କୋଟି ଆକାଉଂଟ୍ ଖୋଲାଯାଇଛି । ସେ କହିଥିଲେ ଯେ ଶୂନ ବାଲାନ୍ସ ଥିବା ପିଏମଜେଡିୱାଇ ଆକାଉଂଟ୍ ସଂଖ୍ୟା 2014 ସେପ୍ଟେମ୍ବରରେ 76.81% ଥିବା ବେଳେ ବର୍ତମାନ ଏହା ହ୍ରାସ ପାଇ 20% ରୁ କମ୍ ହୋଇସାରିଛି । ଶ୍ରୀ ଜେଟଲୀ କହିଥିଲେ ଯେ ଏହାଛଡ଼ା 22 କୋଟିରୁ ଅଧିକ ରୂପେ କାର୍ଡ ଆକାଉଂଟଧାରୀଙ୍କୁ 5 ହଜାର ଟଙ୍କାର ଓଭରଡ୍ରାଫ୍ଟ ସୁବିଧା ସହିତ ବଣ୍ଟନ କରାଯାଇଛି ।


    ଅର୍ଥମନ୍ତ୍ରୀ ଶ୍ରୀ ଅରୁଣ ଜେଟଲୀ କହିଥିଲେ ଯେ ଆର୍ଥିକ ଅନ୍ତର୍ଭୂକ୍ତିକରଣ ବ୍ୟତୀତ ବର୍ତମାନର ସରକାର ଗରିବମାନଙ୍କୁ ଜୀବନ ବୀମା ସୁରକ୍ଷା ପ୍ରଦାନ କରିବା ଲାଗି ପ୍ରଧାନମନ୍ତ୍ରୀ ଜୀବନ ଜ୍ୟୋତି ବୀମା ଯୋଜନା ( ପିଏମଜେଜେବିୱାଇ ) ଏବଂ ଦୁର୍ଘଟଣା ବୀମା - ପ୍ରଧାନମନ୍ତ୍ରୀ ସୁରକ୍ଷା ବୀମା ଯୋଜନା ( ପିଏମ୍ଏସବିୱାଇ ) ଆରମ୍ଭ କରିଛନ୍ତି । 7 ଅଗଷ୍ଟ , 2017 ସୁଦ୍ଧା ମୋଟ୍ 3.46 କୋଟି ଉପଭୋକ୍ତା ପିଏମଜେଜେବିୱାଇ ଅଧୀନରେ ପଞ୍ଜିକୃତ ହୋଇଥିବା ବେଳେ ପିଏମ୍ଏସବିୱାଇ ଅଧୀନରେ 10.96 କୋଟି ଉପଭୋକ୍ତା ପଞ୍ଜିକୃତ ହୋଇଛନ୍ତି । ଉଭୟ ଯୋଜନାରେ 40 ପ୍ରତିଶତ ଉପଭୋକ୍ତା ମହିଳା ବୋଲି ଅର୍ଥମନ୍ତ୍ରୀ ଉଲ୍ଲେଖ କରିଥିଲେ ।


    ବିମୁଦ୍ରୀକରଣର ଫଳାଫଳ ସମ୍ପର୍କରେ ମତବ୍ୟକ୍ତ କରି ଅର୍ଥମନ୍ତ୍ରୀ ଶ୍ରୀ ଅରୁଣ ଜେଟଲୀ କହିଥିଲେ ଯେ ଏହା ନଗଦ କାରବାର ପରିମାଣରେ ହ୍ରାସ ଘଟାଇଛି , ଡିଜିଟାଇଜେସନରେ ବୃଦ୍ଧି କରିଛି , ଟିକସ ଢାଂଚାର ବିସ୍ତାର କରିଛି ଏବଂ ଅର୍ଥନୀତିକୁ ଅଧିକ ଔପଚାରିକ କରିଛି । ସେ କହିଥିଲେ ଯେ ବିମୁଦ୍ରୀକରଣ ପରେ ଅର୍ଥନୀତିରେ ମୋଟ୍ ନଗଦ କାରବାର ପରିମାଣକୁ କମାଇବା ଉପରେ ଗୁରୁତ୍ୱ ଦିଆଯାଉଛି ।


    ଆଧାର ପ୍ରସଙ୍ଗରେ ଅର୍ଥମନ୍ତ୍ରୀ ଶ୍ରୀ ଅରୁଣ ଜେଟଲୀ କହିଥିଲେ ଯେ ଦେଶ ଗୋଟିଏ ପାଦ ଆଗକୁ ଯାଇ ଏହାର ପୂର୍ଣ୍ଣ ସମ୍ଭାବନାକୁ ବୁଝିବା ଆରମ୍ଭ କରିଛି । ସେ କହିଥିଲେ ଯେ ଆମର 92% ଲୋକଙ୍କ ପାଖରେ ଆଧାର କାର୍ଡ ଅଛି । ଶ୍ରୀ ଜେଟଲୀ ଆହୁରି କହିଥିଲେ ଯେ ଆଧାର ଆଇନର ସାମ୍ବିଧାନିକ ବୈଧତା ପରୀକ୍ଷା ହେବ । ସେ କହିଥିଲେ ଯେ ଆଧାର ଦ୍ୱାରା ପ୍ରକୃତ ହିତାଧିକାରୀଙ୍କ ନିକଟରେ ସବସିଡି ଅର୍ଥ ପହଂଚି ପାରୁଛି , ଏହା ସମ୍ବଳର ଦୂରୁପଯୋଗ ବନ୍ଦ କରିପାରିଛି । ଆଧାର ବ୍ୟବସ୍ଥା କାର୍ଯ୍ୟକାରୀ ହେବା ପରେ ସରକାରୀ ସହାୟତା / ସବସିଡି ଯୋଗ୍ୟ ବ୍ୟକ୍ତିଙ୍କ ନିକଟରେ ପହଂଚିପାରୁଛି । ଅର୍ଥମନ୍ତ୍ରୀ କହିଥିଲେ ଯେ ଆର୍ଥିକ ସହାୟତା ସିଧାସଳଖ ପ୍ରକୃତ ହିତାଧିକାରୀଙ୍କ ବ୍ୟାଙ୍କ ଆକାଉଂଟରେ ପହଂଚି ପାରୁଥିବାରୁ ଏହା ଏକପ୍ରକାରରେ ପିଏମଜେଡିୱାଇ ଆକାଉଂଟଗୁଡ଼ିକୁ ସଚଳ ରଖିବାରେ ସମର୍ଥ କରିଛି । ଫଳରେ ନିଷ୍କ୍ରିୟ / ଅଚଳ ଆକାଉଂଟ୍ ସଂଖ୍ୟାରେ ହ୍ରାସ ଘଟିଛି ।


    ଅଭିଭାଷଣର ଶେଷରେ ଅର୍ଥମନ୍ତ୍ରୀ ଶ୍ରୀ ଜେଟଲୀ କହିଥିଲେ ଯେ ବର୍ତ୍ତମାନର ସରକାର ନିଜ ରାଜନୈତିକ ଏବଂ ଅର୍ଥନୈତିକ ଆଭିମୁଖ୍ୟ ପୂରଣ କରିବା ଲାଗି ଆର୍ଥିକ ଅନ୍ତର୍ଭୂକ୍ତୀକରଣକୁ ପ୍ରାଥମିକତା ଦେଇ ଗତ ତିନି ବର୍ଷ ମଧ୍ୟରେ ସଫଳ ହୋଇପାରିଛି । ଆଗାମୀ ଦିନରେ ନୀତି ନିର୍ଦ୍ଧାରକମାନଙ୍କୁ ଏହି ମାର୍ଗର ଅନୁସରଣ କରିବାକୁ ହେବ ଏବଂ ସେମାନେ ଏହି ପ୍ରଚଳନକୁ ଓଲଟାଇପାରିବେ ନାହିଁ ।


    ***************

    
    
    (Release ID: 1502893) Visitor Counter : 2