      ପାନୀୟ ଜଳ ଓ ପରିମଳ ମନ୍ତ୍ରଣାଳୟ

      ସ୍ୱଚ୍ଛତା ହିଁ ସେବା ଅଭିଯାନ - ଆନ୍ଦୋଳନରେ ଜନଭାଗୀଦାରୀତା ବଢ଼ୁଛି
      Posted On: 17 SEP 2017 8:43PM by PIB Bhubaneshwar


    ଦିଲ୍ଲୀରେ " ୱି ମିନ୍ ଟୁ କ୍ଲିନ୍ ' ନାମକ ଏକ ସ୍ୱେଚ୍ଛାସେବୀ ଅନୁଷ୍ଠାନ ପରିବେଶ ପାଇଁ ଉପକାରୀ 600 ଗଛ ରୋପଣ କରିଛି । ଏଥି ପୂର୍ବରୁ ଏହି ସଂସ୍ଥା କିର୍ତ୍ତିନଗର ଠାରେ ଏକ ବସ୍ତିର ଉନ୍ନତିକରଣ କରିଥିଲା । ସ୍ୱଚ୍ଛତା ହିଁ ସେବା ଧୀରେ ଧୀରେ ଏକ ଜନ ଆନ୍ଦୋଳନରେ ପରିଣତ ହେଉଛି । ସାଧାରଣ ଲୋକଙ୍କ ଦ୍ୱାରା ପରିଚାଳିତ ଏପରି କେତେକ ଅନୁଷ୍ଠାନ ଏହି ଅଭିଯାନରେ ସାମିଲ୍ ହୋଇଛନ୍ତି । ଏହା ହିଁ ସ୍ୱଚ୍ଛ ଭାରତ ଅଭିଯାନ କାର୍ଯ୍ୟକ୍ରମର ବିଶେଷତ୍ୱ - ସାଧାରଣ ନାଗରିକ ହିଁ ପ୍ରେରଣାଦୟୀ ନେତୃତ୍ୱ ନେଉଛନ୍ତି । ଆନ୍ଦୋଳନ ଆରମ୍ଭ କରୁଛନ୍ତି ଏବଂ ଏହାକୁ ପରିଚାଳିତ କରୁଛନ୍ତି ।


    ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ସ୍ୱଚ୍ଛ ଭାରତ ଅଭିଯାନ ଆରମ୍ଭ କରିବା ପରଠାରୁ ଲୋକମାନଙ୍କ ମଧ୍ୟରେ ଏହାକୁ ନେଇ ଏକପ୍ରକାର ଉତ୍ସାହ ଦେଖାଦେଇଛି । ଆହୁରି ସ୍ୱଚ୍ଛ ଭାରତ ନିର୍ମାଣ କରିବା ପାଇଁ ସଦ୍ୟ ମନ୍ କୀ ବାତ୍ କାର୍ଯ୍ୟକ୍ରମରେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ସେପ୍ଟେମ୍ବର ମାସର ଶେଷ କେତୋଟି ସପ୍ତାହରେ ସ୍ୱଚ୍ଛତା ହିଁ ସେବା ଅଭିଯାନ ଆରମ୍ଭ କରିବା ଲାଗି ଦେଶବାସୀଙ୍କୁ ଆହ୍ୱାନ ଦେଇଥିଲେ ।


    ଉତ୍ତରପ୍ରଦେଶର କାନପୁର ଅନ୍ତର୍ଗତ ଏକ ଗ୍ରାମରେ ରାଷ୍ଟ୍ରପତି ରାମ ନାଥ କୋବିନ୍ଦ ସେପ୍ଟେମ୍ବର 15 ତାରିଖ ଦିନ ସ୍ୱଚ୍ଛତା ହିଁ ସେବା ଅଭିଯାନ ଆରମ୍ଭ କରିଥିଲେ । ସେବେଠାରୁ ଏହି ଆନ୍ଦୋଳନ ଆରମ୍ଭ ହୋଇଛି ଏବଂ ଏହା ସକାରାତ୍ମକ ଭାବେ ତ୍ୱରାନ୍ୱିତ ହୋଇଛି । ତେବେ ପ୍ରଧାନମନ୍ତ୍ରୀ ମୋଦୀଙ୍କ ଜନ୍ମଦିନ 17 ସେପ୍ଟେମ୍ବର ଠାରୁ ଏହା ଅଧିକ ତୀବ୍ର ହୋଇଛି ।


    ସ୍ୱଚ୍ଛତା ସ୍ୱେଚ୍ଛାସେବୀ , ଏନଜିଓ ଏବଂ ଅନ୍ୟ କର୍ମକର୍ତ୍ତାମାନେ ଉତ୍ସାହର ସହ ତାଙ୍କ ଜନ୍ମଦିନକୁ " ସେବା ଦିବସ ' ରୂପେ ପାଳନ କରିବା ସହ ସ୍ୱଚ୍ଛତା କାର୍ଯ୍ୟକ୍ରମରେ ଶ୍ରମଦାନ କରିଛନ୍ତି ।


    ଦେଶବ୍ୟାପୀ ବିଭିନ୍ନ କ୍ଷେତ୍ରରେ ସକ୍ରିୟ ଲୋକମାନଙ୍କୁ ପ୍ରଧାନମନ୍ତ୍ରୀ ବ୍ୟକ୍ତିଗତ ଭାବେ ଭାବପୂର୍ଣ୍ଣ ପତ୍ର ଲେଖି ସେମାନଙ୍କୁ ଏହି ଅଭିଯାନରେ ସାମିଲ ହେବା ଲାଗି ଆହ୍ୱାନ କରିଛନ୍ତି । ସ୍ୱଚ୍ଛତା ହିଁ ସେବା ଆନ୍ଦୋଳନରେ ସାମିଲ୍ ହେବା ଲାଗି ପ୍ରଧାନମନ୍ତ୍ରୀଙ୍କ ସାଦର ନିମନ୍ତ୍ରଣ ତାଙ୍କ ପାଇଁ ସମ୍ମାନର ବିଷୟ ବୋଲି କହି ବିଶିଷ୍ଟ ବଲିଉଡ୍ ଅଭିନେତା ଅନୀଲ୍ କପୁର ଏଥିରେ ନିଶ୍ଚିତ ସାମିଲ୍ ହେବେ ବୋଲି କହିଛନ୍ତି । ଏହି ଆନ୍ଦୋଳନରେ ସାମିଲ୍ ହେବା ଲାଗି ପ୍ରଧାନମନ୍ତ୍ରୀ ମାଲାୟଲମ ସୁପରଷ୍ଟାର ମୋହନଲାଲଙ୍କୁ ମଧ୍ୟ ପତ୍ର ଲେଖିଥିବା ଜଣାପଡ଼ିଛି । ତେଲଙ୍ଗାନାରୁ ପ୍ରତିନିଧିତ୍ୱ କରୁଥିବା ଟିଆରଏସର ଯୁବ ନେତା କେଟି ରାମାରାଓ ମଧ୍ୟ ପ୍ରଧାନମନ୍ତ୍ରୀଙ୍କ ଠାରୁ ପତ୍ର ପାଇଥିବା ଜଣାପଡ଼ିଛି ।


    ସାରା ଦେଶରେ ବିଭିନ୍ନ ମନ୍ତ୍ରଣାଳୟ , ସରକାରୀ ବିଭାଗ ଏବଂ ସାଧାରଣ ପ୍ରଶାସନିକ ଅଧିକାରୀମାନେ ସ୍ୱଚ୍ଛତା ଅଭିଯାନରେ ସକ୍ରିୟ ଭାବେ ସାମିଲ୍ ହୋଇଛନ୍ତି । ଉପରାଷ୍ଟ୍ରପତି ଭେଙ୍କେୟା ନାଇଡ଼ୁ ସ୍ୱଚ୍ଛତା ହିଁ ସେବା ଅଭିଯାନକୁ ପରିଚାଳିତ କରିଥିବା ବେଳେ ରାଜସ୍ଥାନ ରାଜ୍ୟପାଳ କଲ୍ୟାଣ ସିଂ ନିଜ କାର୍ଯ୍ୟାଳୟକୁ ସ୍ୱଚ୍ଛ କରିବା ପାଇଁ ଆଗେଇ ଆସିଛନ୍ତି ।


    ସରକାରୀ କଳ ସ୍ୱଚ୍ଛତା ଅଭିଯାନରେ ସ୍ୱଭାବିକ ଭାବେ ସାମିଲ୍ ହୋଇଥିବା ବେଳେ ବିଶିଷ୍ଟ ବ୍ୟକ୍ତିବିଶେଷମାନେ ମଧ୍ୟ ସ୍ୱଚ୍ଛତା ହିଁ ସେବା ଅଭିଯାନରେ ସାମିଲ୍ ହୋଇଛନ୍ତି । ମହାରାଷ୍ଟ୍ରରେ ସଂଗୀତ ନିର୍ଦ୍ଦେଶକ ଅନୁ ମଲିକ ଲୋକମାନଙ୍କ ସହ ସ୍ୱଚ୍ଛତା କାର୍ଯ୍ୟରେ ସାମିଲ୍ ହୋଇଥିଲେ । ତେଲୁଗୁ ସୁପରଷ୍ଟାର ଦମ୍ପତି ନାଗାର୍ଜ୍ଜୁନ ଏବଂ ଅମାଲା ସ୍ୱେଚ୍ଛାସେବୀଙ୍କ ସହ ହାଇଦ୍ରାବାଦରେ ସ୍ୱଚ୍ଛତା ଅଭିଯାନରେ ସାମିଲ୍ ହୋଇଥିଲେ । ମୁମ୍ବାଇରେ ଅଭିନେତା ରବି କିଷନ୍ ମଧ୍ୟ ସ୍ୱଚ୍ଛତା କାର୍ଯ୍ୟକ୍ରମରେ ଭାଗ ନେଇଥିଲେ । ଅନ୍ତର୍ଜାତୀୟ ଖ୍ୟାତିସମ୍ପନ୍ନ ବାଲୁକା ଶିଳ୍ପୀ ସୁଦର୍ଶନ ପଟ୍ଟନାୟକ ନାଗରିକମାନଙ୍କର ନେତୃତ୍ୱ ନେଇ ପୁରୀ ବେଳାଭୂମିରେ ସଫେଇ କରିବା ସହିତ ଏକ ବାଲୁକା କଳା ମାଧ୍ୟମରେ ପ୍ରଧାନମନ୍ତ୍ରୀଙ୍କୁ ଜନ୍ମଦିନର ଶୁଭେଚ୍ଛା ଜଣାଇଥିଲେ ।


    କାର୍ଗିଲ ଠାରୁ ଆରମ୍ଭ କରି ରାମନାଥପୁରମ୍ ପର୍ଯ୍ୟନ୍ତ , ମଣିପୁର ଠାରୁ ମହାରାଷ୍ଟ୍ର ପର୍ଯ୍ୟନ୍ତ ସ୍ୱଚ୍ଛତା ପାଇଁ ଏକ ନୂତନ ଉତ୍ସାହ ଦେଖିବାକୁ ମିଳିଛି ।


    ସାମାଜିକ ଗଣମାଧ୍ୟମରେ ମଧ୍ୟ ସ୍ୱଚ୍ଛତା ସପକ୍ଷରେ ଅଧିକ ପ୍ରଚାର ଦେଖିବାକୁ ମିଳିଛି ।


    100 ଟି ବର୍ଜ୍ୟରୁ ପ୍ରଦୂଷଣ ମୁକ୍ତ ଶକ୍ତି ଉତ୍ପାଦନ ଲାଗି ଏନଟିପିସି ପକ୍ଷରୁ ଅନ୍ତର୍ଜାତୀୟ ସଂସ୍ଥାଙ୍କ ଠାରୁ ଆଗ୍ରହ ଆହ୍ୱାନ କରାଯାଇଛି ।


    ପାନୀୟ ଜଳ ଏବଂ ପରିମଳ ମନ୍ତ୍ରାଳୟ ପକ୍ଷରୁ ସ୍ୱଚ୍ଛ ଭାରତ ଚିତ୍ରାଙ୍କନ ପ୍ରତିଯୋଗିତା ଆୟୋଜନ କରାଯାଇଥିଲା । ମୋଟ୍ 2.46 କୋଟି ଛାତ୍ରଛାତ୍ରୀ ସ୍ୱଚ୍ଛ ସଂକଳ୍ପ ଏବଂ ସ୍ୱଚ୍ଛ ସିଦ୍ଧି ଚିତ୍ରାଙ୍କନ ପ୍ରତିଯୋଗିତାରେ ଭାଗ ନେବା ପାଇଁ ଆବେଦନ କରିଥିଲେ ।


    **************

    
    
    (Release ID: 1503262) Visitor Counter : 2