      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ସୌଭାଗ୍ୟ ଯୋଜନା ଲୋକାର୍ପଣ ଅବସରରେ ପ୍ରଧାନମନ୍ତ୍ରୀଙ୍କ ଅଭିଭାଷଣ
      Posted On: 25 SEP 2017 8:24PM by PIB Bhubaneshwar


    ପେଟ୍ରୋଲିୟମ ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ ମହାଶୟ , ଶକ୍ତି ମନ୍ତ୍ରୀ ଶ୍ରୀ ଆର.କେ.ସିଂହ ମହାଶୟ , ଶକ୍ତି ସଚିବ ଶ୍ରୀ ଅଜୟ କେ. ଭଲ୍ଲା ମହାଶୟ , ପେଟ୍ରୋଲିୟମ ସଚିବ ଶ୍ରୀ କପିଲ ଦେବ ତ୍ରିପାଠୀ ମହାଶୟ , ଓଏନଜିସିର ସିଏମଡି ଶ୍ରୀ ଡି.କେ.ସରାଫ ମହାଶୟ ଓ ଏଠି ଉପସ୍ଥିତ ଅନ୍ୟ ମହାନୁଭବ ,


    ଆଜି ଏକ ସଙ୍ଗେ 3ଟି ପବିତ୍ର ଅବସରର ତ୍ରିବେଣୀ ସଂଯୋଗ ପାଲଟିଛି । ଆଜି ନବରାତ୍ରର ପଞ୍ଚମ ଦିନ ଓ ଏହି ଦିନ ସ୍କନ୍ଦମାତାଙ୍କ ପୂଜା ମଧ୍ୟ କରାଯାଏ । ସ୍କନ୍ଦମାତାଙ୍କୁ ସୌରମଣ୍ଡଳର ଅଧିଷ୍ଠାତ୍ରୀ ଦେବୀ ବୋଲି ବିବେଚନା କରାଯାଏ । ସ୍କନ୍ଦମାତାଙ୍କ ଆଶୀର୍ବାଦରେ ନବରାତ୍ରର ଏହି ଦିନଗୁଡ଼ିକରେ ଦେଶର ମହିଳାଙ୍କ ସୁରକ୍ଷା ଓ ସେମାନଙ୍କର ଜୀବନ ସହ ଜଡ଼ିତ ଏକ ବହୁତ ମହତ୍ୱପୂର୍ଣ୍ଣ ଯୋଜନାର ଆଜି ଶୁଭାରମ୍ଭ ହେବାକୁ ଯାଉଛି ।


    ଆଜି ହିଁ ଶ୍ରଦ୍ଧେୟ ପଣ୍ଡିତ ଦୀନଦୟାଲ ଉପାଧ୍ୟାୟ ମହାଶୟଙ୍କ ଜନ୍ମଦିନ । ଆଉ ଆଜି ହିଁ ଦେଶକୁ ଦୀନ ଦୟାଲ ଉର୍ଜା ଭବନ ମଧ୍ୟ ମିଳିଛି । ପରିବେଶ ଅନୁକୂଳ ଓ ବିଦ୍ୟୁତର କମ୍ ଖର୍ଚ୍ଚ ବିଶିଷ୍ଟ ଏହି ସବୁଜ କୋଠାର ଲୋକାର୍ପଣ କରି ମୋର ଅତ୍ୟନ୍ତ ସୁଖଦ ଅନୁଭୂତି ହେଉଛି । ମୋତେ କୁହାଯାଇଛି ଯେ ଏବେ ଓଏନଜିସିର ହଜାର ହଜାର କର୍ମଚାରୀ ସ୍ୱତନ୍ତ୍ର ଭାବେ ଭିଡ଼ିଓ ଲିଙ୍କ୍ ମାଧ୍ୟମରେ ଏହି କାର୍ଯ୍ୟକ୍ରମ ସହ ସଂଯୋଜିତ ହୋଇଛନ୍ତି । ମୁଁ ଆପଣ ସମସ୍ତଙ୍କୁ ଏହି ଭବ୍ୟ ଭବନ ପାଇଁ ଅଭିନନ୍ଦନ ଜଣାଉଛି , ଶୁଭକାମନା ଜଣାଉଛି ।


    ଆଜି ଏକପ୍ରକାରେ ଦେଖିଲେ ଏଠି ଆଧ୍ୟାତ୍ମ , ଆସ୍ଥା ଓ ଆଧୁନିକ ଜ୍ଞାନକୌଶଳ - ତିନିଟି ହିଁ କ୍ଷେତ୍ର ଶକ୍ତିରେ ଚମକୁଛି , ଆଲୋକିତ କରୁଛି ।


    ଭାଇ ଓ ଭଉଣୀମାନେ , ଗତବର୍ଷ ଆଜିର ଦିନରେ ଗରିବଙ୍କ କଲ୍ୟାଣ ବର୍ଷର ଆରମ୍ଭ ହୋଇଥିଲା । ସରକାର ସ୍ଥିର କରିଥିଲେ କି ବର୍ଷକ ପର୍ଯ୍ୟନ୍ତ ପଣ୍ଡିତ ଦୀନଦୟାଲ ଉପାଧ୍ୟାୟ ମହାଶୟଙ୍କ ଜନ୍ମ ଶତ ବାର୍ଷିକୀକୁ ଗରିବ କଲ୍ୟାଣ ବର୍ଷ ଭାବେ ପାଳନ କରାଯିବ । ଆଜି ବର୍ଷ ହିସାବରେ ଯଦିଓ ଏହାର ସମାପନ ହେଉଛି କିନ୍ତୁ ଗରିବ କଲ୍ୟାଣ ଏହି ସରକାରର ପରିଚୟ ସହ ଜଡ଼ିତ ହୋଇଛି ।


    ଜନଧନ ଯୋଜନାରୁ ଆରମ୍ଭ କରି ସ୍ୱଚ୍ଛ ଭାରତ ଅଭିଯାନ ପର୍ଯ୍ୟନ୍ତ , ଉଜ୍ୱଳାରୁ ଆରମ୍ଭ କରି ମୁଦ୍ରା ଯୋଜନା ପର୍ଯ୍ୟନ୍ତ , ଷ୍ଟାର୍ଟଅପରୁ ଆରମ୍ଭ କରି ଷ୍ଟାଣ୍ଡଅପ୍ ଇଣ୍ଡିଆ ପର୍ଯ୍ୟନ୍ତ , ଉଜାଲାରୁ ଆରମ୍ଭ କରି ଉଡାଣ ପର୍ଯ୍ୟନ୍ତ ଆପଣଙ୍କୁ କେବଳ ଗରିବଙ୍କ କଲ୍ୟାଣ ହିଁ ଦେଖାଯିବ ।


    କେହି ଚିନ୍ତା କରିନଥିଲେ କି କେବେ ଏଭଳି ସରକାର ମଧ୍ୟ ଆସିବ ଯିଏ 30କୋଟି ଗରିବଙ୍କ ପାଇଁ ବ୍ୟାଙ୍କ ଖାତା ଖୋଲିବ । କେହି ଭାବିନଥିଲେ କି କେବେ ଏଭଳି ସରକାର ଆସିବ ଯିଏ ମାସକୁ ଏକ ଟଙ୍କା ଓ 90 ପଇସା ପ୍ରତିଦିନ ପ୍ରିମିୟମରେ ବର୍ଷକୁ 15କୋଟି ଗରିବ ଲୋକଙ୍କୁ ବୀମା ଉପଲବ୍ଧ କରାଇବ । କେହି ଭାବିନଥିବେ କି ଏଭଳି ସରକାର ଆସିବ ଯିଏ ବିନା ବ୍ୟାଙ୍କ ଗ୍ୟାରେଣ୍ଟିରେ 9 କୋଟି ଏକାଉଣ୍ଟଧାରୀଙ୍କୁ ସାଢ଼େ 3ଲକ୍ଷ କୋଟି ଟଙ୍କାରୁ ଉର୍ଦ୍ଧ୍ଵ ଋଣ ଦେବ । କେହି ଭାବିନଥିବେ କି ଏଭଳି ସରକାର ଆସିବ ଯିଏ ଏ ସମ୍ପର୍କରେ ଚିନ୍ତା କରିବ କି ମହିଳାଙ୍କୁ କିଭଳି ରୋଷେଇରେ ଧୂଆଁରୁ ମୁକ୍ତି ମିଳିବ । କେହି ଚିନ୍ତା କରିନଥିବେ ଏଭଳି ସରକାର ଆସିବ ଯିଏ ଏ ସମ୍ପର୍କରେ ଭାବିବ କି ହାୱାଇ ଚପଲ ପିନ୍ଧୁଥିବା ଲୋକ ବି ଉଡାଜାହାଜରେ ଉଡ଼ିପାରିବ । କେହି ଭାବିନଥିବେ କି କେବେ ଏଭଳି ସରକାର ଆସିବ ଯିଏ ଷ୍ଟେଣ୍ଟର ମୂଲ୍ୟ ହ୍ରାସ କରିଦେବ , ଆଣ୍ଠୁ ପ୍ରତିରୋପଣର ମୂଲ୍ୟ ବି ଗରିବ ଓ ମଧ୍ୟମ ବର୍ଗଙ୍କୁ ସୁହାଇବା ଭଳି ହୋଇଯିବ ।


    ଗରିବଙ୍କ ସ୍ୱପ୍ନ ହେଉଛି ମୋ ’ ସରକାର ସ୍ୱପ୍ନ ଏବଂ ଗରିବଙ୍କ କଷ୍ଟ , ତା ’ ର ଦୈନନ୍ଦିନ ଜୀବନରେ ଆସୁଥିବା ସମସ୍ୟାକୁ ହ୍ରାସ କରିବା ମୋ ’ ସରକାରର ସବୁଠାରୁ ବଡ଼ ଦାୟିତ୍ୱ । ଆଜି ଏହି କ୍ରମରେ ଦେଶର କୋଟି କୋଟି ଗରିବ ପରିବାର ସହ ଜଡ଼ିତ , ଗରିବ ମହିଳାଙ୍କ ସହ ଜଡ଼ିତ , ଏକ ବହୁତ ବଡ଼ , ବହୁତ ମହତ୍ୱପୂର୍ଣ୍ଣ ଓ ଅତ୍ୟନ୍ତ ଆବଶ୍ୟକ ଯୋଜନାର ଶୁଭାରମ୍ଭ କରାଯାଉଛି ।


    ଭାଇ ଓ ଭଉଣୀମାନେ ଏହି ଯୋଜନାର ନାଁ ପ୍ରଧାନମନ୍ତ୍ରୀ ସହଜ ବିଜୁଳି ପ୍ରତି ଘର ଯୋଜନା ଅର୍ଥାତ ସୌଭାଗ୍ୟ ।


    ବନ୍ଧୁଗଣ , ସ୍ୱାଧୀନତାର 70ବର୍ଷ ପରେ ବି ଆମ ଦେଶରେ 4କୋଟିରୁ ଉର୍ଦ୍ଧ୍ଵ ଘର ଏଭଳି ରହିଛି ଯେଉଁଠି ବିଦ୍ୟୁତ ସଂଯୋଗ ନାହିଁ । ଆପଣ ଚିନ୍ତା କରନ୍ତୁ , ଚାରିକୋଟି ଘରେ ରହୁଥିବା ଲୋକଙ୍କ ଜୀବନ କେମିତି ହୋଇଥିବ । ଆପଣ କଳ୍ପନା କରନ୍ତୁ କି ଆପଣଙ୍କ ଜୀବନରୁ ଏବେ ବିଜୁଳି ଚାଲିଗଲେ ଆପଣଙ୍କ ଜୀବନ କେମିତି ହୋଇଯିବ ।


    ବନ୍ଧୁଗଣ , 125ବର୍ଷରୁ ଅଧିକ ବର୍ଷ ବିତିଗଲାଣି । ଯେତେବେଳେ ମହାନ ବୈଜ୍ଞାନିକ ଥମାସ୍ ଆଲ୍ଭା ଏଡିସନ୍ ବଲ୍ବ ଆବିଷ୍କାର କରିଥିଲେ । ବିଶ୍ୱକୁ ନିଜର ଆବିଷ୍କାର ଦେଖାଇ ଏଡିସନ୍ କହିଥିଲେ- ଆମେ ବିଜୁଳିକୁ ଏତେ ଶସ୍ତା କରିଦେବା ଯେ କେବଳ ଧନୀ ଲୋକମାନେ ମହମବତୀ ଜାଳିବେ ।


    ଆମ ସମସ୍ତଙ୍କ ପାଇଁ ଏହା ଦୁଃଖଦ ଓ ଅବଶୋଷଜନକ କଥା ଯେ ଆଜିପର୍ଯ୍ୟନ୍ତ ଦେଶର ଚାରି କୋଟି ଘରେ ବଲ୍ବ ତ ଦୂରର କଥା ବିଜୁଳି ଟିକେ ପହଚିଂ ପାରିନାହିଁ । ଏସବୁ ଘରେ ଆଜି ବି ମହମବତୀ ଜଳୁଛି । ଡିବିରି ଜଳୁଛି , ଲଣ୍ଠନ ଜଳୁଛି । ଏହି କୋଟି କୋଟି ଗରିବ ପରିବାରରେ ଆଜି ବି ସନ୍ଧ୍ୟା ପରେ ପିଲାଙ୍କ ପଢ଼ିବାରେ ସମସ୍ୟା ହେଉଛି । ପଢ଼ୁଛନ୍ତି ତା ’ ପୁଣି ଲଣ୍ଠନ ଆଲୁଅରେ । ସୁଖସୁବିଧା କଥା ଛାଡ଼ନ୍ତୁ , ଘରେ ମହିଳାମାନଙ୍କୁ ବି ଅନ୍ଧାରରେ ରୋଷେଇ କରିବାକୁ ପଡ଼ୁଛି ।


    ଘରେ ଆଲୁଅ ନାହିଁ , ବିଜୁଳି ସଂଯୋଗ ନାହିଁ , ଏହାର ସିଧା ପ୍ରଭାବ ରାସ୍ତାର ଆଲୁଅ ଉପରେ ପଡ଼ିଥାଏ । ଅନ୍ଧାରରେ ଘରୁ ବାହାରିବା କଷ୍ଟକର ହୋଇଯାଏ । ବିଶେଷକରି ମହିଳାମାନେ ତ ଯେମିତି ଘରେ ବାନ୍ଧି ହୋଇ ରହିଯାଆନ୍ତି ।


    ବିଜୁଳି ବିନା ଜୀବନ କେମିତି କଟେ , ଏହା ବୁଝିବା ଆମର-ଆପଣଙ୍କ , ପ୍ରତ୍ୟେକ ବ୍ୟକ୍ତିଙ୍କ ପାଇଁ ଜରୁରୀ ଯାହାଙ୍କ ପାଖରେ ବିଜୁଳି ସଂଯୋଗ ଅଛି । ବିନା ବିଜୁଳିରେ ଥିବା ଏସବୁ ଘରେ ଯେତେବେଳେ ବିଜୁଳି ପହଂଚିବ , ସେତେବେଳେ ସେମାନଙ୍କ ଭାଗ୍ୟ ଚମକିବ , ସେତେବେଳେ ସେମାନଙ୍କ ପାଇଁ ସୌଭାଗ୍ୟ ଆସିବ ।


    ପ୍ରଧାନମନ୍ତ୍ରୀ ସହଜ ବିଜୁଳି ପ୍ରତ୍ୟେକ ଘର ଯୋଜନା ଅର୍ଥାତ ସୌଭାଗ୍ୟ ଅଧୀନରେ ସରକାର ଦେଶର ସମସ୍ତ ଏଭଳି ଘରେ ତାହା ତେଣିକି ଗାଁ ହେଉ କି ସହର ହେଉ , ଅବା ଦୂରଦୂରାନ୍ତ ଅଂଚଳ ହେଉ । ଉକ୍ତ ଘରକୁ ବିଜୁଳି ସଂଯୋଗ ଯୋଗାଇ ଦେବେ । କୌଣସି ଗରିବଙ୍କୁ ବିଜୁଳି ସଂଯୋଗ ପାଇଁ କୌଣସି ପ୍ରକାରର ଶୁଳ୍କ ଦେବାକୁ ପଡ଼ିବ ନାହିଁ । ସରକାର ଗରିବଙ୍କ ଘରକୁ ଯାଇ ବିଜୁଳି ସଂଯୋଗ ଦେବେ । ଯେଉଁ ବିଜୁଳି ସଂଯୋଗ ପାଇଁ ଗରିବ ଲୋକଙ୍କୁ ଗାଁର ମୁଖିଆ ଘରକୁ , ସରକାରୀ ଅଫିସକୁ ଚକ୍କର କାଟିବାକୁ ପଡ଼ୁଥିଲା , ସେହି ଗରିବଙ୍କ ଘରକୁ ଯାଇ ସରକାର ନିଜେ ବିଜୁଳି ସଂଯୋଗ ଦେବେ । ଗୋଟିଏ ବି ଟଙ୍କା ନନେଇ ବିଜୁଳି ସଂଯୋଗ ଦେବେ ।


    ଦେଶର ପ୍ରତ୍ୟେକ ଗରିବ ଘରେ ବିଜୁଳି ସଂଯୋଗ ପହଚାଂଇବା ପାଇଁ 16ହଜାର କୋଟି ଟଙ୍କାରୁ ଉର୍ଦ୍ଧ୍ଵ ଖର୍ଚ୍ଚ ହେବ । ଆମେ ନିଷ୍ପତ୍ତି ନେଇଛୁ କି ଏହାର ବୋଝ କୌଣସି ଗରିବ ଲୋକଙ୍କ ଉପରେ ଲଦି ଦିଆଯିବ ନାହିଁ ।


    ଏହି ସରକାର ଗରିବଙ୍କୁ ଉକ୍ତ ସୌଭାଗ୍ୟ ଦେବା ପାଇଁ ସଂକଳ୍ପ ନେଇଛି । ଗରିବଙ୍କୁ ସୌଭାଗ୍ୟର ଏହି ସଂକଳ୍ପ ଆମେ ପ୍ରମାଣିତ କରାଇବୁ ।


    ବନ୍ଧୁଗଣ , ପଣ୍ଡିତ ଦୀନଦୟାଲ ଉପାଧ୍ୟାୟ କହିଥିଲେ କି – “ ଆର୍ଥିକ ଯୋଜନା ତଥା ଆର୍ଥିକ ପ୍ରଗତିର ମାପକାଠି ସମାଜରେ ଉପରର ସିଡିରେ ପହଂଚିଥିବା ବ୍ୟକ୍ତି ନୁହେଁ ବରଂ ସବୁଠୁ ତଳସ୍ତରରେ ରହିଥିବା ବ୍ୟକ୍ତିଠାରୁ ହେଉ” । ଅର୍ଥାତ ସରକାରଙ୍କ ଯୋଜନାର ପ୍ରାମାଣିକତା ଏହି ଆଧାରରେ ହେବା ଉଚିତ କି ଏଥିରେ ଗରିବଙ୍କ କେତେ ଫାଇଦା ହେଲା । ଆଜି ମୋତେ ଖୁସି ଲାଗୁଛି ଯେ ପଣ୍ଡିତ ଦୀନଦୟାଲଙ୍କ ଜନ୍ମଦିବସରେ ଦେଶର କୋଟି କୋଟି ଗରିବ ପରିବାରର ସ୍ୱପ୍ନକୁ ପୁରା କରିବା ପାଇଁ ଏତେ ବଡ଼ ଯୋଜନାର ଆରମ୍ଭ ହେଉଛି ।


    ଘରେ ବିଜୁଳି ନହେବା ଯୋଗୁ ଗରିବ ଓ ବିଶେଷକରି ମହିଳା-ଶିଶୁଙ୍କୁ ଯେମିତି ସମସ୍ୟା ହୁଏ ତାକୁ ବୁଝି ସରକାର ଏଭଳି 18ହଜାର ଗାଁରେ ବିଜୁଳି ପହଂଚାଇବାକୁ ପ୍ରତିଶ୍ରୁତିବଦ୍ଧ , ଯେଉଁଠିକି ସ୍ୱାଧୀନତାର ଏତେ ବର୍ଷ ପରେ ବିଜୁଳି ପହଂଚିନାହିଁ । ମୁଁ ଲାଲକିଲ୍ଲାରୁ ଏକ ହଜାର ଦିନରେ ଏହି କାମ ପୂରଣ କରିବାର ପ୍ରତିଶ୍ରୁତି ଦେଇଥିଲି ।


    ଏହି 18ହଜାର ଗାଁ ମଧ୍ୟରୁ ଏବେ 3ହଜାର ଗାଁରୁ ବି କମ୍ ଏଭଳି ବାକି ରହିଛି ଯେଉଁଠି ବିଜୁଳି ପହଂଚିବା ବାକି ଅଛି । ମୋର ବିଶ୍ୱାସ ଯେ ଏହି ଗାଁଗୁଡ଼ିକରେ ବି ନିର୍ଦ୍ଧାରିତ ସମୟ ଭିତରେ ବିଜୁଳି ପହଂଚିଯିବ ।


    ଭାଇ ଓ ଭଉଣୀମାନେ : ନିଉ ଇଣ୍ଡିଆରେ ପ୍ରତ୍ୟେକ ଗାଁକୁ କେବଳ ବିଜୁଳି ପହଂଚିବ ନାହିଁ ବରଂ ନିଉ ଇଣ୍ଡିଆରେ ପ୍ରତ୍ୟେକ ଘରେ ବିଜୁଳି ସଂଯୋଗ ମଧ୍ୟ ହେବ ।


    ପ୍ରଧାନମନ୍ତ୍ରୀ ସହଜ ବିଜୁଳି ପ୍ରତ୍ୟେକ ଘରେ ଯୋଜନା ଅର୍ଥାତ ସୌଭାଗ୍ୟ ର ଆରମ୍ଭ ହେବା ସରକାରଙ୍କ ଇଚ୍ଛାଶକ୍ତି ଓ ଦେଶରେ ଉର୍ଜା କ୍ରାନ୍ତି ପାଇଁ କରାଯାଉଥିବା ଉପାୟର ମଧ୍ୟ ଏକ ପ୍ରତୀକ । ବିଜୁଳି ସଙ୍କଟ ଦୂର ବିନା , ବ୍ୟବସ୍ଥାରେ ସୁଧାର ବିନା , ପୁରୁଣା ବ୍ୟବସ୍ଥାର ଆଧୁନିକୀକରଣ ବିନା ଏଭଳି ଯୋଜନାର ଆରମ୍ଭ କରାଯାଇପାରିବ ନାହିଁ । ଏହି ଯୋଜନା ଗତ 3ବର୍ଷ ମଧ୍ୟରେ କରାଯାଇଥିବା କେନ୍ଦ୍ର ସରକାରଙ୍କ ପ୍ରୟାସର ମଧ୍ୟ ପ୍ରତୀକ ।


    ଦେଶର ଲୋକମାନେ ସେଦିନ ଭୁଲିପାରିବେ ନାହିଁ , ଯେତେବେଳେ ଟିଭି ଚାନେଲରେ ବଡ଼ ବଡ଼ ବ୍ରେକିଂ ନ୍ୟୁଜ ଚାଲୁଥିଲା କି କୋଇଲା ଘରେ ମାତ୍ର ଗୋଟିଏ ଦିନର କୋଇଲା ବାକି ଅଛି । ଦୁଇଦିନର କୋଇଲା ବାକି ଅଛି । ବିଜୁଳି ସଙ୍କଟର ସେ ଯୁଗ ଥିଲା , ଯେତେବେଳେ ଗ୍ରୀଡ ଫେଲ୍ ହୋଇଯାଉଥିଲା । ପୁରା ରାଜ୍ୟ ଅନ୍ଧକାରରେ ଡୁବି ଯାଉଥିଲା । ଏହା ମୁଁ ଅନେକ ଦଶନ୍ଧି ପୂର୍ବର କଥା କହୁନାହିଁ । ଏସବୁ କିଛି ଏହି ଦଶନ୍ଧିର ଆରମ୍ଭ ହୋଇଥିଲା । ଗତ ସରକାର ସମୟରେ ହିଁ ହୋଇଥିଲା ।


    ଏବେ ମନେପକାନ୍ତୁ , କେତେ ଦିନ ହେଲା ଏଭଳି ବ୍ରେକିଂ ନ୍ୟୁଜ ଚାଲିଥିଲା । ବନ୍ଧୁଗଣ , ଦେଶ ବିଜୁଳି ସଙ୍କଟକୁ ପଛରେ ପକାଇ ଏବେ ବିଜୁଳି ବଳକା ହେବାରେ ଲାଗିଛି । ଆଉ ଏସବୁ କିଛି ଏକ ବଡ଼ ରଣନୀତି ଆଧାରରେ , ନୂଆ ଆଭିମୁଖ୍ୟ ସହ , ନୂଆ ନୀତି ସହ ବହୁମୁଖୀ ପଦକ୍ଷେପ ଉଠାଇବା ଦ୍ୱାରା ହୋଇଛି ।


    ଦେଶର ବିଜୁଳି ବ୍ୟବସ୍ଥା , ସୁଧାରିବା ପାଇଁ ଚାରଟି ଭିନ୍ନ ଭିନ୍ନ ପର୍ଯ୍ୟାୟରେ ଏକସଙ୍ଗେ କାମ କରାଯାଇଛି । ଉତ୍ପାଦନ , ପରିବହନ , ବିତରଣ ଓ ସଂଯୋଗ । ଯଦି ଉତ୍ପାଦନ ନହେବ ତା ’ ହେଲେ ପରିବହନ ଓ ବିତରଣ ବ୍ୟବସ୍ଥା ସୁଦୃଢ଼ ହେବ ନାହିଁ । ତେଣିକି ସଂଯୋଗର ଯେତେ କଥା କହିଲେ ବି ଘରେ ଘରେ ବିଜୁଳି ପହଂଚି ପାରିବ ନାହିଁ ।


    ତେଣୁ ସରକାର ଗଠନ ହେବା ପରେ , ସର୍ବପ୍ରଥମେ ଉତ୍ପାଦନ ବୃଦ୍ଧି ଉପରେ ଗୁରୁତ୍ୱ ଦିଆଯାଇଥିଲା । ସୌର ଶକ୍ତି , ପାଣିରୁ ପ୍ରସ୍ତୁତ ହେଉଥିବା ବିଜୁଳି , କୋଇଲାରୁ ଉତ୍ପାଦିତ ହେଉଥିବା ବିଜୁଳି ଓ ପରମାଣୁ ଶକ୍ତିରୁ - ସବୁ କ୍ଷେତ୍ରରେ ଉତ୍ପାଦନ ବୃଦ୍ଧି ପାଇଁ ଚାରିଆଡ଼ୁ କାମ ଆରମ୍ଭ ହୋଇଥିଲା ।

     1. ବନ୍ଧୁଗଣ , 2015 ମସିହାରେ ଆମେ କୋଇଲା ଖଣି ପାଇଁ ଏକ ନୂଆ ଅଧିନିୟମ ଲାଗୁ କରିଥିଲୁ ଯାହା ଆଧାରରେ ପ୍ରଥମଥର କୋଇଲା ଖଣିର ରିଭର୍ସ ଇ-ନିଲାମୀ ଆରମ୍ଭ ହୋଇଥଲା । 2009 ରୁ 2014 ମସିହା ପର୍ଯ୍ୟନ୍ତ 5ବର୍ଷ ମଧ୍ୟରେ କୋଇଲାର ଉତ୍ପାଦନ ମାତ୍ର 34 ନିୟୁତ ଟନ୍ ବଢ଼ିଥିଲା । କିନ୍ତୁ ଗତ 3ବର୍ଷ ମଧ୍ୟରେ ଆମେ 93 ନିୟୁତ ଟନ୍ ଉତ୍ପାଦନ ବୃଦ୍ଧି କରି ପ୍ରତିବର୍ଷ 659 ନିୟୁତ ଟନ କରିଦେଇଛୁ । ଆପଣଙ୍କୁ ଜଣାଇ ମୋତେ ଖୁ ସି ଲାଗୁଛି କି ଏହି ସରକାର 3ବର୍ଷ ମଧ୍ୟରେ ସରକାରୀ ଉଦ୍ୟୋଗ ଦ୍ୱାରା କୋଇଲା ଉତ୍ପାଦନରେ ହୋଇଥିବା ବୃଦ୍ଧି , ଗତ ସରକାରର 5ବର୍ଷ କାର୍ଯ୍ୟକାଳରେ ହୋଇଥିବା ବୃଦ୍ଧି ତୁଳନାରେ ଦେଢ଼ଗୁଣ ଅଧିକ ।

    ଯେଉଁମାନଙ୍କୁ ଖଣି ନୁହେଁ , କୋଇଲା ଦରକାର ସେମାନଙ୍କ ପାଇଁ ଚାରିମାସ ପୂର୍ବରୁ ସରକାର ‘ ଶକ୍ତି ’ ନାମରେ ଏକ ନୂଆ କୋଇଲା ଆବଣ୍ଟନ ନୀତି ମଧ୍ୟ କାର୍ଯ୍ୟକାରୀ କରିଛନ୍ତି । ଏହି ଆଧାରରେ ବିଜୁଳି ଉତ୍ପାଦନ କରୁଥିବା ତାପଜ ପ୍ଲାଣ୍ଟକୁ କୋଇଲା ଆବଣ୍ଟନ ପାରଦର୍ଶିୀ ଶୈଳୀରେ ନିଲାମ ଦ୍ୱାରା କରାଯାଉଛି । ଗତ ବର୍ଷ ଫେବୃୟାରୀରେ ସରକାର କୋଇଲା ଲିଙ୍କେଜର ପୁନଃ ଆବଣ୍ଟନ ପାଇଁ ସମସ୍ତ ପାରଦର୍ଶୀ ନିଲାମ ନୀତି ମଧ୍ୟ ଜାରି କରିସାରିଛନ୍ତି ।

     1. ବନ୍ଧୁଗଣ , ଯେଉଁ କୋଇଲାର ନିଲାମରେ କୋଟି କୋଟି ଟଙ୍କାର କୋଇଲା ଦୁର୍ନୀତି ହୋଇଥିଲା । ଉକ୍ତ କୋଇଲାର ନିଲାମର ଏକ ପାରଦର୍ଶୀ ଓ ଆଧୁନିକ ବ୍ୟବସ୍ଥା ଏହି ସରକାର ଦେଶକୁ ଦେଇଛନ୍ତି । ଏହି ସରକାରର ନୀତିଗୁଡ଼ିକର ଉଦ୍ଦେଶ୍ୟ ଠିକ୍ ଅଛି । ଏହି ସରକାର ବିଦ୍ୟୁତ କ୍ଷେତ୍ରରେ ସୁଲଭ , ଶସ୍ତା , ସ୍ଵଚ୍ଛ , ସୁନିୟୋଜିତ , ସୁଚିନ୍ତିତ ଏବଂ ସୁରକ୍ଷିତ ବିଜୁଳି ଉପଲବ୍ଧ କରାଇବାର 6ଟି ମୌଳିକ ସିଦ୍ଧାନ୍ତ ଉପରେ କାମ କରୁଛନ୍ତି ।
     2. ଗତ 3ବର୍ଷ ମଧ୍ୟରେ ସରକାରଙ୍କ ପ୍ରୟାସରେ ପ୍ରଥମଥର ସ୍ଥାପିତ କ୍ଷମତାରେ 60 ହଜାର ମେଗାୱାଟ୍ ବୃଦ୍ଧି ହୋଇଛି , ଯାହା ଲକ୍ଷ୍ୟରୁ 12% ଅଧିକ ।
     3. ବନ୍ଧୁଗଣ , ଭାରତର ଶକ୍ତି ସୁରକ୍ଷା ସୁନିଶ୍ଚିତ କରିବା ସମୟରେ ଆମେ ମଧ୍ୟ ସଂକଳ୍ପ ନେଇଥିଲୁ କି ଏହି କାମ ସ୍ଵଚ୍ଛ ଶକ୍ତି ବା କ୍ଲିନ୍ ଏନର୍ଜିକୁ ପ୍ରାଥମିକତା ଦେଇ କରାଯିବ । ତେଣୁ ସରକାର 2022 ମସିହା ସୁଦ୍ଧା 175 ଗିଗାୱାଟ୍ କ୍ଲିନ୍ ଏନର୍ଜି ଉତ୍ପାଦନର ଲକ୍ଷ୍ୟ ରଖିଥିଲେ । ଅର୍ଥାତ ଏଭଳି ବିଜୁଳି ଯାହା ସୌର , ପବନ ଓ ଜଳରୁ ଉତ୍ପାଦନ ହେବ ।
     4. ଏହି ଲକ୍ଷ୍ୟରେ ଚାଲି ଗତ 3ବର୍ଷ ମଧ୍ୟରେ ଭାରତରେ ଅକ୍ଷୟ ଶକ୍ତି କ୍ଷମତାକୁ ପ୍ରାୟ ଦ୍ୱିଗୁଣ କରିଦିଆଯାଇଛି । ଆଉ ଏଥିରେ 27ହଜାର ମେଗାୱାଟରୁ ଅଧିକ କ୍ଷମତାର ବୃଦ୍ଧି ହୋଇଛି । ଏହି ଅବଧିରେ ସୌର ଶକ୍ତିର କ୍ଷମତା ପ୍ରାୟ 5ଗୁଣ ବୃଦ୍ଧି ପାଇଛି ।
     5. ଅକ୍ଷୟ ଶକ୍ତି କ୍ଷେତ୍ରରେ ପ୍ରତିଯୋଗିତା ବୃଦ୍ଧିକୁ ପ୍ରୋତ୍ସାହିତ କରି ସରକାର ଏହା ମଧ୍ୟ ସୁନିଶ୍ଚିତ କରିଛନ୍ତି କି ତାହା ଦେଶର ସାଧାରଣ ନାଗରିକଙ୍କ ପାଇଁ ସୁଲଭ ମଧ୍ୟ ହେଉ । ଅକ୍ଷୟ ଶକ୍ତିର ଖର୍ଚ୍ଚରେ ହ୍ରାସ ଉପରେ କ୍ରମାଗତ ଦୃଷ୍ଟି ଦିଆଯାଉଛି । ଏହି କାରଣରୁ 2016-17 ମସିହାରେ ଆମକୁ ସୌର ଶକ୍ତି ମାତ୍ର 2 ଟଙ୍କା 44 ପଇସା ଓ ପବନ ଶକ୍ତି ମାତ୍ର 3 ଟଙ୍କା 42 ପଇସାର ସର୍ବନିମ୍ନ ଶୁଳ୍କରେ ମିଳିଛି । ଏତେ କମ୍ ଦାମ ମଧ୍ୟ ଆମ ଆଡ଼କୁ ଆନ୍ତର୍ଜାତିକ ଜଗତର ଧ୍ୟାନ ଆକର୍ଷିତ କରିଛି ।
     6. ବନ୍ଧୁଗଣ , ସରକାର ବିଦ୍ୟୁତ ପରିବହନ କ୍ଷେତ୍ରରେ ମଧ୍ୟ ପୁଞ୍ଜିନିବେଶକୁ ବୃଦ୍ଧି କରାଇଛନ୍ତି । ଯେଉଁ କାରଣରୁ ଦେଶର ପରିବହନ ନେଟୱାର୍କ ଦ୍ରୁତଗତିରେ ବୃଦ୍ଧି ପାଇଛି । ଗତ 3 ବର୍ଷ ମଧ୍ୟରେ ଦେଢ଼ ଲକ୍ଷ କୋଟିରୁ ଅଧିକ ଟଙ୍କାର କାମ ଏହି ପ୍ରୋଜେକ୍ଟରେ ହୋଇଛି । ଏହା ଗତ ସରକାରର ଶେଷ ତିନିବର୍ଷ ତୁଳନାରେ 83 ପ୍ରତିଶତରୁ ଅଧିକ । ଏହି ସରକାର ଦ୍ୱାରା ଧାର୍ଯ୍ୟ ଲକ୍ଷ୍ୟରୁ 12 ପ୍ରତିଶତ ଅଧିକ ପରିବହନ ଲାଇନ୍ ସ୍ଥାପନ ହୋଇଛି ।

    ଏହି କାରଣରୁ ନା ’ କେବଳ ଆଜି ଦେଶକୁ ସୁରକ୍ଷିତ ଓ ସନ୍ତୁଳିତ ଗ୍ରୀଡ୍ ଉପଲବ୍ଧ ହୋଇଛି ବରଂ ଆମେ ଏବେ ଦ୍ରୁତ ଗତି ସହ ଗୋଟିଏ ରାଷ୍ଟ୍ର , ଗୋଟିଏ ଗ୍ରୀଡ୍ ଓ ଗୋଟିଏ ଦରର ଲକ୍ଷ୍ୟ ଆଡ଼କୁ ଅଗ୍ରସର ହେଉଛୁ ।

     1. ଭାଇ ଓଭଉଣୀମାନେ ବର୍ଷବର୍ଷ ଧରି ଦେଶର ଶକ୍ତି କ୍ଷେତ୍ରର ଉପେକ୍ଷା କରାଯିବା ଯୋଗୁ ଏହି କ୍ଷେତ୍ରର ବହୁତ ବଡ଼ ଦୁର୍ବଳତା ପାଲଟିଯାଇଥିଲା ଶକ୍ତି ବିତରଣ । ଏହି କାରଣରୁ ଯେତେ ବିଜୁଳି ଦେଶରେ ଉତ୍ପାଦନ ହେଉଥିଲା , ସେତିକି ବିଜୁଳି ଲୋକଙ୍କୁ ମିଳିପାରୁନଥିଲା । ବିଦ୍ୟୁତ ବିତରଣ କମ୍ପାନୀଗୁଡ଼ିକ ମଧ୍ୟ ଅତିରିକ୍ତ ୟୁନିଟ୍ ଉପରେ ଆର୍ଥିକ କ୍ଷତି ସହୁଥିଲେ । ଏହି ଦୁର୍ବଳତାକୁ ଦୂର କରିବା ପାଇଁ ବିଦ୍ୟୁତ ବଣ୍ଟନ ବ୍ୟବସ୍ଥା ସୁଦୃଢ଼ କରିବା ପାଇଁ 2015 ମସିହାରେ ସରକାର ଉଜ୍ୱଳ ଡିସ୍କମ୍ ଏସ୍ୟୁରାନ୍ସ ଯୋଜନା ଅର୍ଥାତ୍ ‘ ଉଦୟ ’ ର ଆରମ୍ଭ କରିଥିଲେ । ଉଦୟ ଯୋଜନାର ଉଦ୍ଦେଶ୍ୟ ବିଜୁଳି ବଣ୍ଟନରେ ଲାଗିଥିବା କମ୍ପାନୀଗୁଡ଼ିକରେ ଅଧିକ କାର୍ଯ୍ୟକ୍ଷମ ଓ ଆର୍ଥିକ ପରିଚାଳନାର ସ୍ଥାପନ କରିବା । ଯେତେବେଳେ ଏହି କମ୍ପାନୀଗୁଡ଼ିକର ସ୍ଥାୟିତ୍ୱ ହେବ , ସେମାନେ ବ୍ୟବସାୟିକ ଭାବେ ସୁଦୃଢ଼ ହେବେ , ତା ’ ପରେ ହିଁ ବଣ୍ଟନ ଉପରେ ମଧ୍ୟ ଧ୍ୟାନ ଦେଇପାରିବେ ।

    ଆଜି 3 ବର୍ଷର କ୍ରମାଗତ ପ୍ରୟାସ ଯୋଗୁ ବିଦ୍ୟୁତ ପରିବହନ କମ୍ପାନୀଗୁଡ଼ିକର ସ୍ଥିତିରେ ସୁଧାର ଦେଖିବାକୁ ମିଳିଛି । ଏହାର ଫଳସ୍ୱରୂପ ବଣ୍ଟନ କମ୍ପାନୀଗୁଡ଼ିକ 2017 ଅଗଷ୍ଟ ସୁଦ୍ଧା ପ୍ରାୟ 23 , 500 କୋଟି ଟଙ୍କା ସଂଚୟ କରିପାରିଛନ୍ତି । ଯାହା ସେମାନଙ୍କୁ ସୁଧ ଭାବେ ଦେବାକୁ ପଡ଼ୁଥିଲା ।


    ଉଦୟ ର ପ୍ରଥମ ବର୍ଷକ ମଧ୍ୟରେ 2016 ତୁଳନାରେ ବଣ୍ଟନକାରୀ କମ୍ପାନୀଗୁଡ଼ିକର ବାର୍ଷିକ କ୍ଷତି 2017 ମସିହାରେ ପ୍ରାୟ 42 ପ୍ରତିଶତ ହ୍ରାସ ପାଇଛି । ଉଦୟ ଯୋଜନା ବିକାଶ ପାଇଁ ପ୍ରତିଯୋଗିତା ଏବଂ ସହଯୋଗମୂଳକ ସଂଘୀୟ ବ୍ୟବସ୍ଥାର ମଧ୍ୟ ସୁନ୍ଦର ଉଦାହରଣ ହୋଇଛି ।

     1. ବନ୍ଧୁଗଣ ଏହି ସରକାର ଗାଁ ଓ ସହରରେ ବିଜୁଳିର ବଣ୍ଟନ ବ୍ୟବସ୍ଥାକୁ ସୁଦୃଢ଼ କରିବା ପାଇଁ ମଧ୍ୟ ଦୁଇଟି ବଡ଼ ଯୋଜନା ଉପରେ କାମ କରୁଛି । ଗାଁରେ ଦୀନଦୟାଲ ଉପାଧ୍ୟାୟ ଗ୍ରାମ ଜ୍ୟୋତି ଯୋଜନା ଚାଲିଛି ଓ ସହରରେ ସମନ୍ଵିତ ଶକ୍ତି ବିକାଶ ସ୍କିମ୍ ଅର୍ଥାତ ଆଇପିଡିଏସ୍ । ଏହି ଦୁଇ ଯୋଜନା ସହ ଜଡ଼ିତ 69 ହଜାର କୋଟି ଟଙ୍କାରୁ ଅଧିକର ପରିଯୋଜନାକୁ ମଧ୍ୟ ମଞ୍ଜୁରି ଦିଆଯାଇ ସାରିଛି । ଏହି ଯୋଜନାଗୁଡ଼ିକ ଉପରେ ଦ୍ରୁତଗତିରେ କାମ ହେଉଛି । କେନ୍ଦ୍ର ସରକାର ରାଜ୍ୟ ସରକାରଙ୍କୁ ମଧ୍ୟ ଗତ 3 ବର୍ଷ ମଧ୍ୟରେ ବିଜୁଳି ବିତରଣ କ୍ଷେତ୍ରର ଯୋଜନା ଆଧାରରେ ପ୍ରାୟ 22 ହଜାର କୋଟି ଟଙ୍କା ପାଣ୍ଠି ଉପଲବ୍ଧ କରାଇଛନ୍ତି । ଏହି ପାଣ୍ଠି ଗତ ସରକାରର ଶେଷ 3 ବର୍ଷରେ ପ୍ରଦାନ କରାଯାଇଥିବା ପାଣ୍ଠି ତୁଳନାରେ ଦୁଇଗୁଣରୁ ଅଧିକ ମଧ୍ୟ ।
     2. ଭାଇ ଓ ଭଉଣୀମାନେ ସମଗ୍ର ଦେଶରେ ବିଦ୍ୟୁତ ବଣ୍ଟନ କ୍ଷେତ୍ରରେ କେନ୍ଦ୍ର ସରକାର ଯେଉଁ ନିଷ୍ପତ୍ତି ନେଇଛନ୍ତି , ଯେଉଁ ନୀତି ପ୍ରଣୟନ କରିଛନ୍ତି , ତା ’ ର ସିଧା ପ୍ରଭାବ ଇଜି ଅଫ ଡୁଇଙ୍ଗ୍ ବିଜିନେସ ଉପରେ ମଧ୍ୟ ପଡ଼ିଛି । ଶକ୍ତି କ୍ଷେତ୍ରରେ ଇଜି ଅଫ ଡୁଇଙ୍ଗ୍ ବିଜିନେସ ମାମଲାରେ ଭାରତ 2015 ମସିହାରେ 99 ତମ ସ୍ଥାନରେ ଥିଲା ଯେତେବେଳେ କି ଏବେ ଏହାର ରେଙ୍କିଙ୍ଗ 26 ହୋଇଯାଇଛି । ରେଙ୍କିଙ୍ଗରେ ଏତେ ବଡ଼ ବୃଦ୍ଧି ଏହି କ୍ଷେତ୍ରକୁ ସୁଧାରରେ ଲାଗିଥିବା ଲୋକଙ୍କ ପାଇଁ ଗୌରବର କଥା ।
     3. ଶକ୍ତି କ୍ଷେତ୍ରରେ ଭାରତ କାର୍ଯ୍ୟ ଉପରେ ଆଉ ଏକ ଆନ୍ତର୍ଜାତିକ ଏଜେନ୍ସୀ ଆଡ଼କୁ ରେଖାଙ୍କିତ କରୁଛି । ଆମେରିକାର ମହାକାଶ ଏଜେନ୍ସୀ ନାସା ଗତବର୍ଷ ରାତିରେ ଅନ୍ତରୀକ୍ଷରୁ ଭାରତର ଏକ ଚିତ୍ର ନେଇଥିଲା । ଏହି ଚିତ୍ରରେ ଭାରତ ଆଲୋକିତ କରୁଥିଲା । ଏଭଳି ଏକ ଚିତ୍ର 2012 ମସିହା ମଧ୍ୟରେ ନେଇଥିଲା ଆଉ ସେଥିରେ ଶକ୍ତି କ୍ଷେତ୍ରରେ ଏକ ଭିନ୍ନ କାହାଣୀ ନଜର ଆସୁଥିଲା ।
     4. ବନ୍ଧୁଗଣ ଏହି ସରକାର ଶକ୍ତି କ୍ଷେତ୍ରକୁ ସୁଦୃଢ଼ କରିବା ସହ ଏକଥା ଉପରେ ମଧ୍ୟ ଗୁରୁତ୍ୱ ଦେଉଛି କି ଶକ୍ତିର ଚାହିଦା ହ୍ରାସ କରୁଥିବା ଆଧୁନିକ ଜ୍ଞାନକୌଶଳକୁ ଆପଣାଇବା । ଏହି ଆଧୁନିକ ଶୈଳୀ ବିଜୁଳି ସଂଚୟ କରିବାରେ , ଲୋକଙ୍କ ବିଜୁଳି ବିଲ୍ ମଧ୍ୟ ହ୍ରାସ କରୁଛି ।

    ସରକାରଙ୍କ ପ୍ରୟାସ ଯୋଗୁ ଏଲଇଡି ବଲ୍ବ ଯାହା 2014 ଫେବୃୟାରୀରେ 310 ଟଙ୍କାରେ ମିଳୁଥିଲା । ଏବେ 2017 ସେପ୍ଟେମ୍ବରରେ ମାତ୍ର 40 ଟଙ୍କା ହୋଇଯାଇଛି । ଉଜାଲା ଯୋଜନା ଅଧିନରେ ଏପର୍ଯ୍ୟନ୍ତ ଦେଶରେ 26 କୋଟିରୁ ଅଧିକ ଏଲ୍ଇଡଇ ବଲ୍ବ ବଣ୍ଟନ କରାଯାଇ ସାରିଛି । ଏଥିରେ ଲୋକଙ୍କୁ ବିଜୁଳି ବଲ୍ବରେ ବାର୍ଷିକ 13 ହଜାର 700 କୋଟି ଟଙ୍କାରୁ ଅଧିକ ଅନୁମାନିକ ସଂଚୟ ହୋଇଛି । ଘରୋଇ କ୍ଷେତ୍ରରେ ମଧ୍ୟ 41 କୋଟିରୁ ଅଧିକ ଏଲ୍ଇଡି ବଲ୍ବ ବିତରଣ ହୋଇଛି । ଏହା ବ୍ୟତୀତ ସରକାର ଦ୍ୱାରା ବିଜୁଳି ସଂଚୟ ପାଇଁ ପ୍ରାୟ 13 ଲକ୍ଷ ଫ୍ୟାନ୍ ଓ 33 ଲକ୍ଷରୁ ଅଧିକ ଟ୍ୟୁବ ଲାଇଟ୍ ବି ବିତରଣ କରାଯାଇଛି । ବିଶ୍ୱର ସବୁଠାରୁ ବଡ଼ କାର୍ଯ୍ୟକ୍ରମ ଆଧାରରେ 33 ଲକ୍ଷ 60 ହଜାରରୁ ଅଧିକ ଏଲ୍ଇଡି ଷ୍ଟ୍ରିଟ୍ ଲାଇଟ୍ ମଧ୍ୟ ଲଗାଯାଇଛି ।

     1. ବନ୍ଧୁଗଣ , ପାରଦର୍ଶିତା ଓ ଉତ୍ତରଦାୟିତ୍ୱ ଏହି ସରକାରର ସର୍ବୋଚ୍ଚ ପ୍ରାଥମିକତା । ଦେଶର ସାଧାରଣ ନାଗରିକ , ଦେଶର ଗରିବ ଲୋକ , ଦେଶର ପ୍ରତ୍ୟେକ ଉପଭୋକ୍ତା ଆମ ପାଇଁ ସର୍ବୋପରି । ସେମାନଙ୍କଠାରୁ ପ୍ରତ୍ୟେକସ୍ତରରେ ପରାମର୍ଶ ନେବା ଓ ସେମାନଙ୍କୁ କାର୍ଯ୍ୟର ସୂଚନା ଦେବା ଉଭୟ ପାଇଁ ସରକାର ବେଶ୍ ଗମ୍ଭୀର । ମୋବାଇଲ ଆପ୍ , ୱେବପୋର୍ଟାଲ , ଡ଼େସବୋର୍ଡ ମାଧ୍ୟମରେ ଯୋଜନାର ପ୍ରଗତିକୁ ଲୋକଙ୍କ ନିକଟରେ ପହଂଚାଯାଉଛି । ଲୋକଙ୍କଠାରୁ ପରାମର୍ଶ ମଧ୍ୟ ନିଆଯାଉଛି ।

    ବନ୍ଧୁଗଣ , ଆମର ଅର୍ଥବ୍ୟବସ୍ଥାର ସମ୍ପ୍ରସାରଣକୁ ଦୃଷ୍ଟିରେ ରଖି ଏହା ମଧ୍ୟ ସ୍ୱାଭାବିକ ଯେ ଆଗାମୀ ବର୍ଷମାନଙ୍କରେ ଆମର ଶକ୍ତି ଆବଶ୍ୟକତା ଅଧିକ ବଢ଼ିବ । ଏଭଳି ସ୍ଥିତିରେ ଆମକୁ ଏକ ସନ୍ତୁଳନ କାଏମ କରି ଚାଲିବାକୁ ପଡ଼ିବ । ଦେଶର ଶକ୍ତି ଆବଶ୍ୟକତାକୁ ପୂରଣ କରିବାରେ ହାଇଡ୍ରୋକାର୍ବନର ବଡ଼ ଭୂମିକା ରହିଛି । ଏବେ ଦେଶର ଶକ୍ତି ଆବଶ୍ୟକତା ମୁଖ୍ୟତଃ କୋଇଲାରୁ ପୂରଣ ହେଉଛି । ଆଗାମୀ ଦିନଗୁଡ଼ିକରେ ଏହାକୁ ଆମେ ଗ୍ୟାସ ଓ ଅକ୍ଷୟ ଶକ୍ତିରୁ ମଧ୍ୟ ସନ୍ତୁଳିତ କରିବାକୁ ପଡ଼ିବ । କାର୍ବନ ସହ ଜଡ଼ିତ ଉର୍ତ୍ସଜନକୁ ହ୍ରାସ କରିବା ଆମର ସିଓପି-21 ପ୍ରତିବଦ୍ଧତା ସହ ମଧ୍ୟ ଜଡ଼ିତ ହୋଇଛି ।


    ନିଉ ଇଣ୍ଡିଆରେ ଆମକୁ ଏଭଳି ଏକ ଶକ୍ତି ଫ୍ରେମୱାର୍କର ଆବଶ୍ୟକତା ରହିଛି , ଯାହା ସମାନତା , ସାମର୍ଥ୍ୟ ଓ ସ୍ଥାୟିତ୍ୱର ସିଦ୍ଧାନ୍ତରେ ଚାଲିବ । ଆମେ ଘରୋଇ ଯୋଗାଣକୁ କେତେ ବୃଦ୍ଧି କରିପାରୁଛି ଓ ଆମଦାନୀ ଉପରେ ନିର୍ଭରଶୀଳତାକୁ କେତେ ହ୍ରାସ କରିଛୁ ତାହା ଉପରେ ନିର୍ଭର କରିବ ।


    2022 ମସିହା ସୁଦ୍ଧା ଆମେ ତୈଳ ଆମଦାନୀରେ କିଭଳି 10 ପ୍ରତିଶତ ହ୍ରାସ କରିପାରିବା ଯାହା କେବଳ ଉଦ୍ୟୋଗକୁ ନୁହେଁ ଦେଶର ଅର୍ଥବ୍ୟବସ୍ଥାକୁ ମଧ୍ୟ ସୁଦୃଢ଼ କରିବ । ଗତ 10 ବର୍ଷ ମଧ୍ୟରେ ଅଶୋଧିତ ସାମଗ୍ରୀର ଆମଦାନୀ ଉପରେ ଆମେ ପ୍ରାୟ ଏକ ଟ୍ରିଲିୟନ ଡଲାର ଖର୍ଚ୍ଚ କରିସାରିଲୁଣି । ଏହା ଆମର ସାଧାରଣ ବଜେଟ୍ ତୁଳନାରେ ପ୍ରାୟ 3 ଗୁଣରୁ ଅଧିକ । ଏଥିରୁ ଆପଣ ଆକଳନ କରିପାରୁଥିବେ ତୈଳ ଆମଦାନୀରେ ହ୍ରାସ କରି ଯେଉଁ ପାଣ୍ଠି ସଂଚୟ ହେବ ତାହା ଯେତେବେଳେ ଦେଶର ଗ୍ରାମୀଣ ଅଂଚଳର ବିକାଶର ଯୋଜନାରେ ଖର୍ଚ୍ଚ କରାଯିବ ତାହା ଦ୍ୱାରା କେତେ ସାମାଜିକ ଓ ଆର୍ଥିକ ବିକାଶ ହୋଇପାରିବ ।


    ବନ୍ଧୁଗଣ , ଗତ 3 ବର୍ଷ ମଧ୍ୟରେ ତୈଳ ଓ ଗ୍ୟାସ କ୍ଷେତ୍ରରେ ସୁଧାର କରି ଅନେକ ବଡ଼ ଖାଉଟୀକୈନ୍ଦ୍ରୀକ ପଦକ୍ଷେପ ଆରମ୍ଭ କରାଯାଇଛି । ଯେମିତିକି ପ୍ରଧାନମନ୍ତ୍ରୀ ଉଜ୍ୱଳା ଯୋଜନା , ଏଲପିଜି ସବସିଡିକୁ ଡାଇରେକ୍ଟ ବେନିଫିଟ ଟ୍ରାନ୍ସଫର ସ୍କିମ ସହ ଯୋଡ଼ିବା , ପାଇପ ଯୋଗେ ପ୍ରାକୃତିକ ଗ୍ୟାସ ଯୋଗାଣ ଓ ସିଟି ଗ୍ୟାସ ଡିଷ୍ଟ୍ରିବ୍ୟୁସନ୍ ନେଟୱାର୍କର ସମ୍ପ୍ରସାରଣ କରିବା , ଏଲପିଜି ସଂଖ୍ୟା ବୃଦ୍ଧି କରିବା ସାମିଲ ଅଛି ।


    ଏହା ବ୍ୟତୀତ ନୀତି ପ୍ରସ୍ତୁତିସ୍ତରରେ ମଧ୍ୟ ଅନେକ ବଡ଼ ନିଷ୍ପତ୍ତି ନିଆଯାଇଛି - ଯେମିତିକି ତୈଳ ଇନ୍ଧନର ମୂଲ୍ୟକୁ ସରକାରୀ ନିୟନ୍ତ୍ରଣମୁକ୍ତ କରିବା , ଗ୍ୟାସ ଦର ପାଇଁ ନୂଆ ନୀତି ନିର୍ଦ୍ଧାରଣ , ଘରୋଇ ଉତ୍ପାଦନ ବୃଦ୍ଧି ପାଇଁ ନୂଆ ଉପାୟ , ହେଲ୍ପ ଅର୍ଥାତ ହାଇଡ୍ରୋକାର୍ବନ ଏକ୍ସପ୍ଲୋରେସନ୍ ଓ ଲାଇସେନ୍ସିଂ ପଲିସି ପ୍ରସ୍ତୁତ , ଡିଏସ୍ଏଫ୍ ଅର୍ଥାତ ଡିସ୍କଭରଡ୍ ସ୍ମଲ ଫିଲ୍ଡର ନିଲାମୀ ପାଇଁ ନୀତି ନିର୍ମାଣ କରିବା , ଫର୍ଟିଲାଇଜର କ୍ଷେତ୍ରରେ ଗ୍ୟାସ୍ ପୁଲିଂଙ୍ଗ୍ କରାଇବା ।


    ଭାଇ ଓ ଭଉଣୀମାନେ ସରକାର ପରିବେଶର ସୁରକ୍ଷାକୁ ନେଇ ସମ୍ପୂର୍ଣ୍ଣ ଭାବେ ସମ୍ବେଦନଶୀଳ ଅଛନ୍ତି । ଏହାକୁ ଦୃଷ୍ଟିରେ ରଖି ବ୍ୟାପକସ୍ତରରେ ପେଟ୍ରୋଲରେ ଇଥାନଲର ମିଶ୍ରଣ , ବାୟୋ ଡିଜେଲ୍ ସହ ଜଡ଼ିତ ଯୋଜନା ଓ ଏଲ୍ଏନଜି ଟର୍ମିନାଲର ବିକାଶର କାର୍ଯ୍ୟକ୍ରମ ଆରମ୍ଭ କରାଯାଇଛି ।


    ଭବିଷ୍ୟତରେ ଦେଶର ଶକ୍ତି ଆବଶ୍ୟକତାକୁ ସୁରକ୍ଷିତ କରିବା ପାଇଁ ତୈଳ ଉତ୍ପାଦନ କରୁଥିବା ବଡ଼ ରାଷ୍ଟ୍ର ସହ ସମ୍ବନ୍ଧକୁ ସୁଦୃଢ଼ କରାଯାଉଛି । ଏହି କ୍ରମରେ ଭାରତ-ରୁଷ ଶକ୍ତି ବ୍ରିଜର ଗଠନ କରାଯାଇଛି । ପେଟ୍ରୋଲିୟମ ଓ ପ୍ରାକୃତିକ ଗ୍ୟାସ ମନ୍ତ୍ରଣାଳୟ ପକ୍ଷରୁ ବିଦେଶରେ ଏଭଳି କେତେକ ବୁଝାମଣା କରାଯାଇଛି ଯାହା ଭବିଷ୍ୟତରେ ଆମର ସ୍ୱାର୍ଥ ପ୍ରତି ଦୃଷ୍ଟି ଦେବ ।


    ସରକାରଙ୍କ କାର୍ଯ୍ୟଶୈଳୀରେ ପରିବର୍ତ୍ତନ ଯୋଗୁ ସମଗ୍ର ଶକ୍ତି କ୍ଷେତ୍ର ସୁଦୃଢ଼ ହେଉଛି । ଶକ୍ତି କ୍ଷେତ୍ରର ସୁଦୃଢ଼ ହେବା ଦ୍ୱାରା ଦେଶକୁ ମଧ୍ୟ ଏକ ନୂଆ କାର୍ଯ୍ୟ ସଂସ୍କୃତି ମିଳିବ । ଦେଶର ଦୂରଦୂରାନ୍ତ ଅଂଚଳରେ ରହୁଥିବା ଲୋକଙ୍କ ପାଖରେ ଯେତେବେଳେ ଆଲୁଅ ପହଂଚିବ , ଗ୍ୟାସ ପହଞ୍ଚିବ ସେମାନଙ୍କ ବଂଚିବାର ଶୈଳୀ , କାମ କରିବାର ଶୈଳୀ ମଧ୍ୟ ବଦଳିଯିବ । ମୋର ବିଶ୍ୱାସ ଯେ ଉଜ୍ୱଳା ଯୋଜନା ଭଳି ‘ ସୌଭାଗ୍ୟ ଯୋଜନା ’ ବିଶେଷକରି ନାରୀ ଶକ୍ତିର ଜୀବନରେ ସୁରକ୍ଷା ଓ ସ୍ୱାସ୍ଥ୍ୟର ନୂଆ ଭାଗ୍ୟ ଉଦୟ କରିବ । ଏଥିରେ ଆମର ସମାଜର ଏକ ବଡ଼ ଅସନ୍ତୁଳନ ମଧ୍ୟ ସମାପ୍ତ ହୋଇଯିବ ।


    ଗରିବଙ୍କ ଜୀବନ ପରିବର୍ତ୍ତନ ପାଇଁ , ସେମାନଙ୍କ ଜୀବନରେ ଅନ୍ଧକାରକୁ ଦୂର କରିବା ପାଇଁ , ନିଉ ଇଣ୍ଡିଆ ବା ନୂଆ ଭାରତ ପାଇଁ , ନିଆଯାଇଥିବା ଏହି ପଦକ୍ଷେପ ନିମନ୍ତେ ମୁଁ ଦେଶକୁ ପୁଣିଥରେ ବହୁତ ବହୁତ ଶୁଭକାମନା ଜଣାଉଛି ।


    ଆପଣଙ୍କ ବହୁତ ବହୁତ ଧନ୍ୟବାଦ


    ଜୟହିନ୍ଦ!!!


    **********

    
    
    (Release ID: 1504478) Visitor Counter : 2
    
    
    
    
    

1.