      କୌଶଳ ବିକାଶ ଓ ଉଦ୍ଯୋଗ ମନ୍ତ୍ରଣାଳୟ

      ହାଇଦ୍ରାବାଦଠାରେ ପ୍ରଥମ ଆରଭିଟିଆଇ କେନ୍ଦ୍ରର ଶିଳାନ୍ୟାସ କଲେ ଉପରାଷ୍ଟ୍ରପତି
      Posted On: 16 SEP 2017 6:53PM by PIB Bhubaneshwar


    ଉପରାଷ୍ଟ୍ର ଶ୍ରୀ ଭେଙ୍କେୟା ନାଇଡୁ ହାଇଦ୍ରାବାଦଠାରେ ଆଞ୍ଚଳିକ ଧନ୍ଦାମୂଳକ ତାଲିମ କେନ୍ଦ୍ରର ଶିଳାନ୍ୟାସ କରିଛନ୍ତି । ତେଲଙ୍ଗାନାରେ ମହିଳାମାନଙ୍କ କୌଶଳ ବିକାଶ ସକାଶେ ଏହା ପ୍ରଥମ ତାଲିମ କେନ୍ଦ୍ର । ଏହି ଶିଳାନ୍ୟାସ କାର୍ଯ୍ୟକ୍ରମରେ କେନ୍ଦ୍ର ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ତଥା କୌଶଳ ବିକାଶ ତଥା ଉଦ୍ୟୋଗ ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ , ତେଲଙ୍ଗାନାର ଉପ ମୁଖ୍ୟମନ୍ତ୍ରୀ ମହମ୍ମଦ ମେହମୁଦ ଅଲ୍ଲୀ , ରାଜ୍ୟ ସରକାରଙ୍କ ଘରୋଇ , ଶ୍ରମ ଓ ନିୟୋଜନ ମନ୍ତ୍ରୀ ନୈନୀ ନରସିଂହ ରେଡ୍ଡୀ , ପୂର୍ବତନ ଶ୍ରମ ଓ ନିୟୋଜନ ମନ୍ତ୍ରୀ ତଥା ସାଂସଦ ବନ୍ଦାରୁ ଦତ୍ତାତ୍ରେୟ ପ୍ରମୁଖ ଉପସ୍ଥିତ ଥିଲେ ।


    ଏହି କେନ୍ଦ୍ରର ଶିଳାନ୍ୟାସ କରି ଉପରାଷ୍ଟ୍ରପତି ଶ୍ରୀ ନାଇଡୁ କହିଲେ ଯେ ହାଇଦ୍ରାବାଦଠାରେ ଆରଭିଟିଆଇର ତାଲିମ କେନ୍ଦ୍ର ସ୍ଥାପନ ମହିଳାମାନଙ୍କୁ ସଶକ୍ତ କରିବା ଦିଗରେ ଏକ ମହତ୍ୱପୂର୍ଣ୍ଣ ପଦକ୍ଷେପ । ମହିଳାମାନଙ୍କୁ ସଶକ୍ତ କରିବା ଦିଗରେ ଗ୍ରାମ ପଞ୍ଚାୟତ ଠାରୁ ଆରମ୍ଭ କରି ସବୁ ସରକାରୀ ସଂସ୍ଥା ସହଯୋଗ କରିବା ସେମାନଙ୍କର କର୍ତ୍ତବ୍ୟ । ଏଭଳି ଏକ କାର୍ଯ୍ୟକ୍ରମ ନିମନ୍ତେ ନିଷ୍ପତ୍ତି ନେଇଥିବାରୁ ସେ କୌଶଳ ବିକାଶ ଏବଂ ଉଦ୍ୟୋଗ ମନ୍ତ୍ରଣାଳୟକୁ ଧନ୍ୟବାଦ ଅଭିନନ୍ଦନ ଓ ଶୁଭେଚ୍ଛା ଜ୍ଞାପନ କରିଥିଲେ । ବିଶ୍ୱବ୍ୟାପୀ ଏବେ କୁଶଳୀ ଶ୍ରମଶକ୍ତିର ପର୍ଯ୍ୟାପ୍ତ ଆବଶ୍ୟକତା ରହିଛି । ତେଣୁ ଆମେ ଆମ ମାନବସମ୍ବଳର ସଦୁପଯୋଗ ଓ ସୁଯୋଗ ହାସଲ କରିବା ଉଚିତ । ଏହା ଦ୍ୱାରା ଆବଶ୍ୟକତା ଓ କୁଶଳୀ ଶ୍ରମଶକ୍ତି ମଧ୍ୟରେ ସନ୍ତୁଳନ ରକ୍ଷା କରାଯାଇପାରିବ । ଏବେ ଦେଶରେ କୌଶଳ ତାଲିମଦାତା ଓ ଶିକ୍ଷକମାନଙ୍କର ଯଥେଷ୍ଟ ଅଭାବ ରହିଛି । ତେଣୁ ତାଲିମଦାତା ସୃଷ୍ଟି କରିବା ସକାଶେ ତାଲିମ ପ୍ରଦାନ ବ୍ୟବସ୍ଥା କରାଯିବା ଏ ଦିଗରେ ଏକ ପ୍ରକୃଷ୍ଟ ପଦକ୍ଷେପ ବୋଲି ସେ ମତବ୍ୟକ୍ତ କରିଥିଲେ ।


    ଏହି ଅବସରରେ ଉଦବୋଧନ ଦେଇ ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ତଥା କୌଶଳ ବିକାଶ ଓ ଉଦ୍ୟୋଗ ମନ୍ତ୍ରୀ ଧର୍ମେନ୍ଦ୍ର ପ୍ରଧାନ କହିଲେ ଯେ ମହିଳାମାନଙ୍କୁ ତାଲିମ ପ୍ରଦାନ କରାଯିବ ଓ ସେମାନଙ୍କୁ ସଶକ୍ତ କରାଯିବା ଉପରେ କେନ୍ଦ୍ର ସରକାର ଯଥେଷ୍ଟ ଗୁରୁତ୍ୱ ଆରୋପ କରୁଛନ୍ତି । ଦେଶର ଶ୍ରମଶକ୍ତିରେ ମହିଳାମାନଙ୍କ ଯୋଗଦାନ ଜାତୀୟ ଅର୍ଥନୀତିର ପ୍ରଗତି ଦିଗରେ ସହାୟକ ହେବ । ତାହା ସୁନିଶ୍ଚିତ କରିବା ନିମନ୍ତେ ସରକାର ପ୍ରତି ରାଜ୍ୟରେ ଆରଭିଟିଆଇ ସ୍ଥାପନ କରିବାକୁ ସ୍ଥିର କରିଛନ୍ତି । ଏମଏସଡିଇ ଏବେ ଦେଶର ବିଭିନ୍ନ ଭାଗରେ 17 ଟି ଆରଭିଟିଆଇ ସ୍ଥାପନ କରିଛି ।


    ଶ୍ରୀ ପ୍ରଧାନ କହିଲେ ଯେ ଏବେ କେବଳ ମହିଳାମାନଙ୍କୁ 11 ଟି କେନ୍ଦ୍ର ସରକାରଙ୍କ ଦ୍ୱାରା ପରିଚାଳିତ ଅନୁଷ୍ଠାନମାନଙ୍କ ନେଟୱାର୍କ ଏବଂ ରାଜ୍ୟମାନଙ୍କର 1408 ଟି ମହିଳା ଆଇଟିଆଇ ଓ ସାଧାରଣ ଆଇଟିଆଇ ମହିଳା ଶାଖା ଦ୍ୱାରା ପ୍ରଦାନ କରାଯାଉଛି । ଏହା ବ୍ୟତୀତ ଅଧିକାଂଶ ରାଜ୍ୟରେ ସାଧାରଣ ଆଇଟିଆଇରେ 30 ପ୍ରତିଶତ ସିଟ ମହିଳାଙ୍କ ପାଇଁ ସଂରକ୍ଷିତ ରଖାଯାଇଛି । ସବୁ ରାଜ୍ୟ ବିଭାଗ ଓ ଅନ୍ୟ ସଂସ୍ଥା ଏ ଦିଗରେ ଆବଶ୍ୟକ ସାହାଯ୍ୟ ସହଯୋଗ ଯୋଗାଇ ଦେବା ଖୁସିର କଥା । ହାଇଦ୍ରାବାଦର ଶ୍ରମଶକ୍ତି ସାରା ବିଶ୍ୱର ମାନବ ସମ୍ବଳ ଚାହିଦାକୁ ପୂରଣ କରୁଛି । ତେଣୁ ହାଇଦ୍ରାବାଦଠାରେ ଏକ ଆରଭିଟିଆଇ ସ୍ଥାପନ କରାଯିବା ଲାଗି ଆମର ପ୍ରୟାସ ତାର ଲକ୍ଷ୍ୟ ସାଧନ କରିବ । ତାଲିମ ପାଇ ସେମାନେ ଜୀବନଜୀବିକା ପାଇଁ ଅଧିକ ରୋଜଗାରକ୍ଷମ ହୋଇ ପାରିବେ । ସମାଜରେ ସେମାନଙ୍କୁ ଉପଯୁକ୍ତ ସମ୍ମାନ ମିଳିବ । ଶ୍ରୀ ବନ୍ଦାରୁ ଦାତ୍ତାତ୍ରେୟଙ୍କ ସମର୍ଥ ନେତୃତ୍ୱରେ ଆମେ ସଭିଏଁ ଏପରି ବ୍ୟବସ୍ଥା ରେକର୍ଡ ସମୟ ମଧ୍ୟରେ ହାସଲ କରିପାରିଛୁ । ତେଣୁ ହାଇଦ୍ରାବାଦଠାରେ ଆରଭିଟିଆଇ ସ୍ଥାପନ ପାଇଁ ଶ୍ରୀ ପ୍ରଧାନ ତାଙ୍କୁ ଧନ୍ୟବାଦ ଜ୍ଞାପନ କରିଥିଲେ ।


    କାର୍ଯ୍ୟକ୍ରମ ସ୍ଥଳରୁ ଉପ ରାଷ୍ଟ୍ରପତି ଶ୍ରୀ ନାଇଡୁ 5 ଟି PMKK ର ଇ - ଉନ୍ମୋଚନ ଓ ଶୁଭାରମ୍ଭ କରିବା ସହ ଏହାକୁ ଦେଶବାସୀଙ୍କ ଉଦ୍ଦେଶ୍ୟରେ ଉତ୍ସର୍ଗ କରିଥିଲେ । ଏହି 5 ଟି PMKK ଏଟା ( ଉତ୍ତରପ୍ରଦେଶ ) , ଫୁଲପୁର ( ଉତ୍ତରପ୍ରଦେଶ ) , ସିଙ୍ଗ୍ରାଉଲି ( ମଧ୍ୟପ୍ରଦେଶ ) , ଆଲିଗଡ ( ଉତ୍ତରପ୍ରଦେଶ ) ଏବଂ ଧାର ( ମଧ୍ୟପ୍ରଦେଶ ) ଠାରେ ଅବସ୍ଥିତ । ଏହି ଅବସରରେ ଉପରାଷ୍ଟ୍ରପତି ବିଭିନ୍ନ ପ୍ରାର୍ଥୀଙ୍କୁ ପ୍ରାକ ଶିକ୍ଷା ସ୍ୱୀକୃତି ଏବଂ ପ୍ଲେସମେଣ୍ଟ ପ୍ରମାଣପତ୍ର ବଣ୍ଟନ କରିଥିଲେ । ଏହି ସାର୍ଟିଫିକେଟ ବଳରେ ପ୍ରାର୍ଥୀମାନେ ବିଭିନ୍ନ ସଂସ୍ଥାରେ କର୍ମନିଯୁକ୍ତି ପାଇପାରିବେ ।


    ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ନେତୃତ୍ୱରେ କୌଶଳ ବିକାଶ ଓ ଉଦ୍ୟୋଗ ମନ୍ତ୍ରଣାଳୟ ଜାତୀୟ କୌଶଳ ବିକାଶ ନିଗମ ମାଧ୍ୟମରେ ଦେଶର ପ୍ରତ୍ୟେକ ଜିଲ୍ଲାରେ ପ୍ରଧାନମନ୍ତ୍ରୀ କୌଶଳ କେନ୍ଦ୍ର ସ୍ଥାପନ ଦିଗରେ ପ୍ରମୁଖ ଭୂମିକା ଗ୍ରହଣ କରିଛନ୍ତି ।


    ****************

    
    
    (Release ID: 1503347) Visitor Counter : 2