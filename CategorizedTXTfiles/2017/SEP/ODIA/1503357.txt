      ଉପରାଷ୍ଟ୍ରପତିଙ୍କ ସଚିବାଳୟ

      ଏୟାର ମାର୍ଶାଲ ଅର୍ଜନ ସିଂହଙ୍କ ବିୟୋଗରେ ଉପ ରାଷ୍ଟ୍ରପତି ଶ୍ରୀ ଏମ ଭେଙ୍କେୟା ନାଇଡ଼ୁଙ୍କ ଶୋକ
      Posted On: 17 SEP 2017 7:10PM by PIB Bhubaneshwar


    ଏୟାର ମାର୍ଶାଲ ଅର୍ଜନ ସିଂହଙ୍କ ବିୟୋଗରେ ଉପ ରାଷ୍ଟ୍ରପତି ଶ୍ରୀ ଏମ ଭେଙ୍କେୟା ନାଇଡ଼ୁ ଗଭୀର ଶୋକବ୍ୟକ୍ତ କରିଛନ୍ତି । ଏହି ଉପଲକ୍ଷେ ଏକ ଶୋକବାର୍ତ୍ତାରେ ଶ୍ରୀ ନାଇଡ଼ୁ କହିଛନ୍ତି ଯେ 1965 ମସିହାର ଭାରତ - ପାକିସ୍ତାନ ଯୁଦ୍ଧରେ ଏୟାର ମାର୍ଶାଲ ଅର୍ଜନ ସିଂହ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିଥିଲେ ଏବଂ ସେଥିପାଇଁ ସେ ଭାରତର ସାମରିକ ଇତିହାସରେ ଏକ କିମ୍ବଦନ୍ତୀ ପୁରୁଷ ପାଲଟିଛନ୍ତି । ପଶ୍ଚିମବଙ୍ଗର ପାନାଗଡ଼ ବାୟୁସେନା ଆଡ୍ଡାର ନାମ ଏୟାର ଫୋର୍ସ ଷ୍ଟେସନ୍ ଅର୍ଜନ ସିଂହ ଭାବେ ନାମିତ ହୋଇଛି ଏବଂ ସେ ହିଁ ଏକମାତ୍ର ଜୀବନ୍ତ ସେନା ଅଧିକାରୀ ଯାହାଙ୍କ ନାମରେ ଏକ ବିମାନ ଆଡ୍ଡା ନାମିତ କରାଯାଇଛି ।


    ଉପ ରାଷ୍ଟ୍ରପତି ତାଙ୍କ ଶୋକବାର୍ତ୍ତାରେ କହିଛନ୍ତି ଯେ ଏୟାର ମାର୍ଶାଲ ଅର୍ଜନ ସିଂହଙ୍କ ବିୟୋଗ ଖବର ପାଇ ସେ ଗଭୀର ମର୍ମାହତ । ସେ ଦେଶର ସର୍ବଜ୍ୟେଷ୍ଠ ପଞ୍ଚତାରକା ବିଶିଷ୍ଟ ବାୟୁସେନା ମୁଖ୍ୟ ଥିଲେ ।


    ମାର୍ଶାଲ ସିଂହ 1965 ମସିହାର ଭାରତ ପାକିସ୍ତାନ ଯୁଦ୍ଧରେ ନିର୍ଣ୍ଣାୟକ ଭୂମିକା ଗ୍ରହଣ କରିଥିଲେ । ସେହି ଯୁଦ୍ଧରେ ସେ ଭାରତର ବାୟୁସେନାର ନେତୃତ୍ୱ ନେଇଥିଲେ ଯେତେବେଳେ କି ତାଙ୍କର ବୟସ ମାତ୍ର 44 ବର୍ଷ ଥିଲା ।


    2016 ମସିହାରେ ଭାରତୀୟ ବାୟୁସେନା ପାନାଗଡ଼ ( ପଶ୍ଚିମବଙ୍ଗ ) ବାୟୁସେନା ଆଡ୍ଡାକୁ ଅର୍ଜନ ସିଂହଙ୍କ 97ତମ ଜନ୍ମଦିନରେ ତାଙ୍କ ନାମରେ ନାମିତ କରିଥିଲା ।


    ଏହି ଅବସରରେ ଉପ ରାଷ୍ଟପତି ଏୟାର ମାର୍ଶାଲ ଅର୍ଜନ ସିଂହଙ୍କ ପରିବାରବର୍ଗଙ୍କ ପ୍ରତି ତାଙ୍କର ଗଭୀର ସମବେଦନା ଜଣାଇବା ସହ ତାଙ୍କ ଆତ୍ମାର ସଦଗତି ନିମନ୍ତେ ଗଭୀର ପ୍ରାର୍ଥନା କରିଛନ୍ତି ।


    ************

    
    
    (Release ID: 1503357) Visitor Counter : 2