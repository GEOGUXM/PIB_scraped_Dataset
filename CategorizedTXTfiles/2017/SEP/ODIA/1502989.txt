      ପ୍ରତିରକ୍ଷା ମନ୍ତ୍ରଣାଳୟ

      ଅପରେସନ ଇନସାନିୟତ୍
      ଶରଣାର୍ଥୀଙ୍କ ପ୍ରବେଶରେ ବୃଦ୍ଧି ହେତୁ ବାଂଲାଦେଶକୁ ମାନବୀୟ ସହାୟତା

      Posted On: 14 SEP 2017 3:45PM by PIB Bhubaneshwar

    ପଡୋଶୀ ମିଆଁମାରରୁ ଶରଣାର୍ଥୀଙ୍କ ପ୍ରବେଶରେ ପ୍ରବଳ ବୃଦ୍ଧି ହେତୁ ବାଂଲାଦେଶରେ ମାନବୀୟ ସମସ୍ୟା ଦେଖାଦେଇଛି । ଏହି ସମସ୍ୟା ସମୟରେ ବାଂଲାଦେଶକୁ ସହାୟତା କରିବା ଲାଗି ଭାରତ ସରକାର ରିଲିଫ ସାମଗ୍ରୀ ପଠାଇବାକୁ ନିଷ୍ପତ୍ତି ନେଇଛନ୍ତି । ଭାରତରୁ ବାଂଲାଦେଶକୁ ଆକାଶ ମାର୍ଗରେ ରିଲିଫ ସାମଗ୍ରୀ ଯୋଗାଇ ଦେବା ଲାଗି ଭାରତୀୟ ବାୟୁସେନାକୁ କାର୍ଯ୍ୟଭାର ପ୍ରଦାନ କରାଯାଇଛି । ବାଂଲାଦେଶର ଚିତାଗଙ୍ଗକୁ 55 ଟନ ରିଲିଫ ସାମଗ୍ରୀ ଆକାଶ ମାର୍ଗରେ ପଠାଇବା ଲାଗି 2017 ସେପ୍ଟେମ୍ବର 13 ରେ ଦିଲ୍ଲୀଠାରେ ଏକ C-17 ଗ୍ଲୋବମାଷ୍ଟର ଷ୍ଟ୍ରାଟେଜିକ ହେଭିଲିଫ୍ଟ କାର୍ଗୋ ବିମାନକୁ ତୁରନ୍ତ ପ୍ରସ୍ତୁତ କରାଯାଇ ରଖାଯାଇଥିଲା । ରାତାରାତି ଏହି ବିମାନରେ ରିଲିଫ ସାମଗ୍ରୀ ଭର୍ତି କରାଯାଇଥିଲା । ଏଥିରେ ଚାଉଳ , ଡାଲି , ଚିନି , ଲୁଣ , ରନ୍ଧା ତେଲ , ଖାଇବା ଜିନିଷ , ମଶାରୀ ଇତ୍ୟାଦି ଦୈନଦିନ ବ୍ୟବହାର୍ଯ୍ୟ ଅତ୍ୟାବଶ୍ୟକୀୟ ସାମଗ୍ରୀ ରହିଥିଲା ।


    2017 ସେପ୍ଟେମ୍ବର 14 ତାରିଖ ଭୋରରୁ ରିଲିଫ ସାମଗ୍ରୀ ବହନ କରି C-17 ଉଡାଣ ଭରିଥିଲା । ଆହୁରି ଅତିରିକ୍ତ ସାମଗ୍ରୀ ଭରିବା ଲାଗି ଏହି ବିମାନ କୋଲକାତା ଦେଇ ଯାତ୍ରା କରିଥିଲା । 2017 ସେପ୍ଟେମ୍ବର 14 ତାରିଖ 12.45 ରେ ବାଂଲାଦେଶର ଚିତାଗଙ୍ଗରେ ବିମାନ ଅବତରଣ ପୂର୍ବକ ଏହି ସାମଗ୍ରୀ ପ୍ରଦାନ କରାଯାଇଥିଲା । ଅଧିକ ରିଲିଫ ସାମଗ୍ରୀ ପ୍ରଦାନ କରିବା ଲାଗି ଆହୁରି ଏକ C-17 ବିମାନ ବାଂଲାଦେଶ ଗସ୍ତ କରିବାର କାର୍ଯ୍ୟକ୍ରମ ରହିଛି । ଭାରତ ଓ ବାଂଲାଦେଶ ମଧ୍ୟରେ ରହିଥିବା ନିବିଡ ବନ୍ଧୁତ୍ୱକୁ ଆହୁରି ସୁଦୃଢ଼ କରିବା ଲାଗି ଭାରତୀୟ ବାୟୁ ସେନା ଏହି ଆହ୍ୱାନକୁ ଗ୍ରହଣ କରିବା ସହ ଏ କ୍ଷେତ୍ରରେ ଏକ ଗୁରୁତ୍ୱପୂର୍ଣ୍ଣ ଭୂମିକା ନିର୍ବାହ କରିଛି ।


    **********

    
    
    (Release ID: 1502989) Visitor Counter : 2