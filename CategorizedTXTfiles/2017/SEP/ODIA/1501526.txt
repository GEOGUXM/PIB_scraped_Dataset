      ମାନବ ସମ୍ବଳ ବିକାଶ ମନ୍ତ୍ରଣାଳୟ

      ସ୍ୱଚ୍ଛ ବିଦ୍ୟାଳୟ ପୁରସ୍କାର 2017
      ଛାତ୍ର ହେଉଛନ୍ତି ସ୍ୱଚ୍ଛତାର ରାଜଦୂତ : ପ୍ରକାଶ ଜାଭଡେକର

      Posted On: 01 SEP 2017 6:56PM by PIB Bhubaneshwar

    ସ୍ୱାଧୀନତା ଦିବସ ଅବସରରେ 2014 ଅଗଷ୍ଟ 15 ତାରିଖରେ ମାନନୀୟ ପ୍ରଧାନମନ୍ତ୍ରୀ କହିଥିଲେ ଯେ ଦେଶର ସମସ୍ତ ବିଦ୍ୟାଳୟରେ ଶୌଚାଳୟର ବ୍ୟବସ୍ଥା ହେବା ଆବଶ୍ୟକ ଏବଂ ମହିଳାମାନଙ୍କ ପାଇଁ ଅଲଗା ଶୌଚାଳୟ ହେବା ଜରୁରୀ । ତେବେ ଯାଇ ଆମ କନ୍ୟାମାନଙ୍କୁ ବିଦ୍ୟାଳୟ ଛାଡିବା ପାଇଁ ବାଧ୍ୟ କରାଯିବ ନାହିଁ । ସ୍ୱଚ୍ଛ ବିଦ୍ୟାଳୟ ଅଭିଯାନ ଅଧୀନରେ ବିଭାଗ ଅନେକ ଗତିବିଧି ଆରମ୍ଭ କରିଛି ଏବଂ 2016-17 ରେ ସ୍ୱଚ୍ଛ ବିଦ୍ୟାଳୟ ପୁରସ୍କାର ଘୋଷଣା କରିଛି । ପାନୀୟ ଜଳ , ସଫେଇ ଏବଂ ସ୍ୱାସ୍ଥ୍ୟ ସହିତ ଜଡିତ ଗତିବିଧି ଆଧାରରେ ବିଦ୍ୟାଳୟମାନଙ୍କୁ ଚିହ୍ନଟ କରାଯିବ ଏବଂ ଉତ୍କୃଷ୍ଟ ପ୍ରଦର୍ଶନ ପାଇଁ ସେମାନଙ୍କୁ ପୁରସ୍କୃତ ମଧ୍ୟ କରାଯିବ । ସ୍କୁଲର ସ୍ୱଚ୍ଛତା ଛାତ୍ରମାନଙ୍କର ସ୍ୱାସ୍ଥ୍ୟ , ଉପସ୍ଥିତି , ଶିଖିବା ଓ ବୁଝିବାର ସ୍ତର ତଥା ଅଧାରୁ ସ୍କୁଲ ପାଠପଢା ଛାଡିବା ହାରକୁ ପ୍ରଭାବିତ କରିଥାଏ । ଜଳ , ସ୍ୱଚ୍ଛତା , ସାବୁନରେ ହାତ ଧୋଇବା , ସଞ୍ଚାଳନ ତଥା ରକ୍ଷଣଶୀଳତା , ବ୍ୟବହାରିକ ପରିବର୍ତ୍ତନ ଏବଂ କ୍ଷମତା ନିର୍ମାଣ ଆଦି ସ୍ୱଚ୍ଛତାର ମାନଦଣ୍ଡ ଆଧାରରେ ପ୍ରଥମ ଥର ପାଇଁ ସରକାରୀ ବିଦ୍ୟାଳୟମାନଙ୍କର ଶ୍ରେଣୀ ପ୍ରସ୍ତୁତ କରାଯାଇଛି ।


    ଅନଲାଇନ ମାଧ୍ୟମରେ 35 ରାଜ୍ୟ / କେନ୍ଦ୍ରଶାସିତ ଅଞ୍ଚଳର ଜିଲ୍ଲା ଓ ରାଜ୍ୟସ୍ତରର ବିଦ୍ୟାଳୟମାନେ ଏହି ପୁରସ୍କାର ପ୍ରତିଦ୍ୱନ୍ଦ୍ୱିତାରେ ଭାଗ ନେଇଥିଲେ । ଏହାପରେ ମୂଲ୍ୟାଙ୍କନ କରାଯାଇଥିଲା ଏବଂ ଜିଲ୍ଲା ତଥା ରାଜ୍ୟ ସ୍ତରରେ ଏମାନଙ୍କୁ ପୁରସ୍କୃତ କରାଯାଇଥିଲା । ରାଜ୍ୟମାନେ 643 ବିଦ୍ୟାଳୟଙ୍କୁ ଚୟନ କରିଥିଲେ ଏବଂ ଏହା ପରେ 172 ଟି ବିଦ୍ୟାଳୟକୁ ସ୍ୱଚ୍ଛ ବିଦ୍ୟାଳୟ ପୁରସ୍କାର 2016-17 ପ୍ରଦାନ ପାଇଁ ଚୟନ କରାଗଲା ।


    ରାଷ୍ଟ୍ରୀୟ ପୁରସ୍କାର ସମାରୋହ ଦିଲ୍ଲୀର ଡଃ.ଏସ.ରାଧାକୃଷ୍ଣନ ପ୍ରେକ୍ଷାଳୟରେ ଆୟୋଜିତ କରାଯାଇଥିଲା । ମାନବ ସମ୍ବଳ ବିକାଶ ମନ୍ତ୍ରୀ ଶ୍ରୀ ପ୍ରକାଶ ଜାଭଡେକର ରାଷ୍ଟ୍ରୀୟ ପୁରସ୍କାର ପ୍ରଦାନ କରିଥିଲେ । ମାନବ ସମ୍ବଳ ବିକାଶ ରାଷ୍ଟ୍ରମନ୍ତ୍ରୀ ଶ୍ରୀ ଉପେନ୍ଦ୍ର ଖୁଶୱା ମଧ୍ୟ ଏହି ଅବସରରେ ଉପସ୍ଥିତ ଥିଲେ ।


    ଏହି ଅବସରରେ ନିଜ ସମ୍ବୋଧନରେ ଶ୍ରୀ ଖୁଶୱା କହିଥିଲେ ଯେ ସ୍ୱଚ୍ଛ ଭାରତ ଅଭିଯାନକୁ ଆମେ ଏକ ମିଶନ ଭାବେ ଗ୍ରହଣ କରିବାକୁ ପଡିବ ଏବଂ ଏହାକୁ ପ୍ରାପ୍ତ କରିବା ପାଇଁ ଆମକୁ ଲକ୍ଷ୍ୟ ମଧ୍ୟ ନିର୍ଦ୍ଧାରିତ କରିବାକୁ ପଡିବ । ସେ କହିଲେ ଯେ ଦେଶକୁ ଅଧିକ ସ୍ୱଚ୍ଛ ଓ ସୁନ୍ଦର କରିବା ପାଇଁ ‘ ସଂକଳ୍ପରୁ ସିଦ୍ଧି ’ ର ଶପଥ ନେବାର ଆବଶ୍ୟକତା ରହିଛି । ସେ ପୁଣି କହିଥିଲେ ଯେ ମନ୍ତ୍ରଣାଳୟ ଦ୍ୱାରା ଦିଆଯାଉଥିବା ପୁରସ୍କାର ପ୍ରଧାନମନ୍ତ୍ରୀଙ୍କ ସ୍ୱଚ୍ଛ ଭାରତ ମିଶନର ଅନୁରୂପ ଅଟେ । ସେ ଶିକ୍ଷକ ଏବଂ ଅଭିଭାବକମାନଙ୍କୁ କହିଥିଲେ ଯେ ଛାତ୍ରମାନଙ୍କୁ ସ୍ୱଚ୍ଛତା ବାବଦରେ ଜଣାନ୍ତୁ ଓ ଏହା ଉପରେ ନଜର ମଧ୍ୟ ରଖନ୍ତୁ ।


    ସ୍ୱଚ୍ଛ ବିଦ୍ୟାଳୟ ପୁରସ୍କାର 2017-18 ବିଜେତାଙ୍କୁ ଅଭିନନ୍ଦନ ଜଣାଇ ଶ୍ରୀ ପ୍ରକାଶ ଜାଭଡେକର କହିଥିଲେ ଯେ ଆସନ୍ତା ବର୍ଷ ଏହି ପୁରସ୍କାର ଅନ୍ତର୍ଗତ ଘରୋଇ ବିଦ୍ୟାଳୟମାନଙ୍କୁ ମଧ୍ୟ ଗ୍ରହଣ କରାଯିବ । ଚଳିତ ବର୍ଷ କେନ୍ଦ୍ର ଓ ରାଜ୍ୟ ସରକାରଙ୍କ 2,68,402 ବିଦ୍ୟାଳୟ ଏହି ପ୍ରତିଯୋଗିତାରେ ଭାଗ ନେଇଥିଲେ ଏବଂ ଏହା ନିଶ୍ଚିତ ଭାବେ ଏକ ଉପଲବ୍ଧି ତଥା ‘ ନୂତନ ଭାରତ ’ ର ଆରମ୍ଭ ମଧ୍ୟ । ସେ କହିଲେ ଯେ ଛାତ୍ର ସ୍ୱଚ୍ଛତାର ରାଜଦୂତ ଏବଂ ଏମାନେ ହିଁ ଶ୍ରୀ ନରେନ୍ଦ୍ର ମୋଦୀଙ୍କ ସ୍ୱଚ୍ଛ ଭାରତ ଭିଜନକୁ ନେତୃତ୍ୱ ପ୍ରଦାନ କରିବେ । ସେ ପୁନଶ୍ଚ କହିଥିଲେ ଯେ ଆମକୁ ଆମ ମାନସିକତାରେ ପରିବର୍ତ୍ତନ ଆଣିବା ଜରୁରୀ ଏବଂ ଦେଶର ସମସ୍ତ ସ୍ଥାନରେ ସ୍ୱଚ୍ଛତାକୁ ବୃଦ୍ଧି କରିବା ଆବଶ୍ୟକ । ଏହି କାର୍ଯ୍ୟ ପାଇଁ ମନ୍ତ୍ରୀ ମହୋଦୟ ପଞ୍ଚାୟତ , ସିଏସଆର ସହଭାଗୀ ଏବଂ ଅନ୍ୟ ସଂଗଠନମାନଙ୍କୁ ଧନ୍ୟବାଦ ପ୍ରଦାନ କରିଥିଲେ ।


    ପୁରସ୍କାର ବାବଦରେ ବିଦ୍ୟାଳୟମାନଙ୍କୁ 50,000 ଟଙ୍କା ଓ ପ୍ରମାଣ ପତ୍ର ପ୍ରଦାନ କରାଯାଇଥିଲା । ଏତଦବ୍ୟତୀତ ପୁରସ୍କାର ପାଇଁ ଯେଉଁ ଜିଲ୍ଲାର ସର୍ବାଧିକ ସ୍କୁଲ ଭାଗ ନେଇଥିଲେ ସେହି ଜିଲ୍ଲାର ଜିଲ୍ଲା ଅଧିକାରୀ / ଜିଲ୍ଲା ଶିକ୍ଷା ପଦାଧିକାରୀଙ୍କୁ ପୁରସ୍କାର ପ୍ରଦାନ କରାଗଲା । 11 ଟି ଜିଲ୍ଲା ପୁରସ୍କାର ପ୍ରାପ୍ତ କରିଥିଲେ । ତାମିଲ ନାଡୁ , ଆନ୍ଧ୍ରପ୍ରଦେଶ ଏବଂ ରାଜସ୍ଥାନକୁ ଶୀର୍ଷ 3 ଟି ରାଜ୍ୟ ଘୋଷଣା କରାଯାଇଥିଲା , ଯେଉଁଠାରେ କି ପଞ୍ଚ ତାରକା ଓ ଚାରି ତାରକା ରେଟିଂ ( ସବୁଜ ଓ ନୀଳ ରଙ୍ଗ) ଶ୍ରେଣୀର ବିଦ୍ୟାଳୟ ସଂଖ୍ୟା ଅଧିକ ରହିଛି । ଏହି ରାଜ୍ୟମାନଙ୍କୁ ପ୍ରମାଣ ପତ୍ର ପ୍ରଦାନ କରାଯାଇଥିଲା । ଏହି ପ୍ରୟାସରେ ସ୍କୁଲ ଶିକ୍ଷା ଏବଂ ସାକ୍ଷରତା ବିଭାଗ ସହିତ ୟୁନିସେଫ ଏବଂ ଏଏସସିଆଇ ବୈଷୟିକ ଜ୍ଞାନ କୌଶଳର ଅଂଶୀଦାର ରହିଥିଲେ ।


    ବିଭାଗ ବିଦ୍ୟାଳୟରେ ସ୍ୱଚ୍ଛତା ଲାଗି ମାନକ ସଞ୍ଚାଳନ ପ୍ରଣାଳୀ ( SOP ) ମଧ୍ୟ ଜାରି କରିଥିଲା । ବିଭାଗ ସେପ୍ଟେମ୍ବର 1 ରୁ ସ୍ୱଚ୍ଛ ବିଦ୍ୟାଳୟ ପୁରସ୍କାର ପାଇଁ ନାମାଙ୍କନ ପ୍ରକ୍ରିୟାର ପ୍ରାରମ୍ଭ କରିଛି । ସ୍ୱଚ୍ଛ ବିଦ୍ୟାଳୟ ପୁରସ୍କାର 2017-18 ର ନାମାଙ୍କନ ପ୍ରକ୍ରିୟା 2017-18 ଅକ୍ଟୋବର 31 ରେ ସମାପ୍ତ ହୋଇଯିବ ଏବଂ ଏହି ପ୍ରତିଯୋଗିତା ସରକାରୀ ବିଦ୍ୟାଳୟ , ସରକାରୀ ସହାୟତା ପ୍ରାପ୍ତ ବିଦ୍ୟାଳୟ ତଥା ଘରୋଇ ବିଦ୍ୟାଳୟମାନଙ୍କ ପାଇଁ ଖୋଲା ରହିଛି ।


    **************

    
    
    (Release ID: 1501526) Visitor Counter : 2