      ପ୍ରତିରକ୍ଷା ମନ୍ତ୍ରଣାଳୟ

      ସ୍ୱଚ୍ଛ ଭାରତ ଅଭିଯାନ ଅନ୍ତର୍ଗତ କ୍ୟାଣ୍ଟନମେଣ୍ଟ ବୋର୍ଡମାନଙ୍କୁ ପ୍ରତିରକ୍ଷା ମନ୍ତ୍ରୀଙ୍କ ସମ୍ବର୍ଦ୍ଧନା
      Posted On: 14 SEP 2017 3:49PM by PIB Bhubaneshwar


    ପ୍ରତିରକ୍ଷା ମନ୍ତ୍ରୀ ଶ୍ରୀମତି ନିର୍ମଳା ସୀତାରମଣ କେନ୍ଦ୍ରୀୟ କମାଣ୍ଡର 10 ଟି କ୍ୟାଣ୍ଟନମେଣ୍ଟ ବୋର୍ଡମାନଙ୍କୁ ‘ ଖୋଲାରେ ଶୌଚରୁ ମୁକ୍ତ ’ ( ODF ) ସ୍ଥିତି ହାସଲ କରିବା ପାଇଁ ସେମାନଙ୍କ ଉପଲବ୍ଧି ଉପରେ ବନାରସ ହିନ୍ଦୁ ବିଶ୍ୱବିଦ୍ୟାଳୟ , ବାରାଣାସୀରେ ଆୟୋଜିତ ଏକ କାର୍ଯ୍ୟକ୍ରମରେ ସମ୍ବର୍ଦ୍ଧିତ କରିଛନ୍ତି । ଏହି କାର୍ଯ୍ୟକ୍ରମରେ ପ୍ରତିରକ୍ଷା ମନ୍ତ୍ରୀ କ୍ୟାଣ୍ଟନମେଣ୍ଟ ବୋର୍ଡର ଅଧ୍ୟକ୍ଷ , ମୁଖ୍ୟ କାର୍ଯ୍ୟକାରୀ ଅଧିକାରୀ ଏବଂ ସେମାନଙ୍କର ନିର୍ବାଚିତ ସଦସ୍ୟମାନଙ୍କୁ ପ୍ରମାଣପତ୍ର ପ୍ରଦାନ କରି ପୁରସ୍କୃତ କରିଥିଲେ ।


    ଶ୍ରୀମତି ସୀତାରମଣ ‘ ଖୋଲାରେ ଶୌଚରୁ ମୁକ୍ତି ’ ଲକ୍ଷ୍ୟ ହାସଲ କରିଥିବାରୁ କ୍ୟାଣ୍ଟନମେଣ୍ଟ ବୋର୍ଡମାନଙ୍କୁ ଅଭିନନ୍ଦନ ଜଣାଇଥିଲେ ଏବଂ ସେମାନଙ୍କ ଦ୍ୱାରା ନିର୍ମାଣ କରାଯାଇଥିବା ସୁବିଧା ଓ ଅଭିଯାନମାନଙ୍କୁ ଚାଲୁ ରଖିବା ଓ ଏଥିରେ ଅଧିକ ସୁଧାର ଆଣିବା ଲାଗି ଆହୁରି ଅଧିକ ଉତ୍ସାହ ଓ ଉଦ୍ଦୀପନାର ସହ କାମ କରିବା ପାଇଁ ଆଗ୍ରହ ପ୍ରକାଶ କରିଥିଲେ । ସେ ଛୋଟପିଲାମାନଙ୍କ ପ୍ରୟାସକୁ ପ୍ରଶଂସା କରି ସେମାନଙ୍କୁ ସ୍ୱଚ୍ଛତା ଦୂତ କହିଥିଲେ । ପ୍ରତିରକ୍ଷା ମନ୍ତ୍ରୀ କହିଲେ ଯେ ଏହି ସଦିଚ୍ଛାମୂଳକ କାର୍ଯ୍ୟ ଆଗାମୀ ପୀଢ଼ିଙ୍କ ଜୀବନରେ ସ୍ୱଚ୍ଛତାକୁ ଗୁରୁତ୍ୱ ଦେବ ।


    ଶ୍ରୀମତି ସୀତାରମଣ କହିଲେ ଯେ ପ୍ରତିରକ୍ଷା ମନ୍ତ୍ରଣାଳୟ ସ୍ୱଚ୍ଛ ଭାରତ ଅଭିଯାନ ଉପରେ ବିଭିନ୍ନ ପର୍ଯ୍ୟାୟରେ କାମ କରୁଛି । ପ୍ରଥମ ପର୍ଯ୍ୟାୟରେ କ୍ୟାଣ୍ଟନମେଣ୍ଟ ବୋର୍ଡ ଓ ଏହାର ଆଖପାଖ ନଗରାଂଚଳରେ ସଫେଇ ଅଭିଯାନ ସାମିଲ ରହିଛି । ଏହି ପର୍ଯ୍ୟାୟରେ ଅଳିଆର ରିସାଇକ୍ଲିଂ ଏବଂ କଠିନ ଓ ତରଳ ବର୍ଯ୍ୟବସ୍ତୁକୁ ଅଲଗା କରାଯିବା ସାମିଲ ରହିଛି ।


    ଶ୍ରୀମତି ନିର୍ମଳା ସୀତାରମଣ ବିଶେଷ ଗୁରୁତ୍ୱ ପ୍ରଦାନ କରି କହିଲେ ଯେ ଦ୍ୱିତୀୟ ପର୍ଯ୍ୟାୟ 2017 ସେପ୍ଟେମର 15 ରୁ ଆରମ୍ଭ ହୋଇ ଅକ୍ଟୋବର 2 ପର୍ଯ୍ୟନ୍ତ ଚାଲିବ । ଏହି ସମୟରେ ସଫେଇ ଅଭିଯାନ ଉଚ୍ଚ ସ୍ଥାନମାନଙ୍କରେ ଚାଲିବ ଏବଂ ଗ୍ଲାସିଅରକୁ ସଫା କରାଯିବ । ସେ କହିଲେ ଯେ 2019 ରେ ମହାତ୍ମା ଗାନ୍ଧୀଙ୍କ 150 ତମ ଜୟନ୍ତୀ ବେଳକୁ ସମଗ୍ର ସ୍ୱଚ୍ଛତା ଅଭିଯାନ ସମ୍ପୂର୍ଣ୍ଣ ହୋଇଯିବ । ସେ ଜୋର ଦେଇ କହିଲେ ଯେ ଅଭିଯାନ ଏବେ ପ୍ରାରମ୍ଭିକ ପର୍ଯ୍ୟାୟରେ ରହିଛି ଏବଂ ଏହା ଆମକୁ ସ୍ଥାୟୀ ବିକାଶ ଆଡକୁ ନେଇଯିବ ।


    କେନ୍ଦ୍ରୀୟ କମାଣ୍ଡରେ 25 ଟି କ୍ୟାଣ୍ଟନମେଣ୍ଟ ବୋର୍ଡ ରହିଛି ଏବଂ ଏଥିରୁ 14ଟିକୁ ‘ ଖୋଲାରେ ଶୌଚ ମୁକ୍ତ ’ ଘୋଷଣା କରାଯାଇଛି । ବରେଲୀ , ଦାନାପୁର , ଡେରାଡୁନ , ଜବଲପୁର , ଲାଣ୍ଡୋର , ଲାନ୍ସଡାଉନ , ମିରଟ , ମଥୁରା , ରାଣୀକ୍ଷେତ ଏବଂ ବାରଣାସୀ ଏଥିରେ ସାମିଲ ରହିଛି । ଏହି ଅବସରରେ ସେନା ଏବଂ ଆଇଡିଇଏସର ଅନ୍ୟ ଅଧିକାରୀଙ୍କ ବ୍ୟତୀତ ଡିଫେନ୍ସ ଇଷ୍ଟେଟର ମହାନିର୍ଦ୍ଦେଶକ ଶ୍ରୀ ଯୋଜନେଶ୍ୱର ଶର୍ମା ଏବଂ ଡିଫେନ୍ସ ଇଷ୍ଟେଟ , କେନ୍ଦ୍ରୀୟ କମାଣର ମୁଖ୍ୟ ନିର୍ଦ୍ଦେଶକ ଶ୍ରୀମତି ଦୀପା ବାଜୱା ମଧ୍ୟ ଉପସ୍ଥିତ ଥିଲେ ।


    ****************

    
    
    (Release ID: 1502991) Visitor Counter : 2