      ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି

      ଦୁଗ୍ଧ ପ୍ରକ୍ରିୟାକରଣ, ଭିତ୍ତିଭୂମି ବିକାଶ ପାଣ୍ଠି ଯୋଜନା ପ୍ରବର୍ତ୍ତନକୁ କେବିନେଟର ମଞ୍ଜୁରି
      Posted On: 12 SEP 2017 8:22PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ କେନ୍ଦ୍ର କେବିନେଟର ଆର୍ଥିକ ବ୍ୟାପାର ସଂକ୍ରାନ୍ତ କମିଟି ଦୁଗ୍ଧ ପ୍ରକ୍ରିୟାକରଣ ଏବଂ ଭିତ୍ତିଭୂମି ବିକାଶ ପାଣ୍ଠି (ଡ଼ିଆଡ଼ିଏଫ) ଯୋଜନା ପ୍ରବର୍ତ୍ତନକୁ ମଞ୍ଜୁରି ପ୍ରଦାନ କରିଛନ୍ତି । ତଦନୁସାରେ 2017-18 ରୁ 2028-29 ମଧ୍ୟରେ 10 , 881 କୋଟି ଟଙ୍କା ବ୍ୟୟ ଲାଗି ଯୋଜନା ଅଟକଳ କରାଯାଇଛି ।


    2017-18 ଆର୍ଥିକ ବର୍ଷର ବଜେଟ ଘୋଷଣା ଅନୁସାରେ , ନାବାର୍ଡ଼ ସହ 8004 କୋଟି ଟଙ୍କାର କର୍ପସ ପାଣ୍ଠରି ଏକ ଦୁଗ୍ଧ ପ୍ରକ୍ରିୟାକରଣ ଏବଂ ଭିତ୍ତିଭୂମି ବିକାଶ ପାଣ୍ଠି ଗଠନ କରାଯିବାକୁ ଆର୍ଥିକ ବ୍ୟୟ କମିଟି ସ୍ୱୀକୃତି ପ୍ରଦାନ କରିଥିଲେ ।


    ତଦନୁସାରେ , 10 , 881 କୋଟି ଟଙ୍କା ବ୍ୟୟରେ ଏକ ଦୁଗ୍ଧ ପ୍ରକ୍ରିୟାକରଣ ଏବଂ ଭିତ୍ତିଭୂମି ବିକାଶ ପାଣ୍ଠି ଗଠନ କରାଯିବା ନିମନ୍ତେ ଉଦ୍ୟମ ଆରମ୍ଭ କରାଯାଇଥିଲା । ଡ଼ିଆଇଡ଼ିଏଫର ପ୍ରକଳ୍ପ ସଂସାଧନ ନିମନ୍ତେ ଆର୍ଥିକ ଅଟକଳ ହୋଇଥିବା 10 , 881 କୋଟି ଟଙ୍କା ମଧ୍ୟରୁ 8004 କୋଟି ଟଙ୍କା ନାବାର୍ଡ଼ ଠାରୁ ଋଣ ଆକାରରେ ଜାତୀୟ ଦୁଗ୍ଧ ବିକାଶ ବୋର୍ଡ଼ (ଏନଡ଼ିଡ଼ିବି) ଆହରଣ କରିବ ଏବଂ 2001 କୋଟି ଟଙ୍କା ଅନ୍ୟ ଋଣ ଆକାରରେ ସଂଗ୍ରହ କରାଯିବ । ସେହିଭଳି ଏନଡ଼ିଡ଼ିବି/ଏନସିଡ଼ିସିଙ୍କର 12 କୋଟି ଟଙ୍କାର ଅଂଶଧନ ରହିବ ତଥା ଡ଼ିଏଡ଼ିଏଫ ସୁଧ ସବଭେନ୍ସନ ବାବଦକୁ 864 କୋଟି ଟଙ୍କା ପ୍ରଦାନ କରିବେ । ନାବାର୍ଡ଼ 2017-18 ଠାରୁ 2028-29 ମଧ୍ୟରେ ଯଥାକ୍ରମେ 2004 କୋଟି ଟଙ୍କା , 3006 କୋଟି ଟଙ୍କା ଏବଂ 2994 କୋଟି ଟଙ୍କା ପ୍ରଦାନ କରିବ ।


    ସୁଧ ଅନୁଦାନ ବାବଦକୁ ମଞ୍ଜୁର କରାଯାଇଥିବା 864 କୋଟି ଟଙ୍କା ଏହି 12 ବର୍ଷର ଋଣ ପ୍ରଦାନ ଅବଧି ଯଥା 2017-18 ଠାରୁ 2028-29 ମଧ୍ୟରେ ନାବାର୍ଡ଼କୁ ପ୍ରଦାନ କରାଯିବ ।


    ଡ଼ିଆଇଡ଼ିଏଫର ପ୍ରମୁଖ କାର୍ଯ୍ୟାବଳୀ:


    ଏହି ପ୍ରକଳ୍ପ ଏକ ସକ୍ରିୟ ଦୁଗ୍ଧ ସଂଗ୍ରହକାରୀ ବ୍ୟବସ୍ଥା ଗଠନ କରିବ ଯେଉଁଥିରେ କି ସମସ୍ତ ପ୍ରକାର ଦୁଗ୍ଧ ଶୀତଳୀକରଣ ଏବଂ ଇଲୋକ୍ଟ୍ରେନିକ୍‌ ଉପାୟରେ ଦୁଗ୍ଧ ଅପମିଶ୍ରଣ ଜାଣିବା ସକାଶେ ପରୀକ୍ଷଣ ବ୍ୟବସ୍ଥା , ପ୍ରକ୍ରିୟାକରଣ ତଥା ଉତ୍ପାଦନ ସକାଶେ ସାଧନ ସୃଷ୍ଟି/ଆଧୁନିକୀକରଣ ଏବଂ ସଂପ୍ରସାରଣ ବ୍ୟବସ୍ଥା ସୃଷ୍ଟି କରାଯିବ । ଦୁଗ୍ଧ ସଂଘ /ଦୁଗ୍ଧ ଉତ୍ପାଦକ କମ୍ପାନୀମାନଙ୍କ ସକାଶେ ଏହି ବ୍ୟବସ୍ଥା ସ୍ଥାପନ କରାଯିବ ।


    ଡ଼ିଆଇଡ଼ିଏଫର ପରିଚାଳନା:


    ଜାତୀୟ ଦୁଗ୍ଧ ବିକାଶ ବୋର୍ଡ଼ (ଏନଡ଼ିଡ଼ିବି) ଏବଂ ଜାତୀୟ ଦୁଗ୍ଧ ବିକାଶ ନିଗମ (ଏନସିଡ଼ିସି) ପ୍ରତ୍ୟକ୍ଷ ଭାବେ ଚୂଡ଼ାନ୍ତ ଋଣଗ୍ରହଣକାରୀ ଯଥା ଦୁଗ୍ଧ ସଂଘ , ରାଜ୍ୟ ଦୁଗ୍ଧ ମହାସଂଘ , ବିବିଧ- ରାଜ୍ୟ ଦୁଗ୍ଧ ସମବାୟ ସମିତି , ଦୁଗ୍ଧ ଉତ୍ପାଦନକାରୀ କମ୍ପାନୀ ଏବଂ ଏନଡ଼ିଡ଼ିବି ସହଯୋଗୀମାନେ ଯେଉଁମାନେ କି ପ୍ରକଳ୍ପର ବ୍ୟବସ୍ଥା ଅନୁସାରେ ସମସ୍ତ ସର୍ତ୍ତାବଳୀ ପୂରଣ କରୁଥିବେ ସେମାନଙ୍କ ମଧ୍ୟରେ ଏହା ପ୍ରବର୍ତ୍ତିତ ହେବ । ଆନନ୍ଦସ୍ଥିତ ଏନଡ଼ିଡ଼ିବି ଠାରେ ଏହାର ପ୍ରବର୍ତ୍ତନ ଓ ମନିଟରିଂ ସେଲ୍‌ (ଆଇଏମସି) ରହିବ ଏବଂ ଏହା ପ୍ରକଳ୍ପ କାର୍ଯ୍ୟର ପ୍ରତି ଦିନର ପ୍ରବର୍ତ୍ତନ ତଥା ମନିଟରିଂ କାର୍ଯ୍ୟ ପରିଚାଳନା କରିବେ ।


    ଚୂଡ଼ାନ୍ତ ଋଣଗ୍ରହୀତାମାନେ ବାର୍ଷିକ 6.5% ହିସାବରେ ଋଣ ପାଇପାରିବେ । ଋଣ ପରିଶୋଧର ଅବଧି 10 ବର୍ଷ ରହିବ ଏବଂ ପ୍ରଥମ ଦୁଇ ବର୍ଷ ସ୍ଥଗିତ ଅଧିକାର ବର୍ଷ (ମୋରାଟୋରିଅମ୍‌ ବର୍ଷ) ଭାବେ ପରିଗଣିତ ହେବ ।


    ସଂପୃକ୍ତ ରାଜ୍ୟ ସରକାରମାନେ ଋଣ ପରିଶୋଧ ସକାଶେ ଗ୍ୟାରେଣ୍ଟର ରହିବେ । ସେହିଭଳି ମଞ୍ଜୁର ହୋଇଥିବା ଋଣ ସହ ଯଦି ଚୂଡ଼ାନ୍ତ ଋଣଗ୍ରହୀତାମାନେ ସେମାନଙ୍କ ଅଂଶ ପ୍ରଦାନ ନକରନ୍ତି ତେବେ ରାଜ୍ୟ ସରକାର ତାହା ପ୍ରଦାନ କରିବେ ।


    ନାବାର୍ଡ଼ 8004 କୋଟି ଟଙ୍କାର ଋଣ ଏନଡ଼ିଡ଼ିବି/ଏନସିଡ଼ିସିକୁ ପ୍ରଦାନ କରିବ , ଯେଉଁଥିରୁ 2001 କୋଟି ଟଙ୍କା ଚୂଡ଼ାନ୍ତ ଋଣଗ୍ରହୀତାଙ୍କ ଅଂଶ ହେବ । ଏନଡ଼ିଡ଼ିବି/ଏନସିଡ଼ିସି ମିଳିତ ଭାବେ 12 କୋଟି ଟଙ୍କା ପ୍ରଦାନ କରିବେ ଏବଂ ଡ଼ିଏଡ଼ିଏଡ଼ ସୁଧ ସବଭେନସନ୍‌ ବାବଦକୁ 864 କୋଟି ଟଙ୍କା ପ୍ରଦାନ କରିବ ।


    ଡ଼ିଆଇଡ଼ିଏଫର ସୁବିଧା:


    ଏହି ନିବେଶ ସୁବିଧାରୁ ଦେଶର 50 , 000 ଗ୍ରାମର ଦୁଗ୍ଧଚାଷୀ ଉପକୃତ ହେବାର ଲକ୍ଷ୍ୟଧାର୍ଯ୍ୟ କରାଯାଇଛି । ପୁଣି ଏହି ବ୍ୟବସ୍ଥା କାର୍ଯ୍ୟକାରୀ ହେଲେ ଦୈନିକ ଅତିରିକ୍ତ 126 ଲକ୍ଷ ଲିଟର ଦୁଗ୍ଧ ଶୀତଳୀକରଣ କରାଯାଇପାରିବ । ଏଥିସହ 28000 ବଲ୍କ ଦୁଗ୍ଧ କୁଲର (ବିଏସି) ତଥା ଦୁଗ୍ଧ ଅପମିଶ୍ରଣ ପରୀକ୍ଷଣ ଯନ୍ତ୍ର ତଥା ଅନ୍ୟାନ୍ୟ ଆନୁସଙ୍ଗିକ ଉତ୍ପାଦନ କ୍ଷମତା ବୃଦ୍ଧି ପାଇବ । ତାହା ଦୈନିକ 59.78 ଲକ୍ଷ ଲିଟର ଦୁଗ୍ଧ ପ୍ରକ୍ରିୟାକରଣ ସଙ୍ଗେ ସମାନ ।


    ପ୍ରାରମ୍ଭିକ ଭାବେ 39ଟି ଦୁଗ୍ଧ ସଂଘ ସହ ଏହି ବିଭାଗ ଆରମ୍ଭ ହେବ । ଏହି 39ଟି ଦୁଗ୍ଧ ସଂଘ 12ଟି ରାଜ୍ୟରେ କାର୍ଯ୍ୟ କରୁଛନ୍ତି । ଅନ୍ୟ ଦୁଗ୍ଧ ସମବାୟମାନେ ଯେଉଁମାନେ କି ଏହି ନିଜର ମୋଟ କାରବାର ଏବଂ ଲାଭ ଅର୍ଜନ ଅନୁସାରେ ଏହି ବ୍ୟବସ୍ଥାର ସର୍ତ୍ତାବଳୀ ପୂରଣ କରୁଛନ୍ତି ସେମାନେ ପରବର୍ତ୍ତୀ ବର୍ଷମାନଙ୍କରେ ଡ଼ିଆଇଡ଼ିଏଫ ଅଧୀନରେ ଋଣ ପାଇଁ ଆବେଦନ କରିପାରିବେ ।


    ନିଯୁକ୍ତି ସୃଷ୍ଟି ସାମର୍ଥ୍ୟ :


    ଡ଼ିଆଇଡ଼ିଏଫ ଯୋଜନା ପ୍ରବର୍ତ୍ତନ ହେବାପରେ ଏହା ପ୍ରତ୍ୟକ୍ଷ ଏବଂ ପରୋକ୍ଷ ଭାବେ କୁଶଳୀ , ଅର୍ଦ୍ଧ କୁଶଳୀ ତଥା ଅଣକୁଶଳୀ ମାନବ ସମ୍ବଳ ସୃଷ୍ଟି କରିବାରେ ସହାୟକ ହେବ । ଏହା ଦ୍ୱାରା ପ୍ରତ୍ୟକ୍ଷ ଭାବେ ପ୍ରାୟ 40 , 000 କର୍ମନିଯୁକ୍ତି ସୃଷ୍ଟି ହୋଇପାରିବ ଯାହାକି ପ୍ରକଳ୍ପ କାର୍ଯ୍ୟ ଯଥା ବର୍ତ୍ତମାନ କାର୍ଯ୍ୟ କରୁଥିବା ଦୁଗ୍ଧ ପ୍ରକ୍ରିୟାକରଣ ବ୍ୟବସ୍ଥାର ସଂପ୍ରସାରଣ ଓ ଆଧୁନିକୀକରଣ , ନୂତନ ପ୍ରକ୍ରିୟାକରଣ ପ୍ଲାଣ୍ଟ ସ୍ଥାପନ , ଗ୍ରାମସ୍ତରରେ ବଲ୍କ ଦୁଗ୍ଧ କୁଲା (ବିଏମସି) ଦ୍ୱାରା ହୋଇପାରିବ ।


    ସେହିଭଳି ବର୍ତ୍ତମାନ କାର୍ଯ୍ୟକାରୀ କରୁଥିବା ଟାୟାର-1 , 2 ଓ 3 ଠାରୁ ଟାୟାର 4 , 5 ଓ 6 ସ୍ତରର ସହର/ଟାଉନମାନଙ୍କରେ ଥିବା ଦୁଗ୍ଧ ଓ ଦୁଗ୍ଧ ଉତ୍ପାଦ ମାର୍କେଟିଂ କାର୍ଯ୍ୟ ନିର୍ମନ୍ତେ ପ୍ରାୟ 2 ଲକ୍ଷ ପରୋକ୍ଷ କର୍ମନିଯୁକ୍ତି ସୃଷ୍ଟି ହେବାର ଆକଳନ କରାଯାଇଛି । ଏହା ଫଳରେ ଦୁଗ୍ଧ ସମବାୟମାନେ ସହରାଞ୍ଚଳ ଓ ଗ୍ରାମାଞ୍ଚଳରେ ସେମାନଙ୍କର ବିତରକ ଓ ଅତିରିକ୍ତ ବୁଥ୍‌/ଖୁଚୁରା ବିକ୍ରୟକେନ୍ଦ୍ର ସ୍ଥାପନ ଜରିଆରେ ମାର୍କେଟିଂ କର୍ମଚାରୀ ନିଯୁକ୍ତ କରିପାରିବେ ।


    ଦୁଗ୍ଧ ସମବାୟମାନଙ୍କ ଦୁଗ୍ଧ ସଂଗ୍ରହ କାର୍ଯ୍ୟ ବୃଦ୍ଧି ପାଇଲେ ଗ୍ରାମାଞ୍ଚଳରୁ ପ୍ରକ୍ରିୟାକରଣ ୟୁନିଟ ପର୍ଯ୍ୟନ୍ତ ସେସବୁର ସଂଗ୍ରହ , ପରିବହନ ଏବଂ ଶୀତଳୀକରଣ ସକାଶେ ଅତିରିକ୍ତ ମାନବ ସମ୍ବଳର ଆବଶ୍ୟକତା ପଡ଼ିବ । ସେହିଭଳି କୃତ୍ରିମ ପ୍ରଜନନ (ଏଆଇ) ସେବା ଓ ପ୍ରାଣୀଧନ ସେବା ଇତ୍ୟାଦି ସକାଶେ ଅତିରିକ୍ତ ମାନବସଂବଳ ଆବଶ୍ୟକ ହେବେ ଯାହାକି ନିଯୁକ୍ତି ସୁଯୋଗ ଭାବେ ପରିଗଣିତ ହେବ ।


    **********

    
    
    (Release ID: 1503074) Visitor Counter : 2