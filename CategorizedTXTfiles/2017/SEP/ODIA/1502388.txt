      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଶ୍ରୀନଗରଠାରେ କେନ୍ଦ୍ର ସ୍ୱରାଷ୍ଟ୍ରମନ୍ତ୍ରୀଙ୍କ ଅଧ୍ୟକ୍ଷତାରେ ଜାମ୍ମୁ-କାଶ୍ମୀରର ନିରାପତ୍ତା ସ୍ଥିତି ସଂପର୍କରେ ଉଚ୍ଚସ୍ତରୀୟ ସମୀକ୍ଷା ବୈଠକ
      ରାଜନାଥ ସିଂହଙ୍କୁ ଭେଟିଲେ ବିଭିନ୍ନ ରାଜନୈତିକ ପ୍ରତିନିଧି ମଣ୍ଡଳ

      Posted On: 10 SEP 2017 6:02PM by PIB Bhubaneshwar

    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ଶ୍ରୀ ରାଜନାଥ ସିଂହ ଆଜି ଶ୍ରୀନଗରଠାରେ ଜାମ୍ମୁ କାଶ୍ମୀରର ନିରାପତ୍ତା ତଥା ଆଇନ ଶୃଙ୍ଖଳା ପରିସ୍ଥିତି ସଂପର୍କରେ ଏକ ଉଚ୍ଚସ୍ତରୀୟ ସମୀକ୍ଷା କରିଛନ୍ତି । ଏହି ସମୀକ୍ଷା ବୈଠକରେ ଜାମ୍ମୁ କାଶ୍ମୀର ରାଜ୍ୟପାଳ ଏନ ଏନ ଭୋରା , ମୁଖ୍ୟମନ୍ତ୍ରୀ ସୁଶ୍ରୀ ମେହବୁବା ମୁଫତୀ , କେନ୍ଦ୍ର ଗୃହ ସଚିବ ରାଜୀବ ଗୌବା , ସେନା , ସିଏପିଏଫ , ନିରାପତ୍ତା ବାହିନୀର ବରିଷ୍ଠ ପଦାଧିକାରୀ ତଥା ରାଜ୍ୟ ପ୍ରଶାସନର ବରିଷ୍ଠ ଅଧିକାରୀମାନେ ଉପସ୍ଥିତ ଥିଲେ ।


    ବୈଠକ ପୂର୍ବରୁ ବିଭିନ୍ନ ଜାତୀୟ ତଥା କ୍ଷେତ୍ରୀୟ ରାଜନୈତିକ ଦଳର ପ୍ରତିନିଧିମଣ୍ଡଳ ସ୍ୱରାଷ୍ଟ୍ରମନ୍ତ୍ରୀଙ୍କୁ ସାକ୍ଷାତ କରିଥିଲେ । ଗତକାଲି ଶ୍ରୀ ରାଜନାଥ ସିଂହଙ୍କୁ ପ୍ରାୟ 33ଟି ସିଭିଲ୍ ‌ ସୋସାଇଟି ଗୋଷ୍ଠୀଙ୍କ ପ୍ରାୟ 200 ରୁ ଅଧିକ ପ୍ରତିନିଧି ଭେଟିଥିଲେ । ସେମାନଙ୍କ ମଧ୍ୟରେ ବ୍ୟବସାୟିକ ଗୋଷ୍ଠୀ , ଟୁର୍ ‌ ଅପରେଟର , କୃଷକ , ଯୁବ ସଂଗଠନ ତଥା ଅନ୍ୟାନ୍ୟ ଗୋଷ୍ଠୀର ପ୍ରତିନିଧିମାନେ ସାମିଲ ଥିଲେ । ଆଜି ସ୍ୱରାଷ୍ଟ୍ର ମନ୍ତ୍ରୀ ଜାମ୍ମୁ କାଶ୍ମୀର ପୁଲିସ ଲାଇନ ଏବଂ ଅନନ୍ତନାଗ ଜିଲ୍ଲାର ସିଆରପିଏଫ ଶିବିର ପରିଦର୍ଶନ କରିଥିଲେ । ଏହି ପରିଦର୍ଶନ ସମୟରେ ତାଙ୍କ ସହ ରାଜ୍ୟ ଉପ ମୁଖ୍ୟମନ୍ତ୍ରୀ ଡ଼କ୍ଟର ନିର୍ମଳ କୁମାର ସିଂହ ଏବଂ କେନ୍ଦ୍ର ଗୃହ ସଚିବ ରାଜୀବ ଗୌବା ପ୍ରମୁଖ ଉପସ୍ଥିତ ଥିଲେ ।


    ସ୍ୱରାଷ୍ଟ୍ର ମନ୍ତ୍ରୀ ଶ୍ରୀ ସିଂହ କହିଲେ ଯେ ନିରାପତ୍ତା ବାହିନୀ ଯେଉଁ ଚରମ ବଳିଦାନ ଦେଇଛନ୍ତି ସେଥିପାଇଁ ସେମାନଙ୍କ ନିକଟରେ ରାଷ୍ଟ୍ର ଋଣୀ ଏବଂ ସେମାନଙ୍କ ବଳିଦାନକୁ କୌଣସି ଅର୍ଥ ମୂଲ୍ୟରେ ଭରଣା କରାଯାଇପାରିବନାହିଁ । ଆମେ ପୁଣି ଥରେ କାଶ୍ମୀରକୁ ‘ ଭୂସ୍ୱର୍ଗ ’ ରେ ପରିଣତ କରିବାକୁ ଚାହୁଁ ଏବଂ ଏହି ଲକ୍ଷ୍ୟ ହାସଲ କରିବାରେ କୌଣସି ଶକ୍ତି ଦେଶକୁ ରୋକିପାରିବ ନାହିଁ । ଏହା ତାଙ୍କର ଗୋଟିଏ ବର୍ଷ ମଧ୍ୟରେ ଜାମ୍ମୁ କାଶ୍ମୀରକୁ ପଞ୍ଚମ ଗସ୍ତ ବୋଲି ଉଲ୍ଲେଖ କରି ଶ୍ରୀ ସିଂହ କହିଲେ ଯେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ପ୍ରତିବଦ୍ଧତା ଅନୁସାରେ ରାଜ୍ୟକୁ କେନ୍ଦ୍ର ସରକାର ସମସ୍ତ ପ୍ରକାର ସହାୟତା ଯୋଗାଇ ଦେବାକୁ ସଦାସର୍ବଦା ପ୍ରସ୍ତୁତ ଅଛନ୍ତି । ନିରାପତ୍ତା ବାହିନୀର ସବୁ ସମସ୍ୟା , ଏବଂ ଜବାନମାନଙ୍କ ବାସଗୃହ ଓ କଲ୍ୟାଣମୂଳକ କାର୍ଯ୍ୟକ୍ରମ ସଂପର୍କୀତ ସମସ୍ୟାର ସମାଧାନ କରାଯିବ ବୋଲି ଶ୍ରୀ ସିଂହ ନିର୍ଭର ପ୍ରତିଶ୍ରୁତି ପ୍ରଦାନ କରିଥିଲେ ।


    ଆସନ୍ତାକାଲି ସ୍ୱରାଷ୍ଟ୍ରମନ୍ତ୍ରୀଙ୍କର ରାଜ୍ୟ ଗସ୍ତର ତୃତୀୟ ଦିବସ ଏବଂ ଶ୍ରୀନଗର ଠାରେ ସେ ଏକ ସାମ୍ବାଦିକ ସମ୍ମିଳନୀରେ ଉଦବୋଧନ ଦେବେ । ଏହା ବ୍ୟତୀତ ସେ ରାଜୌରୀ ଜିଲ୍ଲାର ନୌସେରାସ୍ଥିତ ରିଲିଫ କ୍ୟାମ୍ପ ପରିଦର୍ଶନ କରିବେ ତଥା ରାଜୌରୀ ଠାରେ ବିଏସଏଫ ଜବାନମାନଙ୍କ ସହ ଭାବ ବିନିମୟ କରିବେ । ପୁନଶ୍ଚ ଅପରାହ୍ନରେ ଜାମ୍ମୁ ଠାରେ ପହଞ୍ଚିବା ପରେ ସେଠାରେ ବିଭିନ୍ନ ପ୍ରତିନିଧି ଦଳଙ୍କୁ ଭେଟିବେ ।


    **********

    
    
    (Release ID: 1502388) Visitor Counter : 2