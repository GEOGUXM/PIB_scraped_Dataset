      କ୍ୟାବିନେଟ

      1,756 କୋଟି ଟଙ୍କାର “ଖେଲୋ ଇଣ୍ଡିଆ” କାର୍ଯ୍ୟକ୍ରମକୁ କ୍ୟାବିନେଟର ଅନୁମୋଦନ
      • ପ୍ରତିବର୍ଷ 1 ହଜାର କ୍ରୀଡାବିତଙ୍କୁ ମିଳିବ ବୃତ୍ତି,
      • ପ୍ରତ୍ୟେକ ଖେଳାଳୀଙ୍କୁ 5 ଲକ୍ଷ ଟଙ୍କା ଲେଖାଏଁ 8 ବର୍ଷ ପାଇଁ ମିଳିବ ବୃତି,
      • ଦେଶର ବଛାବଛା 20 ବିଶ୍ୱବିଦ୍ୟାଳୟକୁ ଉତ୍କର୍ଷ କ୍ରୀଡା କେନ୍ଦ୍ରରେ ପରିଣତ କରାଯିବ,
      • “ଖେଲୋ ଇଣ୍ଡିଆ” କାର୍ଯ୍ୟକ୍ରମରେ ସାମିଲ ହେବେ ଦେଶର 20 କୋଟି ପିଲା,
      • ଅବହେଳିତ ଓ ଉପଦ୍ରୁତ ଅଂଚଳର ଯୁବ ଗୋଷ୍ଠୀକୁ କ୍ରୀଡା ମାଧ୍ୟମରେ ସମାଜର ମୁଖ୍ୟଧାରାକୁ ଅଣାଯିବ,
      • କ୍ରୀଡାର ବିକାଶ ପାଇଁ ପ୍ରୟୋଗ ହେବ ଆଧୁନିକ ଟେକ୍ନୋଲଜି, ମୋବାଇଲ ଆପ
      Posted On: 20 SEP 2017 6:55PM by PIB Bhubaneshwar


    ଦେଶରେ କ୍ରୀଡା କ୍ଷେତ୍ରର ବିକାଶ କରାଯିବ । ଏଥିଲାଗି ଏକ ସଂଶୋଧିତ “ ଖେଲୋ ଇଣ୍ଡିଆ ” କାର୍ଯ୍ୟକ୍ରମ ପ୍ରସ୍ତୁତ କରାଯାଇଛି । ଏହି କାର୍ଯ୍ୟକ୍ରମ ଲାଗି 2017-18 ରୁ 2019-20 ବର୍ଷ ମଧ୍ୟରେ 1 , 756 କୋଟି ଟଙ୍କା ଖର୍ଚ୍ଚ କରାଯିବ । ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ କେନ୍ଦ୍ର ମନ୍ତ୍ରୀମଣ୍ଡଳ ବୈଠକରେ ଏ ସଂକ୍ରାନ୍ତ ପ୍ରସ୍ତାବକୁ ଅନୁମୋଦନ କରାଯାଇଛି । ବ୍ୟକ୍ତିତ୍ୱ ବିକାଶ , ଗୋଷ୍ଠୀ ବିକାଶ , ଆର୍ଥିକ ବିକାଶ ଏବଂ ରାଷ୍ଟ୍ରୀୟ ବିକାଶ ପାଇଁ କ୍ରୀଡାକୁ ଏକ ପ୍ରମୁଖ ମାଧ୍ୟମ ରୂପେ ଗଢ଼ି ତୋଳିବା ସକାଶେ “ ଖେଲୋ ଇଣ୍ଡିଆ ” କାର୍ଯ୍ୟକ୍ରମ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିବ ।


    କ୍ରୀଡା ଭିତ୍ତିଭୂମି , ଗୋଷ୍ଠୀଗତ କ୍ରୀଡା , କ୍ରୀଡା ପ୍ରତିଭା ଚିହ୍ନଟ , କ୍ରୀଡା କ୍ଷେତ୍ରରେ ଉତ୍କର୍ଷ ହାସଲ ପାଇଁ ଉନ୍ନତ ପ୍ରଶିକ୍ଷଣ , କ୍ରୀଡାକୁ ପ୍ରତିଯୋଗୀତାମୂଳକ ଢ଼ାଂଚାରେ ଗଢ଼ିବା ଏବଂ କ୍ରୀଡା ଭିତ୍ତିକ ଅର୍ଥବ୍ୟବସ୍ଥା ସୃଷ୍ଟି ଦିଗରେ ନୂତନ ସଂଶୋଧିତ “ ଖେଲୋ ଇଣ୍ଡିଆ ” କାର୍ଯ୍ୟକ୍ରମ ଏକ ବଡ ଭୂମିକା ଗ୍ରହଣ କରିବ ।


    ସଂଶୋଧିତ “ ଖେଲୋ ଇଣ୍ଡିଆ ” କାର୍ଯ୍ୟକ୍ରମର କେତେକ ବୈଶିଷ୍ଟ୍ୟ ନିମ୍ନରେ ପ୍ରଦାନ କରାଗଲା –


    • ଏହି କାର୍ଯ୍ୟକ୍ରମ ଅଧିନରେ ପ୍ରତିବର୍ଷ ବିଭିନ୍ନ ମନୋନିତ କ୍ରୀଡା କ୍ଷେତ୍ରରୁ ବଛାବଛା 1000 ପ୍ରତିଭାଧାରୀ ଯୁବ ଖେଳାଳିମାନଙ୍କୁ ପାନ ଇଣ୍ଡିଆନ ସ୍ପୋର୍ଟ୍ସ ସ୍କଲାରସିପ ପ୍ରଦାନ କରାଯିବ ।


    • ମନୋନିତ କ୍ରୀଡାବିତମାନଙ୍କୁ ବାର୍ଷିକ 5 ଲକ୍ଷ ଟଙ୍କା କରି 8 ବର୍ଷ ଯାଏଁ କ୍ରମାଗତ କ୍ରୀଡା ବୃତ୍ତି ପ୍ରଦାନ କରାଯିବ ।


    • ଦେଶରେ ପ୍ରଥମ କରି କ୍ରୀଡାବିତମାନଙ୍କ ପାଇଁ ଏଭଳି ଦୀର୍ଘ ମିଆଦି ବିକାଶ କାର୍ଯ୍ୟକ୍ରମ ହାତକୁ ନିଆଯାଇଛି । ଏହାଦ୍ୱାରା ପ୍ରତିଭାବାନ ଏବଂ ଉଦୀୟମାନ ଯୁବ ଖେଳାଳିମାନେ ବେଶ ପ୍ରତିଯୋଗିତାମୂଳକ ମନୋଭାବର ହୋଇପାରିବେ ଏବଂ ଆନ୍ତର୍ଜାତିକ କ୍ରୀଡା କ୍ଷେତ୍ରରେ ଅଂଶଗ୍ରହଣ ଲାଗି ଏକ ବଡ କ୍ରୀଡା ପ୍ରତିଭା ପୁଲ ସୃଷ୍ଟି ହୋଇପାରିବ ।


    • ଏହି କାର୍ଯ୍ୟକ୍ରମ ଅଧିନରେ ଦେଶର ବଛାବଛା 20ଟି ବିଶ୍ୱବିଦ୍ୟାଳୟକୁ ବିଭିନ୍ନ କ୍ରୀଡାର ଉତ୍କର୍ଷ କେନ୍ଦ୍ର ଭାବେ ବିକଶିତ କରାଯିବ । ଏଭଳି କାର୍ଯ୍ୟକ୍ରମ ହେତୁ ବିଶ୍ୱବିଦ୍ୟାଳୟର ଛାତ୍ର ଛାତ୍ରୀମାନେ ନିଜର ପାଠପଢ଼ା ସହ କ୍ରୀଡାକୁ ମଧ୍ୟ ଏକ ପେଶା ଭାବେ ଗ୍ରହଣ କରିପାରିବେ ।


    • “ ଖେଲୋ ଇଣ୍ଡିଆ ” କାର୍ଯ୍ୟକ୍ରମ ବିଶ୍ୱବିଦ୍ୟାଳୟ ଏବଂ ବିଭିନ୍ନ ସ୍ତରରେ ଏକ ସ୍ୱାସ୍ଥ୍ୟବାନ ଯୁବ ସମୁଦାୟ ଗଠନ ଦିଗରେ ବଡ ଭୂମିକା ଗ୍ରହଣ କରିବ ।


    • ଦେଶବ୍ୟାପୀ ଏହି କାର୍ଯ୍ୟକ୍ରମ ଅଧିନରେ 10 ରୁ 18 ବର୍ଷ ମଧ୍ୟରେ 20 କୋଟି ପିଲାଙ୍କୁ ସାମିଲ କରାଯିବ । କ୍ରୀଡା ପ୍ରତିଭା ଅନ୍ୱେଷଣ ପାଇଁ ସ୍ୱାସ୍ଥ୍ୟ ଫିଟନେସ ଅଭିଯାନ ସାରା ଦେଶରେ ଆରମ୍ଭ କରାଯିବ । ଏହା ସବୁ ସ୍ତରର ପିଲା ବିଶେଷକରି ସ୍କୁଲ ପିଲାମାନଙ୍କ ମଧ୍ୟରେ ଖେଳ ପାଇଁ ଉତ୍ସାହ ଏବଂ ଉନ୍ନତ ସ୍ୱାସ୍ଥ୍ୟ ପାଇଁ ଉଦ୍ଦୀପନା ଭରିଦେବ ।


    • ସାମାଜିକ ଅନ୍ତର୍ଭୂକ୍ତିକରଣ ତଥା ଲିଙ୍ଗଗତ ସମାନତା ପ୍ରତିଷ୍ଠା ଦିଗରେ ଏହି କାର୍ଯ୍ୟକ୍ରମ ସହାୟକ ହେବ ।


    • ଅବହେଳିତ ଓ ଉପଦ୍ରୁତ ଅଂଚଳରେ ବସବାସ କରୁଥିବା ଯୁବ ଗୋଷ୍ଠୀକୁ ହିଂସାତ୍ମକ ଓ ନକାରାତ୍ମକ କାର୍ଯ୍ୟରୁ ନିବୃତ କରାଇବା ସହ ସେମାନଙ୍କୁ କ୍ରୀଡା ମାଧ୍ୟମରେ ସମାଜର ବିକାଶ ତଥା ମୂଖ୍ୟଧାରାରେ ନିୟୋଜିତ କରିବା ହେଉଛି ଏହି “ ଖେଲୋ ଇଣ୍ଡିଆ ” କାର୍ଯ୍ୟକ୍ରମର ଅନ୍ୟତମ ମହତ୍ ଉଦ୍ଦେଶ୍ୟ । ଏହି ସଫଳ କାର୍ଯ୍ୟ ମାଧ୍ୟମରେ ସେମାନେ ରାଷ୍ଟ୍ର ଗଠନରେ ସାମିଲ ହୋଇପାରିବେ ।


    • ସ୍କୁଲ ଏବଂ କଲେଜ ସ୍ତରରେ କ୍ରୀଡା ତଥା ପ୍ରତିଯୋଗୀତାର ମାନ ବୃଦ୍ଧି କରିବା ତଥା ସଂଗଠିତ କ୍ରୀଡା କ୍ଷେତ୍ରରେ ପ୍ରତିଭାଧାରୀମାନଙ୍କୁ ଅଧିକରୁ ଅଧିକ ସୁଯୋଗ ପ୍ରଦାନ କରିବାର ବ୍ୟବସ୍ଥା ହେବ ।


    • କ୍ରୀଡା ପ୍ରଶିକ୍ଷଣ ଓ ତାଲିମ କ୍ଷେତ୍ରରେ ସର୍ବାଧୁନିକ ଟେକ୍ନୋଲଜି ଏବଂ ମୋବାଇଲ ଆପ ର ପ୍ରୟୋଗ କରାଯିବ । କ୍ରୀଡା ପ୍ରତିଭା ଚିହ୍ନଟ ଲାଗି ଜାତୀୟ କ୍ରୀଡା ପ୍ରତିଭା ଅନ୍ୱେଷଣ ପୋର୍ଟାଲର ସର୍ବାଧିକ ବ୍ୟବହାର ହେବ । ସ୍ୱଦେଶୀ କ୍ରୀଡାର ବିକାଶ ଲାଗି ମତ ବିନିମୟ ଓ ଯୋଗାଯୋଗ ଭିତ୍ତିକ ୱେବସାଇଟ ପ୍ରତିଷ୍ଠା ହେବ । ଉପଯୁକ୍ତ କ୍ରୀଡା ଭିତ୍ତିଭୂମି ଏବଂ ସ୍ଥାନ ନିରୂପଣ ସକାଶେ ଜିଆଇଏସ ଆଧାରିତ ସୂଚନା ବ୍ୟବସ୍ଥାର ଉପଯୋଗ କରାଯିବ ।


    • “ ସମସ୍ତଙ୍କ ପାଇଁ କ୍ରୀଡା ” ଏବଂ “ ଉତ୍କର୍ଷ ପାଇଁ କ୍ରୀଡା ” ଭାବନାର ବିକାଶ ଦିଗରେ ଏହି କାର୍ଯ୍ୟକ୍ରମ ବେଶ ସହାୟକ ହେବ ।


    **********

    
    
    (Release ID: 1503501) Visitor Counter : 2