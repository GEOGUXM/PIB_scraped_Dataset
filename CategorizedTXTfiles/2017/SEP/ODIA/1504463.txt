      କ୍ୟାବିନେଟ

      • କେନ୍ଦ୍ର ଓ ରାଜ୍ୟ ପୁଲିସ ବାହିନୀର ଦକ୍ଷତା, ସାମର୍ଥ୍ୟ ବୃଦ୍ଧି ଲାଗି 25,060 କୋଟି ଟଙ୍କାର ଆଧୁନିକୀକରଣ ଯୋଜନାକୁ କ୍ୟାବିନେଟର ମଞ୍ଜୁରି • ସର୍ବାଧିକ ମାଓ ହିଂସା ପ୍ରଭାବିତ 35 ଜିଲ୍ଲା ପାଇଁ 3 ହଜାର କୋଟି ଟଙ୍କାର ବ୍ୟୟବରାଦ • ରାଷ୍ଟ୍ରୀୟ ଅପରାଧ ଓ ଅପରାଧି ଡାଟା ନେଟୱାର୍କରେ ସାମିଲ ହେବେ ଦେଶର ସବୁ ପୁଲିସ ଥାନା • ପୁଲିସ ବାହିନୀକୁ ମିଳିବ ଆଧୁନିକ ହାତ-ହତିଆର ଏବଂ ପରେନ୍ସିକ ବିଜ୍ଞାନାଗାରର ହେବ ଆଧୁନିକୀକରଣ
      Posted On: 27 SEP 2017 7:46PM by PIB Bhubaneshwar


    ଦେଶରେ ପୁଲିସ ବାହିନୀର ବ୍ୟାପକ ଆଧୁନିକୀକରଣ ହେବ । ଏଥିଲାଗି କେନ୍ଦ୍ର ସରକାର ଏକ ନୂଆ ଯୋଜନା ପ୍ରସ୍ତୁତ କରିଛନ୍ତି । ଏହି ଯୋଜନା ଅଧିନରେ ଚଳିତ ଆର୍ଥିକ ବର୍ଷ 2017-18 ରୁ 2019-20 ମଧ୍ୟରେ 25 , 060 କୋଟି ଟଙ୍କା ବିନିଯୋଗ କରାଯିବ । ଏହି ତିନି ବର୍ଷ ମଧ୍ୟରେ କେନ୍ଦ୍ର ସରକାର ମୋଟ 18 , 636 କୋଟି ଟଙ୍କା ଦେଉଥିବା ବେଳେ ରାଜ୍ୟ ସରକାରମାନେ ଅବଶିଷ୍ଟ 6 , 424 କୋଟି ଟଙ୍କା ଖର୍ଚ୍ଚ କରିବେ । ଆଜି ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ କେନ୍ଦ୍ର ମନ୍ତ୍ରୀମଣ୍ଡଳ ବୈଠକରେ ଏହି ନିଷ୍ପତ୍ତି ନିଆଯାଇଛି ।


    ନୂତନ ଯୋଜନାର କେତେକେ ବୈଶିଷ୍ଟ୍ୟ ନିମ୍ନରେ ପ୍ରଦତ ହେଲା –

      * ଆଭ୍ୟନ୍ତରୀଣ ନିରାପତ୍ତା , ଆଇନ ଶୃଙ୍ଖଳା , ମହିଳା ସୁରକ୍ଷା , ପୁଲିସ ବଳକୁ ଆଧୁନିକ ଅସ୍ତ୍ରଶସ୍ତ୍ରରେ ସଜ୍ଜିତ କରିବା , ପୁଲିସ ବଳର ତ୍ୱରିତ ମୁତୟନ ଏବଂ ଏଥିପାଇଁ ଆବଶ୍ୟକ ସଂରଚନା ସହାୟତା , ହେଲିକେପ୍ଟର ଭଡା , ପୁଲିସ ବେତାର ଯୋଗାଯୋଗ ବ୍ୟବସ୍ଥାର ଉନ୍ନତିକରଣ , ରାଷ୍ଟ୍ରୀୟ ଉପଗ୍ରହ ନେଟୱାର୍କ ବ୍ୟବସ୍ଥା , ସିସିଟିଏନଏସ ପ୍ରକଳ୍ପ , ଇ-କାରାଗାର ପ୍ରକଳ୍ପ କାର୍ଯ୍ୟାନ୍ୱୟନ ଲାଗି ନୂତନ ଯୋଜନାରେ ସ୍ୱତନ୍ତ୍ର ବ୍ୟୟ ପ୍ରାବଧାନ କରାଯାଇଛି ।
      * ନୂତନ ଆଧୁନୀକିକରଣ ଯୋଜନାରେ ବାମପନ୍ଥୀ ଉଗ୍ରବାଦ ପ୍ରଭାବିତ ରାଜ୍ୟ , ଉତ୍ତର-ପୂର୍ବାଂଚଳ ରାଜ୍ୟ ଏବଂ ଜାମ୍ମୁ-କାଶ୍ମୀରରେ ଆଭ୍ୟନ୍ତରୀଣ ନିରାପତ୍ତା ଖର୍ଚ୍ଚ ତୁଲାଇବା ଲାଗି କେନ୍ଦ୍ରୀୟ ବଜେଟରେ 10 , 132 କୋଟି ଟଙ୍କାର ବ୍ୟୟ ଅଟକଳ ହୋଇଛି ।
      * ସର୍ବାଧିକ ବାମପନ୍ଥୀ ଉଗ୍ରବାଦ ପ୍ରଭାବିତ 35ଟି ଜିଲ୍ଲାରେ ଅନଗ୍ରସରତା ସମସ୍ୟାର ସମାଧାନ ଲାଗି ନୂତନ ଯୋଜନା ଅଧିନରେ ସ୍ୱତନ୍ତ୍ର କେନ୍ଦ୍ରୀୟ ସହାୟତା ପାଇଁ 3 , 000 କୋଟି ଟଙ୍କାର ବ୍ୟୟବରାଦ କରାଯାଇଛି ।
      * ଉତ୍ତର-ପୂର୍ବାଂଚଳ ରାଜ୍ୟ ସମୂହରେ ପୁଲିସ ବାହିନୀ ଲାଗି ଆଧୁନିକ ଭିତ୍ତିଭୂମିର ନିର୍ମାଣ , ବିଶେଷ ତାଲିମ ଅନୁଷ୍ଠାନ ଏବଂ ତଦନ୍ତ ବ୍ୟବସ୍ଥାକୁ ସୁଗମ କରିବା ଲାଗି ସୁବିଧା ସୁଯୋଗ ପ୍ରଦାନ ସକାଶେ 100 କୋଟି ଟଙ୍କାର ପ୍ରାବଧାନ ହୋଇଛି ।
      * ଜାମ୍ମୁ-କାଶ୍ମୀର , ଉତ୍ତର-ପୂର୍ବାଂଚଳ ଏବଂ ବାମପନ୍ଥୀ ଉଗ୍ରବାଦ ପ୍ରଭାବିତ ରାଜ୍ୟରେ ନିରାପତ୍ତା ସଂକ୍ରାନ୍ତ ଆହ୍ୱାନଗୁଡିକର ସଫଳ ମୁକାବିଲା ସହିତ ଅନଗ୍ରସର ଅଂଚଳରେ ବିକାଶ କାର୍ଯ୍ୟକୁ ତ୍ୱରାନ୍ୱିତ କରିବା ଦିଗରେ ନୂତନ ଯୋଜନା ସହାୟକ ହେବ ।
      * ରାଜ୍ୟ ପୁଲିସ ବାହିନୀମାନଙ୍କ ପାଇଁ ଆଧୁନିକ ଭିତ୍ତିଭୂମି ନିର୍ମାଣ , ଫରେନ୍ସିକ ବିଜ୍ଞାନାଗାର ପ୍ରତିଷ୍ଠା , ନୂତନ ସାଜସରଞ୍ଜାମ ଯୋଗାଣ ଏବଂ ନୂଆ ଅନୁଷ୍ଠାନ ଗଠନ ଆଦି କ୍ଷେତ୍ରରେ କେନ୍ଦ୍ରୀୟ ସହାୟତା ଦିଆଯିବ । ଅପରାଧିକ ନ୍ୟାୟ ବ୍ୟବସ୍ଥା କ୍ଷେତ୍ରରେ ରହିଥିବା ବ୍ୟବଧାନକୁ ଦୂର କରିବାରେ ମଧ୍ୟ ଏହା ସହାୟକ ହେବ । ଏକ ରାଷ୍ଟ୍ରୀୟ ଅପରାଧିକ ଡାଟା ବେସ ତଥା ଅପରାଧି ତଥ୍ୟ ସମ୍ବଳିତ ନେଟୱାର୍କ ପ୍ରତିଷ୍ଠା ଲାଗି ସବୁ ପୁଲିସ ଷ୍ଟେସନ ମଧ୍ୟରେ ସମନ୍ୱୟ ରକ୍ଷା କରାଯିବ । ଏହାଛଡା କାରାଗାର , ଫରେନ୍ସିକ ବିଜ୍ଞାନାଗାର ଏବଂ ଆଇନ ସଂକ୍ରାନ୍ତ କାର୍ଯ୍ୟାଳୟଗୁଡିକ ମଧ୍ୟରେ ଉତ୍ତମ ସମନ୍ୱୟ ସ୍ଥାପନ କରାଯିବ ।
      * ପୁଲିସ ଆଧୁନିକୀକରଣ ଯୋଜନା ଅଧିନରେ ଆନ୍ଧ୍ର ପ୍ରଦେଶର ଅମରାବତୀଠାରେ ଏକ ନୂତନ ଅତ୍ୟାଧୁନିକ ଫରେନ୍ସିକ ବିଜ୍ଞାନାଗାର ପ୍ରତିଷ୍ଠା କରାଯିବ । ଜୟପୁର(ରାଜସ୍ଥାନ)ଠାରେ ଥିବା ସର୍ଦ୍ଦାର ପଟେଲ ବୈଶ୍ୱିକ ନିରାପତ୍ତା ଆତଙ୍କବାଦ ଓ ସନ୍ତ୍ରସବାଦ ନିରୋଧ କେନ୍ଦ୍ର ତଥା ଗୁଜରାଟର ଗାନ୍ଧୀନଗରଠାରେ ଥିବା ଫରେନ୍ସିକ ବିଶ୍ୱବିଦ୍ୟାଳୟର ଉନ୍ନତିକରଣ ହେବ ।

    ଏହି ଯୋଜନା ବଳରେ କେନ୍ଦ୍ରୀୟ ଓ ରାଜ୍ୟ ପୁଲିସ ବାହିନୀମାନଙ୍କର ସାମର୍ଥ୍ୟ ଓ ଦକ୍ଷତା ବୃଦ୍ଧି ଘଟିବ ଏବଂ ଆଭ୍ୟନ୍ତରୀଣ ନିରାପତ୍ତାକୁ ସୁଦୃଢ଼ କରିବା ଦିଗରେ ଆବଶ୍ୟକ ବଳ ମିଳିବ ।


    **********

    
    
    (Release ID: 1504463) Visitor Counter : 2
    
    
    
    
    

*