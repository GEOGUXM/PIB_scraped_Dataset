      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ବାରଣାସୀ ସ୍ୱଚ୍ଛତା କାର୍ଯ୍ୟକ୍ରମରେ ଶ୍ରମଦାନ କଲେ ପ୍ରଧାନମନ୍ତ୍ରୀ; ବୁଲି ଦେଖିଲେ ପଶୁଧନ ଆରୋଗ୍ୟ ମେଳା, ଜନସଭାରେ ସମ୍ବୋଧନ
      Posted On: 23 SEP 2017 6:17PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ବାରଣାସୀ ସଂସଦୀୟ ନିର୍ବାଚନ ମଣ୍ଡଳୀର ଶହେନ୍ସାପୁର ଗ୍ରାମରେ ଏକ ଶୌଚାଳୟ ନିର୍ମାଣ କାର୍ଯ୍ୟରେ ଶ୍ରମଦାନ କରିଥିଲେ । ଶୌଚାଳୟ ପିଟ୍ ନିର୍ମାଣ କାର୍ଯ୍ୟରେ ଭାଗନେଇ ପ୍ରଧାନମନ୍ତ୍ରୀ ସ୍ଥାନୀୟ ଲୋକମାନଙ୍କ ସହ ମତ ବିନିମୟ କରିଥିଲେ । ଏହି ଅଂଚଳର ଗ୍ରାମବାସୀମାନେ ଖୋଲାରେ ମଳତ୍ୟାଗ ନ କରିବା ପାଇଁ ଶପଥ ନେଇଥିଲେ । ଶହେନ୍ସାପୁରର ଗ୍ରାମବାସୀମାନେ ଶୌଚାଳୟକୁ ଇଜ୍ଜତ ଘର ଭାବେ ନାମିତ କରିଛନ୍ତି ।


    ପ୍ରଧାନମନ୍ତ୍ରୀ ସେହି ଗ୍ରାମରେ ଏକ ପଶୁଧନ ଆରୋଗ୍ୟ ମେଳା ବୁଲି ଦେଖିଥିଲେ । ସେଠାରେ ଗୋସମ୍ପଦର ସ୍ୱାସ୍ଥ୍ୟ ରକ୍ଷା , ଚିକିତ୍ସା ସୁବିଧା ବିଶେଷକରି ଗାଈଗୋରୁମାନଙ୍କର ଅସ୍ତ୍ରୋପ୍ରଚାର ଏବଂ ଅଲଟ୍ରାସୋନୋଗ୍ରାଫି ବ୍ୟବସ୍ଥା ଥିବା ବିଷୟ ପ୍ରଧାନମନ୍ତ୍ରୀଙ୍କୁ ଅବଗତ କରାଯାଇଥିଲା ।


    ଏହି ଅବସରରେ ଏକ ଜନସଭାରେ ଉଦବୋଧନ ଦେଇ ପ୍ରଧାନମନ୍ତ୍ରୀ ପଶୁଧନ ଆରୋଗ୍ୟ ମେଳାର ସଫଳ ଆୟୋଜନ ଓ କାର୍ଯ୍ୟକାରୀତା ପାଇଁ ଉତ୍ତରପ୍ରଦେଶ ସରକାର ଏବଂ ସେଠାକାର ମୁଖ୍ୟମନ୍ତ୍ରୀ ଯୋଗୀ ଆଦିତ୍ୟନାଥଙ୍କୁ ଅଭିନନ୍ଦନ ଜଣାଇଥିଲେ । ଏହା ପଶୁପାଳନ କ୍ଷେତ୍ରରେ ଏକ ନୂଆ ପ୍ରୟାସ ହୋଇଥିବାରୁ ରାଜ୍ୟରେ ଏହି କ୍ଷେତ୍ରରେ ନିୟୋଜିତ ହିତାଧିକାରୀମାନଙ୍କୁ ଅନେକ ସୁବିଧା ମିଳିବ । ବିଶେଷକରି ଉନ୍ନତ ଗୋ-ପାଳନ ଦ୍ୱାରା ଦୁଗ୍ଧ ଉତ୍ପାଦନ ବୃଦ୍ଧି ଘଟିବ ଏବଂ ଏହାଦ୍ୱାରା ଗୋପାଳକମାନେ ବିଶେଷ ଭାବେ ଲାଭ ପାଇବେ । ଦେଶର ଅନ୍ୟାନ୍ୟ ଭାଗ ଭଳି ଉତ୍ତର ପ୍ରଦେଶରେ ମଧ୍ୟ ଦୁଗ୍ଧ ଉତ୍ପାଦନ କ୍ଷେତ୍ରରେ ସମବାୟ ସମିତିଗୁଡିକୁ ମଜବୂତ କରିବାକୁ ପଡିବ ।


    ଜନ ମଙ୍ଗଳକୁ ତାଙ୍କ ସରକାର ଅଗ୍ରାଧୀକାର ଦେଉଥିବା ଦର୍ଶାଇ ପ୍ରଧାନମନ୍ତ୍ରୀ କହିଥିଲେ ଯେ 2022 ସୁଦ୍ଧା ଚାଷୀମାନଙ୍କର ଆୟ ଦୁଇଗୁଣା କରିବା ଲାଗି ସେ ପ୍ରତିଶୃତିବଦ୍ଧ । ଦେଶର ବିଭିନ୍ନ ଭାଗରେ ଚାଷୀଙ୍କୁ ଜମିର ଉର୍ବରତା ଓ ଚିକିତ୍ସା ଲାଗି ମୃତ୍ତିକା ସ୍ୱାସ୍ଥ୍ୟ କାର୍ଡ ବଣ୍ଟନ ପ୍ରକ୍ରିୟାକୁ ତ୍ୱରାନ୍ୱିତ କରାଯାଇଛି । ଏହା ଚାଷୀଙ୍କୁ ମୃତ୍ତିକା ପରିଚାଳନାରେ ଅନେକ ସହାୟତା ପ୍ରଦାନ କରିବ । 2022 ରେ ଭାରତର ସ୍ୱାଧୀନତାକୁ 75 ବର୍ଷ ପୁରୁଥିବାରୁ ଜନସାଧାରଣ ନିଜ ନିଜର ଶକ୍ତି ମତେ ରାଷ୍ଟ୍ର ନିର୍ମାଣ ଦିଗରେ ଅବଦାନ ଦେବାକୁ ପ୍ରଧାନମନ୍ତ୍ରୀ ଆହ୍ୱାନ ଜଣାଇଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ପ୍ରତ୍ୟେକଙ୍କଠାରେ ସ୍ୱଚ୍ଛତାର ଭାବନାକୁ ସକାରାତ୍ମକ ରୂପରେ ଭରିଦେବାକୁ ପଡିବ । ଏହା ପରିବେଶର ସୁରକ୍ଷା କରିବା ସହ ଗରିବର ସ୍ୱାର୍ଥରକ୍ଷା ଦିଗରେ ବହୁ ଉପକାରସିଦ୍ଧ ହେବ । ସ୍ୱଚ୍ଛତା ରକ୍ଷା ମାଧ୍ୟମରେ ଗରିବର ସେବା କରାଯାଇପାରିବ ଏବଂ ଏହା ଦେବ-ପୂଜା ସହ ସମାନ ବୋଲି ପ୍ରଧାନମନ୍ତ୍ରୀ କହିଥିଲେ ।


    **********

    
    
    (Release ID: 1503829) Visitor Counter : 2