      ସ୍ୱାସ୍ଥ୍ୟ ଓ ପରିବାର ମନ୍ତ୍ରଣାଳୟ

      ସ୍ୱାସ୍ଥ୍ୟ ମନ୍ତ୍ରଣାଳୟ ଦ୍ୱାରା ଦୁଇଟି ନୂତନ ଗର୍ଭନିରୋଧକର ଶୁଭାରମ୍ଭ
      ଓଡ଼ିଶା ସମେତ 10 ରାଜ୍ୟରେ ହେବ ଉପଲବ୍ଧ

      Posted On: 05 SEP 2017 1:54PM by PIB Bhubaneshwar

    ସ୍ୱାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରଣାଳୟ ଦ୍ୱାରା ଦୁଇଟି ନୂତନ ଗର୍ଭନିରୋଧକ କାର୍ଯ୍ୟକ୍ରମର ଶୁଭାରମ୍ଭ କରାଯାଇଛି । ଏହି କାର୍ଯ୍ୟକ୍ରମ ଅଧିନରେ ଏକ ଇଂଜେକ୍ସନ ଗର୍ଭନିରୋଧକ ଏମପିଏ ‘ ଅନ୍ତରା ’ ଏବଂ ଗର୍ଭନିରୋଧକ ବଟିକା ‘ ଛାୟା ’ ଆରମ୍ଭ କରାଯାଇଛି । ଏହା ଜରିଆରେ ଗର୍ଭନିରୋଧ କ୍ଷେତ୍ରରେ ବୃଦ୍ଧି ପାଉଥିବା ଆବଶ୍ୟକତାକୁ ପୂରଣ କରିହେବ । ଓଡ଼ିଶା ସମେତ ମହାରାଷ୍ଟ୍ର , ଉତ୍ତରପ୍ରଦେଶ , ମଧ୍ୟପ୍ରଦେଶ , ରାଜସ୍ଥାନ , କର୍ଣ୍ଣାଟକ , ହରିୟାଣା , ପଶ୍ଚିମ ବଙ୍ଗ , ଦିଲ୍ଲୀ ଏବଂ ଗୋଆ ଆଦି 10 ଟି ରାଜ୍ୟରେ ମେଡିକାଲ କଲେଜ ଏବଂ ଜିଲା ଡାକ୍ତରଖାନା ଗୁଡିକରେ ଗର୍ଭନିରୋଧକ ମାଗଣାରେ ଉପଲବ୍ଧ କରାଯାଉଛି । ଏହି ଗର୍ଭ ନିରୋଧକ ସୁରକ୍ଷିତ ଏବଂ ଅତ୍ୟନ୍ତ ପ୍ରଭାବୀ । ଅନ୍ତରା ଗର୍ଭନିରୋଧକ ଇଂଜେକ୍ସନର ପ୍ରଭାବ ତିନିମାସ ପାଇଁ ରହିବ ଏବଂ ଛାୟା ବଟିକାର ପ୍ରଭାବ ଏକ ସପ୍ତାହ ପାଇଁ ରହିବ । ଗର୍ଭନିରୋଧ କ୍ଷେତ୍ରରେ ଆବଶ୍ୟକତା ପୂରଣ ସହ ଯେଉଁ ଦମ୍ପତି ଗୋଟିଏ ସନ୍ତାନଠାରୁ ଅନ୍ୟ ସନ୍ତାନ ମଧ୍ୟରେ ଅନ୍ତର ରଖିବାକୁ ଚାହୁଁଥିବେ ସେମାନେ ଏହା ଦ୍ୱାରା ଉପକୃତ ହେବେ । ରାଜ୍ୟଗୁଡିକରେ ସ୍ୱାସ୍ଥ୍ୟ ସେବାକ୍ଷେତ୍ରରେ କାର୍ଯ୍ୟରତ ବ୍ୟକ୍ତିମାନଙ୍କୁ ପ୍ରଶିକ୍ଷଣ ପ୍ରଦାନ କରାଯାଇଛି ଏବଂ ରାଜ୍ୟ ଓ ଜିଲ୍ଲାସ୍ତରରେ ଡାକ୍ତରମାନେ ଏବଂ ଷ୍ଟାଫ ନର୍ସମାନେ ଏହାକୁ କାର୍ଯ୍ୟକାରୀ କରିବେ ।


    ଗର୍ଭନିରୋଧକ ଯୋଗାଣ ଏବଂ ବିତରଣରେ ସଂସ୍କାର ଆଣିବା କ୍ଷେତ୍ରରେ ସହଯୋଗ କରିବା ପାଇଁ ମନ୍ତ୍ରଣାଳୟ ଦ୍ୱାରା ଫ୍ୟାମିଲି ପ୍ଲାନିଂ ଲଜିଷ୍ଟିକ ମ୍ୟାନେଜମେଣ୍ଟ ଇନଫରମେସନ ସିଷ୍ଟମ ( FP-LMIS ) ନାମକ ଏକ ନୂତନ ସଫ୍ଟଓୟାର ପ୍ରସ୍ତୁତ କରାଯାଇଛି । ଏହା ଜରିଆରେ ସ୍ୱାସ୍ଥ୍ୟକେନ୍ଦ୍ର ଏବଂ ଆଶାମାନଙ୍କୁ ଗର୍ଭ ନିରୋଧକ ବିତରଣ ଏବଂ ସେ ସଂପର୍କୀତ ସୂଚନା ପ୍ରଦାନ କରାଯାଇପାରିବ ।


    ଏହା ସହିତ , ମନ୍ତ୍ରଣାଳୟ ଦ୍ୱାରା ମିଶନ ପରିବାର ବିକାଶ ନାମକ ଏକ ସେଣ୍ଟ୍ରାଲ ଫ୍ୟାମିଲି ପ୍ଲାନିଂ ଯୋଜନା ଆରମ୍ଭ କରାଯାଇଛି ଏହା ଦ୍ୱାରା ଗର୍ଭନିରୋଧକ ବ୍ୟବହାରରେ ସୁଧାର ଅଣାଯିବା ସହ ଉଚ୍ଚମାନର ପରିବାର ନିୟୋଜନ ସେବା ପ୍ରଦାନ କରିହେବ ।


    ଦେଶର 146 ଟି ଚୟନିତ ଜିଲାଗୁଡିକରେ ଏହା ଲାଗୁ କରାଯାଉଛି । ଦେଶର ମୋଟ ଜନସଂଖ୍ୟାର 44 ପ୍ରତିଶତ ଜନସଂଖ୍ୟା ଥିବା ଉତ୍ତରପ୍ରଦେଶ , ବିହାର , ମଧ୍ୟପ୍ରଦେଶ , ରାଜସ୍ଥାନ , ଝାଡଖଣ୍ଡ , ଛତିଶଗଡ ଏବଂ ଆସାମର ସଂପୃକ୍ତ ଜିଲା ଗୁଡିକରେ ଏହା କାର୍ଯ୍ୟକାରୀ କରାଯାଉଛି ।


    ମିଶନ ପରିବାର ବିକାଶ ନିୟୋଜନ ପଦକ୍ଷେପର ମୁଖ୍ୟ ଉଦ୍ଦେଶ୍ୟ ହେଉଛି 2025 ବେଳକୁ ମୋଟ ପ୍ରଜନନ କ୍ଷମତା 2.1 ପର୍ଯ୍ୟନ୍ତ ହ୍ରାସ କରିବା ।


    ସ୍ୱାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରଣାଳୟ ଦ୍ୱାରା ନିରନ୍ତର ପରିବାର ନିୟୋଜନ ପ୍ରଚେଷ୍ଟା ଜରିଆରେ 2020 ସୁଦ୍ଧା ଆଧୁନିକ ଗର୍ଭ ନିରୋଧକ ଆବଶ୍ୟକତାକୁ 74 ପ୍ରତିଶତ ପର୍ଯ୍ୟନ୍ତ ବୃଦ୍ଧି କରାଯିବ । ଏହା ସହିତ ଗର୍ଭ ନିରୋଧକ ଏବଂ ସେବା କ୍ଷେତ୍ରରେ ଦେଖାଯାଉଥିବା ଅନିୟମିତତାକୁ ଦୂର କରାଯିବ । ଗର୍ଭ ନିରୋଧକ ବ୍ୟବହାର କ୍ଷେତ୍ରରେ ଅଧିକ ସଚେତନତା ଏବଂ ଆବଶ୍ୟକତା ବୃଦ୍ଧି କରାଯିବା ପାଇଁ ଦେଶର ସମସ୍ତ ରାଜ୍ୟରେ ସର୍ବାଙ୍ଗୀନ ପ୍ରଚାର ପ୍ରସାର କାର୍ଯ୍ୟକ୍ରମ କରାଯିବ ।


    ************

    
    
    (Release ID: 1501873) Visitor Counter : 2