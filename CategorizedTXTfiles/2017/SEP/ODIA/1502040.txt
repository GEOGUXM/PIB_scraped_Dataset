      ପ୍ରତିରକ୍ଷା ମନ୍ତ୍ରଣାଳୟ

      ଭାରତ-ଜାପାନ ବାର୍ଷିକ ପ୍ରତିରକ୍ଷା ମନ୍ତ୍ରଣାଳୟ ଆଲୋଚନାର ଯୁଗ୍ମ ପ୍ରେସ ବିବରଣୀ
      Posted On: 06 SEP 2017 2:50PM by PIB Bhubaneshwar


    2017 ସେପ୍ଟେମ୍ବର 5ରେ ଭାରତ ଓ ଜାପାନ ମଧ୍ୟରେ ହୋଇଥିବା ବାର୍ଷିକ ପ୍ରତିରକ୍ଷା ମନ୍ତ୍ରଣାଳୟ ଆଲୋଚନାରେ ଯୋଗଦେବା ପାଇଁ ପ୍ରତିରକ୍ଷା ମନ୍ତ୍ରୀ ଶ୍ରୀ ଅରୁଣ ଜେଟଲୀ ଦୁଇଦିନିଆ ଗସ୍ତରେ ଜାପାନ ଯାଇଥିଲେ । ଏହି ଆଲୋଚନାର ବିବରଣୀ ନିମ୍ନରେ ପ୍ରଦାନ କରାଗଲା ।


    1 ) ଜାପାନର ପ୍ରତିରକ୍ଷା ମନ୍ତ୍ରୀ ଶ୍ରୀ ଇସୁନୋରି ଓନୋଡେରାଙ୍କ ନିମନ୍ତ୍ରଣ କ୍ରମେ ଭାରତର ପ୍ରତିରକ୍ଷା ମନ୍ତ୍ରୀ ଶ୍ରୀ ଅରୁଣ ଜେଟଲୀ 2017 ସେପ୍ଟେମ୍ବର 5 ରୁ 6 ପର୍ଯ୍ୟନ୍ତ ଏକ ଦ୍ୱିପାକ୍ଷିକ ଗସ୍ତରେ ଜାପାନ ଯାତ୍ରା କରିଥିଲେ । ଉଭୟ ମନ୍ତ୍ରୀ ଟୋକିଓଠାରେ 2017 ସେପ୍ଟେମର 5 ରେ ବାର୍ଷିକ ପ୍ରତିରକ୍ଷା ମନ୍ତ୍ରଣାଳୟ ବୈଠକ କରିଛନ୍ତି ।


    2 ) “ ଜାପାନ - ଭାରତ ସ୍ୱତନ୍ତ୍ର ରଣନୀତି ଏବଂ ବୈଶ୍ୱିକ ଭାଗିଦାରୀ ” ଢ଼ାଂଚା ଆଧାରରେ ପ୍ରତିରକ୍ଷା ଓ ସୁରକ୍ଷା ସହଯୋଗକୁ ପୁନଶ୍ଚ ବୃଦ୍ଧି କରିବା ଉଦ୍ଦେଶ୍ୟରେ ଉଭୟ ମନ୍ତ୍ରୀ ମତ ଓ ବିଚାରଧାରା ବିନିମୟ କରିଥିଲେ । 2014 ସେପ୍ଟେମ୍ବରରେ ପ୍ରତିରକ୍ଷା ସହଯୋଗ ଓ ବିନିମୟକୁ ନେଇ ଦ୍ୱିପାକ୍ଷିକ ବୁଝାମଣା ସ୍ୱାକ୍ଷରିତ ହେବା ପରେ ଏବଂ 2015 ଡିସେମ୍ବରରେ ଦୁଇଟି ପ୍ରତିରକ୍ଷା ଢ଼ାଂଚା ରାଜିନାମା ସ୍ୱାକ୍ଷରିତ ହେବା ପରେ ଦୁଇ ଦେଶ ମଧ୍ୟରେ ଦ୍ୱିପାକ୍ଷିକ ପ୍ରତିରକ୍ଷା ସହଯୋଗ କ୍ଷେତ୍ରରେ ବିବିଧତା ଓ ଗଭୀରତା ବୃଦ୍ଧି ପାଇଥିବାରୁ ସେମାନେ ସନ୍ତୋଷ ପ୍ରକାଶ କରିଥିଲେ ।


    3 ) ଭାରତୀୟ - ପ୍ରଶାନ୍ତ ମହାସାଗରୀୟ ଅଞ୍ଚଳର ସାମ୍ପ୍ରତିକ ସୁରକ୍ଷା ସ୍ଥିତିକୁ ନେଇ ଉଭୟ ମନ୍ତ୍ରୀ ମତ ବିନିମୟ କରିଥିଲେ । ସେମାନେ 2017 ସେପ୍ଟେମ୍ବର 3 ତାରିଖରେ ଉତ୍ତର କୋରିଆର ପରମାଣୁ ପରୀକ୍ଷଣକୁ କଠୋର ଭାବେ ନିନ୍ଦା କରିଥିଲେ , ଯାହାକି ଏ କ୍ଷେତ୍ରରେ ଜାତିସଂଘରେ କରାଯାଇଥିବା ସଂକଳ୍ପବଦ୍ଧତା ସହ ଉକ୍ତ ଦେଶର ଆନ୍ତର୍ଜାତିକ ଦାୟିତ୍ୱବୋଧର ବିରୋଧାଚରଣ କରୁଛି । ଉକ୍ତ ଅଞ୍ଚଳ ଓ ଏଥି ସହିତ ସଂପୃକ୍ତ ଅନ୍ୟାନ୍ୟ କ୍ଷେତ୍ର ଉପରେ ପ୍ରତିକୂଳ ପ୍ରଭାବ ପକାଉଥିବାରୁ ଏପରି କାର୍ଯ୍ୟକୁ ବନ୍ଦ କରିବାକୁ ସେମାନେ ଡିପିଆରକେକୁ ଆହ୍ୱାନ ଦେଇଥିଲେ ।


    4 ) ଉଭୟ ମନ୍ତ୍ରୀ ମତ ଦେଇଥିଲେ ଯେ ସମସ୍ତ ସ୍ତରରେ ନିୟମିତ ଭାବ ବିନିମୟ କାର୍ଯ୍ୟକ୍ରମ ଫଳରେ ଓ ବିଶେଷ କରି 3 ଟି ସେବା କ୍ଷେତ୍ରର ସମସ୍ତ ସ୍ତରର କର୍ମଚାରୀମାନଙ୍କ ମଧ୍ୟରେ ବିଚାର ଆଲୋଚନା ଯୋଗୁ ଦ୍ୱିପାକ୍ଷିକ ବୁଝାମଣା ବୃଦ୍ଧି ପାଇଛି । ଉଭୟ ପକ୍ଷ ମଧ୍ୟରେ ପାରସ୍ପରିକ ବିନିମୟକୁ ବୃଦ୍ଧି କରିବା ନେଇ ସୁଯୋଗ ଅନ୍ୱେଷଣ ଲାଗି ସେମାନଙ୍କ ଉଦ୍ଦେଶ୍ୟକୁ ଗୁରୁତ୍ୱ ଦେଇଥିଲେ ଏବଂ ନିମ୍ନଲିଖିତ କ୍ଷେତ୍ରରେ ସହଯୋଗ ବୃଦ୍ଧି କରିବା ପାଇଁ ନିଷ୍ପତ୍ତି ନେଇଥିଲେ :-


    1 ) ଆନୁଷ୍ଠାନିକ ଆଲୋଚନା ଓ ଗସ୍ତ


    a ) ବାର୍ଷିକ ପ୍ରତିରକ୍ଷା ମନ୍ତ୍ରଣାଳୟ ବୈଠକ : ଜାପାନର ପ୍ରତିରକ୍ଷା ମନ୍ତ୍ରୀ 2018 ରେ ଭାରତ ଗସ୍ତରେ ଆସିବେ ।


    b ) 2016 ରେ ଭାରତୀୟ ନୌବାହିନୀ ମୂଖ୍ୟଙ୍କ ଜାପାନ ଗସ୍ତକୁ ସ୍ୱାଗତ ଓ 2016 , 2017ରେ ଜାପାନର ବାୟୁ ସେନା ପ୍ରତିରକ୍ଷା ମୁଖ୍ୟ ଓ ସେନା ବାହିନୀ ପ୍ରତିରକ୍ଷା ମୁଖ୍ୟଙ୍କ ଭାରତ ଗସ୍ତକୁ ଯଥାକ୍ରମେ ସ୍ୱାଗତ । 2018 ର ପ୍ରଥମାର୍ଦ୍ଧରେ ଜାପାନ ଆତ୍ମ ପ୍ରତିରକ୍ଷା ବାହିନୀର ମୁଖ୍ୟ ଓ ଯୁଗ୍ମ ମୁଖ୍ୟଙ୍କ ପ୍ରଥମ ଭାରତ ଗସ୍ତ କାର୍ଯ୍ୟକ୍ରମ ଲାଗି ଉଭୟ ପକ୍ଷ ରାଜି ହୋଇଛନ୍ତି ।


    c ) 2018 ରେ ଭାରତରେ ଷଷ୍ଠ ପ୍ରତିରକ୍ଷା ଉପମନ୍ତ୍ରୀ / ସଚିବ ସ୍ତରୀୟ ପ୍ରତିରକ୍ଷା ନୀତି ସମ୍ବନ୍ଧୀୟ ଆଲୋଚନା ବୈଠକ ଏବଂ ପଞ୍ଚମ ଉପମନ୍ତ୍ରୀ / ସଚିବ ସ୍ତରୀୟ ବୈଠକ ଲାଗି କାର୍ଯ୍ୟସୂଚୀ ନିର୍ଦ୍ଧାରଣ ।


    2 ) ଜାପାନ ସ୍ଥଳ ଆତ୍ମ ପ୍ରତିରକ୍ଷା ବାହିନୀ ଏବଂ ଭାରତୀୟ ସେନା ବାହିନୀ ମଧ୍ୟରେ ବିନିମୟ କାର୍ଯ୍ୟକ୍ରମ ।


    2016 ନଭେମ୍ବରରେ ସେନା ବାହିନୀ ମଧ୍ୟରେ ଅନୁଷ୍ଠିତ ଆଲୋଚନାକୁ ଉଭୟ ମନ୍ତ୍ରୀ ସ୍ୱାଗତ କରିଥିଲେ ଏବଂ ଉଭୟ ଦେଶଙ୍କ ସ୍ୱାର୍ଥରକ୍ଷା ସମ୍ପର୍କିତ ବିଷୟ ଯଥା ପିକେଓ , ସନ୍ତ୍ରାସବାଦ ବିରୋଧି ମୁକାବିଲା , ମାନବୀୟ ସହାୟତା , ବିପର୍ଯ୍ୟୟ ସହାୟତା ଆଦି କ୍ଷେତ୍ରରେ ସକ୍ରିୟ ସହଯୋଗ ବିନିମୟ ପାଇଁ ରାଜି ହୋଇଥିଲେ ।


    ଜେଜିଏସଡିଏଫର ପର୍ଯ୍ୟବେକ୍ଷତାରେ ପରିଚାଳିତ ଏଚଏଡିଆର କାର୍ଯ୍ୟକ୍ରମରେ ଭାଗ ନେବା ଲାଗି ଜାପାନ ସ୍ଥଳ ପ୍ରତିରକ୍ଷା ବାହିନୀ ଭାରତୀୟ ସ୍ଥଳ ସେନାକୁ ଆମନ୍ତ୍ରିତ କରିବ ।


    ଉଭୟ ଦେଶର ସ୍ଥଳ ସେନାଙ୍କ ମଧ୍ୟରେ ସହଯୋଗିତା ବୃଦ୍ଧି କରିବା ଲାଗି ସନ୍ତ୍ରାସବାଦ ମୁକାବିଲା କ୍ଷେତ୍ରରେ ଜେଜିଏସଡିଏଫ ଓ ଭାରତୀୟ ସେନା ମଧ୍ୟରେ 2018 ରେ ଯୁଗ୍ମ ଭାବେ କାର୍ଯ୍ୟଧାରା ଗ୍ରହଣ କରିବାକୁ ଉଭୟ ମନ୍ତ୍ରୀ ନିଷ୍ପତି ଗ୍ରହଣ କରିଛନ୍ତି ।


    3 ) ଜାପାନ ସାମୁଦ୍ରିକ ପ୍ରତିରକ୍ଷା ବାହିନୀ ଓ ଭାରତୀୟ ନୌସେନା ମଧ୍ୟରେ ବିନିମୟ କାର୍ଯ୍ୟକ୍ରମ


    2017 ଜୁଲାଇରେ ଜାପାନ - ଭାରତ - ଆମେରିକା ମଧ୍ୟରେ ହୋଇଥିବା ତ୍ରିପାକ୍ଷିକ ସାମୁଦ୍ରିକ ସମରାଭ୍ୟାସ ( ମାଲାବାର ) ସଫଳ ହୋଇଥିବାରୁ ଦୁଇ ମନ୍ତ୍ରୀ ସନ୍ତୋଷ ପ୍ରକାଶ କରିଥିଲେ ଏବଂ ଏହି କାର୍ଯ୍ୟକ୍ରମକୁ ଅଧିକ ଦୃଢ଼ କରିବା ସହ ଆଗକୁ ବଢ଼ାଇବା ନେଇ ସେମାନଙ୍କର ଉଦ୍ଦେଶ୍ୟକୁ ସ୍ପଷ୍ଟ କରିଥିଲେ । 2018 ମାଲାବାରରେ P-1 ସହିତ ଜାପାନୀ ଜ୍ଞାନକୌଶଳରେ ପ୍ରସ୍ତୁତ ପ୍ରତିରକ୍ଷା ଉପକରଣର ବ୍ୟବହାର ଲାଗି ମନ୍ତ୍ରୀ ଓନଡେରା ଆଗ୍ରହ ପ୍ରକାଶ କରିଥିଲେ । ମନ୍ତ୍ରୀ ଜେଟଲୀ ଏହି ପ୍ରସ୍ତାବକୁ ସ୍ୱାଗତ କରିଥିଲେ ।


    ଭାରତୀୟ ନୌସେନା ଓ ଜାପାନ ସାମୁଦ୍ରିକ ଆତ୍ମ ପ୍ରତିରକ୍ଷା ବାହିନୀ ( JMSDF ) ମଧ୍ୟରେ ଦ୍ୱିପାକ୍ଷିକ ପ୍ରଶିକ୍ଷଣ ବିନିମୟର ଗୁରୁତ୍ୱ ଉପରେ ଦୁଇ ମନ୍ତ୍ରୀ ଜୋର ଦେଇଥିଲେ । ଦ୍ୱିପାକ୍ଷିକ ସହଯୋଗ ବୃଦ୍ଧି କରିବା ଲାଗି ଆଣ୍ଟି - ସବମାରାଇନ ୱାରଫେୟାର ( ASW ) ପ୍ରଶିକ୍ଷଣ ଆରମ୍ଭ କରିବା ନେଇ ଉଭୟ ପକ୍ଷ ବିଚାର କରିବେ । ଏଥିସହିତ P-3C ଭଳି ଏସଡବ୍ଲୁ ବାୟୁଯାନ ପ୍ରଶିକ୍ଷଣ ବିନିମୟ ଲାଗି ଦୁଇ ମନ୍ତ୍ରୀ ରାଜି ହୋଇଛନ୍ତି । ଜେଏମଏସଡିଏଫ ଦ୍ୱାରା କରାଯାଉଥିବା ମାଇନ ନିରୋଧି ପ୍ରଶିକ୍ଷଣରେ ଯୋଗଦେବା ଲାଗି ଭାରତୀୟ ନୌସେନା କର୍ମକର୍ତ୍ତାଙ୍କୁ ଆମନ୍ତ୍ରଣ କରିବା ଲାଗି ଜାପାନ ତରଫରୁ ପ୍ରସ୍ତାବ ଦିଆଯାଇଥିଲା ।


    4 ) ଜାପାନ ବାୟୁ ଆତ୍ମ ପ୍ରତିରକ୍ଷା ବାହିନୀ ଓ ଭାରତୀୟ ବାୟୁ ସେନା ମଧ୍ୟରେ ବିନିମୟ କାର୍ଯ୍ୟକ୍ରମ


    ଦୁଇ ମନ୍ତ୍ରୀ 2017 ଫେବୃଆରୀରେ ଅନୁଷ୍ଠିତ “ ଏରୋ ଇଣ୍ଡିଆ - 2017 ” ରେ ଜେଏଏସଡିଏଫର ଉପମୁଖ୍ୟଙ୍କ ଯୋଗଦାନକୁ ସ୍ୱାଗତ କରିଥିଲେ । ସେମାନେ ମଧ୍ୟ ହ୍ୟାକୁରିଠାରେ ଜେଏଏସଡିଏଫର ବାୟୁ ଉଦ୍ଧାରକାରୀ ସ୍କ୍ୱାର୍ଡନ ସହ ଭାରତୀୟ ବାୟୁସେନାର ହେଲିକପ୍ଟର କର୍ମୀଦଳଙ୍କ ଯୋଗଦାନକୁ ସ୍ୱାଗତ କରିଥିଲେ । ଏହା ଫଳରେ ବାୟୁ ବିନିମୟ କ୍ଷେତ୍ରରେ ସୁରକ୍ଷା ଓ କର୍ମଚାରୀ ବିନିମୟକୁ ନେଇ ଉଭୟ ଦେଶ ମଧ୍ୟରେ ପାରସ୍ପରିକ ସହଯୋଗ ବିସ୍ତାରିତ ହୋଇପାରିଛି ।


    ଦୁଇ ମନ୍ତ୍ରୀ ଉଭୟ ଦେଶର ବିମାନ ବନ୍ଦରକୁ ଉଭୟ ପକ୍ଷର ବାୟୁଯାନ ଗମନ କ୍ଷେତ୍ରରେ ସହଯୋଗିତା ବୃଦ୍ଧି ପାଇଁ ସୁଯୋଗ ପ୍ରଦାନ ଲାଗି ଆଗ୍ରହ ପ୍ରକାଶ କରିଥିଲେ ।


    5 ) ଶିକ୍ଷା ଓ ଗବେଷଣା କ୍ଷେତ୍ରରେ ବିନିମୟ


    ଦୁଇ ମନ୍ତ୍ରୀ ପ୍ରତିରକ୍ଷା ସଂକ୍ରାନ୍ତୀୟ ଶିକ୍ଷା ଓ ଗବେଷଣା ପ୍ରତିଷ୍ଠାନରେ ପ୍ରତିନିଧି ବିନିମୟ ପୂର୍ବକ ପାରସ୍ପରିକ ସହଯୋଗକୁ ପ୍ରଶଂସା କରିଛନ୍ତି । ଭାରତୀୟ ଜାତିସଂଘ ଶାନ୍ତିରକ୍ଷା କେନ୍ଦ୍ର ଓ ଜାପାନ ଶାନ୍ତିରକ୍ଷା ପ୍ରଶିକ୍ଷଣ ଓ ଗବେଷଣା କେନ୍ଦ୍ରକୁ ସମ୍ମିଳିତ କରି ଜାତିସଂଘ ଶାନ୍ତିରକ୍ଷା କ୍ଷେତ୍ରରେ ଦ୍ୱିପାକ୍ଷିକ ସହଯୋଗକୁ ନେଇ ସେମାନେ ସନ୍ତୋଷ ପ୍ରକାଶ କରିଥିଲେ ।


    6 ) ପ୍ରତିରକ୍ଷା ଉପକରଣ ଓ ଜ୍ଞାନକୌଶଳ କ୍ଷେତ୍ରରେ ସହଯୋଗ


    ପ୍ରତିରକ୍ଷା ସମେତ ଦ୍ୱୈତ ବ୍ୟବହାରିକ ଜ୍ଞାନକୌଶଳ କ୍ଷେତ୍ରରେ ମିଳିତ ଭାବେ ଉପକରଣ ନିର୍ମାଣକୁ ନେଇ ଉଭୟ ଦେଶର ସରକାର ଓ ପ୍ରତିରକ୍ଷା ଶିଳ୍ପାନୁଷ୍ଠାନ ମଧ୍ୟରେ ପାରସ୍ପରିକ ବିଚାର ଆଲୋଚନାର ଗୁରୁତ୍ୱ ଉପରେ ଦୁଇ ମନ୍ତ୍ରୀ ଜୋର ଦେଇଥିଲେ ।


    ପ୍ରତିରକ୍ଷା ଉପକରଣ ଓ ବୈଷୟିକ ସହଯୋଗ କ୍ଷେତ୍ରରେ ଯୁଗ୍ମ କାର୍ଯ୍ୟକାରୀ ଗ୍ରୁପ ଢ଼ାଂଚା ସହିତ ପ୍ରତିରକ୍ଷା ଉପକରଣ ଏବଂ ବୈଷୟିକ ସହାୟତାର କେତେକ ସ୍ୱତନ୍ତ୍ର କ୍ଷେତ୍ରର ଚିହ୍ନଟ କରିବା ଲାଗି ଆଲୋଚନାରେ ହୋଇଥିବା ପ୍ରଗତିକୁ ସେମାନେ ପ୍ରଶଂସା କରିଥିଲେ । US-2 ଉଭୟଚର ବିମାନ କ୍ଷେତ୍ରରେ ଉଭୟ ଦେଶଙ୍କର ପାରସ୍ପରିକ ସହଯୋଗର ପ୍ରୟାସ ସମ୍ବନ୍ଧରେ ସେମାନେ ପ୍ରକାଶ କରିଥିଲେ ।


    ଉପଲବ୍ଧ , ବୈଷୟିକତା ଏବଂ ଲଜିଷ୍ଟିକ ଏଜେନ୍ସି ( ATLA ) ଏବଂ ପ୍ରତିରକ୍ଷା ଗବେଷଣା ଏବଂ ଉନ୍ନୟନ ସଂଗଠନ ( DRDO ) ମଧ୍ୟରେ ଗଠନମୂଳକ ରାଜିନାମାକୁ ସେମାନେ ସ୍ୱାଗତ କରିଥିଲେ ଏବଂ ମନୁଷ୍ୟ ବିହୀନ ସ୍ୱୟଂଚାଳିତ ସ୍ଥଳଯାନ ଓ ରୋବୋଟିକ୍ସ କ୍ଷେତ୍ରରେ ମିଳିତ ଭାବେ ଗବେଷଣା କାର୍ଯ୍ୟ ଲାଗି ବୈଷୟିକ ଆଲୋଚନା ଆରମ୍ଭ କରିବା ନେଇ ରାଜି ହୋଇଥିଲେ ।


    ଏଟିଏଲଏ ଓ ପ୍ରତିରକ୍ଷା ଉତ୍ପାଦନ ବିଭାଗ ( DDP ) ମଧ୍ୟରେ ପ୍ରତିରକ୍ଷା ଶିଳ୍ପ ସହଯୋଗ କ୍ଷେତ୍ରରେ ସହଯୋଗିତା ପାଇଁ ଟୋକିଓଠାରେ ଅନୁଷ୍ଠିତ ପ୍ରଥମ ବୈଠକକୁ ଦୁଇ ମନ୍ତ୍ରୀ ପ୍ରଶଂସା କରିଥିଲେ । ଏହି ବୈଠକରେ ଉଭୟ ଦେଶର ସରକାର ଓ କମ୍ପାନୀମାନଙ୍କର ଅନେକ ପ୍ରତିନିଧି ଅଂଶଗ୍ରହଣ କରିଥିଲେ ।


    ସେମାନେ ଆଶାପ୍ରକାଶ କରିଥିଲେ ଯେ ଏହି ବୈଠକ ଭବିଷ୍ୟତରେ ଉଭୟ ପକ୍ଷ ମଧ୍ୟରେ ପ୍ରତିରକ୍ଷା ଉପକରଣ ଓ ବୈଷୟିକ ଜ୍ଞାନକୌଶଳ କ୍ଷେତ୍ରରେ ସହଯୋଗିତା ବୃଦ୍ଧି ପାଇଁ ତଥା ଉଭୟ ଦେଶର ସରକାର ଓ ଶିଳ୍ପାନୁଷ୍ଠାନମାନଙ୍କ ମଧ୍ୟରେ ବିଚାର ଆଲୋଚନାର ମାର୍ଗ ଉନ୍ମୋଚନ କରିବ । ମନ୍ତ୍ରୀ ଜେଟଲୀ ଭାରତରେ ପ୍ରତିରକ୍ଷା ନିର୍ମାଣ କ୍ଷେତ୍ରରେ ଗ୍ରହଣ କରାଯାଇଥିବା ସଂସ୍କାର ନୀତି ସମ୍ବନ୍ଧରେ ସଂକ୍ଷେପରେ ସୂଚନା ପ୍ରଦାନ କରିଥିଲେ , ଯାହାକି ବୈଦେଶିକ ଶିଳ୍ପାନୁଷ୍ଠାନମାନଙ୍କୁ ଏକ ସକାରାତ୍ମକ ପଦକ୍ଷେପ ଗ୍ରହଣ କରିବା ଲାଗୁ ସୁଯୋଗ ପ୍ରଦାନ କରିଥାଏ ।


    ମନ୍ତ୍ରୀ ଜେଟଲୀ ତାଙ୍କ ଜାପାନ ଗସ୍ତ ସମୟରେ ସେମାନଙ୍କ ଉଚ୍ଛ୍ୱସିତ ସ୍ୱାଗତ ସମ୍ବର୍ଦ୍ଧନା ଓ ଆତିଥେୟତା ଲାଗି ମନ୍ତ୍ରୀ ଓନୋଡେରା ଓ ଭାରତୀୟ ପ୍ରତିନିଧି ଦଳଙ୍କୁ ଧନ୍ୟବାଦ ପ୍ରଦାନ କରିଥିଲେ ।


    ***************

    
    
    (Release ID: 1502040) Visitor Counter : 4