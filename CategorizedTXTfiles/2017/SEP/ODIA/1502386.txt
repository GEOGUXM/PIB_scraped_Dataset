      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ସ୍ୱରାଷ୍ଟ୍ରମନ୍ତ୍ରୀଙ୍କ ଜାମ୍ମୁ କାଶ୍ମୀର ପୁଲିସ ଲାଇନ୍ସ ଏବଂ ଅନନ୍ତନାଗ ଜିଲ୍ଲାର ସିଆରପିଏଫ ଶିବିର ପରିଦର୍ଶନ
      ରାଜ୍ୟର ସବୁ ପୁଲିସ ଥାନାକୁ ଯୋଗାଇ ଦିଆଯିବ ବୁଲେଟପ୍ରୁଫ୍‌ ପୋଷାକ ଓ ଯାନ: ରାଜନାଥ ସିଂହ

      Posted On: 10 SEP 2017 5:58PM by PIB Bhubaneshwar

    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ଶ୍ରୀ ରାଜନାଥ ସିଂହ ଆଜି ଜାମ୍ମୁ କାଶ୍ମୀରର ପୁଲିସ୍ ‌ ଲାଇନ୍ସ ଏବଂ ଅନନ୍ତନାଗ ଜିଲ୍ଲାର ସିଆରପିଏଫ ଶିବିର ପରିଦର୍ଶନ କରିଛନ୍ତି । ଏହି ପରିଦର୍ଶନ ବେଳେ ତାଙ୍କ ସହ ରାଜ୍ୟ ଉପ ମୁଖ୍ୟମନ୍ତ୍ରୀ ଡ଼କ୍ଟର ନିର୍ମଳ କୁମାର ସିଂହ ଏବଂ କେନ୍ଦ୍ର ଗୃହ ସଚିବ ରାଜୀବ ଗୌବା ପ୍ରମୁଖ ସାମିଲ ହୋଇଥିଲେ ।


    ଜାମ୍ମୁ କାଶ୍ମୀର ଗସ୍ତର ଦ୍ୱିତୀୟ ଦିନରେ ସ୍ୱରାଷ୍ଟ୍ର ମନ୍ତ୍ରୀ ଶ୍ରୀ ସିଂହ ଆତଙ୍କବାଦୀ ଆକ୍ରମଣରେ ପ୍ରାଣ ହରାଇଥିବା କନେଷ୍ଟବଳ ଇମତିଆଜ୍ ‌ ଅହମ୍ମଦଙ୍କ ପ୍ରତି ଗଭୀର ଶ୍ରଦ୍ଧାଞ୍ଜଳି ଜ୍ଞାପନ କରିଥିଲେ । ଗତକାଲି ପୁଲିସ ପହରା ବେଳେ ଆତଙ୍କବାଦୀଙ୍କ ଗୁଳିରେ ଶ୍ରୀ ଇମତିଆଜ ଶିକାର ହୋଇଥିଲେ । ଜାମ୍ମୁ କାଶ୍ମୀର ପୁଲିସ ଲାଇନ୍ସ ଠାରୁ ମାତ୍ର ଏକ କିଲୋମିଟର ଦୂରରେ ଆତଙ୍କବାଦୀମାନେ ଗତ ମାସରେ ଆକ୍ରମଣ କରି ଜଣେ ଆସିଷ୍ଟାଣ୍ଟ ସବ୍ ‌ ଇନ୍ସପେକ୍ଟର ଅବଦୁଲ ରସୀଦଙ୍କ ପ୍ରାଣହାନି ଘଟାଇଥିଲେ ।


    ଏହି ଅବସରରେ ନିଜର ପ୍ରତିକ୍ରିୟା ପ୍ରକଟ କରି ସ୍ୱରାଷ୍ଟ୍ର ମନ୍ତ୍ରୀ କହିଲେ ଯେ ଏହା କୌଣସି ସାଧାରଣ ବଳିଦାନ ନୁହେଁ , ଏହା ଚରମ ବଳିଦାନ । ତେଣୁ ତାହାକୁ ସେ ଭାଷାରେ ବର୍ଣ୍ଣନା କରିବା ପାଇଁ ଶବ୍ଦ ପାଉନାହାନ୍ତି । ଏହି ଦୁଃସାହସୀ ବୀରମାନଙ୍କ କର୍ତ୍ତବ୍ୟନିଷ୍ଠାକୁ ସେ ସଲାମ କରୁଛନ୍ତି । ଏପରିକି ପ୍ରଧାନମନ୍ତ୍ରୀ ମଧ୍ୟ ସେମାନଙ୍କ ବୀରତ୍ୱକୁ ପ୍ରଶଂସା କରିଛନ୍ତି ବୋଲି ଶ୍ରୀ ସିଂହ ଉଲ୍ଲେଖ କରିଥିଲେ । ଏହା କେବଳ ଜାମ୍ମୁ କାଶ୍ମୀର ପାଇଁ ଗର୍ବ ଓ ଗୌରବର କଥା ନୁହେଁ , ସେମାନଙ୍କ ବଳିଦାନକୁ ସମଗ୍ର ରାଷ୍ଟ୍ର ସମ୍ମାନ ଜଣାଉଛି । ସୁରକ୍ଷା କର୍ମୀମାନେ ସଦାବେଳେ ଆତଙ୍କବାଦୀମାନଙ୍କୁ ମୁକାବିଲା କରୁଛନ୍ତି ଯାହାକି ପ୍ରତିବେଶୀ ରାଷ୍ଟ୍ରଙ୍କ ଦ୍ୱାରା ପ୍ରାୟୋଜିତ ବୋଲି ସେ କହିଥିଲେ ।


    ସରକାର ଏଭଳି ଚାଲେଞ୍ଜିଂ ପରିସ୍ଥିତି ସଂପର୍କରେ ସଂପୂର୍ଣ୍ଣ ଅବଗତ ଅଛନ୍ତି ଯାହାକି ରାଜ୍ୟ ପୁଲିସ ଏବଂ ସେଠାରେ ମୁତୟନ ଥିବା ସୁରକ୍ଷା କର୍ମୀମାନେ ସାମ୍ନା କରିଆସୁଛନ୍ତି । ତେଣୁ ସରକାର ସୁରକ୍ଷା ବାହିନୀ ଏବଂ ଅର୍ଦ୍ଧସାମରିକ ବଳଙ୍କ ନିରାପତ୍ତା ତଥା କଲ୍ୟାଣ ନିମନ୍ତେ ସବୁପ୍ରକାର ପଦକ୍ଷେପ ଗ୍ରହଣ କରୁଛନ୍ତି । ଏକ ଟ୍ରମା ସେଣ୍ଟର ଖୋଲିବା ସକାଶେ ସରକାର ମଞ୍ଜୁର କରିଛନ୍ତି ଏବଂ ରାଜ୍ୟର ସମସ୍ତ ପୁଲିସ ଥାନାକୁ ବୁଲେଟ ପ୍ରୁଫ୍ ‌ ପୋଷାକ ଓ ଯାନବାହନ ଯୋଗାଇ ଦିଆଯିବାକୁ କେନ୍ଦ୍ର ସରକାର ଅର୍ଥ ଯୋଗାଇ ଦେଇଛନ୍ତି ।


    ଦେଶ ସୁରକ୍ଷା କର୍ମୀମାନଙ୍କ ଚରମ ବଳିଦାନ ପ୍ରତି ଗଭୀର କୃତଜ୍ଞ ଏବଂ କୌଣସି ପରିମାଣର ଅର୍ଥ ଏଭଳି ବଳିଦାନର ଭରଣା କରିପାରିବନାହିଁ । ଜାମ୍ମୁ କାଶ୍ମୀରକୁ ପୁଣି ଥରେ ‘ ଭୂସ୍ୱର୍ଗ ’ ରେ ପରିଣତ କରିବା ପାଇଁ ସରକାର ବଦ୍ଧପରିକର ଏବଂ ଏହି ଲକ୍ଷ୍ୟ ହାସଲ କରିବା ଦିଗରେ କୌଣସି ଶକ୍ତି ସରକାରଙ୍କୁ ରୋକି ପାରିବେ ନାହିଁ ବୋଲି ସେ କହିଥିଲେ । ଗତ ଏକ ବର୍ଷ ଭିତରେ ଏହା ତାଙ୍କର ପଞ୍ଚମ ଜାମ୍ମୁ କାଶ୍ମୀର ଗସ୍ତ । ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ପ୍ରତିବଦ୍ଧତାକୁ ଦୋହରାଇ ସ୍ୱରାଷ୍ଟ୍ର ମନ୍ତ୍ରୀ କହିଲେ ଯେ ରାଜ୍ୟକୁ ସବୁପ୍ରକାର ସହାୟତା ଯୋଗାଇ ଦେବାକୁ କେନ୍ଦ୍ର ସରକାର ବଦ୍ଧପରିକର । ଜବାନମାନଙ୍କର ବାସଗୃହ ସମସ୍ୟାର ମଧ୍ୟ ସମାଧାନ କରାଯିବ ବୋଲି ସେ ଦୃଢ଼ ପ୍ରତିଶ୍ରୁତି ପ୍ରଦାନ କରିଥିଲେ ।


    ପରେ ସ୍ୱରାଷ୍ଟ୍ର ମନ୍ତ୍ରୀ ଅନନ୍ତନାଗସ୍ଥିତ ସିଆରପିଏଫ ଶିବିର ନିକଟରେ ଆୟୋଜିତ ଏକ ସୈନିକ ସମ୍ମିଳନୀକୁ ସମ୍ବୋଧିତ କରି କହିଲେ ଯେ ସାହସ ଏଭଳି ଏକ ଭାବନା ଯାହା ବଜାରରେ କିଣିବାକୁ ମିଳେନାହିଁ । ସୈନିକମାନେ ଅଦମ୍ୟ ଓ ଅପରିସୀମ ସାହସର ସହ ଜନ୍ମଲାଭ କରିଛନ୍ତି ବୋଲି ସେ ଉଲ୍ଲେଖ କରିଥିଲେ । ସିଆରପିଏଫ ବଳଙ୍କ ପାଇଁ କେନ୍ଦ୍ର ସରକାର ଅଧିକ ସୁବିଧାସୁଯୋଗ ଯୋଗାଇଦେବାକୁ ପ୍ରସ୍ତୁତ ଅଛନ୍ତି ବୋଲି ଉଲ୍ଲେଖ କରି ଶ୍ରୀ ସିଂହ କହିଲେ ଯେ ସରକାର ଜାମ୍ମୁ କାଶ୍ମୀରରେ କାର୍ଯ୍ୟରତ ସିଆରପିଏଫ ଯବାନମାନଙ୍କ ନିମନ୍ତେ ହେଲିକପ୍ଟର ସେବା ଯୋଗାଇଦେବେ । ପ୍ରତ୍ୟେକ ସହିଦ ପରିବାରଙ୍କୁ ସିଏପିଏଫରୁ ଅନ୍ୟୁନ ଏକ କୋଟି ଟଙ୍କା ପ୍ରଦାନ କରାଯିବା ତାଙ୍କର ଇଚ୍ଛା ବୋଲି ସେ ସୂଚାଇଥିଲେ ।


    ସରକାର ଏବେ ‘ ଭାରତକେ ବୀର ’ ପୋର୍ଟାଲର ଶୁଭାରମ୍ଭ କରିଛନ୍ତି ଯଦ୍ୱାରା ସହିଦ ପରିବାରମାନଙ୍କୁ ସହାୟତା ଯୋଗାଯାଇପାରିବ ଏବଂ ସାମଗ୍ରିକ ଭାବେ ରାଷ୍ଟ୍ର ସେମାନଙ୍କର କଲ୍ୟାଣ ନିମନ୍ତେ ସହାୟତାର ହାତ ବଢ଼ାଇ ପାରିବ । ଏହି ଅବସରରେ ସ୍ୱରାଷ୍ଟ୍ର ମନ୍ତ୍ରୀ ଜାମ୍ମୁ କାଶ୍ମୀର ପୁଲିସ ଏବଂ ସିଆରପିଏଫ ବଳର ଯବାନମାନଙ୍କ ସହ ଭାବ ବିନିମୟ କରିଥିଲେ ।


    ପୂର୍ବରୁ ରାଜ୍ୟ ପୁଲିସବଳଙ୍କୁ ସମ୍ବୋଧିତ କରି ରାଜ୍ୟ ପୁଲିସ ମହାନିର୍ଦ୍ଦେଶକ ଡ଼କ୍ଟର ଏସ ପି ବୈଦ କହିଲେ ଯେ ପୁଲିସ ବଳଙ୍କ ପରିବାରଙ୍କୁ ନିରାପତ୍ତା ତଥା ସୁସ୍ଥ ବାତାବରଣ ଯୋଗାଇ ଦେବାଲାଗି ସରକାର ସବୁମତେ କାର୍ଯ୍ୟ କରୁଛନ୍ତି । ସାଧନର ସୀମିତତା ତଥା ଶତ୍ରୁପକ୍ଷଙ୍କ ସକଳ ଅପକୌଶଳ ସତ୍ତ୍ୱେ ରାଜ୍ୟ ପୁଲିସର ଦୃଢ଼ ମନୋବଳ ଅତୁଟ ରହିଛି । ଆତଙ୍କବାଦୀମାନେ ସୋସିଆଲ ମିଡ଼ିଆର ଅପବ୍ୟବହାର କରି ଲୋକମାନଙ୍କୁ ବିଭ୍ରାନ୍ତ କରିବାକୁ ଚେଷ୍ଟା କରୁଛନ୍ତି । ତେବେ ପୁଲିସବଳ ସାହସ ଓ ନିଷ୍ଠାର ସହ ସେମାନଙ୍କ ହୀନ ଉଦ୍ଦେଶ୍ୟକୁ ଚରିତାର୍ଥ ହେବାକୁ ଦେଉନାହାନ୍ତି ବୋଲି ସେ କହିଥିଲେ ।


    **********

    
    
    (Release ID: 1502386) Visitor Counter : 2