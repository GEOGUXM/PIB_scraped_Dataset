      ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି

      ଦୌନ୍ଦ-ମନମଦ ରେଳଲାଇନର ଦୋହରାକରଣ ପ୍ରସ୍ତାବକୁ କେବିନେଟର ମଞ୍ଜୁରି
      Posted On: 12 SEP 2017 8:23PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ କେନ୍ଦ୍ର କେବିନେଟର ଆର୍ଥିକ ବ୍ୟାପାର ସଂକ୍ରାନ୍ତ କମିଟି ଆଜି ଦୌନ୍ଦ-ମନମଦ ମଧ୍ୟରେ ଥିବା ରେଳପଥର ଦୋହରାକରଣ ପ୍ରସ୍ତାବକୁ ମଞ୍ଜୁରି ପ୍ରଦାନ କରିଛନ୍ତି । ଏହି ରେଳପଥର ଦୈର୍ଘ୍ୟ 247.5 କିଲୋମିଟର । ଏହି ପ୍ରକଳ୍ପ ପାଇଁ 2081.27 କୋଟି ଟଙ୍କା ବ୍ୟୟ ଆକଳନ କରାଯାଇଛି ଏବଂ ବାର୍ଷିକ 5 ପ୍ରତିଶତ ପ୍ରକଳ୍ପ ମୂଲ୍ୟ ବୃଦ୍ଧି ସହ ଏହି ପ୍ରକଳ୍ପ ପୂର୍ଣ୍ଣାଙ୍ଗ ହେବା ବେଳକୁ ମୋଟ 2 , 330.51 କୋଟି ଟଙ୍କା ବ୍ୟୟ ହେବ ବୋଲି ଅନୁମାନ କରାଯାଇଛି । 2021-22 ମସିହା ସୁଦ୍ଧା ପ୍ରକଳ୍ପ କାର୍ଯ୍ୟ ଶେଷ ହେବାର ଲକ୍ଷ୍ୟ ଧାର୍ଯ୍ୟ କରାଯାଇଛି । ଏହି ସେକ୍ସନର ଦୋହରାକରଣ ହେବା ଦ୍ୱାରା ଏହି ପଥ ଦେଇ ମାଲ ତଥା ଯାତ୍ରୀ ପରିବହନ ତ୍ୱରାନ୍ୱିତ ହେବାସହ ଭବିଷ୍ୟତରେ ଟ୍ରାଫିକ ବୃଦ୍ଧିର ଚାହିଦାକୁ ମଧ୍ୟ ପୂରଣ କରାଯାଇପାରିବ । ପୁନଶ୍ଚ ରେଳପଥ ଦୋହରାକରଣ ଦ୍ୱାରା ତ୍ୱରିତ ତଥା ନିର୍ଭରଯୋଗ୍ୟ ଏବଂ ବିଳମ୍ବରହିତ ସେବା ଉପଲବ୍ଧ ହେବ । ଦୌଣ୍ଡ ଏବଂ ମନମାଡ଼ ପଥଦେଇ ଯାତ୍ରୀ ତଥା ମାଲ ପରିବହନ ବ୍ୟବସ୍ଥା ତ୍ୱରାନ୍ୱିତ ହେବ ଯାହା ଉତ୍ତର ଭାରତ ସହ ଦକ୍ଷିଣ ଭାରତ ମଧ୍ୟରେ ରେଳ ସଂଯୋଗ କ୍ଷେତ୍ରରେ ଏକ ଗୁରୁତ୍ୱପୂର୍ଣ୍ଣ ରେଳପଥ ଭାବେ ସୁପରିଚିତ । ଅଧିକନ୍ତୁ ପୁଣେ ଦେଇ ଉତ୍ତର ଭାରତର ଯେଉଁ ତୀର୍ଥଯାତ୍ରୀମାନେ ଶିରିଡ଼ି ଏବଂ ଶନି ସିଗ୍ନାପୁରକୁ ଯାଇଥାନ୍ତି ସେମାନଙ୍କୁ ଏହି ରେଳପଥ ନିଶ୍ଚିତ ସେବା ଯୋଗାଇବାରେ ସହାୟକ ହେବ ।


    ଏହା ମଧ୍ୟ ବ୍ଲକ୍‌ ରକ୍ଷଣାବେକ୍ଷଣ ସକାଶେ ଅଧିକ ସମୟ ପ୍ରଦାନ କରିବ ଯଦ୍ୱାରା ରେଳ ନିରାପତ୍ତା ଦିଗରେ ସହାୟକ ହେବ । ଅଧିକନ୍ତୁ , ଅହମ୍ମଦନଗର ଦକ୍ଷିଣ କମାଣ୍ଡ ଏବଂ ଭାରତୀୟ ନୌସେନାର ଏକ ପ୍ରମୁଖ ଘାଟି ହୋଇଥିବାରୁ ଭାରତର ପ୍ରତିରକ୍ଷା ଏବଂ ନିରାପତ୍ତାକୁ ମଧ୍ୟ ଏହା ମଜଭୁତ କରିବାରେ ସାହାଯ୍ୟ କରିବ ।


    ଏହି ରେଳପଥର ଦୋହରାକରଣ ଦ୍ୱାରା ଦୌନ୍ଦ-ମନମଦ ମଧ୍ୟସ୍ଥ କ୍ଷେତ୍ରର ଆର୍ଥିକ କାର୍ଯ୍ୟକଳାପ ବୃଦ୍ଧି ପାଇବ ଏବଂ ଶିଳ୍ପସଂସ୍ଥାମାନେ ଚାହିଦା ଅନୁସାରେ ଅତିରିକ୍ତ ମାଲ ପରିବହନର ଲାଭ ଉଠାଇପାରିବେ । ପୁନଶ୍ଚ ଏହା ରେଳ ପର୍ଯ୍ୟଟନକୁ ସହାୟକ ହେବ ଯଦ୍ୱାରା ଶିରିଡ଼ି ଏବଂ ଶନି ସିଗ୍ନାପୁରକୁ ଯାତ୍ରୀମାନେ ରେଳପଥ ମାଧ୍ୟମରେ ଅତି ସହଜରେ ପହଞ୍ଚି ପାରିବେ । ବର୍ଷ ତମାମ ଏହି ସ୍ଥାନକୁ ହଜାର ହଜାର ପର୍ଯ୍ୟଟକ ଆସିଥାନ୍ତି । ଏହି ରେଳପଥ ଦୋହରାକରଣ ସମୟରେ ଏହା ଅତିରିକ୍ତ 59.40 ଲକ୍ଷ ମାନବ ଦିବସର ନିଯୁକ୍ତି ସୁଯୋଗ ସୃଷ୍ଟି କରିବ । ମହାରାଷ୍ଟ୍ରର ପୁଣେ , ଅହମ୍ମଦାବାଦ ଏବଂ ନାସିକ ଜିଲ୍ଲା ଏହି ରେଳପଥ ସଂପ୍ରସାରଣରୁ ପ୍ରତ୍ୟକ୍ଷ ସୁଫଳ ପାଇବେ ।


    2014-15 ବର୍ଷରେ ଦୌନ୍ଦ-ମନମଦ ମଧ୍ୟରେ ରକ୍ଷଣାବେକ୍ଷଣ ବ୍ଲକ୍‌ କ୍ଷମତା ଉପଯୋଗର ମାତ୍ରା 156% ଥିଲା । ମୁମ୍ବାଇ-ଚେନ୍ନାଇ ମୁଖ୍ୟ ରେଳପଥ ମଧ୍ୟରେ ଥିବା ଭିୱାନ-ମୋହୋଲ , ହୋତଗୀ-ଗୁଲବର୍ଗା ପଥ ଦୋହରାକରଣ କାର୍ଯ୍ୟ ଏବେ ଜାରି ରହିଛି ଏବଂ ତାହା ସଂପୂର୍ଣ୍ଣ ହେଲେ ଦୌନ୍ଦ-ମନମଦ ସେକ୍ସନ ମଧ୍ୟରେ ରେଳ ଚଳାଚଳ ପ୍ରଖର ହେବ । ତେଣୁ , ବର୍ତ୍ତମାନ ଥିବା ଏକକ ଲାଇନ୍‌ ବର୍ଦ୍ଧିତ ଟ୍ରାଫିକ ଚାହିଦା ପୂରଣ ସକାଶେ ସକ୍ଷମ ହୋଇପାରୁନାହିଁ । ତେଣୁ ଏହା ଏହି ସେକ୍ସନକୁ ଏକ ସମସ୍ୟାରେ ପରିଣତ କରିଛି । କାରଣ ଏହାର ସର୍ବାଧିକ ଉପଯୋଗ କ୍ଷମତା ବ୍ୟବହୃତ ହୋଇସାରିଛି । ତେଣୁ ଦୌନ୍ଦ-ମନମଦ ସେକ୍ସନର ଦୋହରାକରଣ ଅତ୍ୟାବଶ୍ୟକ ହୋଇପଡ଼ିଥିଲା ।


    **********

    
    
    (Release ID: 1503075) Visitor Counter : 2