      ରାଷ୍ଟ୍ରପତିଙ୍କ ସଚିବାଳୟ

      ରାଷ୍ଟ୍ରପତିଙ୍କ ଦ୍ୱାରା “ସ୍ୱଚ୍ଛତା ହିଁ ସେବା” ଅଭିଯାନର ଶୁଭାରମ୍ଭ
      Posted On: 15 SEP 2017 6:18PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମନାଥ ଗୋବିନ୍ଦ ରାଷ୍ଟ୍ରବ୍ୟାପୀ “ ସ୍ୱଚ୍ଛତା ହିଁ ସେବା ” କାର୍ଯ୍ୟକ୍ରମର ଶୁଭାରମ୍ଭ କରିଛନ୍ତି । ଆଜି ( ସେପ୍ଟେମ୍ବର 15 , 2017 ) ଉତ୍ତର ପ୍ରଦେଶର କାନପୁରଠାରୁ ସେ ଏହି ସ୍ୱଚ୍ଛତା ଅଭିଯାନର ଶୁଭାରମ୍ଭ କରି ସେଠାରେ ଉପସ୍ଥିତ ଥିବା ସମସ୍ତ ନେତୃବର୍ଗ , ପଦାଧିକାରୀ ଓ ଜନସାଧାରଣଙ୍କୁ ସ୍ୱଚ୍ଛତା ସଂକଳ୍ପ ପାଠ କରାଇଛନ୍ତି । ଏକ ସ୍ୱଚ୍ଛ , ସୁସ୍ଥ ଓ ସମୃଦ୍ଧ ଭାରତ ଗଠନ ପାଇଁ ରାଷ୍ଟ୍ରପତି ସେମାନଙ୍କୁ ଶପଥ ପାଠ କରାଇଥିଲେ । ଏହି ଅବସରରେ ଈଶ୍ୱରୀଗଞ୍ଜ ଗ୍ରାମକୁ “ ମୁକ୍ତାକାଶ ମଳତ୍ୟାଗ ଗ୍ରାମ ” ରେ ପରିଣତ କରିବାରେ ଅବଦାନ ଥିବା ବ୍ୟକ୍ତି ବିଶେଷଙ୍କୁ ସେ ସମ୍ମାନିତ କରିଥିଲେ ।


    ଏହି ଅବସରରେ ଉପସ୍ଥିତ ଜନତାଙ୍କୁ ସମ୍ବୋଧିତ କରି ରାଷ୍ଟ୍ରପତି ଶ୍ରୀ କୋବିନ୍ଦ କହିଲେ ଯେ ଭାରତ ଏବେ ସ୍ୱଚ୍ଛତା ଓ ସ୍ୱାସ୍ଥ୍ୟରକ୍ଷା କ୍ଷେତ୍ରରେ ଏକ ନିର୍ଣ୍ଣାୟକ ସଂଗ୍ରାମରେ ଅବତୀର୍ଣ୍ଣ , ଆଜି ସଭିଏଁ ଏକତ୍ର ସଂକଳ୍ପବଦ୍ଧ ହୋଇ ଜନସାଧାରଣଙ୍କ ସ୍ୱାସ୍ଥ୍ୟରକ୍ଷା , ବ୍ୟକ୍ତିଗତ ସ୍ୱାସ୍ଥ୍ୟରକ୍ଷା ଏବଂ ପରିବେଶ ସୁରକ୍ଷା ଲାଗି ପ୍ରତିବଦ୍ଧତା ପ୍ରକଟ କରିଛନ୍ତି । କେବଳ ପରିମଳ ବିଭାଗ କିମ୍ବା ସରକାରୀ ବିଭାଗ ସ୍ୱଚ୍ଛତା ରକ୍ଷା ନିମନ୍ତେ ଦାୟୀ ନୁହନ୍ତି । ସମସ୍ତେ ମିଶି ନିଜର ଘର , ସର୍ବସାଧାରଣ ସ୍ଥାନ , ଗ୍ରାମ ଓ ସହରକୁ ସ୍ୱଚ୍ଛ ତଥା ନିର୍ମଳ ରଖିବା ଆବଶ୍ୟକ । ଏହାର ଉଦ୍ଦେଶ୍ୟ ହେଲା ସାମଗ୍ରିକ ସ୍ୱଚ୍ଛତା ଏବଂ ସ୍ୱାସ୍ଥ୍ୟରକ୍ଷା ଯାହା ସର୍ବତ୍ର ଅନୁଭୂତ ହେବ । ଏହାର ପ୍ରଭାବ ସ୍ୱାସ୍ଥ୍ୟ ଓ ପରିମଳ ଉପରେ ପଡିବ ଏବଂ ତଦ୍ୱାରା ସର୍ବସାଧାରଣଙ୍କ ସମୃଦ୍ଧି ହାସଲ କରାଯାଇପାରିବ । ଏହା ଫଳରେ ସ୍ୱଚ୍ଛ ଭାରତ ଅଭିଯାନର ଲକ୍ଷ୍ୟ ହାସଲ କରିବା ସହଜସାଧ୍ୟ ହୋଇପାରିବ ଯାହା ଜାତିର ପିତା ମହାତ୍ମା ଗାନ୍ଧୀଙ୍କ ପ୍ରତି ପ୍ରକୃତ ଶ୍ରଦ୍ଧାଞ୍ଜଳି ହେବ ।


    ଏହି ଅବସରରେ ଉପସ୍ଥିତ ଥିବା ପଦାଧିକାରୀଙ୍କ ମଧ୍ୟରେ ଉତ୍ତରପ୍ରଦେଶ ରାଜ୍ୟପାଳ ଶ୍ରୀ ରାମ ନାଏକ , ଉତ୍ତରପ୍ରଦେଶ ମୁଖ୍ୟମନ୍ତ୍ରୀ ଯୋଗୀ ଆଦିତ୍ୟନାଥ , କେନ୍ଦ୍ର ପାନୀୟ ଜଳ ଓ ପରିମଳ ମନ୍ତ୍ରୀ ସୁଶ୍ରୀ ଉମାଭାରତୀ ଏବଂ କାନପୁର ସାଂସଦ ଡକ୍ଟର ମୁରଲୀ ମନୋହର ଯୋଶୀ ଅନ୍ୟତମ । ପୂର୍ବରୁ ରାଷ୍ଟ୍ରପତି ଶ୍ରୀ କୋବିନ୍ଦ ଲକ୍ଷ୍ନୌସ୍ଥିତ ଦୀନଦୟାଲ ଉପାଧ୍ୟାୟ ସ୍ମୃତି ବାଟିକା ପରିଦର୍ଶନ କରି ସେଠାରେ ସେହି ମହାନ ସାମାଜିକ ଓ ରାଜନୈତିକ ଚିନ୍ତକଙ୍କ ପ୍ରତିମୂର୍ତ୍ତିରେ ଶ୍ରଦ୍ଧାଞ୍ଜଳି ଅର୍ପଣ କରିଥିଲେ ।


    ସେପ୍ଟେମ୍ବର 17 , 2017 ଦିନ କାନପୁରଠାରେ ରାଷ୍ଟ୍ରପତି ଶ୍ରୀ ରାମନାଥ କୋବିନ୍ଦଙ୍କ ଦ୍ୱାରା “ ସ୍ୱଚ୍ଛତା ହିଁ ସେବା ” ଅଭିଯାନ କାର୍ଯ୍ୟକ୍ରମ ଉଦ ଘା ଟନ ଅବସରରେ ପ୍ରଦ ତ୍ତ ଅଭିଭାଷଣ


    ଦେଶର ଅତ୍ୟନ୍ତ ମହତ୍ୱପୂର୍ଣ୍ଣ “ ସ୍ୱଚ୍ଛତା ହିଁ ସେବା ” ଅଭିଯାନ ସହ ସଂଶ୍ଳିଷ୍ଟ ଏହି ସମାରୋହରେ ଉପସ୍ଥିତ ,


    ଉତ୍ତରପ୍ରଦେଶର ରାଜ୍ୟପାଳ ଶ୍ରୀ ରାମ ନାଏକଜୀ ,


    ଉତ୍ତରପ୍ରଦେଶର ମୁଖ୍ୟମନ୍ତ୍ରୀ ଶ୍ରୀ ଯୋଗୀ ଆଦିତ୍ୟନାଥ ଜୀ ,


    କେନ୍ଦ୍ର ସରକାରଙ୍କ ପାନୀୟ ଜଳ ଓ ସ୍ୱଚ୍ଛତା ମନ୍ତ୍ରୀ ସୁଶ୍ରୀ ଉମାଭାରତୀ ଜୀ ,


    ଏଠାକାର ଲୋକସଭାର ଯଶସ୍ୱୀ ସାଂସଦ ଡକ୍ଟର ମୁରଲୀ ମନୋହର ଯୋଶୀ ଜୀ


    ଗଣ୍ୟମାନ୍ୟ ଅତିଥି ବୃନ୍ଦ ,


    ଭଦ୍ରମହିଳା ଓ ଭଦ୍ରବ୍ୟକ୍ତିଗଣ ,


    ଭାରତର ରାଷ୍ଟ୍ରପତି ପଦଭାର ଗ୍ରହଣ କରିବା ପରେ ଏହା ମୋର ପ୍ରଥମ କାନପୁର ଗସ୍ତ । କାନପୁର ମୋର ଜନ୍ମସ୍ଥାନ ତ ନିଶ୍ଚୟ , ତା ଛଡା ଏହିଠାରେ ମୋର ଶିକ୍ଷାଲାଭ ହୋଇଥିଲା । ଏ ସ୍ଥାନର ସ୍ମୃତି ମୋ ମନରେ ଖୋଦେଇ ହୋଇରହିଛି । କାନପୁର ଜିଲ୍ଲାର ଦେହାତର ଏକ ଗାଁରୁ ମୁଁ ମୋର ଜୀବନଯାତ୍ରା ଆରମ୍ଭ କରିଥିଲି । ଆଜି ମୁଁ ଯେଉଁ ପର୍ଯ୍ୟନ୍ତ ପହଞ୍ଚିପାରିଛି , ତା ପଛରେ ଆପଣ ସମସ୍ତଙ୍କର ଶୁଭକାମନା ଏବଂ ଏହି ଭୂମିର ଆଶୀର୍ବାଦର ଶକ୍ତି ସାମିଲ ରହିଛି ।


    ମୋତେ କାନପୁରର ଗୌରବୋଜ୍ଜଳ ଇତିହାସ ସଦାବେଳେ ପ୍ରେରଣା ଯୋଗାଇଆସିଛି । ଏହି କ୍ଷେତ୍ରର ରାସ୍ତାଘାଟ - ଗଳି ଏବଂ ଗ୍ରାମ 1857 ମସିହାରେ ସ୍ୱାଧୀନତାର ପ୍ରଥମ ଲଢ଼େଇ ସମୟରେ ନାନା ସାହେବ , ତାନ୍ତିଆ ଟୋପେ ଏବଂ ଆହୁରି ଅନେକ ସ୍ୱାଧୀନତା ସଂଗ୍ରାମୀ ତଥା ବାହାଦୂରଙ୍କୁ ଦେଖିଥିଲା ।


    ଆଜି ଆମ ଦେଶ ଅସ୍ୱଚ୍ଛତା ବିରୁଦ୍ଧରେ ଏକ ନିର୍ଣ୍ଣାୟକ ସଂଗ୍ରାମ ଲଢ଼ୁଛି । ଆମ ନିକଟରେ ସ୍ୱଚ୍ଛ ଭାରତ ଅଭିଯାନର ଲକ୍ଷ୍ୟ ପ୍ରାପ୍ତି ନିମନ୍ତେ କେବଳ ଦୁଇ ବର୍ଷର ସମୟ ରହିଛି । “ ସ୍ୱଚ୍ଛତା ହିଁ ସେବା ” ର ଏହି ଅଭିଯାନ ଆମ ମିଶନକୁ ଶକ୍ତି ଓ ସାମର୍ଥ୍ୟ ଦେବା ନିମନ୍ତେ ଦେଶବ୍ୟାପୀ ପ୍ରୟାସ କରାଯାଉଛି ।


    ଈଶ୍ୱରୀଗଞ୍ଜ ଗାଁର ଲୋକମାନେ ଯେଉଁ ଦାୟିତ୍ୱବୋଧର ସହ ନିଜ ଗାଁକୁ “ ମୁକ୍ତାକାଶ ଶୌଚରୁ ମୁକ୍ତି ଲାଭ ” କରାଇଛନ୍ତି ତାକୁ ଦେଖି ମୋ ମନରେ ପୂର୍ଣ୍ଣ ବିଶ୍ୱାସ ଜନ୍ମିଛି ଯେ ଆମ ଦେଶ ଅବଶ୍ୟ ଅସ୍ୱଚ୍ଛତା ଉପରେ ବିଜୟ ଲାଭ କରିପାରିବ । ମୁଁ ସେହି ଗ୍ରାମର ସମସ୍ତ ଲୋକଙ୍କୁ ଅଭିନନ୍ଦନ ଜଣାଉଛି । ସ୍ୱଚ୍ଛତା ପାଇଁ ଉଦାହରଣୀୟ ଯୋଗଦାନ ଦେଇଥିବା ଆଜିର ପୁରସ୍କାର ବିଜେତାମାନଙ୍କୁ ବି ମୁଁ ହାର୍ଦ୍ଦିକ ଅଭିନନ୍ଦନ ଜଣାଉଛି । ମୁଁ ଚାହୁଁଛି , ଏହି ଗ୍ରାମର ଶିକ୍ଷାକୁ ନେଇ ଏହି କ୍ଷେତ୍ରର ସବୁଲୋକ ସ୍ୱଚ୍ଛତା ଉପରେ ଗୁରୁତ୍ୱ ପ୍ରଦାନ କରନ୍ତୁ ତଥା ଗଙ୍ଗାନଦୀକୁ ବି ସ୍ୱଚ୍ଛ କରିବା ଅଭିଯାନରେ ସହଯୋଗ କରନ୍ତୁ ।


    ଆଜି ଆମେ ସଭିଏଁ ଯେଉଁ ଶପଥ ନେଇଛୁ ତାହା ସାର୍ବଜନୀନ ସ୍ୱଚ୍ଛତା , ବ୍ୟକ୍ତିଗତ ସ୍ୱଚ୍ଛତା ଏବଂ ପର୍ଯ୍ୟାବରଣର ସ୍ୱଚ୍ଛତାକୁ ପରସ୍ପର ସହ ଯୋଡି ହୋଇ ରହିବା ଲାଗି ରେଖାଙ୍କିତ କରୁଛି ।


    ପ୍ରିୟ ଦେଶବାସୀଗଣ ,


    ଆମମାନଙ୍କ ଘର , ସର୍ବସାଧାରଣ ସ୍ଥାନ , ଗ୍ରାମ ଏବଂ ସହର ସଦାବେଳେ ଯେପରି ସ୍ୱଚ୍ଛ ଓ ନିର୍ମଳ ରହିବ ସେ ଦିଗରେ ଆମେ ମିଳିତ ପ୍ରୟାସ କରିବାକୁ ପଡିବ । ଆମର ଉଦ୍ଦେଶ୍ୟ ହେଲା , ସ୍ୱଚ୍ଛତା ସମ୍ପୂର୍ଣ୍ଣ ହେଉ ଏବଂ ସ୍ୱଚ୍ଛତା ସର୍ବତ୍ର ହେଉ ।


    ସ୍ୱଚ୍ଛତା ରକ୍ଷା କେବଳ ସଫେଇ କର୍ମଚାରୀ କିମ୍ବା ସରକାରୀ ବିଭାଗର ଦାୟିତ୍ୱ ନୁହେଁ । ଏଇ କଥା ଆଜକୁ ପ୍ରାୟ ଏକ ଶହ ବର୍ଷ ପୂର୍ବେ ମହାତ୍ମା ଗାନ୍ଧୀ ନିଜେ ସଫେଇ କାମ କରି ସମସଙ୍କୁ ଶିକ୍ଷା ଦେବାକୁ ପ୍ରୟାସ କରିଥିଲେ । ବାପୁ କହିଥିଲେ , ଯେତେବେଳେ ପର୍ଯ୍ୟନ୍ତ ତୁମେ ନିଜ ହାତରେ ଝାଡୁ ନଉଠାଇଛନ୍ତି ସେ ପର୍ଯ୍ୟନ୍ତ ତୁମେ ନିଜ ଗାଁ ଓ ସହରକୁ କଦାପି ପରିଷ୍କାର କରିପାରିବନାହିଁ ।


    2014 ମସିହା ଗାନ୍ଧୀ ଜୟନ୍ତୀ ଠାରୁ ଆରମ୍ଭ ହୋଇଥିବା ସ୍ୱଚ୍ଛ ଭାରତ ଅଭିଯାନର ସବୁ ଲକ୍ଷ୍ୟକୁ ଆମକୁ ହାସଲ କରିବାକୁ ପଡିବ । ଏହା ରାଷ୍ଟ୍ରପିତା ମହାତ୍ମା ଗାନ୍ଧୀଙ୍କ ପ୍ରତି ଆମର ପ୍ରକୃଷ୍ଟ ଶ୍ରଦ୍ଧାଞ୍ଜଳି ହେବ । କେବଳ ଲକ୍ଷ୍ୟ ପ୍ରାପ୍ତି କରିଦେଲେ ହେବନାହିଁ ଅପରନ୍ତୁ ଏକଥା ସୁନିଶ୍ଚିତ କରିବାକୁ ପଡିବ ଯେ ସ୍ୱଚ୍ଛତାର ପ୍ରତ୍ୟେକ ସୁବିଧା ସୁଯୋଗକୁ ଯେଭଳି ସ୍ଥାୟୀ ଭାବେ ଉପଯୋଗ କରାଯିବ ଏବଂ ସ୍ୱଚ୍ଛତାର ସ୍ଥିତି ମଜଭୁତ ହୋଇଚାଲିବ ।


    ମଇଳା ଯେକୌଣସି ସମାଜ ପାଇଁ ଅଭିଶାପ ସ୍ୱରୂପ । ମଳରୁ ଯେଉଁସବୁ ବେମାରୀ ହୋଇଥାଏ ସେହି କାରଣରୁ ଯେଉଁ ଆର୍ଥିକ କ୍ଷତି ଦେଶକୁ ସହିବାକୁ ପଡୁଛି ତାହା ଜିଡିପିର 6.4 ପ୍ରତିଶତ ସହ ସମାନ ବୋଲି ହିସାବରୁ ଜଣାପଡିଛି । ଏପରି ବେମାରୀର ଶିକାର ହୋଇ ଆର୍ଥିକ ଦୃଷ୍ଟିରୁ ଦୁର୍ବଳ ଲୋକମାନେ ଅଧିକରୁ ଅଧିକ ସମସ୍ୟାର ସମ୍ମୁଖୀନ ହୋଇଥାନ୍ତି । ସେମାନଙ୍କର ଆର୍ଥିକ ରୋଜଗାର କ୍ଷମତା ବି ହ୍ରାସ ପାଇଥାଏ । କୁହାଯାଇପାରେ ଯେ ସ୍ୱଚ୍ଛତା ଲାଗି କାର୍ଯ୍ୟ କରିବା ବାସ୍ତବ ଦୃଷ୍ଟିକୋଣରୁ ମାନବ ସମାଜର ସେବା । ସ୍ୱଚ୍ଛତାର ଲକ୍ଷ୍ୟ ହାସଲ ସମ୍ପର୍କରେ କୌଣସି ପ୍ରକାର ସାଲିସ କରିବାର ଅବସର ଉଠୁନାହିଁ । ବାହାରେ ଶୌଚ କାରଣରୁ ଯେଉଁସବୁ ବେମାରୀ ହୋଇଥାଏ ତଦ୍ୱାରା ଛୋଟ ଛୋଟ ଶିଶୁମାନଙ୍କ ଅନ୍ତନଳୀରେ କଣା ହୋଇଯାଇଥାଏ , ସେମାନେ ଯାହା ଖାଇଥାନ୍ତି ତାହା ତାଙ୍କ ସ୍ୱାସ୍ଥ୍ୟରେ ଲାଗିନଥାଏ । ସେମାନଙ୍କ ସ୍ମରଣଶକ୍ତିର ସ୍ୱାଭାବିକ ବିକାଶ ଘଟିନଥାଏ । ସେମାନଙ୍କ ବିକାଶ ପ୍ରକ୍ରିୟା ଉପରେ ଏହାର ପ୍ରତିକୂଳ ପ୍ରଭାବ ପଡିଥାଏ । ଡାଇରିଆ ଯୋଗୁଁ ବହୁସଂଖ୍ୟକ ଶିଶୁ ମୃତ୍ୟୁ ମୁଖରେ ପଡିଥାନ୍ତି । ପାନୀୟ ଜଳକୁ ସ୍ୱାସ୍ଥ୍ୟ ପାଇଁ କ୍ଷତିକାରକ କରୁଥିବା କାରଣମାନଙ୍କ ମଧ୍ୟରୁ ମୁଖ୍ୟ କାରଣଟି ହେଲା ମଳରୁ ସୃଷ୍ଟି ହେଉଥିବା ସଂକ୍ରମଣ । ଏହିସବୁ ସମସ୍ୟାମାନଙ୍କୁ ଦୂର କରିବା ସକାଶେ ସମସ୍ତଙ୍କୁ ଏକଜୁଟ ହୋଇ କାର୍ଯ୍ୟକରିବା ଜରୁରି ।


    ସ୍ୱଚ୍ଛ ଭାରତ ମିଶନ ଦ୍ୱାରା ସ୍ୱଚ୍ଛତାକୁ ଏକ ସାମୂହିକ କାର୍ଯ୍ୟକ୍ରମରେ ପରିଣତ କରାଯାଇଛି । ଗାଁଠାରୁ ଆରମ୍ଭ କରି କେନ୍ଦ୍ର ସରକାରଙ୍କ ପର୍ଯ୍ୟନ୍ତ ତଥା ସମାଜର ପ୍ରତ୍ୟେକ ସ୍ତରରେ ଭାଗୀଦାରିତା ସ୍ଥିର କରାଯାଇଛି । ଏଥିପାଇଁ ଅନେକ ମହିଳା ସ୍ୱୟଂ ସହାୟକ ଗୋଷ୍ଠୀ ସକ୍ରିୟ ରହିଛନ୍ତି । ଏଠାରେ ଉପସ୍ଥିତ ବିଭିନ୍ନ ଗୋଷ୍ଠୀର ପ୍ରତିନିଧିମାନଙ୍କ ସକ୍ରିୟତା ଏହି ଅଭିଯାନର ବ୍ୟାପକ ଭାଗୀଦାରିର ଉଦାହରଣ । ସିଭିଲ ସୋସାଇଟି , ସେନାବଳ , ଇଣ୍ଟର ଫେଥ ଗ୍ରୁପ , ଏନସିସି - ଏନଏସଏସ ଭଳି ଯୁବ ସଂଗଠନ ତଥା ପଞ୍ଚାୟତିରାଜ ସଂସ୍ଥା ଏବଂ କର୍ପୋରେଟ ସେକ୍ଟରମାନଙ୍କ ନିରନ୍ତର ଭାଗୀଦାରିତା ଦ୍ୱାରା ଏହି ଅଭିଯାନକୁ ତଥା ସ୍ୱଚ୍ଛ ଭାରତ ଅଭିଯାନକୁ ବିଶେଷ ଆଲୋକ ପ୍ରାପ୍ତ ହୋଇଛି । କିନ୍ତୁ ସାଧାରଣ ଜନତାଙ୍କ ସହଯୋଗ ବିନା ଏହି ଅଭିଯାନ କଦାପି ସମ୍ପୂର୍ଣ୍ଣ ହୋଇପାରିବନାହିଁ ।


    ସ୍ୱଚ୍ଛ ଭାରତ ଅଭିଯାନର ଏକ ବଡ ପ୍ରୟାସ ହେଲା ସମଗ୍ର ଦେଶରେ ଛଅ ଲକ୍ଷ ପ୍ରଶିକ୍ଷିତ ସ୍ଵେଚ୍ଛାଗ୍ରହୀଙ୍କର ଏକ ସେନା ଗଠନ କରିବା । ଦେଶର ପ୍ରତ୍ୟେକ ଗାଁରେ ଜଣେ ସ୍ୱେଚ୍ଛାଗ୍ରହୀ ଏହି ଅଭିଯାନକୁ ପତାକା ଧରି ନିଜ ଗାଁର ସବୁ ଲୋକଙ୍କୁ ସାଥୀରେ ନେଇ ସ୍ୱଚ୍ଛତା ଦିଗରେ ଆଗକୁ ଅଗ୍ରସର ହେବେ ।


    ସ୍ୱଚ୍ଛତା ପାଇଁ ଆମକୁ ଶହ ଶହ ବର୍ଷର ପୁରୁଣା ଅଭ୍ୟାସକୁ ଜଳାଞ୍ଜଳି ଦେବାକୁ ପଡିବ । ଏହା ହେଉଛି ସମାଜର ମାନସିକତାରେ ପରିବର୍ତ୍ତନ ଆଣିବାର ଅଭିଯାନ । ଏହା ସେଇସବୁ ନିର୍ଦ୍ଦୟତାକୁ ରୋକିବାର ଅଭିଯାନ ଯାହାର ଚାପରେ ଆମ ମାଆମାନଙ୍କୁ ଭଉଣୀମାନଙ୍କୁ ଏବଂ କନ୍ୟାମାନଙ୍କୁ ମୁକ୍ତାକାଶ ତଳେ ଶୌଚ ହେବାକୁ ବାଧ୍ୟ କରାଯାଉଥିଲା ଏବଂ ସେମାନଙ୍କ ସୁରକ୍ଷା ଓ ସମ୍ମାନକୁ ଅଣଦେଖା କରାଯାଇଆସୁଥିଲା । ଏପରି କେତେକ ଉଦାହରଣ ନଜରକୁ ଆସିଛି । ଯେଉଁଠାରେ କି ଆମର କନ୍ୟାମାନେ ସେମାନଙ୍କର ଭାବୀ ଶ୍ୱଶୁରାଳୟରେ ଶୌଚାଳୟ ନଥିବା କାରଣରୁ ବିବାହ କରିବାକୁ ପ୍ରତ୍ୟାଖ୍ୟାନ କରି ଦେଇଛନ୍ତି । ଏଭଳି ନବଯୁବତୀମାନେ ଆମ ସମସ୍ତଙ୍କ ଲାଗି ପ୍ରେରଣାର ସ୍ରୋତ । ସେମାନଙ୍କର ଏଭଳି ବୈପ୍ଳବିକ ପଦକ୍ଷେପ ପାଇଁ ମୁଁ ସେମାନଙ୍କୁ ଅଭିନନ୍ଦନ ଜଣାଉଛି ।


    ସ୍ୱଚ୍ଛତା ଅଭିଯାନ ଆମ ସମାଜରେ କିଛି ବେଶ ଭଲ ଚିନ୍ତାଧାରା ଉଦ୍ରେକ କରୁଛି । ଅନେକ ସ୍ଥାନରେ ଲୋକମାନେ ସତର୍କତା ସମିତିମାନ ଗଠନ କରିଛନ୍ତି । ସଚେତନ ଲୋକ ଖୋଲାମେଲାରେ ଶୌଚ ଯାଉଥିବା ଲୋକମାନଙ୍କୁ ସମ୍ମାନର ସହ ସେମାନଙ୍କ ବେକରେ ଫୁଲମାଳ ପିନ୍ଧାଇ ଏପରି ନକରିବାକୁ ଅନୁରୋଧ କରୁଛନ୍ତି । ଏଭଳି ପ୍ରୟାସର ସୁଫଳ ଓ ପ୍ରଭାବ ଦେଖିବାକୁ ମଧ୍ୟ ମିଳିଲାଣି ।


    କିନ୍ତୁ ଏବେ ସୁଦ୍ଧା ସ୍ୱଚ୍ଛ ଭାରତ ଅଭିଯାନର ଲକ୍ଷ୍ୟ ପୂରଣ ନିମନ୍ତେ କେତେକ କ୍ଷେତ୍ରରେ ଯଥେଷ୍ଟ କାର୍ଯ୍ୟ ବାକି ପଡିଛି । ମଇଳା , ଆବର୍ଜନା , ମଳମୂତ୍ରରୁ ନିସ୍ତାର ପାଇବା ଉପରେ ବେଶ ବ୍ୟଗ୍ରତାର ସହ କାର୍ଯ୍ୟ କରିବାକୁ ପଡିବ । “ ବର୍ଜ୍ୟରୁ ସମ୍ପଦ ” ଭଳି ଚିନ୍ତାଧାରା ସହ ବର୍ଜ୍ୟରୁ ବିଜୁଳି ପ୍ରସ୍ତୁତ ଭଳି କାର୍ଯ୍ୟକୁ ତୁରନ୍ତ ସାକାର କରିବାକୁ ପଡିବ । ପ୍ରତ୍ୟେକ କ୍ଷେତ୍ରରେ ଆମକୁ ତୁରନ୍ତ କାର୍ଯ୍ୟ ଆରମ୍ଭ କରିବାକୁ ହେବ । କାରଣ କାର୍ଯ୍ୟ କରିବା ସକାଶେ ଆମ ହାତରେ ଖୁବ ଅଳ୍ପ ସମୟ ଅଛି । ଆମମାନଙ୍କ ମଧ୍ୟରୁ ପ୍ରତ୍ୟେକଙ୍କୁ ଏକଥା ଘେନି ନିଶ୍ଚିତ ହେବାକୁ ପଡିବ ଯେ ଏହି ଅଭିଯାନକୁ ଆମେ ନିର୍ଦ୍ଧାରିତ ସମୟ ମଧ୍ୟରେ ସମ୍ପୂର୍ଣ୍ଣ କରିବୁ ।


    ସ୍ୱୟଂ ପ୍ରଧାନମନ୍ତ୍ରୀ ସ୍ୱଚ୍ଛତା ଉପରେ ଜୋର ଦେଇ କହିଛନ୍ତି ଯେ ଶୌଚାଳୟର ନିର୍ମାଣ ଦେବାଳୟ ନିର୍ମାଣଠାରୁ ବି ଅଧିକ ମହତ୍ୱପୂର୍ଣ୍ଣ । ସରକାରଙ୍କ ସ୍ୱଚ୍ଛ ଭାରତ ଅଭିଯାନ ଲୋକମାନଙ୍କ ମଧ୍ୟରେ ନୂତନ ଚେତନା ଜାଗ୍ରତ କରିଛି । ଏହି ମିଶନ ମାଧ୍ୟମରେ ଏ ପର୍ଯ୍ୟନ୍ତ ଏହାର ବ୍ୟାପ୍ତି 39 ପ୍ରତିଶତରୁ ବୃଦ୍ଧି ପାଇ 67 ପ୍ରତିଶତ ଛୁଇଁଛି । ମୁକ୍ତାକାଶ ତଳେ ଶୌଚ କରୁଥିବା ଲୋକଙ୍କ ସଂଖ୍ୟା 55 କୋଟିରୁ ହ୍ରାସପାଇ 30 କୋଟିରେ ପହଞ୍ଚିଛି ।


    ଆପଣମାନେ ସମସ୍ତେ ଜାଣନ୍ତି ଯେ ଆଜି ଏହି ଅଭିଯାନର ଆରମ୍ଭ ସହ ସମଗ୍ର ଦେଶରେ ଯେଉଁଠି ବି ବିଦ୍ୟାଳୟ , ଅଙ୍ଗନବାଡି ତଥା ଅନ୍ୟ ସାର୍ବଜନିନ ସ୍ଥଳଠାରେ ଏହି କାର୍ଯ୍ୟ ଅସମ୍ପୂର୍ଣ୍ଣ ରହିଛି , ତାକୁ ସମ୍ପୂର୍ଣ୍ଣ କରାଯିବା ସକାଣେ ଉଦ୍ୟମ ଆରମ୍ଭ ହେବ । ଆମ ସମସ୍ତଙ୍କ ଜୀବନରେ ଏପରି କ୍ଷଣ ଅତ୍ୟନ୍ତ ମହତ୍ୱପୂର୍ଣ୍ଣ ।


    ସ୍ୱଚ୍ଛ ଭାରତର ଆଧାର ଉପରେ ହିଁ ସୁସ୍ଥ ଭାରତ ଓ ସମୃଦ୍ଧ ଭାରତ ନିର୍ମାଣ କରାଯିବ । ଆସନ୍ତୁ , ଆମେ ସବୁ ଭାରତବାସୀ ମିଳିମିଶି ସ୍ୱଚ୍ଛତା ଦିଗରେ ଆଉ ପାହୁଣ୍ଡେ ଆଗକୁ ପାଦ ବଢ଼ାଇବା , ମୋର ପୂର୍ଣ୍ଣ ବିଶ୍ୱାସ ଯେ ସ୍ୱଚ୍ଛତାର ସକଳ୍ପ ନେଇ ରାଷ୍ଟ୍ର ନିର୍ମାଣର ଆପଣା ଆପଣା ଭୂମିକାକୁ ଆମ୍ଭେମାନେ ସମସ୍ତେ ସଫଳତା ପୂର୍ବକ ସାକାର କରିବା


    ଜୟ ହିନ୍ଦ !


    *************

    
    
    (Release ID: 1503332) Visitor Counter : 2