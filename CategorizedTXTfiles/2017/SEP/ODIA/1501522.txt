      ରାଷ୍ଟ୍ରପତିଙ୍କ ସଚିବାଳୟ

      ମେକ ଇନ ଇଣ୍ଡିଆ, ଷ୍ଟାର୍ଟ ଅପ ଇଣ୍ଡିଆ, ସ୍ୱଚ୍ଛ ଭାରତ ଏବଂ ସ୍କିଲ ଇଣ୍ଡିଆ ଭଳି ଉପକ୍ରମରେ ସ୍ୱିସ ପ୍ରଯୁକ୍ତି ସଂସ୍ଥାମାନେ ଅଂଶଗ୍ରହଣ କରିବା ଉଚିତ : ରାଷ୍ଟ୍ରପତି
      Posted On: 01 SEP 2017 6:34PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମନାଥ କୋବିନ୍ଦ ଗତକାଲି (ଅଗଷ୍ଟ 31 , 2017ରେ) ରାଷ୍ଟ୍ରପତି ଭବନ ପରିସରରେ ସ୍ଵିଜରଲାଣ୍ଡ ମହାସଂଘର ରାଷ୍ଟ୍ରପତି ମହାମହିମ ସୁଶ୍ରୀ ଡୋରିସ ଲୁଥାର୍ଡଙ୍କୁ ସ୍ୱାଗତ ଜଣାଇଥିଲେ । ସେ ମଧ୍ୟ ତାଙ୍କ ସମ୍ମାନରେ ଏକ ଭୋଜିର ଆୟୋଜନ କରିଥିଲେ ।


    ସ୍ଵିଜରଲାଣ୍ଡ ରାଷ୍ଟ୍ରପତିଙ୍କୁ ସ୍ୱାଗତ ଜଣାଇ ରାଷ୍ଟ୍ରପତି କହିଥିଲେ ଯେ ସ୍ୱିଜରଲାଣ୍ଡ ଏବଂ ଭାରତ ସ୍ୱାଭାବିକ ସହଯୋଗୀ । ସ୍ୱିଜରଲାଣ୍ଡ ଅନ୍ୟତମ ପ୍ରାଚୀନ ଗଣତନ୍ତ୍ର ଏବଂ ଭାରତ ସର୍ବବୃହତ ଗଣତନ୍ତ୍ର । ସ୍ୱାଧୀନ ଭାରତର ପ୍ରଥମ କେତୋଟି ଚୁକ୍ତି ମଧ୍ୟରୁ ଅନ୍ୟତମ “ଭାରତ ଏବଂ ସ୍ୱିଜରଲାଣ୍ଡ ବନ୍ଧୁତା ଚୁକ୍ତି” ଅଗଷ୍ଟ 1948ରେ ସ୍ୱାକ୍ଷରିତ ହୋଇଥିଲା ।


    ରାଷ୍ଟ୍ରପତି କହିଥିଲେ ଯେ ସ୍ଵିଜରଲାଣ୍ଡ ଭାରତର ଗୁରୁତ୍ୱପୂର୍ଣ୍ଣ ବାଣିଜ୍ୟିକ ଏବଂ ନିବେଶ ସହଯୋଗୀ । ବିଶ୍ୱର ଦ୍ରୁତ ଅଭିବୃଦ୍ଧିଶୀଳ ଅର୍ଥବ୍ୟବସ୍ଥା ଭାବେ ଭାରତ ପ୍ରତ୍ୟକ୍ଷ ବିଦେଶୀ ପୁଞ୍ଜି ନିବେଶର ସବୁଠୁ ପସନ୍ଦଯୋଗ୍ୟ ସ୍ଥାନ । ସେ କହିଥିଲେ ଯେ ସହଜ ବ୍ୟବସାୟ ବ୍ୟବସ୍ଥା କ୍ଷେତ୍ରରେ ଭାରତ ଉଲ୍ଲେଖନୀୟ ଅଗ୍ରଗତି ହାସଲ କରିଛି ଏବଂ ଜିଏସଟି ଓ ଅନ୍ୟ ପଦକ୍ଷେପ ସହିତ ଏକ ସମନ୍ୱିତ ବଜାର ସୃଷ୍ଟି କରିପାରିଛି । ସ୍ୱିସ କମ୍ପାନୀଗୁଡ଼ିକ ଏହାର ସୁଫଳ ନେବା ଲାଗି ସକାରାତ୍ମକ ବାତାବରଣ ରହିଛି । ସେ ସ୍ୱିସ ପ୍ରଯୁକ୍ତି କମ୍ପାନୀଗୁଡ଼ିକୁ ମେକ ଇନ ଇଣ୍ଡିଆ , ଷ୍ଟାର୍ଟ ଅପ ଇଣ୍ଡିଆ , ସ୍ୱଚ୍ଛ ଭାରତ ଏବଂ ସ୍କିଲ ଇଣ୍ଡିଆ ଭଳି ଅଭିଯାନରେ ସକ୍ରିୟ ଭାବେ ସାମିଲ ହେବା ଲାଗି ଆମନ୍ତ୍ରଣ ଜଣାଇଥିଲେ ।


    ଘଟଣାକ୍ରମେ , ନିଜର ଭୋଜି ସମ୍ବୋଧନରେ ରାଷ୍ଟ୍ରପତି କୋବିନ୍ଦ କହିଥିଲେ ଯେ ଦ୍ୱିପାକ୍ଷିକ ସମ୍ପର୍କରେ ଏକ ଗୁରୁତ୍ୱପୂର୍ଣ୍ଣ ବର୍ଷରେ ସ୍ୱିସ ରାଷ୍ଟ୍ରପତିଙ୍କ ଗସ୍ତ ବିଶେଷ ଗୁରୁତ୍ୱବହନ କରୁଛି । ଭାରତ ଏବଂ ସ୍ଵିଜରଲାଣ୍ଡ ସେମାନଙ୍କ ବନ୍ଧୁତା ଏବଂ ସଂସ୍ଥାପନ ସନ୍ଧିର 70 ବର୍ଷ ପୂରଣ କରିଛନ୍ତି । ଉଭୟ ଭାରତ ଏବଂ ସ୍ଵିଜରଲାଣ୍ଡ ଗଣତାନ୍ତ୍ରିକ ଏବଂ ବହୁମୁଖୀ ସମାଜର ପ୍ରତିନିଧିତ୍ୱ କରିଥାନ୍ତି ଯାହା “ ମତାନ୍ତରକୁ ସମ୍ମାନ ” ଏବଂ “ ବିବିଧତା ମଧ୍ୟରେ ଏକତା ” ପ୍ରତି ସମ୍ମାନ ଦେଇଥାଏ । ସ୍ଵିଜରଲାଣ୍ଡ ଭାରତର ସପ୍ତମ ବୃହତ ବାଣିଜ୍ୟିକ ସହଯୋଗୀ ଏବଂ ଏକାଦଶ ବୃହତ ବିଦେଶୀ ନିବେଶକ ।


    ରାଷ୍ଟ୍ରପତି କହିଥିଲେ ଯେ ଭାରତ ଏବଂ ସ୍ଵିଜରଲାଣ୍ଡ ସେମାନଙ୍କ ବାଣିଜ୍ୟ , ନିବେଶ ଏବଂ ପ୍ରଯୁକ୍ତିଭିତ୍ତିକ ଆଦାନପ୍ରଦାନକୁ ଆହୁରି ବ୍ୟାପକ କରିପାରିବେ । ଦୁଇ ଦେଶ ଆହୁରି ନିବିଡ଼ ବ୍ୟବସାୟିକ ସମ୍ପର୍କ ପ୍ରତିଷ୍ଠା କରିବାର ଆବଶ୍ୟକତା ରହିଛି । ଏଥିରେ ଉଚ୍ଚ ପ୍ରଯୁକ୍ତି ବିନିର୍ମାଣ , ଭିତ୍ତିଭୂମି , ଦକ୍ଷତା ବିକାଶ , ନବୀକରଣଯୋଗ୍ୟ ଶକ୍ତି ଏବଂ ସ୍ୱଚ୍ଛ ପ୍ରଯୁକ୍ତି ଗବେଷଣା ଭଳି କ୍ଷେତ୍ରକୁ ଗୁରୁତ୍ୱ ଦିଆଯିବା ଆବଶ୍ୟକ । ଆର ଏଣ୍ଡ ଡି ଲାବ ଏବଂ ସଂସ୍ଥାଗତ କ୍ଷେତ୍ରରେ ସହଭାଗୀତାର ସମ୍ଭାବନା ସୃଷ୍ଟି କରିବାର ଅବସର ମଧ୍ୟ ରହିଛି ।


    ରାଷ୍ଟ୍ରପତି କହିଥିଲେ ଯେ ସ୍ଵିଜରଲାଣ୍ଡ ଭଳି ଭାରତ ବହୁପକ୍ଷୀୟ ବ୍ୟବସ୍ଥା ଦିଗରେ ସମର୍ପିତ । ତଥାପି ବହୁପକ୍ଷୀୟ ବ୍ୟବସ୍ଥା ବହୁମୁଖୀ ରୂପାନ୍ତରଣ ଦେଇ ଗତି କରିବାର ଆବଶ୍ୟକତା ରହିଛି ; ଯେପରିକି ମିଳିତ ଜାତିସଂଘ ଏବଂ ଅନ୍ୟ ବହୁମୁଖୀ ପ୍ରତିଷ୍ଠାନରେ ସଂସ୍କାର ଏବଂ ପୁର୍ନଗଠନ ; ଅନ୍ତର୍ଜାତୀୟ ଆତଙ୍କବାଦ ଏବଂ ମୌଳବାଦ ଭଳି ଆହ୍ୱାନର ମୁକାବିଲା ; ଆର୍ଥିକ ଏବଂ ସାଇବର ଅପରାଧ ତଥା ଇଣ୍ଟରନେଟ ପ୍ରଶାସନ ; ଜଳବାୟୁ ପରିବର୍ତ୍ତନର ପ୍ରଭାବ ହ୍ରାସ ପାଇଁ ପଦକ୍ଷେପ ଏବଂ ସ୍ଥାୟୀ ବିକାଶ ଲକ୍ଷ୍ୟ ଆଦି ଦିଗ ପ୍ରତି ଗୁରୁତ୍ୱ ଦିଆଯିବା ଜରୁରୀ । ସେ କହିଥିଲେ ଯେ ନିୟମ ଆଧାରିତ ବହୁପକ୍ଷୀୟ ବ୍ୟବସ୍ଥାରେ ଫ୍ରେମୱାର୍କ ସହିତ ଏହିସବୁ ପ୍ରୟାସରେ ଭାରତ ସ୍ଵିଜରଲାଣ୍ଡ ସହିତ ସହଯୋଗ କରିବା ଲାଗି ଆଗ୍ରହୀ ରହିଛି ।


    **********

    
    
    (Release ID: 1501522) Visitor Counter : 2