      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ସ୍ୱରାଷ୍ଟ୍ରମନ୍ତ୍ରୀଙ୍କ ନୌସେରାସ୍ଥିତ ସେନା ତଥା ବିଏସଏଫ୍‌ ଶିବିର ପରିଦର୍ଶନ
      ରାଜ୍ୟରେ ଶାନ୍ତି ସ୍ଥାପନ ସକାଶେ ପାଞ୍ଚ ‘ସି’ଉପରେ ରାଜନାଥ ସିଂହଙ୍କ ଗୁରୁତ୍ୱାରୋପ

      Posted On: 11 SEP 2017 4:09PM by PIB Bhubaneshwar

    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ଶ୍ରୀ ରାଜନାଥ ସିଂହ ଜାମ୍ମୁ କାଶ୍ମୀରର ରାଜୌରୀ ଜିଲ୍ଲା ଅନ୍ତର୍ଗତ ନୌସେରାସ୍ଥିତ ସେନା ତଥା ସୀମା ସୁରକ୍ଷା ବଳ ଶିବିର ପରିଦର୍ଶନ କରିଛନ୍ତି । ଜାମ୍ମୁ କାଶ୍ମୀର ଗସ୍ତର ତୃତୀୟ ଦିନରେ ସ୍ୱରାଷ୍ଟ୍ର ମନ୍ତ୍ରୀ ଏହି ଛାମୁଆ ସୁରକ୍ଷା ଶିବିର ପରିଦର୍ଶନ କରିବା ସହ ସେଠାରେ ମୁତୟନ ଥିବା ସେନା ତଥା ବିଏସଏଫ ଯବାନମାନଙ୍କ ସହ କଥାବାର୍ତ୍ତା କରିଛନ୍ତି । ଏହା ବ୍ୟତୀତ ସେ ସୀମାନ୍ତବର୍ତ୍ତୀ କ୍ଷେତ୍ରରେ ବସବାସ କରୁଥିବା ଲୋକମାନଙ୍କ ସହ ମଧ୍ୟ ସେ ଭାବ ବିନିମୟ କରିଥିଲେ । ଏହି ଲୋକମାନେ ପାକିସ୍ତାନୀ ସେନାଙ୍କ ଅତର୍କିତ ଗୁଳିଗୋଳା ମାଡ଼ ଭୟରେ ଏବେ ଅସ୍ଥାୟୀ ଶିବିରମାନଙ୍କରେ ଆଶ୍ରୟ ନେଇଛନ୍ତି । ଏଲଓସିରେ ପାକିସ୍ତାନ ପକ୍ଷରୁ ବାରମ୍ବାର ଅସ୍ତ୍ରବିରତି ଉଲ୍ଲଙ୍ଘନ କରାଯାଉଛି । ଶିବିରରେ ଥିବା ସ୍କୁଲ ଛାତ୍ରଛାତ୍ରୀମାନଙ୍କ ସହ ସ୍ୱରାଷ୍ଟ୍ର ମନ୍ତ୍ରୀ କଥାବାର୍ତ୍ତା କରିଥିଲେ ।


    ଏହି ଅବସରରେ ସ୍ଥାନୀୟ ଲୋକମାନଙ୍କୁ ଆଶ୍ୱାସନା ଦେଇ ଶ୍ରୀ ସିଂହ କହିଲେ ଯେ ସୀମାନ୍ତବର୍ତ୍ତୀ ଅଞ୍ଚଳରେ ବସବାସ କରୁଥିବା ଲୋକମାନେ ଯେଉଁମାନେ କି ପାକିସ୍ତାନର ଅସ୍ତ୍ରବିରତି ଉଲ୍ଲଙ୍ଘନ ଫଳରେ ମୃତ୍ୟୁ ବରଣ କରିଛନ୍ତି ସରକାର ସେମାନଙ୍କ ପାଇଁ ଅନୁକମ୍ପାମୂଳକ କ୍ଷତିପୂରଣ ରାଶି ପରିମାଣ ଏକ ଲକ୍ଷଟଙ୍କାରୁ ବଢ଼ାଇ ପାଞ୍ଚ ଲକ୍ଷ ଟଙ୍କା କରିଛନ୍ତି । ଏପରିକି ଯେଉଁମାନେ ଗୁଳିଗୋଳା ମାଡ଼ରେ 50 ପ୍ରତିଶତରୁ ଅଧିକ ଭିନ୍ନକ୍ଷମ ପାଲଟିଛନ୍ତି ସେମାନଙ୍କୁ ମଧ୍ୟ ପାଞ୍ଚ ଲକ୍ଷଟଙ୍କାର ଅନୁଦାନ ଯୋଗାଇ ଦିଆଯିବ । ସେ କହିଛନ୍ତି ଯେ ସୀମାନ୍ତବର୍ତ୍ତୀ କ୍ଷେତ୍ରରେ ରହୁଥିବା ଲୋକମାନଙ୍କ ଅଧିକରୁ ଅଧିକ ସଂଖ୍ୟାରେ ସୁରକ୍ଷା ବାହିନୀରେ ସାମିଲ କରିବା ସକାଶେ ସେ ସଂପୃକ୍ତ ଅଧିକାରୀମାନଙ୍କୁ ନିର୍ଦ୍ଦେଶ ଦେଇଛନ୍ତି । ସୀମାନ୍ତବର୍ତ୍ତୀ କ୍ଷେତ୍ରର ଲୋକମାନେ ଆମ ପାଇଁ ଗୁରୁତ୍ୱପୂର୍ଣ୍ଣ ସଂପଦ ବୋଲି ଶ୍ରୀ ସିଂହ କହିଥିଲେ ।


    ବିଏସଏଫ ଯବାନମାନଙ୍କୁ ସମ୍ବୋଧିତ କରି ସ୍ୱରାଷ୍ଟ୍ର ମନ୍ତ୍ରୀ କହିଲେ ଯେ ଅତି ମାତ୍ରାରେ ଚାଲେଞ୍ଜିଂ ପରିସ୍ଥିତିରେ ଯବାନମାନେ କାର୍ଯ୍ୟ କରୁଛନ୍ତି । ଦେଶମାତୃକାକୁ ନିଷ୍ଠାର ସହ ଭଲ ପାଉଥିବାରୁ ସେମାନେ ସେନାବାହିନୀରେ ଯୋଗ ଦେଇଛନ୍ତି । ସରକାର ଏ ସଂପର୍କରେ ଅବଗତ ଅଛନ୍ତି ଏବଂ ସେମାନଙ୍କ କଲ୍ୟାଣ ପାଇଁ ବଦ୍ଧପରିକର । ପୂର୍ବରୁ ଶ୍ରୀନଗରଠାରେ ଆୟୋଜିତ ଏକ ସାମ୍ବାଦିକ ସମ୍ମିଳନୀରେ ଉଦ୍ ‌ ବୋଧନ ଦେଇ ଶ୍ରୀ ସିଂହ କହିଲେ ଯେ ସରକାର ଜାମ୍ମୁ କାଶ୍ମୀର ସମସ୍ୟାର ସ୍ଥାୟୀ ସମାଧାନ ପନ୍ଥା ପାଇବାକୁ ସଂପଳ୍ପବଦ୍ଧ । ସେଥିପାଇଁ ସେ ପାଞ୍ଚଟି ‘ ସି ’ ଉପରେ ଗୁରୁତ୍ୱ ଆରୋପ କରିଥିଲେ । ସେଗୁଡ଼ିକ ହେଲା - କମ୍ପାସନ୍ ‌( ଅନୁକମ୍ପା ) , କମ୍ୟୁନିକେଶନ ( ଯୋଗାଯୋଗ ) , କୋଏକଜିଷ୍ଟାନ୍ସ ( ସହାବସ୍ଥାନ ) , କନଫିଡ଼େନ୍ସ ବିଲ୍ଡିଂ ( ଆସ୍ଥା ସ୍ଥାପନ ) ଏବଂ କନ୍ ‌ ସିଷ୍ଟେନ୍ସି ( ସ୍ଥିରତା ) । କେନ୍ଦ୍ର ସରକାର କାଶ୍ମୀରରେ ପର୍ଯ୍ୟଟନର ବିକାଶ ନିମନ୍ତେ ଏକ ସ୍ୱତନ୍ତ୍ର ପର୍ଯ୍ୟଟନ ଅଭିଯାନ ଆରମ୍ଭ କରିବେ ବୋଲି ସେ ସୂଚାଇଥିଲେ । ପରେ ସନ୍ଧ୍ୟାରେ ଶ୍ରୀ ସିଂହ ଜାମ୍ମୁ ଠାରେ ପହଞ୍ଚି ପାନୁନ ସମେତ କାଶ୍ମୀର ବିଭିନ୍ନ ପ୍ରତିନିଧି ମଣ୍ଡଳଙ୍କୁ ସାକ୍ଷାତ ଭେଟିବା ସହ ସେମାନଙ୍କ ସହ ଆଲୋଚନା କରିଥିଲେ । ଆସନ୍ତାକାଲି ନୂଆଦିଲ୍ଲୀ ପ୍ରତ୍ୟାବର୍ତ୍ତନ ପୂର୍ବରୁ ଶ୍ରୀ ସିଂହ ସକାଳେ ଆଉ କେତେକ ପ୍ରତିନିଧିମଣ୍ଡଳଙ୍କୁ ସାକ୍ଷାତ କରିବେ ଏବଂ ଏକ ସାମ୍ବାଦିକ ସମ୍ମିଳନୀରେ ସମ୍ବୋଧନ କରିବାର କାର୍ଯ୍ୟକ୍ରମ ରହିଛି ।


    ***********

    
    
    (Release ID: 1502521) Visitor Counter : 3