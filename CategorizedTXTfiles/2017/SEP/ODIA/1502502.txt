      ପରିବେଶ ଓ ଜଙ୍ଗଲ ମନ୍ତ୍ରଣାଳୟ

      ବନ୍ୟପ୍ରାଣୀଙ୍କ ସ୍ୱାସ୍ଥ୍ୟ ପରିଚାଳନା ଦକ୍ଷତା ବୃଦ୍ଧି ନିମନ୍ତେ ଭାରତୀୟ ପ୍ରାଣୀଉଦ୍ୟାନର ପ୍ରାଣୀ ଚିକିତ୍ସକମାନଙ୍କ ତାଲିମ କର୍ମଶାଳା ଉଦଘାଟିତ
      ଉଦଘାଟନ କଲେ ପରିବେଶ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ

      Posted On: 11 SEP 2017 3:24PM by PIB Bhubaneshwar

    ଭାରତୀୟ ପ୍ରାଣୀ ଉଦ୍ୟାନରେ କାର୍ଯ୍ୟରତ ପ୍ରାଣୀ ଚିକିତ୍ସକମାନେ ନାନା ପ୍ରକାର ସମସ୍ୟାର ସମ୍ମୁଖୀନ ହେଉଛନ୍ତି ଏବଂ ସେମାନଙ୍କର ଦକ୍ଷତା ବୃଦ୍ଧି ସକାଶେ ସରକାର ସେମାନଙ୍କୁ ସମୟାନ୍ତରେ ତାଲିମ ପ୍ରଦାନ ମାଧ୍ୟମରେ ଦକ୍ଷ କରିବାକୁ ସ୍ଥିର କରିଛନ୍ତି ବୋଲି କେନ୍ଦ୍ର ପର୍ଯ୍ୟାବରଣ , ଜଙ୍ଗଲ ତଥା ଜଳବାୟୁ ପରିବର୍ତ୍ତନ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ କହିଛନ୍ତି । ବନ୍ୟପ୍ରାଣୀଙ୍କ ସ୍ୱାସ୍ଥ୍ୟ ପରିଚାଳନା ଦକ୍ଷତା ବୃଦ୍ଧି ନିମନ୍ତେ ଭାରତୀୟ ପ୍ରାଣୀଉଦ୍ୟାନର ପ୍ରାଣୀ ଚିକିତ୍ସକମାନଙ୍କ ତାଲିମ କର୍ମଶାଳା ଉଦଘାଟନ କରି ସେ କହିଲେ ଯେ ଚିଡ଼ିଆଖାନାରେ ରଖାଯାଇଥିବା ପ୍ରାଣୀମାନଙ୍କ ଉପଯୁକ୍ତ ଚିକିତ୍ସା ନିମନ୍ତେ ସିଏଟି ସ୍କାନ୍ ‌ ଏବଂ ଏମଆରଆଇ ଭଳି ବ୍ୟବସ୍ଥା କରାଯିବା ଏକାନ୍ତ ଜରୁରି । ତେଣୁ ଚିଡ଼ିଆଖାନାର ପ୍ରାଣୀ ଚିକିତ୍ସକମାନଙ୍କ ଦକ୍ଷତା ବୃଦ୍ଧି ନିମନ୍ତେ ସେମାନଙ୍କୁ ଉପଯୁକ୍ତ ସମୟ ବ୍ୟବଧାନରେ ଅତ୍ୟାଧୁନିକ ତାଲିମ ପ୍ରଦାନ କରାଯିବା ଆବଶ୍ୟକ । କେନ୍ଦ୍ରୀୟ ଚିଡ଼ିଆଖାନା ପ୍ରାଧିକରଣ ଏଥି ନିମନ୍ତେ ଅଧିକରୁ ଅଧିକ କର୍ମଶାଳାର ଆୟୋଜନ କରିବା ଉଚିତ । ଏଥି ନିମନ୍ତେ ସ୍ମିଥସନିଆନ୍ ‌ ନ୍ୟାସନାଲ ଜୁଲୋଜିକାଲ ପାର୍କ ଭଳି ସଂସ୍ଥା ଯେଉଁମାନଙ୍କର କି ଏହି କ୍ଷେତ୍ରରେ ବିଶେଷ ଦକ୍ଷତା ରହିଛି ସେମାନଙ୍କ ସହ ମିଳିତ ଭାବେ ଏପରି କର୍ମଶାଳାର ଆୟୋଜନ କରାଯିବା ବାଞ୍ଛନୀୟ । ନୂଆଦିଲ୍ଲୀର ଜାତୀୟ ପ୍ରାଣୀ ଉଦ୍ୟାନକୁ ବିଶ୍ୱର ଶ୍ରେଷ୍ଠ ପ୍ରାଣୀ ଉଦ୍ୟାନରେ ପରିଣତ କରିବାକୁ ପ୍ରୟାସ କରାଯାଉଛି ।


    ଡ଼କ୍ଟର ହର୍ଷବର୍ଦ୍ଧନ କହିଲେ ଯେ ବିଭିନ୍ନ ଚିଡ଼ିଆଖାନାମାନଙ୍କରୁ ସରକାରଙ୍କ ନିକଟକୁ ଯେଉଁ ପ୍ରସ୍ତାବମାନ ଆସୁଛି ସେଥି ନିମନ୍ତେ ସରକାର ପର୍ଯ୍ୟାପ୍ତ ସହଯୋଗ ରାଶି ଯୋଗାଇ ଦେଉଛନ୍ତି । ତେଣୁ ଚିଡ଼ିଆଖାନାର ବିକାଶ ନିମନ୍ତେ ଉନ୍ନତ ମାନର ପ୍ରସ୍ତାବମାନ ଆସିବା ଦରକାର । ଏହି କର୍ମଶାଳାରେ ସ୍ମିଥସନିଆନ୍ ‌ ନ୍ୟାସନାଲ ପ୍ରାଣୀ ଉଦ୍ୟାନ ଅଂଶଗ୍ରହଣ କରିଥିବାରୁ ସେମାନଙ୍କ ସହ ଭାବ ବିନିମୟ ଦ୍ୱାରା ପ୍ରଚୁର ମାତ୍ରାର ଅଭିଜ୍ଞତା ଅର୍ଜନ କରିହେବ । ତାହା ଚିଡ଼ିଆଖାନାରେ ଥିବା ପ୍ରାଣୀମାନଙ୍କ ଯତ୍ନ ନେବାରେ ସହାୟକ ହେବ । ଆଜିର ଦିନରେ 1893 ମସିହାରେ ଆମେରିକାର ଚିକାଗୋ ବିଶ୍ୱ ଧର୍ମ ସମ୍ମିଳନୀରେ ସ୍ୱାମୀ ବିବେକାନନ୍ଦ ତାଙ୍କର ଐତିହାସିକ ଭାଷଣ ପ୍ରଦାନ କରିଥିଲେ ଏବଂ ଆଜି ତାହାର 125 ତମ ବାର୍ଷିକୀ ବୋଲି ଡକ୍ଟର ହର୍ଷବର୍ଦ୍ଧନ ଉଲ୍ଲେଖ କରିଥିଲେ । ଏହି ଅବସରରେ ସେ ଦୁଇଟି ନିୟମ ପୁସ୍ତିକା ଉନ୍ମୋଚନ କରିଥିଲେ । ୱାସିଂଟନର ସ୍ମିଥସନିଆନ୍ ‌ ନ୍ୟାସନାଲ ପ୍ରାଣୀଉଦ୍ୟାନ ଏବଂ କେନ୍ଦ୍ରୀୟ ପ୍ରାଣୀଉଦ୍ୟାନ ପ୍ରାଧିକରଣ ସହଯୋଗରେ ମିଳିତ ଭାବେ ଏହି ତାଲିମ କର୍ମଶାଳାର ଆୟୋଜନ କରାଯାଇଛି । ସେପ୍ଟେମ୍ବର 11 ତାରିଖ ଠାରୁ 19 ତାରିଖ ପର୍ଯ୍ୟନ୍ତ ଏହି କର୍ମଶାଳା ଚାଲିବ । ଏଥିରେ ଦେଶର ବିଭିନ୍ନ ଚିଡ଼ିଆଖାନାର ପ୍ରାଣୀ ଚିକିତ୍ସକମାନେ ଯୋଗ ଦେଇଛନ୍ତି । ଏହି କର୍ମଶାଳାରୁ ଲବ୍ଧ ଜ୍ଞାନ ଓ ଅନୁଭୂତିକୁ ସେମାନେ ନିଜ ନିଜ ଚିଡ଼ିଆଖାନାରେ ଥିବା ବନ୍ୟପ୍ରାଣୀମାନଙ୍କ ଉପଯୁକ୍ତ ଚିକିତ୍ସା କ୍ଷେତ୍ରରେ ପ୍ରୟୋଗ କରିପାରିବେ ।


    ************

    
    
    (Release ID: 1502502) Visitor Counter : 3