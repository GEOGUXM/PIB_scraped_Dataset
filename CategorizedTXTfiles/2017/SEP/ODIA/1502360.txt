      ବେସାମରିକ ବିମାନ ଚଳାଚଳ ମନ୍ତ୍ରଣାଳୟ

      ଉଚ୍ଛୃଙ୍ଖଳ ବିମାନଯାତ୍ରୀଙ୍କୁ ନିୟନ୍ତ୍ରଣ କରିବା ନିମନ୍ତେ ସରକାରଙ୍କ ପଦକ୍ଷେପ
      “ନୋ ଫ୍ଲାଏ ତାଲିକା” ପ୍ରସ୍ତୁତି ଲାଗି ପଥ ପରିଷ୍କାର

      Posted On: 08 SEP 2017 5:15PM by PIB Bhubaneshwar

    ବିମାନଯାତ୍ରାବେଳେ ଉଚ୍ଛୃଙ୍ଖଳ ତଥା ନିୟମଭଙ୍ଗକାରୀ ଯାତ୍ରୀମାନଙ୍କୁ ନିୟନ୍ତ୍ରଣ କରିବା ସକାଶେ ସରକାର ଆଜି ଏକ ବ୍ୟବସ୍ଥା ଅନୁସରଣ କରିଛନ୍ତି । ନୂଆଦିଲ୍ଲୀଠାରେ ଏ ସମ୍ପର୍କରେ ସାମ୍ବାଦିକମାନଙ୍କୁ ସୂଚନା ଦେଇ କେନ୍ଦ୍ର ବେସାମରିକ ବିମାନଚଳାଚଳ ମନ୍ତ୍ରୀ ପି ଅଶୋକ ଗଜପତି ରାଜୁ କହିଛନ୍ତି ଯେ ନୂତନ ଭାବେ ଗୃହୀତ ନିୟମାନୁସାରେ ଏଭଳି ଉଚ୍ଛୃଙ୍ଖଳ ଯାତ୍ରୀମାନଙ୍କର ଜାତୀୟ ସ୍ତରରେ ଏକ “ ନୋ ଫ୍ଲାଏ ତାଲିକା ” ପ୍ରସ୍ତୁତ କରାଯିବ । ଭାରତରେ ଏଭଳି ‘ ନୋ ଫ୍ଲାଏ ତାଲିକା ’ ପ୍ରସ୍ତୁତ କରାଯିବା ନୂଆ ଏବଂ ବିଶ୍ୱରେ ମଧ୍ୟ ପ୍ରଥମ । ବିମାନ , ବିମାନ କର୍ମଚାରୀ ତଥା ଯାତ୍ରୀମାନଙ୍କ ସୁରକ୍ଷା ସୁନିଶ୍ଚିତ କରିବା ସକାଶେ ସରକାର ପ୍ରତିଶ୍ରୁତିବଦ୍ଧ ବୋଲି ଉଲ୍ଲେଖ କରି ଶ୍ରୀ ରାଜୁ କହିଲେ ଯେ ବିମାନଯାତ୍ରୀ , ବିମାନ କର୍ମଚାରୀ ତଥା ବିମାନର ସୁରକ୍ଷା ଦୃଷ୍ଟିରୁ ଏଭଳି ବ୍ୟବସ୍ଥା ଗ୍ରହଣ କରିବାକୁ ସରକାର ସ୍ଥିର କରିଛନ୍ତି । ଏହା କେବଳ ନିରାପତ୍ତା କାରଣ ପାଇଁ କରାଯାଇନାହିଁ ।


    ବେସାମରିକ ବିମାନ ଚଳାଚଳ ଆବଶ୍ୟକ ନିୟମାବଳୀ ( CAR Section 3, Series M, Part Vl , ଯାହା ଉଚ୍ଛୃଙ୍ଖଳ ଯାତ୍ରୀଙ୍କ ମୁକାବିଲା ସକାଶେ ଉଦ୍ଦିଷ୍ଟ ) ରେ ବେସାମରିକ ବିମାନ ଚଳାଚଳ ନିର୍ଦ୍ଦେଶାଳୟ ସରକାର ଆବଶ୍ୟକ ସଂଶୋଧନ ଆଣିଛନ୍ତି । ବିମାନ ଯାତ୍ରାବେଳେ କୌଣସି ଯାତ୍ରୀ ଯଦି ଗର୍ହିତ ବ୍ୟବହାର କରନ୍ତି ସେମାନଙ୍କୁ ନିୟନ୍ତ୍ରଣ କରିବା ଏହି ବ୍ୟବସ୍ଥାର ଲକ୍ଷ୍ୟ । ଟୋକିଓ ଘୋଷଣାନାମା 1963 ର ବ୍ୟବସ୍ଥାକୁ ଦୃଷ୍ଟିରେ ରଖି ଏଭଳି ସଂଶୋଧନ ଅଣାଯାଇଛି ।


    ସଂଶୋଧିତ ବେସାମରିକ ବିମାନ ଚଳାଚଳ ନିୟମାବଳୀ ଅନୁସାରେ ଏଭଳି ବିଶୃଙ୍ଖଳିତ ଯାତ୍ରୀଙ୍କୁ ବିମାନବନ୍ଦରରେ ହିଁ ଉପଯୁକ୍ତ ନିରାପତ୍ତା ଏଜେନ୍ସିମାନେ ନିର୍ଦ୍ଧାରିତ ଦଣ୍ଡବିଧି ଆଇନ ଅନୁସାରେ ମୁକାବିଲା କରିବେ । ନିର୍ଦ୍ଧାରିତ ଏବଂ ଅନିର୍ଦ୍ଧାରିତ ବିମାନ ସେବା କ୍ଷେତ୍ରରେ ନିୟୋଜିତ ସମସ୍ତ ଭାରତୀୟ ବେସାମରିକ ବିମାନ ସେବା ଅପରେଟରମାନଙ୍କ ସକାଶେ ଏହା ପ୍ରଯୁଜ୍ୟ ହେବ । ପୁନଶ୍ଚ ଏହା ଉଭୟ ଘରୋଇ ଓ ଅନ୍ତରାଷ୍ଟ୍ରୀୟ ବିମାନ ପରିବହନ ସେବା ପାଇଁ ଲାଗୁ ହେବ ଟୋକିଓ ଘୋଷଣାନାମା 1963 ନିୟମକୁ ମାନୁଥିବା ଅନ୍ୟ ବୈଦେଶିକ ବିମାନ ସେବା ପାଇଁ ମଧ୍ୟ ଏହା ପ୍ରଯୁଜ୍ୟ ହେବ ।


    ଏହି ଅବସରରେ ଅଧିକ ସୂଚନା ଦେଇ ବେସାମରିକ ବିମାନ ଚଳାଚଳ ରାଷ୍ଟ୍ରମନ୍ତ୍ରୀ ଜୟନ୍ତ ସିଂହ୍ନା କହିଲେ ଯେ ସମସ୍ତ ପକ୍ଷଙ୍କ ସହ ବିସ୍ତୃତ ଆଲୋଚନା ଓ ପରାମର୍ଶ ପରେ ଏଭଳି ନୂତନ ବ୍ୟବସ୍ଥା ପ୍ରବର୍ତ୍ତନ କରାଯାଇଛି । ବିମାନଯାତ୍ରାବେଳେ ସବୁ ପ୍ରକାର ନିରାପତ୍ତା ବ୍ୟବସ୍ଥାକୁ ସୁନିଶ୍ଚିତ କରିବା ତଥା ଯାତ୍ରୀ ବିମାନ କର୍ମଚାରୀ ଓ ଏୟାରଲାଇନ ପ୍ରତି ଅଧିକ ଧ୍ୟାନ ଦେଇ ସରକାର ଏଭଳି ପଦକ୍ଷେପ ଗ୍ରହଣ କରିଛନ୍ତି ।


    ସଂଶୋଧିତ ସିଏଆରରେ ଉଚ୍ଛୃଙ୍ଖଳ ଯାତ୍ରୀଙ୍କୁ ତିନୋଟି ପର୍ଯ୍ୟାୟରେ ବିଭାଜିତ କରାଯାଇଛି । ( 1 ) ଲେଭଲ - 1 : ଏହି ବର୍ଗରେ ଯେଉଁ ଯାତ୍ରୀମାନେ ବାଚନିକ ଭାବେ ବିଶୃଙ୍ଖଳ ଆଚରଣ କରିବେ ସେମାନଙ୍କୁ ତିନିମାସ ପାଇଁ ବିମାନଯାତ୍ରାରୁ ବଞ୍ଚିତ କରାଯିବ । ( 2 ) ଲେଭଲ – 2 : ଏଭଳି ବର୍ଗର ଯାତ୍ରୀ ଶାରୀରକ ଭାବେ ସହଯାତ୍ରୀ ଅଥବା ବିମାନ କର୍ମଚାରୀଙ୍କ ପ୍ରତି ଯଦି ବିଶୃଙ୍ଖଳ ବ୍ୟବହାର ପ୍ରଦର୍ଶନ କରନ୍ତି ତେବେ ସେମାନଙ୍କୁ ଛଅମାସ ପର୍ଯ୍ୟନ୍ତ ବିମାନଯାତ୍ରାରୁ ନିଷେଧ କରାଯିବ ଏବଂ ( 3 ) ଲେଭଲ – 3 : ଯେଉଁ ଯାତ୍ରୀ ଅନ୍ୟମାନଙ୍କୁ ପ୍ରାଣନାଶ ଭଳି ଧମକ ପୂର୍ଣ୍ଣ ବ୍ୟବହାର ପ୍ରଦର୍ଶନ କରିବେ ସେମାନଙ୍କୁ ସର୍ବନିମ୍ନ ଦୁଇବର୍ଷ ପର୍ଯ୍ୟନ୍ତ ବିମାନଯାତ୍ରାରୁ ବାସନ୍ଦ କରାଯିବ ।


    ଉଚ୍ଛୃଙ୍ଖଳ ଯାତ୍ରୀଙ୍କ ବିରୋଧରେ ବିମାନକୁ କମାଣ୍ଡ କରୁଥିବା ପାଇଲଟ ହିଁ ଅଭିଯୋଗ ଦରଜ କରିବେ । ଏୟାରଲାଇନ ଦ୍ୱାରା ଗଠିତ ଏକ ଆଭ୍ୟନ୍ତରୀଣ କମିଟି ଅଭିଯୋଗ ସମ୍ପର୍କରେ ତଦନ୍ତ କରିବେ । ଏହି ଆଭ୍ୟନ୍ତରୀଣ କମିଟିରେ ଜଣେ ଅବସରପ୍ରାପ୍ତ ଜିଲ୍ଲା ଓ ସେସନ୍ସ ଜଜ ଅଧ୍ୟକ୍ଷ ରହିବେ ଏବଂ ତାଙ୍କ ବ୍ୟତୀତ ଅନ୍ୟ ବିଭିନ୍ନ ପଞ୍ଜିକୃତ ଏୟାରଲାଇନର ପ୍ରତିନିଧି , ଯାତ୍ରୀ ସଂଘ / ଉପଭୋକ୍ତା ସଂଗଠନ / ଉପଭୋକ୍ତା ବିବାଦ ସମାଧାନ ଫୋରମର ଅବସରପ୍ରାପ୍ତ ଅଧିକାରୀ ସଦସ୍ୟ ରହିବେ । ସିଏଆର ବ୍ୟବସ୍ଥା ଅନୁସାରେ ଆଭ୍ୟନ୍ତରୀଣ କମିଟି 30 ଦିନ ମଧ୍ୟରେ ଆଗତ ଅଭିଯୋଗ ଉପରେ ସେମାନଙ୍କ ଫଇସଲା ଦେବେ ଏବଂ ବିଶୃଙ୍ଖଳିତ ଯାତ୍ରୀଙ୍କୁ କେତେଦିନ ପାଇଁ ବିମାନଯାତ୍ରାରୁ ବାସନ୍ଦ କରାଯିବ ତାହା ନିର୍ଦ୍ଧାରଣ କରିବେ । ତଦନ୍ତ ଚାଲିଥିବା ସମୟରେ ସଂପୃକ୍ତ ବିମାନସେବା ଯୋଗାଣକାରୀ ସଂସ୍ଥା କଥିତ ଯାତ୍ରୀଙ୍କ ଉପରେ ନିଷେଧାଜ୍ଞା ଲାଗୁ କରିପାରିବେ । ପରବର୍ତ୍ତୀ କୌଣସି ଅପରାଧ ପାଇଁ , ପୂର୍ବଥର ନିଷେଧାଦେଶ ଅବଧିଠାରୁ ଚଳିତ ନିଷେଧାଦେଶର ଅବଧି ଦ୍ୱିଗୁଣିତ ହେବ ।


    ବିମାନସେବା ଯୋଗାଣକାରୀ ସଂସ୍ଥା ପରସ୍ପର ମଧ୍ୟରେ “ ନୋ ଫ୍ଲାଏ ତାଲିକା ” ଆଦାନ ପ୍ରଦାନ କରିବେ ଏବଂ ତାହା ଡିଜିସିଏ ୱେବସାଇଟରେ ଉପଲବଧ ହେବ । ଗୋଟିଏ ଏୟାରଲାଇନ ପକ୍ଷରୁ ଲାଗୁ କରାଯାଇଥିବା ନିଷେଧାଦେଶକୁ ଅନ୍ୟ ଏୟାରଲାଇନ ଲାଗୁ କରିବାକୁ ବାଧ୍ୟ ନୁହନ୍ତି । “ ନୋ ଫ୍ଲାଏ ତାଲିକା ” ରେ ମୁଖ୍ୟତଃ ଦୁଇଟି କଥା ରହିବ । ତାହା ହେଲା - ଆଭ୍ୟନ୍ତରୀଣ କମିଟି ଦ୍ୱାରା ମାମଲାଟି ପରୀକ୍ଷିତ ହେବା ପରେ ବିଶୃଙ୍ଖଳିତ ଯାତ୍ରୀଙ୍କ ପ୍ରତି ଲାଗୁ କରାଯାଇଥିବା ନିଷେଧାଦେଶର ଅବଧି ; ଏବଂ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟ ଦୃଷ୍ଟିରେ ଯେଉଁ ସବୁ ବ୍ୟକ୍ତି ବିଶେଷଙ୍କୁ ଜାତୀୟ ନିରାପତ୍ତା ଦୃଷ୍ଟିରୁ ବିପଜ୍ଜନକ ବୋଲି ବିବେଚନା କରାଯାଇଛି ସେମାନଙ୍କ ନାମ ତାଲିକା । ତେବେ ଦ୍ୱିତୀୟ ତାଲିକାଟି ଡିଜିସିଡି ୱେବସାଇଟରେ ପ୍ରଦର୍ଶିତ ହେବନାହିଁ ।


    ସଂଶୋଧିତ ସିଏଆରରେ ଏଭଳି ନିଷେଧାଦେଶ ବିରୋଧରେ ଆବେଦନ କରିବାର ବ୍ୟବସ୍ଥା ମଧ୍ୟ ରହିଛି । ଦୋଷୀସାବ୍ୟସ୍ତ ବ୍ୟକ୍ତି ( ସ୍ୱରାଷ୍ଟ୍ର ମନ୍ତ୍ରଣାଳୟ ଦ୍ୱାରା ନିରାପତା ଦୃଷ୍ଟିରୁ ବିପଜ୍ଜନକ ଭାବେ ଚିହ୍ନିତ ବ୍ୟକ୍ତିବିଶେଷଙ୍କୁ ଛାଡି ) ବେସାମରିକ ମନ୍ତ୍ରଣାଳୟ ଦ୍ୱାରା ଗଠିତ ଆପେଲେଟ କମିଟିଙ୍କ ନିକଟରେ ଆଦେଶନାମା ଜାରି ହେବାର 60 ଦିନ ମଧ୍ୟରେ ଆବେଦନ କରିପାରିବେ । ଆପେଲେଟ କମିଟି ଜଣେ ଅବସରପ୍ରାପ୍ତ ହାଇକୋର୍ଟ ବିଚାରପତିଙ୍କ ଅଧ୍ୟକ୍ଷତାରେ ଗଠିତ ହେବ ଏବଂ ସେଥିରେ ଯାତ୍ରୀ ସଂଘ / ଉପଭୋକ୍ତା ସଂଗଠନ / ଉପଭୋକ୍ତା ବିବାଦ ସମାଧାନ ଫୋରମ ଓ ଏୟାରଲାଇନ୍ସର ପ୍ରତିନିଧିମାନେ ସଦସ୍ୟଙ୍କୁ ନେଇ ଗଠିତ ହେବ ।


    ************

    
    
    (Release ID: 1502360) Visitor Counter : 2