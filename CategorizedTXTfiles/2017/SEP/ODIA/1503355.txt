      ପ୍ରତିରକ୍ଷା ମନ୍ତ୍ରଣାଳୟ

      ଏକ ଗୌରବମୟ ଯୁଗର ଅନ୍ତ: ଭାରତୀୟ ବାୟୁସେନାର କିମ୍ବଦନ୍ତୀ ମାର୍ଶାଲ ଅର୍ଜୁନ ସିଂ ନୂଆଦିଲ୍ଲୀର ସେନା ଚିକିତ୍ସାଳୟରେ ଶେଷ ନିଶ୍ୱାସ ତ୍ୟାଗ କଲେ
      Posted On: 16 SEP 2017 7:06PM by PIB Bhubaneshwar


    ଆଜି ସଂଧ୍ୟା 7.47 ମିନିଟରେ ଭାରତୀୟ ବାୟୁସେନାର ମାର୍ଶାଲ ଅର୍ଜୁନ ସିଂ ନୂଆଦିଲ୍ଲୀର ସେନା ଚିକିତ୍ସାଳୟରେ ଶେଷ ନିଶ୍ୱାସ ତ୍ୟାଗ କରିଛନ୍ତି । ମୃତ୍ୟୁ ବେଳକୁ ତାଙ୍କୁ 98 ବର୍ଷ ବୟସ ହୋଇଥିଲା । ହୃଦଘାତ ପରେ ତାଙ୍କୁ ଆଜି ସକାଳେ ହସପିଟାଲରେ ଭର୍ତ୍ତି କରାଯାଇଥିଲା । ହସପିଟାଲର କାର୍ଡିଓଥୋରାସିସ ଏବଂ ଭାସ୍କୁଲାର ସାଇନ୍ସ ସେଂଟରରେ ତାଙ୍କର ଚିକିତ୍ସା କରାଯାଉଥିଲା ।


    44 ବର୍ଷ ବୟସରୁ ଭାରତୀୟ ବାୟୁସେନାର ମାର୍ଶାଲ ଅର୍ଜୁନ ସିଂ , ଡିଏଫସିଙ୍କୁ ଭାରତୀୟ ବାୟୁ ସେନାର ନେତୃତ୍ୱ ନେବାର ଦାୟିତ୍ୱ ପ୍ରଦାନ କରାଯାଇଥିଲା । ଏହି ଦାୟିତ୍ୱକୁ ସେ ଅତ୍ୟନ୍ତ ସୁଚାର ରୂପେ ନିର୍ବାହ କରିଥିଲେ । 1965ର ଘଟଣା ପ୍ରବାହ ସମୟରେ ସେ ଆଇଏଏଫର ମୁଖ୍ୟ ଥିଲେ ।


    ଅର୍ଜୁନ ସିଂ ଅବିଭକ୍ତ ପଞ୍ଜାବ ଜିଲ୍ଲାର ଲୟଲାପୁରରେ 1919 ଏପ୍ରିଲ 15ରେ ଜନ୍ମଗ୍ରହଣ କରିଥିଲେ । ମୋଂଟଗୋମେରୀରେ ସେ ତାଙ୍କର ଶିକ୍ଷା ପୂରଣ କରିଥିଲେ । 1938ରେ ତାଙ୍କୁ ଆରଏଏଫ କାର୍ଣ୍ଣୱେଲରେ ଏମ୍ପାୟାର ପାଇଲଟ ପ୍ରଶିକ୍ଷଣ ଲାଗି ଚୟନ କରାଯାଇଥିବା ବେଳେ ସେ କଲେଜରେ ପଢ଼ୁଥିଲେ ଓ ତାଙ୍କୁ ମାତ୍ର 19 ବର୍ଷ ହୋଇଥିଲା ।


    ଆଇଏଏଫ ନଂ . 1 ସ୍କାର୍ଡନର ସଦସ୍ୟ ଭାବେ ପ୍ରଥମ ପୋଷ୍ଟିଂରେ ତାଙ୍କ କାମ ରହିଥିଲା ନର୍ଥ ୱେଷ୍ଟର୍ଣ୍ଣ ଫ୍ରଂଟିଅରରେ ୱେଷ୍ଟଲାଣ୍ଡ ୱାପିତି ବାଇପ୍ଲେନରେ ଉଡାଣ ଭରିବା । ତଫସିଲ ଭୁକ୍ତ ଉପଜାତିଙ୍କ ବିରୋଧ ସତ୍ତ୍ୱେ ଉଡାଣ ଭରୁଥିବା ଅର୍ଜୁନ ସିଂଙ୍କ ବଦଳି ଅଳ୍ପ ଦିନ ପାଇଁ ନୂତନ ଭାବେ ଗଠିତ ନଂ . 2 ଆଇଏଏଫ ସ୍ୱାଡ୍ରନକୁ ହୋଇଥିଲା । ପରେ ଜଣେ ପ୍ଲାଇଙ୍ଗ ଅଫିସର ଭାବେ ସେ ପୁଣି ନଂ . 1 ସ୍କ୍ୱାଡ୍ରନକୁ ବଦଳି ହୋଇ ଆସିଥିଲେ । ସେତବେଳେ ଏହି ସ୍କ୍ୱାଡ୍ରନରେ ପୁଣି ଥରେ ହକର ହୁରିକେନକୁ ସାମିଲ କରାଯାଇଥିଲା ।


    1944ରେ ସ୍କ୍ୱାଡ୍ରନ ଲିଡର ର୍ୟାଙ୍କକୁ ଉନ୍ନିତ ହେବା ପରେ ଅର୍ଜୁନ ସିଂ ମଧ୍ୟ ଇମ୍ପାଲ ଅଭିଯାନ ସମୟରେ ନିକଟତମ ସମର୍ଥନ ମିଶନରେ ଉଡାଣ ଭରିଥିଲେ ଏବଂ ପରେ ବର୍ମାର ରେଙ୍ଗୁନକୁ ମିଳିତ ବାହିନୀକୁ ପହଂଚାଇବାରେ ସହାୟତା କରିଥିଲେ । ଯୁଦ୍ଧ ସମୟରେ ସ୍କ୍ୱାଡ୍ରନର ସଫଳ ନେତୃତ୍ୱ ନେଇଥିବା ଯୋଗୁ ଅର୍ଜୁନ ସିଂଙ୍କୁ 1944ରେ ମର୍ଯ୍ୟାଦାଜନକ ଫ୍ଲାଇଙ୍ଗ କ୍ରସ ପୁରସ୍କାର ପ୍ରଦାନ କରାଯାଇଥିଲା । ତାଙ୍କୁ ଯୁଦ୍ଧ ପରେ ଆଇଏଏଫ ଡିସପ୍ଲେ ଫ୍ଲାଇଟର ନେତୃତ୍ୱ ପ୍ରଦାନ କରାଯାଇଥିଲା ଏବଂ ଏହା ହକର ହୁରିକେନ ସହିତ ଉଡାଣ ଭରି ଭାରତ ବ୍ୟାପୀ ଭ୍ରମଣ କରି ବିଭିନ୍ନ ପ୍ରଦର୍ଶନ କରିଥିଲା । 1947 ଅଗଷ୍ଟ 15ରେ ତାଙ୍କୁ ଦିଲ୍ଲୀର ଲାଲ କିଲ୍ଲା ଉପରେ 100ରୁ ଉର୍ଦ୍ଧ୍ଵ ଆଇଏଏଫ ବିମାନ ସହିତ ପ୍ଲାଏ - ପାଷ୍ଟର ନେତୃତ୍ୱ ନେବାର ବିଶେଷ ସମ୍ମାନ ପ୍ରଦାନ କରାଯାଇ ଥିଲା ।


    ଦେଶ ସ୍ୱାଧୀନତା ପାଇବାର ଠିକ ପରେ ପରେ ଗ୍ରୁପ କ୍ୟାପଟେନ ର୍ୟାଙ୍କରେ ସେ ଅମ୍ବାଲା ବାୟୁ ସେନା ଷ୍ଟେସନର ଦାୟିତ୍ୱ ଗ୍ରହଣ କରିଥିଲେ । 1948ରେ ଏୟାର କମୋଡର ପାହ୍ୟାକୁ ଉନ୍ନିତ ହେବା ପରେ ଅର୍ଜୁନ ସିଂ ଅପରେସନାଲ କମାଣ୍ଡର ଏୟାର ଅଫିସର କମାଣ୍ଡିଂ ଭାବରେ ଦାୟିତ୍ୱ ଗ୍ରହଣ କଲେ । ପରେ ଏହାକୁ ୱେଷ୍ଟର୍ଣ୍ଣ ଏୟାର କମାଣ୍ଡ ନାମ ଦିଆଯାଇଥିଲା । ଅପରେସନାଲ କମାଣ୍ଡର ଏଓସି ଭାବେ ସବୁଠାରୁ ଅଧିକ ଅବଧି ରହିବାର ସମ୍ମାନ ଅର୍ଜୁନ ସିଂଙ୍କ ନାମରେ ରହିଛି । ପ୍ରଥମେ 1949ରୁ 1952 ମଧ୍ୟରେ ସେ ଏହି ପଦବୀରେ ରହିଥିଲେ ଓ ପରବର୍ତ୍ତୀ ସମୟରେ 1957ରୁ 1961 ମଧ୍ୟରେ ପୁଣି ଥରେ ସେ ଏହି ପଦବୀ ମଣ୍ଡନ କରିଥିଲେ । ଏୟାର ଭାଇସ ମାର୍ଶାଲ ପଦକୁ ଉନ୍ନିତ ହେବା ପରେ , ସେ ଏଓସି - ଇନ - ସି ଅଫ ଅପରେସନାଲ କମାଣ୍ଡ ଭାବେ ନିଯୁକ୍ତ ହେଲେ । 1962 ଯୁଦ୍ଧ ଶେଷ ବେଳକୁ ସେ ଏୟାର ଷ୍ଟାଫର ଡେପୁଟୀ ଚିଫ ଭାବେ ନିଯୁକ୍ତ ହେଲେ ଏବଂ 1963 ବେଳକୁ ଏୟାର ଷ୍ଟାଫର ଭାଇସ ଚିଫ ପଦରେ ଅବସ୍ଥାପିତ ହେଲେ ।


    1964 ଅଗଷ୍ଟ 1ରେ ଅର୍ଜୁନ ସିଂ ଏୟାର ମାର୍ଶାଲ ର୍ୟାଙ୍କରେ ଏୟାର ଷ୍ଟାଫର ମୁଖ୍ୟ ( ସିଏଏସ ) ଭାବେ ଦାୟିତ୍ୱ ଗ୍ରହଣ କଲେ । ଅର୍ଜୁନ ସିଂ ହେଉଛନ୍ତି ପ୍ରଥମ ଏୟାର ଚିଫ , ଯିଏକି ସିଏଏସ ର୍ୟାଙ୍କ ପର୍ଯ୍ୟନ୍ତ ତାଙ୍କ ଫ୍ଲାଇଂ କ୍ୟାଟେଗୋରୀ ବଜାୟ ରଖିଥିଲେ । 60ଟି ଭିନ୍ନଭିନ୍ନ ବିମାନକୁ ସେ ଉଡାଣ ଭରିଛନ୍ତି । ଏଥିରେ ଦ୍ୱିତୀୟ ବିଶ୍ୱଯୁଦ୍ଧ ପୂର୍ବର ପାଇପ୍ଲେନଠାରୁ ଆରମ୍ଭ କରି ବର୍ତ୍ତମାନର ଗ୍ଲାନ ଆଣ୍ଡ ଭ୍ୟାମ୍ପାୟାର ଓ ସୁପର କନଷ୍ଟଲେସନ ଭଳି ଟ୍ରାନ୍ସପୋର୍ଟର ମଧ୍ୟ ସାମିଲ ରହିଛି ।


    1965 ସେପ୍ଟେମ୍ବର ଥିଲା ପରୀକ୍ଷାର ସମୟ , ଯେତବେଳେ କି ପାକିସ୍ତାନ ଅପରେସନ ଗ୍ଲାଣ୍ଡସ୍ଲାମ ଲଂଚ କଲା । ଏଥିରେ ଅଖନୁର ଭଳି ଏକ ଗୁରୁତ୍ୱପୂର୍ଣ୍ଣ ସହରକୁ ଟାର୍ଗେଟ କରାଗଲା । ଏହାଫଳରେ ଏୟାର ସପୋର୍ଟ ଲାଗି ତାଙ୍କୁ ପ୍ରତିରକ୍ଷା ମନ୍ତ୍ରଣାଳୟ କାର୍ଯ୍ୟାଳୟରୁ ଡକରା ଆସିଲା । ତାଙ୍କୁ ଯେତବେଳେ ପଚରାଗଲା ଯେ କେତେ ଶୀଘ୍ର ଆଇଏଏଫ ପାଲଟା ଆକ୍ରମଣ ପାଇଁ ପ୍ରସ୍ତୁତ ହୋଇପାରିବ , ସେ ଦୃଢ଼ତାର ସହ କହିଥିଲେ ଯେ ଘଂଟାଏ ଭିତରେ ଆମେ ପ୍ରସ୍ତୁତ ହୋଇପାରିବୁ । ତାଙ୍କ କଥା ରକ୍ଷାକରି ସେ ଘଂଟାଏ ମଧ୍ୟରେ ପାକିସ୍ତାନ ଉପରେ ପ୍ରତିଆକ୍ରମଣ କରିଥିଲେ । ସେ ଏହି ଯୁଦ୍ଧ ସମୟରେ ଆଇଏଏଫକୁ ଅପ୍ରତିଦ୍ୱନ୍ଦ୍ୱୀ ନେତୃତ୍ୱ ପ୍ରଦାନ କରିଥିଲେ ।


    1965 ଯୁଦ୍ଧ ସମୟରେ ତାଙ୍କର ଅସାଧାରଣ ନେତୃତ୍ୱ ଲାଗି ଅର୍ଜୁନ ସିଂଙ୍କୁ ପଦ୍ମ ବିଭୁଷଣ ପୁରସ୍କାର ପ୍ରଦାନ କରାଯାଇଥିଲା ଓ ସେ ପରବର୍ତ୍ତୀ ସମୟରେ ସେ ସିଏଏସ ର୍ୟାଙ୍କର ଏୟାର ଚିଫ ମାର୍ଶାଲ ର୍ୟାଙ୍କକୁ ଉନ୍ନିତ ହୋଇଥିଲେ । ଏହିପରି ଅର୍ଜୁନ ସିଂ ଭାରତୀୟ ବାୟୁ ସେନାର ପ୍ରଥମ ଏୟାର ଚିଫ ମାର୍ଶାଲରେ ପରିଣତ ହେଲେ । 1969 ଜୁଲାଇରେ ସେ ଅବସର ଗ୍ରହଣ କରିଥିଲେ । ଏହାପରେ ତାଙ୍କୁ ସ୍ୱିଜରଲାଣ୍ଡରେ ଭାରତର ରାଷ୍ଟ୍ରଦୂତ ଭାବେ ଦାୟିତ୍ୱ ଗ୍ରହଣ କରିବାର ପ୍ରସ୍ତାବ ଦିଆଯାଇଥିଲା ଓ ସେ ଏହାକୁ ଗ୍ରହଣ କରିଥିଲେ । ଆଇଏଏଫରେ ତାଙ୍କ କାର୍ଯ୍ୟକାଳ ଶେଷ ହେବା ପର୍ଯ୍ୟନ୍ତ ସେ ଜଣେ ଫ୍ଲାୟର ହୋଇ ରହିଥିଲେ । ସେ ଫରୱାର୍ଡ ସ୍କାଡ୍ରନ ଏବଂ ୟୁନିଟକୁ ଗସ୍ତ କରୁଥିଲେ ଓ ସେମାନଙ୍କ ସହ ଉଡାଣ ଭରୁଥିଲେ । ଅନେକ ପୀଢ଼ି ଧରି ଅର୍ଜୁନ ସିଂ ଭାରତୀୟମାନଙ୍କ ପାଇଁ ପ୍ରେରଣାର ଉତ୍ସ ହୋଇ ରହିବେ ।


    ତାଙ୍କ ସେବାର ସ୍ୱୀକୃତି ସ୍ୱରୂପ ଭାରତ ସରକାର 2002 ଜାନୁଆରୀରେ ତାଙ୍କୁ ମାର୍ଶାଲ ଅଫ ଦି ଏୟାର ଫୋର୍ସ ର୍ୟାଙ୍କକୁ ପଦୋନ୍ନତି ଦେଇଥିଲେ । ଏହାଫଳରେ ସେ ଭାରତୀୟ ବାୟୁସେନାର ପ୍ରଥମ ଏବଂ କେବଳ ଏକମାତ୍ର ‘ ପଂଚ ତାରକା ’ ର୍ୟାଙ୍କ ପଦାଧିକାରୀରେ ପରିଣତ ହୋଇଥିଲେ । 2016ରେ ପାନାଘର ଏୟାର ଫୋର୍ସ ଷ୍ଟେସନର ନୂତନ ନାମକରଣ ପୂର୍ବକ ଅର୍ଜୁନ ସିଂ ବାୟୁସେନା ଷ୍ଟେସନ ରଖାଯାଇଥିଲା ।


    ତାଙ୍କ ମୃତ୍ୟୁପରେ ଭାରତୀୟ ବାୟୁସେନାର ଏକ ଗୌରବମୟ ଅଧ୍ୟାୟର ଅନ୍ତ ଘଟିଛି ।


    **********

    
    
    (Release ID: 1503355) Visitor Counter : 2