      କୌଶଳ ବିକାଶ ଓ ଉଦ୍ଯୋଗ ମନ୍ତ୍ରଣାଳୟ

      କୌଶଳ ବିକାଶ ଓ ଉଦଯୋଗ ମନ୍ତ୍ରଣାଳୟର ଦାୟିତ୍ୱ ଗ୍ରହଣ କଲେ ଧର୍ମେନ୍ଦ୍ର ପ୍ରଧାନ
      କୌଶଳ ବିକାଶ ଅଭିଯାନକୁ ତ୍ୱରାନ୍ୱିତ କରିବା ଓ ଏହାର ପରିସରକୁ ବ୍ୟାପକ କରିବା ଉପରେ ପ୍ରଧାନଙ୍କ ଗୁରୁତ୍ୱାରୋପ

      Posted On: 04 SEP 2017 2:29PM by PIB Bhubaneshwar

    କେନ୍ଦ୍ର କୌଶଳ ବିକାଶ ଏବଂ ଉଦଯୋଗ ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ ଏବଂ ରାଷ୍ଟ୍ରମନ୍ତ୍ରୀ ଶ୍ରୀ ଅନନ୍ତ କୁମାର ଗୀତେ ଆଜି ନିଜ ଦାୟିତ୍ୱ ଗ୍ରହଣ କରିଛନ୍ତି । ଏହି ନୂତନ ମନ୍ତ୍ରଣାଳୟ ଦାୟିତ୍ୱ ଗ୍ରହଣ କରିବା ପରେ ସାମ୍ବାଦିକମାନଙ୍କ ସହ ବାର୍ତ୍ତାଳାପ କରିବା ସମୟରେ ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଭାରତର କୌଶଳ ବିକାଶ ଅଭିଯାନକୁ ଆଗେଇ ନେବା ସକାଶେ ତାଙ୍କ ଉପରେ ଏହି ନୂତନ ଦାୟିତ୍ୱ ଅର୍ପଣ କରିଥିବାରୁ ସେ ନିଜକୁ ଗୌରବାନ୍ୱିତ ମନେକରୁଛନ୍ତି । ପ୍ରଧାନମନ୍ତ୍ରୀଙ୍କ ଆଶା ଓ ଆକାଂକ୍ଷାକୁ ସାକାର କରିବା ଦିଗରେ ସେ ସବୁମତେ ପ୍ରୟାସ କରିବେ । ପ୍ରଧାନମନ୍ତ୍ରୀଙ୍କ ଏହି ଲକ୍ଷ୍ୟକୁ ପୂରଣ କରିବା ନିମନ୍ତେ ଯୁବକମାନଙ୍କ ସକାଶେ କର୍ମନିଯୁକ୍ତି ସୁଯୋଗ ସୃଷ୍ଟିର ବାତାବରଣ ତଥା କ୍ଷେତ୍ର ପ୍ରସ୍ତୁତ କରିବାକୁ ପଡ଼ିବ । ଏହା ଏକ ନୀତି ରୂପାୟନକାରୀ ମନ୍ତ୍ରଣାଳୟ ଏବଂ ଗତ ତିନି ବର୍ଷ ମଧ୍ୟରେ ଦେଶରେ କୌଶଳ ବିକାଶର ଭିତିଭୂମି ସୃଷ୍ଟି କରିବାରେ ସରକାର ସକ୍ଷମ ହୋଇଛନ୍ତି । ଏବେ ଏହି କାର୍ଯ୍ୟକ୍ରମରେ ବେଗ ଓ ବ୍ୟାପକତା ଆଣିବା ଦିଗରେ କାର୍ଯ୍ୟ କରାଯିବ । ଏଥିରେ ସମସ୍ତ ରାଜ୍ୟ , ବିଭାଗ , ଘରୋଇ ଅନୁଷ୍ଠାନ ଏବଂ ବିଭିନ୍ନ କୌଶଳ ବିକାଶ କାର୍ଯ୍ୟକ୍ରମ ମଧ୍ୟରେ ସମନ୍ୱୟ ଘଟାଇବା ପ୍ରଥମ କାର୍ଯ୍ୟ ହେବ ବୋଲି ଶ୍ରୀ ପ୍ରଧାନ କହିଛନ୍ତି ।


    ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ ଏହା ଏକ ଗୁରୁ ଦାୟିତ୍ୱ ଏବଂ ଏଥିରେ ଢ଼େର୍ ଚାଲେଞ୍ଜ୍ ରହିଛି । ତେବେ ସମସ୍ତଙ୍କ ମଧ୍ୟରେ ସମନ୍ୱୟ ରକ୍ଷା କରାଯାଇ ଏହି ଲକ୍ଷ୍ୟ


    ହାସଲ କରାଯିବ । ଯେଉଁଠାରେ ସମନ୍ୱୟର ଅଭାବ ରହିଛି ତାହା ପୂରଣ କରାଯିବ ଏବଂ ଭବିଷ୍ୟତରେ ଯେଭଳି ଯୁବଗୋଷ୍ଠୀଙ୍କ ପାଇଁ କୌଶଳ ବୃଦ୍ଧି ସହ ନିଯୁକ୍ତିର ସୁଯୋଗ ସୃଷ୍ଟି କରାଯାଇପାରିବ ସେ ଦିଗରେ ସମସ୍ତ ଉଦ୍ୟମ ସରକାର କରିବେ । ନୂଆ ଗ୍ରୀଡ଼୍ ବ୍ୟବସ୍ଥା , ସୂଚନା ବ୍ୟବସ୍ଥା , ପ୍ରଯୁକ୍ତି ଯାହାକି ଦେଶରେ ସୃଷ୍ଟି କରାଯିବା ସମ୍ଭବ ସେ ଦିଗରେ ଆମେ କାର୍ଯ୍ୟ କରିବୁ । ପାରମ୍ପରିକ ଚାକିରୀ ସହ ଯୁଗୋପଯୋଗୀ କୌଶଳର ସମ୍ମିଶ୍ରଣ ଘଟାଯିବ । ତଦ୍ୱାରା ସମସ୍ତ କାର୍ଯ୍ୟକ୍ରମ ତଥା ଯୋଜନାରୁ ଅଧିକ ସୁଫଳ ମିଳିପାରିବ ବୋଲି ଶ୍ରୀ ପ୍ରଧାନ କହିଛନ୍ତି ।


    ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ ଅଧିକ କର୍ମନିଯୁକ୍ତି ସୃଷ୍ଟି କରିବା ନିମନ୍ତେ ସବୁ ସରକାର ପ୍ରୟାସୀ ହୋଇଥାନ୍ତି । ଏହି ମନ୍ତ୍ରଣାଳୟ ଏ ଦିଗରେ ଉଲ୍ଲେଖନୀୟ କାର୍ଯ୍ୟ କରିଆସୁଛି । ତେଣୁ ସରକାରଙ୍କ ଏହି ଲକ୍ଷ୍ୟ ପୂରଣ ଦିଗରେ ଆମେ ଅଧିକ ନିଷ୍ଠାର ସହ କାର୍ଯ୍ୟ କରିବୁ । ପ୍ରତ୍ୟେକ ମାସରେ କର୍ମବଜାରରେ 10 ଲକ୍ଷ ନୂଆ ଯୁବକଯୁବତୀ ସାମିଲ ହେଉଛନ୍ତି । ତେଣୁ ଆମର ପ୍ରାଥମିକ ଉଦ୍ଦେଶ୍ୟ ହେବ ବିଭିନ୍ନ ସେକ୍ଟରରେ କିଭଳି ନୂଆ ନୂଆ କର୍ମନିଯୁକ୍ତିର ସୁଯୋଗ ସୃଷ୍ଟି କରାଯିବ । ପୁଣି ତାହା ବିଭିନ୍ନ ରାଜ୍ୟରେ ତଥା ଯୁବକଯୁବତୀମାନଙ୍କ ଆଶା ଆକାଂକ୍ଷାକୁ ପୂରଣ କରିବା ଭଳି ହୋଇଥିବା ଦରକାର ବୋଲି ସେ କହିଛନ୍ତି ।


    ପ୍ରଧାନମନ୍ତ୍ରୀଙ୍କ ଦୂରଦୃଷ୍ଟିସମ୍ପନ୍ନ କାର୍ଯ୍ୟକ୍ରମ ପ୍ରତି ପ୍ରତିବଦ୍ଧତା ପ୍ରକଟ କରି କୌଶଳ ବିକାଶ ଓ ଉଦଯୋଗ ରାଷ୍ଟ୍ରମନ୍ତ୍ରୀ ଶ୍ରୀ ଅନନ୍ତ କୁମାର ଗୀତେ କହିଲେ ଯେ ଏହି ବିଭାଗର ନୂତନ ମନ୍ତ୍ରୀ ଭାବେ ଯୋଗଦେଇ ସେ ଅତ୍ୟନ୍ତ ଆନନ୍ଦିତ । ଏହା ଦେଶ ସେବା କରିବା ସକାଶେ ତାଙ୍କ ଲାଗି ଏକ ଗୁରୁ ଦାୟିତ୍ୱ ।


    ମନ୍ତ୍ରୀ ଶ୍ରୀ ପ୍ରଧାନଙ୍କ ମାର୍ଗଦର୍ଶନରେ ଆମେ କାର୍ଯ୍ୟ କରିବା ସହ ଦେଶର କୌଶଳ ବିକାଶ ବାତାବରଣରେ ଉଲ୍ଲେଖନୀୟ ପରିବର୍ତ୍ତନ ଆଣି ପାରିବୁ ବୋଲି ଶ୍ରୀ ଗୀତେ କହିଛନ୍ତି । ନୂତନ ମନ୍ତ୍ରଣାଳୟରେ ଯୋଗ ଦେବା ପରେ ଉଭୟ ମନ୍ତ୍ରୀ ବିଭିନ୍ନ ବିଭାଗର କାର୍ଯ୍ୟ ସଂପର୍କରେ ବିସ୍ତୃତ ସମୀକ୍ଷା କରିଥିଲେ ।


    ***********

    
    
    (Release ID: 1501882) Visitor Counter : 3