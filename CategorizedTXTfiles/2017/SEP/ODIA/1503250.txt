      ଗୃହ ନିର୍ମାଣ ଓ ସହରାଞ୍ଚଳ ଦାରିଦ୍ର୍ୟ ଦୂରୀକରଣ ମନ୍ତ୍ରଣାଳୟ

      ବଡ଼ ସହରଗୁଡ଼ିକରେ ଏଫଏସ୍ଆଇ/ଏଫଏଆର ମାନକଗୁଡ଼ିକର ସମୀକ୍ଷା ନିର୍ଦ୍ଦେଶ ଦେଲେ ଗୃହ ନିର୍ମାଣ ଓ ସହରାଂଚଳ ବ୍ୟାପାର ମନ୍ତ୍ରୀ ହରଦୀପ ସିଂ ପୁରୀ
      ସହରାଂଚଳ ଭୂମି ଉପଯୋଗ ଏବଂ ପରିବହନ ଯୋଜନା ମଧ୍ୟରେ ତାରତମ୍ୟକୁ ନେଇ ଚିନ୍ତା ପ୍ରକଟ କଲେ,
      
      ମନ୍ତ୍ରୀ ନୂଆ ମେଟ୍ରୋ ନୀତି ଉନ୍ମୋଚନ କଲେ; ବୃହତ ସହରଗୁଡ଼ିକୁ ଦ୍ରୁତଗତିରେ ୟୁଏମଟିଏ ପ୍ରତିଷ୍ଠା କରିବା ଲାଗି ଆହ୍ୱାନ କଲେ
      Posted On: 16 SEP 2017 8:24PM by PIB Bhubaneshwar


    ଦେଶରେ ଦ୍ରୁତ ସହରୀକରଣ ହେଉଛି । ଏହାକୁ ଦୃଷ୍ଟିରେ ରଖି ସହରାଂଚଳରେ ଦୁର୍ଲଭ ଭୂମି ସମ୍ବଳର ସଦୁପଯୋଗ ସୁନିଶ୍ଚିତ କରିବାର ଆବଶ୍ୟକତା ରହିଛି । ସେଥିପାଇଁ କେନ୍ଦ୍ର ଗୃହ ଏବଂ ସହରାଂଚଳ ବ୍ୟାପାର ମନ୍ତ୍ରୀ ହରଦୀପ ସିଂ ପୁରୀ ବୃହତ ସହରଗୁଡ଼ିକର ଏଫଏସ୍ଆଇ ଏବଂ ଏଫ୍ଏଆରମାନକଗୁଡ଼ିକର ସମୀକ୍ଷା କରିବା ଲାଗି ନିର୍ଦ୍ଦେଶ ଦେଇଛନ୍ତି । ନୂତନ ମେଟ୍ରୋ ରେଳ ନୀତି ଉପରେ ଆଜି ଏଠାରେ ଆୟୋଜିତ ଏକ ଜାତୀୟ ପ୍ରସାର କର୍ମଶାଳାରେ ଯୋଗଦେଇଥିବା ବିଭିନ୍ନ ରାଜ୍ୟର ବରିଷ୍ଠ ଅଧିକାରୀ ଏବଂ ମେଟ୍ରୋ ରେଳ ନିଗମଗୁଡ଼ିକର ମୁଖ୍ୟ କାର୍ଯ୍ୟନିର୍ବାହୀମାନଙ୍କୁ ସେ ଉଦ୍ବୋଧନ ଦେଇଥିଲେ । ଗତ ମାସରେ କେନ୍ଦ୍ର କ୍ୟାବିନେଟ ଦ୍ୱାରା ଅନୁମୋଦନ ଲାଭ କରିଥିଲା ନୂଆ ନୀତିକୁ ମନ୍ତ୍ରୀ ଉନ୍ମୋଚନ କରିଥିଲେ ।


    ସହରାଂଚଳ ବିକାଶକୁ ତ୍ୱରାନ୍ୱିତ କରିବା ଲାଗି ନୀତି ଆୟୋଗଙ୍କ ସୁପାରିସ ଆଧାରରେ ଫ୍ଲୋର ସ୍ପେସ୍ ଇଣ୍ଡେକ୍ସ ( ଏଫଏସ୍ଆଇ ) ଏବଂ ଫ୍ଲୋର ଏରିଆ ରେସିଓ ( ଏଫ୍ଏଆର ) ମାନକଗୁଡ଼ିକରେ ରିହାତି ବିଷୟରେ ଶ୍ରୀ ପୁରୀ ଉଲ୍ଲେଖ କରିଥିଲେ । 10 ଲକ୍ଷରୁ ଅଧିକ ଜନସଂଖ୍ୟା ବିଶିଷ୍ଟ 53ଟି ସହରରେ ଏହି ମାନକଗୁଡ଼ିକର ସମୀକ୍ଷା ନିର୍ଦ୍ଧାରିତ ସମୟ ମଧ୍ୟରେ ପର୍ଯ୍ୟାୟକ୍ରମେ ଶେଷ କରିବା ଲାଗି ସେ ମନ୍ତ୍ରଣାଳୟର ଅଧିକାରୀମାନଙକୁ ନିର୍ଦ୍ଦେଶ ଦେଇଥିଲେ । ଏହି ସମୀକ୍ଷା ରାଜ୍ୟ ଏବଂ ସହର ପ୍ରଶାସନଗୁଡ଼ିକ ସହ ପରାମର୍ଶ କରାଯାଇ କରାଯିବ । ଏଥିରେ ବର୍ତ୍ତମାନର ମାନକ ପ୍ରତି ଧ୍ୟାନ ଦିଆଯିବା ସହ ଏଥିରେ କେତେ ସୁଧାର ଅଣାଯାଇପାରିବ ତାହା ଆକଳନ କରାଯିବ । ଜଳ ଯୋଗାଣ ଏବଂ ଜଳ ନିଷ୍କାସନ ବ୍ୟବସ୍ଥା , ରାସ୍ତା ସ୍ଥାନ ଆଦି ସୁନିଶ୍ଚିତ କରିବା ଲାଗି ଭିତ୍ତିଭୂମି ସୁଧାର ଦିଗରେ କ୍ଷଣ ଏବଂ ଦୀର୍ଘସ୍ଥାୟୀ ହସ୍ତକ୍ଷେପକୁ ଚିହ୍ନଟ କରିବା ଲାଗି ମଧ୍ୟ ମନ୍ତ୍ରୀ ନିର୍ଦ୍ଦେଶ ଦେଇଥିଲେ ।


    ଦୁର୍ବଳ ସାଧାରଣ ପରିବହନ ବ୍ୟବସ୍ଥା ନେଇ ଶ୍ରୀ ପୁରୀ ଉଦବେଗ ପ୍ରକାଶ କରିଥିଲେ । ସେ ସମନ୍ୱିତ ଭୂମି ଉପଯୋଗ ଏବଂ ପରିବହନ ଯୋଜନାର ଆବଶ୍ୟକତା ଉପରେ ଗୁରୁତ୍ୱ ଦେଇଥିଲେ । ବ୍ୟକ୍ତିଗତ ବାହନ ପରିବହନକୁ ହ୍ରାସ କରିବା ସହ ବ୍ୟବସ୍ଥିତ ଏବଂ ଘଞ୍ଚ ସହରାଂଚଳ ବିକାଶ ଲକ୍ଷ୍ୟ ନେଇ ଏହା କରିବା ଲାଗି ସେ ପରାମର୍ଶ ଦେଇଥିଲେ ।


    ନୀତି ଆୟୋଗଙ୍କ ରିପୋର୍ଟ ସମ୍ପର୍କରେ ଉଲ୍ଲେଖ କରି ଶ୍ରୀ ପୁରୀ କହିଥିଲେ ଯେ 1984ରେ ପ୍ରତି ଲୋକ ପିଛା ଶାଙ୍ଘାଇରେ ମାତ୍ର 3.65 ବର୍ଗ ମିଟର ସ୍ଥାନ ଥିଲା । ଏଫଏସ୍ଆଇର ଉଦାର ଉପଯୋଗ ଫଳରେ , 1984ରୁ ଜନସଂଖ୍ୟା ବୃଦ୍ଧି ସତ୍ତ୍ୱେ ସହରରେ ଏବେ ପ୍ରତି ବ୍ୟକ୍ତି ପଛା 34 ବର୍ଗ ମିଟର ସ୍ଥାନ ଉପଲବ୍ଧ ରହିଛି । ଏହା ତୁଳନାରେ 2009ରେ , ମୁମ୍ବାଇ ପ୍ରତି ଲୋକ ପିଛା ହାରାହାରୀ ମାତ୍ର 4.50 ବର୍ଗ ମିଟର ସ୍ଥାନ ରହିଛି । ମନ୍ତ୍ରୀ ଆହୁରି ଉଲ୍ଲେଖ କରିଥିଲେ ଯେ ପ୍ରଧାନମନ୍ତ୍ରୀ ଆବାସ ଯୋଜନା ( ସହରାଂଚଳ ) ଅଧୀନରେ ବୃଦ୍ଧି ପାଉଥିବା ସୁଲଭ ଗୃହ ନିର୍ମାଣର ଚାହିଦା ପୂରଣ କରିବା ଲାଗି ସହରାଂଚଳରେ ଜମିର ଉପଳବ୍ଧତା ବୃଦ୍ଧି କରିବାର ଆବଶ୍ୟକତା ରହିଛି ।


    ଶ୍ରୀ ପୁରୀ ଉଲ୍ଲେଖ କରିଥିଲେ ଯେ ସୁଗଠିତ , ଘନ ଏବଂ ଊଦ୍ଧ୍ୱର୍ମୁଖୀ ସହରାଂଚଳ ସଘନୀକରଣ ଦ୍ୱାରା ସହରାଂଚଳରେ ଆବାସସ୍ଥାନ ଖୋଜୁଥିବା ନାଗରିକ ଏବଂ ବିକଶିତ ହେଉଥିବା ଓ ବିକାଶ ଅପେକ୍ଷାରେ ରହିଥିବା ଗଣପରିବହନ ବ୍ୟବସ୍ଥାର ଆବଶ୍ୟକତା ପୂରଣ ହୋଇପାରିବ ।


    ସହରାଂଚଳରେ ପରିବହନ ସମସ୍ୟାକୁ ନେଇ ଶ୍ରୀ ପୁରୀ ଉଦବେଗ ପ୍ରକାଶ କରିଥିଲେ । ତେଣୁ 10 ଲକ୍ଷରୁ ଅଧିକ ଜନସଂଖ୍ୟା ବିଶିଷ୍ଟ ଦେଶର ସମସ୍ତ ସହରରେ ପରିବହନର ସମସ୍ତ ମାର୍ଗକୁ ବ୍ୟବସ୍ଥିତ କରିବା ଲାଗି କ୍ଷେତ୍ରୀୟ ଆଧାରରେ ୟୁନିଫାଏଡ୍ ମେଟ୍ରୋପଲିଟାନ୍ ଟ୍ରାନ୍ସପୋର୍ଟ ଅଥରିଟି ( ୟୁଏମଟିଏ ) ପ୍ରତିଷ୍ଠା କରିବା ଲାଗି ରାଜ୍ୟଗୁଡ଼ିକୁ ଆହ୍ୱାନ ଜଣାଇଥିଲେ । 2006ରେ ଜାତୀୟ ସହରାଂଚଳ ପରିବହନ ନୀତି ଅନ୍ତର୍ଗତ ୟୁଏମଟିଏ ପାଇଁ ସୁପାରିସ କରାଯାଇଥିଲା । ହେଲେ ବର୍ତ୍ତମାନ ସୁଦ୍ଧା ମାତ୍ର 14ଟି ସହର ଏପରି ସଂସ୍ଥା ପ୍ରତିଷ୍ଠା କରିବାକୁ ନେଇ ମନ୍ତ୍ରୀ ଚିନ୍ତାପ୍ରକଟ କରିଥିଲେ ।


    ମନ୍ତ୍ରୀ କହିଥିଲେ ଯେ ସହରାଂଚଳ ପରିବହନ ସମସ୍ୟାର ଅନ୍ତ ଘଟାଇବା ଲାଗି ମେଟ୍ରୋ ରେଳ ଏକମାତ୍ର ବିକଳ୍ପ ନୁହେଁ , ଏହା ଏକ ମାଧ୍ୟମ ହୋଇପାରେ । ସ୍ଥାନୀୟ ଦୃଶ୍ୟପଟ ଅନୁଯାୟୀ ପରିବହନ ବିଭିନ୍ନ ଦିଗର ଉପଯୁକ୍ତ ଏକୀକରଣ ପାଇଁ ସାମଗ୍ରୀକ ଦୃଷ୍ଟିକୋଣ ଆପଣାଇବା ନିମନ୍ତେ ମନ୍ତ୍ରୀ ଆହ୍ୱାନ କରିଥିଲେ ।


    ଶ୍ରୀ ପୁରୀ ଉଲ୍ଲେଖ କରିଥିଲେ ଯେ ନରୱେ ଭଳି ବିକଶିତ ରାଷ୍ଟ୍ର ସାଇକେଲ ଆଡ଼କୁ ମୁହାଁଉଥିବା ସମୟରେ ଭାରତ ଭଳି ବିକାଶଶୀଳ ରାଷ୍ଟ୍ର କାର ଉପରେ ଅତ୍ୟଧିକ ନିର୍ଭରଶୀଳ ହେବା ବିରୋଧାଭାସୀ ଅଟେ । ସେ କହିଥିଲେ ଯେ ସାଇକେଲ ଚାଳନା ଏବଂ ପାଦରେ ଚାଲି ଚାଲି ଯିବା ମାର୍ଗ ବିକଶିତ କରିବା ଦିଗରେ ନିବେଶ ହେବା ସହରାଂଚଳ ବିକାଶ ପାଇଁ ଭଲ । ଟୋକିଓରେ ତାଙ୍କ ପ୍ରଥମ ପୋଷ୍ଟିଂ ବିଷୟରେ ଉଲ୍ଲେଖ କରି ଶ୍ରୀ ପୁରୀ କହିଥିଲେ ଯେ ବଡ଼ କମ୍ପାନୀଗୁଡ଼ିକର ସିଇଓମାନେ ମେଟ୍ରୋ ଏବଂ ସାଧାରଣ ପରିବହନର ଅନ୍ୟ ମାର୍ଗ ଉପରେ ନିର୍ଭର କରୁଛନ୍ତି ।


    ମନ୍ତ୍ରୀ କହିଥିଲେ ଯେ ଦିଲ୍ଲୀ ମେଟ୍ରୋରେ ବର୍ତ୍ତମାନ 30 ଲକ୍ଷ ଯାତ୍ରୀ ଦୈନିକ ଯାତାୟାତ କରୁଛନ୍ତି । ବିନା ମେଟ୍ରୋରେ ଦିଲ୍ଲୀ ସହରର ପରିକଳ୍ପନା କରନ୍ତୁ ତ ’ ଦେଖି । ଶ୍ରୀ ପୁରୀ କହିଥିଲେ ଯେ ନୂଆ ମେଟ୍ରୋ ରେଳ ନୀତିରେ ମେଟ୍ରୋ ରେଳ ପ୍ରସ୍ତାବକୁ ବ୍ୟବହାର୍ଯ୍ୟ କରିବା ଲାଗି ମାର୍ଗଦର୍ଶନ ରହିଛି କାରଣ ଗୋଟିଏ ଅବ୍ୟବହାରଯୋଗ୍ୟ ପ୍ରସ୍ତାବ ସହରର ସମ୍ପୂର୍ଣ୍ଣ ବ୍ୟବସ୍ଥାକୁ ବିଗାଡ଼ି ଦେଇପାରେ ।


    ସଡ଼କରେ ବୃଦ୍ଧି ପାଉଥିବା ଯାନବାହନ ସମ୍ପର୍କରେ ଉଲ୍ଲେଖ କରି ଶ୍ରୀ ପୁରୀ କହିଥିଲେ ଯେ 2010ରେ ସାରା ବିଶ୍ୱରେ 825 ନିୟୁତ କାର ଥିଲା ଏହି ସଂଖ୍ୟା 2035 ସୁଦ୍ଧା 1600 ଏବଂ 2050 ସୁଦ୍ଧା 2100 ନିୟୁତରେ ପହଂଚିବାର ସମ୍ଭାବନା ରହିଛି ।


    ଗୃହ ନିର୍ମାଣ ହେଉଥିବା ଜମିର ଆକାର ଅନୁଯାୟୀ ଭବନର ମୋଟ ଫ୍ଲୋର ଏରିଆ ମାନକ ହେଉଛି ଏଫଏସ୍ଆଇ । ଭାରତୀୟ ସହରଗୁଡ଼ିକରେ ଏହା ସାଧାରଣତଃ 1.50 ପାଖାପାଖୀ ରହିଛି , ଯାହାକି ଦ୍ରୁତ ସହରୀକରଣ ଆବଶ୍ୟକତା ତୁଳନାରେ କମ୍ । କଟକଣାଯୁକ୍ତ ଏଫଏସ୍ଆଇର ହାନିକାରକ ପ୍ରଭାବକୁ ଦର୍ଶାଇବା ଲାଗି ନୀତି ଆୟୋଗ ଶାଂଘାଇ ଏବଂ ମୁମ୍ବାଇ ମଧ୍ୟରେ ଏକ ତୁଳନାତ୍ମକ ରିପୋର୍ଟ ପ୍ରସ୍ତୁତ କରିଥିଲେ ।


    **********

    
    
    (Release ID: 1503250) Visitor Counter : 2