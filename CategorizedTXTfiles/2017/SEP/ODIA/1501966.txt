      ଖାଉଟି ବ୍ୟାପାର, ଖାଦ୍ୟ ଓ ସାଧାରଣ ବଣ୍ଟନ ମନ୍ତ୍ରଣାଳୟ

      217.2 ଲକ୍ଷ ଟନ ପିଆଜ ଉତ୍ପାଦନର ପ୍ରାକ-ଆକଳନ
      ଅହେତୁକ ମୂଲ୍ୟବୃଦ୍ଧି ରୋକିବାକୁ ଆମଦାନୀ ହେଲା 2400 ମେଟ୍ରିକ ଟନ ପିଆଜ, ଖୁବ ଶୀଘ୍ର ପହଞ୍ଚିବ ଆଉ 9000 ଟନ
      Posted On: 04 SEP 2017 8:56PM by PIB Bhubaneshwar


    ପିଆଜର ଅହେତୁକ ଦର ବୃଦ୍ଧି ନେଇ କେନ୍ଦ୍ର ସରକାର ଉଦ୍ବେଗ ପ୍ରକାଶ କରିଛନ୍ତି । ଦେଶରେ ପିଆଜର ସେତେଟା ଅଭାବ ନଥିବା ବେଳେ ଅଯଥାରେ ଦର ବୃଦ୍ଧି ପାଉଥିବାରୁ କେନ୍ଦ୍ର ଉପଭୋକ୍ତା ବ୍ୟାପାର ବିଭାଗ ପକ୍ଷରୁ ପରିସ୍ଥିତି ଉପରେ ତୀକ୍ଷ୍ନ ନଜର ରଖାଯାଇଛି । ପ୍ରତ୍ୟେକ ଦିନ ପିଆଜର ଚାହିଦା ଓ ଯୋଗାଣ ସମ୍ପର୍କରେ ମୂଲ୍ୟାୟନ କରାଯାଉଛି । ବିଭାଗ ପକ୍ଷରୁ ମିଳିଥିବା ସୂଚନା ଅନୁଯାୟୀ 2016-17 ପିଆଜ ଋତୁରେ 217.2 ଲକ୍ଷ ମେଟ୍ରିକ ଟନ୍ ପିଆଜ ଉତ୍ପାଦନ ହେବ ବୋଲି ତୃତୀୟ ପ୍ରାକ୍ ଆକଳନ କରାଯାଇଛି । ପୂର୍ବରୁ 215.6 ଲକ୍ଷ ମେଟ୍ରିକ ଟନ୍ ପିଆଜ ଉତ୍ପାଦନ ହେବ ବୋଲି ଲକ୍ଷ୍ୟ ରଖାଯାଇଥିଲା । ପିଆଜ ଉତ୍ପାଦନ ଲାଗି ଦେଶରେ ଏବେ ଅନୁକୂଳ ଜଳବାୟୁ ରହିଛି । ତେଣୁ ପିଆଜର ପରିସ୍ଥିତି ନେଇ କୌଣସି ଆଶଙ୍କା ଉପୁଜିବା ଉଚିତ ନୁହଁ କି ଦରବୃଦ୍ଧିର ଯୁକ୍ତିଯୁକ୍ତତା ନାହିଁ ବୋଲି କୁହାଯାଇଛି । ଆନୁମାନିକ ଦର ସ୍ଥିରୀକରଣ ତଥା ପିଆଜ କଳାବଜାରକୁ ରୋକିବା ଲାଗି କେନ୍ଦ୍ର ଉପଭୋକ୍ତା ବ୍ୟାପାର ବିଭାଗ ପିଆଜର ଷ୍ଟକ୍ ଲିମିଟ ନିର୍ଦ୍ଧାରଣ କରିବା ଲାଗି ରାଜ୍ୟମାନଙ୍କୁ ଅଧିକୃତ କରିଛନ୍ତି ।

    
    ଇତିମଧ୍ୟରେ ଉପଭୋକ୍ତା ବ୍ୟାପାର ବିଭାଗ ଏବଂ କେନ୍ଦ୍ର ବାଣିଜ୍ୟ ମନ୍ତ୍ରଣାଳୟ ଏକ ବୈଠକରେ ପିଆଜ ବ୍ୟବସାୟୀ ଓ ଆମଦାନିକାରୀ ସଂସ୍ଥାମାନଙ୍କ ସହ ବ୍ୟାପକ ବିଚାର ବିମର୍ଷ କରିଛନ୍ତି । ବୈଠକରେ ପିଆଜର ବର୍ତ୍ତମାନର ଦର, ବଜାରରେ କେତେ ଚାହିଦା ରହିଛି ଏବଂ ଦୈନିକ କେତେ ଯୋଗାଣ ହେଉଛି, ସେ ସମ୍ପର୍କରେ ସମୀକ୍ଷା କରାଯାଇଛି ।
    
    ବୈଠକରୁ ମିଳିଥିବା ସୂଚନା ଅନୁଯାୟୀ ଆମଦାନୀ କରାଯାଇଥିବା 2400 ମେଟ୍ରିକ ଟନ୍ ପିଆଜ ଏବେ ଦେଶରେ ପହଞ୍ଚି ସାରିଛି । ଆଉ 9000 ମେଟ୍ରିକ ଟନ୍ ପିଆଜ ଖୁବ ଶୀଘ୍ର ପହଞ୍ଚିଯିବ । କେନ୍ଦ୍ର ଉପଭୋକ୍ତା ବ୍ୟାପାର ବିଭାଗ ଏଣିକି ନିୟମିତ ଭାବେ ପିଆଜ କାରବାରରେ ସମ୍ପୃକ୍ତ ଅଂଶୀଦାରମାନଙ୍କ ସହ ଆଲୋଚନା କରିବ ଏବଂ ବେସରକାରୀ ସଂସ୍ଥାମାନଙ୍କ ପକ୍ଷରୁ ପିଆଜ ଆମଦାନୀକୁ ସୁଗମ କରାଯିବ । ଏହା ଅହେତୁକ ପିଆଜ ଦର ବୃଦ୍ଧିକୁ ନିୟନ୍ତ୍ରଣ କରିବାରେ ସହାୟକ ହେବ ।

    **********

    
    
    (Release ID: 1501966) Visitor Counter : 2