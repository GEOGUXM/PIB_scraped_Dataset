      ବାଣିଜ୍ୟ ଓ ଶିଳ୍ପ ମନ୍ତ୍ରଣାଳୟ

      ଷ୍ଟାର୍ଟଅପ୍ସ କ୍ଷେତ୍ରରେ ପ୍ରୋତ୍ସାହନ ଲାଗି ରାଜ୍ୟମାନଙ୍କ ଭୂମିକା ଉପରେ ବାଣିଜ୍ୟ ଏବଂ ଉଦ୍ୟୋଗ ରାଷ୍ଟ୍ରମନ୍ତ୍ରୀ ଶ୍ରୀ ସି.ଆର. ଚୌଧୁରୀଙ୍କ ଗୁରୁତ୍ୱାରୋପ
      Posted On: 12 SEP 2017 6:09PM by PIB Bhubaneshwar


    ଷ୍ଟାର୍ଟଅପ ଇଣ୍ଡିଆ ପଦକ୍ଷେପକୁ ପରବର୍ତ୍ତୀ ସ୍ତରକୁ ଆଗେଇ ନେବା ଲାଗି , ଶିଳ୍ପ ନୀତି ଏବଂ ପ୍ରୋତ୍ସାହନ ବିଭାଗ ( DIPP ) , ଭାରତ ସରକାର ଆଜି ନୂଆଦିଲ୍ଲୀର ପ୍ରବାସୀ ଭାରତୀୟ କେନ୍ଦ୍ରରେ ଦ୍ୱିତୀୟ ରାଜ୍ୟ ଷ୍ଟାର୍ଟଅପ ସମ୍ମିଳନୀର ଆୟୋଜନ କରିଥିଲେ । ଭେଞ୍ଚର କ୍ୟାପିଟାଲିଷ୍ଟ ( VCs ) , ଇନକ୍ୟୁବେଟର , ଆକ୍ସିଲରେଟର , ବ୍ୟାଙ୍କ ଇତ୍ୟାଦିଙ୍କ ସମେତ 60 ଜଣ ଏନେବ୍ଲର ଓ ଦେଶବ୍ୟାପୀ 100 ରୁ ଉର୍ଦ୍ଧ୍ଵ ଷ୍ଟାର୍ଟଅପ୍ସ ଏହି ସମ୍ମିଳନୀରେ ଯୋଗ ଦେଇଥିଲେ । 23 ଟି ରାଜ୍ୟ ଏବଂ କେନ୍ଦ୍ରଶାସିତ ଅଞ୍ଚଳ ଓ କେନ୍ଦ୍ର ସରକାରଙ୍କ ବରିଷ୍ଠ ଅଧିକାରୀଙ୍କ ସହ ଭାବ ବିନିମୟ କରିବା ଲାଗି ଏହି ସମ୍ମିଳନୀ ସେମାନଙ୍କୁ ଏକ ବିଶେଷ ସୁଯୋଗ ପ୍ରଦାନ କରିଥିଲା ।


    ଏହି ସମ୍ମିଳନୀରେ ଆଲୋଚନା ଭାରତରେ ଇନକ୍ୟୁବେସନ ସୁଯୋଗ ସମ୍ବନ୍ଧୀୟ ବିଷୟ , ଏଆଇଏଫ ଓ ଭିସିଗୁଡ଼ିକ ଜରିଆରେ ଅନୁଦାନ ପ୍ରତିଷ୍ଠା କରିବାରେ ରାଜ୍ୟମାନଙ୍କ ଭୂମିକା ଏବଂ ଷ୍ଟାର୍ଟଅପ୍ସମାନଙ୍କ ପାଇଁ ନିୟାମକ ବ୍ୟବସ୍ଥାକୁ ସହଜ କରିବା ଉପରେ କେନ୍ଦ୍ରୀଭୁତ ଥିଲା । ମାନ୍ୟବର ବାଣିଜ୍ୟ ଏବଂ ଉଦ୍ୟୋଗ ରାଷ୍ଟ୍ରମନ୍ତ୍ରୀ ଶ୍ରୀ ସି . ଆର . ଚୌଧୁରୀ ତାଙ୍କ ଉଦଘାଟନୀ ବକ୍ତବ୍ୟରେ ଷ୍ଟାର୍ଟଅପ୍ସଗୁଡ଼ିକୁ ସହାୟତା ଓ ପ୍ରୋତ୍ସାହନ ପ୍ରଦାନ ଲାଗି ରାଜ୍ୟମାନଙ୍କର ବୃହତ୍ତର ଭୂମିକା ଉପରେ ଗୁରୁତ୍ୱାରୋପ କରିଥିଲେ , ଯାହା ଫଳରେ କି ଏହା ଷ୍ଟାର୍ଟଅପ ପଦକ୍ଷେକଗୁଡ଼ିକର ସଫଳତା ଲାଗି ନିର୍ଣ୍ଣାୟକ ସାବ୍ୟସ୍ତ ହେବ । ଟାୟର - 2 / ଟାୟର - 3 ସହରର ଉଦ୍ୟୋଗୀମାନଙ୍କ ପାଖରେ ଷ୍ଟାର୍ଟଅପ ଇଣ୍ଡିଆ କାର୍ଯ୍ୟକ୍ରମର ଲାଭ ଯେପରି ପହଂଚିବ ତାହା ନିଶ୍ଚିତ କରିବା ଲାଗି ସେ ସମସ୍ତଙ୍କୁ ପ୍ରବର୍ତ୍ତାଇ ଥିଲେ । ଦେଶରେ ନୂତନ ଉଦ୍ୟୋଗୀମାନଙ୍କୁ ସମର୍ଥନ ପ୍ରଦାନ କରିବା ଲାଗି ସକାରାତ୍ମକ ପଦକ୍ଷେପ ଗ୍ରହଣ କରିବାର ଆବଶ୍ୟକତା ଉପରେ ଡିଆଇପିପିର ସଚିବ ଶ୍ରୀ ରମେଶ ଅଭିଶେଖ ଗୁରୁତ୍ୱାରୋପ କରିଥିଲେ । ନୂତନ ଉଦ୍ୟୋଗୀମାନଙ୍କ ଲାଭ ପାଇଁ ଡିଆଇପିପି ଦ୍ୱାରା ଗ୍ରହଣ କରାଯାଇଥିବା ଷ୍ଟାର୍ଟଅପ ଇଣ୍ଡିଆ ହବ୍ ଏବଂ ଶିକ୍ଷା ଓ ବିକାଶ କାର୍ଯ୍ୟକ୍ରମ ଭଳି ପରିବର୍ତ୍ତନକାରୀ ପଦକ୍ଷେପ ଉପରେ ମଧ୍ୟ ସେ ଗୁରୁତ୍ୱାରୋପ କରିଥିଲେ ।


    ଏହି ଅଧିବେଶନରେ ଦେଶରେ ଷ୍ଟାର୍ଟଅପ ଲାଗି ଏକ ଶକ୍ତିଶାଳୀ ପରିସଂସ୍ଥାନ ସୃଷ୍ଟି କରିବା ନେଇ ରାଜ୍ୟ ଓ କେନ୍ଦ୍ରଶାସିତ ଅଞ୍ଚଳଗୁଡ଼ିକର ଭୂମିକା ଉପରେ ଗୁରୁତ୍ୱ ଦିଆଯାଇ ଥିଲା । ଷ୍ଟାର୍ଟଅପକୁ ପ୍ରୋତ୍ସାହିତ କରିବା ନେଇ କେତେକ ରାଜ୍ୟ ଗ୍ରହଣ କରିଥିବା ବିଶେଷ ପଦକ୍ଷେପ ସମ୍ବନ୍ଧରେ ପ୍ରଦର୍ଶନ କରିଥିଲେ । ରାଜ୍ୟରେ ଷ୍ଟାର୍ଟଅପ୍ସକୁ ବିକଶିତ କରିବା ନେଇ ଗ୍ରହଣ କରାଯାଇଥିବା ବିଭିନ୍ନ ପଦକ୍ଷେପ ଓଡିଶା ତରଫରୁ ପ୍ରଦର୍ଶନ କରାଯାଇଥିଲା । ଏଥିରେ ସାମିଲ ରହିଥିଲା ଏକ ବୋଧଗମ୍ୟ ପୋର୍ଟାଲ , ହେଲ୍ପଲାଇନ ଓ ବିଭିନ୍ନ ଶିକ୍ଷା ଓ ବିକାଶମୂଳକ ପଦକ୍ଷେପ । ତାମିଲ ନାଡୁ ଅଭିନବତା କେନ୍ଦ୍ରର ବ୍ୟାପକ ନେଟୱର୍କର ପ୍ରଦର୍ଶନ କରିଥିଲା । ଏଗୁଡ଼ିକ ରାଜ୍ୟର ବିଭିନ୍ନ ପ୍ରମୁଖ ସ୍ଥାନମାନଙ୍କରେ ସ୍ଥାପନ କରାଯାଇଛି । ଏନେଇ କେତେକ ମଡେଲ ବିଭିନ୍ନ ମହାବିଦ୍ୟାଳୟମାନଙ୍କରେ ଖୋଲାଯାଇଥିବା ସମ୍ବନ୍ଧରେ ମଧ୍ୟ ରାଜ୍ୟ ତରଫରୁ ପ୍ରକାଶ କରାଯାଇଥିଲା । ଏକ ଜର୍ମିନେଟର ମାଧ୍ୟମରେ ଅଭିନବତା ସଂସ୍କୃତିର ବିକାଶ ଲାଗି ବିଦ୍ୟାଳୟ ସ୍ତରରୁ ପ୍ରୟାସ କରାଯାଉଥିବା ଝାଡଖଣ୍ଡ ତରଫରୁ ପ୍ରଦର୍ଶିତ ହୋଇଥିଲା । ଷ୍ଟାର୍ଟଅପ୍ସକୁ ସମର୍ଥନ ପ୍ରଦାନ କରିବା ନେଇ ସେମାନଙ୍କର ପ୍ରୟାସ ସମ୍ବନ୍ଧରେ ଅନ୍ୟାନ୍ୟ ରାଜ୍ୟ ଯଥା ହିମାଚଳ ପ୍ରଦେଶ , ରାଜସ୍ଥାନ , ଉତ୍ତର ପ୍ରଦେଶ , ଗୁଜରାଟ , ହରିୟାନା , ବିହାର , କେରଳ , କର୍ଣ୍ଣାଟକ , ଛିତିଶଗଡ , ମଧ୍ୟପ୍ରଦେଶ ଓ ବିହାର ମଧ୍ୟ ପ୍ରଦର୍ଶନ କରିଥିଲେ ।


    ଏହି କାର୍ଯ୍ୟକ୍ରମରେ ‘ ବିଭିନ୍ନ ରାଜ୍ୟରେ ଇନକ୍ୟୁବେସନ ସୁବିଧା : ଆହ୍ୱାନ ଓ ସମାଧାନ ’ ଏବଂ ‘ ଷ୍ଟାର୍ଟଅପ୍ସ ଲାଗି ଅନୁଦାନ - ରାଜ୍ୟ ସରକାରଙ୍କ ଭୂମିକା ’ ଆଦି ଉପରେ ଉତ୍ସର୍ଗୀକୃତ ଅଧିବେଶନ ମାନଙ୍କର ଆୟୋଜନ ହୋଇଥିଲା । ରାଜ୍ୟ ସରକାରମାନେ କିପରି ବିଭିନ୍ନ ରାଜ୍ୟ ଓ କେନ୍ଦ୍ରଶାସିତ ଅଞ୍ଚଳମାନଙ୍କରେ ଷ୍ଟାର୍ଟଅପ ସମର୍ଥକମାନଙ୍କ ସହ ମିଶି ଇନକ୍ୟୁବେସନ ସୁବିଧା ଓ ଅନୁଦାନ ଯୋଗାଇ ଦେଇ ପାରିବେ ସେ ନେଇ ପ୍ୟାନେଲିଷ୍ଟମାନେ ବିତର୍କ କରିଥିଲେ ।


    ଷ୍ଟାର୍ଟଅପ୍ସ ନିୟାମକ ବ୍ୟବସ୍ଥାକୁ ସହଜ କରିବା ଲାଗି ଆଉ ଏକ ଅଧିବେଶନ ହୋଇଥିଲା । ଏଥିରେ ଇ - ଭେଇକିଲ୍ସ , ଇ - ଫାର୍ମାସି ଏବଂ ବ୍ୟବସାୟ କ୍ଷେତ୍ରରେ ଅନ୍ୟାନ୍ୟ ବୈଷୟିକ ବାଧାର ସମାଧାନ ଦିଗରେ ବିଭିନ୍ନ ପ୍ରସ୍ତାବ ସମ୍ବନ୍ଧରେ ଆଲୋଚନା କରାଯାଇଥିଲା ।


    ଷ୍ଟାର୍ଟଅପ୍ସ ପରିସଂସ୍ଥାନ ନିର୍ମାଣ କରିବାରେ ବିଭିନ୍ନ ରାଜ୍ୟ ଓ କେନ୍ଦ୍ରଶାସିତ ଅଞ୍ଚଳଚଳଗୁଡ଼ିକର ଅଧିକାରୀ , ଇନକ୍ୟୁବେଟର , ପୁଞ୍ଜିନିବେଶକ ଏବଂ ଉପଦେଷ୍ଟାମାନଙ୍କୁ ଗୋଟିଏ ମଞ୍ଚରେ ଏକତ୍ର କରିବାରେ ଏହି ସମ୍ମିଳନୀ ଏକ ଭିତ୍ତିଭୂମି ପ୍ରଦାନ କରିଥିଲା । ଏହି ସମ୍ମିଳନୀରୁ ରାଜ୍ୟମାନେ କିପରି ସେମାନଙ୍କ ଷ୍ଟାର୍ଟଅପ୍ସ ପରିସଂସ୍ଥାନର ବିକାଶ କରିବାରେ ଉପଯୁକ୍ତ ପଦକ୍ଷେପ ଗ୍ରହଣ କରିବାରେ ଶିକ୍ଷାଲାଭ କରିପାରିବେ ସେ ନେଇ ସମ୍ମିଳନୀରେ ଗୁରୁତ୍ୱାରୋପ କରାଯାଇଥିଲା । ପାରସ୍ପରିକ ମତ ଓ ଉପାୟ ବିନିମୟର ଏହି କାର୍ଯ୍ୟକ୍ରମ ସମଗ୍ର ଦେଶରେ ଷ୍ଟାର୍ଟଅପ ପରିସଂସ୍ଥାନକୁ ବିକଶିତ କରିବା ନେଇ ଏକ ଶୁଭ ସୂଚନା ପ୍ରଦାନ କରେ ।


    *****************


    

    
    (Release ID: 1502883) Visitor Counter : 2