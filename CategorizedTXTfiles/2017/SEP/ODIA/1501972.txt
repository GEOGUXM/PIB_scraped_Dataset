      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ମିଆଁମାରକୁ ଭାରତର ପ୍ରଥମ କିସ୍ତି ଡ଼ିଜେଲ୍ ପ୍ରେରଣ
      Posted On: 04 SEP 2017 9:08PM by PIB Bhubaneshwar


    ଭାରତ ଓ ମିଆଁମାର ମଧ୍ୟରେ ହାଇଡ଼୍ରୋକାର୍ବନ କ୍ଷେତ୍ରରେ ସହଯୋଗ ବୃଦ୍ଧିର ନମୁନା ସ୍ୱରୂପ ଭାରତ ପ୍ରଥମ କିସ୍ତିରେ ମିଆଁମାରକୁ 30 ଏମଟି ହାଇ ସ୍ପିଡ଼୍ ଡ଼ିଜେଲ୍ ପଠାଇଛି । ଏହି ଡ଼ିଜେଲ୍ ସଡ଼କ ପଥ ଦେଇ ସେ ଦେଶକୁ ପ୍ରେରଣ କରାଯାଇଛି । ନୁମାଲିଗଡ଼ ତୈଳ ବିଶୋଧନାଗାର ଲିମିଟେଡ଼ (NRL) ଯାହାକି ବାଂଲାଦେଶକୁ ହାଇସ୍ପିଡ଼୍ ଡ଼ିଜେଲ ପଠାଇଆସୁଛି ସେଠାରୁ 37 ନମ୍ବର ଜାତୀୟ ରାଜପଥ ଦେଇ ଏହି ଇନ୍ଧନ ପଠାଯାଇଛି । ଭାରତ ପଟେ ଥିବା ମୋରେ ବହିଃଶୁଳ୍ପ ଚେକ୍ ପଏଣ୍ଟ ଏବଂ ମିଆଁମାର ପଟେ ଥିବା ତାମୁ ଚେକ୍ ପଏଣ୍ଟ ଦେଇ ଟ୍ରକ୍ ଯୋଗେ ଏହି ଡ଼ିଜେଲ ମିଆଁମାରରେ ପହଞ୍ଚିଛି ।


    ମିଆଁମାରକୁ ଡ଼ିଜେଲ୍ ଯୋଗାଣ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ହାଇଡ଼୍ରୋକାର୍ବନ କ୍ଷେତ୍ରରେ ପ୍ରତିବେଶୀ ରାଷ୍ଟ୍ରଙ୍କ ସହ ସମନ୍ୱୟ ରକ୍ଷା ତଥା ‘ଆକ୍ଟ ଇଷ୍ଟ ପଲିସି’ ଲକ୍ଷ୍ୟର ଅଂଶବିଶେଷ । ଏନଆରଏଲ ଡ଼ିଜେଲ ଯୋଗାଣ ପାଇଁ ପାରାମି ଏନର୍ଜି ଗ୍ରୁପ୍ କମ୍ପାନୀମାନଙ୍କ ସହ ଏକ ରାଜିନାମାରେ ପହଞ୍ଚିଛି । ମିଆଁମାରରେ ପେଟ୍ରୋଲିୟମ ଖୁଚୁରା ବିକ୍ରୟ କାର୍ଯ୍ୟରେ ଏହି କମ୍ପାନୀ ନିୟୋଜିତ ରହିଛି । ଏନଆରଏଲ ବିଶୋଧନାଗାର ଭାରତ-ମିଆଁମାର ସୀମା ଠାରୁ 420 କିଲୋମିଟର ଦୂରରେ ଅବସ୍ଥିତ । ତେଣୁ ମିଆଁମାରର ଉତ୍ତରାଞ୍ଚଳ ଯେଉଁଠାକୁ କି ସଂଯୋଗୀକରଣ ଏକ ବଡ଼ ସମସ୍ୟା ସେଠାକୁ ବର୍ଷା ଦିନେ ସହଜରେ ଡ଼ିଜେଲ ଯୋଗାଯାଇପାରିବ ।


    ଚଳିତ ବର୍ଷ ଫେବୃଆରୀ ମାସରେ ପେଟ୍ରୋଲିୟମ ତଥା ପ୍ରାକୃତିକ ବାଷ୍ପମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ ମିଆଁମାର ଗସ୍ତ ସମୟରେ ତୈଳ ଓ ପ୍ରାକୃତିକ ବାଷ୍ପ ସେକ୍ଟରରେ କିଭଳି ସହଯୋଗ ସ୍ଥାପନ କରାଯାଇପାରିବ ସେହି ପ୍ରସଙ୍ଗରେ ଆଲୋଚନା କରିଥିଲେ । ସେହି ଆଲୋଚନାରେ ଏକ ଏଲଏନଜି ଟର୍ମିନାଲ ସ୍ଥାପନ, ଖୁଚୁରା ମାର୍କେଟିଂ, ତୈଳ ବିଶୋଧନାଗାର ଗୁଡ଼ିକର ପୁରର୍ବିନ୍ୟାସ, ଅପଷ୍ଟ୍ରିମ୍ କ୍ଷେତ୍ରରେ ଅଂଶଗ୍ରହଣ ଏବଂ ଦକ୍ଷତା ବୃଦ୍ଧି ଆଦି ସଂପର୍କରେ କଥାବାର୍ତ୍ତା ହୋଇଥିଲା । ଓଏନଜିସି ବିଦେଶ ଲିଃ, ଗେଲ୍ ଇଣ୍ଡିଆ ଲିଃ ଏବଂ ଅଏଲ ଇଣ୍ଡିଆ ଲିଃ ର ଅପଷ୍ଟ୍ରିମ୍ ସେକ୍ଟର ତଥା ପାଇପ ଲାଇନରେ ବିଶେଷ ସାଧନ ରହିଛି । ଯଥାଶୀଘ୍ର ତୈଳ ତଥା ବାଷ୍ପ ସେକ୍ଟରରେ ମିଆଁମାରରେ ଅଧିକ କାର୍ଯ୍ୟରେ ଭାରତୀୟ ତୈଳ କମ୍ପାନୀମାନେ ନିୟୋଜିତ ହେବା ଆଶା କରାଯାଉଛି । ଓଭିଏଲର ୟାଙ୍ଗୁନ୍ ଠାରେ ଏକ କାର୍ଯ୍ୟାଳୟ ମଧ୍ୟ ରହିଛି । ଏନଆରଏଲ ଇତି ମଧ୍ୟରେ ମିଆଁମାରକୁ 1700 ମେଟ୍ରିକ ଟନ୍ ପାରାଫିନ ୱାକ୍ସ ଯୋଗାଇସାରିଛି । ଏହା ଫଳରେ ଚଳିତ ବର୍ଷ 2500 ବର୍ଷର ପ୍ରାଚୀନ ସ୍ୱେଡ଼ାଗନ୍ ପାଗୋଡ଼ାରେ ହାତ ତିଆରୀ ମହମବତୀ ପ୍ରସ୍ତୁତ ହୋଇ ଜଳାଯାଇପାରିବ । ଭାରତ ପାଇଁ ଏହା ବିଶେଷ ଗୌରବର ଘଟଣା ।

    
    
    (Release ID: 1501972) Visitor Counter : 3