      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ସର୍ଦ୍ଦାର ସରୋବର ନଦୀବନ୍ଧକୁ ରାଷ୍ଟ୍ର ଉଦ୍ଦେଶ୍ୟରେ ଉତ୍ସର୍ଗ କଲେ ପ୍ରଧାନମନ୍ତ୍ରୀ; ଦାଭୋଇ ନର୍ମଦା ମହୋତ୍ସବର ଉଦ୍ଯାପନୀ ଉତ୍ସବରେ ଯୋଗଦାନ
      Posted On: 17 SEP 2017 5:20PM by PIB Bhubaneshwar


    ପ୍ରଧାନମନ୍ତ୍ରୀ, ଶ୍ରୀ ନରେନ୍ଦ୍ର ମୋଦୀ ଆଜି ସର୍ଦ୍ଦାର ସରୋବର ନଦୀବନ୍ଧ ପ୍ରକଳ୍ପକୁ ରାଷ୍ଟ୍ର ଉଦ୍ଦେଶ୍ୟରେ ଉତ୍ସର୍ଗ କରିଛନ୍ତି । କେଭାଡିଆ ଠାରେ ମନ୍ତ୍ର ଉଚ୍ଚାରଣ କରାଯାଇ ଏହି ସମାରୋହ କାର୍ଯ୍ୟ ସମ୍ପନ୍ନ କରାଯାଇଥିଲା । ପ୍ରଧାନମନ୍ତ୍ରୀ ଏହି ଅବସରକୁ ସ୍ମରଣୀୟ କରିବା ଲାଗି ଏକ ଫଳକ ଅନାବରଣ କରିଥିଲେ । ଏହାପରେ ପ୍ରଧାନମନ୍ତ୍ରୀ ‘ଷ୍ଟେଚ୍ୟୁ ଅଫ୍ ୟୁନିଟି’ ନିର୍ମାଣସ୍ଥଳୀ ପରିଦର୍ଶନରେ ଯାଇଥିଲେ । ସାଧୁ ବେଟ୍ ଠାରେ ଥିବା ଏହି ସ୍ଥାନରେ ଲୌହ ପୁରୁଷ ସର୍ଦ୍ଦାର ବଲ୍ଲଭଭାଇ ପଟେଲଙ୍କ ଏକ ବିଶାଳ ପ୍ରତିମୂର୍ତ୍ତି ନିର୍ମାଣ କରାଯାଉଛି, ଯାହା ସର୍ଦ୍ଦାର ସରୋବର ନଦୀବନ୍ଧ ଠାରୁ କିଛି ଦୂରରେ ଅବସ୍ଥିତ । ପ୍ରଧାନମନ୍ତ୍ରୀ ସେଠାରେ ପ୍ରତିମୂର୍ତ୍ତି ନିର୍ମାଣ କାର୍ଯ୍ୟର ଅଗ୍ରଗତି ନିରୀକ୍ଷଣ କରିଥିଲେ ।

    
    ଦାଭୋଇ ଠାରେ ଏକ ବିଶାଳ ଜନସମାବେଶରେ ପ୍ରଧାନମନ୍ତ୍ରୀ ଜାତୀୟ ଆଦିବାସୀ ସ୍ୱାଧୀନତା ସଂଗ୍ରାମୀ ସଂଗ୍ରହାଳୟ ନିର୍ମାଣ ପାଇଁ ଭିତ୍ତିପ୍ରସ୍ତର ସ୍ଥାପନ ପୂର୍ବକ ଏକ ଫଳକ ଅନାବରଣ କରିଥିଲେ । ଏହା ନର୍ମଦା ମହୋତ୍ସବର ଉଦ୍ଯାପନୀ ସମାରୋହ ଥିଲା । ଏହି ମହୋତ୍ସବ ଦ୍ୱାରା ଗୁଜରାଟର ବିଭିନ୍ନ ଜିଲ୍ଲାରେ ନର୍ମଦା ନଦୀ ସମ୍ପର୍କରେ ସଚେତନତା ସୃଷ୍ଟି କରାଯାଇଥିଲା ।
    
    ଏହି ଅବସରରେ ଉଦ୍ବୋଧନ ଦେଇ ପ୍ରଧାନମନ୍ତ୍ରୀ କହିଥିଲେ ଯେ ଏଠାରେ ବହୁସଂଖ୍ୟାରେ ଜନସାଧାରଣଙ୍କ ଉପସ୍ଥିତି ମା’ ନର୍ମଦାଙ୍କ ପ୍ରତି ଲୋକମାନଙ୍କ ମନରେ ରହିଥିବା ସମ୍ମାନକୁ ପ୍ରଦର୍ଶିତ କରୁଛି । ବିଶ୍ୱକର୍ମା ଜୟନ୍ତୀ ଅବସରରେ ସେ କହିଥିଲେ ଯେ ରାଷ୍ଟ୍ରନିର୍ମାଣ ପାଇଁ କାର୍ଯ୍ୟ କରୁଥିବା ଲୋକମାନଙ୍କୁ ସେ ଅଭିବାଦନ ଜଣାଉଛନ୍ତି । 2022 ସୁଦ୍ଧା ଏକ ନୂତନ ଭାରତ ନିର୍ମାଣ ପାଇଁ ଭରପୂର ପ୍ରୟାସ କରିବା ଲାଗି ପ୍ରଧାନମନ୍ତ୍ରୀ ଆହ୍ୱାନ ଜଣାଇଥିଲେ ।
    
    ଏହି ନଦୀବନ୍ଧ ନିର୍ମାଣ ପାଇଁ ସର୍ଦ୍ଦାର ପଟେଲଙ୍କ ପରିକଳ୍ପନାକୁ ପ୍ରଧାନମନ୍ତ୍ରୀ ସ୍ମରଣ କରାଇଦେଇଥିଲେ । ସେ କହିଥିଲେ ଯେ ଉଭୟ ସର୍ଦ୍ଦାର ପଟେଲ ଏବଂ ଡ॰ବାବାସାହେବ ଆମ୍ବେଦକର ଜଳସେଚନ ତଥା ଜଳପଥ ଉପରେ ବିଶେଷ ଗୁରୁତ୍ୱ ଦେଉଥିଲେ ।
    
    ପ୍ରଧାନମନ୍ତ୍ରୀ କହିଥିଲେ ଯେ ଜଳ ସମ୍ପଦର ଅଭାବ ବିକାଶ କ୍ଷେତ୍ରରେ ଏକ ବଡ଼ ବାଧକ ରୂପେ ରହିଆସିଛି । ଅତୀତରେ ସେ ସୀମାବର୍ତ୍ତୀ ଇଲାକାକୁ ଯାଇଥିବା ଏବଂ ସେଠାରେ ବିଏସ୍ଏଫ୍ ଯବାନମାନେ ଯଥେଷ୍ଟ ଜଳ ପାଉନଥିବା ଦେଖିଛନ୍ତି ବୋଲି କହିଥିଲେ । ଆମେ ନର୍ମଦା ନଦୀର ଜଳକୁ ସୀମାବର୍ତ୍ତୀ ଅଞ୍ଚଳକୁ ଯବାନମାନଙ୍କ ପାଇଁ ଆଣିଛୁ ବୋଲି ସେ କହିଥିଲେ ।
    
    ଗୁଜରାଟର ଋଷି ଓ ମୁନିମାନେ ସର୍ଦ୍ଦାର ପଟେଲ ନଦବନ୍ଧ ନିର୍ମାଣ ପାଇଁ ବଡ଼ ଭୂମିକା ନିର୍ବାହ କରିଛନ୍ତି ବୋଲି ସେ କହିଥିଲେ । ନର୍ମଦା ନଦୀର ଜଳ ସାଧାରଣ ଳୋକଙ୍କୁ ସହାୟକ ହେବ ଏବଂ ସେମାନଙ୍କ ଜୀବନକୁ ବଦଳାଇଦେବ, ବୋଲି ସେ କହିଥିଲେ ।
    
    ପ୍ରଧାନମନ୍ତ୍ରୀ କହିଥିଲେ ଯେ ଦେଶର ପଶ୍ଚିମ ପ୍ରାନ୍ତରେ ଜଳାଭାବ ଏବଂ ପୂର୍ବ ପ୍ରାନ୍ତରେ ଶକ୍ତି ଏବଂ ଗ୍ୟାସର ଅଭାବ ରହିଛି । ସେ କହିଥିଲେ ଯେ ଏହି ଅଭାବକୁ ପୂରଣ କରିବା ଦିଗରେ ସରକାର କାର୍ଯ୍ୟ କରୁଛନ୍ତି । ଯାହାଫଳରେ ଭାରତ ବିକାଶର ନୂଆ ସୋପାନକୁ ଉଠିପାରିବ ।
    
    ପ୍ରଧାନମନ୍ତ୍ରୀ କହିଥିଲେ ଯେ ଷ୍ଟେଚ୍ୟୁ ଅଫ୍ ୟୁନିଟି ସର୍ଦ୍ଦାର ପଟେଲଙ୍କ ସ୍ମୃତି ପ୍ରତି ଉପଯୁକ୍ତ ଶ୍ରଦ୍ଧାଞ୍ଜଳି ହେବ ଏବଂ ଏହା ଚାରିଆଡ଼ୁ ପର୍ଯ୍ୟଟକଙ୍କୁ ଆକୃଷ୍ଟ କରିବ । ଉପନିବେଶବାଦ ବିରୋଧରେ ସଂଗ୍ରାମ କରିଥିଲା ଆଦିବାସୀ ସମ୍ପ୍ରଦାୟର ସ୍ୱାଧୀନତା ସଂଗ୍ରାମୀମାନଙ୍କୁ ମଧ୍ୟ ସେ ସ୍ମରଣ କରିଥିଲେ ।

    **********

    
    
    (Release ID: 1503210) Visitor Counter : 2