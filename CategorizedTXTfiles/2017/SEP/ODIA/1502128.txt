      ନୂତନ ଓ ଅକ୍ଷୟ ଶକ୍ତି ମନ୍ତ୍ରଣାଳୟ

      ଶକ୍ତି ଓ ନୂତନ ଅକ୍ଷୟ ଶକ୍ତି ମନ୍ତ୍ରୀ ଭାବେ ଦାୟିତ୍ୱ ଗ୍ରହଣ କଲେ ଆର କେ ସିଂହ
      Posted On: 05 SEP 2017 7:45PM by PIB Bhubaneshwar


    ଶକ୍ତି ତଥା ନୂତନ ଅକ୍ଷୟ ଶକ୍ତି ମନ୍ତ୍ରୀ (ସ୍ୱାଧୀନ ଦାୟିତ୍ୱ) ଭାବେ ଶ୍ରୀ ଆର କେ ସିଂହ ଆଜି ଦାୟିତ୍ୱ ଗ୍ରହଣ କରିଛନ୍ତି ।ଏହି ଅବସରରେ ପୂର୍ବରୁ ଏହି ମନ୍ତ୍ରଣାଳୟ ଦାୟିତ୍ୱରେ ଥିବା ତଥା ନୂତନ ରେଳ ମନ୍ତ୍ରୀ ଶ୍ରୀ ପୀୟୂଷ ଗୋୟଲ ଶ୍ରୀ ସିଂହଙ୍କୁ ଦାୟିତ୍ୱ ହସ୍ତାନ୍ତର କରିଥିଲେ । ଦାୟିତ୍ୱ ଗ୍ରହଣ ପରେ ସାମ୍ବାଦିକମାନଙ୍କ ସହ ଭାବ ବିନିମୟ କରି ମନ୍ତ୍ରୀ ଶ୍ରୀ ସିଂହ କହିଲେ ଯେ ଶକ୍ତି ଓ ଅକ୍ଷୟ ଶକ୍ତି ମନ୍ତ୍ରଣାଳୟରେ ସକ୍ରିୟତାର ସହ କାର୍ଯ୍ୟ କରିବାର ପର୍ଯ୍ୟାପ୍ତ ସୁଯୋଗ ରହିଛି ଏବଂ ତାହା ସେ ଜାରିରଖିବେ । ତାଙ୍କ ପୂର୍ବସୂରୀ ଏହି ମନ୍ତ୍ରଣାଳୟର ଯେଉଁ ଗୁଣାତ୍ମକ ମାନ ଓ କାର୍ଯ୍ୟଦକ୍ଷତା ହାସଲ କରିଛନ୍ତି ସେ ତାହା ବଜାୟ ରଖିବେ । ଏବେ ଦେଶ ଶକ୍ତି କ୍ଷେତ୍ରରେ ଏକ ବଳକା ରାଷ୍ଟ୍ରରେ ପରିଣତ ହୋଇଛି । ଏହି ମନ୍ତ୍ରଣାଳୟର ଲକ୍ଷ୍ୟ ଓ ଉଦ୍ଦେଶ୍ୟ ତାଙ୍କ ପୂର୍ବସୂରୀଙ୍କ ଦ୍ୱାରା ନିରୂପିତ ହୋଇସାରିଛି । ତେଣୁ ଶ୍ରୀ ଗୋଏଲ ଯେଉଁସବୁ ଭଲ କାର୍ଯ୍ୟ ଆରମ୍ଭ କରିଛନ୍ତି ତାହାକୁ ସେ ସଂପୂର୍ଣ୍ଣ କରିବା ସହ ପ୍ରଧାନମନ୍ତ୍ରୀଙ୍କ ଆଶା ଓ ଲକ୍ଷ୍ୟକୁ ନିଶ୍ଚିତ ଭାବେ ପୂରଣ କରିବା ଦିଗରେ ପ୍ରୟାସୀ ହେବେ । ଏହି ଅବସରରେ ନିଜର ବକ୍ତବ୍ୟ ରଖି ଶ୍ରୀ ଗୋଏଲ କହିଲେ ଯେ ସେ ତାଙ୍କ ଟିମରେ ଭାରତ ସରକାରଙ୍କ ସର୍ବୋତ୍କୃଷ୍ଟ ଅଧିକାରୀମାନଙ୍କୁ ପାଇଛନ୍ତି । କାରଣ ତାଙ୍କ ମନ୍ତ୍ରଣାଳୟର ଏବଂ ପିଏସୟୁରେ ସଭିଏଁ ପରସ୍ପର ସହ ସଂଶ୍ଳିଷ୍ଟ । ତେଣୁ ସମସ୍ତେ ନୂତନ ଉତ୍ସାହ ଓ ଉନ୍ମାଦନାର ସହ କାର୍ଯ୍ୟ କରିଥାନ୍ତି । ଦେଶର ସମସ୍ତ ପରିବାରଙ୍କ ନିକଟରେ ଯେଭଳି ବିଜୁଳିଶକ୍ତି ପହଞ୍ଚିପାରିବ ସେହି ଲକ୍ଷ୍ୟକୁ ସାକାର କରିବା ଦିଗରେ ଶ୍ରୀ ସିଂହଙ୍କ ନେତୃତ୍ୱରେ ତାଙ୍କ ମନ୍ତ୍ରଣାଳୟ ସଫଳ ହେବ ଏବଂ ନୂଆ କୀର୍ତ୍ତିମାନ ହାସଲ କରିବା ଉପରେ ତାଙ୍କର ପୂର୍ଣ୍ଣ ଆସ୍ଥା ଓ ବିଶ୍ୱାସ ରହିଛି ବୋଲି ଶ୍ରୀ ଗୋଏଲ କହିଛନ୍ତି ।

    
    
    (Release ID: 1502128) Visitor Counter : 3