      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ବାରଣାସୀର ସହେନ୍ସାପୁରରେ ପଶୁଧନ ଆରୋଗ୍ୟ ମେଳାରେ ପ୍ରଧାନମନ୍ତ୍ରୀଙ୍କ ଅଭିଭାଷଣ
      Posted On: 23 SEP 2017 6:25PM by PIB Bhubaneshwar


    ବିଶାଳ ସଂଖ୍ୟାରେ ଏଠି ଉପସ୍ଥିତ ମୋର ପ୍ରିୟ ଭାଇ ଓ ଭଉଣୀମାନେ ।


    ଏତେ ସକାଳୁ ସକାଳୁ , ଏତେ ଜନସମୁଦ୍ର ! ମୁଁ କଳ୍ପନା କରିପାରୁନି ଯେ ଚାରିଆଡ଼େ ଲୋକ ହିଁ ଲୋକ ଦେଖିବାକୁ ମିଳୁଛନ୍ତି । ମୁଁ ସର୍ବପ୍ରଥମେ ଆପଣ ସମସ୍ତଙ୍କ ପାଖରେ କ୍ଷମା ମାଗୁଛି , କାରଣ ଆମେ ଯେଉଁ ବ୍ୟବସ୍ଥା କରିଥିଲୁ , ତାହା ଯଥେଷ୍ଟ ହୋଇପାରିନି । ଅନେକ ଲୋକ ଖରାରେ ଛିଡ଼ା ହୋଇଛନ୍ତି , ସେମାନଙ୍କୁ କଷ୍ଟ ହେଉଛି । ଏହା ସତ୍ତ୍ୱେ ବି ଆଶୀର୍ବାଦ ଦେବାକୁ ଆସିଛନ୍ତି । ମୁଁ ସେମାନଙ୍କ ନିକଟରେ କୃତଜ୍ଞତା ଜଣାଉଛି ଓ ସେମାନଙ୍କୁ କ୍ଷମା ମଧ୍ୟ ମାଗୁଛି । କିନ୍ତୁ ଯେଉଁମାନେ ଖରାରେ ଛିଡ଼ା ହୋଇଛନ୍ତି , ସେମାନଙ୍କୁ ଆଶ୍ୱସ୍ତ କରିବାକୁ ଚାହୁଁଛି ଯେ ଖରାରେ ଆପଣମାନେ ଯେଉଁ ତପ କରୁଛନ୍ତି , ଏହି ତପସ୍ୟାକୁ ଆମେ କଦାପି ବେକାର ଯିବାକୁ ଦେବୁନି ।


    ଭାଇ ଓ ଭଉଣୀମାନେ , ମୁଁ ଉତ୍ତର ପ୍ରଦେଶ ସରକାରଙ୍କୁ ବିଶେଷକରି ଉତ୍ତରପ୍ରଦେଶର ମୁଖ୍ୟମନ୍ତ୍ରୀ ମହାଶୟଙ୍କୁ ହୃଦୟପୂର୍ବକ ଅନେକ ଅନେକ ଅଭିନନ୍ଦନ ଜଣାଉଛି । କାରଣ ଆଜି ସେ ଏକ ପଶୁଧନ ଆରୋଗ୍ୟ ମେଳାର ଯୋଜନା କରିଛନ୍ତି । ଆଉ ଏହି ପଶୁଧନ ଆରୋଗ୍ୟ ମେଳାକୁ ମୁଁ ଯାଇ ଦେଖିଲି ଯେ ପ୍ରାୟ 1700 ପଶୁ ଭିନ୍ନ ଭିନ୍ନ ସ୍ଥାନରୁ ଏଠାକୁ ଆସିଛନ୍ତି ଓ ଏହି ଗୋସମ୍ପଦର ଆରୋଗ୍ୟ ପାଇଁ ଏଠାକୁ ସମସ୍ତ ବିଶେଷଜ୍ଞ ଡାକ୍ତରମାନେ ଆସିଛନ୍ତି । ଆଉ ସେହି ଡାକ୍ତର ବନ୍ଧୁମାନେ ବି ପଶୁ ଆରୋଗ୍ୟର ଚିନ୍ତା କରୁଛନ୍ତି । ମୋର ବିଶ୍ୱାସ ଅଛି , ଯେମିତି ଉତ୍ତରପ୍ରଦେଶ ସରକାର ଏଠି ପ୍ରୟାସ କରିଛନ୍ତି , ଏବେ ସମଗ୍ର ଉତ୍ତରପ୍ରଦେଶରେ ପଶୁଧନ ଆରୋଗ୍ୟ ମେଳା ଆୟୋଜନ କରିବେ । ପଶୁଧନ ଆରୋଗ୍ୟ ମେଳା ଦ୍ୱାରା ଆମର ଗରିବ ଚାଷୀ ଯେଉଁମାନେ କି ପଶୁମାନଙ୍କ ଦେଖାଶୁଣା କରିବାକୁ ବେଳେବେଳେ କୁଣ୍ଠାବୋଧ କରିଥାନ୍ତି , ଆର୍ଥିକ ଅଭାବ କାରଣରୁ ବେଳେବେଳେ ତାହା କରି ମଧ୍ୟ ପାରନ୍ତି ନାହିଁ । ତେଣୁ ଏଭଳି ଚାଷୀଙ୍କୁ ଉକ୍ତ ପଶୁଧନ ଆରୋଗ୍ୟ ସେବା ଯୋଗୁ ବହୁତ ବଡ଼ ଆଶ୍ୱସ୍ତି ମିଳିବ ।


    ଆଉ ଆମେ ଜାଣିଛେ କି କୃଷି କ୍ଷେତ୍ରରେ ଆମର ଚାଷୀଙ୍କ ଆୟରେ ସବୁଠାରୁ ଅଧିକ ଯଦି କେହି ସହାୟତା କରୁଥାଏ ତାହା ହେଉଛି ପଶୁପାଳନ । ଦୁଧ ଉତ୍ପାଦନ ଦ୍ୱାରା ଏହା ହେଉଛି । ତେଣୁ ପଶୁପାଳନ ଓ ଦୁଗ୍ଧ ଉତ୍ପାଦନ ଦ୍ୱାରା ଆମର ଆରୋଗ୍ୟ ପଶୁ ମେଳା ଦ୍ୱାରା ଆଗାମୀ ଦିନରେ ଗାଁ , ଗରିବ ଚାଷୀ , ଆମର ପଶୁପାଳନ ସେମାନଙ୍କ ପାଇଁ ଅନେକ ଉତମ ସେବା ହେବ , ସୁବିଧା ମଧ୍ୟ ରହିବ । ଏହି କାମ ପାଇଁ ଉତ୍ତରପ୍ରଦେଶର ସରକାରଙ୍କୁ ହୃଦୟରୁ ଅନେକ ଅନେକ ଧନ୍ୟବାଦ ଜଣାଉଛି ।


    ଭାଇ ଓ ଭଉଣୀମାନେ । ରାଜନୀତିର ସ୍ୱଭାବ ହେଉଛି , ସେମାନେ ସେଭଳି କାମ କରିବାକୁ ପସନ୍ଦ କରିଥାନ୍ତି ଯେଉଁଥିରେ ଭୋଟ ସମ୍ଭାବନା ରହିଥାଏ । ନିଜର ଭୋଟ ବ୍ୟାଙ୍କ ସୁଦୃଢ଼ କରିବା ପାଇଁ ସେମାନେ କାମ କରିଥାନ୍ତି । କିନ୍ତୁ ଭାଇ ଓ ଭଉଣୀମାନେ ଆମେ ଭିନ୍ନ ସଂସ୍କାରରେ ବଢ଼ିଛେ । ଆମର ଚରିତ୍ର ମଧ୍ୟ ଭିନ୍ନ । ଆମ ପାଇଁ ଦଳଠାରୁ ବଡ଼ ହେଉଛି ଦେଶ । ଏହି କାରଣରୁ ଭୋଟର ହିସାବରେ ଆମର ପ୍ରାଥମିକତା ହୋଇନଥାଏ ।


    ଆଜି ଏହି ପଶୁଧନ ଆରୋଗ୍ୟ ମେଳା-ଉକ୍ତ ପଶୁଙ୍କ ସେବା କରୁଛି ଯେଉଁ ପଶୁମାନେ କେବେ ଭୋଟ ଦେବା ପାଇଁ ଯାଆନ୍ତି ନାହିଁ । କିମ୍ବା କାହାକୁ ଭୋଟ ଦିଅନ୍ତି ନାହିଁ । ଏପର୍ଯ୍ୟନ୍ତ 70 ବର୍ଷ ମଧ୍ୟରେ ପଶୁଧନ ପାଇଁ ଏଭଳି ପ୍ରକାରର ଅଭିଯାନ କେବେ ହୋଇନାହିଁ । ଆରୋଗ୍ୟ ସେବା ମିଳିବା କାରଣରୁ ପଶୁପାଳନରେ ଏକ ନୂଆ ସୁବିଧା ମିଳିବ । ଏକ ନୂଆ ବ୍ୟବସ୍ଥା ମିଳିବ ।


    ଏବେ ଆମ ଦେଶ ଦୁଗ୍ଧ ଉତ୍ପାଦନରେ ବହୁତ ଆଗରେ ରହିଛି । କିନ୍ତୁ ପ୍ରତି ପଶୁ ପିଛା ବିଶ୍ୱରେ ଯେଉଁ ଦୁଗ୍ଧ ମିଳୁଛି , ତାହା ତୁଳନାରେ ଆମର ଏଠି ଦୁଗ୍ଧ ଉତ୍ପାଦନ କମ ହେଉଛି । ଏହି କାରଣରୁ ପଶୁପାଳନ ମହଙ୍ଗା ହୋଇଯାଉଛି । ପ୍ରତି ପଶୁ ପିଛା ଯଦି ଦୁଗ୍ଧ ଉତ୍ପାଦନ ବୃଦ୍ଧିରେ ଆମେ ସଫଳ ହେବା , ତା ’ ହେଲେ ମୋର ବିଶ୍ୱାସ ଯେ ଆମର ଚାଷୀଙ୍କ ମଧ୍ୟରେ ପଶୁପାଳନ ପାଇଁ ଆଗ୍ରହ ବଢ଼ିବ ଓ ଦୁଗ୍ଧ ଉତ୍ପାଦନ ଦ୍ୱାରା ଏକ ନୂଆ ଆର୍ଥିକ କ୍ରାନ୍ତି ମଧ୍ୟ ଜନ୍ମ ହେବ ।


    ଭାଇ ଓ ଭଉଣୀମାନେ , ମୋର ଜନ୍ମ ଗୁଜରାଟରେ । ମୋର କର୍ମକ୍ଷେତ୍ର ମଧ୍ୟ ଗୁଜରାଟ । ମୁଁ ଦେଖିଛି ସେଠାରେ ସମବାୟ ମାନସିକତା ମାଧ୍ୟମରେ ଦୁଗ୍ଧ ପାଇଁ ଯେଉଁ କାର୍ଯ୍ୟ ହୋଇଛି , ତାହା ଚାଷୀଙ୍କ ଜୀବନରେ ନୂଆ ଶକ୍ତି ଭରି ଦେଇଛି । ମୋତେ କୁହାଯାଇଛି କି ଲକ୍ଷ୍ନୌ-କାନପୁର ଅଂଚଳରେ ଗୁଜରାଟରୁ ଆସିଥିବା ବନାସ ଡାଇରୀ ଚାଷୀଙ୍କଠାରୁ ଦୁଗ୍ଧ କ୍ରୟ କରିବା ଆରମ୍ଭ କରିଛି । ଆଉ ଏହି କାରଣରୁ ପ୍ରଥମେ ଚାଷୀଙ୍କୁ ଯେଉଁ ଦୁଗ୍ଧ ଦାମ ମିଳୁଥିଲା ସେଥିରେ ଅନେକ ଗୁଣା ଦୁଗ୍ଧ ଦର ଆଜି ଚାଷୀଙ୍କୁ ମିଳୁଛି । ମୋତେ କୁହାଯାଇଛି କି ଆଗାମୀ ଦିନରେ କାଶୀ ଅଂଚଳରେ ଚାଷୀଙ୍କ ଦୁଗ୍ଧ ବି ବନାସ ଡାଇରୀ କ୍ରୟ କରିବାକୁ ଯାଉଛି ।


    ମୋର ବିଶ୍ୱାସ ଅଛି କି ଯେତେବେଳେ ଏହି ଦୁଗ୍ଧ କ୍ରୟ କାମ ଆରମ୍ଭ ହେବ , ଡାଇରୀ ମାଧ୍ୟମରେ ଆରମ୍ଭ ହେବ , ଫ୍ୟାଟ ଆଧାରରେ କ୍ରୟ କାର୍ଯ୍ୟ ଆରମ୍ଭ ହେବ , ସେତେବେଳେ ଏହି କାଶୀ କ୍ଷେତ୍ରର ଚାଷୀମାନଙ୍କର ମଧ୍ୟ ବହୁତ ପରିମାଣରେ ଦୁଗ୍ଧର ବର୍ଦ୍ଧିତ ଦର ମିଳିବ । ଆଉ ସେମାନଙ୍କ ଆୟରେ ବୃଦ୍ଧି ହେବ । ତେଣୁ ଚାଷୀଙ୍କ ପାଇଁ , ପଶୁପାଳକଙ୍କ ପାଇଁ , ଦୁଗ୍ଧ ଉତ୍ପାଦନକାରୀଙ୍କ ପାଇଁ , ଗୁଜରାଟ ସରକାରଙ୍କ ସହାୟତାରେ ବନାସ ଡାଇରୀ ସହାୟତାରେ ଉତ୍ତରପ୍ରଦେଶ ସରକାର ଏବେ ଯେଉଁ ଅଭିଯାନ ଚଳାଇଛି , ମୁଁ ସେଥିପାଇଁ ଉତ୍ତରପ୍ରଦେଶ ସରକାର ଓ ଚାଷୀଙ୍କୁ ଶୁଭକାମନା ଜଣାଉଛି । ଦୁଗ୍ଧ ଉତ୍ପାଦନ , ପଶୁପାଳନର କାର୍ଯ୍ୟକୁ ଆଗେଇ ନେବାରେ ଆମେ ସମସ୍ତେ ମିଳିତ ଭାବେ ପ୍ରୟାସ କରିବା ।


    ଭାଇ ଓ ଭଉଣୀମାନେ , 2022 ମସିହାରେ ଭାରତର ସ୍ୱାଧୀନତାର 75 ବର୍ଷ ହେବ । ଆଉ ଭାରତର ସ୍ୱାଧୀନତାର 75 ବର୍ଷ 2022 ରେ ପଡ଼ୁଛି । ଆମ ଦେଶର ସ୍ୱାଧୀନତା ସଂଗ୍ରାମର ନାୟକମାନେ ସେତେବେଳେ ଯେଉଁ ସ୍ୱପ୍ନ ଦେଖିଥିଲେ , ସେହି ସ୍ୱପ୍ନକୁ ପୂରଣ କରିବା ପାଇଁ ଆମେ ସମସ୍ତେ ମିଳିତ ଭାବେ ସଂକଳ୍ପ କରିବା ଉଚିତ । 5 ବର୍ଷ ପାଇଁ , ଉକ୍ତ ସଂକଳ୍ପ ପାଇଁ , ନିଜର ଶକ୍ତି ଓ ସମୟ ଲଗାଇବା ଉଚିତ । ଉକ୍ତ ସଂକଳ୍ପକୁ ପୂରଣ କରିବା ଦିଗରେ କାର୍ଯ୍ୟ କରିବା ଉଚିତ । ଯଦି ହିନ୍ଦୁସ୍ତାନର 125 କୋଟି ନାଗରିକ ଗୋଟିଏ ଲେଖାଏ ସଂକଳ୍ପ ନେବେ , ତା ’ ହେଲେ ଦେଶ 5 ବର୍ଷ ଭିତରେ 125 କୋଟି ପାଦ ଆଗକୁ ବଢ଼ିଯିବ । ତେଣୁ ଭାଇ ଓ ଭଉଣୀମାନେ 2022 ମସିହାରେ ଆମର ସ୍ୱାଧୀନତାର ସଂକଳ୍ପ ହେଉଛି , 2022 ମସିହା ସୁଦ୍ଧା ଆମର ଚାଷୀଙ୍କ ଆୟ ଦ୍ୱିଗୁଣ କରିବା । ଆଉ ଏଥିପାଇଁ ପଶୁପାଳନ ହେଉଛି ଗୋଟିଏ ବାଟ । ଚାଷକୁ ଆଧୁନିକତା ଆଡ଼କୁ ନେଇଯିବା ହିଁ ହେଉଛି ଏକ ମାର୍ଗ । ମୃତ୍ତିକା ସ୍ୱାସ୍ଥ୍ୟ କାର୍ଡ ଦ୍ୱାରା ମାଟିର ଯାଂଚ ହେଉ , ଚାଷୀଙ୍କୁ ପୁରା ସହାୟତା ମିଳୁ ଏହି କାମକୁ ପ୍ରୋତ୍ସାହିତ କରିବା ଦିଗରେ କାମ କରୁଛୁ ।


    ଉତ୍ତର ପ୍ରଦେଶରେ ମଧ୍ୟ ନୂଆ ସରକାର ଗଠନ ହେବା ପରେ ଯେଉଁ ଗତିରେ ଚାଷୀଙ୍କୁ ଯେଉଁଭଳି ଢଙ୍ଗରେ ମୃତ୍ତିକା ସ୍ୱାସ୍ଥ୍ୟ କାର୍ଡ ଦେବା କାର୍ଯ୍ୟ ଚାଲିଛି , ତାହା ଆଗାମୀ ଦିନରେ ଆମର ଚାଷୀଙ୍କ କଲ୍ୟାଣ ଦିଗରେ ସହାୟକ ହେବ ।


    ସେହିପରି ଆମେମାନେ କେହି ଅଳିଆ ଆବର୍ଜନାରେ ରହିବାକୁ ପସନ୍ଦ କରିନଥାଉ । କୌଣସି ମନୁଷ୍ୟ ଏମିତି ନଥିବ ଯିଏ ଅଳିଆ ଆବର୍ଜନାକୁ ଘୃଣା କରୁନଥିବ । ପ୍ରତ୍ୟେକଙ୍କର ଆବର୍ଜନା ପ୍ରତି ଘୃଣା ରହିଛି । କିନ୍ତୁ ସ୍ୱଚ୍ଛତା ହେଉଛି ଆମର ଦାୟିତ୍ୱ । ଏହି ସ୍ୱଭାବ ଆମର ଦେଶରେ ଏପର୍ଯ୍ୟନ୍ତ ସୃଷ୍ଟି ହେଉନାହିଁ । ଆମେ ଅଳିଆ କରୁଛୁ , ସ୍ୱଚ୍ଛତା ଅନ୍ୟ କେହି କରିବ । ଆମର ଏହି ମାନସିକତାର ପରିଣାମ ହେଉଛି କି ଆମେ ଭାରତକୁ ଯେମିତିକା ସ୍ୱଚ୍ଛ କରିବାକୁ ଚାହୁଁଛୁ , ଆମର ଗାଁକୁ ଯେଭଳି ସ୍ୱଚ୍ଛ କରିବାକୁ ଚାହୁଁଛୁ , ଆମର ସହରକୁ ଯେଭଳି ସ୍ୱଚ୍ଛ କରିବାକୁ ଚାହୁଁଛୁ , ତାହା ଆମେ କରିପାରୁନୁ । ଆପଣମାନଙ୍କ ମଧ୍ୟରେ ଏହାକୁ କେହି ଅସ୍ୱୀକାର କରିପାରିବେ ନାହିଁ କି ସ୍ୱଚ୍ଛତା ପ୍ରତ୍ୟେକ ନାଗରିକଙ୍କ ଦାୟିତ୍ୱ । ସ୍ୱଚ୍ଛତା ପ୍ରତ୍ୟେକ ପରିବାରର ଦାୟିତ୍ୱ । ଆଉ ସେଥିପାଇଁ ଏହି ସ୍ୱଚ୍ଛତା । ଏଥିରେ ଗାଁ ଭଲ ଲାଗିବ , ସାହି ଭଲ ଲାଗିବ । କେବଳ ସେତିକି ଯଥେଷ୍ଟ ନୁହେଁ । ସ୍ୱଚ୍ଛା ଆମର ସୁସ୍ଥ ରହିବା ପାଇଁ ମଧ୍ୟ ଅନେକ ଜରୁରୀ । ଭଳିକି ଭଳି ଯେଉଁ ରୋଗ ବଢ଼ୁଛି ତା ’ ର ମୂଳ ହେଉଛି ଅଳିଆ ଆବର୍ଜନା ।


    ଭାରତରେ ଏବେ ୟୁନିସେଫ 10 ହଜାର ପରିବାରର ସର୍ଭେ କରିଛି । ଶୌଚାଳୟ ନିର୍ମାଣ କରିବା କାର୍ଯ୍ୟକୁ ନେଇ ସର୍ଭେ କରିଥିଲା । ମୁଁ ଗତକାଲି ଏକ ସମ୍ବାଦପତ୍ରରେ ପଢ଼ିଲି ଯେ ୟୁନିସେଫ କହିଛି କି ଯଦି ଶୌଚାଳୟ ଘରେ ଥିବ , ତା ’ ହେଲେ ବର୍ଷକୁ ରୋଗ ବେମାରୀରେ 50 ହଜାର ଟଙ୍କା ଖର୍ଚ୍ଚ ହେଉଛି ତାହା ସଂଚୟ ହୋଇପାରନ୍ତା । ଆଜି ମୋତେ ଏଠି ପାଖରେ ଏକ ଛୋଟ ଗାଁରେ ଶୌଚାଳୟ ନିର୍ମାଣ କରିବାର ସୌଭାଗ୍ୟ ମିଳିଛି । ଆଉ ଗାଁର ଲୋକମାନେ ସ୍ଥିର କରିଛନ୍ତି କି ଅକ୍ଟୋବର 2 ତାରିଖ ଗାଁକୁ ଖୋଲାରେ ଶୌଚମୁକ୍ତ ଅଂଚଳ କରିବେ । ଗାଁରେ ଜଣେ ବି ବ୍ୟକ୍ତି ଅକ୍ଟୋବର 2 ତାରିଖ ପରେ ଖୋଲାରେ ଶୌଚ କରିବେ ନାହିଁ । ଏହି ସଂକଳ୍ପ ଗାଁର ଲୋକମାନେ ନେଇଛନ୍ତି । ମୁଁ ଖୁସି ଯେ ନବରାତ୍ରିର ଏହି ପବିତ୍ର ପର୍ବରେ ମୋତେ ଶୌଚାଳୟ ପାଇଁ ଶିଳାନ୍ୟାସ କରିବାର ସୌଭାଗ୍ୟ ମିଳିଛି । ମୋ ’ ପାଇଁ ଏହା ମଧ୍ୟ ଏକ ପୂଜା । ସ୍ୱଚ୍ଛତା ମୋ ’ ପାଇଁ ପୂଜା , ସ୍ୱଚ୍ଛତା ମୋର ଦେଶର ଗରିବଙ୍କୁ ରୋଗରୁ ମୁକ୍ତ କରାଇବ । ସ୍ୱଚ୍ଛତା ମୋର ଦେଶରେ ଗରିବଙ୍କୁ ଅସୁସ୍ଥ ରହିବା କାରଣରୁ ଯେଉଁ ଆର୍ଥିକ ବୋଝ ପଡ଼େ ସେଥିରୁ ମୁକ୍ତି ଦେବ । ତେଣୁ ସେଥିପାଇଁ ଗରିବଙ୍କ କଲ୍ୟାଣ ପାଇଁ ମୋର ଏହି ଅଭିଯାନ । ଏଥିରେ ଯେଉଁମାନେ ସହଯୋଗ କରୁଛନ୍ତି ସେମାନଙ୍କୁ ଧନ୍ୟବାଦ ଜଣାଉଛି ।


    ଆଜି ମୋତେ ଖୁସି ଲାଗୁଛି କି , ସାଧାରଣତଃ ଆମ ଦେଶରେ ଶୌଚାଳୟ ଶବ୍ଦ ପ୍ରଚଳିତ । କିନ୍ତୁ ଆଜି ମୁଁ ଯେଉଁ ଗାଁକୁ ଯାଇ ଶୌଚାଳୟ ପାଇଁ ଶିଳାନ୍ୟାସ କଲି ସେଠାରେ ଯେତିକି ଶୌଚାଳୟ ତିଆରି ହୋଇଥିଲା ତା ’ ଉପରେ ଲେଖାଯାଇଥିଲା କି ଇଜ୍ଜତ ଘର । ଏହି ଶବ୍ଦ ମୋତେ ସତରେ ଭଲ ଲାଗିଲା । ଏହି ଶୌଚାଳୟ ବାସ୍ତବରେ ଏକ ଇଜ୍ଜତ ଘର । ଯେଉଁଠି ଇଜ୍ଜତ ଘର ଅଛି , ସେଠି ଗାଁର ମଧ୍ୟ ଇଜ୍ଜତ ରହଛି । ତେଣୁ ଏହି ଇଜ୍ଜତ ଘର ଶବ୍ଦ ଦେବା ପାଇଁ ଶୌଚାଳୟର ଇଜ୍ଜତ ଘର ରୁ ପରିଚୟ ପାଇଁ ଉତ୍ତରପ୍ରଦେଶ ସରକାରଙ୍କୁ ଏହି କାମ ନିମନ୍ତେ ଅଭିନନ୍ଦନ ଜଣାଉଛି । ସେମାନେ ଶୌଚାଳୟର ସମ୍ମାନ ବୃଦ୍ଧି କରିଛନ୍ତି । ଇଜ୍ଜତ ଘର ନାଁ ଆଗାମୀ ଦିନରେ ଯେଉଁମାନେ ଇଜ୍ଜତ ପାଇଁ ସଚେତନ ଅଛନ୍ତି , ଯାହାଙ୍କୁ ମଧ୍ୟ ଇଜ୍ଜତର ଚିନ୍ତା ଅଛି ସେମାନେ ନିଶ୍ଚିତ ଭାବେ ଇଜ୍ଜତ ଘର ନିର୍ମାଣ କରିବେ । ସେମାନେ ନିଶ୍ଚିତ ଭାବେ ଇଜ୍ଜତର ଉପଯୋଗ କରିବେ ଓ ଇଜ୍ଜତବାନ ହେବେ । ଏହା ମୋର ବିଶ୍ୱାସ ।


    ଭାଇ ଓ ଭଉଣୀମାନେ , ଆମ ଦେଶରେ ଆଜି ବି କୋଟି କୋଟି ପରିବାର ଏଭଳି ଅଛନ୍ତି ଯାହାଙ୍କ ପାଖରେ ରହିବା ପାଇଁ ଘର ନାହିଁ । ନିଜର ବୋଲି ଛାତ ନାହିଁ । ସେମାନେ ଏଭଳି ଗୁଜରାଣ କରୁଛନ୍ତି କି ଯାହା କୌଣସି ମନୁଷ୍ୟ ପାଇଁ ଅତ୍ୟନ୍ତ ଦୟନୀୟ ହୋଇଥାଏ । ଭାଇ ଓ ଭଉଣୀମାନେ ଆମର ଦାୟିତ୍ୱ ହେଉଛି ଆମେ ଆମର ଗରିବରୁ ଅତି ଗରିବ ବ୍ୟକ୍ତିଙ୍କୁ ଗୋଟିଏ ଛାତ ଦେବା , ଗରିବରୁ ଅତି ଗରିବଙ୍କୁ ରହିବା ପାଇଁ ଘର ଦେବା ।


    ଆଉ ସେଇଥିପାଇଁ ଭାଇ , ଭଉଣୀମାନେ ଆମେ ଏକ ବହୁତ ବଡ଼ ଦାୟିତ୍ୱ ମୁଣ୍ଡାଇଛୁ । ମୁଁ ଜାଣିଛି ଯେଉଁ କାମ ଆମେ ମୁଣ୍ଡାଇଛୁ , ବହୁତ କଠିନ କାମ । କିନ୍ତୁ ଯଦି କଷ୍ଟ କାମ ମୋଦୀ କରିବ ନାହିଁ ତ କିଏ କରିବ ? ତେଣୁ ଭାଇ ଓଭଉଣୀମାନେ ଆମେ ସ୍ଥିର କରିଛୁ କି 2022 ମସିହାରେ ଭାରତର ସ୍ୱାଧୀନତାର 75 ବର୍ଷ ହେବ । ହିନ୍ଦୁସ୍ତାନର ପ୍ରତ୍ୟେକ ଗରିବଙ୍କୁ ତା ’ ର ଘର ଦିଆଯିବ । ତେିଣିକି ସେହି ଗରିବ ସହରରେ ରହୁଥାଉ କି ଗାଁରେ । ଯାହା ପାଖରେ ଘର ନଥିବ ତାକୁ ଘର ଦେବା ପାଇଁ ବହୁତ ବଡ଼ ଦାୟିତ୍ୱ ଆମେ ଉଠାଇଛୁ । ଆଉ ଯେତେବେଳେ କୋଟି କୋଟି ସଂଖ୍ୟାରେ ଘର ନିର୍ମାଣ ହେବ । ସେତେବେଳେ ଗୋଟିଏ ପ୍ରକାରେ ଭାରତରେ ଏତେ ଘର ନିର୍ମାଣ ହେବ ଯେ ୟୁରୋପର ଗୋଟିଏ ଛୋଟ ନୂଆ ଦେଶକୁ ଆମେ ଭାରତରେ ନିର୍ମାଣ କରିବୁ । ଏତେ ସଂଖ୍ୟାରେ ନୂଆ ଘର ଆମେ ନିର୍ମାଣ କରିବାକୁ ଯାଉଛେ । ଯେତେବେଳେ ନୂଆ ଘର ନିର୍ମାଣ ହେବ ସେତେବେଳେ ଇଟା ଲାଗିବ , ସିମେଣ୍ଟ ଳାଗିବ , କାଠ ଲାଗିବ , ନୂଆ ନୂଆ ଲୋକଙ୍କୁ ରୋଜଗାର ମିଳିବ , ମିସ୍ତ୍ରିକୁ ମଧ୍ୟ କାମ ମିଳିବ । ଏକ ରୋଜଗାରର ନୂଆ ସୁଯୋଗ ସୃଷ୍ଟି ହେବ ଯେତେବେଳେ କୋଟି କୋଟି ଘର ତିଆରି ହେବ ।


    ଆଜି ମୋତେ ଖୁସି ଲାଗୁଛି କି ଉତ୍ତରପ୍ରଦେଶରେ ପୂର୍ବରୁ ଯେଉଁ ସରକାର ଥିଲେ ତାଙ୍କୁ ଆମେ କେବଳ ଚିଠି ଲେଖିବାରେ ବ୍ୟସ୍ତ ରହୁଥିଲୁ । ଆମେ କହୁଥିଲୁ କି ଆମକୁ ତାଲିକା ଦିଅନ୍ତୁ ଆପଣଙ୍କ ରାଜ୍ୟରେ କେତେ ପରିବାର ଅଛି ଯାହାଙ୍କ ପାଖରେ ଘର ନାହିଁ । ଭାରତ ସରକାର ଯୋଜନା କରିବାକୁ ଚାହୁଁଛନ୍ତି । ମୋତେ ଦୁଃଖର ସହ କହିବାକୁ ପଡ଼ୁଛି କି ପୂର୍ବର ସରକାରକୁ ତା ’ ର ଗରିବ ଲୋକଙ୍କ ପାଇଁ ଘର ନିର୍ମାଣ କରିବାରେ ଆଗ୍ରହ ନଥିଲା । ଆମେ ଏତେ ଚାପ ପକାଇଲୁ କି ତା ’ ପରେ ଯାଇ ସେମାନେ ଅତି କଷ୍ଟରେ 10 ହଜାର ଲୋକଙ୍କ ତାଲିକା ଦେଇଥିଲେ । କିନ୍ତୁ ଯେତେବେଳେ ଯୋଗୀ ମହାଶୟଙ୍କ ସରକାର ଆସିଲା , ଧଡ଼ାଧଡ୍ ସିଏ କାମ ଆରମ୍ଭ କରିଥିଲେ । ଆଜି ଲକ୍ଷାଧିକ ସଂଖ୍ୟାରେ ଲୋକଙ୍କ ନାମ ପଞ୍ଜିକରଣ ହୋଇଛି । କେବଳ ସେତିକି ନୁହେଁ , ଯେଉଁମାନେ ଘର ତିଆରି କରିବାକୁ ଯାଉଛନ୍ତି ସେମାନଙ୍କୁ ଏହି ପାଣ୍ଠି ଦେବାର ସୌଭାଗ୍ୟ ଆଜି ମୋତେ ମିଳିଛି ।


    ଭାଇ ଓଭଉଣୀମାନେ , ସ୍ୱଚ୍ଛତାର କଥା ହେଉ କି ଗାଁରେ ବିଜୁଳି ପହଂଚାଇବାର କଥା । ସ୍କୁଲରେ ଶୌଚାଳୟ କରିବାର କଥା ହେଉ ଅବା ଗାଁରେ ଖୋଲାରେ ଶୌଚରୁ ମୁକ୍ତ କରିବା କଥା ହେଉ । ଅବା ଘରେ ଘରେ ବିଜୁଳି ପହଚାଂଇବା କଥା ହେଉ ଅବା ପ୍ରତି ଘରେ ଶୁଦ୍ଧ ପାଣି ଦେବାର ପ୍ରାବଧାନ ହେଉ । ଏହି ସମସ୍ତ କାମ ଏମିତି ଯାହା ପ୍ରତି ପୂର୍ବରୁ ଆମ ଦେଶରେ ଉଦାସୀନତା ରହିଥିଲା ।


    ଯଦି ମୋର ଗାଁ , ଗରିବ ଚାଷୀଙ୍କ ଜୀବନ ପରିବର୍ତ୍ତନ କରୁଛି । ଆମର ମଧ୍ୟବିତ୍ତ ପରିବାରର ଜୀବନ ପରିବର୍ତ୍ତନ କରୁଛି ତା ’ ହେଲେ ଦେଶରେ ଆମେ ଯେମିତି ହେବାକୁ ଚାହୁଁଛେ , ସେମିତି ହୋଇ ରହିପାରିବା । ଏହାର ପ୍ରଥମ ସର୍ତ୍ତ ହେଉଛି ଆମର ମଧ୍ୟବିତ୍ତ ପରିବାରକୁ ସହାୟତା ମିଳୁ । ଆମର ଗରିବ ପରିବାରକୁ ସହାୟତା ମିଳୁ , ସେମାନଙ୍କ ଜୀବନରେ ପରିବର୍ତ୍ତନ ଆସୁ । ସେଇଥିପାଇଁ ଆମେ ଉକ୍ତ ସମସ୍ତ ଯୋଜନାକୁ ପରିବର୍ତ୍ତନ କରିଦେଇଛୁ । ଉକ୍ତ ସମସ୍ତ ଯୋଜନାକୁ ପ୍ରଭାବଶାଳୀ କରିଛୁ , ଯେଉଁଥିପାଇଁ ଆମ ଦେଶରେ ଏକ ବହୁତ ବଡ଼ ପରିବର୍ତ୍ତନ ଆସିବ ।


    ଭାଇ ଓଭଉଣୀମାନେ ବନାରସରେ ମଧ୍ୟ ସ୍ୱଚ୍ଛତାକୁ ନେଇ ଅନେକ ପ୍ରକଳ୍ପକୁ ଲୋକାର୍ପଣ କରିବାର ସୁଯୋଗ ମୋତେ ମିଳିଛି । ପ୍ରାୟ 6 ହଜାର କୋଟି ଟଙ୍କା ବ୍ୟୟରେ ଏଠାରେ ସ୍ୱରେଜ ବିଶୋଧନ ପ୍ଳାଣ୍ଟ ଓ ଆମେ ସାଇଜ ଏଭଳି କରଉଛୁ କି ଆଜିଠୁ 20 ବର୍ଷପରେ ବି ବନାରସର ବିକାଶ ସମ୍ପ୍ରସାରିତ ହେଲେ ଏହି ବ୍ୟବସ୍ଥା ଅଭାବ ପଡ଼ିବ ନାହିଁ । ଆମେ ଏତେ ବଡ଼ କାମ ନିର୍ଦ୍ଧାରଣ କରିଛୁ କି 20 ବର୍ଷ ପରେ ବି ତାହା କମ୍ ପଡ଼ିବ ନାହିଁ ।


    ଆମେ ଅଳିଆ ଆବର୍ଜନାକୁ ବର୍ଜ୍ୟରୁ ସମ୍ପଦ ଉପରେ ଗୁରୁତ୍ୱ ଦେଇଛୁ । । ବର୍ଜ୍ୟରୁ ସମ୍ପଦକୁ ପ୍ରୋତ୍ସାହିତ କରିବା ସହ ଆମେ ଅଳିଆ ଆବର୍ଜନାରୁ ବିଦ୍ୟୁତ ଉତ୍ପାଦନ କାମ କରିବା ପାଇଁ ନିଷତ୍ତି ନେଉଛୁ । ଅଳିଆ ଆବର୍ଜନାରୁ ବିଦ୍ୟୁତ ଉତ୍ପାଦନ କରି 40 ହଜାର ଘରେ ବିଜୁଳି ପହଚାଂଇବୁ । ଆମେ ଗୋଟିଏ ଏଲଇଡି ବଲ୍ବ ଅଭିଯାନ ଚଳାଇଛୁ । ଏକାକୀ କାଶୀରେ ଯେତିକି ଏଲ୍ଇଡି ବଲ୍ବ ଲୋକଙ୍କ ଘରେ ଲାଗିଛି ସେହି କାରଣରୁ ପ୍ରତ୍ୟେକ ପରିବାରର ବିଜୁଳି ବିଲ୍ କମ ହୋଇଛି । ଆଉ ଯେତେବେଳେ ମୁଁ ହିସାବ କଲି ଅଫିସରମାନେ ମୋତେ କହିଥିଲେ କି ଏକାକୀ କାଶୀରେ ଯେଉଁମାନେ ଏଲଇଡି ବଲ୍ବ ଲଗାଇଥିଲେ , ସେମାନଙ୍କର ଯେଉଁ ବିଜୁଳି ବିଲ୍ କମ ହେବ ତାହା ବର୍ଷତମାମ ପ୍ରତ୍ୟେକ ବ୍ୟକ୍ତିଙ୍କ ଅର୍ଥ ସଂଚୟ କରିବ । ଏହାର ମୋଟ ପରିମାଣ 125 କୋଟି ଟଙ୍କା ହେବ । ଆପଣ କଳ୍ପନା ପାରିବେ ନାହିଁ କି ସାଧାରଣ ମଣିଷର ପକେଟରେ ଅର୍ଥ ସଂଚୟ ହୋଇଛି । କାହାରି 500 ଟଙ୍କା ତ କାହାରି 1000 ଟଙ୍କା ସଂଚୟ ହୋଇଛି । କାହାରି 250 ଟଙ୍କା । ଆଉ ସମଗ୍ର ସହରର 125 କୋଟି ଟଙ୍କା ସଂଚୟ ହେବା ଆପଣାଛାଏ ଗରିବ ଓ ମଧ୍ୟବିତ୍ତ ବର୍ଗର ବୋଝକୁ ହ୍ରାସ କରିବାର ଆମର ଉତମ ପ୍ରୟାସ ।


    କେବଳ ସେତିକି ନୁହେଁ , କାଶୀରେ ଯେଉଁ ଷ୍ଟ୍ରିଟ ଲାଇଟ ଲାଗିଛି ତାହା ମଧ୍ୟ ଏବେ ଏଲ୍ଇଡି ବଲ୍ବ ପରିଚାଳିତ ହେଉଛି । କାଶ୍ମୀରେ ଷ୍ଟ୍ରିଟ୍ ଲାଗିବା କାରଣରୁ ଏଲ୍ଇଡି ବଲ୍ବ ଲାଗି କାରଣରୁ ଏକାକୀ କାଶୀରେ ପ୍ରାୟ 13 କୋଟି ଟଙ୍କାର ବିଜୁଳି ବିଲ୍ କମ୍ ହୋଇଛି । କାଶୀ ନଗର ନିଗମର 13 କୋଟି ଟଙ୍କା ସଂଚୟ ହୋଇଛି । ଏବେ 13 କୋଟି ଟଙ୍କାର ଉପଯୋଗ ଏବେ କାଶୀର ବିକାଶ ପାଇଁ କାର୍ଯ୍ୟରେ ହେବ । ସରଳ ଉପାୟ ହେଉଛି କେବଳ ପୁରୁଣା ବଲ୍ବକୁ ବଦଳାଇ ଏଲଇଡି ବଲ୍ବ ଲଗାଇଦେଲେ ଲୋକଙ୍କ 125 କୋଟି ଟଙ୍କା ସଂଚୟ ହେଉଛି । 13 କୋଟି ଟଙ୍କା ନଗର ନିଗମର ବଳି ପଡ଼ୁଛି । ଆପଣାଛାଏଁ ଆମେ କିଭଳି ସଚେତନତା ଆଣୁଛେ କୁହନ୍ତୁ ।


    ଭାଇ ଓ ଭଉଣୀମାନେ କଳାଟଙ୍କା ହେଉ , ଭ୍ରଷ୍ଟାଚାର ହେଉ , ବେଇମାନି ହେଉ , ସେମାନଙ୍କ ବିରୋଧରେ ମୁଁ ଏକ ବହୁତ ବଡ଼ ଲଢ଼େଇ ମୁଁ ଆରମ୍ଭ କରିଛି । ଏହି ଦେଶର ସାଧାରଣ ସଚ୍ଚୋଟ ଲୋକକୁ ଏଥିପାଇଁ ସମସ୍ୟା ମୁଣ୍ଡାଇବାକୁ ପଡ଼ୁଛି କାରଣ ବେଇମାନ ଲୋକମାନେ ଭଦ୍ର ଲୋକର ସଚ୍ଚେଟତାକୁ ଲୁଟୁଛନ୍ତି । ଆଉ ସେଥିପାଇଁ ଭାଇ ଓ ଭଉଣୀମାନେ ସଚ୍ଚୋଟତାର ଏହି ଅଭିଯାନ ଆଜି ଏକ ଉତ୍ସବ ଭାବେ ମୁଣ୍ଡ ଟେକୁଛି । ଯେଉଁଭଳି ଭାବେ ଜିଏସଟି (GST) ଛୋଟଛୋଟ ବ୍ୟବସାୟୀ ବି ସାମିଲ ହୋଇଛନ୍ତି , ଠିକ୍ ସେମିତି ଆଧାର ସହ ଲୋକମାନେ ମଧ୍ୟ ଜଡ଼ିତ ହୋଇ ରହଛନ୍ତି । ଯେଉଁ ଟଙ୍କା କେହିଆଡ଼େ ହଜି ଯାଉଥିଲା ଏବେ ସେ ସମସ୍ତ ଅର୍ଥ ଲୋକଙ୍କ ପାଇଁ ଖର୍ଚ୍ଚ ହେବ । ଏହି କାମ ଆମେ ଆରମ୍ଭ କରିଛୁ । ଦ୍ରୁତ ଗତିରେ ଆଗକୁ ବଢ଼ିଛୁ । ତେଣୁ ମୋର ଭାଇ ଓ ଭଉଣୀମାନେ ଏଠାର ଗାଁ , ଗରିବ ଓ ଚାଷୀଙ୍କ ବିକାଶ , ଆମ ସହରର ବିକାଶ ଆଉ ସେହି ଏକମାତ୍ର ମନ୍ତ୍ର ନେଇ ଆମେ ଆଗେଇ ଚାଲିଛୁ । ଆଉ ଏତେ ସଂଖ୍ୟାରେ ଏଠିକି ଆସି ମୋତେ ଆଶୀର୍ବାଦ ଦେଇଥିବାରୁ ଆପଣମାନଙ୍କୁ ହୃଦୟର ସହ ଗଭୀର କୃତଜ୍ଞତା ଜଣାଇଥିଲେ ।


    ଆମର ମହେନ୍ଦ୍ର ପାଣ୍ଡେ ମହାଶୟଙ୍କର ଏହା ହେଉଛି ସଂସଦୀୟ ମଣ୍ଡଳୀ । ଯେଉଁ ଶକ୍ତି , ଉତ୍ସାହ ଓ ଆଗ୍ରହ ଆପଣମାନେ ଦେଖାଇଛନ୍ତି ସେଥିପାଇଁ ଆପଣମାନଙ୍କୁ ହୃଦୟର ସହ କୃତଜ୍ଞତା ଜଣାଉଛି । ମୁଁ ପୁଣିଥରେ ଯୋଗୀ ସରକାରର ମହତ୍ୱପୂର୍ଣ୍ଣ ପଦକ୍ଷେପକୁ ଅଭିନନ୍ଦନ ଜଣାଉଛି । ଆଉ ଯେଉଁ ସଫଳତାପୂର୍ବକ 6 ମାସ ଭିତରେ ସେ ଉତ୍ତରପ୍ରଦେଶରେ ପରିବର୍ତ୍ତନ ଆଣିବାର ଦାୟିତ୍ୱ ମୁଣ୍ଡାଇଛନ୍ତି ତାହା ସଫଳତାପୂର୍ବକ ଆଗକୁ ବଢ଼ୁଛି । ତାଙ୍କୁ ମୁଁ ବହୁତବହୁତ ଅଭିନନ୍ଦନ ଜଣାଉଛି ।


    ମୋ ’ ସହ କୁହନ୍ତୁ- ଭାରତ ମାତା କୀ - ଜୟ


    ପୁରା ଜୋର୍ରେ କୁହନ୍ତୁ- ଭାରତ ମାତା କୀ- ଜୟ


    ଭାରତ ମାତା କୀ -ଜୟ


    ଭାରତ ମାତା କୀ - ଜୟ


    ଭାରତ ମାତା କୀ - ଜୟ


    ବହୁତ ବହୁତ ଧନ୍ୟବାଦ


    **********

    
    
    (Release ID: 1503985) Visitor Counter : 2