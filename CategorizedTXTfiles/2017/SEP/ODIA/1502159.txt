      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ୟଙ୍ଗୁନଠାରେ ଭାରତୀୟ ସମ୍ପ୍ରଦାୟକୁ ପ୍ରଧାନମନ୍ତ୍ରୀଙ୍କ ସମ୍ବୋଧନ
      Posted On: 06 SEP 2017 8:55PM by PIB Bhubaneshwar


    ମିଆଁମାରର ୟଙ୍ଗୁନଠାରେ ଭାରତୀୟ ସମ୍ପ୍ରଦାୟକୁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ସମ୍ବୋଧିତ କରିଛନ୍ତି । ସମ୍ମିଳନୀକୁ ସମ୍ବୋଧିତ କରି ପ୍ରଧାନମନ୍ତ୍ରୀ କହିଲେ ଯେ ଆପଣମାନେ ଭାରତ ଓ ମିଆଁମାରର ମହାନ ସନ୍ତାନ ଓ ସନ୍ତତିମାନଙ୍କ ମଧ୍ୟରେ ବିନିମୟ ହୋଇଥିବା ହଜାର ହଜାର ବର୍ଷର ସଂସ୍କୃତି ଓ ସଭ୍ୟତା, ଭୂଗୋଳ ଓ ଇତିହାସ, ଅଭିଳାଷ ଓ ସଫଳତାର ପ୍ରତିନିଧିତ୍ୱ କରୁଛନ୍ତି । ପ୍ରଧାନମନ୍ତ୍ରୀ ମିଆଁମାରର ସମୃଦ୍ଧ ଆଧ୍ୟାତ୍ମିକ ଐତିହ୍ୟ ସମ୍ବନ୍ଧରେ ବିସ୍ତୃତ ଭାବେ ବର୍ଣ୍ଣନା କରିଥିଲେ ।
    
    ପ୍ରଧାନମନ୍ତ୍ରୀ କହିଲେ ଯେ ପ୍ରବାସୀ ଭାରତୀୟମାନେ ହେଉଛନ୍ତି ଭାରତ ପାଇଁ “ରାଷ୍ଟ୍ର-ଦୂତ” ସଦୃଶ । ସେ କହିଲେ ଯେ ଯୋଗର ବୈଶ୍ୱିକ ପରିଚିତ ହେଉଛି ପ୍ରବାସୀମାନଙ୍କ ସଫଳତା, ଯେଉଁମାନେ କି ଏହାକୁ ବିଶ୍ୱର ସମସ୍ତ କୋଣକୁ ନେଇଯାଇଛନ୍ତି ।
    
    “ମୁଁ ଯେତେବେଳେ ଆପଣମାନଙ୍କୁ ଭେଟେ, ମୁଁ ମଧ୍ୟ ଅନୁଭବ କରେ ଯେ ବିଦେଶରେ ବାସ କରୁଥିବା ଆମ ଲୋକମାନଙ୍କର ଭାରତୀୟ ଅଧିକାରୀମାନଙ୍କ ସହ ଯୋଗାଯୋଗ ଆଦୌ ଆଉ ଏକତରଫା ଯୋଗସୂତ୍ର ହୋଇ ରହିନାହିଁ,” ବୋଲି ପ୍ରଧାନମନ୍ତ୍ରୀ ପ୍ରକାଶ କରିଛନ୍ତି ।
    
    “ଆମେ କେବଳ ଆମ ଦେଶରେ ସଂସ୍କାର ଆଣୁନାହିୁଁ, ଆମେ ଏହାକୁ ରୂପାନ୍ତରିତ କରୁଛୁ,”ବୋଲି ପ୍ରଧାନମନ୍ତ୍ରୀ ଦୃଢ଼ ଭାବେ ପ୍ରକାଶ କରିଛନ୍ତି । ସେ କହିଛନ୍ତି ଯେ ଗରିବୀ, ସନ୍ତ୍ରାସବାଦ, ଦୁର୍ନୀତି, ସାମ୍ପ୍ରଦାୟିକତା ଏବଂ ଜାତିପ୍ରଥାରୁ ମୁକୁଳିଥିବା ଏକ ନୂଆ ଭାରତର ନିର୍ମାଣ କରାଯାଉଛି ।
    
    ପ୍ରଧାନମନ୍ତ୍ରୀ କହିଲେ ଯେ ଭାରତ ସରକାର ଏବେ ଦେଶରେ ଭିତ୍ତିଭୂମି ନିର୍ମାଣ ଉପରେ ଧ୍ୟାନ କେନ୍ଦ୍ରୀଭୁତ କରିଛନ୍ତି । ସେ କହିଲେ ଯେ ଭିତ୍ତିଭୂମି କହିଲେ ଆଉ କେବଳ ରାସ୍ତା ଓ ରେଳପଥ ନିର୍ମାଣ ନୁହେଁ । ସମାଜରେ ଗୁଣାତ୍ମକ ପରିବର୍ତ୍ତନ ଆଣିବା ଲାଗି ଏଥିରେ ଆହୁରି ଅନେକ ଦିଗକୁ ସାମିଲ କରାଯାଇଛି । ସେ କହିଲେ ଯେ କଠିନ ନିଷ୍ପତ୍ତି ଗ୍ରହଣ କରିବା ନେଇ ସରକାର କୁଣ୍ଠିତ ହୋଇନାହାନ୍ତି ।
    
    ପ୍ରଧାନମନ୍ତ୍ରୀ କହିଲେ ଯେ ଜିଏସଟି ଦେଶରେ ଏକ ନୂତନ ସଂସ୍କୃତିର ଆରମ୍ଭ କରୁଛି । ସେ କହିଲେ ଯେ ଭାରତର ଜନସାଧାରଣଙ୍କ ଆତ୍ମବିଶ୍ୱାସ ରହିଛି ଯେ ଭାରତକୁ ରୂପାନ୍ତରିତ କରାଯାଇ ପାରିବ ଏବଂ ଆମ ବ୍ୟବସ୍ଥା ମଧ୍ୟକୁ ପ୍ରବେଶ କରିଥିବା କେତେକ ହାନିକର କଥାରୁ ଆମକୁ ମୁକ୍ତି ମିଳିପାରିବ ।
    
    ପ୍ରଧାନମନ୍ତ୍ରୀ କହିଲେ ଯେ ଭାରତ-ମିଆଁମାର ସମ୍ପର୍କର ଶକ୍ତି ହେଉଛି ଉଭୟ ଦେଶର ଜନସାଧାରଣଙ୍କ ମଧ୍ୟରେ ଯୁଗ ଯୁଗର ବନ୍ଧନ । ଏହି ସମ୍ମିଳନୀରେ ୟଙ୍ଗୁନ ଅଂଚଳର ମୁଖ୍ୟମନ୍ତ୍ରୀ ଶ୍ରୀ ଫ୍ୟୋ ମିନ ଥେଇନ ଉପସ୍ଥିତି ଥିଲେ ।

    *****

    
    
    (Release ID: 1502159) Visitor Counter : 2