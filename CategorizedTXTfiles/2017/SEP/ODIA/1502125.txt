      ପରିବେଶ ଓ ଜଙ୍ଗଲ ମନ୍ତ୍ରଣାଳୟ

      ବାୟୁ ପ୍ରଦୂଷଣକୁ ନିୟନ୍ତ୍ରଣରେ ରଖିବା ଉପରେ ପର୍ଯ୍ୟାବରଣ ମନ୍ତ୍ରୀଙ୍କ ଗୁରୁତ୍ୱାରୋପ
      ଉପଯୁକ୍ତ କାର୍ଯ୍ୟାନୁଷ୍ଠାନ ଗ୍ରହଣ ନିମନ୍ତେ ସବୁ ରାଜ୍ୟ ସରକାରଙ୍କୁ କଡ଼ା ନିର୍ଦ୍ଦେଶ

      Posted On: 05 SEP 2017 7:42PM by PIB Bhubaneshwar

    ବାୟୁ ପ୍ରଦୂଷଣକୁ ନିୟନ୍ତ୍ରଣରେ ରଖିବା ଉପରେ ପର୍ଯ୍ୟାବରଣ ମନ୍ତ୍ରୀ ଡ଼କ୍ଟର ହର୍ଷବର୍ଦ୍ଧନ ଗୁରୁତ୍ୱାରୋପ କରିଛନ୍ତି । ଏହି ମର୍ମରେ ଡ଼କ୍ଟର ହର୍ଷବର୍ଦ୍ଧନ ଦିଲ୍ଲୀ-ଏନସିଆର ସମେତ ସବୁ ରାଜ୍ୟ ସରକାରମାନଙ୍କୁ ଯୁଦ୍ଧକାଳୀନ ଭିତ୍ତିରେ ଆବଶ୍ୟକ କାର୍ଯ୍ୟନୁଷ୍ଠାନ ଗ୍ରହଣ କରିବା ନିମନ୍ତେ ନିର୍ଦ୍ଦେଶ ଦେଇଛନ୍ତି । ବାୟୁ ପ୍ରଦୂଷଣ ପରିଚାଳନା ଲାଗି ଯେକୌଣସି ପଦକ୍ଷେପ ଗ୍ରହଣର ଆବଶ୍ୟକତା ରହିଛି ତାହା କରିବା ଲାଗି ସେ ରାଜ୍ୟ ସରକାରମାନଙ୍କୁ ପରାମର୍ଶ ଦେଇଛନ୍ତି । ଡ଼କ୍ଟର ହର୍ଷବର୍ଦ୍ଧନ କହିଛନ୍ତି ଯେ ଗତ ବର୍ଷ ଏହି ସମୟରେ ଦେଶର ବିଭିନ୍ନ ଭାଗରେ ବାୟୁ ପ୍ରଦୂଷଣ ଯୋଗୁ ଯେଉଁଭଳି ପରିସ୍ଥିତି ସୃଷ୍ଟି ହୋଇଥିଲା ଚଳିତ ବର୍ଷ ଯେପରି ତାର ପୁନରାବୃତ୍ତି ନଘଟେ ।


    ରାଜ୍ୟର ମୁଖ୍ୟ ଶାସନ ସଚିବ ତଥା ଦିଲ୍ଲୀ ଓ ଏନସିଆରର ବରିଷ୍ଠ ପଦାଧିକାରୀମାନଙ୍କ ଉଦ୍ଦେଶ୍ୟରେ ଆୟୋଜିତ ଏକ ବୈଠକରେ ଉଦ୍‌ବୋଧନ ଦେଇ ମନ୍ତ୍ରୀ ଡ଼କ୍ଟର ହର୍ଷବର୍ଦ୍ଧନ କହିଲେ ଯେ ଗତବର୍ଷ ଉତ୍ତର ଭାରତ ତଥା ରାଜଧାନୀ ଦିଲ୍ଲୀ କ୍ଷେତ୍ରରେ ବାୟୁ ପ୍ରଦୂଷଣ ଉଦ୍‌ବେଗଜନକ ସ୍ଥିତିରେ ପହଞ୍ଚିଥିଲା । ତେଣୁ ବାୟୁ ପ୍ରଦୂଷଣର ଉପଯୁକ୍ତ ପରିଚାଳନା ପ୍ରତ୍ୟେକ ଦାୟିତ୍ୱବାନ ଅଧିକାରୀଙ୍କ କର୍ତ୍ତବ୍ୟ ହୋଇପଡ଼ିଛି । ଏ ଦିଗରେ ସେମାନେ ଜନସାଧାରଣଙ୍କୁ ମଧ୍ୟ ସାମିଲ କରିବା ନିମନ୍ତେ ପ୍ରୋତ୍ସାହିତ କରିବା ଆବଶ୍ୟକ । ବାୟୁ ପ୍ରଦୂଷଣକୁ ନିୟନ୍ତ୍ରଣ କରାନଗଲେ କୌଣସି କାର୍ଯ୍ୟରେ ଲକ୍ଷ୍ୟ ହାସଲ କରିବା ଅସମ୍ଭବ । କେତେଗୋଟି ସରଳ କାର୍ଯ୍ୟପନ୍ଥା ଅବଲମ୍ବନ କରାଗଲେ ବାୟୁ ପ୍ରଦୂଷଣ ଭଳି ଜଟିଳ ସମସ୍ୟାକୁ ସହଜରେ ଏଡ଼ାଇ ଦିଆଯାଇପାରିବ । ବାୟୋମାସକୁ ଏଡ଼ାଇବା ଏବଂ ଫସଲ ଅମଳ ପରେ ପାଳକୁ କ୍ଷେତରେ ଜାଳିଦେବା ଭଳି କାର୍ଯ୍ୟକୁ ଏଡ଼ାଯାଇପାରିଲେ ଅନେକାଂଶରେ ବାୟୁ ପ୍ରଦୂଷଣ ରୋକାଯାଇପାରିବ । ଫସଲ ପାଳର ଉପଯୁକ୍ତ ପରିଚାଳନା କରାଗଲେ ସେଥିରୁ ଖତ ପ୍ରସ୍ତୁତ କରିହେବ । ସେହିଭଳି ଧୂଳି ଉଡ଼ୁଥିବା ସଡ଼କ ଉପରେ ଜଳ ସିଞ୍ଚନ କରାଗଲେ ନିକଟବର୍ତ୍ତୀ ଅଞ୍ଚଳରେ ବାୟୁ ପ୍ରଦୂଷିତକୁ ରୋକିହେବ । ସେହିଭଳି ନିର୍ମାଣକାର୍ଯ୍ୟ ତଥା ଭଙ୍ଗାଭଙ୍ଗି କାର୍ଯ୍ୟ କରାଯାଉଥିବା ସ୍ଥାନରେ ଜଳ ସିଞ୍ଚନ ହିଁ ବାୟୁ ପ୍ରଦୂଷଣକୁ ରୋକିବାର ଏକମାତ୍ର ଉପାୟ । ସେହିଭଳି ବେଆଇନ ଭାବେ ଚାଲୁଥିବା ଇଟାଭାଟିଗୁଡ଼ିକୁ ବନ୍ଦ କରିବା, ଇନ୍ଧନ ଷ୍ଟେସନଗୁଡ଼ିକରେ ଭେପର ରିକଭରୀ ସ୍ଥାପନ କରିବା, ଯାନବାହନମାନଙ୍କରେ ଅଧିକ ଭାର ନଲଦିବା ଦ୍ୱାରା ଏହି ଦିଗରେ ଅନେକ ସଫଳତା ହାସଲ କରିହେବ । ପୁନଶ୍ଚ ‘ପଲ୍ୟୁସନ୍‌ ଅଣ୍ଡର ଚେକ୍‌’ ପ୍ରମାଣପତ୍ର ପ୍ରଦାନ ବ୍ୟବସ୍ଥାକୁ ବିଧିବଦ୍ଧ ଭାବେ ଲାଗୁ କରିବା ଉପରେ ସେ ଗୁରୁତ୍ୱ ଆରୋପ କରିଥିଲେ ।


    ଡ଼କ୍ଟର ହର୍ଷବର୍ଦ୍ଧନ କହିଲେ ଯେ କେନ୍ଦ୍ର ସରକାର ପ୍ରବର୍ତ୍ତନ କରିଥିବା ସମସ୍ତ ନିୟମାବଳୀକୁ ରାଜ୍ୟ ସରକାରମାନେ ଦୀର୍ଘକାଳୀନ ତଥା କଡ଼ାକଡ଼ି ଭାବେ କାର୍ଯ୍ୟକାରୀ କରିବା ଆବଶ୍ୟକ । ପୁଣି ବିଭିନ୍ନ ପର୍ଯ୍ୟାୟର ପ୍ରଦୂଷଣକୁ ରୋକିବା ନିମନ୍ତେ ଗ୍ରେଡ଼େଡ଼୍‌ ରେସପନ୍ସ ଆକ୍ସନ ପ୍ଲାନ୍‌ ପ୍ରବର୍ତ୍ତନ କରାଯିବା ଦରକାର । ରାଜ୍ୟ ସରକାରମାନେ ଏକଥା ସୁନିଶ୍ଚିତ କରିବା ଦରକାର ଯେ ପ୍ରତ୍ୟେକ ଅଂଶୀଦାର ଯେଭଳି ପ୍ରଦୂଷଣକୁ ରୋକିବା ନିମନ୍ତେ ସଚେତନ ରହିବେ ଏବଂ ସେ ଦିଗରେ କାର୍ଯ୍ୟ କରିବେ । ଏହା ସୁନିଶ୍ଚିତ କରିବା ସରକାରଙ୍କ ଦାୟିତ୍ୱ । ତାହା ହେଲେ ପ୍ରଦୂଷଣ ଯୋଗୁ କୌଣସି ଆପାତକାଳୀନ ପରିସ୍ଥିତି ଉତ୍ପନ୍ନ ହେବନାହିଁ । ସେଥିପାଇଁ ରାଜ୍ୟ ସରକାରମାନେ କଣ୍ଟ୍ରୋଲ ରୁମ୍‌ମାନ ଖୋଲିବା ସହ ଟାସ୍କ ଫୋର୍ସ ଗଠନ କରିବା ଜରୁରି । ଟାସ୍କ ଫୋର୍ସମାନଙ୍କର ନିୟମିତ ବୈଠକ ଆୟୋଜନ କରାଇ ଉପଯୁକ୍ତ ସମୟରେ ଯେଭଳି ଉତ୍ପନ୍ନ ପରିସ୍ଥିତିର ମୁକାବିଲା କରାଯିବ ସେ ଦିଗରେ କାର୍ଯ୍ୟଯୋଜନା ପ୍ରସ୍ତୁତ କରାଯିବା ବାଂଛନୀୟ । ଅଣ୍ଡର-17 ଫିଫା ବିଶ୍ୱ କପ୍‌ ଏବଂ ଆଗାମୀ ଦୀପାବଳୀର ଉଦାହରଣ ଦେଇ ଡ଼କ୍ଟର ହର୍ଷବର୍ଦ୍ଧନ କହିଲେ ଯେ ସେହି ସମୟରେ ସ୍ୱଚ୍ଛ ବାୟୁ ସୁନିଶ୍ଚିତ କରିବା ସକାଶେ ସରକାର କେତେଗୁଡ଼ିଏ କାର୍ଯ୍ୟକ୍ରମ ହାତକୁ ନେଇଛନ୍ତି ଏବଂ ସେ ଦିଗରେ କାର୍ଯ୍ୟ ଆରମ୍ଭ କରିଛନ୍ତି । ସେଥିରୁ ଗୋଟିଏ ହେଲା- ହରିତ ଦୀପାବଳୀ - ସ୍ୱଚ୍ଛ ଦୀପାବଳୀ ଅଭିଯାନ । ଛାତ୍ରଛାତ୍ରୀମାନଙ୍କୁ ବହୁଳ ସଂଖ୍ୟାରେ ଏହି ଅଭିଯାନରେ ସାମିଲ କରାଯାଇଛି । ଏହି ମର୍ମରେ ସବୁ ରାଜ୍ୟର ମୁଖ୍ୟ ଶାସନ ସଚିବମାନଙ୍କୁ ମଧ୍ୟ ଅନୁରୋଧ କରାଯାଇଛି ଯେ ଯେଉଁ ମାନର ବାଣ ଶବ୍ଦ ତଥା ବାୟୁ ପ୍ରଦୂଷଣ କରୁଛି ତାହାର ବିକ୍ରୟକୁ ନିଷିଦ୍ଧକୁ ଯେଭଳି ସୁନିଶ୍ଚିତ କରାଯିବ । ଏହି ବ୍ୟବସ୍ଥାର କାର୍ଯ୍ୟ ପ୍ରଗତି ଉପରେ କେନ୍ଦ୍ର ସରକାର କଡ଼ା ନଜର ରଖିବେ । ଆଗାମୀ ଚାରି /ପାଞ୍ଚମାସ ପର୍ଯ୍ୟନ୍ତ , ବିଶେଷ କରି ଶୀତ ଦିନେ ଯେପରି ବାୟୁମଣ୍ଡଳ ସ୍ୱଚ୍ଛ ତଥା ନିର୍ମଳ ରହିବ ତାହା ସୁନିଶ୍ଚିତ କରିବା ଦିଗରେ ସମସ୍ତଙ୍କ ସହଯୋଗ ଏକାନ୍ତ ଜରୁରି ବୋଲି ଡ଼କ୍ଟର ହର୍ଷବର୍ଦ୍ଧନ କହିଛନ୍ତି ।


    ଏହି ସମୀକ୍ଷା ବୈଠକରେ ଉଦ୍‌ବୋଧନ ଦେଇ କେନ୍ଦ୍ର ପ୍ରଦୂଷଣ ବୋର୍ଡ଼ (ସିପିସିବି)ର ଅଧ୍ୟକ୍ଷ କହିଲେ ଯେ ପ୍ରବର୍ତ୍ତିତ ନିୟମାବଳୀକୁ କେତେ ମାତ୍ରାରେ କାର୍ଯ୍ୟକାରୀ କରାଯାଉଛି ତାହା ମନିଟର୍ କରିବା ସକାଶେ 40 ଟି ମନିଟରିଂ ଦଳ ଗଠନ କରାଯାଇଛି । ସେମାନେ ଦେଶର ବିଭିନ୍ନ ଭାଗରେ ପ୍ରଦୂଷଣ ସଂପର୍କରେ ତୀକ୍ଷ୍ଣ ନଜର ରଖିବା ସହ ଆବଶ୍ୟକ ସ୍ଥଳେ କି ପ୍ରକାର ପ୍ରତିଷେଧକ ବ୍ୟବସ୍ଥା ଗ୍ରହଣ କରାଯିବା ଆବଶ୍ୟକ ସେ ସଂପର୍କରେ ପରାମର୍ଶ ଦେବେ । ଏହି ବୈଠକରେ ପର୍ଯ୍ୟାବରଣ, ଜଙ୍ଗଲ ଓ ଜଳବାୟୁ ପରିବର୍ତ୍ତନ ରାଷ୍ଟ୍ରମନ୍ତ୍ରୀ ଡ଼କ୍ଟର ମହେଶ ଶର୍ମା, ଦିଲ୍ଲୀ ଏନସିଆରର ମୁଖ୍ୟ ଶାସନ ସଚିବ ଡ଼କ୍ଟ ଏମ ଏମ କୁଟ୍ଟି, ସିପିସିବିର ଅଧ୍ୟକ୍ଷ ଶ୍ରୀ ଏସ ପି ଏସ ପରିହାର, ହରିଆଣାର ଅତିରିକ୍ତ ମୁଖ୍ୟ ଶାସନ ସଚିବ ଶ୍ରୀମତୀ ଧୀରା ଖଣ୍ଡେଲୱାଲ, ରାଜସ୍ଥାନର ଅତିରିକ୍ତ ମୁଖ୍ୟ ଶାସନ ସଚିବ ଶ୍ରୀ ଆର କେ ଗ୍ରୋଭର, ପଞ୍ଜାବର ପର୍ଯ୍ୟାବରଣ ବିଭାଗର ପ୍ରମୁଖ ସଚିବ ଡ଼କ୍ଟର ରୋଶନ ସୁନକାରିଆ ଏବଂ ବିଭିନ୍ନ ରାଜ୍ୟ ତଥା କେନ୍ଦ୍ରଶାସିତ କ୍ଷେତ୍ରର ବରିଷ୍ଠ ପଦାଧିକାରୀ ତଥା ପ୍ରଦୂଷଣ ବୋର୍ଡ଼ର ଅଧିକାରୀମାନେ ଉପସ୍ଥିତ ଥିଲେ ।

    
    
    (Release ID: 1502125) Visitor Counter : 2