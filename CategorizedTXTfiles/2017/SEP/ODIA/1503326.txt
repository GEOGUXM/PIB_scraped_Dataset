      ରାଷ୍ଟ୍ରପତିଙ୍କ ସଚିବାଳୟ

      ହିନ୍ଦୀ ଦିବସ ଅବସରରେ ରାଜଭାଷା ପୁରସ୍କାର ପ୍ରଦାନ କଲେ ରାଷ୍ଟ୍ରପତି
      Posted On: 14 SEP 2017 5:56PM by PIB Bhubaneshwar


    ବନ୍ଧୁଗଣ ,


    ହିନ୍ଦୀ ଦିବସ ପାଳନ ଅବସରରେ ମୁଁ ସମସ୍ତ ହିନ୍ଦୀ ପ୍ରେମୀ ଏବଂ ଦେଶବାସୀଙ୍କୁ ଆଜି ଶୁଭକାମନା ଜ୍ଞାପନ କରୁଛି । ଏଥିସହ ସମସ୍ତ ପୁରସ୍କାର ବିଜେତାଙ୍କୁ ହାର୍ଦ୍ଦିକ ଅଭିନନ୍ଦନ ଜଣାଉଛି । ହିନ୍ଦୀ ଭାଷାର ଉନ୍ନତି ନିମନ୍ତେ ସେମାନଙ୍କ ଯୋଗଦାନକୁ ପ୍ରଶଂସା କରୁଛି । “ ଲୀଳା ମୋବାଇଲ ଆପ ” ମାଧ୍ୟମରେ ହିନ୍ଦୀ ଶିକ୍ଷା କରିବାର ଅନଲାଇନ ସୁବିଧା ଜନସାଧାରଣଙ୍କ ନିକଟରେ ପହଂଚାଇ ପାରିଥିବରୁ ମୁଁ ରାଜଭାଷା ବିଭାଗର ଉଦ୍ୟମକୁ ମଧ୍ୟ ସାଧୁବାଦ ଜଣାଉଛି ।


    ଆପଣମାନେ ସମସ୍ତେ ଏ ବିଷୟରେ ଅବଗତ ଅଛନ୍ତି ଯେ ଭାରତର ସମ୍ବିଧାନ ସଭା ଦ୍ୱାରା ସେପ୍ଟେମ୍ବର 14 , 1949 ତାରିଖ ଦିନ ଦେବନାଗରୀ ଲିପିରେ ହିନ୍ଦୀ ଭାଷାକୁ ଭାରତୀୟ ସଂଘର ରାଜଭାଷା ବୋଲି ଗ୍ରହଣ କରାଯାଇଥିଲା । ରାଷ୍ଟ୍ରଭାଷା ପ୍ରଚାର ସମିତିର ପରାମର୍ଶ କ୍ରମେ ଏହି ଦିବସର ମହତ୍ୱକୁ ସ୍ମରଣ ରଖିବା ତଥା ହିନ୍ଦୀ ଭାଷାର ପ୍ରସାର ଲାଗି 1953 ମସିହା ସେପ୍ଟେମ୍ବର 14 ତାରିଖ ଠାରୁ ପ୍ରତିବର୍ଷ ହିନ୍ଦୀ ଦିବସ ପାଳନ କରାଯାଇଆସୁଛି । ହିନ୍ଦୀକୁ ଭାରତୀୟ ସଂଘର ରାଜଭାଷା ଭାବେ ଚୟନ କରାଯିବା ନିମନ୍ତେ ସମ୍ବିଧାନ ସଭାର ନିର୍ଣ୍ଣୟ ପଛରେ ସ୍ୱାଧୀନତା ଆନ୍ଦୋଳନ ବେଳେ ଦେଶର ଜନମାନସକୁ ପରସ୍ପର ସହ ଯୋଡିବାରେ ହିନ୍ଦୀର ମହତ୍ୱପୂର୍ଣ୍ଣ ଯୋଗଦାନ ରହିଥିଲା ।


    ମହାତ୍ମାଗାନ୍ଧୀ , ସୁଭାଷ ଚନ୍ଦ୍ର ବୋଷ ଏବଂ ଆଚାର୍ଯ୍ୟ କାକା କାଲେଲକରଙ୍କର ନିଜ ମାତୃଭାଷା ଗୁଜରାଟୀ , ବଙ୍ଗଳା ଓ ମରାଠୀ ଥିଲା । କିନ୍ତୁ ଏହି ମହାପୁରୁଷମାନେ ହିନ୍ଦୀ ଭାଷାର ଦେଶକୁ ଯୋଡିବାକୁ ଥିବା ସାମର୍ଥ୍ୟକୁ ଭଲ ଭାବେ ଚିହ୍ନିଥିଲେ । ସ୍ୱାଧୀନତା ଆନ୍ଦୋଳନ ବେଳେ ଏହି ମହାପୁରୁଷଗଣଙ୍କ ନେତୃତ୍ୱରେ ୱାର୍ଦ୍ଧାଠାରେ ରାଷ୍ଟ୍ରଭାଷା ପ୍ରଚାର ସମିତି ସ୍ଥାପନ କରାଯାଇଥିଲା । ଏମାନଙ୍କ ପୂର୍ବରୁ ସ୍ୱାମୀ ଦୟାନନ୍ଦ ସରସ୍ୱତୀ , ଆନି ବେସାନ୍ତ ତଥା କେଶବ ସେନଙ୍କ ପରି ବିଭୂତିମାନେ ହିନ୍ଦୀଭାଷାକୁ ପ୍ରସାର କରିବା ଉପରେ ଗୁରୁତ୍ୱ ଆରୋପ କରିଥିଲେ । ଯଦ୍ୟପି ଏମାନଙ୍କର ମାତୃଭାଷା ହିନ୍ଦୀ ନଥିଲା । ସ୍ୱାଧୀନତା ପରେ ଏହି ଜନଭାଷାର ସଫଳ ପ୍ରୟୋଗ ମରାଠୀ ଭାଷାଭାଷୀ ବିନୋବା ଭାବେ ଭୂଦାନ ଆନ୍ଦୋଳନ ସମୟରେ କରିଥିଲେ ।


    ମୂଳ ବିଦେଶୀ ବିଦ୍ୱାନଙ୍କ ଦ୍ୱାରା ହିନ୍ଦୀ ଭାଷାର ସେବା କରିଥିବା ଅନେକ ବ୍ୟକ୍ତିତ୍ୱଙ୍କ ଉଦାହରଣ ରହିଛି । ବେଲଜିୟମରେ ଜନ୍ମଲାଭ କରିଥିବା ଫାଦର କାମିଲ ବୁକ୍କେଙ୍କ “ ଇଂରାଜୀ ହିନ୍ଦୀ ଶଦ୍ଦକୋଷ ” ସବୁଠାରୁ ଲୋକପ୍ରିୟ । ହିନ୍ଦୀ ଭାଷାର ମହାନ ଲେଖକ ମୁନସୀ ପ୍ରେମଚନ୍ଦଙ୍କ ଗଳ୍ପସବୁ ପ୍ରତ୍ୟେକ ଭାରତୀୟ ଭାଷାରେ ଉପଲବଧ ଏବଂ ଆଦୃତ । ବାସ୍ତବିକ ତାଙ୍କ ଗଳ୍ପରେ ମୁଁ ସମ୍ପୂର୍ଣ୍ଣ ଭାରତର ପ୍ରତିଛବି ଦେଖିବାକୁ ପାଏ ।


    ଆମ ସମ୍ବିଧାନ ଭାଷାସୂଚୀରେ ହିନ୍ଦୀ ସହିତ ୨୨ଟି ଭାରତୀୟ ଭାଷା ରହିଛି । ଏଥିସହ ସମ୍ବିଧାନରେ ହିନ୍ଦୀର ପ୍ରଚାର ଓ ପ୍ରସାର ନିମନ୍ତେ କିଛି ନିର୍ଦ୍ଦେଶିକା ମଧ୍ୟ ପ୍ରଦାନ କରାଯାଇଛି । ଏହିସବୁ ନିର୍ଦ୍ଦେଶିକା ଅନୁସାରେ , ବିକାଶ ନିମନ୍ତେ ହିନ୍ଦୀ ଭାଷା ଭାରତର ସାମଗ୍ରିକ ସାମାଜିକ ସଂସ୍କୃତିକୁ ବ୍ୟକ୍ତ କରିବାରେ ସମର୍ଥ ହୋଇପାରିବ ।


    ଅନ୍ୟ ଭାରତୀୟ ଭାଷା କହୁଥିବା ଆମର ଦେଶବାସୀ ଅତ୍ୟନ୍ତ ଉତ୍ସାହର ସହ ହିନ୍ଦୀକୁ ଆପଣାଇଛନ୍ତି । ସେଥିପାଇଁ ହିନ୍ଦୀ ଭାଷୀ ଲୋକମାନେ ପ୍ରୟାସ କରିବା ଆବଶ୍ୟକ । ଯେତେବେଳେ ହିନ୍ଦୀ ଭାଷୀ ଲୋକ ଅନ୍ୟ ପ୍ରାନ୍ତୀୟ ଭାଷା ଶିକ୍ଷା କରିବେ , ସେତେବେଳେ ଅନ୍ୟମାନେ ହିନ୍ଦୀ ଶିଖିବା ଲାଗି ଆପେ ଉତ୍ସାହିତ ହେବେ ।


    ସମସ୍ତ ଭାରତୀୟ ଭାଷାକୁ ସହଯୋଗ ଓ ସମାନତା ସହିତ ଆଗକୁ ବଢ଼ାଇବା ଦାୟିତ୍ୱ ଆମ ସମସ୍ତଙ୍କର । ଯେତେବେଳେ କୌଣସି ହିନ୍ଦୀଭାଷା ଅନ୍ୟ ଭାଷା କହୁଥିବା ଭାଇ ଭଉଣୀମାନଙ୍କୁ ୱଣକ୍କମ , ସତ - ସିରି - ଅକାଲ , ଆଦାବ ସହ ଅଭିବାଦନ କରନ୍ତି , ସେଇ ମୁହୂର୍ତରେ ଭାଷା , ଭାବନା ଓ ସମ୍ମାନ ସ୍ତରରେ ଉଭୟେ ପରସ୍ପର ସହ ଯୋଡି ହୋଇ ଯାଆନ୍ତି ।


    ସାରା ଦୁନିଆକୁ ଗୋଟିଏ ପରିବାର ଭଳି ହେତୁ କରୁଥିବା “ ବସୁଧୈବ କୁଟୁମ୍ବକମ ” ଭଳି ଉଦାରବାଦୀ ଭାବନା ହିନ୍ଦୀ ଭାଷା ଏବଂ କଥନିକା ମଧ୍ୟରୁ ଆହରଣ କରିବାର କ୍ଷମତା ହିନ୍ଦୀର ରହିଛି । ଏହି କ୍ଷମତାକୁ ଆମମାନଙ୍କୁ ସମ୍ପୂର୍ଣ୍ଣ ଉପଯୋଗ କରିବା ଆବଶ୍ୟକ ।


    ଆମ ଦେଶରେ ଓକିଲ ଓ ଡାକ୍ତରଙ୍କ ଭାଷା ଅଧିକାଂଶ ଲୋକ ବୁଝିପାରନ୍ତି ନାହିଁ । କିନ୍ତୁ ଏବେ ଧୀରେ ଧୀରେ ସେ ଅବସ୍ଥାରେ ପରିବର୍ତନ ଘଟୁଛି । କିନ୍ତୁ ରାଜ୍ୟରେ କୋର୍ଟ କଚେରୀରେ ହିନ୍ଦୀରେ ଜବାବ ସୁଆଲ କରାଯିବାର ଧାରା ବୃଦ୍ଧି ପାଇବାରେ ଲାଗିଛି । ପୁଣି ବିଚାରପତିଙ୍କ ରାୟ ବି ହିନ୍ଦୀରେ ଦିଆଯିବା ଆରମ୍ଭ ହୋଇଛି । ସେହିପରି ଯଦି ଡାକ୍ତରମାନେ ସେମାନଙ୍କ ପରାମର୍ଶ ସୂଚୀ ଇଂରେଜୀ ସହ ଦେବନାଗରୀ ଲିପିରେ ଓ ଅନ୍ୟସ୍ଥାନୀୟ ଲିପିରେ ଲେଖିବା ଆରମ୍ଭ କରିବେ ତା ହେଲେ ଡାକ୍ତର ଓ ରୋଗୀଙ୍କ ମଧ୍ୟରେ ଥିବା ଦୂରତା ଆପେ ଆପେ କମିଯିବ । ଏଭଳି ପରିବର୍ତନ ଦେଖିବାକୁ ଯେତିକି ସହଜ , ଏହାର ପ୍ରଭାବ ସେତିକି ବ୍ୟାପକ ଓ ଗଭୀର । ଏଭଳି ଉପାୟ ଦେଶର ଅନ୍ୟ କ୍ଷେତ୍ରରେ ବି ଗ୍ରହଣ କରାଯାଇପାରିବ ।


    ହିନ୍ଦୀ କେବଳ ଅନୁବାଦର ଭାଷା ନୁହେଁ ଏହା ସମ୍ବାଦର ଭାଷା । ଅନ୍ୟ ଯେକୌଣସି ଭାଷା ପରି ହିନ୍ଦୀ ବି ମୌଳିକ ଚିନ୍ତାଧାରାର ଭାଷା । ମୋତେ ଏକଥା ଜାଣି ଖୁସି ଲାଗୁଛି ଯେ ଏବେ ସରକାରୀ କର୍ମଚାରୀ ତଥା ସାଧାରଣ ନାଗରିକମାଙ୍କୁ ମୌଳିକ ପୁସ୍ତକ ରଚନା ଲାଗି ପୁରସ୍କାର ପ୍ରଦାନର ବ୍ୟବସ୍ଥା କରାଯାଇଛି ।


    ନୂତନ ତଥା ପ୍ରଯୁକ୍ତିଯୁକ୍ତ ଶଦ୍ଦ ବ୍ୟତୀତ ମଧ୍ୟ ଅନୁବାଦକୁ ଆପଣାଯାଇ ପାରିବ । ରେଲୱେ ଷ୍ଟେସନ ଏବଂ ରେଜିଷ୍ଟାର ଭଳି ଶଦ୍ଦ କୌଣସି ବିକଳ୍ପ ଅନୁବାଦ ବିନା ଅନେକ ବର୍ଷ ତଳୁ ହିନ୍ଦୀ ସହ ଓତଃପ୍ରୋତ ଭାବେ ମିଳିସାରିଛି । ସେହିଭଳି ଅନେକ ନୂଆ ନୂଆ ଶଦ୍ଦକୁ ବି ହିନ୍ଦୀ ଭାଷାରେ ମିଶ୍ରଣ ଘଟାଯିବା ଉଚିତ । ଅନ୍ୟଥା ସେପରି ଶଦ୍ଦର ହିନ୍ଦୀ ଅନୁବାଦ ବିନା ଭାଷାର ସହଜତା ହ୍ରାସପାଇବ । ଶଦ୍ଦାବଳୀ ପ୍ରସ୍ତୁତ କଲାବେଳେ ସ୍ପଷ୍ଟତା ଏବଂ ସରଳତା ପ୍ରତି ବିଶେଷ ଧ୍ୟାନ ଦିଆଯିବା ଆବଶ୍ୟକ । ସରଳତାର ସହିତ ହିନ୍ଦୀ ଭାଷାର ପ୍ରୟୋଗରେ ସମାନତା ଆଣିବା ଅଧିକ ସହଜ ହୋଇପାରିବ ।


    ହିନ୍ଦୀ ଭାଷା ମାଧ୍ୟମରେ ଶିକ୍ଷିତ ଯୁବକଯୁବତୀମାନଙ୍କୁ ରୋଜଗାର ମିଳିବାର ଅବସର ଯଥେଷ୍ଟ ମିଳିପାରିବ । ଏହି ଉଦ୍ଦେଶ୍ୟରେ ନିରନ୍ତର ପ୍ରୟାସ ଜାରି ରହିବା ଉଚିତ । ମୋତେ ଏକଥା ଜାଣି ଖୁସି ଲାଗୁଛି ଯେ ହିନ୍ଦୀରେ ଅନେକ ଗୁଡିଏ ବୈଷୟିକ ଓ ବ୍ୟବସାୟିକ ପାଠ୍ୟକ୍ରମ ଏବେ ପଢ଼ାଯାଉଛି ।


    ଭାଷାର ଆଧାର ପିଲାଦିନରୁ ହିଁ ମଜଭୁତ ହୋଇଥାଏ । ତେଣୁ ବିଦ୍ୟାଳୟ ଶିକ୍ଷାରେ ହିନ୍ଦୀର ସ୍ୱରୂପ ଉପରେ ଅଧିକ କାର୍ଯ୍ୟ କରାଯିବା ଉଚିତ । ହିନ୍ଦୀରେ ଉତମ ଶିଶୁସାହିତ୍ୟର ବିଶାଳ ଭଣ୍ଡାର ରହିଛି । ଏଥି ସହ ବିଭିନ୍ନ ବିଷୟରେ ଉକ୍ରୃଷ୍ଟ ବାଳ ପୁସ୍ତକଗୁଡିକର ବ୍ୟାପକ ପ୍ରକାଶନ କରାଯିବା ଆବଶ୍ୟକ । ଏହା ଅତ୍ୟନ୍ତ ଜରୁରୀ ।


    ଆମେ ଲକ୍ଷ୍ୟ କରିପାରିବା ଯେ ହିନ୍ଦୀ ତଥା ଅନ୍ୟ ଭାରତୀୟ ଭାଷାର ପହଂଚ ଯେତିକି ବ୍ୟାପକ ସେତିକି ମାତ୍ରାରେ ଗଭୀର । ହିନ୍ଦୀ ସମ୍ବାଦପତ୍ର ଗୁଡିକରେ ପାଠକ ସଂଖ୍ୟା ଇଂରେଜୀ ସମ୍ବାଦପତ୍ର ପାଠକଙ୍କ ତୁଳନାରେ ଢ଼େର ଗୁଣରେ ଅଧିକ ବୋଲି ଆକଳନ କରାଯାଇଛି । ହିନ୍ଦୀ ତଥା ଅନ୍ୟ ଭାରତୀୟ ଭାଷାରେ ପ୍ରକାଶିତ ଅନେକ ସମ୍ବାଦପତ୍ରର ପ୍ରସାରଣ ଇଂରାଜୀ ଦୈନିକ ତୁଳନାରେ ଯଥେଷ୍ଟ ଅଧିକ ।


    ତେଣୁ ହିନ୍ଦୀ ସମେତ ଅନ୍ୟ ଭାରତୀୟ ଭାଷାରେ ଇଂଟରନେଟର ପ୍ରୟୋଗ ଇଂରାଜୀ ଇଂଟରନେଟ ପ୍ରୟୋଗଠାରୁ ଅଧିକ ହୋଇଗଲାଣି । ଅନୁମାନ କରାଯାଉଛି ଯେ 2021 ସୁଦ୍ଧା , ଆମ ଦେଶରେ ଆମ ଦେଶବାସୀ ଇଂରାଜୀ ଠାରୁ ହିନ୍ଦୀ ଭାଷାରେ ଅଧିକ ମାତ୍ରାରେ ଇଂଟରନେଟ ଉପଯୋଗ କରୁଥିବେ । ସେଥିଯୋଗୁ ଇଂଟନେଟ ଓ ମୋବାଇଲ ଫୋନ ଉପରେ ଆଧାରିତ ସେବାମାନ ବି ହିନ୍ଦୀ ମାଧ୍ୟମରେ ଅଧିକ ଉପଯୋଗୀ ହୋଇପାରିବ ।


    ଡିଜିଟାଲ ସାକ୍ଷାରତାକୁ ପ୍ରୋତ୍ସାହନ ଦିଆଗଲେ ହିନ୍ଦୀ ଭାଷାକୁ ଅଧିକ ବଳ ମିଳିବ । ରାଜଭାଷା ବିଭାଗ ଦ୍ୱାରା ଇ - ମହାଶବ୍ଦ କୋଷର ଅନଲାଇନ ଉପଲବଧ କରାଗଲେ ହିନ୍ଦୀ ଭାଷାର ପ୍ରୟୋଗକୁ ସହାୟତା ମିଳିବ ।


    ହିନ୍ଦୀ ବିଶ୍ୱବଜାରରେ ଏକ ପ୍ରଭାବଶାଳୀ ଭାଷା ରୂପରେ ମୁଣ୍ଡ ଟେକୁଛି । ଏହି ବଜାର ପାଇଁ ବିଶ୍ୱର ସବୁଠାରୁ ବଡ ବଡ କମ୍ପାନୀମାନେ ହିନ୍ଦୀକୁ ଧ୍ୟାନରେ ରଖି ବିଭିନ୍ନ ପ୍ରକାର ସୁବିଧା ଉପଲବଧ କରୁଛନ୍ତି । କମ୍ଫ୍ୟୁଟର ପ୍ରୋଗାମିଂରେ ଜ୍ଞାନଥିବା ବିଶେଷଜ୍ଞ ମାନେ ସ୍ୱୀକାର କରନ୍ତି ଯେ କମ୍ଫ୍ୟୁଟିଂ ଲାଙ୍ଗୁଏଜ ପାଇଁ ହିନ୍ଦୀ ଏକ ଅନୁକୂଳ ଭାଷା । ଦେବନାଗରୀ ଲିପିର ବୈଜ୍ଞାନିକତାକୁ ବି ପ୍ରଶଂସା କରାଯାଉଛି ।


    ବିଶ୍ୱ ବଜାରରେ ହିନ୍ଦୀର ଏପରି ମାନ୍ୟତା କାରଣରୁ ସଫଳ ବିଦେଶୀ ଚଳଚ୍ଚିତ୍ରଗୁଡିକର ଡବିଂ ହିନ୍ଦୀରେ ପ୍ରଦର୍ଶନ କରାଯାଉଛି । ଗୋଟିଏ ପଟେ ବିଦେଶୀ ଭାଷାର ମନୋଂରଜନ ସାମଗ୍ରୀ ହିନ୍ଦୀ ଭାଷାଭାଷୀ ଲୋକମାନଙ୍କ ପାଇଁ ପ୍ରସ୍ତୁତ କରାଯାଉଥିବା ବେଳେ ଅପର ପକ୍ଷରେ ହିନ୍ଦୀ ଭାଷାରେ ପ୍ରସ୍ତୁତ ଫିଲ୍ମ ତଥା ଟିଭି କାର୍ଯ୍ୟକ୍ରମର ଲୋକପ୍ରିୟତା ସମଗ୍ର ବିଶ୍ୱରେ ବୃଦ୍ଧି ପାଇବାରେ ଲାଗିଛି ।


    ଏଥି ସହ ବିଦେଶରେ ହିନ୍ଦୀ ଭାଷା ଶିକ୍ଷା କରୁଥିବା ଲୋକଙ୍କ ସଂଖ୍ୟା ବୃଦ୍ଧି ପାଇବାରେ ଲାଗିଛି । ନିକଟରେ ବେଲାରୁସର ରାଷ୍ଟ୍ରପତି ମୋତେ ସାକ୍ଷାତ କରିଥିଲେ । ସେ ମୋତେ ସୂଚାଇଥିଲେ ଯେ ଏଇ ମାସରୁ ବେଲାରୁସର ଷ୍ଟେଟ ୟୁନିଭରସିଟିରେ ହିନ୍ଦୀ ପଢ଼ା ଆରମ୍ଭ କରାଯାଉଛି ।


    ଭାଷା ସଦାବେଳେ ପରସ୍ପରକୁ ଯୋଡିଥାଏ । ପୁଣି ଥରେ ମୁଁ ଆପଣମାନଙ୍କୁ ସମସ୍ତଙ୍କୁ ହିନ୍ଦୀ ଦିବସର ଶୁଭକାମନା ଜ୍ଞାପନ କରୁଛି ।


    *************

    
    
    (Release ID: 1503326) Visitor Counter : 2