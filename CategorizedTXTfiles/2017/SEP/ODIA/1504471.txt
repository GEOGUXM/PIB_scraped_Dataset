      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ସହାୟକ ସଚିବମାନଙ୍କ ଉଦଯାପନୀ ଅଧିବେଶନ
      ପ୍ରଧାନମନ୍ତ୍ରୀଙ୍କ ଆଗରେ ପ୍ରଶାସନ ସଂକ୍ରାନ୍ତ ରିପୋର୍ଟ ଉପସ୍ଥାପନ କଲେ 2015 ବ୍ୟାଚର ଆଇଏଏସ ଅଧିକାରୀ

      Posted On: 26 SEP 2017 7:57PM by PIB Bhubaneshwar

    ସହାୟକ ସଚିବମାନଙ୍କର ଉଦଯାପନୀ ଅଧିବେଶନର ଅଂଶବିଶେଷ ଭାବେ 2015 ବ୍ୟାଚର ଆଇଏଏସ ଅଧିକାରୀମାନେ ଆଜି ନୂଆଦିଲ୍ଲୀଠାରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଉପସ୍ଥିତିରେ ପ୍ରଶାସନ ସଂକ୍ରାନ୍ତ ରିପୋର୍ଟ ଉପସ୍ଥାପନ କରିଛନ୍ତି ।


    ସହାୟକ ସଚିବମାନଙ୍କ ଦ୍ୱାରା ପ୍ରଶାସନର ବିଭିନ୍ନ ବିଷୟବସ୍ତୁ ଆଧାରୀତ 8 ଟି ମନୋନୀତ ପ୍ରସଙ୍ଗ ଉପରେ ରିପୋର୍ଟ ଉପସ୍ଥାପନ କରିଥିଲେ । ଏହି ପ୍ରସଙ୍ଗଗୁଡିକ ମଧ୍ୟରେ ରହିଛି ଦୁର୍ଘଟଣା ପିଡୀତ ବ୍ୟକ୍ତିଙ୍କୁ ତ୍ୱରୀତ ସହାୟତା , ବ୍ୟକ୍ତିଗତ ସ୍ତରରେ ଅଙ୍ଗାରକାମ୍ଳ ଉତ୍ସର୍ଜନ ମାତ୍ରାର ଯାଞ୍ଚ , ଆର୍ଥିକ ଅନ୍ତର୍ଭୁକ୍ତୀକରଣ , ଗ୍ରାମାଂଚଳ ଆୟରେ ଉନ୍ନତି , ତଥ୍ୟ ଆଧାରୀତ ଗ୍ରାମ୍ୟ ସମୃଦ୍ଧି , ଐତିହ୍ୟ ପର୍ଯ୍ୟଟନ , ରେଳ ନିରାପତ୍ତା ଏବଂ କେନ୍ଦ୍ରୀୟ ସଶସ୍ତ୍ର ବାହିନୀ ।


    ଏହି ଅବସରରେ ନିଜର ବକ୍ତବ୍ୟ ରଖି ପ୍ରଧାନମନ୍ତ୍ରୀ କହିଥିଲେ ଯେ ବରିଷ୍ଠ ଓ କନିଷ୍ଠ ପ୍ରଶାସନିକ ଅଧିକାରୀମାନେ ମିଳିତ ଭାବେ ପରସ୍ପର ମଧ୍ୟରେ ଉତ୍ତମ ଯୋଗସୂତ୍ର ରକ୍ଷାକରି ରିପୋର୍ଟ ପ୍ରସ୍ତୁତ କରିବା , ବାସ୍ତବିକ ଏକ ମହତ୍ତ୍ୱପୂର୍ଣ୍ଣ କାର୍ଯ୍ୟ । ଏହି ମତ ବିନିମୟ ଅନୁଭୂତିରୁ କନିଷ୍ଠ ଓ ଯୁବ ଅଧିକାରୀମାନେ ଅନେକ କିଛି ଶିକ୍ଷା ଲାଭ କରି ନିଜ କର୍ମମୟ ଜୀବନରେ ତାର ଉପଯୋଗ କରିପାରିବେ । ଏବେ ଯୁବ ଅଧିକାରୀମାନେ ଜିଏସଟି ବ୍ୟବସ୍ଥାର ରୂପାୟନ ଓ ସୁପରିଚାଳନା ଡିଜିଟାଲ କାରବାରକୁ ଅଧିକ ବଢାଇବା , ବିଶେଷକରି ଭୀମ୍ ଆପ ଜରିଆରେ ଅର୍ଥ ନେଣଦେଣକୁ ପ୍ରୋତ୍ସାହୀତ କରିବା ଉପରେ ଅଧିକ ଗୁରୁତ୍ୱ ଦେବାକୁ ପ୍ରଧାନମନ୍ତ୍ରୀ ପରାମର୍ଶ ଦେଇଥିଲେ ।


    ନୂଆକରି ପ୍ରଚଳିତ ହୋଇଥିବା ସରକାରୀ ଇ-ବଜାର ସ୍ଥଳୀ (ଜିଇଏମ) ବ୍ୟବସ୍ଥାକୁ ଉତ୍ତମ ଭାବେ କାର୍ଯ୍ୟାନ୍ୱୟନ କରିବା ଦିଗରେ ସବୁ ଅଧିକାରୀ ପ୍ରୟାସ କରିବାକୁ ପଡିବ । ଏହା ଦ୍ୱାରା ସରକାରୀ ଆହରଣ/ ସଂଗ୍ରହ ପ୍ରକ୍ରୀୟାରେ ମଧ୍ୟସ୍ଥି ବା ଦଲାଲମାନଙ୍କୁ ଦୂରେଇ ରଖାଯିବା ସହ ଅନେକ ସରକାରୀ ଅର୍ଥ ସଂଚୟ ହୋଇପାରିବ ।


    ଗ୍ରାମ୍ୟ ବିଦ୍ୟୁତକରଣ ଏବଂ ଖୋଲା ଶୌଚମୁକ୍ତ ଲକ୍ଷ୍ୟ ହାସଲ ସଂପର୍କରେ ସୂଚନା ଦେଇ ପ୍ରଧାନମନ୍ତ୍ରୀ କହିଥିଲେ ଯେ ସରକାରୀ ଅଧିକାରୀମାନେ ଶତ ପ୍ରତିଶତ ଲକ୍ଷ୍ୟ ହାସଲ ଦିଗରେ ପ୍ରୟାସ କରିବାକୁ ପଡିବ । 2022 ସୁଦ୍ଧା ଆମ ସ୍ୱାଧୀନତା ସଂଗ୍ରାମୀମାନେ ଦେଖିଥିବା ସ୍ୱପ୍ନର ଭାରତ ଗଠନ କରିବା ଦିଗରେ ସରକାରୀ ଅଧିକାରୀମାନେ ନିଷ୍ଠାର ସହ କାର୍ଯ୍ୟ କରିବାକୁ ସେ ଆହ୍ୱାନ ଦେଇଥିଲେ । ସରଳ ଓ ନିରାଡମ୍ବର ପୃଷ୍ଠଭୂମିରୁ ଆସିଥିବା ଅଧିକାରୀମାନେ ଯୁବ ଛାତ୍ରମାନଙ୍କୁ ଭେଟି ସେମାନଙ୍କୁ ରାଷ୍ଟ୍ରଗଠନର ବିଭିନ୍ନ ଦିଗରେ ଉତ୍ସାହୀତ କରିବାକୁ ପ୍ରଧାନମନ୍ତ୍ରୀ ପରାମର୍ଶ ଦେଇଥିଲେ । ସେ କହିଥିଲେ ଯେ ଉତ୍ତମ ଯୋଗାଯୋଗ ଦ୍ୱାରା ମଣିଷ - ମଣିଷ ମଧ୍ୟରେ ସହାନୁଭୂତି ଓ ଅନୁକମ୍ପା ବୃଦ୍ଧି ପାଇଥାଏ ।


    ବର୍ତ୍ତମାନ ସରକାରୀ ଅଧିକାରୀମାନଙ୍କର ପ୍ରଥମ ଲକ୍ଷ୍ୟ ହେଲା ରାଷ୍ଟ୍ର ଓ ଜନମଙ୍ଗଳ । ଏହାକୁ ଦୃଷ୍ଟିରେ ରଖି ଅଧିକାରୀମାନେ ଦଳଗତ ଭାବନା ଓ ଉତ୍ସାହରେ ଯେଉଁଠାରେ ଏବଂ ଯେଉଁ ପରିସ୍ଥିତିରେ ହେଲେ ମଧ୍ୟ କାର୍ଯ୍ୟ କରିବାକୁ ପ୍ରଧାନମନ୍ତ୍ରୀ ଆହ୍ୱାନ ଦେଇଥିଲେ ।


    **********

    
    
    (Release ID: 1504471) Visitor Counter : 2