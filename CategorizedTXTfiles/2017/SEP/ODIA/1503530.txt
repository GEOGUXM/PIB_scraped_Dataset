      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଆର୍ଥିକ କ୍ଷେତ୍ରରେ ସାଇବର ଅପରାଧକୁ ରୋକିବା ପାଇଁ ଗ୍ରହଣ କରାଯାଇଥିବା ବ୍ୟବସ୍ଥାର ସମୀକ୍ଷା କଲେ ସ୍ୱରାଷ୍ଟ୍ରମନ୍ତ୍ରୀ
      Posted On: 19 SEP 2017 8:32PM by PIB Bhubaneshwar


    ସ୍ୱରାଷ୍ଟ୍ର ମନ୍ତ୍ରୀ ଶ୍ରୀ ରାଜନାଥ ସିଂହଙ୍କ ଅଧ୍ୟକ୍ଷତା ଆଜି ଆର୍ଥିକ କ୍ଷେତ୍ରରେ ସାଇବର ଅପରାଧକୁ ରୋକିବା ନିମନ୍ତେ ଗ୍ରହଣ କରାଯାଇଥିବା ବ୍ୟବସ୍ଥାର କାର୍ଯ୍ୟକାରିତା ସମ୍ପର୍କରେ ଏକ ସମୀକ୍ଷା ବୈଠକ ଅନୁଷ୍ଠିତ ହୋଇଯାଇଛି । ଏହି ବୈଠକରେ ସମ୍ପୃକ୍ତ ସମସ୍ତ ଏଜେନ୍ସି ଏବଂ କେତେକ ରାଜ୍ୟ ସରକାରଙ୍କ ପ୍ରତିନିଧି ଯୋଗଦେଇ ଏ ସମ୍ପର୍କରେ ଗ୍ରହଣ କରାଯାଇଥିବା ବ୍ୟବସ୍ଥା ଉପରେ ପୁଙ୍ଖାନୁପୁଙ୍ଖ ଆଲୋଚନା କରିଥିଲେ । ବିଶେଷ କରି କାର୍ଡ ଏବଂ ଇ-ୱାଲେଟ କ୍ଷେତ୍ରରେ ସାଇବର ଅପରାଧର ମାତ୍ରା ବୃଦ୍ଧି ପାଉଥିବାରୁ ସ୍ୱରାଷ୍ଟ୍ର ମନ୍ତ୍ରୀ ଉଦବେଗ ପ୍ରକଟ କରିଥିଲେ ।


    ତେଣୁ ଆର୍ଥିକ କ୍ଷେତ୍ରରେ ସାଇବର ଅପରାଧର ମାତ୍ରାକୁ ରୋକିବା ସକାଶେ ବୈଠକରେ ବିସ୍ତୃତ ଆଲୋଚନା କରାଯାଇଥିଲା । ବିଭିନ୍ନ ଅପରାଧ ନିୟନ୍ତ୍ରଣ ଏଜେନ୍ସି ଗ୍ରହଣ କରିଥିବା ବ୍ୟବସ୍ଥା ସମ୍ପର୍କରେ ସେମାନଙ୍କର ନମୁନା ପ୍ରଦର୍ଶନ କରିବା ସହ ସ୍ୱରାଷ୍ଟ୍ର ମନ୍ତ୍ରୀ ଶ୍ରୀ ସିଂହଙ୍କୁ ସେ ସମ୍ପର୍କରେ ଅବଗତ କରାଇଥିଲେ । ଦେଶରେ ଏବେ ଆର୍ଥିକ କ୍ଷେତ୍ରରେ ସାଇବର ଅପରାଧର ମାତ୍ରା ବୃଦ୍ଧି ପାଉଥିବାରୁ ଏହାକୁ ରୋକିବା ନିମନ୍ତେ ସମସ୍ତ ପ୍ରକାର ବ୍ୟବସ୍ଥା ଗ୍ରହଣ କରିବାକୁ ସେମାନଙ୍କୁ ପରାମର୍ଶ ଦେଇଥିଲେ । ଏହା ଏବେ ଦେଶ ପାଇଁ ସବୁଠାରୁ ବଡ଼ ଚ୍ୟାଲେଞ୍ଜରେ ପରିଣତ ହୋଇଛି ।


    ଏଭଳି ପରିସ୍ଥିତିର ମୁକାବିଲା ନିମନ୍ତେ ଉଭୟ ଆଇନଗତ ଏବଂ ପ୍ରଯୁକ୍ତିଗତ ପଦକ୍ଷେପ ଗ୍ରହଣ କରାଯିବା ଆବଶ୍ୟକ । ଏଥିପାଇଁ ପୁଲିସ ଅଧିକାରୀ , ନ୍ୟାୟିକ ଅଧିକାରୀ , ଅପରାଧ ଅନୁସନ୍ଧାନ ବିଜ୍ଞାନୀ ତଥା ବ୍ୟାଙ୍କିଙ୍ଗ ସେକ୍ଟରରେ କାର୍ଯ୍ୟରତ ଅଧିକାରୀ ଓ କର୍ମଚାରୀଙ୍କ ଦକ୍ଷତା ବୃଦ୍ଧି ଏକାନ୍ତ ଜରୁରୀ । ତେଣୁ ସାଇବର ଅପରାଧ ନିରାକରଣ ପଦକ୍ଷେପମାନ ଯୁଦ୍ଧକାଳୀନ ଭିତ୍ତିରେ ଗ୍ରହଣ କରିବା ନିମନ୍ତେ ସଂପୃକ୍ତ ଏଜେନ୍ସିମାନଙ୍କୁ ପରାମର୍ଶ ଦିଆଯାଇଛି । ତା ଛଡା ଅତ୍ୟାଧୁନିକ ସାଇବର ଫରେନସିକ ଉପକରଣ ଆହରଣ ଲାଗି ନିର୍ଦ୍ଦେଶ ଦିଆଯାଇଛି ।


    ସ୍ୱରାଷ୍ଟ୍ରମନ୍ତ୍ରୀ ଏହି ପରିପ୍ରେକ୍ଷୀରେ ସମସ୍ତ ସଂପୃକ୍ତ ଏଜେନ୍ସିମାନଙ୍କୁ ନିର୍ଦ୍ଦିଷ୍ଟ ସମୟସୀମା ମଧ୍ୟରେ ଆବଶ୍ୟକ କାର୍ଯ୍ୟପନ୍ଥା ଗ୍ରହଣ କରିବାକୁ ନିର୍ଦ୍ଦେଶ ଦେଇଛନ୍ତି । ପୁଣି ବିଭିନ୍ନ ଅପରାଧ ନିରାକରଣ ଏଜେନ୍ସିଙ୍କ ମଧ୍ୟରେ ଉପଯୁକ୍ତ ସମନ୍ୱୟ ରକ୍ଷା ଲାଗି ସେ ପରାମର୍ଶ ଦେଇଛନ୍ତି । ଏ ଦିଗରେ ଗ୍ରହଣ କରାଯାଉଥିବା କାର୍ଯ୍ୟାନୁଷ୍ଠାନ ଓ ସେସବୁର ପ୍ରବର୍ତ୍ତନକୁ ମନିଟର କରିବା ଲାଗି ଏକ ଆନ୍ତଃ ମନ୍ତ୍ରଣାଳୟସ୍ତରୀୟ କମିଟି ଗଠନ ସକାଶେ ବୈଠକରେ ସ୍ଥିର କରାଯାଇଛି ।


    ଏହି ସମୀକ୍ଷା ବୈଠକରେ କେନ୍ଦ୍ର ସ୍ୱରାଷ୍ଟ୍ର ସଚିବ ଆର୍ଥିକ ସେବା ବିଭାଗ ସଚିବ , Meity ସଚିବ , ଇଂଟେଲିଜେନ୍ସ ବ୍ୟୁରୋ ନିର୍ଦ୍ଦେଶକ , ଦିଲ୍ଲୀ ପୁଲିସ କମିଶନର ଏବଂ ଜାତୀୟ ସାଇବର ନିରାପତ୍ତା ସଂଯୋଜକ ପ୍ରମୁଖ ଉପସ୍ଥିତ ଥିଲେ ।


    **********

    
    
    (Release ID: 1503530) Visitor Counter : 2