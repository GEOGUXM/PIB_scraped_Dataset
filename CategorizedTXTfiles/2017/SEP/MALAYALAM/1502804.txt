      PIB Headquarters

      ഫാദര്‍ ടോം ഉഴുന്നാലിന്റെ മോചനത്തിനായി കേന്ദ്ര ഗവണ്‍മെന്റ് മോചനദ്രവ്യമൊന്നും നല്‍കിയിട്ടില്ല; വിദേശകാര്യ സഹമന്ത്രി ജനറല്‍ വി.കെ സിംഗ്
      Posted On: 13 SEP 2017 11:55PM by PIB Thiruvananthpuram


    
    യെമനില്‍ തീവ്രവാദികളുടെ തടവിലായിരുന്ന ഫാദര്‍ ടോം ഉഴുന്നാലിന്റെ മോചനത്തിനായി കേന്ദ്ര ഗവണ്‍മെന്റ് മോചനദ്രവ്യമൊന്നും നല്‍കിയിട്ടില്ലെന്ന് വിദേശകാര്യ സഹമന്ത്രി ജനറല്‍ വി.കെ സിംഗ് വ്യക്തമാക്കി. തിരുവനന്തപുരത്ത് വാര്‍ത്താ സമ്മേളനത്തില്‍ സംസാരിക്കുകയായിരുന്നു അദ്ദേഹം. ഫാദര്‍ ടോമിന്റെ മോചനത്തിനായി ബഹളങ്ങളൊന്നുമില്ലാതെ നിശബ്ദമായാണ് വിദേശകാര്യ മന്ത്രാലയം പ്രവര്‍ത്തിച്ചതെന്നും പ്രശ്‌നങ്ങള്‍ പരിഹരിക്കാന്‍ നേരിട്ടുള്ള ഇടപെടലുകളല്ലാതെ മറ്റു നിരവധി മാര്‍ഗ്ഗങ്ങളുണ്ടെന്നും അദ്ദേഹം ചൂണ്ടിക്കാട്ടി. ഫാദര്‍ ടോം എപ്പോഴാണ് ഇന്ത്യയിലേക്ക് മടങ്ങുകയെന്നത് സംബന്ധിച്ച് ഇതുവരെ വിവരമൊന്നുമില്ലെന്നും ഇക്കാര്യത്തില്‍ അദ്ദേഹംതന്നെയാണ് തീരുമാനമെടുക്കേണ്ടതെന്നും ശ്രീ. വി.കെ സിംഗ് വ്യക്തമാക്കി.
    സംസ്ഥാന ടൂറിസം മന്ത്രി ശ്രീ. കടകംപള്ളി സുരേന്ദ്രന് ചൈനയിലേക്ക് യാത്രാനുമതി നിഷേധിച്ചതില്‍ അസ്വാഭാവികതയൊന്നുമില്ലെന്ന് അദ്ദേഹം വ്യക്തമാക്കി. ഇത്തരം യാത്രകള്‍ക്ക് മുമ്പ്, യാത്രപോകുന്ന രാജ്യങ്ങളിലെ ഇന്ത്യന്‍ നയന്ത്രകാര്യാലയങ്ങളുടെ അഭിപ്രായം ആരായാറുണ്ട്. തന്റെ ഔദ്യോഗിക പദവിയേക്കാള്‍ താഴ്ന്ന പദവിയിലുള്ള ഉദ്യോഗസ്ഥരോടാണ് ചര്‍ച്ച നടത്താന്‍ നിശ്ചയിച്ചിരുന്നതെന്നതിനാലാണ് ശ്രീ. കടംകംപള്ളിക്ക് യാത്രാനുമതി നിഷേധിച്ചത്. പദവിയില്‍ താഴ്ന്ന ഉദ്യോഗസ്ഥരുമായി ചര്‍ച്ച നടത്തുന്നത് അഭിമാനകരമല്ലെന്നും ഇക്കാര്യത്തില്‍ രാജ്യത്തിന്റെ അഭിമാനമാണ് വലുതെന്നും ശ്രീ. വി.കെ. സിംഗ് ചൂണ്ടിക്കാട്ടി.
    വിദേശത്ത് തൊഴില്‍ തേടുന്നവരുടെ ക്ഷേമവും സുരക്ഷയും ഉറപ്പുവരുത്താനായി എല്ലാ സംസ്ഥാനങ്ങളിലും വിദേശകാര്യ മന്ത്രാലയം ബോധവത്കരണ പരിപാടികള്‍ നടത്തുമെന്ന് ശ്രീ.വി.കെ സിംഗ് അറിയിച്ചു. വിദേശത്ത് തൊഴില്‍തേടി പോവുന്നതിനു മുമ്പ് പ്രീ ഡിപ്പ.ാര്‍ച്ചര്‍ ട്രെയിനിംഗ് പ്രോഗാമുകളില്‍ പങ്കെടുക്കുന്നത് നിര്‍ബന്ധമാക്കുമെന്നും അദ്ദേഹം അറിയിച്ചു. വിദേശരാജ്യങ്ങളിലെ എംബസികളില്‍ വിവിധ ഇന്ത്യന്‍ ഭാഷകള്‍ അറിയുന്നവരുടെ സാന്നിദ്ധ്യം ഉറപ്പാക്കും.
    വിദേശരാജ്യങ്ങളിലെ ഇന്ത്യന്‍ തൊഴിലാളികള്‍ക്ക് കുറഞ്ഞ നിശ്ചിത വേതനം ഉറപ്പാക്കാനുള്ള ശ്രമങ്ങളിലാണ് വിദേശകാര്യ മന്ത്രാലയമെന്നും ഇതിനായുള്ള ചര്‍ച്ചകള്‍ പുരോഗമിച്ചുകൊണ്ടിരിക്കുകയാണെന്നും ശ്രീ. വി.കെ സിംഗ് വ്യക്തമാക്കി.
    രോഹിന്‍ഗ്യന്‍ അഭയാര്‍ത്ഥികളുടെ വിഷയത്തില്‍ ഗവണ്‍മെന്റിന് കൃത്യമായ നയമുണ്ടെന്നും അതനുസരിച്ച് മുന്നോട്ടു പോവുമെന്നും വിദേശകാര്യ സഹമന്ത്രി പറഞ്ഞു. വിദേശരാജ്യങ്ങളിലേക്ക് നിയമാനുസൃതം കുടിയേറുന്ന ഇന്ത്യക്കാരുടെ കണക്കുകള്‍ കേന്ദ്ര ഗവണ്‍മെന്റിന്റെ കൈവശമുണ്ടെന്നും നിയമാനുസൃതമല്ലാതെ വിദേശരാജ്യങ്ങളിലെത്തുന്ന ഇന്ത്യക്കാരാണ് പ്രശ്‌നങ്ങളില്‍പ്പെടുന്നതെന്നും അദ്ദേഹം ചൂണ്ടിക്കാട്ടി. ഈ വിഷയത്തില്‍ എല്ലാവരും ഉത്തരവാദിത്തം കാണിക്കമമെന്നും വിദേശരാജ്യങ്ങളിലെ ഇന്ത്യന്‍ എംബസികളില്‍ തങ്ങളുടെ വിശദാംശങ്ങള്‍ സമര്‍പ്പിക്കണമെന്നും ശ്രീ. വി.കെ സിംഗ് ആവശ്യപ്പെട്ടു.
    വിദേശകാര്യ മന്ത്രാലയം ഇ-മൈഗ്രേഷന്‍ സംവിധാനം നടപ്പിലാക്കിയതിനെ തുടര്‍ന്ന് കേരളത്തില്‍നിന്നുള്ള നഴ്‌സുമാരുടെ റിക്രൂട്ട്‌മെന്റില്‍ കുറവൊന്നും വന്നിട്ടില്ലെന്നും ഇ-മൈഗ്രേഷന്‍ സംവിധാനവുമായി പരിചയപ്പെടാന്‍ കുറച്ചു സമയമെടുക്കുന്നത് സ്വാഭാവികമാണെന്നും ശ്രീ. വി.കെ സിംഗ് വ്യക്തമാക്കി.
    ഉത്സവ സീസണുകളില്‍ ഗള്‍ഫ് രാജ്യങ്ങളില്‍നിന്ന് കേരളത്തിലേക്കുള്ള വിമാന നിരക്ക് സ്ഥിരമായി വര്‍ദ്ധിപ്പിക്കുന്നത് ശ്രദ്ധയില്‍പ്പെട്ടിട്ടുണ്ടെന്നും ഇക്കാര്യത്തില്‍ സ്വീകരിക്കാവുന്ന നടപടികളെക്കുറിച്ച് കേന്ദ്ര വ്യോമയാന മന്ത്രാലയവുമായി ചര്‍ച്ചകള്‍ നടത്തിക്കൊണ്ടിരിക്കുകയാണെന്നും വിദേശകാര്യ സഹമന്ത്രി അറിയിച്ചു.
    

    
    (Release ID: 1502804) Visitor Counter : 2