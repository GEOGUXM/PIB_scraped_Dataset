      പ്രധാനമന്ത്രിയുടെ ഓഫീസ്‌

      ഇന്ത്യ - ജപ്പാന്‍ വാര്‍ഷിക ഉച്ചകോടിക്കായിജപ്പാന്‍ പ്രധാനമന്ത്രി ഷിന്‍സോ ആബെ നാളെ ഇന്ത്യയിലെത്തും
      രാജ്യത്തെ ആദ്യ ബുള്ളറ്റ് ട്രെയിന്‍ പദ്ധതിയുടെ നിര്‍മ്മാണ പ്രഖ്യാപനം മോദിയും ആബെയും ചേര്‍ന്ന് നടത്തും

      Posted On: 12 SEP 2017 7:04PM by PIB Thiruvananthpuram

    പ്രധാനമന്ത്രി ശ്രീ. നരേന്ദ്ര മോദിയുടെ ക്ഷണം സ്വീകരിച്ച് ജപ്പാന്‍ പ്രധാനമന്ത്രി ശ്രീ. ഷിന്‍സോ ആബേനാളെയും മറ്റന്നാളും (2017 സെപ്റ്റംബര്‍ 13, 14)ഇന്ത്യയില്‍ ഔദ്യോഗിക സന്ദര്‍ശനം നടത്തും. ജപ്പാന്‍ പ്രധാനമന്ത്രിയെ, പ്രധാനമന്ത്രി ശ്രീ. നരേന്ദ്ര മോദി ഗുജറാത്തില്‍ സ്വീകരിക്കും.


    പ്രധാനമന്ത്രി ആബെക്ക് വന്‍ പൗരസ്വീകരണമാണ് അഹമ്മദാബാദില്‍ നാളെ (സെപ്റ്റംബര്‍ 13) ഒരുക്കിയിട്ടുള്ളത്. സബര്‍മതി നദീതീരത്ത് മഹാത്മാഗാന്ധി നിര്‍മ്മിച്ച സബര്‍മതി ആശ്രമം ഇരു പ്രധാനമന്ത്രിമാരും സന്ദര്‍ശിക്കും. അഹമ്മദാബാദില്‍ 16ാം നൂറ്റാണ്ടില്‍ നിര്‍മിക്കപ്പെട്ട 'സിദി സയ്യിദ് നി ജാലി' മുസ്ലീം പള്ളിയും സന്ദര്‍ശിക്കും. മഹാത്മാ മന്ദിരത്തിലുള്ള, മഹാത്മാഗാന്ധിക്കായി സമര്‍പ്പിച്ചിരിക്കുന്ന ദണ്ഡികുടീരം സന്ദര്‍ശിക്കാനും പദ്ധതിയുണ്ട്.


    ഗുജറാത്തിലെ ഗാന്ധിനഗറിലുള്ള മഹാത്മാ മന്ദിരത്തില്‍ പ്രധാനമന്ത്രി മോദിയും പ്രധാനമന്ത്രി ആബെയും മറ്റന്നാള്‍ (സെപ്റ്റംബര്‍ 14)പന്ത്രണ്ടാമത് ഇന്ത്യ-ജപ്പാന്‍ വാര്‍ഷിക ഉച്ചകോടിക്കു നേതൃത്വം നല്‍കും. ഇന്ത്യ-ജപ്പാന്‍ വാണിജ്യ സമ്മേളനവും ഇതൊടൊപ്പം നടക്കും.


    പ്രധാനമന്ത്രി മോദിയും പ്രധാനമന്ത്രി ആബെയും നേതൃത്വം നല്‍കുന്ന നാലാമത്തെ വാര്‍ഷിക ഉച്ചകോടിയാണിത്. ഇരു നേതാക്കളും തങ്ങളുടെ നേതൃത്വത്തില്‍ രൂപപ്പെടുത്തിയ 'സവിശേഷമായ തന്ത്രപ്രാധാന്യത്തോടുകൂടിയ ആഗോള പങ്കാളിത്ത'പ്രകാരമുള്ള ബഹുമുഖ സഹകരണത്തില്‍ അടുത്തിടെ ഉണ്ടായിട്ടുള്ള പുരോഗതി വിലയിരുത്തുകയും അതിന്റെ വരുംകാല ദിശ നിശ്ചയിക്കുകയും ചെയ്യും.


    അഹമ്മദാബാദിനും മുംബൈക്കുമിടയില്‍ നിര്‍മ്മിക്കുന്ന രാജ്യത്തെ ആദ്യ ബുള്ളറ്റ് ട്രെയിന്‍ പദ്ധതിക്ക് വ്യാഴാഴ്ച ഇരു നേതാക്കളും ചേര്‍ന്ന് തുടക്കം കുറിക്കും. ജപ്പാന്റെ സാമ്പത്തിക, സാങ്കേതിക സഹായത്തോടെയുള്ള മുംബൈ - അഹമ്മദാബാദ് ബുള്ളറ്റ് ട്രെയിന്‍ പദ്ധതിയുടെ നിര്‍മ്മാണ പ്രഖ്യാപനം പ്രധാനമന്ത്രി ശ്രീ. നരേന്ദ്ര മോദിയും, ജപ്പാന്‍ പ്രധാനമന്ത്രി ശ്രീ. ഷിന്‍സോ ആബേയും ചേര്‍ന്ന് നിര്‍വ്വഹിക്കും. അതിവേഗ റെയില്‍ ശൃംഖലകള്‍ നിര്‍മിക്കുന്നതില്‍ മുന്‍നിരയിലുള്ള ജപ്പാനിലെ ഷിങ്കന്‍സെന്‍ ബുള്ളറ്റ് ട്രെയിന്‍ ലോകത്തില്‍ ഏറ്റവും വേഗമേറിയ ട്രെയിനുകളില്‍പ്പെട്ടതാണ്. പദ്ധതി 2022 ആഗസ്റ്റ് 15 ന് രാഷ്ട്രത്തിന് സമര്‍പ്പിക്കാനാണ് ലക്ഷ്യമിട്ടിട്ടുള്ളത്.മഹാരാഷ്ട്ര, ഗുജറാത്ത്, ദാദ്രാ നാഗര്‍ ഹവേലി എന്നിവിടങ്ങളിലൂടെയാണ് അതിവേഗ ഇടനാഴി കടന്ന് പോകുന്നത്. പദ്ധതിയുടെ ഭാഗമായ താനെ തുരങ്കത്തിന്റെ ദൈര്‍ഘ്യം 21 കിലോ മീറ്ററാണ്. ഇതില്‍ ഏഴ് കിലോ മീറ്റര്‍ കടലിനടിയിലാണ്. മണിക്കൂറില്‍ 350 കിലോ മീറ്റര്‍ വേഗമാര്‍ജ്ജിക്കാനാകും വിധമാണ് ട്രെയിനിന്റെ രൂപകല്‍പ്പന. മുംബൈയ്ക്കും, അഹമ്മദാബാദിനുമിടയ്ക്കുള്ള 508 കിലോ മീറ്റര്‍ പിന്നിടാന്‍ വേണ്ടത് രണ്ട് മണിക്കൂര്‍ 7 മിനിട്ട് മാത്രമാണ്. പദ്ധതി ചെലവായ 1.08 കോടി രൂപയില്‍ 81 ശതമാനം ജപ്പാന്‍ നല്‍കും. 50 വര്‍ഷം കൊണ്ട് തിരിച്ചടയ്‌ക്കേണ്ട മൃദുവായ്പയുടെ പലിശ 0.1 ശതമാനം മാത്രമാണ്. ജപ്പാന്റെ ഷെങ്കന്‍സെന്‍ സാങ്കേതികവിദ്യയും ഇതോടൊപ്പം കൈമാറികിട്ടും.

    
    
    (Release ID: 1502656) Visitor Counter : 2
    
    
      This link will take you to a webpage outside this websiteinteractive page. Click OK to continue.Click Cancel to stop : www.pib.nic.in