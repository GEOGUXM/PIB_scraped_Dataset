      കുടിവെള്ള, ശുചീകരണ മന്ത്രാലയം

      ശുചിത്വം തന്നെ സേവനം പരിപാടിക്ക് നാളെ തുടക്കം
      Posted On: 14 SEP 2017 2:55PM by PIB Thiruvananthpuram


    ശുചിത്വ ഭാരതം ദൗത്യത്തിന്റെ മൂന്നാം വാര്‍ഷികമായ ഒക്‌ടോബര്‍ 2ന് മുന്നോടിയായി പ്രധാനമന്ത്രിയുടെ ആവേശകരമായ ആഹ്വാനത്തിന്റെ പ്രതികരണമായി രാജ്യം ഒന്നാകെ പുതിയൊരു ജനമുന്നേറ്റത്തിന് ഒരുങ്ങുന്നു. ഇന്നുവരെ കണ്ടിട്ടില്ലാത്ത തരത്തില്‍ നാളെ മുതല്‍ 15 ദിവസം നീണ്ടുനില്‍ക്കുന്ന ശുചിത്വപരിപാടികള്‍ക്ക് തുടക്കം കുറിയ്ക്കുകയാണ്. സെപ്റ്റംബര്‍ 15 മുതല്‍ ഒക്‌ടോബര്‍ രണ്ടുവരെ നീണ്ടുനില്‍ക്കുന്ന ശുചിത്വപ്രചരണത്തിന് പ്രധാനമന്ത്രി നല്‍കിയിരിക്കുന്ന പേര് '' ശുചിത്വം തന്നെ സേവനം'' എന്നാണ്. സ്വച്ച് ഭാരത് മിഷന്റെ നടത്തിപ്പുകാരായ കുടിവെള്ള ശുചിത്വ മന്ത്രാലയമാണ് ഈ പരിപാടി ഏകോപിപ്പിക്കുന്നത്.
    മഹാത്മാഗാന്ധിയുടെ ശുചിത്വ ഇന്ത്യ എന്ന സ്വപ്നത്തിന് സംഭാവനചെയ്യുന്നതിനായി പുതിയൊരു ജനകീയമുന്നേറ്റം നടത്തുകയാണ് ഇതിന്റെ ലക്ഷ്യം. ശുചിത്വമാണ് സേവനം പ്രചരണത്തില്‍ ശുചിത്വത്തിനുള്ള ശ്രമദാനത്തിനും തങ്ങളുടെ പ്രദേശങ്ങളെ വെളിയിട വിസര്‍ജ്ജനമുക്തമാക്കുന്നതിനായി ശൗച്യാലയങ്ങള്‍ നിര്‍മ്മിക്കുന്നതിനുമായി എല്ലാ വിഭാഗത്തിലും പെട്ട ജനങ്ങളുടെ വമ്പിച്ച സഹകരണമുണ്ടാകും. പൊതു സ്ഥലങ്ങളും ടൂറിസം കേന്ദ്രങ്ങളും ശുചിയാക്കുന്നതിനും ലക്ഷ്യമിടുന്നുണ്ട്. ഇന്ത്യയുടെ രാഷ്ട്രപതിമുതല്‍ സാധാരണക്കാരായ ജനങ്ങള്‍ വരെ ഇതിന്റെ ഭാഗമാകും. കേന്ദ്ര മന്ത്രിമാര്‍, ഗവര്‍ണര്‍മാര്‍, സംസ്ഥാന മുഖ്യമന്ത്രിമാര്‍, ജനപ്രതിനിധികള്‍, പ്രശ്തരായ വ്യക്തികള്‍, ഉന്നത ഉദ്യോഗസ്ഥര്‍, മതനേതാക്കള്‍, വന്‍കിട കോര്‍പ്പറേറ്റ് മേധാവികള്‍, തുടങ്ങി വിവിധ വിഭാഗത്തിലുള്ളവര്‍ തങ്ങളുടെ മേഖലയിലേയും സ്വാധീനപ്രദേശങ്ങളിലേയും ശുചീകരണത്തിന് നേതൃത്വം നല്‍കും.
    മുന്‍പൊന്നും കണ്ടിട്ടില്ലാത്ത ഒരു ജനീകയ പ്രചരണപരിപാടിയാക്കി ഇതിനെ മാറ്റുന്നതിന് കുടിവെള്ള ശുചിത്വമന്ത്രാലയം സംസ്ഥാന സര്‍ക്കാരുകളുമായി സഹകരിച്ച് വിശദമായ പദ്ധതികള്‍ക്കും രൂപം നല്‍കിയിട്ടുണ്ട്. പാവപ്പെട്ടവരിലേക്കും പാര്‍ശ്വവല്‍ക്കരിക്കപ്പെട്ടവരിലേക്കും എത്തിപ്പെടുകയും അവര്‍ക്ക് സുസ്ഥിരമായ ശുചിത്വസൗകര്യങ്ങള്‍ നല്‍കുകയുമാണ് ഈ പദ്ധതിയുടെ ഏറ്റവും പ്രധാന മുഖമുദ്ര.
    വെളിയിട വിസര്‍ജ്ജന മുക്ത പദവി ലഭിച്ച കാണ്‍പൂരിലെ ഇഷ്‌വാരിഗുഞ്ചില്‍ സെപ്റ്റംബര്‍ 15ന് രാഷ്ട്രപതി ഇതിന്റെ ഉദ്ഘാടനം നിര്‍വഹിക്കും. രാഷ്ട്രപതി തന്നെ ശുചിത്വം തന്നെ സേവനം എന്ന പ്രതിജ്ഞ ചൊല്ലികൊടുക്കും. അതിന് സമാന്തരമായി ഇന്ത്യയിലെ 2,50,000 ലധികം വരുന്ന ഗ്രാമപഞ്ചായത്തുകളിലും നഗരങ്ങളിലും ശുചിത്വപ്രവര്‍ത്തനങ്ങളും ആരംഭിക്കും. കുടിവെള്ള ശുചിത്വ മന്ത്രി സുശ്രീ ഉമാഭാരതി, ഉത്തര്‍പ്രദേശ് ഗവര്‍ണര്‍ രാംനായിക്, മുഖ്യമന്ത്രി യോഗി ആദിത്യനാഥ്, സ്വച്ച് ഭാരത് മിഷനെ പിന്തുണയ്ക്കുന്ന സമൂഹത്തിന്റെ വിവിധ തുറകളെ പ്രതിനിധീകരിച്ച് ഏഴ് വ്യത്യസ്ത വ്യക്തികള്‍ എന്നിവരും ചടങ്ങില്‍ പങ്കെടുക്കും.
    എല്ലാ സംസ്ഥാനങ്ങളിലും ജില്ലകളിലും ഗവര്‍ണര്‍മാര്‍, മുഖ്യമന്ത്രിമാര്‍, സംസ്ഥാന മന്ത്രിമാര്‍, എം.പിമാര്‍, എം.എല്‍.എമാര്‍, ജില്ലാ കലക്ടര്‍മാര്‍, തുടങ്ങി എല്ലാവരെയും ഉള്‍പ്പെടുത്തിക്കൊണ്ട് ശുചിത്വം സേവനം പ്രചരണത്തിനുള്ള ഒരുക്കങ്ങള്‍ പൂര്‍ത്തിയായി കഴിഞ്ഞു. പ്രതിജ്ഞയെടുക്കുന്നതിനോടൊപ്പം പഞ്ചായത്തുകളിലും മറ്റ് സ്ഥലങ്ങളിലും ഒരേസമയത്ത് ശ്രമദാനങ്ങളും നടക്കും.
    കുടിവെള്ള ശുചിത്വ മന്ത്രാലയം പ്രചരണ കാലത്തിന് പ്രത്യേക ദിവസങ്ങളും തയാറാക്കിയിട്ടുണ്ട്. സെപ്റ്റംബര്‍ 17,24, ഒക്‌ടോബര്‍ 1 എന്നിങ്ങനെ മൂന്ന് ഞായറാഴ്ചകളില്‍ കഴിയുന്നത്ര ആളുകളെ പങ്കെടുപ്പിച്ചുകൊണ്ട് ശൗചാലയ നിര്‍മ്മാണം, ഗ്രാമങ്ങളിലേയും നഗരങ്ങളിലേയും പൊതുസ്ഥല ശുചീകരണം, ബസ് സറ്റാന്‍ഡുകള്‍, സ്‌കൂളുകള്‍, കോളജുകള്‍, പ്രതിമകള്‍, ആശുപത്രികള്‍, കുളങ്ങള്‍ എന്നിവയുടെ ശുചീകരണത്തിനായി വന്‍തോതില്‍ ശ്രമദാനം സംഘടിപ്പിക്കും. 2017 ഒക്‌ടോബര്‍ 1ന് പ്രത്യേകം തിരഞ്ഞെടുക്കപ്പെട്ട 15 വിനോദസഞ്ചാരകേന്ദ്രങ്ങളില്‍ പ്രത്യേക ശുചീകരണ പ്രവര്‍ത്തനങ്ങളും ആസൂത്രണം ചെയ്തിട്ടുണ്ട്.
    സേവാ ദിവസമായി ആഘോഷിക്കുന്ന സെപ്റ്റംബര്‍ 17ന് ഉപരാഷ്ട്രപതി വെങ്കയ്യാനായിഡു കര്‍ണ്ണാടകയിലെ ഒരു ഗ്രാമം സന്ദര്‍ശിക്ുകകയും അവിടെ ശൗചാലയ നിര്‍മ്മാണത്തിനും പൊതു ശുചീകരണത്തിനുമുള്ള ശ്രമദാനത്തില്‍ പങ്കെടുക്കുകയും ചെയ്യും. ഈ ദിവസം നിരവധി കേന്ദ്ര മന്ത്രിമാര്‍, എം.പി മാര്‍, എം.എല്‍.എമാര്‍ എന്നിവരും രാജ്യത്തിന്റെ അങ്ങോളമിങ്ങോളം പല സ്ഥലങ്ങളിലും ശ്രമദാനത്തില്‍ ഏര്‍പ്പെടും.
    സേവാദിവസമായ സെപ്റ്റംബര്‍ 17ന് ദൂര്‍ദര്‍ശന്‍ '' ടോയിലറ്റ് ഏക് പ്രേം കഥ'' എന്ന സിനിമയുടെ ആഗോള ആദ്യ പ്രദര്‍ശനവും നടത്തും. ശൗചാലയങ്ങളുടെ പ്രാധാന്യത്തെക്കുറിച്ച് വലിയ സന്ദേശം നല്‍കുന്ന ആ ചലച്ചിത്രം രാവിലെ 11നാണ് ദുരദര്‍ശന്‍ സംപ്രേക്ഷണം ചെയ്യുക. സക്രിയമായ പെരുമാറ്റ മാറ്റത്തിനായി ചലച്ചിത്രത്തിന്റെ സമൂഹ വീക്ഷണത്തിനുള്ള സംവിധാനങ്ങളും ഒരുക്കിയിട്ടുണ്ട്. ഈ ദ്വൈവാരത്തില്‍ വേണ്ട പ്രചരണവാഗ്ദാനവുമായി നിരവധി മാധ്യമസ്ഥാപനങ്ങളും രംഗത്തുവന്നിട്ടുണ്ട്.
    സ്വച്ഛ് ഭാരത് ദിവസവും ഈ പ്രചരണത്തിന്റെ സമാപനവുമായ ഒക്‌ടോബര്‍ 2ന് രാജ്യത്തിലെ വിവിധ തുറയില്‍പ്പെട്ടവര്‍ക്കുള്ള ലേഖന രചന, ചലച്ചിത്രം, ചിത്രരചന എന്നിവയ്ക്കുള്ള ദേശീയ പുരസ്‌ക്കാരങ്ങളും മറ്റ് സ്വച്ഛ് ഭാരത് പുരസ്‌കാരങ്ങളും സ്വച്ഛ് ഭാരത് വിജയികള്‍ക്ക് സമ്മാനിക്കും. ഈ ദ്വൈവാരത്തില്‍ രാജ്യവ്യാപകമായി പ്രത്യേകിച്ചും സ്‌കൂളുകള്‍, യുവസംഘടനകള്‍, കേന്ദ്ര പോലീസ് സേന, പൊതു ജനങ്ങള്‍ എന്നിവരെ കേന്ദ്രീകരിച്ച് ലേഖന രചന, ചിത്രരചന, ലഘുചിത്രങ്ങളുടെ സൃഷ്ടി എന്നിവയില്‍ മത്സരങ്ങള്‍ സംഘടിപ്പിക്കും.
    ജനങ്ങള്‍ക്ക് ഇതിന് മുമ്പും പിമ്പും തങ്ങള്‍ ചെയ്ത ശ്രമദാനങ്ങളും ചിത്രങ്ങളുള്‍പ്പെടെയുള്ള ഇടപെടുകള്‍ അറിയിക്കുന്നതിനായി മൈഗവ്.ഇന്നില്‍(Mygov.in) ഒരു പ്രത്യേക വെബ്‌പേജും പോര്‍ട്ടലും മന്ത്രാലയം സൃഷ്ടിച്ചിട്ടുമുണ്ട്.
    ***
    

    
    (Release ID: 1502976) Visitor Counter : 4
    
    
      This link will take you to a webpage outside this websiteinteractive page. Click OK to continue.Click Cancel to stop : pib.nic.in