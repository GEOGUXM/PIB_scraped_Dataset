      ഭവന, നഗരദാരിദ്ര ലഘൂകരണ മന്ത്രാലയം

      നഗര വികസന പദ്ധതികളുടെ പൂര്‍ത്തീകരണത്തിന് വിപണിയില്‍നിന്ന് കടമെടുക്കല്‍ പരിഗണനയില്‍
      Posted On: 14 SEP 2017 5:01PM by PIB Thiruvananthpuram


    കഴിഞ്ഞ രണ്ടു വര്‍ഷത്തിനിടെ തുടക്കമിട്ട പുതിയ നഗര വികസന പദ്ധതികള്‍ വേഗത്തില്‍ പൂര്‍ത്തിയാക്കാന്‍ വിപണിയില്‍ നിന്ന് കടമെടുക്കുന്നത് കേന്ദ്ര ഭവന, നഗരകാര്യ മന്ത്രാലയം പരിഗണിക്കുന്നു. കേന്ദ്ര ഭവന, നഗരകാര്യ മന്ത്രി ശ്രീ. ഹര്‍ദീപ് സിംഗ് പുരി ന്യൂ ഡല്‍ഹിയില്‍ അറിയിച്ചതാണ് ഇക്കാര്യം. അടിസ്ഥാനസൗകര്യങ്ങളുടെ അപര്യാപ്തത മറികടക്കാന്‍ വന്‍ തോതില്‍ നിക്ഷേപം ആവശ്യമാണെന്നും ഇതിനായി വിപണിയില്‍നിന്ന് ധനസമാഹരണത്തിന് ആലോചിച്ചുവരികയാമെന്ന് കേന്ദ്ര മന്ത്രി വ്യക്തമാക്കി. 2022 വരെ ആവശ്യമായ ഫണ്ടുകളെക്കുറിച്ചും അതിന്റെ ലഭ്യതയെക്കുറിച്ചും ഭവന, നഗരകാര്യ മന്ത്രാലയം വിശകലനം ചെയ്തിട്ടുണ്ടെന്നും ഫണ്ടുകളുടെ ലഭ്യത ഉറപ്പുവരുത്താനായി ഒരു പ്രത്യേകോദ്ദേശ്യ സംവിധാനം (സ്‌പെഷല്‍ പര്‍പ്പസ് വെഹിക്കിള്‍) രൂപീകരിക്കുന്നത് പരിഗണനയിലാണെന്നും ശ്രീ. ഹര്‍ദീപ് സിംഗ് പുരി പറഞ്ഞു.


    നഗരാസൂത്രണവും പദ്ധതികളുടെ ആസൂത്രണവും നടത്തിപ്പും മെച്ചപ്പെടുത്തുന്നതിനായി ജവഹര്‍ലാല്‍ നെഹ്‌റു ദേശീയ നഗര നവീകരണ ദൗത്യത്തിന്റെ (ജന്റം) നടപ്പിലാക്കലും പ്രയോജനങ്ങളും സമഗ്രമായി വിലയിരുത്തും. നഗര വികസന പദ്ധതികളായ സ്മാര്‍ട്ട് സിറ്റി, അമൃത്, പ്രധാനമന്ത്രി ആവാസ് യോജന എന്നിവക്കു കീഴിലെ പ്രവര്‍ത്തനങ്ങള്‍ നല്ല രീതിയില്‍ പുരോഗമിച്ചുകൊണ്ടിരിക്കുകയാണെന്നും നിശ്ചിത സമയപരിധിക്കുള്ളില്‍ത്തന്നെ ഇവയുടെ ലക്ഷ്യങ്ങള്‍ കൈവരിക്കുമെന്നും കേന്ദ്ര മന്ത്രി പ്രത്യാശ പ്രകടിപ്പിച്ചു. വിവിധ നഗര വികസന പദ്ധതികള്‍ നടപ്പിലാക്കുന്നതിലെ പുരോഗതി വിലയിരുത്താനും പദ്ധതികള്‍ സമയബന്ധിതമായി പൂര്‍ത്തിയാവുന്നുണ്ടെന്ന് ഉറപ്പുവരുത്തുന്നതിനുമായി സംസ്ഥാനങ്ങളെയും കേന്ദ്ര ഭരണ പ്രദേശങ്ങളെയും ഉള്‍പ്പെടുത്തി ഇടക്കാല പദ്ധതിയവലോകനത്തിനായി ദേശീയ സമ്മേളനം വിളിച്ചുചേര്‍ക്കുമെന്നും ശ്രീ. പുരി അറിയിച്ചു.

    
    
    (Release ID: 1503182) Visitor Counter : 5
    
    
      This link will take you to a webpage outside this websiteinteractive page. Click OK to continue.Click Cancel to stop : pib.nic.in