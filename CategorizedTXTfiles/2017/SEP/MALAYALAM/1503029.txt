      PIB Headquarters

      രാജ്യത്തെ കടുവാ സംരക്ഷണ പ്രവര്‍ത്തനങ്ങള്‍ ശാസ്ത്രീയവും നൂതനവുമാകണം : കേന്ദ്ര വനം പരിസ്ഥിതി, കാലാവസ്ഥാ വ്യതിയാന മന്ത്രി ശ്രീ. ഹര്‍ഷ് വര്‍ദ്ധന്‍
      Posted On: 15 SEP 2017 5:52PM by PIB Thiruvananthpuram


    

    രാജ്യത്തെ കടുവാ സംരക്ഷണ പ്രവര്‍ത്തനങ്ങള്‍ ശാസ്ത്രീയവും നൂതനവുമായ രീതിയില്‍ ആവിഷ്‌കരിച്ച് നടപ്പാക്കാന്‍ കഴിയണമെന്ന് കേന്ദ്ര വനം പരിസ്ഥിതി കാലാവസ്ഥാ വ്യതിയാന മന്ത്രി ശ്രീ. ഹര്‍ഷ് വര്‍ദ്ധന്‍ പറഞ്ഞു. തേക്കടി പെരിയാര്‍ കടുവാ സംരക്ഷണകേന്ദ്രത്തില്‍ ദേശീയ കടുവാ സംരക്ഷണ അതോറിറ്റിയുടെ നേതൃത്വത്തില്‍ രണ്ടു ദിവസമായി നടക്കുന്ന കടുവാ സങ്കേതങ്ങളിലെ ചീഫ് വൈല്‍ഡ് ലൈഫ് വാര്‍ഡന്‍മാരുടെയും ഫീല്‍ഡ് ഡയറക്ടര്‍മാരുടെയും യോഗത്തെ അഭിസംബോധന ചെയ്യുകയായിരുന്നു അദ്ദേഹം. ഭൂമി കൈയേറ്റം, വനവിഭവങ്ങള്‍ കൊള്ളയടിക്കല്‍, മൃഗങ്ങളുടെ ആക്രമണം, തുടങ്ങിയ നിരവധി പ്രശ്‌നങ്ങള്‍ ദേശീയ കടുവ സംരക്ഷണ അതോറിറ്റി ജീവനക്കാര്‍ നേരിടുന്നു. അതിന് ശാസ്ത്രീയ രീതിയില്‍ ഒരു പരിഹാരം കണ്ടെത്തണം. എങ്കില്‍ മാത്രമേ, നിലവിലുള്ള സംവിധാനം മെച്ചപ്പെടുത്താനാകൂ എന്നും അദ്ദേഹം കൂട്ടിച്ചേര്‍ത്തു.


    കാലാവസ്ഥാ വ്യതിയാനത്തിന്റെ കാര്യത്തിലായാലും കടുവാ സംരക്ഷണത്തിലായാലും പ്രധാനമന്ത്രിയുടെ കാഴ്ചപ്പാട് പുതിയ ഒരു ഇന്ത്യയെക്കുറിച്ചുള്ളതാണെന്നും ശ്രീ. ഹര്‍ഷ് വര്‍ധന്‍ പറഞ്ഞു.


    കസ്തൂരി രംഗന്‍ റിപ്പോര്‍ട്ടുമായി ബന്ധപ്പെട്ടുള്ള കേരളത്തിന്റെ ആവശ്യങ്ങള്‍ പരിഗണനയിലുണ്ടെന്ന് പിന്നീട് മാധ്യമങ്ങളോട് സംസാരിക്കവെ കേന്ദ്ര വനംമന്ത്രി വ്യക്തമാക്കി.


    വിവിധ സംസ്ഥാനങ്ങളില്‍ നിന്നായി 13 ചീഫ് വൈല്‍ഡ് ലൈഫ് വാര്‍ഡന്‍മാരും 30 ഫീല്‍ഡ് ഡയറക്ടര്‍മാരുടെയും 9 ഡെപ്യൂട്ടി ഡയറക്ടര്‍മാരും പങ്കെടുത്ത യോഗം കേന്ദ്ര വനം പരിസ്ഥിതി കാലാവസ്ഥാ വ്യതിയാന മന്ത്രാലയം ഡയറക്ടര്‍ ജനറല്‍ ഓഫ് ഫോറസ്റ്റ് ശ്രീ. സിദ്ധാന്ത ദാസ് ഉദ്ഘാടനം ചെയ്തു. സംസ്ഥാന വനം വന്യജീവി വകുപ്പ് മന്ത്രി ശ്രീ. കെ രാജു, കേരള ഹെഡ് ഓഫ് ഫോറസ്റ്റ് ഡോ. എച്ച് നാഗേഷ് പ്രഭ, എന്നിവര്‍ സംസാരിച്ചു.


    രാജ്യത്തെ കടുവാ സംരക്ഷണത്തെക്കുറിച്ചും ദേശീയ കടുവാ സംരക്ഷണ അഥോറിറ്റിയുടെ പ്രവര്‍ത്തനങ്ങളെക്കുറിച്ചും, ദേശീയ കടുവാ സംരക്ഷണ അഥോറിറ്റി ഡി ഐജി ശ്രീ. സഞ്ജയ് കുമാര്‍ വിശദീകരിച്ചു. കേരള ചീഫ് വൈല്‍ഡ് ലൈഫ് വാര്‍ഡന്‍ കെ ജെ വര്‍ഗീസ് സ്വാഗതവും, ദേശീയ കടുവാ സംരക്ഷണ അഥോറിറ്റി ഐജിഎഫ് ശ്രീ. പി എസ് സോമശേഖരന്‍ നന്ദിയും പറഞ്ഞു.


    സംസ്ഥാന വനം വകുപ്പിന്റെ ഡോഗ് സ്‌ക്വാഡിന്റെയും കര്‍മ്മസേനയുടെയും പ്രവര്‍ത്തനങ്ങള്‍ കേന്ദ്ര മന്ത്രി വീക്ഷിച്ചു. മന്നാര്‍കുടിയിലെ ആദിവാസി എക്കോഡവലപ് കമ്മിറ്റിയുടെ തേന്‍-കുരുമുളക് മൂല്യവര്‍ദ്ധിത ഉദ്പ്പന്നയൂണിറ്റും ശ്രീ. ഹര്‍ഷ് വര്‍ദ്ധന്‍ സന്ദര്‍ശിച്ചു.
    

    
    (Release ID: 1503029) Visitor Counter : 3
    
    
      This link will take you to a webpage outside this websiteinteractive page. Click OK to continue.Click Cancel to stop : pib.nic.in