      പ്രത്യേക സേവനങ്ങളും ഫീച്ചറുകളും

      സ്ത്രീശക്തിയുടെ പ്രതിരൂപങ്ങള്‍
      ശുചിത്വ ഭാരതം – ഹ്യൂമന്‍ ഇന്ററസ്റ്റ് സ്റ്റോറി

      Posted On: 25 SEP 2017 5:46PM by PIB Thiruvananthpuram

    നേരം വെളുത്തുവരുന്നതേയുള്ളു, സമയം കഷ്ടിച്ച് 4.30 ആയിരിക്കും, ഇരുള്‍ വെളിച്ചത്തിന് അപ്പോഴും വഴിമാറിയിരുന്നില്ല, എന്നിട്ടും അവര്‍ എഴുന്നേറ്റു പുറത്തുപോയി. അവിടെ മറ്റുപലരും അവരുമായി ചേര്‍ന്നു, എല്ലാവരും ഒന്നിച്ച് ശുചിത്വ പരിപാടിക്ക് തുടക്കം കുറിച്ചു. റോഡുകള്‍ തൂത്ത് വൃത്തിയാക്കി, അവിടെ ചിതറിക്കിടന്ന കടലാസുകളും പ്ലാസ്റ്റിക്കും മറ്റ് മാലിന്യങ്ങളും അവര്‍ പെറുക്കിയെടുത്തു, അതിന് ശേഷം ചന്തയിലെ പച്ചക്കറികളും മറ്റ് മാലിന്യങ്ങളും റോഡുവക്കത്തുണ്ടായിരുന്ന ആവശ്യമില്ലാത്ത കളകളും മറ്റും പറിച്ചുവൃത്തിയാക്കി. ഇങ്ങനെ ഒരു ഗ്രാമം ശുചിത്വത്തിന്റെ പാതയിലേക്ക് പിച്ചവച്ചുനടക്കുകയാണ്. ഈ പ്രക്രിയയുടെ പ്രേരകശക്തിയെന്നു പറയുന്നത് കട്ട പത്മാവതി എന്ന ഒരു സ്ത്രീയാണ്. ആന്ധ്രാപ്രദേശിലെ കൃഷ്ണാ ജില്ലയിലെ ചലപതി ഗ്രാമപഞ്ചായത്തിലെ പ്രസിഡന്റാണ് അവര്‍. അവരുടെ ഇച്ഛാശക്തിയാണ് ആ പഞ്ചായത്തിനെ വെളിയിട വിസര്‍ജ്ജനമുക്ത പദവിക്ക് അര്‍ഹമാക്കിയതും.
    ശുചിത്വ ഭാരത ദൗത്യത്തെക്കുറിച്ച് കേട്ടതോടെ അവര്‍ തങ്ങളുടെതായ രീതിയില്‍ ' ശുചിത്വ ചലപതി'യെന്നൊരു പ്രചരണപരിപാടിക്ക് രൂപം നല്‍കി. '' ദേശീയ പ്രചരണപരിപാടി തുടങ്ങിയ 2014 ഒക്‌ടോബര്‍ 2 മുതല്‍ 1000 ദിവസം കൊണ്ട് ഞങ്ങളുടെ ഗ്രാമത്തെ പൂര്‍ണ്ണ ശുചിത്വത്തിലെത്തിക്കുമെന്ന് ഞങ്ങള്‍ പ്രതിജ്ഞയെടുത്തു'' അവര്‍ വ്യക്തമാക്കി.
    പഞ്ചായത്ത് പ്രസിഡന്റിന്റെ രണ്ടാമൂഴം 2013 ഓഗസ്റ്റ് 2ന് ലഭിച്ച അവര്‍ ഈ ലക്ഷ്യം നേടുന്നതിനായി പഞ്ചായത്തുമായി ബന്ധപ്പെട്ട് കിടക്കുന്ന 11 ഗ്രാമങ്ങളിലെയും സമുദായാംഗങ്ങളെ ഏകോപിപ്പിച്ച് ചലനാത്മകമാക്കി. 2017 ഏപ്രില്‍ 4ന് ഗ്രാമത്തെ വെളിയിട വിസര്‍ജ്ജന മുക്തമായി പ്രഖ്യാപിക്കുന്നത് വരെ അവര്‍ തന്റെ പ്രയത്‌നം അനുസ്യൂതം തുടര്‍ന്നു. അതിനൊക്കെ പുറമെ ഈ സമൂഹങ്ങളെ അവര്‍ മറ്റ് വിവിധ ശുചിത്വ പരിപാടികള്‍ക്കായി വിനിയോഗിക്കുകയും ചെയ്തു. ഓവുചാലുകള്‍ വൃത്തിയാക്കുന്നതിനും അതിലെ ചെളിനീക്കുന്നതിനും ഇവരെ അവര്‍ ഫലപ്രദമായി വിനിയോഗിച്ചു. അതിനൊക്കെ പുറമെ അടുത്തിടെ അവരുടെ നേതൃത്വത്തില്‍ വൃക്ഷതൈ വച്ചുപിടിപ്പിക്കുന്നതിനുള്ള ഒരു ബൃഹത്തായ പരിപാടിയും സംഘടിപ്പിച്ചു. ഇതിന്റെ ഭാഗമായി ഓരോ കുടുംബത്തിനും ഓരോ വൃക്ഷതൈ (വേപ്പ്, മാവ്, തെങ്ങ്, ചിക്കൂ അല്ലെങ്കില്‍ ആത്തച്ചക്ക (സീതപ്പഴം) എന്നിവയുടെ തൈകള്‍ നല്‍കി. അതിന് പുറമെ മറ്റൊരു 4000 വൃക്ഷത്തെകളും ഗ്രാമത്തിന്റെ വിവിധ മേഖലകളില്‍ വച്ചുപിടിപ്പിച്ചു.
    ശൗചാലയത്തിന് പുറമെ ഗ്രാമത്തിലെ എല്ലാ വീടുകളിലും പാചകവാതക കണക്ഷനും ഉണ്ടാക്കിയെന്നതില്‍ 28 വയസുമാത്രം പ്രായമുള്ള ഈ പഞ്ചായത്ത് പ്രസിഡന്റിന് അഭിമാനിക്കാം. മികച്ച ആരോഗ്യനിലവാരം കൈവരിക്കുന്നതിനും പ്രസവ സമയത്ത് കുട്ടികള്‍ മരിക്കുന്നത് കുറയ്ക്കുന്നതിനുമുള്ള കഠിനമായ ശ്രമങ്ങളും ഇതോടൊപ്പം അവര്‍ നടത്തുന്നുണ്ട്. ഇതിനെല്ലാം പുറമെ സ്‌കൂളുകളില്‍ പോകേണ്ട പ്രായത്തിലുള്ള എല്ലാ കുട്ടികളെയും സ്‌കൂളുകളില്‍ ചേര്‍ക്കുകയും ചെയ്തിട്ടുണ്ട്. അടുത്തിടെ 10-ാം ക്ലാസില്‍ പഠിക്കുന്ന 34 പെണ്‍കുട്ടികള്‍ക്ക് സൈക്കിള്‍ വിതരണം നടത്തുകയും ചെയ്തു.

    വ്യക്തിപരമായി പറയുകയാണെങ്കില്‍ നേരത്തെ പത്താംതരം വിജയിച്ചിരുന്ന പത്മാവതി പഞ്ചായത്ത് പ്രസിഡന്റ് സ്ഥാനം ഏറ്റെടുത്തശേഷം ബിരുദ പഠനം പൂര്‍ത്തിയാക്കുകയും ചെയ്തു. സാമ്പത്തികമായി പിന്നാക്കം നില്‍ക്കുന്ന ഒരു കുടുംബത്തില്‍ നിന്നും വരുന്ന, സ്വന്തമായി ഒരു വീടുപോലുമുണ്ടെന്ന് പറയാനാകാത്ത അവര്‍ വിവാഹം കഴിച്ചത് ഒരു കര്‍ഷകതൊഴിലാളിയെയാണ്. അവരുടെ നേതൃപാടവം കണ്ടറിഞ്ഞ അമ്മാവനാണ് അവരെ പഞ്ചായത്ത് തെരഞ്ഞെടുപ്പില്‍ മത്സരിക്കുന്നതിന് എല്ലാ പിന്തുണയും പ്രചോദനവും നല്‍കിയത്.

    '' എന്റെ സ്‌കൂള്‍ പഠനകാലം മുതല്‍ തന്നെ സമൂഹത്തെ സഹായിക്കണമെന്നും വികസത്തിനായി പ്രവര്‍ത്തിക്കണമെന്നുമുള്ള വലിയ ആഗ്രഹമാണുണ്ടായിരുന്നത്''പത്മാവതി വ്യക്തമാക്കി.
    അങ്കണവാടികളെക്കുറിച്ച് പറയുകയാണെങ്കില്‍ ഗ്രാമത്തിലെ 14 എണ്ണത്തില്‍ 5 എണ്ണത്തിന് ഗുണമേന്മയുള്ള കെട്ടിടങ്ങള്‍ നിര്‍മ്മിച്ച് കഴിഞ്ഞു. ബാക്കി 9 എണ്ണത്തിന് കെട്ടിടം പണിയാനുള്ള പദ്ധതി സമര്‍പ്പിച്ചിട്ടുണ്ട്. അതോടൊപ്പം ഭൂമിക്കടിയിലൂടെയുള്ള ഡ്രെയിനേജ് സംവിധാനത്തിന്റെയും ടാറിട്ട റോഡുകളുടെയും പ്രവര്‍ത്തനവും തുടങ്ങിക്കഴിഞ്ഞു. ഇതിനൊക്കെ പുറമെ ഒരു വലിയ പൊതു ശൗചാലയ കോംപ്ലക്‌സ് ന്യൂ എന്‍.ടി.ആര്‍ പാര്‍ക്കില്‍ നിര്‍മ്മിച്ചും കഴിഞ്ഞു. ഖരമാലിന്യ സംസ്‌ക്കരണത്തിനും അവ കൊണ്ടുവന്ന് തള്ളുന്നതിനുമുള്ള സംവിധാനവും തയാറായി വരികയാണ്. അതോടൊപ്പം ശ്മശാനവും പണിനടക്കുന്ന മറ്റ് പദ്ധതികളില്‍പ്പെടുന്നു. '' ഇതൊക്കെ പൂര്‍ത്തിയാകുന്നതോടെ നമ്മുടെ ഗ്രാമം ഒരു മാതൃകാ ഗ്രമമാകും'' പത്മാവതി പ്രത്യാശ പ്രകടിപ്പിച്ചു.
    ഈ പ്രചരണപരിപാടി അവസാനിക്കുന്ന 1000-ാമത്തെ ദിവസം സംസ്ഥാന മുഖ്യമന്ത്രി ഗ്രാമം സന്ദര്‍ശിക്കുമെന്നാണ് കരുതുന്നത്.

    
    
    (Release ID: 1503978) Visitor Counter : 5
    
    
      This link will take you to a webpage outside this websiteinteractive page. Click OK to continue.Click Cancel to stop : pib.nic.in