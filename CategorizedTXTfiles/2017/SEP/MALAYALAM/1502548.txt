      വനിതാ, ശിശു വികസന മന്ത്രാലയം

      സ്‌കൂള്‍ കുട്ടികളുടെ സുരക്ഷ: ഉന്നത തല യോഗം നാളെ
      Posted On: 12 SEP 2017 5:29PM by PIB Thiruvananthpuram


    സ്‌കൂളുകളില്‍ കുട്ടികള്‍ക്കെതിരെ നിരവധി അതിക്രമങ്ങള്‍ റിപ്പോര്‍ട്ട് ചെയ്യപ്പെട്ടതിന്റെ പശ്ചാത്തലത്തില്‍ കേന്ദ്ര വനിതാ ശിശുവികസന, മാനവവിഭവശേഷീ വികസന മന്ത്രാലയങ്ങളുടെ ഉന്നതതല യോഗം നാളെ ന്യൂഡല്‍ഹിയില്‍ നടക്കും. കേന്ദ്ര വനിതാ, ശിശുവികസന മന്ത്രി ശ്രീമതി മനേകാ ഗാന്ധിയും കേന്ദ്ര മാനവവിഭവശേഷി വികസന മന്ത്രി ശ്രീ പ്രകാശ് ജാവദേക്കറും ചേര്‍ന്ന് യോഗത്തിന് അധ്യക്ഷത വഹിക്കും. ഇരു മന്ത്രാലയങ്ങളിലെയും ഉദ്യോഗസ്ഥരും, ബാലാവകാശ സംരക്ഷണത്തിനുള്ള ദേശീയ കമ്മീഷന്‍, സിബിഎസ്ഇ, എന്‍സിഇആര്‍ടി, കേന്ദ്രീയ വിദ്യാലയ സംഘതന്‍ എന്നിവയുടെ പ്രതിനിധികളും യോഗത്തില്‍ പങ്കെടുക്കും.

    സ്‌കൂളുകളില്‍ സപ്പോര്‍ട്ട് സ്റ്റാഫ്, ബസ് ഡ്രൈവര്‍, കണ്ടക്ടര്‍ തുടങ്ങിയ ജോലികള്‍ക്ക് വനിതാ ജോലിക്കാരെയും പരിഗണിക്കുക, ലൈംഗിക ചൂഷണത്തെ പറ്റി കുട്ടികളെ ബോധവാന്മാരാക്കുന്ന സിനിമകളുടെ പ്രദര്‍ശിപ്പിക്കുക, എന്‍സിഇആര്‍ടി പ്രസിദ്ധീകരണങ്ങളിലൂടെ പോക്‌സോ ഇ-ബോക്‌സ്, ചൈല്‍ഡ്‌ലൈന്‍ 1098 എന്നിവയ്ക്ക് പ്രചാരണം നല്‍കുക, സപ്പോര്‍ട്ട് സ്റ്റാഫിന്റെ നിയമനത്തിന് കര്‍ശന വ്യവസ്ഥകളുണ്ടാക്കുക തുടങ്ങിയ നിര്‍ദ്ദേശങ്ങള്‍ ശ്രീമതി മനേക ഗാന്ധി ശ്രീ പ്രകാശ് ജാവദേക്കറുമായി നടത്തിയ ടെലിഫോണ്‍ സംഭാഷണത്തില്‍ ഉന്നയിച്ചിരുന്നു. കേന്ദ്ര മാനവവിഭവശേഷി വികസന മന്ത്രിക്ക് നല്‍കിയ കത്തിലും ശ്രീമതി മനേക ഈ നിര്‍ദ്ദേശങ്ങള്‍ നല്‍കി.
    കുട്ടികളുടെ സംരക്ഷണത്തിനായുള്ള പ്രചാരണ പരിപാടികള്‍ക്ക് ഇലക്‌ട്രോണിക്, സമൂഹ മാധ്യമങ്ങളിലൂടെ കേന്ദ്ര വനിതാ ശിശുവികസന മന്ത്രാലയം തുടക്കം കുറിച്ചിട്ടുണ്ട്. ശാരീരികവും മാനസികവുമായ അതിക്രമങ്ങളില്‍ നിന്നും ചൂഷണങ്ങളില്‍ നിന്നും കുട്ടികളെ സംരക്ഷിക്കുന്നതിന് സ്‌കൂളുകള്‍ പിന്തുടരേണ്ട ചില മാര്‍ഗ്ഗനിര്‍ദ്ദേശങ്ങളും പെരുമാറ്റചട്ടങ്ങളും രൂപീകരിക്കുകയാണ് ഉന്നതതല യോഗത്തിന്റെ പ്രധാന ലക്ഷ്യമെന്നും ശ്രീമതി മനേകാ ഗാന്ധി പറഞ്ഞു. കുട്ടികളെ സംബന്ധിച്ചും അവരുടെ പെരുമാറ്റത്തെ കുറിച്ചും മാതാപിതാക്കളും രക്ഷിതാക്കളും അധ്യാപകരും ജാഗ്രതയോടെയിരിക്കണമെന്നും സംശയകരമായ എന്തെങ്കിലും ശ്രദ്ധയില്‍പ്പെട്ടാല്‍ 1098 എന്ന ചൈല്‍ഡ് ലൈന്‍ നമ്പരിലും http://www.ncpcr.gov.in/user_complaints.php എന്ന ലിങ്കില്‍ പോക്‌സോ ഇ-ബോക്‌സിലും അറിയിക്കണമെന്നും മന്ത്രി അറിയിച്ചു.


    

    
    (Release ID: 1502548) Visitor Counter : 2
    
    
      This link will take you to a webpage outside this websiteinteractive page. Click OK to continue.Click Cancel to stop : pib.nic.in