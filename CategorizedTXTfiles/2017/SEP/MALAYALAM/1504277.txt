      PIB Headquarters

      സിഎംഎഫ്ആർഐക്ക് കേന്ദ്ര സർക്കാറിന്റെ സ്വച്ഛഭാരത് പുരസ്‌കാരം
      Posted On: 27 SEP 2017 3:37PM by PIB Thiruvananthpuram

      കൊച്ചി ആസ്ഥാനമായി പ്രവർത്തിക്കുന്ന കേന്ദ്ര സമുദ്രമത്സ്യ ഗവേഷണ സ്ഥാപനത്തിന് (സിഎംഎഫ്ആർഐ) കേന്ദ്ര സർക്കാറിന്റെ സ്വച്ഛഭാരത് പുരസ്‌കാരം. കഴിഞ്ഞ വർഷം സ്വച്ഛഭാരത് പദ്ധതി ഏറ്റവും വിജയകരമായി നടപ്പിലാക്കിയ ഭാരതീയ കാർഷിക ഗവേഷണ കൗൺസിലിന് (ഐസിഎആർ) കീഴിലുള്ള സ്ഥാപനങ്ങളിൽ ദേശീയതലത്തിൽ സിഎംഎഫ്ആർഐക്ക് രണ്ടാം സ്ഥാനം ലഭിച്ചു. ഡെറാഡൂണിലെ ഇന്ത്യൻ ഇൻസ്റ്റിറ്റ്യൂട്ട് ഓഫ് സോയിൽ ആന്റ് വാട്ടർ കൺസർവേഷനാണ് ഒന്നാം സ്ഥാനം.
      പൊതുജനങ്ങളുടെ പങ്കാളിത്തം ഉറപ്പുവരുത്തി സിഎംഎഫ്ആർഐ ആവിഷ്‌കരിച്ച് നടപ്പിലാക്കിയ ബഹുമുഖ ശുചിത്വ കർമ്മപദ്ധതികളാണ് സിഎംഎഫ്ആർഐയെ പുരസ്‌കാരത്തിന് അർഹമാക്കിയത്. പൊതുസ്ഥലങ്ങൾ ശുചീകരിക്കുന്നത് കൂടാതെ, മാലിന്യസംസ്‌കരണം, പ്രകൃതിസൗഹൃദ സാങ്കേതികവിദ്യകളുടെ ഉപയോഗം, ആരോഗ്യ ബോധവൽക്കരണം, ജലസംരക്ഷണം, പ്ലാസ്റ്റിക് മാലിന്യങ്ങൾക്കെതിരെ ബോധവൽക്കരണം തുടങ്ങിയവയായിരുന്നു പ്രധാന പദ്ധതികൾ.
      കൂടാതെ, നൂതന ആശയം എന്ന നിലയിൽ, കടലിലെ പ്ലാസ്റ്റിക് മാലിന്യങ്ങളെക്കുറിച്ച് പൊതുജനങ്ങളെ ബോധവൽക്കരിക്കാനായി ഒരുക്കിയ മത്സ്യശ്മശാന കലാസൃഷ്ടിയും (ഫിഷ് സിമട്രി) സിഎംഎഫ്ആർഐക്ക് പുരസ്‌കാരം ലഭിക്കാൻ സഹായകരമായി. ഫോർട്ട് കൊച്ചി ബീച്ചിൽ സ്ഥാപിച്ച 2500 ചതുരശ്ര അടിയിലധികം വ്യാപ്തിയും 13 അടി ഉയരവുമുള്ള കലാസൃഷ്ടി പൊതുജനശ്രദ്ധ പിടിച്ചുപറ്റിയിരുന്നു. കടലിൽ പ്ലാസ്റ്റിക് മാലിന്യങ്ങൾ കുമിഞ്ഞുകൂടുന്നതിനെ കുറിച്ചും മീനുകളുടെ ഉള്ളിൽ സൂക്ഷ്മ പ്ലാസ്റ്റിക് കണങ്ങൾ എത്തുന്നതിനെ കുറിച്ചുമാണ് മ്ത്സ്യശ്മശാനം ഒരുക്കി സിഎംഎഫ്‌ഐആർ ബോധവൽക്കരണം നടത്തിയത്. മാലിന്യമുക്ത കടൽതീരം എന്ന ആശയത്തിൽ രാജ്യത്തെ പ്രധാനപ്പെട്ട മത്സ്യതുറമുഖങ്ങളും ബീച്ചുകളും സിഎംഎഫ്‌ഐആർഐയുടെ വിവിധ സെന്ററുകളുടെ നേതൃത്വത്തിൽ ശുചീകരണം നടത്തിയതും ശ്രദ്ധേയമായിരുന്നു. കൊച്ചി കേന്ദ്രത്തിന് പുറമെ, ഗുജറാത്തിലെ വെരാവൽ, മുംബൈ, കാർവാർ, വിശാഖപട്ടണം, മണ്ഡപം, തൂത്തുകുടി, ചെന്നൈ, മംഗലാപുരം, കോഴിക്കോട്, വിഴിഞ്ഞം എന്നിവിടങ്ങളിലുള്ള സിഎംഎഫ്ആർഐയുടെ സെന്ററുകളും ഒരുമിച്ചാണ് സ്വച്ഛഭാരത് പദ്ധതി നടപ്പിലാക്കിയത്.
      പ്രിൻസിപ്പൽ സയന്റിസ്റ്റ് ഡോ ശ്യാം എസ് സലീമാണ് സിഎംഎഫ്ആർഐയിലെ സ്വച്ഛഭാരത് നോഡൽ ഓഫീസർ. അടുത്ത മാസം ഡൽഹിയിൽ നടക്കുന്ന ചടങ്ങിൽ ഡയറക്ടർ ഡോ എ ഗോപാലകൃഷ്ണൻ പുരസ്‌കാരം സ്വീകരിക്കും.
    
    
    (Release ID: 1504277) Visitor Counter : 2
    
    
      This link will take you to a webpage outside this websiteinteractive page. Click OK to continue.Click Cancel to stop : www.pib.nic.in