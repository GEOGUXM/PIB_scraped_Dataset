      PIB Headquarters

      സിഎംഎഫ്ആർഐ ശാസ്ത്രജ്ഞന്റെ പേരിൽ മത്സ്യത്തൊഴിലാളി കുടുംബത്തിന് ധനസഹായം
      
      
      ഈ വർഷത്തെ ധനസഹായം ഇന്ത്യയിലെ ഏക മത്സ്യത്തൊഴിലാളി ദമ്പതികളായ ചേറ്റുവയിലെ കാർത്തികേയന്റെയും രേഖയുടെയും മകൾ മായ കാർത്തികേയന്

      Posted On: 14 SEP 2017 3:49PM by PIB Thiruvananthpuram
      കേന്ദ്ര സമുദ്രമത്സ്യ ഗവേഷണ സ്ഥാപനത്തിൽ (സിഎംഎഫ്ആർഐ) മുൻ ശാസത്രജ്ഞനായിരുന്ന പരേതനായ ഡോ പി പി പിള്ളയുടെ പേരിൽ കുടുംബം സ്ഥാപിച്ച ട്യൂണ പിള്ള ഫിഷർഫോക്ക് വെൽഫെയറിന്റെ മത്സ്യത്തൊഴിലാളി കുടുംബത്തിനുള്ള വിദ്യാഭ്യാസ ധനസഹായം വിതരണം ചെയ്തു. സാമ്പത്തികമായി പിന്നോക്കം നിൽക്കുന്ന മത്സ്യത്തൊഴിലാളി കുടുംബങ്ങളിലെ പെൺകുട്ടികളുടെ വിദ്യാഭ്യാസ ചിലവിനാണ് ധനസഹായം.
      തൃശൂർ ചേറ്റുവയിലെ മത്സ്യത്തൊഴിലാളി ദമ്പതികളായ കെ വി കാർത്തികേയന്റെയും ഭാര്യ കെ സി രേഖയുടെയും മകൾ മായ കാർത്തികേയനാണ് ഈ വർഷത്തെ ധനസഹായത്തിന് അർഹത നേടിയത്. പാലൂർ എ.എൽ.എച്ച്.എസിൽ പ്ലസ്ടു വിദ്യാർത്ഥിനിയാണ് മായ.
      സിഎംഎഫ്ആർഐയിൽ സാമൂഹിക സാമ്പത്തിക അവലോകന വിഭാഗം തലവൻ ഡോ ആർ നാരായണകുമാർ അധ്യക്ഷനായ അഞ്ചംഗ സമിതിയാണ് മായ കാർത്തികേയനെ തിരഞ്ഞെടുത്തത്. ഇന്ത്യയിലെ പ്രഥമ മത്സ്യത്തൊഴിലാളികളായ കാർത്തികേയനേയും രേഖയെയും നേരത്തെ സിഎംഎഫ്ആർഐ ആദരിച്ചിരുന്നു. കടലിൽ മീൻപിടുത്തത്തിന് പോകുന്ന ഏക വനിതയായാണ് രേഖ.
      മത്സ്യത്തൊഴിലാളി സമൂഹത്തിൽ സത്രീശാക്തീകരണം യാഥാർത്ഥ്യമാക്കുക എന്ന ലക്ഷ്യത്തോടെ ഈ വർഷം മുതലാണ് ട്യൂണ പിള്ള ഫിഷർഫോക്ക് വെൽഫെയർ മത്സ്യത്തൊഴിലാളി സമൂഹത്തിലെ പെൺകുട്ടികൾക്ക് ഒരു ലക്ഷം രൂപ വിദ്യാഭ്യാസ ധനസഹായം ഏർപ്പെടുത്തിയത്.
      സിഎംഎഫ്ആർഐയിൽ ഉപരിതല മത്സ്യഗവേഷണ വിഭാഗം മേധാവിയായിരുന്ന ഡോ പിള്ള ട്യൂണ (ചൂര) മത്സ്യത്തിന്റെ ഗവേഷണവുമായി ബന്ധപ്പെട്ട് രാജ്യാന്തര ശ്രദ്ധ നേടിയ ശാസ്ത്രജ്ഞനായിരുന്നു. 'ട്യൂണ പിള്ള' എന്ന പേരിലാണ് ഇദ്ദേഹം അറയിപ്പെട്ടിരുന്നത്. ഇന്ത്യൻ ഓഷ്യൻ ട്യൂണ കമ്മീഷനിൽ ഏറെക്കാലം അദ്ദേഹം ഇന്ത്യയെ പ്രതിനിധീകരിച്ച് അംഗമായിരുന്നു. കഴിഞ്ഞ വർഷം മാർച്ചിലായിരുന്നു ഡോ പിള്ളയുടെ നിര്യാണം.
      സിഎംഎഫ്ആർഐയിൽ നടന്ന ചടങ്ങിൽ ഡോ പി പി പിള്ളയുടെ ഭാര്യ പദ്മജ പിള്ള തുക കൈമാറി. മത്സ്യമേഖലയിലെ ഗവേഷണപ്രവർത്തനങ്ങൾക്കൊപ്പം തന്നെ മത്സ്യത്തൊഴിലാളി സമൂഹത്തിന്റെ സാമൂഹിക സാമ്പത്തിക ഉന്നമനത്തിന് വേണ്ടി കൂടി ആത്മാർത്ഥമായി പരിശ്രമിച്ച മനുഷ്യസ്‌നേഹിയായിരുന്നു ഡോ പി പി പിള്ളയെന്ന് സിഎംഎഫ്ആർഐ ഡയറക്ടർ ഡോ എ ഗോപാലകൃഷ്ണൻ പറഞ്ഞു.
      ആശ പി പിള്ള, സാഫ് എക്‌സിക്കുട്ടീവ് ഡയറക്ടർ സി ആർ സത്യവതി, ഡോ ആർ നാരായണകുമാർ, ഡോ ഷോജി ജോസഫ് എന്നിവരും സംസാരിച്ചു.
    
    
    (Release ID: 1502829) Visitor Counter : 3