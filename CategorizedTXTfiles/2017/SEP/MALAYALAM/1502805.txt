      PIB Headquarters

      പ്രവാസികളുടെ പ്രശ്‌നങ്ങള്‍ പരിഹരിക്കുന്നതിന് വിദേശകാര്യ മന്ത്രാലയവും സംസ്ഥാനങ്ങളും തമ്മിലുള്ള ബന്ധം ശക്തമാവണം - വിദേശകാര്യ സഹമന്ത്രി ജനറല്‍ വി.കെ സിംഗ്
      
      കഴിഞ്ഞ മൂന്നു വര്‍ഷത്തിനിടെ 85000 ത്തോളം ഇന്ത്യക്കാരെ വിദേശരാജ്യങ്ങളില്‍ നിന്ന് സുരക്ഷിതമായി തിരികെയെത്തിച്ചു
      
      Posted On: 13 SEP 2017 11:56PM by PIB Thiruvananthpuram


    പ്രവാസികളുടെ പ്രശ്‌നങ്ങള്‍ പരിഹരിക്കുന്നതിന് വിദേശകാര്യ മന്ത്രാലയവും സംസ്ഥാനങ്ങളും തമ്മിലുള്ള ബന്ധം ശക്തമാവേണ്ടത് അത്യാവശ്യമാണെന്നും ഇതിന് ഗവണ്‍മെന്റ് പ്രത്യേകം ശ്രദ്ധ നല്‍കുന്നുണ്ടെന്നും വിദേശകാര്യ സഹമന്ത്രി ജനറല്‍ വി.കെ സിംഗ് വ്യക്തമാക്കി. പ്രവാസികളുടെ സുരക്ഷയും ക്ഷേമവും ഉറപ്പുവരുത്താനായി വിദേശകാര്യ മന്ത്രാലയവും സംസ്ഥാന ഗവണ്‍മെന്റും സംയുക്തമായി തിരുവനന്തപുരത്ത് സംഘടിപ്പിച്ച ബോധവത്കരണ ശില്‍പ്പശാലയില്‍ മുഖ്യ പ്രഭാഷണം നിര്‍വഹിക്കുകയായിരുന്നു അദ്ദേഹം. പ്രവാസികള്‍ക്കുവേണ്ടി ആദ്യമായി നോര്‍ക്ക വകുപ്പ് രൂപീകരിച്ച സംസ്ഥാനമായ കേരളം യെമനില്‍ കുടുങ്ങിക്കിടന്ന നിരവധിപേരെ നാട്ടിലെത്തിക്കാന്‍ നടത്തിയ പരിശ്രമങ്ങള്‍ സ്തുത്യര്‍ഹമാണെന്നും ജനറല്‍ വി.കെ സിംഗ് ചൂണ്ടിക്കാട്ടി.
    കഴിഞ്ഞ മൂന്നു വര്‍ഷത്തിനിടെ വിദേശരാജ്യങ്ങളില്‍ അപകടകരമായ സാഹചര്യങ്ങളിലകപ്പെട്ട 85000 ത്തോളം ഇന്ത്യക്കാരെ സുരക്ഷിതമായി തിരികെയെത്തിക്കാന്‍ വിദേശകാര്യ മന്ത്രാലയത്തിനു സാധിച്ചു. വിദേശരാജ്യങ്ങളിലെ ഇന്ത്യന്‍ എംബസികള്‍ മികച്ച പ്രവര്‍ത്തനമാണ് കാഴ്ചവെക്കുന്നത്. സേവനങ്ങള്‍ ലഭ്യമാവുന്നതില്‍ എന്തെങ്കിലും കാലതാമസമുണ്ടാവുന്നുണ്ടെങ്കില്‍ അത് ആ നാട്ടിലെ നിയമങ്ങളനുസരിച്ച് പ്രവര്‍ത്തിക്കേണ്ടിവരുന്നതുകൊണ്ടാണ്. എംബസികളുടെ പ്രവര്‍ത്തനങ്ങളെക്കുറിച്ച് പരാതികളുണ്ടെങ്കില്‍ അത് ഗവണ്‍മെന്റ്ിന്റെ ശ്രദ്ധയില്‍പ്പെടുത്താമെന്നും ജനറല്‍ വി.കെ സിംഗ് വ്യക്തമാക്കി.
    നിയമവിരുദ്ധ കുടിയേറ്റം തടയാന്‍ ഗവണ്‍മെന്റ് നടപടികള്‍ കൂടുതല്‍ കര്‍ശനമാക്കുമെന്ന് അദ്ദേഹം വ്യക്തമാക്കി. ജി.സി.സി രാജ്യങ്ങളിലെ തൊഴില്‍ നിയമങ്ങളെക്കുറിച്ചുള്ള അറിവില്ലായ്മ ആ രാജ്യങ്ങളില്‍ തൊഴില്‍ അന്വേഷിക്കുന്നവര്‍ക്ക് ഏറെ പ്രയാസങ്ങള്‍ സൃഷ്ടിക്കുന്നതായി ശ്രീ. വി.കെ സിംഗ് പറഞ്ഞു. തൊഴില്‍ നിയമങ്ങളെക്കുറിച്ച് അറിവു പകരാനായി എല്ലാ സംസ്ഥാനങ്ങളിലും വിദേശകാര്യ മന്ത്രാലയം ബോധവത്കരണ പരിപാടികള്‍ സംഘടിപ്പിക്കുമെന്ന് അദ്ദേഹം അറിയിച്ചു.
    ജോലി തേടി വിദേശത്തെത്തുന്ന പ്രവാസികളെ അതാത് ഇടങ്ങളിലെ ഇന്ത്യന്‍ എംബസികള്‍ വഴി ജോലി സ്ഥലത്തെത്തിക്കണമെന്ന നിര്‍ദ്ദേശം ശില്‍പ്പശാല ഉദ്ഘാടനം ചെയ്ത മുഖ്യമന്ത്രി ശ്രീ. പിണറായി വിജയന്‍ മുന്നോട്ടുവെച്ചു. ഇതു വഴി തട്ടിപ്പുകള്‍ ഒരു പരിധിവരെ തടയാനാകും. വീട്ടു ജോലികള്‍ക്കായി വിദേശത്തെത്തുന്ന പലര്‍ക്കും തൊഴിലുടമകളില്‍നിന്ന് ക്രൂരമായ പീഡനമാണ് നേരിടേണ്ടിവരുന്നത്. ഇങ്ങനെ തൊഴില്‍ തേടുന്നവര്‍ ആദ്യം എംബസികളിലെത്തി രജിസ്റ്റര്‍ ചെയ്യുന്ന സംവിധാനമുണ്ടാക്കണം. ഇവരെ ജോലിക്കെടുക്കുന്നവര്‍ എംബസികളില്‍ നേരിട്ടെത്തിവേണം കൂട്ടിക്കൊണ്ടുപോവാന്‍. ഇങ്ങനെയൊരു സംവിധാനം വന്നാല്‍ തൊഴിലുടമകളുടെ ഉത്തരവാദിത്തം വര്‍ദ്ധിക്കും- മുഖ്യമന്ത്രി ചൂണ്ടിക്കാട്ടി.
    വിദേശ രാജ്യങ്ങളിലുള്ള ഇന്ത്യന്‍ സ്ഥാനപതിമാരുടെ പ്രവര്‍ത്തനം കേന്ദ്ര ഗവണ്‍മെന്റ് വിലയിരുത്തണമെന്ന് ശ്രീ. പിണറായി വിജയന്‍ ആവശ്യപ്പെട്ടു. അറബ് രാജ്യങ്ങളിലെ പ്രവാസികളില്‍ ഭൂരിഭാഗവും മലയാളികളാണ്. അതുകൊണ്ടുതന്നെ എംബസികളില്‍ മലയാളം മനസ്സിലാവുന്ന ഉദ്യോഗസ്ഥരെ നിയോഗിക്കണം. വിദേശരാജ്യങ്ങളിലെ നിയമങ്ങളെക്കുറിച്ച് അറിവില്ലാതെ കേസുകളില്‍ ഉള്‍പ്പെടുന്നവര്‍ക്ക് നിയമ സഹായം ലഭ്യമാക്കണം- മുഖ്യമന്ത്രി ആവശ്യപ്പെട്ടു.
    വിദേശങ്ങളില്‍ തൊഴിലന്വേഷിക്കുന്നവര്‍ക്കുള്ള മാര്‍ഗ്ഗനിര്‍ദ്ദേശങ്ങളടങ്ങിയ ലഘുപുസ്തകം ചടങ്ങില്‍ പ്രകാശനം ചെയ്തു.

    
    
    (Release ID: 1502805) Visitor Counter : 2