      കൃഷി മന്ത്രാലയം

      17 സംസ്ഥാനങ്ങളിലെ 225 ജില്ലകളില്‍ വരള്‍ച്ചയെന്ന മാധ്യമ റിപ്പോര്‍ട്ടുകള്‍ വസ്തുതാപരമായി തെറ്റെന്ന് കേന്ദ്ര കൃഷി, കര്‍ഷകക്ഷേമ മന്ത്രാലയം
      Posted On: 14 SEP 2017 5:11PM by PIB Thiruvananthpuram


    പതിനേഴ് സംസ്ഥാനങ്ങളിലെ 225 ജില്ലകളില്‍ വരള്‍ച്ചാ മുന്നറിയിപ്പെന്ന വിധത്തില്‍ വന്ന മാധ്യമ റിപ്പോര്‍ട്ടുകള്‍ വസ്തുതാപരമായി തെറ്റാണെന്ന് കേന്ദ്ര കൃഷി, കര്‍ഷകക്ഷേമ മന്ത്രാലയം അറിയിച്ചു. മന്ത്രാലയം സംസ്ഥാനങ്ങളിലെ കാര്‍ഷിക സ്ഥിതി നിരന്തരം നിരീക്ഷിക്കുന്നുണ്ട്. നിലവിലെ കാലവര്‍ഷ സീസണില്‍ മഴ സാധാരണ ഗതിയിലാണ് ലഭിക്കുന്നത്. 2017 സെപ്റ്റംബര്‍ 10 വരെ 738.8 മില്ലീമിറ്റര്‍ മഴ ലഭിച്ചു. രാജ്യത്ത് മുഴുവന്‍ ലഭിച്ച മഴയുടെ കണക്കുകള്‍ പരിശോധിച്ചു നോക്കിയാല്‍ അത് സാധാരണ നിലവാരത്തിലാണ്(-6 %). ജൂണ്‍ 1 മുതല്‍ സെപ്റ്റംബര്‍ 30 വരെയാണ് കാലവര്‍ഷ സീസണ്‍. മിക്ക സംസ്ഥാനങ്ങളിലും പ്രത്യേകിച്ച് വടക്ക് കിഴക്കന്‍ സംസ്ഥാനങ്ങളില്‍ കനത്ത കാലവര്‍ഷമാണ് ലഭിക്കുന്നത്.
    ഒരുവിധം എല്ലാ സംസ്ഥാനത്തെയും ഖാരിഫ് വിളകളുടെ വ്യാപ്തി തൃപ്തികരമാണെന്നും സെപ്റ്റംബര്‍ 1 മുതല്‍ 10 വരെ ലഭിച്ച മഴ കേരളം, കര്‍ണ്ണാടക, മഹാരാഷ്ട്ര, തെലങ്കാന, ഒഡീഷ, ജാര്‍ഖണ്ഡ് എന്നിവിടങ്ങളിലെ മണ്ണിലെ ഈര്‍പ്പം വര്‍ദ്ധിപ്പിച്ചിട്ടുണ്ടെന്നും മന്ത്രാലയം അറിയിച്ചു. പരക്കെ മഴ ലഭിച്ചത് ഖാരിഫ് ഉത്പാദനത്തിന്റെ സാധ്യതകള്‍ വര്‍ദ്ധിപ്പിച്ചിട്ടുണ്ട്. 2017-18 ല്‍, ഖാരിഫ് വിളകളുടെ നടീല്‍ വ്യാപ്തി 1041.17 ലക്ഷം ഹെക്ടറാണ്. കഴിഞ്ഞ വര്‍ഷത്തെ 1014 ലക്ഷം ഹെക്ടറുമായി താരതമ്യം ചെയ്യുമ്പോള്‍ അധികമാണിത്. എന്നാല്‍, ചിലയിടങ്ങളില്‍ ഖാരിഫ് വിളകള്‍ നട്ട ശേഷം മഴയുടെ കുറവുണ്ടായിട്ടുണ്ട്. അത്തരം മേഖലകളില്‍ മഴക്കുറവിന്റെ പ്രത്യാഘാതത്തെ കുറിച്ച് സംസ്ഥാനങ്ങള്‍ വിലയിരുത്തല്‍ തുടങ്ങിയിട്ടുണ്ട്. 95 ജില്ലകളില്‍ മഴക്കുറവ് റിപ്പോര്‍ട്ട് ചെയ്യപ്പെട്ടിട്ടുണ്ടെങ്കിലും ഇവിടങ്ങളില്‍ വിത സാധാരണ നിലയിലും തൃപ്തികരവുമാണ്. സെപ്റ്റംബറിന്റെ ആദ്യ രണ്ട് ആഴ്ചകളില്‍ തുടരുന്ന മഴ സ്ഥിതിഗതികള്‍ എളുപ്പമാക്കുമെന്നാണ് പ്രതീക്ഷ. ഉത്പാദനം കഴിഞ്ഞ വര്‍ഷത്തെ അതേ നിരക്കിലാകുമെന്നു കരുതുന്നതായും വരള്‍ച്ച പോലുള്ള സാഹചര്യമില്ലെന്നും മന്ത്രാലയം അറിയിച്ചു.

    
    
    (Release ID: 1502861) Visitor Counter : 4
    
    
      This link will take you to a webpage outside this websiteinteractive page. Click OK to continue.Click Cancel to stop : www.pib.nic.in