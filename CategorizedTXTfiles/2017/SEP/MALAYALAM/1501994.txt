      ഭവന, നഗരദാരിദ്ര ലഘൂകരണ മന്ത്രാലയം

      സ്മാര്‍ട്ട് സിറ്റി പദ്ധതികള്‍ വേഗത്തില്‍ നടപ്പിലാക്കാന്‍ സംസ്ഥാനങ്ങള്‍ക്ക് കേന്ദ്ര നിര്‍ദ്ദേശം
      Posted On: 06 SEP 2017 7:12PM by PIB Thiruvananthpuram


    കൊച്ചിയടക്കം രാജ്യത്തെ വിവിധ നഗരങ്ങളിലായി നടപ്പിലാക്കുന്ന സ്മാര്‍ട്ട് സിറ്റി പദ്ധതികള്‍ എത്രയും വേഗം പൂര്‍ത്തിയാക്കുന്നതില്‍ ശ്രദ്ധയൂന്നാന്‍ കേന്ദ്ര ഗവണ്‍മെന്റ് സംസ്ഥാനങ്ങളോടാവശ്യപ്പെട്ടു. കഴിഞ്ഞ മാസം 30 ന് വിവരസാങ്കേതിക വിദ്യയിലധിഷ്ഠിതമായ പ്രഗതി സംവിധാനത്തിലൂടെ സ്മാര്‍ട്ട് സിറ്റി ദൗത്യം നടപ്പിലാക്കുന്നതിലെ പുരോഗതി പ്രധാനമന്ത്രി ശ്രീ. നരേന്ദ്ര മോദി അവലോകനം ചെയ്തിരുന്നു. ഇതിന്റെ തുടര്‍ച്ചയായി കേന്ദ്ര ഭവന, നഗരകാര്യ സെക്രട്ടറി ശ്രീ. ദുര്‍ഗാ ശങ്കര്‍ മിശ്ര എല്ലാ സംസ്ഥാനങ്ങളിലെയും കേന്ദ്ര ഭരണ പ്രദേശങ്ങളിലെയും ചീഫ് സെക്രട്ടറിമാര്‍ക്ക് പദ്ധതി നടത്തിപ്പിനെക്കുറിച്ച് അയച്ച കത്തിലാണ് ഈ നിര്‍ദ്ദേശം നല്‍കിയത്.


    2016 സെപ്റ്റംബറില്‍ സ്മാര്‍ട്ട് സിറ്റി പദ്ധതിയിലുള്‍പ്പെടുത്തിയ 60 നഗരങ്ങളിലെ 261 പദ്ധതികളുടെ പ്രവൃത്തികള്‍ ഈ വര്‍ഷം നവംബറോടെ ആരംഭിക്കണമെന്ന് ശ്രീ. ദൂര്‍ഗാ ശങ്കര്‍ മിശ്ര സംസ്ഥാനങ്ങളോടഭ്യര്‍ത്ഥിച്ചു. 31112 കോടി രൂപ നിക്ഷേപം വരുന്നതാണ് ഈ പദ്ധതികള്‍. 32410 കോടി രൂപ നിക്ഷേപം വരുന്ന 370 പൊതു- സ്വകാര്യ പങ്കാളിത്ത പദ്ധതികളുടെ പ്രവൃത്തികളും വേഗത്തിലാക്കാന്‍ കേന്ദ്ര ഗവണ്‍മെന്റ് ആവശ്യപ്പെട്ടു.


    ആദ്യ ഘട്ടത്തില്‍ പദ്ധതി നടപ്പിലാക്കുന്ന 20 നഗരങ്ങളില്‍ കേരളത്തില്‍നിന്ന് കൊച്ചി ഉള്‍പ്പെട്ടിട്ടുണ്ട്. കൊച്ചിയിലെ ബ്രോഡ്‌വേ, എറണാകുളം മാര്‍ക്കറ്റുകളുടെ പുനര്‍വികസനമാണ് സ്മാര്‍ട്ട് സിറ്റി പദ്ധതിയിലുള്‍പ്പെടുത്തി നടപ്പിലാക്കുന്നത്. 110 കോടി രൂപയാണ് ഇതിനായി വകയിരുത്തിയിട്ടുള്ളത്.

    
    
    (Release ID: 1501994) Visitor Counter : 4
    
    
      This link will take you to a webpage outside this websiteinteractive page. Click OK to continue.Click Cancel to stop : www.pib.nic.in