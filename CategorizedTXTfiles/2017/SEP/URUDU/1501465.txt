      صدر جمہوریہ کا سکریٹریٹ

      سوئس کنفیڈریشن کی صدر محترمہ دیورس لوتھاڈ کے اعزاز میں دی گئی ضیافت
      میں صدر جمہوریہ ہند جناب رام ناتھ کووند کی تقریر
      
      Posted On: 01 SEP 2017 4:50PM by PIB Delhi


    نئی دہلی،1 ستمبر، سوئس کنفیڈرشن کی صدر قابل صد احترام ، محترمہ دیورس لوتھاڈ !


    سوئس وفد کے ممتاز اراکین ،


    خواتین و حضرات،


    صدر محترمہ ، آپ اور آپ کے ساتھ آئے ہوئے وفد کے اراکین کا بھارت میں خیر مقدم کرتے ہوئے مجھے بڑی مسرت ہورہی ہے ۔ آپ کا یہ دورہ اس لحاظ سے خصوصی اہمیت کا حامل ہے کہ یہ سال ہمارےباہمی تعلقات میں سنگ میل کا سال ہے۔ ہمارے ممالک دوستی اور باہمی معاہدوں کے 70 ویں سال میں داخل ہورہے ہیں ۔ بھارت ا ز خود اپنی آزادی کی 70 ویں سالگرہ منا رہا ہے۔ محترمہ دونوں ممالک کے مابین تعلقات معاہدہ میں متذکرہ الفاظ کے من و عن استوار رہے ہیں ۔ معاہدہ میں کہا گیا ہے کہ ‘‘ مستقل امن اور ہر حال میں قائم رہنے والی دوستی قائم ہوگی’’۔ صاف ستھری توانائی کی تلاش سے لے کر ایک صاف ستھرے نظام کی جستجو تک، ہمارے تمام تر نصب العین ازحد افادی ہیں۔ ٹینس کورٹ پر مارٹینا ہنگز اور ثانیہ مرزا نے ہمیں دکھایا ہے کہ سوئٹرزلینڈ اور بھارت باہم مل کر کیا کرسکتے ہیں ۔ہمیں اس پارٹنر شپ سے دیگر شعبوں کے لئےبھی ترغیب حاصل کرنی ہوگی۔


    اس پس منظر میں، آپ کا یہ دورہ، اور 2016 میں وزیراعظم مودی کا دورہ، دونوں ممالک کے ذریعہ اعلی ترین سطح پر قریبی تعلقات قائم کرنے کی خواہش کا اظہار ہے۔ آپ بھارت کا دورہ کرنے والی چوتھی سوئس صدر ہیں۔ یہاں میں یہ بات کہے بغیر نہیں رہ سکتا کہ آپ وہ پہلی سوئس صدر ہیں جو ماہ نومبر کے علاوہ بھارت کے دورے پر آئی ہیں ۔مجھے مسرت ہے کہ آپ کے اس دورے نے آپ کو بھارتیہ مانسون کا مشاہدہ کرنے کا موقع دیا ہے۔


    محترمہ ، ہم دونوں جمہوری اور تکثیریت پر مبنی معاشروں کی نمائندگی کرتے ہیں جو ‘‘ اختلافات کا احترام’’ کے اصول میں یقین رکھتے ہیں اور ساتھ ہی ساتھ ‘‘کثرت میں وحدت’’ کو بھی تسلیم کرتے ہیں۔ سوئٹزرلینڈ بھارت کا سب سے بڑا ساتواں شراکت دار اور گیارہواں سب سےبڑا غیر ملکی سرمایہ کار ملک ہے۔ اس معاملے میں بھارت آج دنیا میں سب سے تیز ترقی کرنے والی بڑی معیشتوں میں سے ایک معیشت ہے۔ مجموعی گھریلو پیداوار کی شرح نمو 7 فی صد ہے ، مضبوط اقتصادی بنیادیں استوار ہیں اور اصلاحات کا عمل اس کو تقویت دے رہا ہے۔ مالی استحکام اور نسبتاً کم چالو کھاتا خسارہ اس کا طرہ امتیاز ہے ۔


    ہم سوئٹزرلینڈ کے ساتھ مل کر بہت کچھ کرسکتے ہیں۔ آپ کی معیشت دنیا کی جدید ترین اور اختراعی خوبیوں کی حامل معیشت ہے۔ اس معیشت کو سوئٹزرلینڈ کے دوہرے ٹریک والے تعلیمی نظام کا تعاون حاصل ہے جس کے تحت پیشہ وارانہ تربیت پر زور دیا جاتا ہے۔ سوئٹزرلینڈ کےماحولیات سے متعلق بہترین طریقہ ہائے کار کے ساتھ یہ تمام تر خوبیاں ہمارے لئے متعدد مواقع فراہم کرتی ہیں۔ ہم اپنے تجارتی ، سرمایہ کاری اور تکنالوجی تبادلوں کو وسعت اور گوناگونی سے ہمکنار کرسکتے ہیں۔ ہمارے دونوں ممالک کو ترجیحاتی شعبوں مثلاً عمدہ اور اعلی تکنالوجی مینوفیکچرنگ ، بنیادی ڈھانچہ، ہنر مند ی ترقیات، قابل احیا توانائی اور کلین تکنالوجی تحقیق کے شعبوں میں اور زیادہ قریبی شراکت داری استوار کرنے کی ضرورت ہے۔


    تحقیق و ترقی تجربہ گاہوں اور اداروں کے مابین شراکت داری قائم کرنے کے امکانات موجود ہیں۔ آپ کے ملک میں آیوروید طریقہ علاج کو روایتی ادویہ کے ایک نظام کے طور پر تسلیم کئے جانے کےلئے ہم آپ کے فیصلے کا احترام کرتے ہیں۔ اس شعبے میں بھی ہم مزید تعاون کرسکتےہیں۔


    محترمہ ایک طرح سے ہماری دونوں حکومتیں صرف مضبوط عوام سے عوام کے مابین تعلقات، اور دونوں ممالک کےمابین تجارتی تعلقات کو مستحکم کرنے پر اپنی توجہ مرکوز کئے ہوئے ہیں۔ بھارت میں سوئٹزرلینڈ کو پنیر، چاکلیٹ اور روجر فیڈرر کی سرزرمین کے لئے جانا جاتا ہے۔ ہماری آبادی کو مدنظر رکھتے ہوئے یہ کہاجاسکتا ہے کہ ان کے وطن سے زیادہ تعداد میں ان کے مداح بھارت میں موجود ہیں۔


    آپ کے ملک کے حسن سے ہمارے ملک کے بہت سے بھارتی اچھی طرح واقف ہیں اور ہماری کچھ معروف فلموں میں ا س کی جھلک بھی پیش کی گئی ہے۔ اس نے سوئٹزرلینڈ کے تئیں اس کشش کو اور بڑھا دیا ہے جو کسی سیاحتی مقام کے لئے دلوں میں ہوسکتی ہے۔ ہمارےملک میں ہم سوئس سیاحوں سےبھی اسی طرح کے ردعمل کے منتظر اور خواہش مند ہیں۔


    بھارت یہاں آنے والے سیاحوں کو تاریخٰی اور مذہبی قدیمی عمارتوں اور فطری حسن کے گونا گوں کینوس پر مشتمل ایک مالا مال ورثہ ملاحظہ پیش کرتا ہے۔ ہمیں خوشی ہے کہ آپ یہاں آئی ہیں تاہم ہم تو یہ چاہیں گے کہ آپ پھر تشریف لائیں اور اکثر و بیشتر آتی رہیں۔


    محترمہ، آپ کے ملک کی طرح بھارت نے بھی ،تکثریت کے تحفظ کا عہد کررکھا ہے ۔ تاہم تکثریت پر مبنی نظام کو کثیر النوع تبدیلیوں سے گزرنا پڑتا ہے جن میں

      * اقوا م متحدہ اور دیگر کثیر سطحی اداروں کی اصلاحات اور تشکیل نو ،
      * بین الاقوامی دہشت گردی اور انتہا پسندی سےمتعلق فوری چنوتیوں سےنمٹنے، مالی اور سائبر جرائم سےنبرد آزما ہونے اور انٹر نیٹ حکمرانی جیسے موضوعات ،
      * موسمیاتی تبدیلی سےمتعلق از حد ناگزیر تقاضوں کی تکمیل اور ہمہ گیر ترقیات اہداف کا حصول جیسی باتیں شامل ہیں۔

    بھارت اصول پر مبنی کثیر سطحی نظام کے فریم ورک کے تحت مصروف عمل رہتے ہوئے ان تمام تر کوششوں میں سوئٹزرلینڈ کے ساتھ ہم آہنگی قائم کرنے کا متمنی ہے ۔


    محترمہ، ہمیں پورا یقین ہے آپ کا یہ دورہ ہمارے دونوں ممالک کے مابین ، استوار تعلقات کو مزید ہمہ گیریت اور توانائی عطا کرے گا ۔ ہم مختلف معاشرے ضرور ہیں پھر بھی ہمارے معاشروں میں مماثلت پائی جاتی ہے۔ ہم مشترکہ اور یکساں اقدار میں یقین رکھتے ہیں۔ یہ دراصل کوہ آلپس اور ہمالیہ کی شراکت داری ہوگی۔ کوئی وجہ نہیں ہے کہ ہم اسے مزید بلندیوں سے ہمکنار نہ کرسکیں۔ انہیں امید افزا الفاظ کے ساتھ خواتین و حضرات آپ سب لوگ :

      * صدر لوتھارڈ کی شادمانی ،
      * سوئٹزرلینڈ کے عوام کی ترقی اور خوشحالی نیز ،
      * سوئٹزرلینڈ او ربھارت کے مابین ا ستوار تعلقات کو مزید مستحکم بنانے کے لئے میرے ساتھ ماحضر تناول فرمائیں۔

    *****


    ( م ن۔ ج)


    Uno- 4323


    

    
    (Release ID: 1501465) Visitor Counter : 2
    
    
    
    
    

*