      وزیراعظم کا دفتر

      جاپان کے وزیراعظم کے دورہ بھارت کے دوران وزیراعظم کا پریس بیان
      Posted On: 15 SEP 2017 4:45PM by PIB Delhi


    عزت مآب، وزیراعظم شنزو آبے، معزز وفود،


    میڈیا کے ارکان


    کونی چیوا( صبح بخیر/ نمسکار)


    نئی دہلی۔ 15 ؍ ستمبر۔ مجھے اپنے منفرد دوست وزیراعظم شنزو آبے کا بھارت بالخصوص گجرات میں خیرمقدم کرتے ہوئے بے حد خوشی ہورہی ہیں۔وزیر اعظم آبے اور میں عالمی کانفرنسوں کے مواقع پر متعدد بار ملاقات کرچکے ہیں لیکن بھارت میں ان کا خیرمقدم کرنا میرے لئے انتہائی خوشی کی بات ہے۔گزشتہ روز مجھے ان کے ساتھ سامبر متی آشرم کا دورہ کرنے کا موقع ملا تھا۔ اس کے ایک دن بعد ہم دونوں نے ڈانڈی کوتیر کا دورہ کیا ۔آج کی صبح ہم نے ممبئی۔ احمد آباد ہائی اسپیڈ ریلوے پروجیکٹ کا ایک ساتھ سنگ بنیاد رکھا۔ یہ پروجیکٹ جاپان کے تعاون سے تعمیر کیاجارہا ہے یہ ایک بہت بڑا قدم ہے۔ یہ محض تیز رفتار ریل کی شروعات نہیں ہے۔ اپنے مستقبل کی ضروریات کے مد نظر، میں اس نئے ریلوے فلاسفی کو نیو انڈیا کے لائف لائن کے طور پر دیکھ رہا ہوں۔ بھارت کی مسلسل ترقی میں اب ایک مزید تیز رفتاری آگئی ہے۔


    دوستو،


    باہمی اعتماد اور یقین، ایک دوسرے کے مفادات اور تشویشات کو سمجھنا اور اعلی سطح پر مستقل طور پر ملاقاتیں کرنا، یہ بھارت۔ جاپان تعلقات کےامتیازات ہیں۔ ہماری خصوصی اسٹرئٹیجک اور عالمی شراکت داری کا دائرہ صرف دو طرفہ یا علاقائی سطحوں تک ہی محدود نہیں ہے بلکہ عالمی امور پر بھی ہمارے درمیان امداد باہمی کا جذبہ پایا جاتا ہے۔ پچھلے سال میرے جاپان دورے کے دوران ہم نے نیوکلیائی توانائی کے پر امن استعمال کے لئے ایک تاریخی سمجھوتہ کیاتھا۔ میں اس کے لئے جاپان کے عوام، وہاں کی پارلیمنٹ اور بالخصوص وزیراعظم آبے کااظہار تشکر کرتا ہوں۔ اس سمجھوتے نے صاف ستھری توانائی اور ماحولیاتی تبدیلی کے معاملے پر ہمارے امداد باہمی میں ایک نئے باب کااضافہ کیا ہے۔


    دوستو،


    2016-17 میں جاپان نے بھارت میں 4.7 بلین ڈالر کی سرمایہ کاری کی جو کہ اس سے پہلے کے سال کے مقابلے میں 80 فیصد زیادہ ہے۔ اب جاپان بھارت میں سرمایہ کاری کرنے والا تیسرا سب سے بڑا ملک بن گیا ہے۔ اس سے واضح طور پر پتہ چلتا ہے کہ بھارت کی معاشی ترقی اور اس کے سنہرے مستقبل کے تئیں جاپان کتنا زیادہ پراعتماد ہے اور اس سرمایہ کاری کو دیکھتے ہوئے بخوبی طور پرسمجھا جاسکتا ہے کہ آنے والے دنوں میں بھارت اور جاپان کے بیچ بڑھتی تجارت کے ساتھ ساتھ عوام کے عوام سے رابطوں میں مزید تیزی آئے گی۔ ہم جاپان کے شہریوں کو پہلے سے ہی آمد پر ویزا کی سہولیات فراہم کررہے ہیں اور اب انڈیا پوسٹ اور جاپان پوسٹ کے درمیان اشتراک کے بعد ہم ایک کول باکس سروس شروع کرنے جارہے ہیں تاکہ بھارت میں رہ رہے جاپانی لوگ جاپان سے اپنے پسندیدہ کھانے براہ راست طور پر حاصل کرسکیں۔ اسی اثنا میں، میں جاپان کی تاجر برادری سے بھارت میں مزید جاپانی ریستوران کھولنے کی درخواست کروں گا۔ان دنوں بھارت متعدد سطحوں پر بڑی تیزی سے تبدیلی کے راستے پر گامزن ہے۔ خواہ تجارت کو آسان بنانے کا معاملہ ہو یا اسکل انڈیا ، ٹیکسیشن اصلاحات یا میک انڈیا کی بات ہو، بھارت مکمل طور پر بدل رہا ہے۔یہ جاپانی تجارت کے لئے ایک زبردست موقع ہے اور مجھے خوشی ہے کہ بہت ساری جاپانی کمپنیاں ہمارے فلیگ شپ پروگراموں کے ساتھ انتہائی گہرائی سے جڑی ہوئی ہیں۔دونوں ملکوں کے تجارتی لیڈران کے ساتھ آج کی شام کے پروگرام میں ہماری بات چیت میں ہمیں اس کا براہ راست فائدہ دیکھنے کا موقع بھی ملے گا۔ہم جاپان کی سرکاری ترقیاتی امداد کے پروگرام میں سب سے بڑے شراکت دار ہیں اور میں ان سمجھوتوں کا پر جوش طور پر خیر مقدم کرتا ہوں جن پر متعدد شعبوں میں پروجیکٹوں کے لئے آج دستخط کئے گئے ہیں۔


    دوستو


    مجھے یقین ہے کہ ہماری بات چیت اور وہ تمام سمجھوتے جن پر آج ہم نے دستخط کئے ہیں، ان سے تمام شعبوں میں بھارت اور جاپان کے بیچ شراکت داری میں مزید مضبوطی آئے گی۔ان الفاظ کے ساتھ میں ایک بار پھر وزیراعظم آبے اور ان کے ہمراہ آنے والے اعلی سطحی وفد کا انتہائی گرمجوشی سےخیرمقدم کرتا ہوں۔


    آپ سب کا بہت بہت شکریہ


      م ن۔ ن ا۔ رض


    U-4579

    
    
    (Release ID: 1503004) Visitor Counter : 2