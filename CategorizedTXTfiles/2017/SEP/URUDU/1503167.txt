      وزیراعظم کا دفتر

      گجرات میں سردار سروور باندھ کو قوم کے نام وقف کرنے کے بعد وزیراعظم کی تقریر
      Posted On: 17 SEP 2017 6:06PM by PIB Delhi


    نئی دہلی۔18؍ستمبر۔


    بھارت ماتا کی جئے


    بھارت ماتا کی جئے


    بڑی تعداد میں تشریف لائے ہوئے میرے پیارے بھائیو اور بہنو!


    دبھوئی بہت مرتبہ آیا، کبھی بس میں آتا تھا، کبھی اسکوٹر پر آتا تھا ، کبھی کارکنوں کی میٹنگ لیتا تھا، کبھی جلسہ عام سے خطاب کرتا تھا۔ نہ جانے کتنی کتنی یادیں آپ سب کے ساتھ وابستہ ہیں۔ لیکن دبھوئی میں ایسا وسیع منظر پہلے کبھی نہیں دیکھا، لوگوں کا یہ وسیع اجتماع ماں نرمدا کی بھکتی کا جیتا جاگتا مظہر ہے۔


    آج وشوکرما جینتی ہے۔ بھارت میں صدیوں سے جو ہاتھ سے کام کرتے ہیں ، پسینہ بہاتے ہیں، مشقت کرتے ہیں، تعمیر کاکام کرتے ہیں ، ٹیکنیشین ہو، انجینئر ہو، مستری ہو، مٹی کاکام کرنے والے ہوں، چونے اور سیمنٹ کاکام کرنے والے ہوں، جو بھی تعمیر سے متعلق کاموں سے وابستہ ہے، ان سب کو بھارت میں وشوکرما کی شکل میں دیکھا جاتا ہے، آج ایسے وشوکرما کی جینتی کا موقع ہے ۔ اور اس لئے اس سے بڑا کوئی عمدہ اجتماع نہیں ہوسکتا ہے کہ جب وشوکرما جینتی پر وشوکرما کے عقیدت مندجن جن لوگوں نے اس سردار سروور ڈیم کی تعمیر کی ہے ، ان سب کی اس محنت کا ذکر کرتے ہوئے، ان کی اس سخت ریاضت کا ذکر کرتے ہوئے ، ماں بھارتی کو ہندوستان کا ایک بڑا سردار سروور باندھ سوغات میں دینے کی خوش نصیبی کا موقع حاصل ہوا ہے۔


    بھائیو، بہنو،یہاں مجھے آج میرے یوم پیدائش کی بھی بہت ساری مبارکباد دی جارہی ہے ۔ جن جن لوگوں نے مبارکباد دی ہے ، جن جن لوگوں نے نیک خواہشات کا اظہار کیا ہے ، میں ان کا دل سے بہت بہت شکریہ ادا کرتا ہوں اور یوم پیدائش کے ساتھ ساتھ جو جذبات ظاہر کیے ہیں، ان جذبات کے مطابق اپنے آپ کو نکھارنے کا ، بنانے کا اور پل پل آپ کے خوابوں کیلئے جینے کیلئے میں اپنی مشقت کی انتہا کرنے میں کوئی کمی نہیں رکھوں گا۔ جیوں گاتو آپ کے خوابوں کیلئے، کھپوں گا تو بھی آپ کے خوابوں کیلئے اور آپ کے خواب پورے ہوں ، اس کے لئے سواسو کروڑ ہم وطنوں کی طاقت یکجا کرکے ایک نئے بھارت ، ایک نیوانڈیا ، اس کو حاصل کر کے رہنا ہے۔


    ایک گاندھی ، دبلے پتلے گاندھی، سابرمتی کے آشرم میں ریاضت کرتے کرتے ہم وطنوں کو آزادی کیلئے یکجا کرسکتے ہیں تو ماں نرمدا کے آشیرواد سے ، سابرمتی کے آشیرواد سے ، ملک کے بہادر مردوں کے ایثار وقربانی کی برکت سے ، اس ملک کی عظیم شخصیات کی ریاضت کی برکت سے ، سوا سو کروڑ ہم وطن ، آزادی کے 75 سال ہونے پر ایک نئے بھارت کی تعمیر میں کوئی کمی نہیں رکھیں گے، یہ میرا پورا پورا یقین ہے۔


    بھائیو ، بہنو، یہ سردار سروور ڈیم آج بھارت کے مرد آہن سردار ولبھ بھائی پٹیل کی روح جہاں بھی ہوگی ، ہم سب پر ڈھیر سارے آشیرواد وہ ہم پر برساتی ہوگی۔ دور اندیشی کسے کہتے ہیں؟ 71 سال پہلے ، آزادی کے پہلے ، میری بھی پیدائش سے پہلے ، ہم میں سے کئی لوگوں کی پیدائش سے پہلے ، سردار پٹیل صاحب نے سردار سروورڈیم کا خواب دیکھا تھا ۔


    ملک آزاد ہوا، میں آج بڑے یقین کے ساتھ کہنا چاہتا ہوں کہ دو عظیم شخصیتیں اگر کچھ اور سال زندہ رہی ہوتیں تو یہ سردار سروور ڈیم 60-70 کی دہائی میں ہی بن کر ، یہ مغرب کے ساری ریاستیں سجلام، سپھلام بن گئی ہوتیں، سرسبز ہوگئی ہوتیں۔ ہندوستان کے اقتصادی منظرنامے کو لافانی حمایت دینے کی خوش نصیبی مغرب کی ان ریاستوں کو ملی ہوتی۔ وہ دو عظیم شخصیتیں تھیں۔ ایک ، سردار ولبھ بھائی پٹیل، جنہوں نے نرمدا ندی کی عظمت کو ، اہلیت کو ، گجرات کی ضرورت کو، مدھیہ پردیش، مہاراشٹر، گجرات، راجستھان کی زندگی کو ایک ماں نرمدا کیسے بدل سکتی ہے، اس کا خواب دیکھا تھا، دور اندیشی سے اس پروجیکٹ کا تصور کیا تھا۔ اور دوسرے، دوسری عظیم شخصیت تھی ، ڈاکٹر بابا صاحب امبیڈکر ۔ جن لوگوں کو بابا صاحب امبیڈکر کا مطالعہ کرنے کا موقع ملا ہے، وہ دیکھ سکتے ہیں کہ بھارت میں آبی انقلاب کیلئے ، آبی طاقت کیلئے، واٹر ویز کیلئے، سمندر کی اہلیت کیلئے، وزیروں کی کونسل کی اپنی قلیل مدت میں بھی جتنے منصوبے ، جتنے تصور ، محترم بابا صاحب امبیڈکر نے رکھی تھی ، شاید ہی کوئی ایک سرکار اتنا کام سوچ بھی سکتی ہو، جو کام بابا صاحب امبیڈکر نے سوچا تھا۔


    اگر یہ دوعظیم شخصیتیں کچھ سال زیادہ زندہ رہتیں ، ہمیں ان کی خدمات کا فائدہ کچھ برس زیادہ ملا ہوتا، تو میرے پیارے ہم وطنو، آج سیلاب کے سبب جو ریاستیں تباہ ہوجاتی ہیں ، خشک سالی کے سبب جہاں کا کسان مررہا ہے، ان سارے مسائل سے ملک باہر نکل آتا اور ملک ترقی کی نئی اونچائیوں کو پار کرلیتا۔ لیکن یہ ہماری بدنصیبی رہی کہ ہمیں ان دونوں عظیم شخصیتوں کو بہت پہلے کھو دینا پڑا۔ آج یہ سردار سروور ڈیم بھارت کو وقف ہورہا ہے ، سوا سو کروڑ ہم وطنو کو پیش ہورہا ہے ، گاندھی اور سردار کی زمین سے وقف ہورہا ہے، جس زمین پر بابا صاحب امبیڈکر کی زندگی میں ایک نئی تبدیلی آئی تھی، گائیکواڈ کے سبب، اس زمین سے وقف ہورہا ہے ۔ ملک کی ایک نئی طاقت کا یہ مظہر بنے گا، اس یقین کے ساتھ آج ان سبھی عظیم شخصیتوں کو ، ان کا ذکرکرتے ہوئے ، یہ خوبصورت اور اُلوہی منصوبہ آپ سب کے قدموں میں پیش کرتا ہوں، ہم وطنو کو وقف کرتا ہوں، ماں بھارتی کو وقف کرتا ہوں۔


    بھائیو ، بہنو، منصوبے بننا ، منصوبے پورے ہونا، بہت فطری ہوتا ہے لیکن شاید ہندوستان میں جتنی تکلیفیں ماں نرمدا کو جھیلنی پڑیں، اس منصوبے کو جھیلنی پڑیں، دنیا کی کوئی طاقت ایسی نہیں تھی، جس نے اس میں رکاوٹیں پیدا نہ کیں اتنا بڑا منصوبہ اقتصادی مدد کے بغیر ہو نہیں سکتا تھا۔ اور اسی ورلڈ بینک نے کہا ہے کہ ماحول کے مخالف ہیں، غلط تشہیر کی آندھی چلانے والوں نے اتنا جھوٹ پھیلا رکھا تھا۔ بھائیو اور بہنو ہم نے بھی ٹھان لی تھی، ورلڈ بینک اور نو ورلڈ بینک ، ہم بھارت کے پسینے سے سردار سروور ڈیم بناکے رہیں گے اور آج ۔ آج اسے بنادیا۔


    جس ورلڈ بینک نے ماحولیات کے نام پر ، ماحول کے نام پر سردار سروور ڈیم کی مدد کرنے سے انکار کردیا تھا۔ 2001 میں کچھ کے زلزلے کے بعد اس کی تعمیر نو کی گئی اور وہ ماحول دوست بن گیا۔ اسی ورلڈ بینک کو گجرات کے زلزلے کے کام کو ورلڈ بینک کا ماحولیات کا سب سے بڑا انعام گرین ایوارڈ ، گجرات کو دینے کیلئے مجبور ہونا پڑا تھا۔


    بھائیو، بہنو، اگر ایک بار ہندوستان کے لوگ عزم کرلیتے ہیں تو دنیا کے ہر چیلنج کو چیلنج کرنے کی اہلیت یہ ملک رکھتا ہے۔ اور اسی کا نتیجہ ہے سردار سروور ڈیم کاکام ، کبھی کبھی ہمارے ملک میں ریاستوں کی طاقت ، ریاستو ں کا چیلنج، اس کا بہت ذکر ہوتا رہتا ہے، مقابلہ جاتی مطالعہ ہوتا رہتا ہے، لیکن مغربی بھارت کی ہم کچھ ریاستیں اگر آزادی کے بعد کی تاریخ دیکھی جائے ، ہم زیادہ سے زیادہ ان علاقوں میں ترقی کے اندر سب سے بڑی کوئی روکاوٹ بنا ہے تو پانی بنا ہے۔ پانی کی نابرابری ، مویشی ہوں، انسان ہوں، اپنا کھیت کھلیان، گاؤں چھوڑ کرکے دو سو دو سو ، چار سو چار سو کلو میٹر دور چلتے جاتے تھے، جہاں پانی مل جائے، وہیں پر چار چھ مہینے گزارہ کرکے جب بارش ہوتی تھی تو واپس آتے تھے۔ کبھی کسی نے اس دردناک زندگی کا تصور کیا ہے ؟ بغیر پانی کے زندگی کیسی ہوتی ہے؟


    جب میں گجرات کے وزیراعلیٰ کی حیثیت سے کام کررہا تھا، سرحد پر جانا میرا فطری تھا۔ بی ایس ایف کے جوان ہوں، فوج کے جوان ہوں، میں دیوالی ان کے درمیان منایا کرتا تھا۔ جب ایک بار گجرات کی سرحد پر جاکر کے بی ایس ایف کے جوانوں کے ساتھ بیٹھا تو بی ایس ایف کے جوان پینے کے لئے پانی سینکڑوں اونٹ ، پانی ڈھو کر کے لاتے تھے تب یہ ریگستان میں ملک کی حفاظت کرنے والے ہمارے جوانوں کو پینے کا پانی ملتا تھا۔ اس درد کو میں پوری طرح اپنے تجربے میں لایا ہوں اور جب سردار سروور ڈیم کا کام آگے بڑھا تو دل میں ایک خواہش جاگی ، کہ میں بھارت اور پاکستان کی سرحد پر اپنے بی ایس ایف کے جوان، جو بغیر پانی ریگستان میں کھڑے ہیں، میں نرمدا کا پانی ان تک لے جاؤں گا۔ پائپ لائن لگائی، 700 کلو میٹر دور ۔ کئی برسو ں سے ، دہائیوں سے اونٹ جب پانی ڈھو کر لاتا تھا ، تب میرے ملک کی حفاظت کرنے والا جوان پانی کو پاتا تھا۔ جس دن میں پانی لیکر ، نرمدا کا پانی لیکر پہنچا ، میں نے بی ایس ایف کے جوانوں کے چہرے پر وہ خوشی دیکھی تھی ، وہ انجینئرنگ معجزہ تھا کہ ہمیں یہاں سے پانی اٹھا کر 700 کلو میٹر دور نرمدا کا پانی پہنچایا، اور پہنچانے کیلئے پانی کو کبھی کبھی تو 60منزل اونچائی تک اٹھا کر کے لے جانا پڑا، پھر نیچے لے آئے۔


    بھائیو، بہنو، پورا سردار سروور ڈیم ایک انجینئرنگ معجزہ ہے، کینال نیٹ ورک انجینئرنگ معجزہ ہے اور میں تو ملک کے معماروں کو ، انجینئروں کو ڈھانچہ ڈیزائن کرنے والے سول انجینئر ، الیکٹریکل انجینئر ، ان سبھی طلباء سے اصرار کروں گا کہ وہ اپنے مطالعے میں ایک پروجیکٹ کی شکل میں اس کو لیں۔ مستقبل میں تعمیر کے کام کیلئے کیسی نئی سمت ملتی ہے ان کو موقع ملے گا۔


    بھائیو ، بہنو، یہ گجرات کے نہیں ، یہ مدھیہ پردیش، راجستھان، مہاراشٹر، ان کے کروڑوں کسانوں کے نصیب کو بدلنے والا پروجیکٹ ہے۔ گجرات نے اس کو لیڈ لیا اور بھائیو، بہنو ، ہم نے کوشش کی، دنیا بھر کی ہماری تنقید کرنے کی کوشش ہوئی، اناپ شناپ جھوٹے الزام لگائے گئے۔ ماں نرمدا کے اس منصوبے کو روکنے کیلئے ڈھیر ساری سازشیں ہوئیں ۔ لیکن ہم نے ہمیشہ یہ کرکے رکھا تھا کہ ہم اس کو سیاسی تنازعات کا موضوع نہیں بننے دیں گے۔ یہ اکیسویں صدی کے نسل کے نصیب کا فیصلہ کرنے والے ہیں، اس لئے سیاست کی بھاشا کےساتھ ہم اپنے آپ کو نہیں جوڑیں گے۔


    بھائیو، بہنو، میں آج بھی اس پر عمل کرتا آیا ہوں، کتنی مصیبتیں ہوئی ہیں، کس کس نے مصیبت کی ہے، میرے پاس کچا چٹھا ہے۔ لیکن وہ سیاست مجھے کرنی نہیں ہے، اس راستے پر مجھے جانا نہیں ہے۔


    میں نے دیکھا ہے کہ گجرات کے سادھو مہاتما، روحانیت کا پیغام دینا جن کی زندگی کا کام تھا، لیکن جب جب سردار سروور نرمدا منصوبے کی بات آئی ، میں نے دیکھا ہےگجرات کے سادھوؤں کو ، انہوں نے پیش قدمی کی لڑائی لڑی، بھوک ہڑتال پر بیٹھے۔ اتنا ہی نہیں جب ورلڈ بینک نے پیسے دینے سے منع کردیا تھا تو گجرات کے مندروں سے بھی سردار سروور ڈیم بنانے کیلئے پیسے دیے گئے تھے اور تب جاکر یہ سردار سروور ڈیم بنا ہے۔ اور اس لئے یہ کسی ایک گروپ کا ، کسی ایک سرکار کا پروگرام ہے، ایسا ہم نے کبھی نہیں مانا۔ یہ جوق در جوق لوگوں کا پروگرام ہے ، پانی کے لیے ترستے ہوئے لوگوں کے عزم کا پروگرام ہے، اور یہ پانی گجرات کی زمین کو ، خشک زمین کا ہے۔


    بھائیو، بہنو، زندگی میں کچھ لمحے ہوتے ہیں جو انسان کی زندگی میں بڑی جذباتیت بھر دیتے ہیں۔ میری زندگی میں بھی ماں نرمدا کیلئے کچھ بھی کرنا یہ جذباتیت سے بھرا ہوا ہے۔ کیوں کہ میں دیکھتا ہوں کہ میری زمین ماں، یہ روکھی سوکھی میری زمین ماں، پانی کی بوند کیلئے ترستی ہوئی ماں، اس کو جب نرمدا کا پانی بیٹا دیتا ہے، اس بیٹے کیلئے اس سے بڑا جذباتی لمحہ کیا ہوسکتا ہے؟ میری ریاست کی جوق در جوق ماتائیں ، بیٹیاں پڑھائی چھوڑ کر سر پر برتن لیکر تین تین کلو میٹر پینے کا پانی لینے کیلئے جاتی تھیں، چھ سال ، آٹھ سال ، دس سال کی بچی ماں کو پانی لانے میں مدد کرتی تھی، پڑھائی چھوڑ دیتی تھی، ایک بیٹے کے ناطے آج جب یہ ماں نرمدا کا پانی ان کو مصیبتوں سے آزاد کراتا ہے تو ان جوق در جوق ماتاؤں کے آشیرواد مجھ جیسے بیٹے کو ملیں، اس سے بڑا زندگی کا خوشی کا لمحہ کیا ہوگا؟


    وہ بے زبان جانور جو بول نہیں پاتے، نوع انسانی کی خدمت کیلئے ان کا جسم کام آتا ہے۔ وہ بے زبان مویشی ، پینے کا پانی ، کھانے کیلئے گھاس ، چارا، اس کو پانے کیلئے دو سو دو سو کلو میٹر مویشی پیدل چلے جاتے تھے، آج جب نرمدا کا پانی پہنچے گا ، ہرا چارا ملے گا، ہرا چارا میرا وہ مویشی کھائے گا، بے زبان جانور کو پینے کا پانی ملے گا۔ بے زبان جانور بھی جب آشیرواد دیتا ہے تو ماں کے بیٹے کی شکل میں ان جو ق در جوق مویشیوں کے آشیرواد بھی میرے لیے جذبات کا سب سے بڑا لمحہ ہونا بہت فطری ہے۔


    بھائیو، بہنو، میں پیدائش کی سالگرہ منانے والے لوگوں میں سے نہیں رہا۔ لیکن یوم پیدائش میں اور وشوکرما جیتنی ہو ، اور جوق در جوق لوگوں کے پوری صدی کی قسمت کی تعمیر ہوتی ہو، تو یہ لمحہ ایسا لمحہ ، اتنے برسوں میں میری زندگی میں کبھی نہیں آیا، جو آج گجرات نے مجھے دیا ہے۔


    بھائیو، بہنو، ترقی کی تو یہ ایک بڑی مثال ہے۔ پنڈت لوگ اس کا مطالعہ کریں گے ، سیمنٹ کتنا استعمال ہوا؟ کہتے ہیں کشمیر سے کنیا کماری اور کنڈلا سے کوہما ، آٹھ میٹر چوڑا سیمنٹ کی سڑک بنائی جائے۔ ہمالیہ سے سمندر تک اور کنڈلا سے کوہما تک آٹھ میٹر چوڑی سیمنٹ کی سڑک بنائی جائے۔ اس میں جتنی سیمنٹ لگتی ہے اتنی سیمنٹ اس پروجیکٹ میں لگائی ہے بھائی صاحب ۔ کیا کچھ نہیں کرنا پڑا اور اس لئے بھائیو اور بہنو،یہ نرمدا کا پانی یہ پانی نہیں ہے، یہ پارس ہے پارس ۔ اور جب پارس کا پلس لوہے سے ہوتا ہے تو لوہا بھی سونا ہوجاتا ہے، ویسے ہی یہ پارس روپی ماں نرمدا کا احساس زمین کے جس کونے میں ہوتا ہے ، وہ زریں بن جاتی ہے، بھائیو ، بہنو۔ اور اس لئے بھارت کی زریں قسمت کا کام یہ نرمدا والی پارس کی شکل والی ماں کے ذریعے ہونے والا ہے ، یہ میں دیکھ رہا ہوں۔


    بھائیو، بہنو، کسان کا بھلا ہوگا، پینے کا پانی ملے گا، گجرات میں اقتصادی انقلاب آئے گا۔ لیکن ہمارے ملک میں دیکھئے مغربی بھارت پانی کیلئے ترستا ہے اور مشرقی بھارت اس کو ترقی کیلئے بجلی چاہئے، گیس چاہئے۔ اور آپ نے دیکھا ہے جب سے ہم دلّی سرکار میں بیٹھے ہیں ، مرکز میں خدمت کرنے کا آپ نے موقع دیا ہے۔ ہم نے بھارت کی متوازن ترقی ہو، مغرب کو پانی ملے، مشرق کو بجلی ملے، گیس ملے، تاکہ میرا مشرق بھی طاقتور بنے، میرا مغرب بھی طاقتور بنے اور میری بھارت ماں کی دونوں سمتیں اہلیت کی حامل بن جائیں، اس منصوبے کو لیکر ہم کام کررہے ہیں۔


    بھائیو، بہنو، یہ سردار سروور ڈیم کسی ایک ریاست کا نہیں ہے۔ مجھے برابر یاد ہے جب راجستھان کو پانی دیا، سردار سروورڈیم سے راجستھان کو پانی دیا، وسوندھرا جی اس وقت وزیراعلیٰ تھیں، بھیروں سنگھ شیخاوت اور جسونت سنگھ جی ، بھیروں سنگھ جی بھارت کے نائب صدر تھے ، وہ مجھے ملنے آئے۔ انہوں نے مجھے کہا تھا ، بھیروں سنگھ جی اور جسونت سنگھ جی نے کہا تھا کہ مودی جی آپ کو معلوم ہے یہ راجستھان کو پانی دینے کا مطلب کیا ہوتا ہے؟ بڑے جذباتی تھے اور بڑے جذبات سے انہوں نے کہا ، مودی جی ذرا تاریخ دیکھ لیجئے۔ تھوڑے سے پانی کیلئے صدیوں پہلے ریاستوں کے مابین تلواریں چلتی تھیں، لڑائیاں ہوتی تھیں، ریاستوں کے درمیان ہار جیت ہوتی تھی ، جیت ہار کی تاریخ بن جاتی تھی، اور اپنی کوئی جدوجہدنہیں، کوئی کشیدگی نہیں ، کوئی جھگڑا نہیں، کوئی تحریک نہیں، سیدھا سردار سروور سے نرمدا کا پانی راجستھان کی سوکھی زمین کو دے دیا۔ باڑمیڑ ، پاکستان کی سرحد تک پانی پہنچا دیا؟ بھائیو ، بہنو ، میں نے ان دو رہنماؤں کی آنکھ میں وہ جذبات دیکھے ہوئے ہیں ۔ اور مجھے خوشی ہے کہ جب جب ایسے لوگوں کو حکمرانی کرنے کا موقع ملا ہے جن کیلئےپارٹی سے بڑا ملک ہے ، تب تک نرمدا منصوبے نے ترقی کی ہے۔ جن کیلئے ملک سے بڑی پارٹی ہے۔ اس وقت نرمدا منصوبے میں رکاوٹیں آئی ہیں۔


    آج یہ ڈیم کا کام پورا ہوا ہے، میں احترام کے ساتھ مدھیہ پردیش کے عوام کا ، مدھیہ پردیش کے وزیراعلیٰ شیوراج سنگھ چوہان کا، احترام کے ساتھ شکریہ ادا کرنا چاہتا ہوں، آج یہ منصوبہ پورا ہوگیا ہے، اس کے لئے مہاراشٹر کے وزیراعلیٰ جناب دیویندر فڑنویس ، مہاراشٹر کے عوام ، ان کا میں دل سے شکریہ ادا کرنا چاہتا ہوں۔ آج یہ منصوبہ مکمل ہوگیا ہے ، میں ان میرے قبائلی بھائیو، بہنوں کے سامنے احترام کے ساتھ سر جھکانا چاہتا ہوں جنہوں نے سب کے فائدے کیلئے ، سب کے سکھ کیلئے ، اپنا کچھ چھوڑنا بھی پڑا تو چھوڑنے کیلئے آگے آئے اور ان کی طرف ایک احترام کے جذبے کے ساتھ آنے والی بھی حکومتیں دیکھیں گی یہ مجھے یقین ہے۔ ان کے سکھ دکھ کی فکر آنے والی بھی حکومتیں کریں گی، یہ مجھے پورا بھروسہ ہے۔ میں ان میرے قبائلی بھائی بہنوں کو سلام کرتا ہوں جن کی قربانی کے سبب ، جن کے ایثار کے سبب آج یہ بھارت ماں پیاسی میری بھارت ماں، نرمدا کے پانی سے سیراب ہونے والی ہے۔ اس سے بڑی زندگی کی کیا خوش نصیبی ہوسکتی ہے۔


    بھائیو ، بہنو، ہمارے ملک میں بھارت کو ایک بنانے کانیک کام سردار صاحب نے کیا۔ اگر سردار صاحب نہ ہوتے تو ملک کیسا بکھرا ہوا ہوتا یہ ہم اچھی طرح سمجھ سکتے ہیں۔ کشمیر کو چھوڑ کر پورے ہندوستان کو ایک کرنے کاکام سردار صاحب کے ذمے تھا، انہوں نے کرکے دکھایا۔ اور آج ہم ایک بھارت شریشٹھ بھارت کا خواب لے کر آگے بڑھ رہے ہیں۔ لیکن آزادی کے بعد اس عظیم شخص کو جس شکل میں ملک کو سمجھنا چاہئے ، جس شکل میں اس عظیم شخص کو ملک کی نسل کو جذبہ حاصل ہونا چاہئے ، اس کو کسی نہ کسی سبب سے ممکن نہیں ہونے دیا گیا۔


    میں اپنا مقدس کام مانتا ہوں کہ ہندوستان کی آنے والی نسلوں میں بھی سردار صاحب کا نام امر رہے، سردار صاحب کا کام امر رہے، سردار صاحب کی تحریک امر رہے اور کبھی کبھی مثالی چیزیں ، وہ تحریک کا سبب بھی بنتی ہیں اور اسی خواب کو پورا کرنے کیلئے دنیا میں ، آپ مجھے اچھی طرح جانتے ہیں ، مجھے چھوٹا کام جمتا ہی نہیں ہے۔ نہ میں چھوٹا سوچتا ہوں، نہیں میں چھوٹا کرتا ہوں۔ سوا سو کروڑ کا ملک جب میرے ساتھ ہو ، سوا سو کروڑ ہم وطنوں کا خواب ہوں، تو مجھے چھوٹے خواب دیکھنے کا حق بھی نہیں ہے بھائی۔ اور اس لئے سردار صاحب کا مجسمہ بنانے کا فیصلہ کیا تو دل میں ٹھان لیا تھا، یہ دنیا میں سب سے اونچا ہوگا، دنیا میں سب سے اونچا۔ کل ملاکر قریب 190 میٹر اور مجسمہ ہوگا 182 میٹر ۔ امریکہ میں جو اسٹیچو آف لیبرٹی ہے اس سے یہ اسٹیچو آف یونٹی ، ہمارے سردار صاحب کی مورتی امریکہ کے اسٹیچو آف لیبر ٹی سے دو گنی اونچی ہوگی۔ ڈبل ہوگی بھائی۔


    آپ تصور کرسکتے ہیں ، دنیا بھر سے لوگ اسٹیچو آف لیبرٹی دیکھنے جاتے ہیں۔ ہمارے یہاں جنوبی گجرات میں جاؤ تو ساپوتارا ہے ، سوراشٹر میں جاؤ تو گری کے شیر ہیں، کچھ میں جاؤ تو بڑھیا سا ریگستان ہے، شمال میں جاؤ تو ماں امبے ہے، تھوڑا آگے جاؤ تو ابو ہے۔ لیکن یہ ایک میرا علاقہ ایسا ہے کہ جہاں سیاحت کے امکانا ت ہیں اور اس لئے بھائیو، بہنو، یہ سردار پٹیل کا مجسمہ آپ دیکھ لینا میرے الفاظ لکھ کے رکھنا ، روزانہ لاکھوں لوگ یہاں آتے ہوں گے، لاکھوں لوگ آتے ہو ں گے، سیاحت کا ایک ایسا مرکز بن جائے گا ، یہاں کے ہزاروں گاؤوں کی روزی روٹی کا وہ سبب بننے والا ہے۔ یہ خواب میں نے دیکھا ہوا ہے۔


    اور یہیں پر ملک کی آزادی کیلئے مر مٹنے والے لوگ ، کچھ لوگوں کو لگتا ہے مٹھی بھر لوگوں نے ہی ملک کو آزاد کیا؟ مٹھی بھر لوگوں نے ہی قربانیاں دیں اور گیت بھی کچھ لوگوں کے گائے گئے۔ ملک کے آزادی کی تاریخ کو بھلا دیا گیا ہے۔ ملک کے لیے مر مٹنے والوں کو یاد کرنے میں کچھ لوگ کتراتے رہے ہیں۔ 1857 سے 1947 تک میرے قبائلیوں نے ہر حکومت کے سامنے لڑائی لڑی ہے، قربانیاں دی ہیں۔ ایک ساتھ سو سو قبائلیوں کو پھانسی پر لٹکا دیتے تھے انگریز، وہ جھکنے کو تیار نہیں تھے۔ آزادی کی جنگ میں ہندوستان کی ہر ریاست میں ، جہاں جہاں قبائلی ہیں، آزادی کی جنگ میں قربانی دینے میں کبھی وہ پیچھے نہیں رہے ہیں۔ جنگ کی شروعات کرنے میں انہو ں نے اہم رول ادا کیا۔ میرے ملک کی نئی نسل کو پتہ لگنا چاہئے کہ میرے قبائلی بھائی جنگلو ں میں رہے، پہاڑوں میں رہے، پہننے کیلئے کپڑے نہیں تھے، لیکن بھارتی کی آزادی کیلئے قربانی دینے میں کبھی پیچھے نہیں رہے، ان کی عزت ہونی چاہئے، ان کو وقار بخشا جانا چاہئے ، نئی نسل کو ان کی تحریک ملنی چا ہئے۔ اور اس لئے ہندوستان میں جہاں جہاں، جس جس ریاست میں قبائلیوں نے 1857 سے 1947 تک آزادی کی جنگ میں جو کچھ بھی کیا ہے ، ہماری حکومت اس کا میوزیم بنانا چاہتی ہے۔


    ملک کو بھی نئی نسل کو ہمارے قبائلیوں کیلئے فخر ہونا چاہئے۔ سربلندی ہونی چاہئے۔ ماں بھارتی کیلئے مرنے والے ان کے آبا واجداد کے تئیں عقیدت کا جذبہ ہونا چاہئے اور اس لئے ہندوستان کی سبھی ریاستیں ، جہاں جہاں قبائلیوں کی نقل وحرکت کی کہانی ہے ، وہاں ایسا ایک جدید ، ڈیجیٹل ٹیکنالوجی والا ورچوئل میوزیم بنانا ہے، آج اس کی شروعات ،سنگ بنیادرکھنے کا مجھے موقع گجرات کی زمین سے ملا ہے۔ رفتہ رفتہ ہندوستان کی سبھی ریاستوں میں یہ پنپے گا۔ میں اسے اپنی زندگی کی خوش نصیبی مانتا ہوں، اور میرے ان بہادر قبائلیوں کو بھگوان برسا منڈا سے لیکر ہمارے جامبوگھوڈا کے نائیکا سماج تک کے ، ہر کسی کے تئیں عقیدت اور احترام کا سلام کرتے ہوئے آج اس کا سنگ بنیاد بھی رکھنے کا مجھے شرف حاصل ہوا ہے اور آنے والے وقت میں اس کا بھی فائدہ ملے گا۔


    یہ پورا سردار سروور ڈیم ، واٹر اسپورٹس کیلئے ، ایڈوینچر واٹر اسپورٹس کیلئے ، تفریح کیلئے، سیاحت کے بڑے مرکز کیلئے، ایک ایسا یہ جگہ بنانے والی ہے جو گجرات کی سب سے زیادہ اقتصادی سرگرمی والا مرکز ، یہ کل تک جو جنگل تھے، روزی روٹی کمانے کیلئے شہروں میں لوگوں کو بھٹکنا پڑتا تھا، اب وہ روزی روٹی یہاں گھر کے سامنے آئے گی، یہ کام ہونے والا ہے۔ ودودرا سے لیکر ، بھروچ سے لیکر، سڑک کی تعمیر ، ریل کی تعمیر، تیز رفتار سے چلنے والی گاڑیوں کی تعمیر، تاکہ سیاح لوگ وہاں آئیں، آرام سے آئیں اور ہندوستان کا ایک اہم سیاحتی مرکز بنے۔ ایک آگرہ کا تاج محل صدیوں پہلے بنا ، آج بھی ہم دنیا میں صرف ایک آگاہ کا تاج محل دکھاتے رہتے ہیں ۔ بھائیو ہندوستان کے ہر کونے میں دنیا کو دینے کیلئے، دنیا کو دکھانے کیلئے بہت کچھ ہے۔ یہ سردار سروور ڈیم ، یہ سردار پٹیل کا مجسمہ، یہ قبائلیوں کی سرگرمیوں کی کہانی سنانے والا میوزیم ، یہ ملک کا اور دنیا کے سیاحوں کے دلچسپی کا مرکز بننے والا ہے۔


    ایسے ایک اہم پروگرام کا آج آغاز ہورہا ہے۔ ڈیم کو عوام کیلئے وقف کیا جارہا ہے۔ میں نے آج سردار صاحب کے مجسمے کے کام کو بھی تفصیل سے اس کا مطالعہ کیا ۔ جس رفتار سے کام چل رہا ہے ، جس طرح کی ٹیکنالوجی کاا ستعمال ہورہا ہے، سیکھنے سمجھنے جیسا لگا۔ میں واقعی آج ہم وطنوں کو بیش قیمت تحفے دیتے ہوئے بہت ہی فخر کا اور اطمینان کا احساس کرتا ہوں۔ میں مدھیہ پردیش کے وزیر اعلیٰ کو ایک اور کام کیلئے مبارکباد دینا چاہتا ہوں۔ پچھلے دنوں ، کیوں کہ سب کو معلوم ہوگا کہ نرمدا میاّ پہاڑ سے نہیں آتی ہے، جنگلوں سے آتی ہے۔ اور اس لئے نرمدا میّا کو جنگلوں کو ہرا بھرا رکھنے کی بھی مہم مدھیہ پردیش کے وزیراعلیٰ نے اٹھائی۔ قریب آٹھ نو مہینے پیدل یاترا چلی۔ کروڑوں درخت لگانے کی مہم چلی۔ ان کروڑوں درختوں کے وسیلے سے انہوں نے آنے والی صدی تک نرمدا کاپانی کم نہ ہونے ، اس کا بیڑا اٹھایا ہے۔ میں مدھیہ پردیش کے عوام کا ، مدھیہ پردیش کے وزیر اعلیٰ کا اس مقدس کام کو کرنےکیلئے دل سے مبارکباد دیتا ہوں۔ ندی بچانے کاکام شاید پہلے اس ملک میں ایسا نہیں ہوا تھا۔ آج میں نے دیکھا ہے ہمارے ملک کے کئی سنت ، کئی تنظیمیں ، ندی بچانے کی تحریک چلارہی ہیں، ایثار وقربانی کے ساتھ چلا رہی ہیں، ماحولیات کی حفاظت کیلئے ملک میں جو کوششیں ہورہی ہیں ، یہ کوششیں بھی دل سے الگ الگ خیرمقدم کے حقدار ہیں اور اس لئے اس اہم کام کیلئے بھی میں دل سے سب کو مبارکباد دیتا ہوں۔


    بھائیو ، بہنو، کل میں رات کو جب دلّی سے چلا تب ایک دکھ بھری خبر ملی ، ہمارے ملک کے ایک بہادر سپاہی ، فوج کے سربراہ اور مجھے جب جب میں ملا، ہمارے ملک کے مارشل جناب اَرجن سنگھ ، 1965 کی لڑائی جن کے نام سے جڑ گئی ہے، ایسے ایک بہادر جنگجو ، 98 کی عمر اور ابھی کچھ دن پہلے ایک پروگرام میں ہم ملے، پورا یونیفارم پہن کر آتے تھے ۔ وہیل چیئر پر آنا پڑتا تھا، اور وہ دیکھتے ہی کھڑے ہوکر سیلوٹ کرتے تھے ۔ میں ان کیلئے دعا کرتا تھا، مارشل آپ کو کھڑا نہیں ہونا چاہئے ۔ لیکن وہ ایک ایسے سپاہی تھے ، ڈسپلن ان کی رگوں میں ایسا تھا ، وہ ایسے ہی کھڑے ہوجاتے تھے۔


    کل جب ان کو ہارٹ اٹیک آیا ، پتہ چلا ، میں اسپتال ان سے ملنے چلایا گیا۔ جذبہ وہی تھا ، اسپرٹ وہی تھی، جسم ساتھ نہیں دے رہا تھا لیکن رگوں میں بھرے پڑے اس ڈسپلن کی تڑپ نظر آتی تھی۔ ایسے ایک بہادر جنگجو ، بہادر سپاہی، ان کو ہم نے کھو دیا ہے۔ میں ان کو احترام کے ساتھ سلام کرتا ہوں۔ ان کو خراج عقیدت پیش کرتا ہوں اور ان کی سرگرمی کو ملک ہمیشہ ہمیشہ یاد رکھے گا، ان کے ڈسپلن کو یاد رکھے گا، ان کے ایثار وقربانی کو یاد رکھے گا، ماں بھارتی کے تئیں ان کے وقف ہوجانے کو یاد رکھے گا، اور آنے والی نسلیں ان سے جذبہ حاصل کرتے ہوئے ماں بھارتی کیلئے کچھ نہ کچھ کرنے کا عزم کریں گی اور 2022 میں نیا بھارت بنانے کی سمت خود کو ثابت کرکے رہیں گی۔


    اسی ایک جذبے کے ساتھ میں پھر ایک مرتبہ گجرات سرکار کا شکریہ ادا کرتا ہوں، گجرات کے عوام کا شکریہ ادا کرتا ہوں۔ ان چاروں سرکاروں کا خیرمقدم کرتا ہوں۔ جن کا اس پروجیکٹ میں تعاون رہا ہے۔ اور بجلی گھر گھر پہنچانے میں ماں نرمدا بھی کام آرہی ہے، وہ زمین کو بھی سجلام ، سکھلام کرے گی، ہمارے گھروں میں بھی اُجالا پھیلائے گی۔ ایسی ماں نرمدا کو سلام کرتے ہوئے آپ سب سے اصرار کرتا ہوں، دو مٹھی بند کرکے میں بولوں گا۔ نرمدے، آپ بولئے سرودے۔ آج ماں نرمدا ہے تو سب کچھ ہے ۔


    نرمدے- سرودے ۔ پوری طاقت سے بولئے


    نرمدے- سرودے


    نرمدے- سرودے ۔ نرمدے سرودے


    بہت بہت شکریہ


    **********


    م ن۔اس ۔ ع ن۔


    U-4613

    
    
    (Release ID: 1503167) Visitor Counter : 2