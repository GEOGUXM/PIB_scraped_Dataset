      نائب صدر جمہوریہ ہند کا سکریٹریٹ

      میڈیا کو سنسنی خیزی سے پرہیز کرتے ہوئے خبر کی ترویج کے عمل میں معتبریت کا خیال رکھنا چاہئے: نائب صدر جمہوریہ ہند
      چودہویں ساحلی کار پربھاکر سمّان ایوارڈ کی تفویض
      Posted On: 24 SEP 2017 7:21PM by PIB Delhi


    نئی دہلی۔25؍ستمبر۔نائب صدر جمہوریہ ہند، جناب ایم وینکیانائیڈو نے کہا ہے کہ میڈیا کو سنسنی خیزی سے پرہیز کرتے ہوئے خبروں کی ترویج کے عمل میں معتبریت کا لحاظ رکھنا چاہئے۔ موصوف چودہویں ساحلی کار پربھاکر سمّان ایوارڈ کی تقسیم سے متعلق تقریب میں، محترمہ انورادھا پرساد کو مذکورہ ایوارڈ پیش کرنے کے بعد حاضرین سے خطاب کررہے تھے۔ یہ ایوارڈ معروف ہندی قلم کار ، صحافی اور مجاہد آزادی ،پنڈت کنہیال لال مشرا ’پربھاکر‘ کی یاد میں قائم کیا گیا تھا۔ انسانی وسائل کی ترقی وفروغ کے وزیر جناب پرکاش جاؤڈیکر اور دیگر عمائدین بھی اس موقع پر موجود تھے۔

    
    نائب صدر جمہوریہ ہند نے کہا کہ معتبریت ،صحافت میں از حد اہم چیز ہے۔ انہوں نے کہا کہ ’’مصدقہ اطلاعات ،اسلحہ جات سے کہیں بڑھ کر حیثیت کی حامل ہوتی ہیں‘‘ ۔ نائب صدر جمہوریہ ہند نے مزید کہا کہ ایسا کوئی بھی مواد، جوعوام کی حسیت پر برعکس طو رپر اثرانداز ہوتا ہے، ہرحال میں تشویش کا باعث ہے اور اس طرح کے مسائل سے نمٹنے کیلئے ،از خود احتساب ہی ،بہترین طریقہ ہے۔
    
    بھارت کو نو آبادیاتی نظام سے آزاد کرانے اور بعد ازاں، جمہوریت کو آزادی کے بعد کے بھارت کے پس منظر میں مستحکم بنانے میں صحافت کے قائدانہ کردار کو یاد کرتے ہوئے نائب صدر جمہوریہ ہند نے کہا کہ ایک متحرک اور فعال الیکٹرانک اور پرنٹ میڈیا ،رائے عامہ ہموار کرنے میں اپنا کردار ادا کرتے آئے ہیں۔ انہوں نے کہا کہ چند برسوں میں خبروں کی قدر وقیمت میں کچھ تبدیلی واقع ہوئی ہے۔ ماضی میں جو چیزیں بھرتی کے طور پر بھی استعمال نہیں ہوتی تھیں ،وہ اب ’بریکنگ نیوز ‘کا درجہ حاصل کرچکی ہیں اور کئی بار ایسا ہوتا ہے کہ ایک غیرمتعلق بات ،یا جملہ شہ سرخی بناکر پیش کیا جاتا ہے۔
    
    اس امر کی تردید کرتے ہوئے کہ وہ کسی طرح کی سینسر شپ یا پابندی کی حمایت کررہے ہیں، نائب صدر جمہوریہ ہند نے کہا کہ، چونکہ میڈیا کی پہنچ اور اس کے اثرات کے لحاظ سے اس کی ذمہ داری بھی از حد اہم ہے جو اس امر کو یقینی بناتی ہے کہ عوام الناس ایسی متضاد باتوں سے متاثر یا مشتعل نہ ہوں، جنہیں نظرانداز کرنا ہی بہتر ہے۔ انہوں نے مزید کہا کہ سنیما کو بھی فحاشی ، عریانیت ، تشدد اور دوہرے معنی والے ڈائیلاگ سے پرہیز کرناچاہئے۔ پچھلے دنوں خبر اور نظریات کو باہم مرکب شکل میں پیش کیے جانے کا سلسلہ چل پڑا تھا۔
    
    اظہار رائے کی آزادی کا حوالہ دیتے ہوئے ،نائب صدر جمہوریہ ہند نے کہا کہ اس کا بہتر استعمال اس وقت ہوتا ہے، جب اس طرح کی آزادی کی قدر وقیمت کا پورا پورا احساس ہو۔ انہوں نے اخبارات اور چینلوں سے کہا کہ وہ از سر نو ترقیاتی صحافت پر توجہ مرکوز کریں تاکہ مختلف سماجی اور اقتصادی موضوعات ،جو عوام اور ملک پر اثرانداز ہوتے ہیں، انہیں نمایاں کرکے پیش کیا جاسکے اور اعلیٰ سطح پر پالیسی تبدیلیاں لائی جاسکیں۔ بھارت جیسے ملک میں ،ترقیاتی صحافت زیادہ مفید ہے کیوں کہ مختلف قسم کی پیچیدگیوں کا حل اس کے ذریعے نکالا جاسکتا ہے اور تمام اُمور کو صحیح تناظر میں پیش کیاجاسکتا ہے۔
    
    نائب صدر جمہوریہ ہند نے کہا کہ ہمیں انگریزی کو رابطے زبان کے طور پر اختیار کرنے کے ساتھ ساتھ مادری زبان کو اہمیت دینے کی ضرورت ہے ۔ ہندی، تیلگو، تمل، ملیالم، آسامی، اڑیا اور گجراتی سمیت مختلف بھارتی زبانوں کو قومی زبانیں قرار دیتے ہوئے انہوں نے کہا کہ مادری زبان پر پورا عبور دیگر زبانوں کو سیکھنے سے پہلے حاصل کرنا ازحد ضروری ہے۔
    
    م ن۔ ۔ ع ن۔
    U-4253

    
    
    (Release ID: 1503896) Visitor Counter : 2