      صحت اور خاندانی بہبود کی وزارت

      صحت اور خاندانی بہبود کے وزیر مملکت جناب اشونی کمار چوبے نے ‘‘ ریڑھ کی ہڈی کی چوٹ کے بعد کی زندگی ’’ کے موضوع پر ایک سمپوزیم کا افتتاح کیا
      Posted On: 05 SEP 2017 7:34PM by PIB Delhi


    نئی دلّی ، 05 ستمبر / صحت اور خاندانی بہبود کے وزیر مملکت جناب اشونی کمار چوبے نے آج ریڑھ کی ہڈی کی چوٹ کے عالمی دن کے موقع پر آل انڈیا انسٹی ٹیوٹ آف میڈیکل سائنسز ( ایمس ) کے ٹراما سنٹر میں ‘‘ ریڑھ کی ہڈی کی چوٹ کے بعد کی زندگی ’’ کے موضوع پر ایک سمپوزیم کا افتتاح کیا۔ اس موقع پر انہوں نے ریڑھ کی ہڈی کی چوٹ سے متعلق ایک ہوم کیئر بک کی رسم اجراء بھی کی اور ایمس کے ٹراما سنٹر میں زیر علاج ریڑھ کی ہڈی کی چوٹوں کے مریضوں کی عیادت بھی کی ۔


    اس موقع پر اظہار خیال کرتے ہوئے جناب اشونی کمار نے کہا کہ ملک میں ریڑھ کی ہڈی کی چوٹ کے لئے جدید طبی آلات اور بہترین ساز و سامان سے آراستہ مزید نئے مراکز قائم کرنے کی سخت ضرورت ہے ۔ انہوں نے ایسے مریضوں کی مربوط باز آباد کاری کو تیز رفتار کرنے کی ضرورت کو اجاگر کیا ۔ انہوں نے ریڑھ کی ہڈی کی چوٹ کے مریضوں کے علاج و معالجہ اور باز آباد کاری میں بہترین خدمات فراہم کرنے کے لئے ایمس کے ٹراما سنٹر کی کافی تعریف کی ۔


    انہوں نے امید ظاہر کی کہ ان کے ذریعے جاری کردہ کتاب ریڑھ کی ہڈی کی چوٹ کے مریضوں کے لئے بے حد سود مند ہو گی ۔ علاوہ ازیں ، انہوں نے ممتاز پیرا ایتھلیٹوں جناب امت سروہا ( ارجن ایوارڈ یافتہ ) ، محترمہ ایکتا سنگھ ( تھرو ) ، جناب سنیل پھوگٹ ( پیرا ایتھلیٹ ) ، جناب نوین گولیا ، تسلیم فاطمہ کو پیرا ایتھلیٹس کی حیثیت سے نئی بلندیاں طے کرنے پر مبارکباد دی ۔ جناب اشونی کمار چوبے نے ٹراما سنٹر کے ڈاکٹروں اور پیرا لمپک کمیٹی آف ایتھلیٹ آف انڈیا کو اس سمپوزیم کے انعقاد کے لئے مبارکباد پیش کی ۔


    ( م ن ۔ م ع ۔ ع ا ۔ 05 - 09 - 2017 )


    U. No. 4398

    
    
    (Release ID: 1501838) Visitor Counter : 2