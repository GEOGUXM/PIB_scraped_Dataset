      زراعت اور کاشتکاروں کی فلاح و بہبود کی وزارت

      ہندوستان گزشتہ دو دہائیوں سے دنیا میں سب سے زیادہ دودھ کی پیداوار کرنے والا ملک ہے اوراس کا سہرا ملک کے کسانوں کے سر بندھتاہے:رادھا موہن سنگھ
      Posted On: 26 SEP 2017 6:01PM by PIB Delhi


    این ڈی ڈی بی نے اپنے آغاز کےوقت سے ہی ملک میں ’’ آپریشن فلڈ‘‘سمیت ڈیری ڈیولپمنٹ سے متعلق متعدد بڑےپروگراموں کا نفاذ کیا ہے:جناب سنگھ


    این ڈی ڈی بی قومی ڈیری منصوبے کے نفاذ میں قائدانہ کردار ادا کررہا ہے اور اس نے حال ہی میں ڈیری پروسیسنگ اینڈ انفراسٹرکچر ڈیولپمنٹ فنڈ کا اعلان کیا ہے:مرکزی وزیرزراعت


    جناب رادھا موہن سنگھ کا قومی ڈیری ترقیاتی بورڈ کے یوم تاسیس کے موقع پر گجرات کے شہر آنند میں منعقدہ این ڈی ڈی بی ڈیری ایکسیلینس ایوارڈس کی تقسیم کے موقع پر حاضرین سے خطاب


    نئی دہلی،26؍ ستمبر ۔زراعت اورکسانوں کی فلاح و بہبود کے مرکزی وزیر جناب رادھا موہن سنگھ نے کہا ہے کہ قومی ڈیری پروجیکٹ (این ڈی پی) کا مقصد دودھ دینے والے مویشیوں کی پیداواریت میں اضافہ کرنا ہے، جس سے دودھ کی پیداوار میں اضافہ ہوگااور دودھ کے بڑھتے ہوئے مطالبے کی تکمیل ہوگی ۔ جناب سنگھ نے یہ بات آج گجرات کے شہر آنند میں این ڈی ڈی بی کے ٹی کے پٹیل آڈیٹوریم میں کہی۔ اس پروگرام میں گجرات کے وزیراعلیٰ جناب وجے بھائی روپانی اور زراعت و کسانوں کی فلاح و بہبود کے مرکزی وزیر مملکت جناب پروشوتم روپالا بھی مو جو د تھے۔


    جناب رادھا موہن سنگھ نے کہا کہ دودھ دینے والے مویشیوں کی پیداواری صلاحیت میں اضافہ اعلیٰ نسل کے سانڈوں سےحاصل کئے گئے عمدہ قسم کے مادۂ تولید کو مصنوعی طریقےسے داخل رحم کر کے او رکسانوں کے مویشیوں کو متوازن غذا فراہم کر کے کیا جارہا ہے۔ مؤثر استعمال کیلئے متوازن غذاکو فروغ دینے میں ، این ڈی پی کے ذریعےکئے گئے اقدامات غذائی اشیاء پر آنے والی لاگت میں کمی کرکے پیداوارمیں اضافہ کرنے میں کسانوں کی مدد کر رہے ہیں۔


    جنا ب سنگھ نےکہا کہ ہندوستان گزشتہ دو دہائیوں سے دنیا میں سب سےزیادہ دودھ کی پیداوار کرنے والا ملک بنا ہوا ہےاور اس کا سہرا ملک کے کسانوں کے سر جاتا ہے۔ چونکہ ہمارے ملک کے دو تہائی سے زیادہ شہری دیہی علاقوں میں رہتے ہیں ۔ لہذا کسانوں کو مزید خوشحال بنائے جانےکی ضرورت ہے، جس کیلئے ڈیری کا شعبہ اہم ہے۔


    مرکزی وزیرزراعت نے کہا کہ این ڈی ڈی بی نے اپنے آغاز سے ہی ملک میں ’’ آپریشن فلڈ‘‘ سمیت متعدد اہم ڈیری ترقیاتی پروگراموں کا نفاذ کیا ہے۔ ہندوستان کو دودھ کی پیداوارمیں اول مقام حاصل ہے اور دنیا کی مجموعی دودھ کی پیداوارمیں اس کا تعاون 19 فیصد ہے۔ ڈیری کسانوں کی آمدنی میں سابقہ برس کے مقابلے 2014 سے 2017 کے دوران 13.79 فیصد کا اضافہ ہوا ہے۔ دودھ کی پیداوار جو 16-2015 کے دوران 155.49ملین ٹن تھی، اسے 20-2019 میں بڑھا کر 200ملین ٹن کرنے کا منصوبہ ہے۔ فی الحال قومی ڈیری منصوبہ (این ڈی پی) اور حال ہی میں اعلان کئے گئے ڈیری بنیادی ڈھانچہ ترقیاتی فنڈ (ڈی آئی ڈی ایف) کے نفاذ میں (این ڈی ڈی بی)کا قائدانہ کردار ہے ۔ مرکزی حکومت نے 18-2017 سے 29-2028 کی مدت کیلئے 10ہزار 881 کروڑ روپے کی لاگت سے ڈیری انفراسٹرکچر ڈیولپمنٹ فنڈ(ڈی آئی ڈی ایف) قائم کیا ہے۔


    ڈی آئی ڈی ایف کا مقصد گاؤں کی سطح پردودھ کو ٹھنڈا کرنے کیلئے بنیادی ڈھانچے کی تخلیق ، دودھ میں ملاوٹ وغیرہ کی جانچ کیلئے الیکٹرانک آلات کی تنصیب نیز مینوفیکچرنگ ؍جدید کاری؍پروسیسنگ سہولتوں اور دودھ کی خرید کیلئے ایک مؤثر نظام قائم کرنا ہے۔دودھ سے متعلق یونینوں ؍دودھ کی پیداوار کرنے والوں کے ذریعے قائم کی گئی کمپنیوں کیلئے ویلیو ایڈیڈ مصنوعات کی خاطر تعلیمی ادارے قائم کئےجائیں گے۔


    این ڈی پی مرحلہ -1 کا مقصد دودھ دینے والے مویشیوں کی پیداواری صلاحیت میں اضافہ کرنا ہے تاکہ دودھ کے بڑھتے ہوئے مطالبات کی تکمیل کیلئے دودھ کی پیداوارمیں اضافہ ہو سکے ۔ اس کا مقصد دودھ کی پیداوار کرے والے دیہی لوگوں کو مزید تعاو ن دینا بھی ہے تاکہ بازاروں اور دودھ پروسیسنگ کے منظم شعبہ تک ان کی رسائی مزید بہتر ہو سکے۔ 16-2015 کے دوران ، این ڈی پی مرحلہ -1 کی توسیع 4ریاستوں (چھتیس گڑھ، جھارکھنڈ، تلنگانہ اور اتراکھنڈ) میں کی گئی ہے اور اس کے نفاذ کی مدت کو بھی 19-2018 تک بڑھا دیا گیا ہے۔


    جناب رادھا موہن سنگھ نےکہا کہ وزیراعظم کی اہل قیادت میں ’سنکلپ سے سدھی‘ مشن کے تحت ہندوستان چھوڑو تحریک کی 75ویں سالگرہ کے موقع پر مرکزی حکومت نے 2022 تک کسانوں کی آمدنی دوگنی کرنے کا ایک ہدف مقرر کیا ہے۔ اس کیلئے حال میں ایک 7نکاتی حکمت عملی پیش کی گئی ہے۔ زراعت کی وزارت ڈیری شعبے میں متعدد اسکیموں کے توسط سے اس سمت میں کام کر رہی ہے۔


    جناب سنگھ نے کہا کہ ان کا تجربہ یہ بتاتا ہے کہ ڈیری کے فروغ کیلئے پروڈیوسروں (پیداواری کام کرنے والوں) پر مرکوز ادارے بہت اہم ہیں۔ مرکزی وزیرزراعت نے کہا کہ ڈیری ایکسیلنس ایوارڈ ز کیلئے انتخاب پوری ایمانداری کے ساتھ کیا گیا ہے اور پروڈیوسروں پر جن اداروں نے آپریشن ، انتظامیہ اور شمولیت ممتاز حیثیت حاصل کی ہے۔ انہیں ڈیری ایکسیلنس ایوارڈ سے نوازا گیا ہے۔ اپنی حسن کارکردگی کو برقرار رکھنے کیلئے ایوارڈ حاصل کرنے والوں کی حوصلہ افزائی کی جائے گی۔ توقع ہے کہ ان رول ماڈلوں سے سبق لیتے ہوئے دوسرے بھی امتیازی وصف حاصل کرنے کی تحریک پائیں گے۔ جناب رادھا موہن سنگھ نے ایوارڈ حاصل کرنے والوں کو نیک خواہشات پیش کیں۔


    

    

    م ن ۔ م م ۔ ک ا


    U- 4787


    

    
    (Release ID: 1504088) Visitor Counter : 2