      صدر جمہوریہ کا سکریٹریٹ

      بچوں کو سب سے پہلے بہترین انسان بننے کی تعلیم دی جانی چاہئے۔صدرجمہوریہ ہند
      Posted On: 05 SEP 2017 7:58PM by PIB Delhi


    نئی دہلی ،6ستمبر: صدرجمہوریہ ہند ، جناب رام ناتھ کووند نے راشٹرپتی بھون میں کل یعنی ( 5ستمبر ،2017)کو ‘‘باصلاحیت اساتذہ کا قومی ایوارڈ ’’حاصل کرنے والے 319 اساتذہ کا خیرمقدم کیا۔یہ پہلاموقع تھا جب صدرجمہوریہ ہند نے راشٹرپتی بھون میں یوم اساتذہ کے موقع پر ایوارڈ حاصل کرنے والے اساتذہ کو عصرانہ پرمدعوکیاتھا۔
    
    اس موقع پر اظہارخیال کرتے ہوئے صدرجمہوریہ ہند نے ایوارڈ حاصل کرنے والے ان اساتذہ کومبارکباد پیش کی، جنھوں نے کل یہ ایوارڈ حاصل کئے تھے ۔انھوں نے کہا کہ سابق صدرجمہوریہ ہند، ڈاکٹرایس رادھاکرشنن ، ایک مثالی استاد تھے ۔ ان کا یوم پیدائش جو یوم اساتذہ کے طورپرمنایاجاتاہے ، اوراس دن ہم اپنے اساتذہ کے تئیں اپنی عقیدت اور احترام کا اظہارکرتے ہیں ۔انھوں نے کہاکہ ہندوستانی ثقافت میں اساتذہ کو خداکے مساوی درجہ دیاجاتاہے ۔
    
    صدرجمہوریہ نے کہا کہ ڈاکٹرایس رادھاکرشنن ، ڈاکٹراے پی جے عبدالکلام اور جناب پرنب مکھرجی جوصدرجمہوریہ ہند کے عہدے تک پہنچے ، انھیں استاد ہی تسلیم کیاجاتاہے ۔یہاں تک کہ گاندھی جی نے بھی دہلی کے نادارطبقے کے بچوں کو انگریزی کی تدریس کی تھی۔ اساتذہ کے سراہم ذمہ داری بچوں کے مستقبل کا سنگ بنیاد رکھنے کی ہوتی ہے ۔انھوں نے اساتذہ برادری سے گذارش کی کہ وہ اپنے پیشے کی اہمیت کا احساس کریں اور اس امرکو ہرحال میں یقینی بنائیں کہ تعلیم کے معیارمیں ہرگزہرگزکسی طرح کاانحطاط رونمانہ ہو۔انھوں نے کہا کہ انھیں پورا اعتماد ہے کہ وہ اپنی ذمہ داریوں کو بحسن وخوبی انجام دیں گے ۔انھوں نے کہاکہ ڈاکٹررادھاکرشنن نے ایک مرتبہ اظہارخیال کرتے ہوئے کہاتھا کہ ‘‘جس لمحے ہم یہ سمجھ لیتے ہیں کہ ہم کچھ جانتے ہیں ، اسی لمحہ ہمارا سیکھنے کا عمل موقوف ہوجاتاہے ’’۔اس لئے یہ اہم بات ہے کہ اساتذہ سمیت ہم سب کو ہمیشہ سیکھنے کے عمل سے ہمکناررہنا چاہیےاور سیکھنے کا عمل کبھی بند نہیں کرناچاہیے۔
    
    صدرجمہوریہ ہند نے کہا کہ بھارت کی سرزمین گوناگونی والی سرزمین ہے ۔اسکولوں میں بچے مختلف النوع سماجی ۔ اقتصادی پس منظرسے آتے ہیں ۔ اساتذہ کے لئے لازم ہے کہ وہ اس امرکو پیش نظررکھیں ۔ انھیں کوشش کرنی چاہئے کہ وہ ہربچے کے خاندانی پس منظرکو جانیں اور ایک درجے میں پڑھنے والے تمام طلبأ کے مابین فرق کوکم سے کم کرنے کی کوشش کریں ۔
    
    صدرجمہوریہ ہند نے کہا کہ ہمیں ضرورت اس بات کی ہے کہ ہم اپنے معاشرے کو کچھ واپس دیں ،ہمارے روایتی سماج میں تدریس کو ‘ودیادان’ کا نام دیاگیاہے ۔ دراصل اساتذہ نئی نسل کی تخلیق کرتے ہیں اساتذہ اپنے طلبأ کے لئے اپنے عمل اور اپنی شخصیت کے لحاظ سے مثالی شخصیت کی حیثیت رکھتے ہیں ۔اساتذہ کا یہ فرض ہے کہ وہ اپنے طلبأ کے اندرپوشیدہ صلاحیتوں کو اجاگرکریں ، قدیم شاعرکبیر کاحوالہ دیتے ہوئے صدرجمہوریہ ہند نے کہا کہ اساتذہ کی حیثیت بہت اعلیٰ اور ارفع ہے اور وہ ایک بچے کی زندگی کو سنوارنے کا فریضہ انجام دیتے ہیں ۔ یہ بات ازحد اہم ہے کہ ہمارے بچوں کو سب سے پہلے ایک اچھا انسان بننے کی تعلیم دی جانی چاہئے اور انھیں ایمانداری اوردیانت داری کی اقدار سے مالامال کیاجاناچاہیئے تبھی جاکر وہ اپنے ذریعہ اپنائے جانے والے پیشے میں اعلیٰ مقام تک پہنچ سکیں گے ۔ اس لئے کہاجاسکتاہے کہ اساتذہ سب سے اہم معمارقوم ہوتے ہیں ۔
    
    اس موقع پر انسانی وسائل کی ترقی وفروغ کے وزیر جناب پرکاش جاویڈیکر اور وزیر مملکت برائے انسانی وسائل وفروغ جناب ڈاکٹرستیہ پال سنگھ اور دیگرممتاز شخصیات بھی موجود تھیں ۔ نیشنل بال بھون سے آئے ہوئے طلبأنے بھی ثقافتی پروگرام میں شرکت کی ۔
    
    u-4400

    
    
    (Release ID: 1501863) Visitor Counter : 2