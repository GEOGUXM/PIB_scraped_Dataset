      ವಾರ್ತಾ ಮತ್ತು ಪ್ರಸಾರ ಸಚಿವಾಲಯ

      ಸೆ.16: ಬರ ನಿರ್ವಹಣೆ ಜಾಣ್ಮೆ ಕುರಿತು ಚಿತ್ರದುರ್ಗದಲ್ಲಿ ಮಾಧ್ಯಮ ಕಾರ್ಯಾಗಾರ
      Posted On: 15 SEP 2017 5:14PM by PIB Bengaluru

      ಭಾರತ ಸರ್ಕಾರದ ವಾರ್ತಾ ಶಾಖೆ (ಪಿಐಬಿ)
              ಬೆಂಗಳೂರು

                ಸೆ.16: ಬರ ನಿರ್ವಹಣೆ ಜಾಣ್ಮೆ ಕುರಿತು ಚಿತ್ರದುರ್ಗದಲ್ಲಿ ಮಾಧ್ಯಮ ಕಾರ್ಯಾಗಾರ

                ಬೆಂಗಳೂರು: ಕೇಂದ್ರ ವಾರ್ತಾ ಮತ್ತು ಪ್ರಸಾರ ಸಚಿವಾಲಯದ ವಾರ್ತಾ ಶಾಖೆ (ಪಿಐಬಿ) ವತಿಯಿಂದ ಶನಿವಾರ, ಸೆಪ್ಟೆಂಬರ್ 16ರಂದು ಬರ ನಿರ್ವಹಣೆ ಜಾಣ್ಮೆ ಕುರಿತು ಚಿತ್ರದುರ್ಗದಲ್ಲಿ ಪತ್ರಕರ್ತರಿಗಾಗಿ ಜಿಲ್ಲಾ ಮಟ್ಟದ ಮಾಧ್ಯಮ ಕಾರ್ಯಾಗಾರ ಆಯೋಜಿಸಲಾಗಿದೆ.
                ಜಿಲ್ಲಾಡಳಿತ, ಜಿಲ್ಲಾ ಪಂಚಾಯತ್, ರಾಜ್ಯ ವಾರ್ತಾ ಮತ್ತು ಸಾರ್ವಜನಿಕ ಸಂಪರ್ಕ ಇಲಾಖೆ ಇವರ ಸಹಯೋಗದಲ್ಲಿ ಜಿಲ್ಲಾ ಪಂಚಾಯತ್ ಮಿನಿ ಸಭಾಂಗಣದಲ್ಲಿ ಹಮ್ಮಿಕೊಂಡಿರುವ ಕಾರ್ಯಾಗಾರವನ್ನು ಜಿಲ್ಲಾಧಿಕಾರಿ ಶ್ರೀಮತಿ ವಿ.ವಿ. ಜ್ಯೋತ್ಸ್ನಾ ಅವರು ಉದ್ಘಾಟಿಸಲಿದ್ದಾರೆ. ಜಿಲ್ಲಾ ಪಂಚಾಯತ್ ಮುಖ್ಯ ಕಾರ್ಯನಿರ್ವಹಣಾಧಿಕಾರಿ ಶ್ರೀ ಪಿ.ಎನ್. ರವೀಂದ್ರ ಹಾಗೂ ಹಿರಿಯೂರು ಬಬ್ಬೂರು ಫಾರಂನ ಹಿರಿಯ ವಿಜ್ಞಾನಿ ಹಾಗೂ ಮುಖ್ಯಸ್ಥ ಡಾ. ಎಸ್. ಓಂಕಾರಪ್ಪ ಅವರು ಅತಿಥಿಗಳಾಗಿ ಪಾಲ್ಗೊಳ್ಳುವರು.
                ಕಾರ್ಯಾಗಾರದಲ್ಲಿ ನೆಲ-ಜಲ ಸಂರಕ್ಷಣೆ ತಜ್ಞ ಮತ್ತು ಹಿರಿಯ ಅಭಿವೃದ್ಧಿ-ಪರಿಸರ ಬರಹಗಾರ, ಶಿರಸಿಯ ಶ್ರೀ ಶಿವಾನಂದ ಕಳವೆ, ಹಿರಿಯ ಪತ್ರಕರ್ತ ಶ್ರೀ ಗಾಣಧಾಳು ಶ್ರೀಕಂಠ, ನಿವೃತ್ತ ಸಹಾಯಕ ಕೃಷಿ ನಿರ್ದೇಶಕ ಹಾಗೂ ಜೇನು ಕೃಷಿಕ, ಹಿರಿಯೂರು ತಾಲೂಕು ಮೇಟಿಕುರ್ಕೆಯ ಶ್ರೀ ಎಸ್.ಎಂ. ಶಾಂತವೀರಯ್ಯ ಮತ್ತು ಸಮಗ್ರ ಕೃಷಿ ಪದ್ಧತಿ ಅಳವಡಿಸಿರುವ ಸಾವಯವ ಕೃಷಿಕ, ಚಳ್ಳಕೆರೆ ತಾಲೂಕು ಹಾಲಗೊಂಡನಹಳ್ಳಿಯ ಶ್ರೀ ಕೆ.ವಿ. ರುದ್ರಮುನಿಯಪ್ಪ ಅವರು ಸಂಪನ್ಮೂಲ ವ್ಯಕ್ತಿಗಳಾಗಿ ಭಾಗವಹಿಸಿ ನೆಲಜಲ ಸಂರಕ್ಷಣೆಯ ಮಹತ್ವ ಹಾಗೂ ವಿಧಾನದ ಕುರಿತು ವಿಚಾರ ಮಂಡಿಸಲಿದ್ದಾರೆ ಹಾಗೂ ತಮ್ಮ ಅನುಭವ ಹಂಚಿಕೊಳ್ಳಲಿದ್ದಾರೆ. ರಾಜ್ಯ ವಾರ್ತಾ ಮತ್ತು ಸಾರ್ವಜನಿಕ ಸಂಪರ್ಕ ಇಲಾಖೆಯ ಸಹಾಯಕ ನಿರ್ದೇಶಕ ಶ್ರೀ ಬಿ. ಧನಂಜಯ ಅವರು ಉಪಸ್ಥಿತರಿರುತ್ತಾರೆ.
                ಸೂಕ್ತ ರೀತಿಯಲ್ಲಿ ನೆಲಜಲ ಸಂರಕ್ಷಣೆ ಕ್ರಮಗಳನ್ನು ಅಳವಡಿಸುವುದರ ಜತೆಗೆ ಸಮಗ್ರ ಕೃಷಿ ಪದ್ಧತಿಗೆ ಒತ್ತುನೀಡಿರುವ ಅನೇಕ ರೈತರು ಮಳೆಯ ಕೊರತೆಯನ್ನು ಸಮರ್ಥವಾಗಿ ನಿಭಾಯಿಸುತ್ತಿದ್ದಾರೆ. ಪಾರಂಪರಿಕ ಜಲ ಸಂರಕ್ಷಣಾ ವ್ಯವಸ್ಥೆ, ಕೆರೆಕುಂಟೆಗಳ ಪುನರುಜ್ಜೀವನಕ್ಕೂ ಅಲ್ಲಲ್ಲಿ ಪ್ರಯತ್ನಗಳು ನಡೆಯುತ್ತಿದ್ದು ಅವು ಉತ್ತಮ ಫಲಿತಾಂಶ ನೀಡುತ್ತಿವೆ. ಇಂತಹ ದೃಷ್ಟಾಂತಗಳ ಮೇಲೆ ಮಾಧ್ಯಮಗಳಲ್ಲಿ ಹೆಚ್ಚಾಗಿ ಬೆಳಕುಚೆಲ್ಲಿದರೆ ಅದು ಇನ್ನಷ್ಟು ರೈತರಿಗೆ ಪ್ರೇರಣೆ ನೀಡಬಲ್ಲದು ಎಂಬ ಆಶಯದೊಂದಿಗೆ ಈ ಕಾರ್ಯಾಗಾರ ಏರ್ಪಡಿಸಲಾಗಿದೆ.
                ***
    
    
    (Release ID: 1503014) Visitor Counter : 4