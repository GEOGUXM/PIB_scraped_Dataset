      ರೈಲ್ವೇ ಸಚಿವಾಲಯ

      ದೇಶದ ಪ್ರಗತಿಗಾಗಿ ಹೈಸ್ಪೀಡ್ ಕಾರಿಡಾರ್ನತ್ತ ಭಾರತದ ದಾಪುಗಾಲು
      Posted On: 15 SEP 2017 2:53PM by PIB Bengaluru


    ದೇಶದ ಪ್ರಗತಿಗಾಗಿ ಹೈಸ್ಪೀಡ್ ಕಾರಿಡಾರ್ ‍ ನತ್ತ ಭಾರತದ ದಾಪುಗಾಲು


    - ಜಿ ಶ್ರೀನಿವಾಸನ್


    ಇನ್ನು ಐದು ವರ್ಷಗಳಲ್ಲಿ , ಅಂದರೆ 2022 ನೇ ಇಸವಿಗೆ ಭಾರತವು ತನ್ನ ಸ್ವಾತಂತ್ರ್ಯದ ವಜ್ರಮಹೋತ್ಸವವನ್ನು ಆಚರಿಸಲಿದೆ . ಆ ವೇಳೆಗೆ ದೇಶವು ದಶಕದಷ್ಟು ಹಳೆಯ ಕನಸಾದ ದೇಶದ ಪ್ರಪ್ರಥಮ ಬುಲೆಟ್ ರೈಲಿನ ಸಂಚಾರ ಸೇವೆ ಆರಂಭವಾಗಿರಬೇಕೆಂಬುದು ಕೇಂದ್ರದ ಎನ್ ‍ ಡಿಎ ಸರ್ಕಾರದ ಆಶಯವಾಗಿದೆ . ಈ ನಿಟ್ಟಿನಲ್ಲಿ ಅದು ಈಗ ಮುಂದಡಿ ಇಟ್ಟಿದೆ . ಭಾರತಕ್ಕೆ ಭೇಟಿ ನೀಡಿದ್ದ ಜಪಾನಿನ ಪ್ರಧಾನಿ ಶ್ರೀ ಶಿಂಜೊ ಅಬೆ ಮತ್ತು ಭಾರತದ ಪ್ರಧಾನಮಂತ್ರಿ ಶ್ರೀ ನರೇಂದ್ರ ಮೋದಿ ಇಬ್ಬರೂ ಜತೆಗೂಡಿ ಸೆ .14 ರಂದು ಗುಜರಾತಿನ ಗಾಂಧೀನಗರದಲ್ಲಿ ಈ ಮಹತ್ವಾಕಾಂಕ್ಷಿ ಬುಲೆಟ್ ರೈಲು ಯೋಜನೆಗೆ ಶಂಕುಸ್ಥಾಪನೆ ನೆರವೇರಿಸಿದ್ದು , ಈ ಯೋಜನೆಯ ಸಾಕಾರದತ್ತ ಇಟ್ಟ ಮೊದಲ ಹೆಜ್ಜೆಯಾಗಿದೆ . ಈ ಉದ್ದೇಶಿತ ಬುಲೆಟ್ ರೈಲು ದೇಶದ ವಾಣಿಜ್ಯ ರಾಜಧಾನಿ ಮುಂಬಯಿ ಮತ್ತು ದೇಶದ ಪುರಾತನ / ಸಾಂಪ್ರದಾಯಿಕ ನಗರ ಅಹಮದಾಬಾದ್ ನಡುವೆ ಸಂಚರಿಸಲಿದ್ದು , ಒಟ್ಟು 508 ಕಿಲೋಮೀಟರ್ ದೂರವನ್ನು ಕ್ರಮಿಸಲಿದೆ .


    ಶ್ರೀ ಮೋದಿಯವರು ಈ ರೈಲು ಯೋಜನೆಯ ಮಹತ್ವವನ್ನು ಸರಿಯಾಗಿ ಮನಗಂಡಿದ್ದು , ಅದನ್ನು ` ಕ್ಷಿಪ್ರ ಸಂಚಾರ ವ್ಯವಸ್ಥೆಯಿಂದ ಹೆಚ್ಚಿನ ಉತ್ಪಾದಕತೆ ' ಎನ್ನುವ ಮಾತುಗಳ ಮೂಲಕ ಅಡಕವಾಗಿ ಹೇಳಿದ್ದಾರೆ . ತದ ನಿಜ , ಬುಲೆಟ್ ರೈಲಿನಿಂದ ದೇಶಕ್ಕೆ ಸಿಗುವ ಲಾಭ ಇದೇ ಆಗಿದೆ . ಅಲ್ಲದೆ , ಈ ಬುಲೆಟ್ ರೈಲು ಯೋಜನೆಯು ದೇಶದ ಚಿತ್ರಣವನ್ನೇ ಬದಲಿಸಲಿದ್ದು , ಇದು ತಮ್ಮ ಸರ್ಕಾರವು 2022 ರ ಹೊತ್ತಿಗೆ ನಿರ್ಮಿಸಲು ಉದ್ದೇಶಿಸಿರುವ ` ನವಭಾರತದ ಒಂದು ಸಂಕೇತ ' ವಾಗಲಿದೆ ಎಂದು ಅವರು ಸರಿಯಾಗಿಯೇ ಹೇಳಿದ್ದಾರೆ .


    ಈ ಯೋಜನೆಯು ದೇಶಾದ್ಯಂತ ಭಾರೀ ಆಸಕ್ತಿ / ಕುತೂಹಲಗಳನ್ನು ಸೃಷ್ಟಿಸಿದೆ . ಜೊತೆಗೆ , ಈ ಯೋಜನೆಯು ಸಂಪೂರ್ಣವಾಗಿ ಮುಗಿದರೆ ಅದು ಭಾರೀ ಸವಾಲುಗಳ ಜತೆಗೆ , ಅಪಾರ ಅವಕಾಶಗಳನ್ನೂ ತಂದು ಕೊಡಲಿದೆ . ಇದನ್ನು ಸರಿಯಾಗಿ ತಿಳಿದುಕೊಳ್ಳಲು ಸ್ವಲ್ಪ ಮಟ್ಟಿನ ವಿವರಣೆ ಅಗತ್ಯ . ಈ ಮುಂಬಯಿ - ಅಹಮದಾಬಾದ್ ಹೈಸ್ಪೀಡ್ ರೈಲು ಯೋಜನೆಗೆ ಜಪಾನ್ ಸರ್ಕಾರವು ತಾಂತ್ರಿಕ ಮತ್ತು ಆರ್ಥಿಕ ನೆರವನ್ನು ನೀಡಲಿದ್ದು , ಯೋಜನೆಯ ಜಾರಿ ಹೊಣೆಯನ್ನು ನ್ಯಾಷನಲ್ ಹೈಸ್ಪೀಡ್ ರೈಲ್ ಕಾರ್ಪೊರೇಷನ್ ಲಿಮಿಟೆಡ್ ( ಎನ್ ‍ ಎಚ್ ‍ ಆರ್ ಸಿಎಲ್ ) ಗೆ ವಹಿಸಲಾಗಿದ್ದು , ಅದನ್ನು ` ವಿಶೇಷ ಯೋಜನಾ ವಾಹಕ ' ವೆಂದು ಪರಿಗಣಿಸಲಾಗಿದೆ . ಈ ಯೋಜನೆಯ ಸಂಬಂಧ ಸಿದ್ಧಪಡಿಸಲಾಗಿರುವ ಜಂಟಿ ಕಾರ್ಯಸಾಧು ವರದಿಯು , 2022-23 ರ ಹೊತ್ತಿಗೆ ಯೋಜನೆಯನ್ನು ಪೂರ್ಣಗೊಳಿಸಲಾಗುವುದು ಎಂದು ಹೇಳಿದೆ . ಆದರೆ , ಮಾನ್ಯ ಪ್ರಧಾನಮಂತ್ರಿಗಳಾದ ಶ್ರೀ ಮೋದಿಯವರು , ಈ ಬುಲೆಟ್ ರೈಲು ಸಂಚಾರ ಸೇವೆಯನ್ನು ದೇಶದ ಸ್ವಾತಂತ್ರ್ಯದ ವಜ್ರಮಹೋತ್ಸವ ವರ್ಷವಾದ 2022 ರ ಹೊತ್ತಿಗೆ ದೇಶಕ್ಕೆ ಸಮರ್ಪಿಸಲು ತೀವ್ರ ಉತ್ಸುಕರಾಗಿದ್ದಾರೆ . ಹೀಗಾಗಿ , ಈ ಯೋಜನೆಯ ಜಾರಿಗೆ ವಿಧಿಸಿದ್ದ ಗಡುವಿನ ಅವಧಿಯನ್ನು ಒಂದು ವರ್ಷ ಮೊಟಕುಗೊಳಿಸಲಾಗಿದೆ .


    ಅತ್ಯಂತ ವೇಗದಿಂದ ಸಂಚರಿಸುವ ಬುಲೆಟ್ ರೈಲುಗಳು ಐರೋಪ್ಯ ದೇಶಗಳಲ್ಲೂ ಜಪಾನ್ ಮತ್ತು ಚೀನಾಗಳಲ್ಲೂ ಸೃಷ್ಟಿಸಿರುವ ಅಚ್ಚರಿಗಳನ್ನು ಕಂಡಿದ್ದ / ಕೇಳಿದ್ದ ಜನರು ` ಇಂಥ ರೈಲು ನಮ್ಮ ದೇಶದಲ್ಲೂ ದೊಡ್ಡದೊಡ್ಡ ನಗರಗಳ ನಡುವೆ ಓಡಾಡುವಂತಾಗಬಾರದೆ ?' ಎಂದುಕೊಂಡಿದ್ದರು . ಈಗ ಮುಂಬಯಿ - ಅಹಮದಾಬಾದ್ ನಡುವಿನ ಬುಲೆಟ್ ರೈಲು ಸಂಚಾರ ಸೇವೆ ಯೋಜನೆಗೆ ಅಡಿಗಲ್ಲು ಹಾಕುವುದರೊಂದಿಗೆ ಅವರ ಕನಸು ನನಸಾಗುತ್ತಿದೆ . ಜಾಗತಿಕವಾಗಿ ನಾನಾ ದೇಶಗಳಲ್ಲಿರುವ ಸಂಚಾರ ವ್ಯವಸ್ಥೆಯ ಬಗ್ಗೆ ಆಳವಾಗಿ ತಿಳಿದುಕೊಂಡಿರುವ ವಿಶ್ಲೇಷಕರ ಪ್ರಕಾರ , ಜಪಾನಿನ ಫ್ಯೂಜಿ ಪರ್ವತದ ತಪ್ಪಲಿನಲ್ಲಿ ವಿಶಿಷ್ಟವಾಗಿ ಶಬ್ದ ಮಾಡುತ್ತ , ಆ ಪರ್ವತ ಪಂಕ್ತಿಗಳನ್ನು ಹಿಂದಿಕ್ಕುತ್ತ ಶರವೇಗದಲ್ಲಿ ಸಾಗುವ ಬುಲೆಟ್ ರೈಲು , ಆ ದೇಶದ ವೈಶಿಷ್ಟ್ಯದ ಭಾಗವೇ ಆಗಿಹೋಗಿದೆ . ( ನೀಲಿ ಮತ್ತು ಬಿಳಿ ಬಣ್ಣಗಳ ಈ ಬುಲೆಟ್ ರೈಲಿಗೆ ಜಪಾನೀಯರು ` ಶಿಂಕನ್ ‍ ಸೇನ್ ' ಎಂದು ನಾಮಕರಣ ಮಾಡಿದ್ದಾರೆ ). ಜಪಾನಿನಲ್ಲಿ ಬುಲೆಟ್ ರೈಲು ಸೇವೆ ಮೊಟ್ಟಮೊದಲಿಗೆ ಆರಂಭವಾಗಿದ್ದು 1964 ರ ಅಕ್ಟೋಬರ್ ತಿಂಗಳಲ್ಲಿ . ಆಗ ಈ ಬುಲೆಟ್ ರೈಲು , ದೇಶದ ರಾಜಧಾನಿ ಟೋಕಿಯೊ ಮತ್ತು ಅಲ್ಲಿನ ವಾಣಿಜ್ಯ ರಾಜಧಾನಿಯಾದ ಒಸಾಕಾ ನಗರದ ನಡುವಿನ 582 ಕಿಲೋಮೀಟರ್ ದೂರವನ್ನು ನಾಲ್ಕು ಗಂಟೆಗಳಲ್ಲಿ ಕ್ರಮಿಸಿತ್ತು ( ಈಗ ಬುಲೆಟ್ ರೈಲು ಈ ದೂರವನ್ನು ಕೇವಲ ಎರಡು ಗಂಟೆ ಮತ್ತು ಇಪ್ಪತ್ತೆರಡು ನಿಮಿಷಗಳಲ್ಲಿ ಕ್ರಮಿಸುತ್ತಿದೆ ). ಎರಡನೇ ಮಹಾಯುದ್ಧದ ನಂತರ ಜಪಾನ್ ಸಾಧಿಸಿರುವ ಆರ್ಥಿಕ ವಿಕ್ರಮಗಳಲ್ಲಿ ಈ ಬುಲೆಟ್ ರೈಲು ` ಶಿಂಕನ್ ಸೇನ್ ' ಒಂದು ಹೆಗ್ಗುರುತಾಗಿದೆ . ಇಷ್ಟೆ ಅಲ್ಲ , ಜಪಾನಿನ ಈ ಬುಲೆಟ್ ರೈಲು ಸೇವೆಯು ತಾಂತ್ರಿಕ ದಕ್ಷತೆ , ಸುರಕ್ಷತೆ ಮತ್ತು ಸಮಯಪಾಲನೆಗೆ ಮತ್ತೊಂದು ಹೆಸರಾಗಿದೆ . 1964 ರಲ್ಲಿ ಆ ದೇಶದಲ್ಲಿ ಆರಂಭವಾದ ಬುಲೆಟ್ ರೈಲಿನಲ್ಲಿ ಈವರೆಗೆ 10 ಶತಕೋಟಿ ( ಅಂದರೆ , ಒಂದು ಸಾವಿರ ಕೋಟಿ ) ಪ್ರಯಾಣಿಕರು ಸಂಚರಿಸಿದ್ದು , ಇದುವರೆಗೆ ಒಂದೇಒಂದು ಅಪಘಾತವೂ ಸಂಭವಿಸಿಲ್ಲ . ಅಲ್ಲದೆ , ಈ ಬುಲೆಟ್ ರೈಲು ಸೇವೆಯ ಸಮಯಪಾಲನೆ ಎಷ್ಟೊಂದು ಅಭೂತಪೂರ್ವವಾಗಿದೆಯೆಂದರೆ , ಈ ರೈಲುಗಳು ಯಾವತ್ತೂ ಒಂದು ನಿಮಿಷಕ್ಕಿಂತ ಹೆಚ್ಚು ತಡವಾಗಿಲ್ಲ !


    ಮಾನ್ಯ ಪ್ರಧಾನಮಂತ್ರಿ ಶ್ರೀ ಮೋದಿಯವರು , ಹೀಗೆ ದಕ್ಷತೆಗೆ ಹೆಸರಾಗಿರುವ ಬುಲೆಟ್ ರೈಲು ಆರ್ಥಿಕವಾಗಿ ತರಲಿರುವ ಅಗಾಧ ಲಾಭಗಳನ್ನು ಸ್ಪಷ್ಟವಾಗಿ ಅರಿತುಕೊಂಡಿರುವುದು ಸಹಜವೇ ಆಗಿದೆ . ಹೀಗಾಗಿಯೇ ಅವರು , ಯೋಜನೆಯ ಶಂಕುಸ್ಥಾಪನಾ ಸಮಾರಂಭದ ತಮ್ಮ ಭಾಷಣದಲ್ಲಿ ` ಈ ಯೋಜನೆಯನ್ನು ಸಮಗ್ರ ಆರ್ಥಿಕ ಅಭಿವೃದ್ಧಿ ' ಯ ಹಿನ್ನೆಲೆಯಲ್ಲಿ ನೋಡಬೇಕು ,' ಎಂದು ನುಡಿದರು . ಈ ಸಂದರ್ಭದಲ್ಲಿ ಅವರು ವಿಮಾನ ಪ್ರಯಾಣದಲ್ಲಿರುವ ತೊಡಕುಗಳನ್ನೂ ರೈಲು ಪ್ರಯಾಣದಲ್ಲಿರುವ ಅನುಕೂಲಗಳನ್ನೂ ವಿವರಿಸಿದರು . ಅಂದರೆ , ವಿಮಾನ ಪ್ರಯಾಣ ಬೆಳೆಸಬೇಕೆಂದರೆ ವಿಮಾನ ನಿಲ್ದಾಣವನ್ನು ತಲುಪಲು ಹಿಡಿಯುವ ಸಮಯ , ಆಮೇಲೆ ವಿಮಾನದಲ್ಲಿ ಪ್ರಯಾಣಿಸಲು ತೆಗೆದುಕೊಳ್ಳಲು ಕಾಲಾವಧಿ ಮತ್ತು ನಿಗದಿತ ನಗರದ ವಿಮಾನ ನಿಲ್ದಾಣದಲ್ಲಿ ಇಳಿದ ಮೇಲೆ ಆ ನಗರವನ್ನು ಪ್ರವೇಶಿಸಲು ಹಿಡಿಯುವ ಸಮಯಕ್ಕೆ ಹೋಲಿಸಿದರೆ , ಬುಲೆಟ್ ರೈಲಿನ ಸಂಚಾರಕ್ಕೆ ಇದರ ಅರ್ಧದಷ್ಟು ಸಮಯ ಸಾಕಾಗುತ್ತದೆ ; ಅಲ್ಲದೆ , ಇಂಥ ಪ್ರಯಾಣದಲ್ಲಿ ಸಂಚಾರ ದಟ್ಟಣೆಯ ಕಿರಿಕಿರಿಯಾಗಲಿ , ಮಾಲಿನ್ಯದ ಸಮಸ್ಯೆಯಾಗಲಿ ಮತ್ತು ರಸ್ತೆಯ ಮೇಲೆ ಸಂಚರಿಸುವಾಗ ಸಂಭವಿಸುವಾಗ ಹೆಚ್ಚೂಕಮ್ಮಿ ಆಗುವ ರಗಳೆ ಯಾವುದೂ ಇರುವುದಿಲ್ಲ ಎಂದು ಅವರು ಬಿಡಿಸಿ ಹೇಳಿದರು . ಅದರಲ್ಲೂ ಈ ಬುಲೆಟ್ ರೈಲು ಸಾಂಪ್ರದಾಯಿಕ ಇಂಧನದ ಬಲದ ಮೇಲೇ ಓಡುವುದರಿಂದ ಈ ದೃಷ್ಟಿಯಿಂದಲೂ ಅಪಾರ ಪ್ರಮಾಣದ ಉಳಿತಾಯ ಸಾಧ್ಯವಾಗಲಿದೆ .


    ಈ ಯೋಜನೆಗೆ ಜಪಾನ್ ದೇಶವು ಭಾರತಕ್ಕೆ ಕೇವಲ ಶೇಕಡ 0.1 ಬಡ್ಡಿ ದರದಲ್ಲಿ 12 ಶತಕೋಟಿ ಡಾಲರ್ ಸಾಲ ನೀಡುತ್ತಿದ್ದು , ಇದರ ಮರುಪಾವತಿಗೆ 50 ವರ್ಷಗಳಷ್ಟು ದೀರ್ಘ ಕಾಲಾವಧಿಯನ್ನು ನೀಡುತ್ತಿದೆ . ಈ ಮೂಲಕ ಅದು ತನಗೆ ಮಗ್ಗುಲಮುಳ್ಳಾಗಿರುವ ಚೀನಾದ ವಿರುದ್ಧ ವ್ಯೂಹಾತ್ಮಕವಾಗಿಯೂ , ಜಾಗತಿಕ ಮಟ್ಟದ ರಾಜಕೀಯ ದೃಷ್ಟಿಯಿಂದಲೂ ಮೇಲುಗೈ ಸಾಧಿಸಿದೆ . ಜಪಾನ್ ಒದಗಿಸುತ್ತಿರುವ ಈ ಆರ್ಥಿಕ ನೆರವಿನಿಂದ ಉದ್ದೇಶಿತ ಯೋಜನೆಯ ಒಟ್ಟು ಅಂದಾಜು ವೆಚ್ಚದ ಪೈಕಿ ಶೇಕಡ 80 ರಷ್ಟನ್ನು ಭರಿಸಬಹುದು . ಅಲ್ಲದೆ , ಇದಕ್ಕೆ ಅಗತ್ಯವಾದ ತಾಂತ್ರಿಕ ನೆರವು ಮತ್ತು ತರಬೇತಿಯನ್ನೂ ಆ ದೇಶವೇ ನೀಡಲಿದೆ .


    ಭಾರತವು ಕೈಗೆತ್ತಿಕೊಂಡಿರುವ ಈ ಬುಲೆಟ್ ರೈಲು ಯೋಜನೆಯನ್ನು ಹೊಸ ದೃಷ್ಟಿಕೋನದಿಂದ / ಆಯಾಮದಿಂದ ನೋಡಬೇಕು . ಏಕೆಂದರೆ , ದೇಶದಲ್ಲಿ 1853 ರಷ್ಟು ಹಿಂದೆಯೇ ರೈಲು ಸೇವೆ ಆರಂಭವಾಯಿತಷ್ಟೆ . ಅಂದಿನ ಬೊಂಬಾಯಿ ಮತ್ತು ಥಾಣೆ ನಡುವಿನ 34 ಕಿಲೋಮೀಟರ್ ದೂರವನ್ನು ಕ್ರಮಿಸಲು ಆ ರೈಲು ಹೆಚ್ಚೂಕಮ್ಮಿ ಒಂದು ಗಂಟೆ ಕಾಲವನ್ನು ತೆಗೆದುಕೊಂಡಿತ್ತು . ಇದೆಲ್ಲ ಆಗಿ ಈಗಾಗಲೇ ಒಂದೂವರೆ ಶತಮಾನದಷ್ಟು ದೀರ್ಘಕಾಲ ಉರುಳಿದೆ . ಆದರೂ ನಮ್ಮ ದೇಶದ ರೈಲುಗಳ ಸರಾಸರಿ ವೇಗ ಈಗಲೂ 60 ಕಿಲೋಮೀಟರನ್ನು ಮೀರಿಲ್ಲ . ಹೀಗಾಗಿ , ನಮ್ಮ ರೈಲ್ವೆ ವ್ಯವಸ್ಥೆಯು ವೇಗದ ವಿಷಯಕ್ಕೆ ಬಂದರೆ ಜಗತ್ತಿನಲ್ಲೇ ಅತ್ಯಂತ ನಿಧಾನಗತಿಯದಾಗಿದೆ ಎನ್ನುವುದು ವಾಸ್ತವ . ಅಷ್ಟೇ ಏಕೆ , ಸದ್ಯಕ್ಕೆ ದೇಶದ ಅತ್ಯಂತ ವೇಗದ ರೈಲು ಎಂಬ ಶ್ರೇಯಸ್ಸನ್ನು ಹೊಂದಿರುವ ` ಗತಿಮಾನ್ ' ರೈಲಿನ ವೇಗ ಕೂಡ ಗಂಟೆಗೆ 160 ಕಿಲೋಮೀಟರುಗಳನ್ನು ದಾಟಿಲ್ಲ . ಆದರೆ , ಸರ್ಕಾರದ ಲೆಕ್ಕಾಚಾರದಂತೆಯೇ ಎಲ್ಲವೂ ನಡೆದು , ಬುಲೆಟ್ ರೈಲಿನ ಕನಸು ನನಸಾದರೆ ಅದರ ವೇಗವು ` ಗತಿಮಾನ್ ' ರೈಲಿನ ವೇಗಕ್ಕಿಂತ ಎರಡು ಪಟ್ಟಿಗೂ ಹೆಚ್ಚಾಗಿರಲಿದೆ . ಈ ಮೂಲಕ ನವಭಾರತವು ಅತ್ಯಾಧುನಿಕ ಸೌಲಭ್ಯ - ಸವಲತ್ತುಗಳನ್ನು ಹೊಂದಿರಬೇಕೆನ್ನುವವರ ನಿರೀಕ್ಷೆಯನ್ನು ಅದು ಈಡೇರಿಸಲಿದ್ದು , ಅಂಥವರೆಲ್ಲರ ವಿಶ್ವಾಸಕ್ಕೆ ಪಾತ್ರವಾಗಲಿದೆ .


    ಮುಂಬಯಿ - ಅಹಮದಾಬಾದ್ ನಡುವಿನ ಬುಲೆಟ್ ರೈಲು ಯೋಜನೆಯನ್ನು ಕೆಲವರು ` ಇದೊಂದು ಅಸಂಬದ್ಧ ,' ಎಂದು ಟೀಕಿಸುತ್ತಿದ್ದಾರೆ . ಆದರೆ , ಜನರು ರೈಲು , ರಸ್ತೆ ಮತ್ತು ವಿಮಾನ ಸಂಚಾರಗಳ ಜತೆಗೆ ಅನುಕೂಲಕರವೂ ಸುಖಕರವೂ ಆದ ಹೈಸ್ಪೀಡ್ ರೈಲಿನಲ್ಲಿ ಪ್ರಯಾಣಿಸುವ ಅನುಭವವನ್ನೂ ಹೊಂದಲು ಬಯಸಿದ್ದಾರೆ ಎಂದು ಈ ಟೀಕಾಕಾರರಿಗೆ ಹೇಳಬೇಕಾಗಿದೆ . ನಮ್ಮ ದೇಶದ ಆರ್ಥಿಕ ವ್ಯವಸ್ಥೆ ಹೇಗಿದೆ ಎಂದರೆ ಇದು ಸಾಕಷ್ಟು ಕೆಳಮಟ್ಟದಲ್ಲಿದ್ದು , ಇಲ್ಲಿ ಖಾಸಗಿ ಹೂಡಿಕೆದಾರರು ಮಂದಗತಿಯಲ್ಲಿ ಬಂಡವಾಳ ಹೂಡುತ್ತಿದ್ದಾರೆ . ಇನ್ನೊಂದೆಡೆಯಲ್ಲಿ , ಸರ್ಕಾರವು ತನ್ನ ಹೂಡಿಕೆಯನ್ನು ಭಾರೀ ಪ್ರಮಾಣದಲ್ಲಿ ಕಡಿಮೆ ಮಾಡಿಕೊಂಡು ಬರುತ್ತಿದೆ . ಇಂಥ ಪರಿಸ್ಥಿತಿಯಲ್ಲಿ ಭಾರತದಾದ್ಯಂತ ಸರಿಯಾದ ಮೂಲಸೌಲಭ್ಯ ಜಾಲವನ್ನು ನಿರ್ಮಿಸಲು ಇದು ತಕ್ಕ ಮಾರ್ಗವಾಗಿದೆ . ಈ ಹೈಸ್ಪೀಡ್ ರೈಲು ವ್ಯವಸ್ಥೆಯು ಭಾರತದ ಆರ್ಥಿಕ ವ್ಯವಸ್ಥೆಗೆ ಅಪಾರ ಪ್ರಮಾಣದಲ್ಲಿ ಲಾಭವನ್ನು ತರಲಿದೆ . ಇದು ಸಾಧ್ಯವಾಗಬೇಕೆಂದರೆ , ಎಲ್ಲಕ್ಕಿಂತ ಮೊದಲು ಅತ್ಯಾಧುನಿಕ ಯೋಜನೆಗಳನ್ನು ರೂಪಿಸಿ , ಅವುಗಳನ್ನು ಕಟ್ಟುನಿಟ್ಟಾಗಿ ಕಾಲಮಿತಿಯೊಳಗೆ ಅನುಷ್ಠಾನಗೊಳಿಸಬೇಕಾಗಿದೆ . ಹೀಗಾದರೆ ಮಾತ್ರ , ಈ ಯೋಜನೆಗೆ ಎದುರಾಗಬಹುದಾದ ಎಂದಿನ ಅಡೆತಡೆಗಳನ್ನು ಮತ್ತು ನಿರ್ವಹಣೆಯಲ್ಲಿನ ಗೊಂದಲಗಳನ್ನು ಮೆಟ್ಟಿ ನಿಂತು , ಯಶಸ್ಸನ್ನು ಕಾಣಬಹುದು .


    ...................................................


    ( ಲೇಖಕರು ` ದಿ ಹಿಂದೂ ' ಪತ್ರಿಕಾ ಸಮೂಹದ ಮಾಜಿ ಸಹಸಂಪಾದಕರು . ಸದ್ಯಕ್ಕೆ ಇವರು ಆರ್ಥಿಕ ವಿಚಾರಗಳನ್ನು ಕುರಿತ ಸ್ವತಂತ್ರ ವಿಶ್ಲೇಷಕರಾಗಿದ್ದಾರೆ . ಈ ಲೇಖನದಲ್ಲಿರುವ ನಿಲುವುಗಳು ಲೇಖಕರ ವೈಯಕ್ತಿಕ


    ಅಭಿಪ್ರಾಯಗಳಾಗಿವೆ )


    

    
    (Release ID: 1502974) Visitor Counter : 24
    
    
      Read this release in: English