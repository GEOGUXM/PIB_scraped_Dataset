      ಇಂಧನ ಸಚಿವಾಲಯ

      ಪ್ರಧಾನ ಮಂತ್ರಿ ಸಹಜ್ ಬಿಜಿಲಿ ಹರ್ ಘರ್ ಯೋಜನಾ “ಸೌಭಾಗ್ಯ” ಕುರಿತು ಪದೇ ಪದೇ ಕೇಳಲ್ಪಡುವ ಪ್ರಶ್ನೆಗಳು
      Posted On: 27 SEP 2017 3:21PM by PIB Bengaluru


    ಪ್ರಧಾನ ಮಂತ್ರಿ ಸಹಜ್ ಬಿಜಿಲಿ ಹರ್ ಘರ್ ಯೋಜನಾ -“ ಸೌಭಾಗ್ಯ “ ಒಂದು ನೂತನ ಯೋಜನೆಯಾಗಿದೆ . ಪ್ರಧಾನ ಮಂತ್ರಿಯವರಾದ ಶ್ರೀ ನರೇಂದ್ರ ಮೋದಿ ಅವರು ದೇಶದಲ್ಲಿ ಗ್ರಾಮೀಣ ಹಾಗು ನಗರ ಪ್ರದೇಶಗಳ ವಿದ್ಯುದ್ದೀಕರಣ ಅಪೇಕ್ಷಿಸುವ ಮನೆಗಳಿಗೆ ವಿದ್ಯುತ್ ಸಂಪರ್ಕ ಖಾತ್ರಿಪಡಿಸುವ ಈ ಯೋಜನೆಯನ್ನು 2017 ರ ಸೆಪ್ಟೆಂಬರ್ 25 ರಂದು ಆರಂಭಿಸಿದರು .


    ಈ ಯೋಜನೆಯ ಕುರಿತಂತೆ ಈ ಕೆಳಗಿನಂತೆ ಪದೇ ಪದೇ ಕೇಳಲ್ಪಡುವ ಪ್ರಶ್ನೆಗಳು ಯೋಜನೆಗೆ ಸಂಬಂಧಿಸಿ ಅದರ ಉದ್ದೇಶ , ಮುಖ್ಯಾಂಶಗಳು ಮತ್ತು ನಿರೀಕ್ಷಿತ ಫಲಿತಾಂಶ ಹಾಗು ಅನುಷ್ಟಾನ ತಂತ್ರದ ಬಗ್ಗೆ ಸೂಕ್ತ ವಿವರಣೆ ಒದಗಿಸುತ್ತವೆ .


    ಪ್ರಶ್ನೆ ಸಂಖ್ಯೆ 1 . ಈ ಹೊಸ ಯೋಜನೆಯ ಉದ್ದೇಶ ಏನು ?.


    ಉತ್ತರ : “ ಸೌಭಾಗ್ಯದ ’ ಉದ್ದೇಶಗಳಲ್ಲಿ ಕೊನೆಯ ತುದಿಯವರೆಗೂ ಎಲ್ಲರಿಗೂ ವಿದ್ಯುತ್ ಲಭ್ಯವಾಗುವಂತೆ ಮಾಡುವುದು ಮತ್ತು ಗ್ರಾಮೀಣ ಹಾಗು ನಗರ ಪ್ರದೇಶಗಳಲ್ಲಿ ವಿದ್ಯುತ್ ಸಂಪರ್ಕ ಇಲ್ಲದಿರುವ ಮನೆಗಳಿಗೆ ವಿದ್ಯುತ್ ಸಂಪರ್ಕ ಒದಗಿಸಿ ದೇಶದ ಎಲ್ಲಾ ಮನೆಗಳಿಗೂ ಏಕತ್ರ ವಿದ್ಯುದ್ದೀಕರಣವನ್ನು ಸಾಧಿಸುವುದು .


    ಪ್ರಶ್ನೆ 2 . ಕೊನೆಯ ತುದಿಯವರೆಗೂ ಸಂಪರ್ಕ ಮತ್ತು ಮನೆಗಳಿಗೆ ವಿದ್ಯುತ್ ಸಂಪರ್ಕ ಒದಗಣೆಯಲ್ಲಿ ಏನೆಲ್ಲ ಸೇರಿದೆ .?.


    ಉತ್ತರ : ಮನೆಗಳಿಗೆ ವಿದ್ಯುತ್ ಸಂಪರ್ಕದಲ್ಲಿ , ಹತ್ತಿರದ ವಿದ್ಯುತ್ ಕಂಭದಿಂದ ಸರ್ವಿಸ್ ಕೇಬಲ್ ಮೂಲಕ ಮನೆಯ ಆವರಣಕ್ಕೆ ವಿದ್ಯುತ್ ಸಂಪರ್ಕ ಕಲ್ಪಿಸುವುದು , ವಿದ್ಯುತ್ ಮೀಟರ್ ಅಳವಡಿಕೆ , ಎಲ್ . ಇ . ಡಿ ಬಲ್ಬಿನೊಂದಿಗೆ ಏಕ ದೀಪ ವಯರಿಂಗ್ ಸೌಲಭ್ಯ ಮತ್ತು ಮೊಬೈಲ್ ಚಾರ್ಜ್ ಮಾಡುವ ಸೌಲಭ್ಯ . ಒಂದು ವೇಳೆ ಸರ್ವಿಸ್ ಕೇಬಲ್ ಎಳೆಯಲು ಮನೆಯ ಹತ್ತಿರದಲ್ಲಿ ವಿದ್ಯುತ್ ತಂತಿ ಕಂಭ ಇಲ್ಲದಿದ್ದರೆ , ಹೆಚ್ಚುವರಿ ಕಂಭಗಳನ್ನು ಅಳವಡಿಸಿ , ಇತರ ವಿದ್ಯುತ್ ವಾಹಕ , ಅವಶ್ಯ ಸಲಕರಣೆಗಳನ್ನು ಒದಗಿಸುವುದನ್ನೂ ಈ ಯೋಜನೆ ಒಳಗೊಂಡಿರುತ್ತದೆ .


    ಪ್ರಶ್ನೆ ಸಂಖ್ಯೆ 3 . ವಿದ್ಯುದ್ದೀಕರಣಗೊಳ್ಳದ ಮನೆಗಳಿಗೆ ವಿದ್ಯುತ್ ಸಂಪರ್ಕ ಸಂಪೂರ್ಣವಾಗಿ ಉಚಿತವೇ ?.


    ಉತ್ತರ : ಹೌದು . ಬಡವರ ಮನೆಗಳಿಗೆ ವಿದ್ಯುತ್ ಸಂಪರ್ಕವನ್ನು ಉಚಿತವಾಗಿ ಒದಗಿಸಲಾಗುವುದು . ಇತರ ಮನೆಗಳಿಗೂ 500 ರೂ . ಪಾವತಿಸಿದರೆ ಈ ಯೋಜನೆಯಡಿ ವಿದ್ಯುತ್ ಸಂಪರ್ಕವನ್ನು ಒದಗಿಸಲಾಗುವುದು . ಈ ಮೊತ್ತವನ್ನು ಡಿಸ್ಕಾಂಗಳು / ವಿದ್ಯುತ್ ಇಲಾಖೆಗಳು 10 ಕಂತುಗಳಲ್ಲಿ ವಿದ್ಯುತ್ ಬಿಲ್ಲಿನ ಜತೆ ವಸೂಲು ಮಾಡುತ್ತವೆ .


    ಪ್ರಶ್ನೆ ಸಂಖ್ಯೆ 4 .. ಉಚಿತ ವಿದ್ಯುತ್ ಸಂಪರ್ಕದಲ್ಲಿ ವಿದ್ಯುತ್ ಬಳಕೆಯೂ ಉಚಿತವೇ ?.


    ಉತ್ತರ . ಯಾವುದೇ ಶ್ರೇಣಿಯ ಬಳಕೆದಾರರಿಗೆ ಉಚಿತ ವಿದ್ಯುತ್ ಒದಗಿಸುವ ಪ್ರಸ್ತಾವನೆ ಯಾ ಅವಕಾಶ ಈ ಯೋಜನೆಯಲ್ಲಿ ಇಲ್ಲ . ಬಳಕೆ ಮಾಡಿದ ವಿದ್ಯುತ್ತಿನ ಶುಲ್ಕವನ್ನು ಡಿಸ್ಕಾಂಗಳು / ವಿದ್ಯುತ್ ಇಲಾಖೆಗಳು ಜಾರಿಯಲ್ಲಿಟ್ಟಿರುವ ದರಪಟ್ಟಿಯನ್ವಯ ಬಳಕೆದಾರರು ಭರಿಸಬೇಕಾಗುತ್ತದೆ .


    ಪ್ರಶ್ನೆ ಸಂಖೆ 5. ಭಾರತ ಸರಕಾರದ ಈ ಮೊದಲಿನ ಕಾರ್ಯಕ್ರಮವಾದ ’ ಎಲ್ಲರಿಗೂ ದಿನದ 24 ಗಂಟೆಯೂ ವಿದ್ಯುತ್ ಒದಗಿಸುವ 24*7 ಇಂತಹದೇ ಉದ್ದೇಶಗಳನ್ನು ಹೊಂದಿದೆಯೇ .? ಅದು ಈ ಕಾರ್ಯಕ್ರಮಕ್ಕಿಂತ ಹೇಗೆ ಭಿನ್ನವಾಗಿದೆ .?.


    ಉತ್ತರ :” ಎಲ್ಲರಿಗೂ 24*7 ವಿದ್ಯುತ್ ’ ಯೋಜನೆಯು ರಾಜ್ಯಗಳ ಜತೆಗಿನ ಜಂಟಿ ಕಾರ್ಯಕ್ರಮವಾಗಿದ್ದು , ವಿದ್ಯುತ್ ಉತ್ಪಾದನೆ , ವಿದ್ಯುತ್ ಪ್ರಸರಣ ಮತ್ತು ವಿತರಣೆ , ಇಂಧನ / ವಿದ್ಯುತ್ ದಕ್ಷತೆ , ಡಿಸ್ಕಾಂಗಳ ಆರೋಗ್ಯ ಸ್ಥಿತಿ ( ಆರ್ಥಿಕ ಸ್ಥಿತಿ ) ಸಹಿತ , ವಿದ್ಯುತ್ ಕ್ಷೇತ್ರದ ಎಲ್ಲಾ ವಲಯಗಳನ್ನು ಒಳಗೊಂಡ ಯೋಜನೆಯಾಗಿರುತ್ತದೆ . ಎಲ್ಲರಿಗೂ 24*7 ವಿದ್ಯುತ್ ಯೋಜನೆಯನ್ನು ರಾಜ್ಯಗಳು ಮತ್ತು ಕೇಂದ್ರಾಡಳಿತ ಪ್ರದೇಶಗಳ ಜತೆ ಸಮಾಲೋಚಿಸಿದ ಬಳಿಕ ರಾಜ್ಯಗಳು / ಕೇಂದ್ರಾಡಳಿತ ಪ್ರದೇಶಗಳಿಗೆ ಸೂಕ್ತವಾದ / ನಿರ್ದಿಷ್ಟವಾದ ಕ್ರಿಯಾ ಯೋಜನೆ ಮತ್ತು ಅನುಷ್ಟಾನ ಮಾರ್ಗವನ್ನು ಅಂತ್ಮಗೊಳಿಸಲಾಗುತ್ತದೆ . ಎಲ್ಲರಿಗೂ ವಿದ್ಯುತ್ ಯೋಜನೆ ದಾಖಲೆಯು ವಿದ್ಯುತ್ ವಲಯದ ಮೌಲ್ಯ ಸರಪಣಿಗೆ ಅಗತ್ಯವಾದ ವಿವಿಧ ಮಧ್ಯಪ್ರವೇಶದ ವಿವರಗಳನ್ನು ಒಳಗೊಂಡಿದೆ .


    ಎಲ್ಲಾ ಮನೆಗಳಿಗೂ ವಿದ್ಯುತ್ ಸಂಪರ್ಕ ಒದಗಿಸುವುದು , 24*7 ವಿದ್ಯುತ್ ಪೂರೈಕೆಗೆ ಪೂರ್ವ ಆವಶ್ಯಕತೆಯಾಗಿದೆ . ಸೌಭಾಗ್ಯ ಯೋಜನೆಯು ವಿದ್ಯುತ್ / ಇಂಧನ ಸಂಬಂಧಿ ವಿಷಯಗಳನ್ನು ಪರಿಹರಿಸಲು ಸರಳ ಯೋಜನಾ ಬೆಂಬಲವನ್ನು ನೀಡುತ್ತದೆ .


    ಪ್ರಶ್ನೆ ಸಂಖ್ಯೆ 6. ವಿತರಣಾ ವಲಯದಲ್ಲಿ ಎರಡು ಪ್ರಮುಖ ಯೋಜನೆಗಳಾದ ಗ್ರಾಮೀಣ ಪ್ರದೇಶಕ್ಕಾದರೆ ಡಿ . ಡಿ . ಯು . ಜಿ . ಜೆ . ವೈ ಮತ್ತು ನಗರ ಪ್ರದೇಶಕ್ಕಾದರೆ ಐ . ಪಿ . ಡಿ . ಎಸ್ . ಗಳು ಈಗಾಗಲೇ ಅನುಷ್ಟಾನದಲ್ಲಿವೆ .- ಹಾಗಿರುವಾಗ ಹೊಸ ಯೋಜನೆಯ ಆವಶ್ಯಕತೆ ಏನು .?


    ಉತ್ತರ : ದೀನ್ ದಯಾಳ ಉಪಾಧ್ಯಾಯ ಗ್ರಾಮ ಜ್ಯೋತಿ ಯೋಜನಾ ( ಡಿ . ಡಿ . ಯು . ಜಿ . ಜೆ . ವೈ ) ಗ್ರಾಮಗಳಲ್ಲಿ / ಜನವಸತಿ ಪ್ರದೇಶಗಳಲ್ಲಿ ಮೂಲ ವಿದ್ಯುತ್ ಸೌಕರ್ಯಗಳನ್ನು ರೂಪಿಸಲು ಉದ್ದೇಶಿಸಿದೆ , ಈಗಿರುವ ಮೂಲಸೌಕರ್ಯಗಳನ್ನು ಬಲಪಡಿಸುವುದು , ಇರುವ ಫೀಡರ್ / ವಿತರಣಾ ಪರಿವರ್ತಕ / ಬಳಕೆದಾರರಿಗೆ ಮೀಟರ್ ಅಳವಡಿಕೆ , ಗ್ರಾಮೀಣ ಪ್ರದೇಶದಲ್ಲಿ ವಿದ್ಯುತ್ ಪೂರೈಕೆಯ ಗುಣಮಟ್ಟ ಮತ್ತು ವಿಶ್ವಾಸಾರ್ಹತೆ ವೃದ್ಧಿಸುವುದು ಇದರ ಉದ್ದೇಶ . ಇದಲ್ಲದೆ ರಾಜ್ಯ ಸರಕಾರಗಳು ತಮ್ಮಲ್ಲಿರುವ ಪಟ್ಟಿಯನ್ವಯ ಗುರುತಿಸಿದ ಕಡುಬಡವರ ಮನೆಗಳಿಗೆ ( ಬಿಪಿಎಲ್ ) ಉಚಿತ ವಿದ್ಯುತ್ ಸಂಪರ್ಕ ಒದಗಿಸುವುದು , ಕೊನೆ ತುದಿಯವರೆಗೂ ವಿದ್ಯುತ್ ಪೂರೈಕೆ ಮಾಡುವುದು ಇದರಲ್ಲಿ ಸೇರಿದೆ . ಆದಾಗ್ಯೂ , ಈ ಹಿಂದೆ ವಿದ್ಯುದ್ದೀಕರಣಗೊಂಡ ಗ್ರಾಮಗಳಲ್ಲಿಯೂ ಹಲವಾರು ಕಾರಣಗಳಿಗಾಗಿ ಅನೇಕ ಮನೆಗಳು ವಿದ್ಯುತ್ ಸಂಪರ್ಕ ಹೊಂದಿಲ್ಲ . ಕೆಲವು ನಿಜವಾಗಿಯೂ ಕಡುಬಡತನದ ಮನೆಗಳಿಗೆ ಬಿಪಿಎಲ್ ಕಾರ್ಡ್ ದೊರೆತಿಲ್ಲ ಮತ್ತು ಅವರಿಗೆ ವಿದ್ಯುತ್ ಸಂಪರ್ಕದ ಆರಂಭಿಕ ವೆಚ್ಚವನ್ನು ಪಾವತಿಸುವ ಸಾಮರ್ಥ್ಯ ಇಲ್ಲ . ಮಾತ್ರವಲ್ಲ ಸಂಪರ್ಕವನ್ನು ಹೇಗೆ ಪಡೆದುಕೊಳ್ಳಬೇಕು ಎಂಬ ಬಗ್ಗೆ ಜಾಗೃತಿ ಇಲ್ಲದಿರುವುದು ಅಥವಾ ಇತರ ಕಾರಣಗಳಿಂದಾಗಿ ಅನಕ್ಷರಸ್ತರಿಗೆ ವಿದ್ಯುತ್ ಸಂಪರ್ಕ ಪಡೆಯುವುದು ಸುಲಭದ ಕೆಲಸವಾಗಿಲ್ಲ . ಅಲ್ಲಿ ಹತ್ತಿರದಲ್ಲಿ ವಿದ್ಯುತ್ ಕಂಭ ಇಲ್ಲದಿರಬಹುದು , ಮತ್ತು ಹೆಚ್ಚುವರಿ ಕಂಭ ಹಾಕುವ , ವಿದ್ಯುತ್ ವಾಹಕಗಳನ್ನು ಅಳವಡಿಸುವ ಖರ್ಚನ್ನು ವಿದ್ಯುತ್ ಸಂಪರ್ಕ ಪಡೆಯಬಯಸುವ ಮನೆಗಳವರು ಭರಿಸಬೇಕಾಗುತ್ತದೆ .


    ಅದೇ ರೀತಿ ನಗರ ಪ್ರದೇಶಗಳಲ್ಲಿ , ಸಮಗ್ರ ವಿದ್ಯುತ್ ಅಭಿವೃದ್ಧಿ ಯೋಜನೆ ( ಐ . ಪಿ . ಡಿ . ಎಸ್ .) ವಿದ್ಯುತ್ ಪಡೆಯುವುದಕ್ಕೆ ಸಂಬಂಧಿಸಿ ಅವಶ್ಯ ಮೂಲ ಸೌಕರ್ಯಗಳ ಒದಗಣೆಗೆ ಅವಕಾಶ ಕಲ್ಪಿಸುತ್ತದೆ , ಆದರೆ ಇನ್ನೂ ಕೆಲವು ಮನೆಗಳು ವಿದ್ಯುತ್ ಸಂಪರ್ಕ ಪಡೆದಿಲ್ಲ , ಇದಕ್ಕೆ ಕಾರಣ ಆರಂಭಿಕ ಶುಲ್ಕವನ್ನು ಪಾವತಿಸುವಷ್ಟು ಅವರ ಆರ್ಥಿಕ ಸ್ಥಿತಿ ಉತ್ತಮವಾಗಿಲ್ಲದಿರುವುದು .


    ಆದ್ದರಿಂದ , ಸೌಭಾಗ್ಯ ಯೋಜನೆಯನ್ನು ಇಂತಹ ನಿರ್ವಾತಗಳನ್ನು ಬೆಸೆಯಲು ಮತ್ತು ಆರಂಭಿಕ ತಡೆಗಳನ್ನು ನಿವಾರಿಸಲು , ಕೊನೆಯ ತುದಿಯವರೆಗೂ ಸಂಪರ್ಕ ಒದಗಿಸುವುದಕ್ಕಾಗಿ ಮತ್ತು ಗ್ರಾಮೀಣ ಹಾಗು ನಗರ ಪ್ರದೇಶದ ಎಲ್ಲಾ ವಿದ್ಯುತ್ ಸಂಪರ್ಕ ಇಲ್ಲದ ಮನೆಗಳಿಗೆ ವಿದ್ಯುತ್ ಸಂಪರ್ಕ ಬಿಡುಗಡೆ ಮಾಡಲು ಆರಂಭಿಸಲಾಗಿದೆ .


    ಪ್ರಶ್ನೆ ಸಂಖ್ಯೆ 7. ಡಿ . ಡಿ . ಯು . ಜಿ . ಜೆ . ವೈ ಯಡಿಯಲ್ಲಿ ಲಭ್ಯ ಇರುವ ಯೋಜನಾ ಗಾತ್ರಕ್ಕಿಂತ ಸೌಭಾಗ್ಯ ಯೋಜನೆಯ ಗಾತ್ರ ದೊಡ್ದದಾಗಿದೆಯೇ ?.


    ಉತ್ತರ : ಹೌದು , ಸೌಭಾಗ್ಯ ಯೋಜನೆಯ ವೆಚ್ಚ 16,320 ಕೋಟಿ . ರೂ . ಗಳಾಗಿದ್ದು , ಇದು ಡಿ . ಡಿ . ಯು . ಜಿ . ಜೆ . ವೈ ಯಡಿಯ ಹೂಡಿಕೆ ಮೊತ್ತಕ್ಕಿಂತ ಹೆಚ್ಚಿನದಾಗಿದೆ .


    ಪ್ರಶ್ನೆ ಸಂಖ್ಯೆ 8 . ರಾಜ್ಯಗಳಿಗೆ ಹಣ ಬಿಡುಗಡೆ ಮಾಡಲು ಮಾನದಂಡಗಳು ಏನು ?.


    ಉತ್ತರ : ಈ ಯೋಜನೆಯಡಿ ಯೋಜನೆಗಳನ್ನು ರಾಜ್ಯಗಳು ಸಲ್ಲಿಸುವ ವಿವರವಾದ ಯೋಜನಾ ವರದಿ ( ಡಿಪಿಆರ್ ) ಗಳನ್ವಯ ಮಂಜೂರು ಮಾಡಲಾಗುತ್ತದೆ . ಯೋಜನೆಗೆ ಹಣಕಾಸು ಬಿಡುಗಡೆಗೆ ಮಿತಿ ಇಲ್ಲ .


    ಪ್ರಶ್ನೆ ಸಂಖ್ಯೆ 9 . ಇಡೀ ದೇಶವ್ಯಾಪ್ತಿಯಲ್ಲಿ ಯೋಜನೆಯ ಅನುಷ್ಟಾನ ಹೇಗಿರುತ್ತದೆ .?.


    ಉತ್ತರ : ಯೋಜನಾ ಪ್ರಸ್ತಾವನೆಗಳನ್ನು ರಾಜ್ಯದ ಡಿಸ್ಕಾಂಗಳು / ವಿದ್ಯುತ್ ಇಲಾಖೆಗಳು ತಯಾರಿಸಿರಬೇಕು ಮತ್ತು ಭಾರತ ಸರಕಾರದ ವಿದ್ಯುತ್ ಇಲಾಖೆ ಕಾರ್ಯದರ್ಶಿ ನೇತೃತ್ವದ ಅಂತರ್ ಸಚಿವಾಲಯ ನಿಗಾ ಸಮಿತಿಯಿಂದ ಮಂಜೂರಾತಿ ಪಡೆದಿರಬೇಕು . ಮಂಜೂರಾದ ಯೋಜನೆಗಳ ವಿದ್ಯುದ್ದೀಕರಣ ಕಾಮಗಾರಿಯನ್ನು ಸಂಬಂಧಿತ ಡಿಸ್ಕಾಂಗಳು / ವಿದ್ಯುತ್ ಇಲಾಖೆಗಳು ನಿಗದಿತ ಮಾನದಂಡಗಳ ಅನ್ವಯ ಟರ್ನ್ ಕೀ ಗುತ್ತಿಗೆದಾರರು , ಅಥವಾ ಇಲಾಖೆಯ ಮೂಲಕ , ಇಲ್ಲವೇ ಈ ಕಾಮಗಾರಿಯನ್ನು ನಡೆಸಲು ಸಾಮರ್ಥ್ಯ ಇರುವ ಸೂಕ್ತ ಏಜೆನ್ಸಿಗಳ ಮೂಲಕ ಅನುಷ್ಟಾನಕ್ಕೆ ತರಬೇಕು .


    ಪ್ರಶ್ನೆ ಸಂಖ್ಯೆ 10. ಅವಧಿ ಬದ್ಧವಾಗಿ ಗುರಿ ಸಾಧಿಸಲು ಅನುಸರಿಸುವ ತಂತ್ರ ಏನು .?.


    ಉತ್ತರ . ಮನೆಗಳಿಗೆ ವಿದ್ಯುತ್ ಸಂಪರ್ಕ ಮಂಜೂರು ಮಾಡುವ ಪ್ರಕ್ರಿಯೆಯನ್ನು ತ್ವರಿತಗೊಳಿಸಲು ಗ್ರಾಮಗಳಲ್ಲಿ / ಗ್ರಾಮಗಳ ಗುಂಪುಗಳಲ್ಲಿ ( ಕ್ಲಸ್ಟರ್ ಮಟ್ಟದಲ್ಲಿ ) ಶಿಬಿರಗಳನ್ನು ಆಯೋಜಿಸಿ , ಆಧುನಿಕ ತಂತ್ರಜ್ಞಾನಗಳಾದ ಮೊಬೈಲ್ ಆಪ್ / ವೆಬ್ ಪೋರ್ಟಲ್ ಬಳಸಿ ಫಲಾನುಭವಿಗಳನ್ನು ಗುರುತಿಸಲಾಗುವುದು . ವಿದ್ಯುತ್ ಸಂಪರ್ಕದ ಅರ್ಜಿಗಳನ್ನು ವಿದ್ಯುನ್ಮಾನ ಮಾಧ್ಯಮದ ಮೂಲಕ ನೊಂದಾಯಿಸಿಕೊಳ್ಳಬಹುದು . ಮತ್ತು ಅರ್ಜಿದಾರರ ಭಾವಚಿತ್ರ , ಗುರುತಿನ ಕಾರ್ಡಿನ ಪ್ರತಿ ಮತ್ತು / ಅಥವಾ ಮೊಬೈಲ್ ಸಂಖ್ಯೆ /, ಆಧಾರ್ ಸಂಖ್ಯೆ / ಬ್ಯಾಂಕ್ ಖಾತೆ ಸಂಖ್ಯೆ ಇತ್ಯಾದಿ ಅವಶ್ಯ ದಾಖಲೆಗಳ ಸಲ್ಲಿಕೆಯನ್ನು ಶಿಬಿರಗಳಲ್ಲಿ ಪೂರ್ಣಗೊಳಿಸುವ ಮೂಲಕ ಸಂಪರ್ಕಗಳನ್ನು ತ್ವರಿತವಾಗಿ ಬಿಡುಗಡೆ ಮಾಡುವುದು ಸಾಧ್ಯವಾಗುತ್ತದೆ .


    ಗ್ರಾಮ ಪಂಚಾಯತುಗಳು / ಗ್ರಾಮ ಮಟ್ಟದಲ್ಲಿರುವ ಸಾರ್ವಜನಿಕ ಸಂಸ್ಥೆಗಳಿಗೂ ಅರ್ಜಿ ಸ್ವೀಕರಿಸುವ , ದಾಖಲೆಗಳನ್ನು ಪೂರ್ಣಗೊಳಿಸುವ ಅಧಿಕಾರ ನೀಡಲಾಗುವುದು . ಮತ್ತು ಎಲ್ಲೆಲ್ಲಿ ಅವಶ್ಯವಿದೆಯೋ ಅಲ್ಲಲ್ಲಿ ಅವುಗಳಿಗೆ ಬಿಲ್ ವಿತರಣೆ , ಬಿಲ್ ವಸೂಲಿ ಮತ್ತು ಇತರ ಕಾರ್ಯ ಚಟುವಟಿಕೆಗಳ ಜವಾಬ್ದಾರಿ ನೀಡಲಾಗುವುದು .


    ಪ್ರಶ್ನೆ ಸಂಖ್ಯೆ 11 . ವಿದ್ಯುತ್ ಜಾಲದಲ್ಲಿ 4 ಕೋಟಿ ಮನೆಗಳ ಸೇರ್ಪಡೆಯಿಂದಾಗಿ ವಿದ್ಯುತ್ ಬೇಡಿಕೆಯಲ್ಲಿ ಆಗಬಹುದಾದ ಅಂದಾಜು ಹೆಚ್ಚಳ ಎಷ್ಟು .?.


    ಉತ್ತರ : ಪ್ರತೀ ಮನೆಗೆ ದಿನಕ್ಕೆ ಸರಾಸರಿ 8 ಗಂಟೆ ವಿದ್ಯುತ್ ಬಳಕೆ ಲೆಕ್ಕಾಚಾರದಲ್ಲಿ 1 ಕಿ . ವಾ . ಸರಾಸರಿ ವಿದ್ಯುತ್ ಹೊರೆಯಂತೆ , 28,000 ಮೆಗಾ ವ್ಯಾಟ್ ಹೆಚ್ಚುವರಿ ವಿದ್ಯುತ್ ಆವಶ್ಯಕತೆ ಇರುತ್ತದೆ ಮತ್ತು ವಾರ್ಷಿಕ 80,000 ಮಿಲಿಯನ್ ಯುನಿಟ್ ಹೆಚ್ಚುವರಿ ವಿದ್ಯುತ್ ಬೇಕಾಗುತ್ತದೆ . ಇದೊಂದು ಬಲಯುತವಾದ ಚಲನಶೀಲ ಅಂಕಿ ಅಂಶ . ಆದಾಯದಲ್ಲಿ ಹೆಚ್ಚಳ ಮಾಡುವ ಮೂಲಕ ಮತ್ತು ವಿದ್ಯುತ್ ಬಳಕೆ ಅಭ್ಯಾಸದ ಮೂಲಕ ವಿದ್ಯುತ್ ಬೇಡಿಕೆಯಲ್ಲಿ ವ್ಯತ್ಯಾಸವಾಗಬಹುದು . ಊಹನೆಗಳು ಬದಲಾದರೆ ಈ ಅಂಕಿ ಅಂಶಗಳೂ ಬದಲಾಗುತ್ತವೆ .


    ಪ್ರಶ್ನೆ ಸಂಖ್ಯೆ .12 . ಜಾಲದ ಲೈನುಗಳನ್ನು ವಿಸ್ತರಿಸುವುದು ಹಣಕಾಸು ದೃಷ್ಟಿಯಿಂದ ಲಾಭದಾಯಕವಾಗಿಲ್ಲದ ಸಂಧರ್ಭಗಳಲ್ಲಿ ಮನೆಗಳಿಗೆ ವಿದ್ಯುತ್ ಒದಗಿಸಲು ಯೋಜನೆಯಲ್ಲಿ ಏನೆಲ್ಲ ಪ್ರಸ್ತಾವನೆಗಳು / ಅವಕಾಶಗಳು ಇವೆ .?


    ಉತ್ತರ : ದೂರ ಪ್ರದೇಶಗಳಲ್ಲಿರುವ , ಸಂಪರ್ಕ ಸಾಧ್ಯ ಇಲ್ಲದಿರುವ ಪ್ರದೇಶಗಳ ಮನೆಗಳಿಗೆ 200 ರಿಂದ 300 ವ್ಯಾಟ್ ಸೌರ ವಿದ್ಯುತ್ ಘಟಕವನ್ನು 5 ಎಲ್ . ಇ . ಡಿ . ದೀಪಗಳು , ಒಂದು ಡಿ . ಸಿ . ಫ್ಯಾನ್ , 1 ಡಿ . ಸಿ . ವಿದ್ಯುತ್ ಪ್ಲಗ್ ಸಾಮರ್ಥ್ಯದ ಬ್ಯಾಟರಿ ವ್ಯವಸ್ಥೆಯೊಂದಿಗೆ ಮತ್ತು ಮುಂದಿನ 5 ವರ್ಷ ಕಾಲ ನಿರ್ವಹಣೆ ಹಾಗು ದುರಸ್ತಿ ಸೌಕರ್ಯದೊಂದಿಗೆ ಒದಗಿಸಲಾಗುವುದು .


    ಪ್ರಶ್ನೆ ಸಂಖ್ಯೆ 13 . ಸೌಭಾಗ್ಯ ಯೋಜನೆಯಡಿ ಎಷ್ಟು ವಿದ್ಯುತ್ ರಹಿತ ಮನೆಗಳನ್ನು ವಿದ್ಯುದ್ದೀಕರಿಸಲಾಗುತ್ತದೆ .


    ಉತ್ತರ : ದೇಶದಲ್ಲಿ ವಿದ್ಯುತ್ ಸೌಕರ್ಯ ಇಲ್ಲದ 4 ಕೋಟಿ ಮನೆಗಳು ಇವೆ ಎಂದು ಅಂದಾಜಿಸಲಾಗಿದೆ . ಇದರಲ್ಲಿ ಗ್ರಾಮೀಣ ಪ್ರದೇಶದ 1 ಕೋಟಿ ಕಡುಬಡವರ ಮನೆಗಳು ( ಬಿಪಿಎಲ್ ) ಡಿ . ಡಿ . ಯು . ಜಿ . ಜೆ . ವೈ . ಕಾರ್ಯಕ್ರಮಗಳಡಿಯಲ್ಲಿ ವಿದ್ಯುತ್ ಸಂಪರ್ಕ ಮಂಜೂರಾತಿ ಪಡೆದಿವೆ . ಇದರಿಂದಾಗಿ ಒಟ್ಟು 300 ಲಕ್ಷ ಮನೆಗಳು ,- ಇದರಲ್ಲಿ 250 ಲಕ್ಷ ಗ್ರಾಮೀಣ ಪ್ರದೇಶದ ಮನೆಗಳು ಮತ್ತು 50 ಲಕ್ಷ ನಗರ ಪ್ರದೇಶದ ಮನೆಗಳು ಈ ಯೋಜನೆಯ ವ್ಯಾಪ್ತಿಗೊಳಪಡಲಿವೆ .


    ಪ್ರಶ್ನೆಸಂಖ್ಯೆ 14 . ಅಕ್ರಮ ಬಳಕೆದಾರರಿಗೆ ಕ್ಷಮಾದಾನ ನೀಡುವುದು ಈ ಯೋಜನೆಯೊಳಗೆ ಸೇರಿದೆಯೇ .?. ಅವರಿಗೆ ಈ ಯೋಜನೆಯಲ್ಲಿ ನೊಂದಾಯಿಸಿಕೊಳ್ಲಲು ಅವಕಾಶ ಇದೆಯೇ .? ಯೋಜನೆಯ ಗುರಿಯಲ್ಲಿ ಈ ಅಂಶವೂ ಅಡಕವಾಗಿದೆಯೇ ?.


    ಉತ್ತರ : ಅಕ್ರಮ ಸಂಪರ್ಕಗಳ ಬಗ್ಗೆ ಕ್ರಮ ತೆಗೆದುಕೊಳ್ಳಬೇಕಾದ ಅಗತ್ಯದ ಬಗ್ಗೆ ನಿರ್ಧಾರ ಕೈಗೊಳ್ಳಬೇಕಾಗಿರುವುದು ಆಯಾ ಡಿಸ್ಕಾಂಗಳು / ವಿದ್ಯುತ್ ಇಲಾಖೆಗಳು . ಅವುಗಳ ನಿಯಮ / ನಿಬಂಧನೆಗಳ ಅನುಸಾರ ಈ ನಿಟ್ಟಿನಲ್ಲಿ ಅವು ಮುಂದುವರಿಯಬೇಕಾಗುತ್ತದೆ . ಇದರ ಹೊರತಾಗಿಯೂ ಶುಲ್ಕ ಬಾಕಿ ಇರಿಸಿದ ಮತ್ತು ಅದಕ್ಕಾಗಿ ಸಂಪರ್ಕ ಸ್ಥಗಿತಗೊಳಿಸಿದ ಪ್ರಕರಣಗಳಲ್ಲಿ ಈ ಯೋಜನೆಯ ಲಾಭ ನೀಡುವಂತಿಲ್ಲ .


    ಪ್ರಶ್ನೆ ಸಂಖ್ಯೆ 15 . ಯಾವ ರೀತಿಯಲ್ಲಿ ಈ ಯೋಜನೆಯು ಜನರಿಗೆ ದೈನಂದಿನ ಜೀವನದಲ್ಲಿ ಸಹಕಾರಿಯಾಗಬಲ್ಲುದು .?.


    ಉತ್ತರ : ವಿದ್ಯುತ್ ಲಭ್ಯತೆ ಖಂಡಿತವಾಗಿಯೂ ಮಾನವನ ಜೀವನದ ಗುಣಮಟ್ಟದ ಮೇಲೆ ಧನಾತ್ಮಕ ಪರಿಣಾಮ ಬೀರುತ್ತದೆ , ದೈನಂದಿನ ಮನೆವಾರ್ತೆ ಕೆಲಸಗಳಲ್ಲಿ ಮತ್ತು ಮಾನವ ಅಭಿವೃದ್ಧಿಯಲ್ಲಿ ಅದು ಮಹತ್ವದ ಪಾತ್ರ ವಹಿಸುತ್ತದೆ . ಮೊದಲನೆಯದಾಗಿ ವಿದ್ಯುತ್ತಿನ ಸಂಪರ್ಕ ಲಭ್ಯತೆಯಿಂದಾಗಿ , ಬೆಳಕಿಗಾಗಿ ಸೀಮೆ ಎಣ್ಣೆಯ ಉಪಯೋಗ ಕಡಿಮೆಯಾಗಲಿದ್ದು ಒಳಾಂಗಣ ಮಾಲಿನ್ಯ ಕಡಿಮೆಯಾಗಿ ಆ ಮೂಲಕ ಜನರನ್ನು ಆರೋಗ್ಯದ ಅಪಾಯಗಳಿಂದ ರಕ್ಷಿಸುತ್ತದೆ . ಮತ್ತು ವಿದ್ಯುತ್ ಸಂಪರ್ಕ ಲಭ್ಯತೆ ದೇಶದ ಎಲ್ಲಾ ಭಾಗಗಳಲ್ಲಿ ಆಧುನಿಕ ಮತ್ತು ದಕ್ಷ ಆರೋಗ್ಯ ಸೇವೆಯನ್ನು ಸ್ಥಾಪಿಸಲು ನೆರವಾಗಲಿದೆ . ಸೂರ್ಯಾಸ್ತದ ಬಳಿಕ ಬೆಳಕಿನ ಲಭ್ಯತೆ ವಿಶೇಷವಾಗಿ ಮಹಿಳೆಯರಿಗೆ ಹೆಚ್ಚಿನ ವೈಯಕ್ತಿಕ ಸುರಕ್ಷಾ ಭಾವನೆಯನ್ನು ಒದಗಿಸಲಿದೆ . ಮತ್ತು ಸೂರ್ಯಾಸ್ತದ ಬಳಿಕದ ಸಾಮಾಜಿಕ ಹಾಗು ಆರ್ಥಿಕ ಚಟುವಟಿಕೆಗಳು ಹೆಚ್ಚಿಸಲು ನೆರವಾಗುತ್ತದೆ . ವಿದ್ಯುತ್ ಲಭ್ಯತೆ ಎಲ್ಲಾ ಪ್ರದೇಶಗಳಲ್ಲಿ ಶಿಕ್ಷಣ ಸೇವೆಗೆ ಹೆಚ್ಚಿನ ಬಲ ತರಲಿದೆ . ಮತ್ತು ಸೂರ್ಯಾಸ್ತದ ಬಳಿಕ ಗುಣಮಟ್ಟದ ಬೆಳಕಿನ ವ್ಯವಸ್ಥೆ ಮಕ್ಕಳಿಗೆ ವಿದ್ಯಾಭ್ಯಾಸಕ್ಕಾಗಿ ಹೆಚ್ಚು ಹೊತ್ತು ತೊಡಗಲು ಅನುಕೂಲ ಮಾಡಿಕೊಡುತ್ತದೆ . ಹಾಗು ಉತ್ತಮ ಭವಿಷ್ಯವನ್ನು ರೂಪಿಸಿಕೊಳ್ಳಲು ಸಹಾಯ ಮಾಡುತ್ತದೆ . ಮನೆಗಳಿಗೆ ವಿದ್ಯುತ್ ಸಂಪರ್ಕ ಮಹಿಳೆಯರ ಓದಿನ ಸಾಧ್ಯತೆ ಮತ್ತು ಆದಾಯದ ಸಾಧ್ಯತೆಯನ್ನು ಹೆಚ್ಚಿಸುತ್ತದೆ .


    ಪ್ರಶ್ನೆ ಸಂಖ್ಯೆ 16 . ಯಾವ ರೀತಿಯಲ್ಲಿ ಈ ಯೋಜನೆ ಆರ್ಥಿಕ ಪ್ರಗತಿ ಮತ್ತು ಉದ್ಯೋಗ ನಿರ್ಮಾಣದಲ್ಲಿ ಸಹಕಾರಿಯಾಗಬಲ್ಲದು ?.


    ಉತ್ತರ : ವಿದ್ಯುತ್ ಒದಗಣೆಯಿಂದಾಗಿ ಬೆಳಕಿಗಾಗಿ ಸೀಮೆ ಎಣ್ಣೆ ಬಳಕೆ ಪ್ರಮಾಣ ಕಡಿಮೆಯಾಗಲಿದ್ದು , ಇದರಿಂದ ಸೀಮೆ ಎಣ್ಣೆ ಮೇಲಿನ ವಾರ್ಷಿಕ ಸಹಾಯಧನ ( ಸಬ್ಸಿಡಿ ) ಮೊತ್ತ ಕಡಿಮೆಯಾಗಲಿದೆ ಹಾಗು ಇದು ಪೆಟ್ರೋಲಿಯಂ ಉತ್ಪನ್ನಗಳ ಆಮದು ಪ್ರಮಾಣ ಕಡಿಮೆಯಾಗಲು ಸಹಕಾರಿಯಾಗಲಿದೆ . ಪ್ರತೀ ಮನೆಗೆ ವಿದ್ಯುತ್ ಒದಗಣೆಯಿಂದಾಗಿ ರೇಡಿಯೋ , ಟೆಲಿವಿಷನ್ , ಅಂತರ್ಜಾಲ , ಮೊಬೈಲ್ ಇತ್ಯಾದಿ ಸಹಿತ ಎಲ್ಲ ಮಾದರಿಯ ಸುಧಾರಿತ ಸಂಪರ್ಕ ಸಂವಹನ ಸಾಧ್ಯವಾಗುತ್ತದೆ .. ಇದರಿಂದ ಪ್ರತಿಯೊಬ್ಬರೂ ಎಲ್ಲಾ ಪ್ರಮುಖ ಮಾಹಿತಿಯನ್ನು ಈ ಮಾಧ್ಯಮಗಳ ಮೂಲಕ ಪಡೆಯಬಹುದಾಗಿರುತ್ತದೆ . ರೈತರು ಹೊಸ ಮತ್ತು ಸುಧಾರಿತ ಮಾದರಿಯ ಕೃಷಿ ತಂತ್ರಜ್ಞಾನ , ಕೃಷಿ - ಯಂತ್ರೋಪಕರಣ , ಗುಣಮಟ್ಟದ ಬೀಜಗಳು ಇತ್ಯಾದಿ ಮಾಹಿತಿಯನ್ನು ಪಡೆದುಕೊಳ್ಳುವುದು ಸಾಧ್ಯವಾಗುತ್ತದೆ . ಇದರಿಂದ ಕೃಷಿ ಉತ್ಪನ್ನಗಳಲ್ಲಿ ಹೆಚ್ಚಳವಾಗಿ , ಆದಾಯವೂ ಹೆಚ್ಚಲಿದೆ . ರೈತರು ಮತ್ತು ಯುವಕರು ಕೃಷಿ ಆಧಾರಿತ ಸಣ್ಣ ಕೈಗಾರಿಕೆಗಳನ್ನು ಸ್ಥಾಪಿಸುವುದರ ಸಾಧ್ಯತೆಯತ್ತಲೂ ಗಮನ ಹರಿಸಬಹುದು .


    ನಂಬಲರ್ಹ / ವಿಶ್ವಾಸಾರ್ಹ ವಿದ್ಯುತ್ ಪೂರೈಕೆ ಸೇವೆಯಿಂದ ನಿತ್ಯ ಬಳಕೆ ವಸ್ತುಗಳ ಹೊಸ ಅಂಗಡಿ - ಮಳಿಗೆಗಳು ಸ್ಥಾಪನೆಗೊಳ್ಳುತ್ತವೆ , ಫ಼್ಯಾಬ್ರಿಕೇಶನ್ ಮತ್ತು ವರ್ಕ್ ಶಾಪ್ ಗಳು , ಹಿಟ್ಟಿನ ಗಿರಣಿಗಳು , ಸಣ್ಣ ಗುಡಿ ಕೈಗಾರಿಕೆಗಳು ಇತ್ಯಾದಿಗಳು ಸ್ಥಾಪನೆಗೊಳ್ಳಲು ಅವಕಾಶ ಒದಗಿಸುತ್ತವೆ . ಮತ್ತು ಇಂತಹ ಆರ್ಥಿಕ ಚಟುವಟಿಕೆಗಳು ನೇರ ಮತ್ತು ಪರೋಕ್ಷ ಉದ್ಯೋಗಗಳನ್ನು ಸೃಷ್ಟಿಸುತ್ತವೆ . ಮನೆಗಳಿಗೆ ವಿದ್ಯುತ್ ಸಂಪರ್ಕ ನೀಡುವ ಕಾಮಗಾರಿಯನ್ನೊಳಗೊಂಡ ಯೋಜನೆಯ ಅನುಷ್ಟಾನ ಸ್ವಯಂ ಅರೆ ಕುಶಲ , ಕೌಶಲ್ಯ ಭರಿತ ಮಾನವ ಸಂಪನ್ಮೂಲವನ್ನು ಅಪೇಕ್ಷಿಸುವುದರಿಂದ , ಇದರ ಫಲಿತಾಂಶವಾಗಿ ಉದ್ಯೋಗಗಳ ಸೃಷ್ಟಿಯಾಗಲಿದೆ . ಈ ಯೋಜನೆಯ ಅನುಷ್ಟಾನ ಸುಮಾರು 1000 ಲಕ್ಷ ಮಾನವ ದಿನಗಳ ಕೆಲಸವನ್ನು ಸೃಷ್ಟಿಸಲಿದೆ .


    16,000 ಕೋಟಿ ರೂ . ಗಳಿಗೂ ಅಧಿಕ ವೆಚ್ಚದ ಈ ಯೋಜನೆಯಲ್ಲಿ ಬಾಹ್ಯವಾಗಿ ಧನಾತ್ಮಕವಾದ ಇನ್ನಷ್ಟು ಅವಕಾಶಗಳ ಸೃಷ್ಟಿಯಾಗಲಿದ್ದು ಇದು ಉದ್ಯೋಗಗಳನ್ನು ಸೃಷ್ಟಿಸಲಿದೆ ಮತ್ತು ಆರ್ಥಿಕತೆಗೆ ಲಾಭ ತರಲಿದೆ .


    ಪ್ರಶ್ನೆ ಸಂಖ್ಯೆ 17 . ಯೋಜನೆಯಿಂದ ಹೆಚ್ಚು ಜನರಿಗೆ ಲಾಭವಾಗುವಂತೆ ನೋಡಿಕೊಳ್ಳಲು , ಯೋಜನೆಯ ಬಗ್ಗೆ ಸಾರ್ವಜನಿಕರಲ್ಲಿ ಅರಿವು - ಜಾಗೃತಿ ಮೂಡಿಸಲು ಯಾವುದಾದರೂ ಯೋಜನೆ ಹಾಕಿಕೊಳ್ಳಲಾಗಿದೆಯೇ ?.


    ಉತ್ತರ : ಭಾರತ ಸರಕಾರವು ರೇಡಿಯೋ , ಮುದ್ರಣ ಮಾದ್ಯಮ , ಟೆಲಿವಿಶನ್ , ಮಾಹಿತಿ ಫಲಕಗಳು ಇತ್ಯಾದಿಗಳ ಮೂಲಕ ಪ್ರಚಾರಾಂದೋಲನ ಕೈಗೆತ್ತಿಕೊಳ್ಳಲಿದೆ . ವಿದ್ಯುತ್ ಸಂಪರ್ಕ ಪಡೆದುಕೊಳ್ಳಲು ಇರುವ ಪ್ರಕ್ರಿಯೆಗಳ ಬಗ್ಗೆ ಮಾಹಿತಿ / ಜಾಗೃತಿ ಇಲ್ಲದಿರುವುದು , ಸಂಪರ್ಕದ ಖರ್ಚು - ವೆಚ್ಚ , ವಿದ್ಯುತ್ತಿನ ಬಳಕೆ , ಸೀಮೆ ಎಣ್ಣೆ ಮತ್ತು ವಿದ್ಯುತ್ ಬಳಕೆಯಲ್ಲಿಯ ಖರ್ಚು - ವೆಚ್ಚ , ವಿದ್ಯುತ್ ಬಳಕೆಯಿಂದಾಗುವ ನೇರ ಮತ್ತು ಪರೋಕ್ಷ ಲಾಭಗಳು .. ಇತ್ಯಾದಿಗಳ ಬಗ್ಗೆ ಮಾಹಿತಿ / ಅರಿವಿನ ಕೊರತೆಗಳು - ಮನೆಗಳ ವಿದ್ಯುದ್ದೀಕರಣ ನಿಧಾನಗತಿಯಿಂದ ಸಾಗಲು ಕಾರಣಗಳು ಎಂದು ವಿವಿಧ ಸಂಶೋಧನಾ ಅಧ್ಯಯನಗಳು ಹೇಳಿವೆ .


    ಆದ್ದರಿಂದಾಗಿ ಈ ಯೋಜನೆಯ ಬಗ್ಗೆ ಜನರಿಗೆ ಸರ್ವ ಮಾಹಿತಿಯೂ ಲಭ್ಯವಾಗುವಂತೆ ಮಾಡಲು ವ್ಯಾಪಕ ಬಹು ಮಾಧ್ಯಮ ಆಂದೋಲನವನ್ನು ಕೈಗೆತ್ತಿಕೊಳ್ಳಲಾಗುವುದು . ಡಿಸ್ಕಾಂ ಅಧಿಕಾರಿಗಳು ಕೂಡಾ ಗ್ರಾಮಾಂತರ ಪ್ರದೇಶಗಳಲ್ಲಿ ಸೌಭಾಗ್ಯ ಯೋಜನೆಯ ಬಗ್ಗೆ ಮತ್ತು ವಿದ್ಯುತ್ತಿನ ಬಗ್ಗೆ ಮಾಹಿತಿ ನೀಡಲು / ಜಾಗೃತಿ ಮೂಡಿಸಲು ಶಿಬಿರಗಳನ್ನು ಆಯೋಜಿಸುವರು . ಶಾಲಾ ಶಿಕ್ಷಕರು , ಗ್ರಾಮ ಪಂಚಾಯತ್ ಸದಸ್ಯರು , ಸ್ಥಳೀಯ ಅಕ್ಷರಸ್ಥ / ಶಿಕ್ಷಿತ ಯುವಕರು ಕೂಡಾ ಈ ಜಾಗೃತಿ ಪ್ರಚಾರಾಂದೋಲನದಲ್ಲಿ ಪಾಲ್ಗೊಳ್ಳುತ್ತಾರೆ .

    
    
    (Release ID: 1504271) Visitor Counter : 7
    
    
      This link will take you to a webpage outside this websiteinteractive page. Click OK to continue.Click Cancel to stop : http://pib.nic.in/newsite/erelease.aspx