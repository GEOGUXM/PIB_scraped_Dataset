      रक्षा मंत्रालय

      पूर्वावलोकन : युद्ध अभ्‍यास 2017
      Posted On: 07 SEP 2017 3:41PM by PIB Delhi


    वर्तमान में चल रहे भारत - अमरीका रक्षा सहयोग के तहत 14 से 27 सितंबर, 2017 तक अमरीका में वाशिंगटन के ज्‍वाइंट बेस लुइस मैकॉर्ड में संयुक्‍त सैन्‍य प्रशिक्षण – युद्ध अभ्‍यास 2017 आयोजित किया जा रहा है। यह युद्ध अभ्‍यास भारत और अमरीका के बीच चल रहे संयुक्‍त सैन्‍य प्रशिक्षण और रक्षा सहयोग के प्रयासों का सबसे बड़ा अभ्‍यास है। यह दोनों देशों में बारी-बारी से आयोजित किए जाने वाले संयुक्‍त अभ्‍यास का 13वां संस्‍करण है।


    इस युद्ध अभ्‍यास से दोनों देशों की सेना को ब्रिगेड स्‍तर पर संयुक्‍त योजना बनाकर एकीकृत तरीके से बटालियन स्‍तर पर प्रशिक्षण का अवसर उपलब्‍ध होगा। एक दूसरे के संस्‍थागत ढांचे और युद्ध प्रक्रियाओं को समझने के उद्देश्‍य से संयुक्‍त अभियान के दौरान कई परिस्थितियों में अभ्‍यास किया जाएगा जिसके परिणामस्‍वरूप उच्‍च स्‍तर की साझेदारी होगी। इससे विश्‍व की किसी भी अप्रत्‍याशित आकस्मिक घटना का मुकाबला करने के लिए दोनों देशों के सशस्‍त्र बलों के बीच अंतर परिचालन में सामंजस्‍य बढ़ेगा। यह अभ्‍यास एक दूसरे की योजना तैयार करने और कार्रवाई करने के अनुभव सीखने का भी आदर्श मंच है।


    दोनों सेनाओं को अलग-अलग तरीके के खतरों से निपटने के लिए संयुक्‍त रूप से बेहतर कार्रवाई की योजना बनाने और इस पर कार्रवाई करने का प्रशिक्षण दिया जाएगा। अंत में दोनों देश संयुक्‍त राष्‍ट्र अधिदेश के तहत निर्धारित स्‍थल पर संयुक्‍त अभ्‍यास करेंगे। दोनों देशों के अकादमिक और सैन्‍य विशेषज्ञ भी आपसी हित के विभिन्‍न विषयों पर एक दूसरे अनुभव साझा करने के लिए चर्चा करेंगे।


    *****


    वीके/एमके/एसके–3686

    
    
    (Release ID: 1502045) Visitor Counter : 24