      ମାନବ ସମ୍ବଳ ବିକାଶ ମନ୍ତ୍ରଣାଳୟ

      ଉଚ୍ଚଶିକ୍ଷା କ୍ଷେତ୍ରରୁ ଛାତ୍ରଛାତ୍ରୀଙ୍କ ପାଠଛାଡ଼
      Posted On: 09 FEB 2017 4:10PM by PIB Bhubaneshwar


    ଦେଶରେ ଉଚ୍ଚଶିକ୍ଷା କ୍ଷେତ୍ରରେ ଛାତ୍ରଛାତ୍ରୀଙ୍କ ପ୍ରବେଶ ଓ ବିଭିନ୍ନ ପାଠ୍ୟକ୍ରମରେ ଶିକ୍ଷାଗ୍ରହଣ ମାତ୍ରା ବୃଦ୍ଧି ପାଇଛି ବୋଲି ମାନବ ସମ୍ବଳ ବିକାଶ ରାଷ୍ଟ୍ରମନ୍ତ୍ରୀ ଡ଼କ୍ଟର ମହେନ୍ଦ୍ରନାଥ ପାଣ୍ଡେ ରାଜ୍ୟସଭାରେ ଏକ ଲିଖିତ ପ୍ରଶ୍ନର ଉତ୍ତର ଦେଇ କହିଛନ୍ତି । ଶ୍ରୀ ପାଣ୍ଡେ ଆଜି ଏହି ବିଷୟରେ ସୂଚନା ଦେଇ କହିଛନ୍ତି ଯେ ଉଚ୍ଚଶିକ୍ଷା କ୍ଷେତ୍ରରେ ଛାତ୍ରଛାତ୍ରୀଙ୍କ ନାମ ପଞ୍ଜୀକରଣକୁ 18 ରୁ 23 ବର୍ଷ ଆୟୁସୀମା ମଧ୍ୟରେ ଜନସଂଖ୍ୟାକୁ ମୋଟ ଛାତ୍ରଙ୍କ ନାମଲେଖା ସହ ତୁଳନା କରି ନିର୍ଦ୍ଧାରଣ କରାଯାଇଥାଏ । ଏହାକୁ ମୋଟ ନାମ ପଞ୍ଜୀକରଣ ଅନୁପାତ ( Gross Enrolment Ratio ) ଭାବେ ଗ୍ରହଣ କରାଯାଇଥାଏ । ଉଚ୍ଚଶିକ୍ଷା ସଂପର୍କୀତ ସର୍ବଭାରତୀୟ ସର୍ଭେର ସର୍ବଶେଷ ରିପୋର୍ଟ ଅନୁସାରେ 1915-16 ବର୍ଷର ଏହି ଜିଇଆର ହାର 24.5 ପ୍ରତିଶତ ଥିଲା ଯାହାକି 2004-05 ବର୍ଷର ମାତ୍ର 10.0 ପ୍ରତିଶତ ରହିଥିଲା । ଏଭଳି ମାତ୍ରାବୃଦ୍ଧି ଦେଶରେ ଉଚ୍ଚଶିକ୍ଷା କ୍ଷେତ୍ରରେ ଛାତ୍ରଛାତ୍ରୀଙ୍କ ସଂଖ୍ୟାରେ ବୃଦ୍ଧି ଘଟିଥିବାର ସୂଚନା ପ୍ରଦାନ କରେ ।


    ଉଚ୍ଚଶିକ୍ଷା କ୍ଷେତ୍ରରେ ସରକାର ଅନେକ ଗୁଡ଼ିଏ ପଦକ୍ଷେପ ଗ୍ରହଣ କରିଛନ୍ତି । ସେଥି ମଧ୍ୟରୁ ନୂଆ ନୂଆ ଶିକ୍ଷାନୁଷ୍ଠାନ ଖୋଲାଯିବା , ଶିକ୍ଷା ଋଣ ଉପରେ ସବସିଡ଼ି ପ୍ରଦାନ , ସୂଚନା ଓ ଯୋଗାଯୋଗ ପ୍ରଯୁକ୍ତିର ବ୍ୟାପକ ଉପଯୋଗ ଅନ୍ୟତମ । ସେହିଭଳି ଦ୍ୱାଦଶ ପଞ୍ଚବାର୍ଷିକ ଯୋଜନା କାଳରେ ଆରମ୍ଭ କରାଯାଇଥିବା ରାଷ୍ଟ୍ରୀୟ ଉଚ୍ଚଶିକ୍ଷା ଅଭିଯାନ ରାଜ୍ୟମାନଙ୍କରେ ଉଚ୍ଚଶିକ୍ଷା କ୍ଷେତ୍ରରେ ସମାନତା , ଉପଲବ୍ଧତା ଏବଂ ଉତ୍କର୍ଷ ହାସଲ କରିବା ସକାଶେ ଉଦ୍ଦିଷ୍ଟ । ଏହି କାର୍ଯ୍ୟକ୍ରମ ମାଧ୍ୟମରେ ଅଟୋନୋମସ କଲେଜଗୁଡ଼ିକୁ ଏକକ ବିଶ୍ୱବିଦ୍ୟାଳୟର ମାନ୍ୟତା ପ୍ରଦାନ , କଲେଜଗୁଡ଼ିକୁ ଏକତ୍ରିତ କରି ବିଶ୍ୱବିଦ୍ୟାଳୟ ସୃଷ୍ଟି , ଦୁର୍ଗମ ତଥା ଅନୁନ୍ନତ କ୍ଷେତ୍ରରେ ନୂତନ ଧନ୍ଦାମୂଳକ ବିଶ୍ୱବିଦ୍ୟାଳୟ ସ୍ଥାପନ ତଥା ମହାବିଦ୍ୟାଳୟ ଓ ବିଶ୍ୱବିଦ୍ୟାଳୟମାନଙ୍କୁ ଅଧିକ ସାଧନ ଓ ଗ୍ରାଂଟ ପ୍ରଦାନ କରାଯିବାର ବ୍ୟବସ୍ଥା କରାଯାଇଛି ବୋଲି ରାଜ୍ୟସଭାରେ ଏକ ଲିଖିତ ପ୍ରଶ୍ନର ଉତ୍ତର ଦେଇ ମନ୍ତ୍ରୀ ଡ଼କ୍ଟର ପାଣ୍ଡେ ପ୍ରକାଶ କରିଛନ୍ତି ।
    

    
    (Release ID: 1482464) Visitor Counter : 2