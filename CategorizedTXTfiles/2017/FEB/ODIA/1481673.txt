      ଅର୍ଥ ମନ୍ତ୍ରଣାଳୟ

      • ଅର୍ଥମନ୍ତ୍ରୀ ଆଗତ କଲେ 21.47 ଲକ୍ଷ କୋଟି ଟଙ୍କାର ବଜେଟ
      Posted On: 01 FEB 2017 8:57PM by PIB Bhubaneshwar


    


    କେନ୍ଦ୍ର ଅର୍ଥମନ୍ତ୍ରୀ ଶ୍ରୀ ଅରୁଣ ଜେଟଲୀ ବୁଧବାର ଲୋକସଭାରେ 2017-18 ଆର୍ଥିକ ବର୍ଷ ପାଇଁ 21.47 ଲକ୍ଷ କୋଟି ଟଙ୍କାର ସାଧାରଣ ବଜେଟ ଉପସ୍ଥାପନ କରିଛନ୍ତି । ଏଥରର ବଜେଟରେ ଯୋଜନା ଓ ଅଣଯୋଜନା ଖର୍ଚ୍ଚକୁ ମିଶାଇ ଦିଆଯାଇଛି । ସେହିଭଳି ରେଳ ବଜେଟ କୁ ମଧ୍ୟ ପ୍ରଥମ ଥର ପାଇଁ ସାଧାରଣ ବଜେଟରେ ସଂଯୋଜିତ କରାଯାଇଛି । ନୂତନ ବଜେଟରେ ପରିବ ର୍ତ୍ତ ନ , ଆର୍ଥିକ ସଂସ୍କାର , ଡିଜିଟାଲ କାରବାର , କୃଷି ଓ ଗ୍ରାମ୍ୟ ଉନ୍ନୟନ , ଆଧାରଭୂତ ସଂରଚନା ତଥା ଭିତ୍ତିଭୂମି କ୍ଷେତ୍ରର ବିକାଶ , ରେଳ ସୁରକ୍ଷା ଏବଂ ଭ୍ରଷ୍ଟାଚାର ବିଲୋପ ଉପରେ ଅଧିକ ଗୁରୁତ୍ୱ ଦିଆଯାଇଛି ।


    ଲୋକସଭାରେ ନିଜର ବଜେଟ ଅଭିଭାଷଣ ପ୍ରଦାନ କରି ଶ୍ରୀ ଜେଟଲୀ କହିଛନ୍ତି ଯେ , ଆସନ୍ତା ଆର୍ଥିକ ବର୍ଷ ଲାଗି ରାଜସ୍ୱ ନିଅଂଟ 1.9 ପ୍ରତିଶତ ଏବଂ ବତୀୟ ନିଅଂଟ ମୋଟ ଜିଡିପିର 3.2 ପ୍ରତିଶତରେ ସୀମିତ ରଖିବା ଲାଗି ଉଦ୍ୟମ ହେବ । ଟିକସ ରାଜସ୍ୱ ଆଦାୟ ଓ ଖର୍ଚ୍ଚ ମଧ୍ୟରେ ପ୍ରାୟ 20 ହଜାର କୋଟି ଟଙ୍କାର ବ୍ୟବଧାନ ରହିବାର ଆଶା କରାଯାଉଛି । ବିତୀୟ କ୍ଷେତ୍ରରେ କୌଣସି ପ୍ରକାର ସଂକଟଜନକ ପରିସ୍ଥିତିର ମୁକାବିଲା କରିବା ଲାଗି ଅର୍ଥମନ୍ତ୍ରୀ କମ୍ପୁ୍ୟଟର ଏମର୍ଜେନ୍ସି ରେସପନ୍ସ ଟିମ୍ ଗଠନ ବିଷୟ ଘୋଷଣା କରିଛନ୍ତି । ଏଣିକି ବଜେଟ ଖର୍ଚ୍ଚ ଉପରେ ନୀତିଆୟୋଗ ମଧ୍ୟ ତୀକ୍ଷ୍ଣ ନଜର ରଖିବେ । ତେବେ ୨୦୧୭-୧୮ ଆର୍ଥିକ ବର୍ଷରେ ବସ୍ତୁ ଓ ସେବାକର ଆଇନ ଲାଗୁ ହେବାକୁ ଯାଉଥିବାରୁ ନୂତନ ବଜେଟରେ ସେଭଳି କୌଣସି ଟିକସ ବସାଇବାର ପ୍ରସ୍ତାବ ରଖାଯାଇନାହିଁ । ସିଏନଜି ଉପରେ ସୀମା ଶୁଳ୍କ ୫ରୁ ୨.୫ ପ୍ରତିଶତକୁ ହ୍ରାସ କରାଯାଇଛି ।


    ଅର୍ଥମନ୍ତ୍ରୀ ଆସନ୍ତା ଆର୍ଥିକ ବର୍ଷରେ ବଜେଟ ଖର୍ଚ୍ଚ ତୁଲାଇବା ପାଇଁ ଗାଏମୋଟ ୩.୪୮ ଲକ୍ଷ କୋଟି ଟଙ୍କାର ବଜାର ଋଣ ଉଠାଯିବ ବୋଲି କହିଛନ୍ତି । ପ୍ରତିରକ୍ଷା ବ୍ୟୟ ପ୍ରସ୍ତାବ ୨ , ୭୪ , ୧୧୪ କୋଟି ଟଙ୍କାରେ ଧାର୍ଯ୍ୟ କରାଯାଇଛି । ଏଥିରେ ପ୍ରତିରକ୍ଷା କର୍ମଚାରୀଙ୍କ ପେନସନକୁ ବାଦ ଦିଆଯାଇଛି । ସେହିପରି ବିଜ୍ଞାନ , ପ୍ରଯୁକ୍ତି ଓ ଗବେଷଣା ପାଇଁ ୩୭ , ୪୩୫ କୋଟି ଟଙ୍କାର ବ୍ୟୟ ବରାଦ କରାଯାଇଛି ।


    ଗ୍ରାମ୍ୟ ଉନ୍ନୟନ , କୃଷି ଏବଂ ଆନୁସଙ୍ଗିକ କ୍ଷେତ୍ରପାଇଁ ନୂତନ ବଜେଟରେ ୧ , ୮୭ , ୨୨୩ କୋଟି ଟଙ୍କାର ବ୍ୟୟବରାଦ କରାଯାଇଛି । ଚାଷୀମାନଙ୍କର ଆୟ ଆସନ୍ତା ୫ ବର୍ଷ ମଧ୍ୟରେ ୨ଗୁଣ କରିବା ଲାଗି ବଜେଟରେ ସରକାରଙ୍କ ସଂକଳ୍ପ ଘୋଷଣା କରାଯାଇଛି । ୨୦୧୭-୧୮ ଆର୍ଥିକ ବର୍ଷରେ ଚାଷୀଙ୍କୁ ୧୦ ଲକ୍ଷ କୋଟି ଟଙ୍କାର କୃଷି ଋଣ ପ୍ରଦାନ ଲାଗି ପ୍ରସ୍ତାବ ରହିଛି । ଚଳିତ ବର୍ଷ ୮ ଲକ୍ଷ କୋଟି ଟଙ୍କାର କୃଷି ଋଣ ଲାଗି ବ୍ୟବସ୍ଥା ଥିଲା । ଚାଷ କାର୍ଯ୍ୟକୁ ଅଧିକ ବଳ ଦେବା ନିମନ୍ତେ ମାଇକ୍ରୋ ଇରିଗେସନ ପାଇଁ ୫ ହଜାର କୋଟି ଟଙ୍କାର ଏକ ସୂକ୍ଷ୍ମ ଜଳସେଚନ ପାଣ୍ଠି ଗଠନ ବିଷୟ ଘୋଷଣା କରାଯାଇଛି ।


    ମନରେଗା ପାଣ୍ଠି ପରିମାଣ ୪୮ ହଜାର କୋଟି ଟଙ୍କାକୁ ବୃଦ୍ଧି କରାଯାଇଛି । ଗ୍ରାମାଂଚଳ ଲାଗି ଉଦ୍ଦିଷ୍ଟ ପ୍ରଧାନମନ୍ତ୍ରୀ ଆବାସ ଯୋଜନା ପାଇଁ ୨୩ ହଜାର କୋଟ ଟଙ୍କା ଏବଂ ପ୍ରଧାନମନ୍ତ୍ରୀ ଗ୍ରାମ ସଡ଼କ ଯୋଜନା ପାଇଁ ୧୯ ହଜାର କୋଟି ଟଙ୍କାର ବ୍ୟୟ ପ୍ରାବଧାନର ପ୍ରସ୍ତାବ ରହିଛି । ଅର୍ଥମନ୍ତ୍ରୀ କହିଥିଲେ ଯେ , ତାଙ୍କ ସରକାରଙ୍କ ବିଧିବଦ୍ଧ ଉଦ୍ୟମ ଯୋଗୁ ଏବେ ଦେଶରେ ଦୈନିକ ୧୩୩ କିଲୋମିଟର ଜାତୀୟ ରାଜପଥ ନିର୍ମାଣ କରାଯାଉଛି । ଆଗାମୀ ଆର୍ଥିକ ବର୍ଷ ଲାଗି ଜାତୀୟ ରାଜପଥ ନିର୍ମାଣ କାର୍ଯ୍ୟକୁ ଆଗେଇ ନେବା ସକାଶେ ୬୪ , ୯୦୦ କୋଟି ଟଙ୍କାର ବ୍ୟୟବରାଦ କରାଯାଇଛି । ପୂର୍ବରୁ ଏହା ୨ ଅଙ୍କ ମଧ୍ୟରେ ସୀମିତ ଥିଲା । ନ୍ୟାସନାଲ ହାଉସିଂ ବ୍ୟାଙ୍କ ଜରିଆରେ ଗ୍ରାମ୍ୟ ଗୃହନିର୍ମାଣ କାର୍ଯ୍ୟକ୍ରମ ପାଇଁ ୨୦ ହଜାର କୋଟି ଟଙ୍କାର ବ୍ୟୟବରାଦ କରାଯାଇଛି ।


    ଅର୍ଥମନ୍ତ୍ରୀ ଶ୍ରୀ ଜେଟଲୀ ବନ୍ଦର , ନୂତନ ବେଳାଭୂମି ରାସ୍ତା , ବିମାନ ବନ୍ଦର , ରେଳପଥ ଆଦି ଗୁରୁତ୍ୱପୂର୍ଣ୍ଣ ଭିତ୍ତିଭୂମି ତଥା ଆଧାରଭୂତ ସଂରଚନା କ୍ଷେତ୍ରର ବିକାଶ ଲାଗି ବଜେଟରେ ୩ , ୯୬ , ୧୩୫ କୋଟି ଟଙ୍କାର ବ୍ୟୟ ପ୍ରସ୍ତାବ ରଖିଛନ୍ତି । ଏହା ସହିତ ପରିବହନ କ୍ଷେତ୍ରର ବିକାଶ ପାଇଁ ୨ , ୪୧ , ୩୮୭ କୋଟି ଟଙ୍କାର ବ୍ୟୟବରାଦ କରାଯାଇଛି ।


    ଅର୍ଥମନ୍ତ୍ରୀ ଏଥରର ବଜେଟରେ ବ୍ୟକ୍ତିଗତ ଆୟକର ଶ୍ରେଣୀରେ ଟିକସ ବୋଝ କମାଇବା ପାଇଁ ଉଦ୍ୟମ କରିଛନ୍ତି । ବ୍ୟକ୍ତିଗତ ଆୟକର ଛାଡ ସୀମା ୨.୫ ଲକ୍ଷ ଟଙ୍କାରେ ସୀମିତ ରଖାଯାଇଥି ô ବା ବେଳେ ୨.୫ ଲକ୍ଷରୁ ୫ ଲକ୍ଷ ଟଙ୍କାର ଆୟ ଉପରେ ଆୟକର ୧୦ ପ୍ରତିଶତରୁ ୫ ପ୍ରତିଶତକୁ ହ୍ରାସ କରାଯାଇଛି । ଏହା ବ୍ୟକ୍ତିଗତ ଆୟକରଦାତାମାନଙ୍କ ପାଇଁ ଏକ ବଡ ଆଶ୍ୱସ୍ତି । ତେବେ ୫ ଲକ୍ଷରୁ ଅଧିକ ଆୟ ଉପରେ ରହିଥିବା ଆୟକର ସ୍ଲାବଗୁଡିକ ଅପରିବର୍ତିତ ରହିଛି । ଅପରପକ୍ଷରେ ୫୦ ଲକ୍ଷରୁ ୧ କୋଟି ଟଙ୍କାର ଆୟ ଉପରେ ଅତିରିକ୍ତ ୧୦ ପ୍ରତିଶତ ସରଚାର୍ଜ (ଉପକର) ବସାଇବା ଲାଗି ଶ୍ରୀ ଜେଟଲୀ ପ୍ରସ୍ତାବ ରଖିଛନ୍ତି । ଆୟକର ଭରିବା ପାଇଁ ଏଣିକି ମାତ୍ର ଗୋଟି ପୃଷ୍ଠାର ଅତି ସରଳ ଓ ସହଜ ହେଲାଭଳି ଆଇଟି ଫର୍ମ ଉପଲବ୍ଧ କରାଯିବ ବୋଲି ସେ ଘୋଷଣା କରିଛନ୍ତି ।


    ଛୋଟ ଉଦ୍ୟୋଗକୁ ଏଥରର ବଜେଟରେ ଶ୍ରୀ ଜେଟଲୀ ଆୟକର କ୍ଷେତ୍ରରେ ବଡ ରିହାତି ଦେଇଛନ୍ତି । ସୂକ୍ଷ୍ମ , କ୍ଷୁଦ୍ର ଓ ମଧ୍ୟମ ଉଦ୍ୟୋଗ କ୍ଷେତ୍ରରେ ଚାଲୁଥିବା ସଂସ୍ଥାମାନଙ୍କ ଉପରେ ଏଣିକି ଆୟକର ସୀମା ୨୫ ପ୍ରତିଶତକୁ କମାଇ ଦିଆଯାଇଛି । ବାର୍ଷିକ ୫୦ କୋଟି ଟଙ୍କା ପର୍ଯ୍ୟନ୍ତ ବ୍ୟବସାୟ କରୁଥିବା ଛୋଟ ଛୋଟ ଉଦ୍ୟୋଗମାନଙ୍କ ଉପରେ ଏହି ଟିକସ ଲାଗୁ ହେବ । ବ୍ୟାଙ୍କ ମାନଙ୍କର ଋଣ ପ୍ରଦାନ କ୍ଷମତା ବଢ଼ାଇବା ଲାଗି ରିକେପିଟାଲାଇଜେସନ ସ୍ୱରୂପ ୧୦ ହଜାର କୋଟି ଟଙ୍କା ପ୍ରଦାନ ଲାଗି ବଜେଟରେ ବ୍ୟବସ୍ଥା ହୋଇଛି । ପ୍ରଥମ ଥର ପାଇଁ ସରକାର ଫରେନ ଇନଭେଷ୍ଟମେଂଟ ପ୍ରମୋସନ ବୋର୍ଡ (ଏଫଆଇପିବି) ସଂସ୍ଥାକୁ ଉଚ୍ଛେଦ କରିଛନ୍ତି । ଏହା ପ୍ରତ୍ୟକ୍ଷ ବିଦେଶୀ ପୁଞ୍ଜି ନିବେଶ ଓ ପ୍ରବାହକୁ ଅଧିକ ପ୍ରୋତ୍ସାହିତ କରିବାର ଆଶା କରାଯାଉଛି ।


    ପ୍ରଧାନମନ୍ତ୍ରୀ ମୁଦ୍ରା ଯୋଜନା ଅଧୀନରେ ଚଳିତ ଆର୍ଥିକ ବର୍ଷ ୧.୨୦ ଲକ୍ଷ କୋଟି ଟଙ୍କାର ଋଣ ସହାୟତା ଦେବା ଲାଗି ସ୍ଥିର ହୋଇଥିବା ବେଳେ ୨୦୧୭-୧୮ ଆର୍ଥିକ ବର୍ଷ ଲାଗି ନୂତନ ବଜେଟରେ ମୁଦ୍ରା ଋଣ ପରିମାଣ ୨ଗୁଣରୁ ଅଧିକ କରାଯାଇଛି । ଆଗାମୀ ବର୍ଷ ଛୋଟ ଛୋଟ ବ୍ୟବସାୟୀ , ମହିଳା ଉଦ୍ୟୋଗୀ , ଦଳିତ ନିଷ୍ପେସିତ ଓ ସଂଖ୍ୟାଲଘୁ ବର୍ଗ ତଥା ତଫସିଲଭୁକ୍ତ ଜାତି ଓ ଉପଜାତିର ବ୍ୟାପାରୀମାନଙ୍କୁ ସୁବିଧାରେ ୨.୪୪ ଲକ୍ଷ କୋଟି ଟଙ୍କାର ମୁଦ୍ରା ଋଣ ଯୋଗାଇ ଦିଆଯିବ ବୋଲି ଅର୍ଥମନ୍ତ୍ରୀ କହିଛନ୍ତି ।


    ଏବେ ପରୀକ୍ଷାମୂଳକ ଭାବେ ୬୦ଟି ଜିଲ୍ଲାରେ ପ୍ରଧାନମନ୍ତ୍ରୀ କୌଶଳ କେନ୍ଦ୍ର କାର୍ଯ୍ୟ କରୁଛି । ଏହାର ସଫଳତାକୁ ଭିତିକରି ଦେଶର ସବୁ ଜିଲ୍ଲାରେ(୬୦୦) ପ୍ରଧାନମନ୍ତ୍ରୀ କୌଶଳ ବିକାଶ କେନ୍ଦ୍ର ଖୋଲିବା ଲାଗି ବଜେଟରେ ଘୋଷଣା କରାଯାଇଛି । ଦକ୍ଷତା ଓ କାର୍ଯ୍ୟ କୌଶଳ ଭିତିକ ଜୀବିକା ନିର୍ବାହ କାର୍ଯ୍ୟକ୍ରମ ଆରମ୍ଭ କରିବା ଲାଗି ବଜେଟରେ ସଂକଳ୍ପ ନାମକ ଏକ ନୂଆ ସ୍କିମ ଘୋଷଣା କରାଯାଇ ଏଥିଲାଗି ୪ ହଜାର କୋଟି ଟଙ୍କାର ପାଣ୍ଠି ବ୍ୟବସ୍ଥା ହୋଇଛି । ୨୦୧୯ ସୁଦ୍ଧା ୧ କୋଟି ବାସହୀନ ପରିବାରଙ୍କୁ ଘର ଯୋଗାଇ ଦେବାଲାଗି ବଜେଟରେ ସଂକଳ୍ପ ଘୋଷଣା କରାଯାଇଛି ।


    ୨୦୧୭-୧୮ ବଜେଟରେ ଅର୍ଥମନ୍ତ୍ରୀ ଶ୍ରୀ ଜେଟଲୀ ମହିଳା ଓ ଶିଶୁ କଲ୍ୟାଣ କ୍ଷେତ୍ର ପାଇଁ ୧ , ୮୪ , ୬୩୨ କୋଟି ଟଙ୍କାର ବ୍ୟୟବରାଦ କରିଛନ୍ତି । ପ୍ରସୂତି ତଥା ଗର୍ଭବତୀ ମହିଳାମାନଙ୍କ କଲ୍ୟାଣ ପାଇଁ ସେମାନଙ୍କ ବ୍ୟାଙ୍କ ଏକାଂଉଟକୁ ସିଧାସଳଖ ୬ ହଜାର ଟଙ୍କାର ସହାୟତା ପହଂଚାଇବାକୁ ଘୋଷଣା କରାଯାଇଛି ।


    ଦେଶରେ ତୈଳ ସଂକଟକୁ ଏଡାଇବା ପାଇଁ ଏକ ମହତ୍ୱାକାଂକ୍ଷୀ ଯୋଜନା ଚଳିତ ବର୍ଷଠାରୁ ଆରମ୍ଭ କରାଯାଇଛି । ଏହି ଯୋଜନା ଅଧୀନରେ ଏବେ ୩ଟି ଭୂତଳ ଅଶୋଧିତ ତୈଳ ଭଣ୍ଡାର ନିର୍ମାଣ କରାଯାଉଥିବା ବେଳେ ୨୦୧୭-୧୮ ଆର୍ଥିକ ବର୍ଷରେ ଓଡ଼ିଶାର ଚଣ୍ଡିଖୋଲ ଏବଂ ରାଜସ୍ଥାନର ବିକାନିରଠାରେ ଆଉ ୨ଟି ଷ୍ଟ୍ରାଟେଜିକ୍ ତୈଳ ଭଣ୍ଡାର ନିର୍ମାଣର ପ୍ରସ୍ତାବ ରହିଛି ବୋଲି ଅର୍ଥମନ୍ତ୍ରୀ କହିଛନ୍ତି ।


    ବରିଷ୍ଠ ନାଗରିକମାନଙ୍କ ପାଇଁ ଆଧାରଭିତିକ ସ୍ମାର୍ଟ କାର୍ଡ ବ୍ୟବସ୍ଥା କରାଯିବ ବୋଲି ବଜେଟରେ ଘୋଷଣା କରାଯାଇଛି । ଝାଡ଼ଖଣ୍ଡ ଏବଂ ଗୁଜରାଟରେ ଆଉ ଦୁଇଟି ନୂଆ ଏଆଇଆଇଏମଏସ ପ୍ରତିଷ୍ଠା କରାଯିବ । ଦେଶର ସମସ୍ତ ବଡ ବଡ ଅନୁଷ୍ଠାନରେ ନାମଲେଖା/ପଢ଼ିବା ଲାଗି ବର୍ତମାନ ହେଉଥିବା ପ୍ରବେଶିକା ପରୀକ୍ଷା ସମୂହର ସୂଚାରୁ ପରିଚାଳନା ପାଇଁ ଏକ ନୂତନ ରାଷ୍ଟ୍ରୀୟ ପରୀକ୍ଷା ଏଜେନ୍ସୀ ଗଠନ କରାଯିବ । ସେହିପରି ସ୍ୱୟଂ ପ୍ଲାଟଫର୍ମ ଜରିଆରେ ୩୫୦ ବିଷୟରେ ଅନଲାଇନ ପାଠ୍ୟକ୍ରମ ଆରମ୍ଭ କରାଯିବ ବୋଲି ଅର୍ଥମନ୍ତ୍ରୀ ସୂଚନା ଦେଇଛନ୍ତି ।


    ନିର୍ବାଚନ ସଂସ୍କାରକୁ ଚଳିତ ବର୍ଷର ବଜେଟରେ ଗୁରୁତ୍ୱ ଦିଆଯାଇଛି । ଅର୍ଥମନ୍ତ୍ରୀ କହିଛନ୍ତି ଯେ , ରାଜନୈତିକ ଦଳ ଲାଗି ଚାନ୍ଦା ପ୍ରଦାନ ଓ ଗ୍ରହଣରେ ସ୍ୱଚ୍ଛତା ରଖିବା ଲାଗି ଉଦ୍ୟମ କରାଯିବ । ଜଣେ ବ୍ୟକ୍ତି ୨୦୦୦ ଟଙ୍କା ପର୍ଯ୍ୟନ୍ତ ନଗଦ ଆକାରରେ ଚାନ୍ଦା ଦେଇପାରିବେ । ଏହାଠାରୁ ଅଧିକ ଅର୍ଥ ଚେକ କିମ୍ବା ଡିଜିଟାଲ ମୋଡରେ ପ୍ରଦାନ କରାଯାଇପାରିବ । ନିର୍ବାଚନ ବଣ୍ଡ ଜାରି କରିବା ଲାଗି ଆରବିଆଇ ଆଇନରେ ସଂଶୋଧନ ଅଣାଯିବ । ଭାରତର ନିର୍ବାଚନ ଆୟୋଗ ନିର୍ବାଚନ ପାଇଁ ପବ୍ଲିକ ଫଣ୍ଡିଂ କରିବା ନେଇ ଯେଉଁ କେତେକ ସୁପାରିଶ କରିଥିଲେ ତାକୁ ସରକାର ଗ୍ରହଣ କରିଛନ୍ତି ବୋଲି ଶ୍ରୀ ଜେଟଲୀ ତାଙ୍କ ବଜେଟରେ ଅଭିଭାଷଣରେ ସୂଚନା ଦେଇଛନ୍ତି ।


    ଭ୍ରଷ୍ଟାଚାରର ବିଲୋପ , କଳାଧନ ଉପରେ ନିୟନ୍ତ୍ରଣ ତଥା ଡିଜିଟାଲ କାରବାରକୁ ଦେଶରେ ଅଧିକରୁ ଅଧିକ ପ୍ରୋତ୍ସାହିତ କରିବା ନିମନ୍ତେ ଏଣିକି ୩ଲକ୍ଷ ଟଙ୍କାରୁ ଅଧିକ ନଗଦ କାରବାରକୁ ଅନୁମତି ମିଳିବ ନାହିଁ । ୩ ଲକ୍ଷ ଟଙ୍କାରୁ ଅଧିକ କାରବାର କେବଳ ଡିଜିଟାଲ ବ୍ୟବସ୍ଥା ଦ୍ୱାରା ନେଣଦେଣ ହେବ । ଏହାଦ୍ୱାରା ଅନେକ କ୍ଷେତ୍ରରେ ଅଣହିସାବୀ ଅର୍ଥର ଗୁପ୍ତ କାରବାରକୁ ରୋକାଯାଇ ପାରିବ । ସେହିପରି ଡିଜିଟାଲ ନେଣଦେଣର ପରିପ୍ରସାର ନିମନ୍ତେ ଦୁଇ ପ୍ରକାର ଭୀମ ଆପର ବ୍ୟବସ୍ଥା କରାଯାଉଛି । ପ୍ରାରମ୍ଭିକ ପର୍ଯ୍ୟାୟରେ ଆରମ୍ଭ ହୋଇଥିବା “ ଭୀମ ” ଆପକୁ ଏ ପର୍ଯ୍ୟନ୍ତ ୧ କୋଟି ୨୫ ଲକ୍ଷ ଲୋକ ବ୍ୟବହାର କରିସାରିଲେଣି । ଏବେ ଆଉ ଏକ ଆଧାରଭିତିକ କାରବାର ବ୍ୟବସ୍ଥା ପ୍ରଚଳନ ହେବାକୁ ଯାଉଛି । ଏହି “ ଆଧାର ପେ ” ବ୍ୟବସ୍ଥାକୁ ଖୁବଶୀଘ୍ର ପ୍ରଚଳନ କରାଯିବ । ସେହିପରି ଆଉ ୧୦ ଲକ୍ଷ ପିଓଏସ ଉପକରଣ ବିଭିନ୍ନ ସଂସ୍ଥାକୁ ଯୋଗାଇ ଦିଆଯିବ । ଡିଜିଟାଲ ନେଣଦେଣ ବ୍ୟବସ୍ଥାକୁ ବଢ଼ାଇବା ନିମନ୍ତେ ଏକ ଜାତୀୟ ମିଶନ ଆରମ୍ଭ କରାଯିବ । ଏଥିଲାଗି ୨୫୦୦ କୋଟି ଟଙ୍କାର ବ୍ୟୟବରାଦ କରାଯାଇଛି ବୋଲି ଅର୍ଥମନ୍ତ୍ରୀ କହିଛନ୍ତି । ଦେଶର ସବୁ ପଂଚାୟତରେ ବ୍ରଡବ୍ୟାଣ୍ଡ ସୁବିଧା ପ୍ରଦାନ ଲାଗି ୧୦ ହଜାର କୋଟି ଟଙ୍କାର ବ୍ୟୟବରାଦ କରାଯାଇଛି ।


    ଅର୍ଥମନ୍ତ୍ରୀ କହିଥିଲେ ଯେ , ଅନେକ ବ୍ୟକ୍ତି ଓ ସଂସ୍ଥା ଦେଶ ଭିତରେ ଆର୍ଥିକ ଠକେଇ କରି ବିଦେଶକୁ ଚାଲିଯାଉଛନ୍ତି । ଏହିଭଳି ଠକ ଓ ଟିକସ ଫାଙ୍କୁଥିବା ବ୍ୟକ୍ତି ବିଶେଷଙ୍କୁ ଧରିବା ଲାଗି ଅଭିନବ ଉପାୟ ଅବଲମ୍ବନ କରାଯିବ । ବର୍ତମାନର ଆଇନରେ ସଂଶୋଧନ ଅଣାଯିବ ଅଥବା ଏକ ନୂଆ ଆଇନ ଆଗତ କରାଯିବ । ଏଥିରେ ଠକେଇ କରୁଥିବା ଲୋକଙ୍କ ସମ୍ପତି ବ୍ୟାଜ୍ୟାପ୍ତି କରିବା ଲାଗି ଏଥିରେ ବ୍ୟବସ୍ଥା ରହିବ ।


    ଅର୍ଥମନ୍ତ୍ରୀ କହିଥିଲେ ଯେ , ଆସନ୍ତା ଆର୍ଥିକ ବର୍ଷ ଚମ୍ପାରଣ ସତ୍ୟାଗ୍ରହ ଶତାଦ୍ଦୀ , ସାବରମତୀ ଉତ୍ସବ ଏବଂ ବକ୍ସିଜଗବନ୍ଧୁଙ୍କ ମୁକ୍ତିସଂଗ୍ରାମର ସ୍ମାରକୀ ଉତ୍ସବ ପାଳିବା ପାଇଁ ସମସ୍ତ ପ୍ରକାର ବ୍ୟବସ୍ଥା କରାଯିବ ।


    ରେଳମନ୍ତ୍ରଣାଳୟ ପାଇଁ ବ୍ୟୟବରାଦ


    ସ୍ୱାଧୀନ ଭାରତରେ ପ୍ରଥମ ଥର ପାଇଁ ରେଳ ବଜେଟକୁ ସାଧାରଣ ବଜେଟ ସହିତ ମିଶାଇ ଦିଆଯାଇଛି । ୨୦୧୭-୧୮ ଆର୍ଥିକ ବର୍ଷ ପାଇଁ ଆଗତ ବଜେଟରେ ରେଳ ମନ୍ତ୍ରଣାଳୟ ପାଇଁ ଅର୍ଥମନ୍ତ୍ରୀ ଶ୍ରୀ ଜେଟଲୀ କେତେକ ନୂତନ ବ୍ୟବସ୍ଥା ଘୋଷଣା କରିଛନ୍ତି । ଆଗାମୀ ଆର୍ଥିକ ବର୍ଷ ରେଳ କ୍ଷେତ୍ର ପାଇଁ ୧ , ୩୧ , ୦୦୦ କୋଟି ଟଙ୍କାର ବ୍ୟୟବରାଦ କରାଯାଇଛି । ସେଥି ମଧ୍ୟରୁ କେନ୍ଦ୍ର ସରକାର ୫୫ ହଜାର କୋଟି ଟଙ୍କାର ବଜେଟ ସହାୟତା ପ୍ରଦାନ କରିବେ । ଏଥରର ରେଳ ବ୍ୟୟବରାଦରେ ଯାତ୍ରୀ ସୁରକ୍ଷା , ରେଳ ପ୍ରକଳ୍ପଗୁଡିକୁ ତ୍ୱରାନ୍ୱିତ କରିବା , ସ୍ୱଚ୍ଛତା ରକ୍ଷା ଏବଂ ଉତମ ଏକାଂଉଂଟିଙ୍ଗ ପଦ୍ଧତି ଅବଲମ୍ବନ ଉପରେ ପ୍ରାଧାନ୍ୟ ଦିଆଯାଇଛି ।


    ଯାତ୍ରୀ ସୁରକ୍ଷାକୁ ଗୁରୁତ୍ୱ ଦେଇ ଅର୍ଥମନ୍ତ୍ରୀ ଶ୍ରୀ ଜେଟଲୀ ବଜେଟରେ ୧ ଲକ୍ଷ କୋଟି ଟଙ୍କାର ଏକ ରେଳ ସୁରକ୍ଷା କୋଷ ଗଠନ ବିଷୟ ଘୋଷଣା କରିଛନ୍ତି । ୨୦୨୦ ସୁଦ୍ଧା ଦେଶରୁ ସବୁ ଜଗୁଆଳୀ ବିହୀନ ରେଳ ଫାଟକକୁ ହଟାଇଦେବା ଲାଗି ବ୍ୟବସ୍ଥା ହେବବୋଲି କହିଛନ୍ତି । ୨୦୧୭-୧୮ ବର୍ଷରେ ଅଧିକ ୩୫୦୦ କିଲୋମିଟର ରେଳ ପଥ ନିର୍ମାଣ କରାଯିବ । ୭ଟି ରାଜ୍ୟରେ ୧୭ଟି ପ୍ରକଳ୍ପକୁ ପ୍ରାଥମିକତା ଭିତିରେ କାର୍ଯ୍ୟକାରି କରିବା ଲାଗି ଚିହ୍ନଟ କରାଯାଇଛି । ୫୦୦ ଷ୍ଟେସନର ପୁନଃ ବିକାଶ କରାଯିବା ସହ ଏହି ସବୁ ଷ୍ଟେସନକୁ ଦିବ୍ୟାଙ୍ଗ ଜନଙ୍କ ପାଇଁ ସୁଗମ୍ୟ କରାଯିିବ । ୫ହଜାର ଷ୍ଟେସନରେ ସୌରଶକ୍ତି ବ୍ୟବହାର ଲାଗି ଉଦ୍ୟମ ହେବ । ସେଥିମଧ୍ୟରୁ ୨ହଜାର ଷ୍ଟେସନରେ ପ୍ରଥମ ପର୍ଯ୍ୟାୟରେ କାର୍ଯ୍ୟାରମ୍ଭ କରାଯିବ । ୨୦୧୯ ସୁଦ୍ଧା ସମସ୍ତ ରେଳ ବଗିରେ ଜୈବ ଶୌଚାଳୟ ବା ବାୟୋ ଟଏଲେଟ୍ ବ୍ୟବସ୍ଥା କରାଯିବ । ମେଟ୍ରୋ ରେଳ ପାଇଁ ଏକ ନୂଆ ନୀତି ପ୍ରଣୟନ କରାଯିବ । ଆଇଆରସିଟିସି ଜରିଆରେ କରାଯାଉଥିବା ଇ-ଟିକେଟ ଉପରୁ ସେବାକର ସମ୍ପୂର୍ଣ୍ଣ ରୂପେ ପ୍ରତ୍ୟାହାର କରିବା ଲାଗି ଅର୍ଥମନ୍ତ୍ରୀ ଘୋଷଣା କରିଛନ୍ତି ।


    **********

    

    
    (Release ID: 1481673) Visitor Counter : 3