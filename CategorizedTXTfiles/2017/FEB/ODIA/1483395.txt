      ନଗର ଉନ୍ନୟନ ମନ୍ତ୍ରଣାଳୟ

      ସହରାଞ୍ଚଳଗୁଡ଼ିକର ଦ୍ରୁତ ବିକାଶୋନ୍ମୁଖୀ ପରିବର୍ତ୍ତନ ଲାଗି ସହରାଞ୍ଚଳର ବିକାଶ ମନ୍ତ୍ରଣାଳୟର ତତ୍ପରତା,
      5ସୂତ୍ରୀ ସଂସ୍କାର କାର୍ଯ୍ୟକାରୀ କରିବା ଲାଗି ସଚିବ ଗୋଷ୍ଠୀର ସୁପାରିସ,
      
      ପ୍ରଥମେ ଅନୁମୋଦନ, ପରେ ଅନୁଧ୍ୟାନ ନୀତି ଗ୍ରହଣ କରାଯିବ,
      
      ସଂସ୍କାର ସହାୟତା ପାଣ୍ଠି 500 କୋଟି ଟଙ୍କାରୁ 3ହଜାର କୋଟି ଟଙ୍କାକୁ ବୃଦ୍ଧି

      Posted On: 27 FEB 2017 3:38PM by PIB Bhubaneshwar

    ସହରାଞ୍ଚଳ ପ୍ରଶାସନ, ଯୋଜନା ଏବଂ ଆର୍ଥିକ ପରିଚାଳନା କ୍ଷେତ୍ରରେ ଦ୍ରୁତ ବିକାଶ ଆଣିବା ଲାଗି କେନ୍ଦ୍ର ସହରାଞ୍ଚଳ ବିକାଶ ମନ୍ତ୍ରଣାଳୟ ପକ୍ଷରୁ ଏକ ନୂତନ ସଂସ୍କାରମୂଳକ ନୀତି ଆପଣେଇବା ଲାଗି ନିଷ୍ପତ୍ତି ନିଆଯାଇଛି । ଯାହା ଆଗାମୀ ତିନି ବର୍ଷ ମଧ୍ୟରେ ଦେଶର ସହରାଞ୍ଚଳଗୁଡ଼ିକର ପୂର୍ବାପେକ୍ଷା ଦ୍ରୁତବିକାଶରେ ସହାୟକ ହୋଇପାରିବ । ଏହି ନୀତି ରାଜ୍ୟ ଏବଂ ସହରାଞ୍ଚଳ ପ୍ରଶାସନକୁ ପରିବର୍ତ୍ତନଶୀଳ ସଂସ୍କାରମୂଳକ ପଦକ୍ଷେପ କାର୍ଯ୍ୟକାରୀ କରିବା ଲାଗି ଅଧିକ ସଶକ୍ତ କରାଇବ ।
    
    ସହରାଞ୍ଚଳ ବିକାଶ ମନ୍ତ୍ରଣାଳୟ ପକ୍ଷରୁ ଆସନ୍ତାକାଲି ନୂଆଦିଲ୍ଲୀରେ ‘ସହରାଞ୍ଚଳ ବିକାଶ ପ୍ରସଙ୍ଗରେ ଏକ ଜାତୀୟ କର୍ମଶାଳା’ ଆୟୋଜନ କରାଯାଉଛି । ବିଭିନ୍ନ ରାଜ୍ୟ ଏବଂ କେନ୍ଦ୍ର ଶାସିତ ଅଂଚଳର ପ୍ରତିନିଧିମାନଙ୍କ ସହ ଉକ୍ତ 5 ସୂତ୍ରୀ ସଂସ୍କାର ପ୍ରସଙ୍ଗରେ ଆଲୋଚନା କରାଯିବ । ସହରାଞ୍ଚଳ ବିକାଶ ମନ୍ତ୍ରୀ ଶ୍ରୀ ଏମ୍ ଭେଙ୍କେୟା ନାଇଡ଼ୁ ଏହି କର୍ମଶାଳାରେ ସଂସ୍କାରମୂଳକ ନୀତି ପ୍ରସଙ୍ଗରେ ଉଦ୍ବୋଧନ ଦେବାର କାର୍ଯ୍ୟକ୍ରମ ରହିଛି । ଉପରୋକ୍ତ 5 ସୂତ୍ରୀ ସଂସ୍କାର ବ୍ୟତୀତ ସହରାଞ୍ଚଳର ବିକାଶ ନିମନ୍ତେ ବୃହତ୍ତ ଘରୋଇ ନିବେଶର ସୁଯୋଗ ରହିଥିବା 6ଟି ଅନ୍ୟ ଯୋଜନାକୁ ପ୍ରୋତ୍ସାହନ ଦେବା ସମ୍ପର୍କରେ ସେ ଆଲୋଚନା କରିବେ ।
    
    1. ସହରାଞ୍ଚଳର ଦ୍ରୁତ ଅଭିବୃଦ୍ଧି ଲାଗି ଏବେ ପୂର୍ବ ପରି ସାଧାରଣ ବିକାଶମୂଳକ କାର୍ଯ୍ୟର ଆବଶ୍ୟକତା ନାହିଁ । ସଂସ୍କାରମୂଳକ ପରିବର୍ତ୍ତନର ଆବଶ୍ୟକତା ରହିଛି ବୋଲି ସହରାଞ୍ଚଳ ବିକାଶ ସଂକ୍ରାନ୍ତୀୟ ସଚିବ ଗୋଷ୍ଠୀ ସୁପାରିସ୍ କରିଛନ୍ତି । ସହରାଞ୍ଚଳର ଆର୍ଥିକ ପରିଚାଳନା, ଯୋଜନା ଏବଂ ପ୍ରଶାସନିକ କ୍ଷେତ୍ରରେ ସଂସ୍କାର ଆଣିବା ଲାଗି ଏହି ସଚିବସ୍ତରୀୟ ଗୋଷ୍ଠୀ ସେମାନଙ୍କ ସୁପାରିସରେ ଉଲ୍ଲେଖ କରିଛନ୍ତି ।
    
    2. ଏହି ସଚିବ ଗୋଷ୍ଠୀ ଆଉ କେତେକ ଗୁରୁତ୍ୱପୂର୍ଣ୍ଣ ସୁପାରିସ ମଧ୍ୟ କରିଛନ୍ତି । ଏଣିକି ସହରାଞ୍ଚଳରେ କୌଣସି କାର୍ଯ୍ୟକ୍ରମ ଆରମ୍ଭ କରିବା ପୂର୍ବରୁ ବିଶ୍ୱାସ ଏବଂ ତଦାରଖ ଦୃଷ୍ଟିକୋଣ ଗ୍ରହଣ କରାଯିବ । ସହରବାସୀଙ୍କ ଉପରେ ଅଧିକ ବିଶ୍ୱାସ ରଖାଯିବ ଏବଂ ପ୍ରଥମେ ଅନୁମୋଦନ କରାଯିବ ଏବଂ ପରେ ଏହାକୁ ଅନୁଧ୍ୟାନ କରାଯିବ । ପୂର୍ବରୁ ପ୍ରଥମେ ଅନୁଧ୍ୟାନ ଏବଂ ପରେ ଅନୁମୋଦନ ବ୍ୟବସ୍ଥା କାର୍ଯ୍ୟକାରୀ ହେଉଥିବାରୁ ବିଭିନ୍ନ ଯୋଜନା କାର୍ଯ୍ୟକାରୀ ହେବାରେ ବିଳମ୍ବ ଘଟୁଥିଲା । କୋଠା ନିର୍ମାଣ ପାଇଁ ଅନୁମତି, ନଗରନିଗମ ଜମିଜମା ରେକର୍ଡରେ ପରିବର୍ତ୍ତନ(ମ୍ୟୁଟେସନ) ଏବଂ ଜନ୍ମ ତଥା ମୃତ୍ୟୁ ପଞ୍ଜିକରଣ କ୍ଷେତ୍ରରେ ଏହି ନୀତି କାର୍ଯ୍ୟକାରୀ କରାଯିବ । ଯାହାଦ୍ୱାରା ସହରାଞ୍ଚଳ ପ୍ରଶାସନ ଏବଂ ନାଗରିକଙ୍କ ମଧ୍ୟରେ ଅଧିକ ମତବିନିମୟ ହୋଇପାରିବ ।
    
    3. ମ୍ୟାକ୍ନ୍ସି ଦ୍ୱାରା ହୋଇଥିବା ଅଧ୍ୟୟନରୁ ଜଣାପଡ଼ିଛି ଯେ ଆମ ଦେଶରେ 90 ପ୍ରତିଶତ ଜମିଜମା ରେକର୍ଡ ଅସ୍ପଷ୍ଟ ରହିଛି । ଜମିଜମା ବଜାରରେ ରହିଥିବା ବିକୃତି ଏବଂ ଅସ୍ପଷ୍ଟ ଜମିଜମା ରେକର୍ଡ କାରଣରୁ ଦେଶର ଜିଡିପିରେ ବାର୍ଷିକ 1.30 ପ୍ରତିଶତ କ୍ଷତି ହେଉଛି । ଏହାକୁ ହୃଦବୋଧ କରି ସଚିବସ୍ତରୀୟ ଗୋଷ୍ଠୀ ଜମି ରେକର୍ଡ ପରିବର୍ତ୍ତନ ଆଇନରେ ପରିବର୍ତ୍ତନ ଆଣିବା ସହ ଏହାକୁ ନିର୍ଦ୍ଧାରିତ ସମୟ ସୀମା ମଧ୍ୟରେ କାର୍ଯ୍ୟକାରୀ କରିବା ଲାଗି ସୁପାରିସ କରହିଛନ୍ତି ।
    
    4. ନଗରପାଳିକାଗୁଡ଼ିକର କ୍ରେଡିଟ୍ ରେଟିଂ ନିର୍ଦ୍ଧାରଣ କରିବା ଲାଗି ସୁପାରିସ ହୋଇଛି ।
    
    5. ଆର୍ଥିକ ବ୍ୟବସ୍ଥାର ମୂଲ୍ୟାଙ୍କନ ପାଇଁ ମଧ୍ୟ ସୁପାରିସ କରାଯାଇଛି । ପୌରାଂଚଳଗୁଡ଼ିକରୁ ବର୍ତ୍ତମାନ ଯେତିକି ପରିମାଣର ରାଜସ୍ୱ ଆଦାୟ କରାଯାଉଛି, ତାହା ଦେଶର ଜିଡିପିର ମାତ୍ର 0.75 ପ୍ରତିଶତ । ସେହି ତୁଳନାରେ ଦେଖିବାକୁ ଗଲେ ଦକ୍ଷିଣ ଆଫ୍ରିକାରେ ଜିଡିପିର 6%, ବ୍ରାଜିଲରେ ଜିଡିପିର 5% ଏବଂ ପୋଲାଣ୍ଡରେ ଜିଡିପିର 4.50% ପୌର ରାଜସ୍ୱ ଆଦାୟ ହେଉଛି । ତେଣୁ ସହରଗୁଡ଼ିକର ପୁଞ୍ଜିଗତ ବ୍ୟୟ ଆବଶ୍ୟକତାକୁ ପୂରଣ କରିବା ଲାଗି ପୌରପାଳିକାଗୁଡ଼ିକର କ୍ରେଡିଟ୍ ରେଟିଂ ଏବଂ ପୌରାଂଚଳ ବଣ୍ଡ ପ୍ରଚଳନ କରିବା ଲାଗି ସଚିବସ୍ତରୀୟ ଗୋଷ୍ଠୀ ସୁପାରିସ କହିଛନ୍ତି ।
    
    ପୌରାଂଚଳଗୁଡ଼ିକରେ ପେସାଦାର ମନୋଭାବ ବିକଶିତ କରିବା : ଗୋଲ୍ଡମ୍ୟାନ୍ ସାଚସ୍ ଇନଭେଷ୍ଟମେଣ୍ଟ ବ୍ୟାଙ୍କର ରିପୋର୍ଟକୁ ଆଧାର କରି ସଚିବଗୋଷ୍ଠୀ ସୁପାରିସ୍ କରିଛନ୍ତି ଯେ ବରିଷ୍ଠତା ଭିତ୍ତିରେ ନୁହେଁ ବରଂ କାର୍ଯ୍ୟଦକ୍ଷତା ଭିତ୍ତିରେ ଅମଲାତନ୍ତ୍ର ପରିଚାଳନା ଦ୍ୱାରା ଦେଶର ଜିଡିପି ଉଲ୍ଲେଖନୀୟ ଯୋଗଦାନ କରାଯାଇପାରିବ । ପୌରାଂଚଳଗୁଡ଼ିକରେ ଦକ୍ଷ ପେସାଦାରଙ୍କ ଅଭାବ ରହିଥିବାରୁ ସଂସ୍କାରମୂଳକ ପଦକ୍ଷେପ ନିଆଯାଇପାରୁନାହିଁ । ତେଣୁ କମିଶନର, ଆର୍ଥିକ ଏବଂ ରାଜସ୍ୱ ବିଭାଗ ମୁଖ୍ୟ ପଦବୀରେ ଅଧିକ ଦକ୍ଷ ପେସାଦାରଙ୍କୁ ପ୍ରତିଯୋଗିତା ଭିତ୍ତିରେ ନିଯୁକ୍ତି ଦେବା ଲାଗି ଉକ୍ତ ସଚିବ ଗୋଷ୍ଠୀ ସୁପାରିସ କରିଛନ୍ତି । ସଚିବ ଗୋଷ୍ଠୀ ଦ୍ୱାରା ସୁପାରିସ କରାଯାଇଥିବା ଉପରୋକ୍ତ 5ସୂତ୍ରୀ କାର୍ଯ୍ୟକ୍ରମ ବ୍ୟତୀତ ସହରାଞ୍ଚଳ ବିକାଶ ମନ୍ତ୍ରଣାଳୟ ପକ୍ଷରୁ ଆଉ କେତେକ ସଂସ୍କାରମୂଳକ ପଦକ୍ଷେପ କାର୍ଯ୍ୟକାରୀ କରିବା ଲାଗି ନିଷ୍ପତ୍ତି ହୋଇଛି ।
    
    2017-18 ଆର୍ଥିକ ବର୍ଷ ଠାରୁ 2019-20 ଆର୍ଥିକ ବର୍ଷ ମଧ୍ୟରେ ଦେଶର ସହରାଞ୍ଚଳର ଏବଂ ମହାନଗରଗୁଡ଼ିକରେ ରହୁଥିବା 53 ନିୟୁତ ଲୋକମାନଙ୍କ ତିନୋଟି ସେବା(କୋଠା ନିର୍ମାଣ ପାଇଁ ଅନୁମତି, ନଗରନିଗମ ଜମିଜମା ରେକର୍ଡରେ ପରିବର୍ତ୍ତନ ଏବଂ ଜନ୍ମ ତଥା ମୃତ୍ୟୁ ପଞ୍ଜିକରଣ)କୁ ଅନଲାଇନ୍ ବ୍ୟବସ୍ଥା ମଧ୍ୟକୁ ଅଣାଯିବ । 500 ଅମୃତ ସହରରେ ଅନଲାଇନ୍ ବ୍ୟବସ୍ଥା ହେବ । 4041 ସହରରେ ସମସ୍ତଙ୍କ ପାଇଁ ଅନଲାଇନ୍ ସେବାକୁ ବାଧ୍ୟତାମୂଳ କରାଯିବ । ସେହିପରି 500 ଅମୃତ ସହର କ୍ରେଡିଟ୍ ରେଟିଂ ପୂରଣ କରିବେ । କାର୍ଯ୍ୟବାହୀ ବଣ୍ଡ ହାସଲ କରିବା ଲାଗି ପଦକ୍ଷେପ ନିଆଯିବ । ପ୍ରତ୍ୟେକ ସହରରେ କ୍ରେଡିଟ୍ ରେଟିଂକୁ ସମୟାନୁଯାୟୀ ଅପଗ୍ରେଡ କରାଯିବ ।
    
    ଜମିଜମା ରେକର୍ଡ ପ୍ରସ୍ତୁତି ପାଇଁ ନୂତନ ଆଇନ ପ୍ରଣୟନ କରାଯିବ । ଚାହିଦା ମୁତାବକ ସହରାଞ୍ଚଳ ଜମି ରେକର୍ଡ ପ୍ରମାଣପତ୍ର ପ୍ରଦାନ କରାଯିବ । ସମସ୍ତ ସମ୍ପତ୍ତିର ଟାଇଟଲ୍ ରେକର୍ଡ ରହିବ । ଏଥିପାଇଁ ସର୍ଭେ କରାଯାଇ ବୈଧତା ତଥ୍ୟ ହାସଲ କରାଯିବ । ଆର୍ଥିକ ମୂଲ୍ୟାଙ୍କନ ନୀତି ପ୍ରଣୟନ କରାଯିବ । ଏହା 53 ନିୟୁତ ଲୋକଙ୍କ ପାଇଁ କାର୍ଯ୍ୟକାରୀ ହେବ । ଏହି ଯୋଜନା 500 ଅମୃତ ସହର ଏବଂ ସ୍ପାର୍ଟ ସିଟିରେ କାର୍ଯ୍ୟକାରୀ ହେବ ।
    
    ନଗରପାଳିକାଗୁଡ଼ିକରେ ପେସାଦାରମାନଙ୍କୁ ନିଯୁକ୍ତି ଦିଆଯିବ । ଏଥିପାଇଁ ନିଯୁକ୍ତି ନୀତିନିୟମରେ ପରିବର୍ତ୍ତନ କରାଯିବ । ଖୁବଶୀଘ୍ର ସମସ୍ତ ଖାଲିଥିବା ପଦବୀରେ ଦକ୍ଷ ପେସାଦାରଙ୍କୁ ନିଯୁକ୍ତି ଦିଆଯିବା ଲାଗି ସହରାଂଚଳ ବିକାଶ ମନ୍ତ୍ରଣାଳୟ ପକ୍ଷରୁ ନିଷ୍ପତ୍ତି ନିଆଯାଇଛି ।
    
    ଉପରୋକ୍ତ 5ଟି ସଂସ୍କାରମୂଳକ ପଦକ୍ଷେପକୁ କାର୍ଯ୍ୟକାରୀ କରିବା ଲାଗି ସହରାଞ୍ଚଳ ବିକାଶ ମନ୍ତ୍ରଣାଳୟ ପକ୍ଷରୁ ସଂସ୍କାର ସହାୟତା ପାଣ୍ଠିକୁ 2017-18 ବର୍ଷ ଠାରୁ ପରବର୍ତ୍ତୀ ତିନି ବର୍ଷ ପର୍ଯ୍ୟନ୍ତ 5ଶହ କୋଟିରୁ ବାର୍ଷିକ 3 ହଜାର କୋଟି ଟଙ୍କା ଲେଖାଏଁ ବୃଦ୍ଧି କରାଯିବା ଲାଗି ନିଷ୍ପତ୍ତି ନିଆଯାଇଛି । ଅମୃତ ଗାଇଡଲାଇନ୍ ଅନୁଯାୟୀ ସଂସ୍କାରମୂଳକ ପଦକ୍ଷେପ କାର୍ଯ୍ୟକାରୀ କରିଥିବା ସହର ଲାଗି 2016-17 ବର୍ଷରେ 4ଶହ କୋଟି ଟଙ୍କା ମଞ୍ଜୁର କରାଯାଇଛି । ଏହି ନୂତନ ନୀତି ବ୍ୟତୀତ ପରିବର୍ତ୍ତନ ଆଧାରିତ ବିକାଶନ ନୀତି, ମେଟ୍ରୋ ନୀତି, ସବୁଜ ସହରାଞ୍ଚଳ ଗତିଶୀଳତା ଯୋଜନା, ସହରାଞ୍ଚଳରେ ଜୀବନଧାରଣର ମାନ ସୂଚକାଙ୍କ, ମୂଲ୍ୟାଙ୍କନ ନୀତି ଏବଂ ପରିମଳ ପରିଚାଳନା ନୀତି ସମ୍ପର୍କରେ ରାଜ୍ୟ ଏବଂ କେନ୍ଦ୍ର ସରକାରଗୁଡ଼ିକ ସହିତ ମନ୍ତ୍ରଣାଳୟ ପକ୍ଷରୁ ଆଲୋଚନା କରାଯିବ ବୋଲି ଜଣାପଡ଼ିଛି ।

    
    
    (Release ID: 1483395) Visitor Counter : 3