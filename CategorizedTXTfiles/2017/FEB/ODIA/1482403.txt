      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ରାଷ୍ଟ୍ରପତିଙ୍କ ଧନ୍ୟବାଦ ପ୍ରସ୍ତାବ ସଂକ୍ରାନ୍ତ ବିତର୍କ ଉପରେ ରାଜ୍ୟସଭାରେ ପ୍ରଧାନମନ୍ତ୍ରୀଙ୍କ ଉତ୍ତର
      Posted On: 08 FEB 2017 6:59PM by PIB Bhubaneshwar


    ରାଷ୍ଟ୍ରପତିଙ୍କୁ ଧନ୍ୟବାଦ ପ୍ରସ୍ତାବ ସଂକ୍ରାନ୍ତ ଆଲୋଚନା ଶେଷରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ରାଜ୍ୟସଭାରେ ତାଙ୍କ ଉତ୍ତର ରଖିଛନ୍ତି । ପ୍ରଧାନମନ୍ତ୍ରୀ କହିଲେ ଯେ ଏହି ଗୃହର ଅନେକ ସଦସ୍ୟ ଆଲୋଚନାରେ ଅଂଶଗ୍ରହଣ କରି ସେମାନଙ୍କର ମତ ପ୍ରଦାନ କରିଛନ୍ତି, ବିମୁଦ୍ରୀକରଣ ପ୍ରସଙ୍ଗ ଉପରେ ଗୃହରେ ଅନେକ ମତ ପ୍ରକାଶ ପାଇସାରିଛି । ଦୁର୍ନୀତି ଏବଂ କଳାଟଙ୍କା ବିରୋଧରେ ସଂଗ୍ରାମ କୌଣସି ରାଜନୈତିକ ସଂଗ୍ରାମ ନୁହେଁ, ଏବଂ ଏଥିପାଇଁ କୌଣସି ଗୋଟିଏ ଦଳ ଆଡ଼କୁ ଅଙ୍ଗୁଳି ନିର୍ଦ୍ଦେଶ କରାଯାଇନପାରେ । ଦୁର୍ନୀତି ଦେଶର ଗରିବ ଏବଂ ମଧ୍ୟମ ବର୍ଗର ଆଶା ଆକାଂକ୍ଷାକୁ ଗଭୀର ତଥା ନକାରାତ୍ମକ ଭାବେ ପ୍ରଭାବିତ କରିଛି । ଯେଉଁମାନେ ବ୍ୟବସ୍ଥାକୁ ଠକି ଚାଲିଛନ୍ତି ସେମାନଙ୍କ ବିରୋଧରେ କଠୋର କାର୍ଯ୍ୟାନୁଷ୍ଠାନ ଗ୍ରହଣ କରାଯିବା ଉଚିତ । ତେଣୁ ବିମୁଦ୍ରୀକରଣ କାର୍ଯ୍ୟାନୁଷ୍ଠାନ ଗ୍ରହଣ ଦ୍ୱାରା ଗରିବ ଲୋକମାନଙ୍କ ହାତମୁଠା ଟାଣ ହୋଇପାରିଛି ।
    
    ପ୍ରଧାନମନ୍ତ୍ରୀ କହିଲେ ଯେ ବିମୁଦ୍ରୀକରଣ ଘୋଷଣା ପରଠାରୁ 700 ରୁ ଉର୍ଦ୍ଧ ମାଓବାଦୀ ଆତ୍ମସମର୍ପଣ କରିଛନ୍ତି ଓ ସେମାନଙ୍କ ସଂଖ୍ୟା ଦିନକୁ ଦିନ ବୃଦ୍ଧି ପାଇବାରେ ଲାଗିଛି । ଏବେ ଦେଶରେ ଏକ ସମାନ୍ତରାଳ ବିଭାଜନ ପରିଲକ୍ଷିତ ହେଉଛି ଯେଉଁଥିରେ ଗୋଟିଏ ପଟେ ଭାରତର ନାଗରିକମାନେ ଅଛନ୍ତି ଓ ସେମାନଙ୍କ ସହ କେନ୍ଦ୍ର ସରକାର ରହିଛନ୍ତି ଏବଂ ଅନ୍ୟ ପଟେ ଗୋଟିଏ ଗୋଷ୍ଠୀ ରାଜନୈତିକ ନେତା ଅଛନ୍ତି ।
    
    ପ୍ରଧାନମନ୍ତ୍ରୀ କହିଛନ୍ତି ଯେ ଯେଉଁ ଦୋଷତ୍ରୁଟି ଆମ ସମାଜ ଭିତରକୁ ପଶି ଆସିଥିଲା ତାକୁ ଏବେ ଭାରତ ସରକାର ସୁଧାରୁଛନ୍ତି । ଆମେ ସଦାସର୍ବଦା ଏକ ବାସ୍ତବଧର୍ମୀ ସଂସ୍କାର ଦିଗରେ କାର୍ଯ୍ୟ କରିଚାଲିଛୁ ଓ ଆଗକୁ ଅଗ୍ରସର ହୋଇଚାଲିଛୁ । ତେଣୁ ସମାଜର ସାମର୍ଥ୍ୟକୁ କଦାପି ଅଣଦେଖା କିମ୍ବା ହେୟଜ୍ଞାନ କରିବା ଅନୁଚିତ । ସଦାବେଳେ ଅନୁଷ୍ଠାନକୁ ରାଜନୀତିର ଉର୍ଦ୍ଧ୍ଵରେ ରଖାଯିବା ଆବଶ୍ୟକ । ତେଣୁ ଭାରତୀୟ ରିଜର୍ଭ ବ୍ୟାଙ୍କକୁ କୌଣସି ପ୍ରକାର ବିବାଦ ମଧ୍ୟକୁ ଟଣାଯିବା ଅନୁଚିତ ।
    
    ଶାସନ ବ୍ୟବସ୍ଥା ସଂପର୍କରେ ମତ ପୋଷଣ କରି ପ୍ରଧାନମନ୍ତ୍ରୀ କହିଲେ ଯେ ସାଧାରଣ ଲୋକଙ୍କ ହାତମୁଠାକୁ ଟାଣ କରିବା ସକାଶେ ଢ଼େର କିଛି ପଦକ୍ଷେପ ଗ୍ରହଣ କରାଯାଇଛି । ସରକାରୀ ଇ-ମାର୍କେଟ ବ୍ୟବସ୍ଥା ମାଧ୍ୟମରେ ସରକାରୀ ସଂଗ୍ରହ ବ୍ୟବସ୍ଥାରେ ଢ଼େର ସୁଧାର ତଥା ସ୍ୱଚ୍ଛତା ଅଣାଯାଇପାରିଛି ।
    
    ସ୍ୱଚ୍ଛ ଭାରତ କାର୍ଯ୍ୟକ୍ରମର ପ୍ରଚାର ଓ ପ୍ରସାର ନିମନ୍ତେ ଗଣମାଧ୍ୟମର ଭୂମିକାକୁ ପ୍ରଧାନମନ୍ତ୍ରୀ ଭୂୟସୀ ପ୍ରଶଂସା କରିଛନ୍ତି । ଏହା ଦ୍ୱାରା ଲୋକମାନଙ୍କ ମନରେ ସଚେତନତା ଢ଼େର ମାତ୍ରାରେ ବୃଦ୍ଧିପାଇଛି । ସ୍ୱଚ୍ଛତାକୁ ଏକ ଜନ ଆନ୍ଦୋଳନରେ ପରିଣତ କରିବା ସକାଶେ ପ୍ରଧାନମନ୍ତ୍ରୀ ଆହ୍ୱାନ ଜଣାଇଛନ୍ତି । ଏହି ଲକ୍ଷ୍ୟ ହାସଲ ଦିଗରେ ଆମେ ସଭିଏଁ ଏକମନରେ କାର୍ଯ୍ୟ କରିବା ଦରକାର ବୋଲି ସେ କହିଛନ୍ତି ।
    
    ‘ଏକ ଭାରତ, ଶ୍ରେଷ୍ଠ ଭାରତ’ କାର୍ଯ୍ୟକ୍ରମ ମାଧ୍ୟମରେ ଆମ ସଂସ୍କୃତି ସଂପର୍କରେ ଅଧ୍ୟୟନ କରିବା ଏବଂ ଏହାକୁ ପ୍ରଶଂସା କରିବାର ପର୍ଯ୍ୟାପ୍ତ ସୁଯୋଗ ରହିଛି ଏବଂ ଦେଶର ବିଭିନ୍ନ ଭାଗରେ ସଂସ୍କୃତିର ଗନ୍ତାଘର ପରିପୂର୍ଣ୍ଣ ରହିଛି ବୋଲି ପ୍ରଧାନମନ୍ତ୍ରୀ କହିଛନ୍ତି ।

    **********
    
    
    (Release ID: 1482403) Visitor Counter : 3