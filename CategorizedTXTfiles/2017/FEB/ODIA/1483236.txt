      ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି

      ସୌର ଶକ୍ତି ପ୍ରକଳ୍ପର କ୍ଷମତା ବୃଦ୍ଧି ପ୍ରସ୍ତାବକୁ କ୍ୟାବିନେଟର ଅନୁମୋଦନ
      • ସୌର ଶକ୍ତି ଉତ୍ପାଦନ କ୍ଷମତା 20 ହଜାରରୁ 40 ହଜାର ମେଗାୱାଟକୁ ବୃଦ୍ଧି କରିବା ଲକ୍ଷ୍ୟ
      • ଦେଶରେ ପ୍ରତିଷ୍ଠା ହେବ 50ଟି ସୌର ପାର୍କ
      Posted On: 22 FEB 2017 7:42PM by PIB Bhubaneshwar


    


    ଦେଶରେ ଥିବା ଅତ୍ୟାଧୁନିକ ବୃହତ ସୌର ଶକ୍ତି ପ୍ରକଳ୍ପଗୁଡିକର କ୍ଷମତାକୁ 20 ହଜାର 40 ହଜାର ମେଗାୱାଟକୁ ବୃଦ୍ଧି କରାଯିବ । ଉପରୋକ୍ତ କ୍ଷମତା ବୃଦ୍ଧି ଫଳରେ ଦେଶର ବିଭିନ୍ନ ସ୍ଥାନରେ 50ଟି ସୌର ପାର୍କ ପ୍ରତିଷ୍ଠା କରିବା ସମ୍ଭବ ହୋଇପାରିବ । ପ୍ରତ୍ୟେକ ପାର୍କର ଶକ୍ତି ଉତ୍ପାଦନ କ୍ଷମତା 500 ମେଗାୱାଟ୍ ରହିବ । ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ବସିଥିବା ଅର୍ଥନୈତିକ ବ୍ୟାପାର ସଂକ୍ରାନ୍ତୀୟ କେନ୍ଦ୍ର କ୍ୟାବିନେଟ୍ ବୈଠକରେ ଆଜି ଏହି ପ୍ରସ୍ତାବକୁ ମଞ୍ଜୁରି ମିଳିଛି । ହିମାଳୟ ଏବଂ ପାର୍ବତ୍ୟାଂଚଳ ରାଜ୍ୟଗୁଡ଼ିକରେ ସମତଳ ଭୂମି ମିଳିବା ସମ୍ଭବ ହୋଇନଥିବାରୁ ଏସବୁ ସ୍ଥାନରେ କମ୍ କ୍ଷମତାବିଶିଷ୍ଟ ସୌରପାର୍କ ନିର୍ମାଣ କରାଯିବା ଲାଗି ଲକ୍ଷ୍ୟ ରଖାଯାଇଛି । ବିଭିନ୍ନ ରାଜ୍ୟରୁ ଅତିରିକ୍ତ ସୌର ପାର୍କ ନିର୍ମାଣ ପାଇଁ ପ୍ରସ୍ତାବ ଆସିବା ପରେ ସୌର ଶକ୍ତି ପାର୍କଗୁଡ଼ିକର କ୍ଷମତା ବୃଦ୍ଧିକୁ ଅନୁମତି ଦିଆଯିବ । 2019-20 ସୁଦ୍ଧା ଅତ୍ୟାଧୁନିକ ସୌର ଶକ୍ତି ପ୍ରକଳ୍ପ ଏବଂ ସୌର ପାର୍କ ନିର୍ମାଣ କରାଯିବ । ଏଥିପାଇଁ କେନ୍ଦ୍ର ସରକାର 8100 କୋଟି ଟଙ୍କାର ଆର୍ଥିକ ସହାୟତା ଯୋଗାଇ ଦେବେ । ସମସ୍ତ ପ୍ରକଳ୍ପ କାର୍ଯ୍ୟକାରୀ ହେଲେ ଏଥିରୁ ବାର୍ଷିକ 64 ବିଲିୟନ ୟୁନିଟ୍ ବିଦ୍ୟୁତ ଉତ୍ପାଦନ ହୋଇପାରିବ । ଏହାଦ୍ୱାରା ଅଙ୍ଗାରକାମ୍ଳ ଗ୍ୟାସ ଉତ୍ସର୍ଜନରେ 55 ମିଲିୟନ୍ ଟନ୍ ହ୍ରାସ କରାଯାଇପାରିବ । ଏହି ଯୋଜନା ଦ୍ୱାରା ଦେଶରେ ସ୍ୱଚ୍ଛ , ପୁନଃନବୀକୃତ ଓ ଅକ୍ଷୟ ଶକ୍ତି ମିଳିବା ସମ୍ଭବପର ହୋଇପାରିବ । ଏହି ସୌର ଶକ୍ତି ପ୍ରକଳ୍ପ ପ୍ରତିଷ୍ଠା ଦ୍ୱାରା କାଚ , ଧାତୁ ଏବଂ ବୃହତ ଶିଳ୍ପ ସାମଗ୍ରୀ ନିର୍ମାଣ କ୍ଷେତ୍ର ସହିତ ସମ୍ପୃକ୍ତ ଲୋକମାନଙ୍କୁ ପ୍ରତ୍ୟକ୍ଷ ଏବଂ ପରୋକ୍ଷ ନିଯୁକ୍ତି ମଧ୍ୟ ମିଳିପାରିବ । ସୌର ପ୍ରକଳ୍ପ ପ୍ରତିଷ୍ଠା ଦ୍ୱାରା ସମ୍ପୃକ୍ତ ଅଞ୍ଚଳର ବିକାଶ ମଧ୍ୟ ସମ୍ଭବ ହୋଇପାରିବ । ଏହି ଯୋଜନା ଦ୍ୱାରା ସମସ୍ତ ରାଜ୍ୟ ତଥା କେନ୍ଦ୍ରଶାସିତ ଅଞ୍ଚଳ ଲାଭାନ୍ୱିତ ହେବେ । ପ୍ରଥମେ ରାଜ୍ୟ ସରକାରଗୁଡ଼ିକ ସୌର ଶକ୍ତି ପାର୍କ ବିକାଶ ( ଏସପିପିଡି ) ଲାଗି ନାମାଙ୍କନ ଦାଖଲ କରିବେ ଏବଂ ଏଥିପାଇଁ ଆବଶ୍ୟକ ଭୂମି ମଧ୍ୟ ଯୋଗାଇ ଦେବେ । ଏହାପରେ ସୌର ପାର୍କ ପ୍ରତିଷ୍ଠା ଲାଗି ଡିପିଆର ପ୍ରସ୍ତୁତି ନିମନ୍ତେ ପ୍ରଥମେ 25 ଲକ୍ଷ ଟଙ୍କାର ଅନୁଦାନ ମିଳିବ । ଏହାପରେ ପ୍ରତି ମେଗାୱାଟ୍ ପିଛା 20 ଲକ୍ଷ କିମ୍ବା ପ୍ରକଳ୍ପ ମୂଲ୍ୟର 30 ପ୍ରତିଶତ ( ଯାହା କମ୍ ହୋଇଥିବ ) କେନ୍ଦ୍ରୀୟ ଅନୁଦାନ ମିଳିବ । ଏହି ସୌର ଶକ୍ତି ପ୍ରକଳ୍ପ ପ୍ରତିଷ୍ଠା ଲାଗି ସମସ୍ତ କାର୍ଯ୍ୟ ଭାରତୀୟ ସୌର ଶକ୍ତି ନିଗମ ( ଏସଇସିଆଇ ) ଦ୍ୱାରା ପରିଚାଳିତ ହେବ । ରାଜ୍ୟ ଏବଂ କେନ୍ଦ୍ର ଶାସିତ ଅଞ୍ଚଳର ସହଭାଗିତାରେ ଏହି ସବୁ ସୌର ପାର୍କ ପ୍ରତିଷ୍ଠା କରାଯିବ । ନୂତନ ଏବଂ ନବୀକରଣ ଯୋଗ୍ୟ ଶକ୍ତି ମନ୍ତ୍ରଣାଳୟ ପକ୍ଷରୁ ଏହି ଯୋଜନା ଅଧୀନରେ ଦେଶର ବିଭିନ୍ନ ସ୍ଥାନରେ 25ଟି ସୌର ପାର୍କ ପ୍ରତିଷ୍ଠା ଲାଗି କାର୍ଯ୍ୟାରମ୍ଭ କରାଯାଇସାରିଛି । ଏହି ଯୋଜନା ଡିସେମ୍ବର 2014ରେ ଆରମ୍ଭ ହୋଇଥିଲା । ଉକ୍ତ 25ଟି ସୌର ପାର୍କର ବିଦ୍ୟୁତ ଉତ୍ପାଦନ କ୍ଷମତା 20 ହଜାର ମେଗାୱାଟ୍ । ବର୍ତ୍ତମାନ ସୁଦ୍ଧା 20 ହଜାର ମେଗାୱାଟ୍ କ୍ଷମତା ବିଶିଷ୍ଟ 34ଟି ସୌର ପାର୍କ ବିକାଶ ଲାଗି ଅନୁମୋଦନ ମିଳିସାରିଛି ।


    **********

    

    
    (Release ID: 1483236) Visitor Counter : 3