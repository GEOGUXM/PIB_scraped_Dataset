      ଯୁବ ବ୍ୟାପାର ଓ କ୍ରୀଡା ମନ୍ତ୍ରଣାଳୟ

      ଦେଶର ସବୁଠୁ ବଡ ବିଦ୍ୟାଳୟ ପହଞ୍ଚ କ୍ରୀଡ଼ା କାର୍ଯ୍ୟକ୍ରମ “ମିଶନ ୧୧୦ ଲକ୍ଷ ଆରମ୍ଭ
      ୨୯ ରାଜ୍ୟର ୩୭ଟି ସହର ଏବଂ ୧୨,୦୦୦ ସ୍କୁଲରେ ପହଂଚିବ ଏହି କାର୍ଯ୍ୟକ୍ରମ

      Posted On: 10 FEB 2017 1:25PM by PIB Bhubaneshwar

    ଭାରତରେ ଫୁଟବଲକୁ ପସନ୍ଦର କ୍ରୀଡ଼ାରେ ପରିଣତ କରିବା ପାଇଁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦିଙ୍କ ଅର୍ନ୍ତଦୃଷ୍ଟିକୁ ଆଖି ଆଗରେ ରଖି ଦେଶର ସବୁଠୁ ବଡ ବିଦ୍ୟାଳୟ ପହଂଚ କ୍ରୀଡା କାର୍ଯ୍ୟକ୍ରମ “ ମିଶନ ୧୧୦ ଲକ୍ଷ ” କୁ ଆଜି କ୍ରୀଡ଼ା ଏବଂ ଯୁବ ବ୍ୟାପାର ରାଷ୍ଟ୍ରମନ୍ତ୍ରୀ ଶ୍ରୀ ବିଜୟ ଗୋୟଲ ଏଆଇଏଫଏଫ ସଭାପତି ଶ୍ରୀ ପ୍ରଫୁଲ ପଟେଲଙ୍କ ଉପସ୍ଥିତିରେ ଆରମ୍ଭ କରିଛନ୍ତି । ପ୍ରଥମ ଥର ପାଇଁ ଆରମ୍ଭ କରାଯାଇଥିବା ଏହି କାର୍ଯ୍ୟକ୍ରମ ପିଲାମାନଙ୍କୁ ସୁନ୍ଦର ଫୁଟବଲ ଖେଳିବା , ଭଲ ଅଭ୍ୟାସ କରିବା , ଜୀବନର ଗୁରୁତ୍ୱପୂର୍ଣ୍ଣ ଶିକ୍ଷାଲାଭ କରିବା ଏବଂ ଜଣେ କ୍ରୀଡ଼ାବିତ୍ର ମାନସିକତା ବୃଦ୍ଧି କରିବା ପାଇଁ ଉତ୍ସାହିତ କରିବ । ଏହି କାର୍ଯ୍ୟକ୍ରମ ମାଧ୍ୟମରେ ବିଦ୍ୟାଳୟର ଅଧ୍ୟକ୍ଷ ଓ କ୍ରୀଡ଼ା ଶିକ୍ଷକ ମାନଙ୍କ ମାଧ୍ୟମରେ କାର୍ଯ୍ୟଧାରା ଗ୍ରହଣ କରାଯାଇ ପିଲାମାନେ କିପରି ଭାବେ ନିୟମିତ ଫୁଟବଲ ଖେଳିବେ ସେ ନେଇ ସେମାନଙ୍କୁ ଉତ୍ସାହିତ କରାଯିବ ଏବଂ ପ୍ରୋତ୍ସାହନ ପ୍ରଦାନ କରାଯିବ ।


    ଏହି ଅବସରରେ ନିଜର ବକ୍ତବ୍ୟ ରଖି ଶ୍ରୀ ଗୋୟଲ କହିଥିଲେ ଯେ , ଗତ କିଛି ବର୍ଷ ଧରି ଦେଶରେ କ୍ରୀଡ଼ା ସଂସ୍କୃତିର ବିକାଶ ଲାଗି ମନ୍ତ୍ରଣାଳୟ ଅନେକ ସାହାସିକ ପଦକ୍ଷେପ ଗ୍ରହଣ କରିଛି । “ ଖେଲୋ ଇଣ୍ଡିଆ ’’ ଭଳି ପ୍ରକଳ୍ପ ତୃଣମୂଳ ସ୍ତରରେ କ୍ରୀଡ଼ାର ବିକାଶ ଲାଗି ସହାୟକ ହେଉଛି ଏବଂ ଟିଓପି ଯୋଜନା ଏବଂ ଅଲିମ୍ପିକ ଟାସ୍କଫୋର୍ସ ମାଧ୍ୟମରେ ଆମର ମୁଖ୍ୟ ଆଥଲେଟ ମାନେ ଆନ୍ତର୍ଜାତିକ ସ୍ତରରେ ଭାରତ ପାଇଁ କିପରି ଗୌରବ ଅର୍ଜନ କରିପାରିବେ ସେ ନେଇ ଲକ୍ଷ୍ୟ ରଖାଯାଇଛି ବୋଲି ସେ କହିଥିଲେ । ଚଳିତ ବର୍ଷ ଅକ୍ଟୋବର ମାସରେ ଆମ ଦେଶରେ ୧୭ ବର୍ଷରୁ କମ “ ଫିଫା ବିଶ୍ୱକପ ” ଆୟୋଜନ କରାଯିବ ଏବଂ ଏଥିପାଇଁ ଆମେ ଭିତିଭୂମି ନିର୍ମାଣ କରୁଛୁ ଏବଂ ଆନ୍ତର୍ଜାତିକ କ୍ରୀଡ଼ା ପ୍ରତିଯୋଗିତା ଗୁଡ଼ିକ ଆୟୋଜନ କରିବା ଲାଗି ଆମେ ସମର୍ଥ ବୋଲି ପ୍ରଦର୍ଶିତ କରୁଛୁ ।

    ମନ୍ତ୍ରୀ କହିଲେ ଯେ , କେବଳ ଷ୍ଟାଡିୟମ ଏବଂ ପଡିଆ ନିର୍ମାଣ କଲେ ଚଳିବ ନାହିଁ । ଦେଶ ବ୍ୟାପୀ କ୍ରୀଡ଼ାକୁ ନେଇ ଏକ ବିପ୍ଳବ ଆଣିବା ପାଇଁ ଫିଫା ୧୭ ବର୍ଷରୁ କମ ବିଶ୍ୱକପ ୨୦୧୭ ଆମ ଯୁବସମାଜ ପାଇଁ ଏକ ବଡ ସୁଯୋଗ ବୋଲି ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦି ମାର୍ଚ୍ଚ ୨୭ରେ ତାଙ୍କ ‘ ମନ କି ବାତ ’ ସମ୍ବୋଧନରେ ପ୍ରକାଶ କରିଛନ୍ତି । ତାଙ୍କ ଭାଷାରେ ଏହି ବର୍ଷ ବ୍ୟାପୀ ଆମ ଦେଶର ସ୍କୁଲ ଓ କଲେଜ ମାନଙ୍କରେ ଫୁଟବଲର ଏକ ପରିବେଶ ସୃଷ୍ଟି ହେବା ଆବଶ୍ୟକ । ଆମେ ଆଜି ଯେଉଁ ମିଶନ ୧୧୦ ଲକ୍ଷ କାର୍ଯ୍ୟକ୍ରମ ଆରମ୍ଭ କରୁଛୁ ତାହା ଏହି ଅନ୍ତର୍ଦ୍ଦୁଷ୍ଟି ଦ୍ୱାରା ପ୍ରଭାବିତ ।


    ମିଶନ ୧୧୦ ଲକ୍ଷ ସମ୍ବନ୍ଧରେ ସୂଚନା ଦେଇ ଶ୍ରୀ ବିଜୟ ଗୋୟଲ କହିଲେ , ଏହା ଏକ ବୃହତ ବିଦ୍ୟାଳୟସ୍ତରୀୟ ଫୁଟବଲ କାର୍ଯ୍ୟକ୍ରମ । ଆନ୍ତର୍ଜାତିକ କ୍ରୀଡ଼ା ବିଶେଷଜ୍ଞତା ଆଧାରରେ ଏହାକୁ ପ୍ରସ୍ତୁତ କରାଯାଇଛି , ମାତ୍ର ଆମ ଦେଶର ବିବିଧତା ଓ ବାସ୍ତବତାକୁ ଦୃଷ୍ଟିରେ ରଖି , ସମଗ୍ର ଦେଶରେ ୧୧୦ ଲକ୍ଷ ପିଲାଙ୍କ ମଧ୍ୟରେ ଫୁଟବଲ ପ୍ରତି କିପରି ଭାବେ ଆଗ୍ରହ ସୃଷ୍ଟି କରାଯାଇ ପାରିବ ସେ ନେଇ ଏହି କାର୍ଯ୍ୟକ୍ରମ ଲକ୍ଷ୍ୟ ରଖିଛି ।


    ସେ କହିଲେ ଯେ , ମିଶନ ୧୧୦ ଲକ୍ଷର ଉଦ୍ଦେଶ୍ୟ ହେଉଛି ଦେଶର ପ୍ରତିଟି ପିଲା କିପରି ଭାବେ ବିଶ୍ୱର ସବୁଠାରୁ ଲୋକପ୍ରିୟ ଖେଳ ଖେଳିବାର ସୁଯୋଗ ପାଇ ପାରିବ । ଏହାକୁ ସମ୍ଭବ କରିବା ଲାଗି ପିଲାମାନଙ୍କର ଶାରୀରିକ ଉନ୍ନତି ପାଇଁ ବିଦ୍ୟାଳୟ ଓ ପିତାମାତା ମାନଙ୍କର ସମାନ ଭାବେ ଯୋଗଦାନ ରହିବା ଆବଶ୍ୟକ । ପିଲାମାନେ କିପରି ଭାବେ ନିୟମିତ ଭାବେ ଖେଳି ପାରିବେ , ଏଥିନିମନ୍ତେ ମିଶନ ୧୧୦ ଲକ୍ଷ କାର୍ଯ୍ୟକ୍ରମ ମାଧ୍ୟମରେ ବିଦ୍ୟାଳୟ ଓ ପିତାମାତା ମାନଙ୍କୁ ସୁବିଧା ସୁଯୋଗ ଓ ଜ୍ଞାନ ପ୍ରଦାନ କରାଯିବ ବୋଲି ଶ୍ରୀ ଗୋୟଲ ପ୍ରକାଶ କରିଥିଲେ ।


    ମନ୍ତ୍ରୀ କହିଲେ ଯେ , କାଶ୍ମୀରଠାରୁ କନ୍ୟାକୁମାରୀ ଏବଂ କଚଠାରୁ ଇମ୍ପାଲ ପର୍ଯ୍ୟନ୍ତ ଦେଶର ପ୍ରତ୍ୟେକ ରାଜ୍ୟରେ ଏହି କାର୍ଯ୍ୟକ୍ରମ ଚାଲୁ କରାଯିବ । ଏଥିନିମନ୍ତେ ପ୍ରାଥମିକ କାର୍ଯ୍ୟଧାରା ଗ୍ରହଣ କରାଯାଇଛି ଏବଂ ଏନେଇ ବିଦ୍ୟାଳୟ ଏବଂ ପିଲାମାନଙ୍କଠାରୁ ଯେଉଁ ପ୍ରତିକ୍ରିୟା ମିଳିଛି ତାହାକୁ ନେଇ ସରକାର ଅତ୍ୟନ୍ତ ଉତ୍ସାହିତ ବୋଲି ମନ୍ତ୍ରୀ ପ୍ରକାଶ କରିଥିଲେ ।


    ମିଶନ ୧୧୦ ଲକ୍ଷକୁ ନେଇ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦି ଉତ୍ସାହ ପ୍ରକାଶ କରିଛନ୍ତି । ପୂର୍ବରୁ ଏକ ବାର୍ତା ରେ ସେ କହିଥିଲେ , “ ମିଶନ ୧୧୦ ଲକ୍ଷ କାର୍ଯ୍ୟକ୍ରମ ଫୁଟବଲ ଭଳି ଏକ ସୁନ୍ଦର ଖେଳକୁ ଅତି କମରେ ଦେଶର ୧୧୦ ଲକ୍ଷ ବାଳକ , ବାଳିକାଙ୍କ ପାଖରେ ପହଂଚାଇ ପାରିବ । କାଶ୍ମୀରରୁ କନ୍ୟାକୁମାରୀ ଏବଂ କଚଠାରୁ ଅରୁଣାଚଳ ପ୍ରଦେଶ ପର୍ଯ୍ୟନ୍ତ ପ୍ରତ୍ୟେକ ରାଜ୍ୟର ପିଲାମାନେ ଫୁଟବଲ ଶିଖିପାରିବେ , ଖେଳିପାରିବେ ଏବଂ ଏହାକୁ ଉପଭୋଗ କରିପାରିବେ । ”


    ଭାରତର ୨୯ଟି ରାଜ୍ୟର ୩୭ଟି ସହର ଏବଂ ୧୨ , ୦୦୦ ସ୍କୁଲରେ ଏହି କାର୍ଯ୍ୟକ୍ରମ ପହଂଚିବ । ଭିନ୍ନଭିନ୍ନ ପରିବେଶ ଓ ପଡିଆ ଆକୃତିକୁ ନେଇ ଏହି ଖେଳ କିପରି ଭାବେ ଖେଳାଯାଇ ପାରିବ ସେ ନେଇ ଗୁରୁତ୍ୱ ପ୍ରଦାନ କରାଯିବ । ଏହି କାର୍ଯ୍ୟକ୍ରମକୁ ୩ ଭାଗରେ ବିଭକ୍ତ କରାଯାଇଛି ଯଥା ଶିକ୍ଷକ ଏବଂ ପ୍ରଶିକ୍ଷକଙ୍କ ପାଇଁ ଆଲୋଚନା ଚକ୍ର , ବିଦ୍ୟାଳୟସ୍ତରୀୟ କାର୍ଯ୍ୟଧାରା ଏବଂ ଫୁଟବଲ ଉତ୍ସବ । ସେପ୍ଟେମ୍ବର ୨୦୧୭ ପର୍ଯ୍ୟନ୍ତ ଏହା ଚାଲୁ ରହିବ ।

    

    
    (Release ID: 1482554) Visitor Counter : 2