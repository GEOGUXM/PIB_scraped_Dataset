      ରସାୟନ ଓ ସାର ମନ୍ତ୍ରଣାଳୟ

      ସୂଲଭ ମୂଲ୍ୟରେ ଉନ୍ନତ ମାନର ଔଷଧ ଯୋଗାଣ ପାଇଁ ମାର୍ଚ୍ଚ ସୁଦ୍ଧା ଖୋଲିବ 3000 ପ୍ରଧାନମନ୍ତ୍ରୀ ଭାରତୀୟ ଜନଔଷଧି କେନ୍ଦ୍ର
      Posted On: 10 FEB 2017 12:47PM by PIB Bhubaneshwar


    


    ଦେଶରେ ମାର୍ଚ୍ଚ 2017 ସୁଦ୍ଧା 3000ଟି ପ୍ରଧାନମନ୍ତ୍ରୀ ଭାରତୀୟ ଜନଔଷଧି କେନ୍ଦ୍ର (ପିଏମବିଜେକେ) ପ୍ରତିଷ୍ଠା କରାଯିବ । ଏବେ 777ଟି ଜନଔଷଧି କେନ୍ଦ୍ର କାର୍ଯ୍ୟ କରୁଥିବା ବେଳେ ପ୍ରଥମ ପର୍ଯ୍ୟାୟରେ 1000ଟି ଜନୌଷଧି କେନ୍ଦ୍ର ଖୋଲାଯାଉଛି । କେନ୍ଦ୍ର ରସାୟନ ଏବଂ ସାର ତଥା ସଂସଦୀୟ ବ୍ୟାପାର ମନ୍ତ୍ରୀ ଶ୍ରୀ ଅନନ୍ତ କୁମାର ନୂଆଦିଲ୍ଲୀଠାରେ ଏହି ସୂଚନା ଦେଇଛନ୍ତି । ପୂର୍ବରୁ ଏହିସବୁ କେନ୍ଦ୍ର ପ୍ରତିଷ୍ଠା ଲାଗି ରାଷ୍ଟ୍ରାୟତ ଔଷଧ ପ୍ରସ୍ତୁତକାରୀ ଉଦ୍ୟୋଗସମୂହ ଏବଂ ଜାତୀୟ ଯୁବ ସମବାୟ ସୋସାଇଟି ମଧ୍ୟରେ ବୁଝାମଣା ପତ୍ର ସ୍ୱାକ୍ଷରିତ ହୋଇସାରିଛି । ତେବେ ଏହିସବୁ ପୁନର୍ଗଠିତ ଭାରତୀୟ ଜନଔଷଧି କେନ୍ଦ୍ରର ରୂପରେଖ କିଭଳି ହେବ ଏବଂ ଏହାର ସୂଚାରୁ ପରିଚାଳନା ନିମନ୍ତେ ଏକ ଜାତୀୟ କର୍ମଶାଳା ନୂଆଦିଲ୍ଲୀଠାରେ ଅନୁଷ୍ଠିତ ହୋଇଛି । ଏଥିରେ 24ଟି ରାଜ୍ୟର 106ଟି ଜିଲ୍ଲାରେ କାର୍ଯ୍ୟରତ ଜାତୀୟ ଯୁବ ସମବାୟ ସୋସାଇଟିର ଆବାହକ ଏବଂ ଏହି ଯୋଜନା ଅନ୍ତର୍ଗତ ଜିଲ୍ଲା ପ୍ରତିନିଧିମାନେ ଅଂଶଗ୍ରହଣ କରିଥିଲେ । କର୍ମଶାଳାରେ ମୋଡେଲ ଜନଔଷଧି କେନ୍ଦ୍ରର ନମୂନା ବିସ୍ତୃତ ଭାବେ ଉପସ୍ଥାପନା କରାଯାଇଥିଲା ।


    କର୍ମଶାଳାରେ ଅଧ୍ୟକ୍ଷତା କରି କେନ୍ଦ୍ରମନ୍ତ୍ରୀ ଶ୍ରୀ ଅନନ୍ତ କୁମାର କହିଥିଲେ ଯେ ଦେଶରେ ଅଧିକରୁ ଅଧିକ ଭାରତୀୟ ଜନଔଷଧି କେନ୍ଦ୍ର ଖୋଲାଯିବା ଆବଶ୍ୟକ , ଯାହାର ଆଧାର ‘ 3-ଏ ' ଅର୍ଥାତ୍ "ଅଥେଂଟିସିଟି , ଆଭେଲିବିଲିଟି , ଆଫୋର୍ଡେବିଲିଟି '' ହେବା ଆବଶ୍ୟକ । ଏଭଳି କେନ୍ଦ୍ର ପ୍ରତିଷ୍ଠା ଓ ପରିଚାଳନା କ୍ଷେତ୍ରରେ ରାଷ୍ଟ୍ରାୟତ ଔଷଧ ନିର୍ମାତା କମ୍ପାନୀ ଏବଂ ଜାତୀୟ ଯୁବ ସମବାୟ ସମିତିର ମିଳିତ ପ୍ରୟାସକୁ ମନ୍ତ୍ରୀ ଦୃଢ଼ ସମର୍ଥନ ଜଣାଇଥିଲେ । ଭାରତରେ ମାତ୍ର 30 ପ୍ରତିଶତ ଜନସଂଖ୍ୟା ବ୍ରାଣ୍ଡେଡ୍ ଔଷଧ ପାଇପାରୁଛନ୍ତି , ଯେତେବେଳେ କି 60 ପ୍ରତିଶତ ଲୋକ ଦାରିଦ୍ର୍ୟ ଏବଂ ଅନ୍ୟ କାରଣରୁ ଔଷଧରୁ ବଂଚିତ ହେଉଛନ୍ତି । ତେଣୁ ପ୍ରଧାନମନ୍ତ୍ରୀ ଭାରତୀୟ ଜନଔଷଧି କେନ୍ଦ୍ର ଜରିଆରେ ସବୁ ଲୋକଙ୍କୁ ସୂଲଭ ମୂଲ୍ୟରେ ଜେନେରିକ ପଦ୍ଧତିର ଉନ୍ନତ ମାନର ଔଷଧ ଉପଲବ୍ଧ କରାଯିବ ।


    ଏହି ଅବସରରେ ମନ୍ତ୍ରଣାଳୟର ଅଧିକାରୀ , ବିଭିନ୍ନ ଜିଲ୍ଲାରୁ ଆସିଥିବା 170 ଜଣ ପ୍ରତିନିଧି , ବିପିପିଆଇ ଅଧିକାରୀ , ଚିକିତ୍ସା ଏବଂ ଫାର୍ମା ସଂଘର ପ୍ରତିନିଧି , ସ୍ୱାସ୍ଥ୍ୟ ସେବା ପରିଯୋଜନାର ପ୍ରତିନିଧି , ଚିକିତ୍ସା ଏବଂ ଫାର୍ମା କ୍ଷେତ୍ରର ଉଦ୍ୟୋଗୀ ଉପସ୍ଥିତ ଥିଲେ ।


    **********

    

    
    (Release ID: 1482940) Visitor Counter : 2