      ଗୃହ ନିର୍ମାଣ ଓ ସହରାଞ୍ଚଳ ଦାରିଦ୍ର୍ୟ ଦୂରୀକରଣ ମନ୍ତ୍ରଣାଳୟ

      30 ଏପ୍ରିଲ୍ ସୁଦ୍ଧା ରିଅଲ୍ ଇଷ୍ଟେଟ୍ ଅଧିନିୟମ ସମ୍ପୂର୍ଣ୍ଣ କରିବାକୁ ମୁଖ୍ୟମନ୍ତ୍ରୀମାନଙ୍କୁ ସାବଧାନ କଲେ କେନ୍ଦ୍ର ସରକାର
      ସଂସଦରେ ପାରିତ ଅଧିନିୟମର ଅନୁପାଳନ କରିବା ଲାଗି ରାଜ୍ୟଗୁଡ଼ିକୁ ପରାମର୍ଶ
      • କ୍ରେତାମାନଙ୍କୁ ଚଳିତ ବର୍ଷ ମେ ପହିଲାରୁ ଅଧିନିୟମ ଅନ୍ତର୍ଗତ ରିହାତି ପାଇବାର ଅଧିକାର
      
      • କେବଳ 4ଟି ରାଜ୍ୟ ଏବଂ 6ଟି କେନ୍ଦ୍ର ଶାସିତ ଅଞ୍ଚଳ ରିଅଲ ଇଷ୍ଟେଟ୍ ଅଧିନିୟମକୁ ଅଧିସୂଚିତ କରିଛନ୍ତି

      Posted On: 12 FEB 2017 6:08PM by PIB Bhubaneshwar

    କ୍ରେତାମାନଙ୍କୁ ଚଳିତ ବର୍ଷ ମେ ’ ପହିଲା ଠାରୁ ରିଅଲ୍ ଇଷ୍ଟେଟ୍ (ବିନିୟମ ଏବଂ ବିକାଶ) , ଅଧିନିୟମ , 2016 ଅନୁଯାୟୀ ରିହାତି ମିଳିବ । ଏଭଳି ସ୍ଥିତିରେ ଯଦି ରାଜ୍ୟ ସରକାରଗୁଡ଼ିକ ଏହି ସମୟସୀମା ପୂର୍ବରୁ ଆଇନ ପ୍ରସ୍ତୁତ ନକରନ୍ତି , ତା ' ହେଲେ ଏହି ଅଧିନିୟମ ଅନୁଯାୟୀ ଜରୁରୀ ଆବଶ୍ୟକ ସଂସ୍ଥାଗତ ବ୍ୟବସ୍ଥାରେ ଅଭାବ ଦେଖାଦେବ । ଏହାଦ୍ୱାରା ଗମ୍ଭୀର ସ୍ଥିତି ଉତ୍ପନ୍ନ ହେବ ବୋଲି କେନ୍ଦ୍ର ସରକାରଙ୍କ ପକ୍ଷରୁ ରାଜ୍ୟ ସରକାରଗୁଡ଼ିକୁ ଚେତାଇ ଦିଆଯାଇଛି ।

    ବର୍ତ୍ତମାନ ସୁଦ୍ଧା ମାତ୍ର 4ଟି ରାଜ୍ୟ ଏବଂ 6 ଟି କେନ୍ଦ୍ର ଶାସିତ ଅଞ୍ଚଳ ରିଅଲ୍ ଇଷ୍ଟେଟ୍ ନିୟମକୁ ଅଧିସୂଚୀତ କରିଛନ୍ତି । କେତେକ ରାଜ୍ୟ ଦ୍ୱାରା ଅଧିନିୟମ ବ୍ୟବସ୍ଥାର ଉଲ୍ଲଙ୍ଘନ କରାଯିବାର ଅଭିଯୋଗ ମଧ୍ୟ ଆସିଛି । ଏହି ପରିପ୍ରେକ୍ଷୀରେ କେନ୍ଦ୍ର ଆବାସ ଏବଂ ସହରୀ ଦାରିଦ୍ର୍ୟ ଦୂରୀକରଣ ମନ୍ତ୍ରୀ ଶ୍ରୀ ଏମ୍ ଭେଙ୍କୈୟା ନାଇଡ଼ୁ ଗତ ସପ୍ତାହରେ ବିଭିନ୍ନ ରାଜ୍ୟର ମୁଖ୍ୟମନ୍ତ୍ରୀଙ୍କୁ ବ୍ୟକ୍ତିଗତ ଭାବେ ସଚ୍ଚୋଟ ଭାବନା ଏବଂ ପଦ୍ଧତିରେ ଏହି ଅଧିନିୟମର କାର୍ଯ୍ୟକାରୀତା ସୁନିଶ୍ଚିତ କରିବା ଲାଗି ଆହ୍ୱାନ ଜଣାଇଥିଲେ । 9 ଫେବୃଆରୀ , 2017 ରେ ସମସ୍ତ ରାଜ୍ୟର ମୁଖ୍ୟମନ୍ତ୍ରୀମାନଙ୍କୁ ଲେଖିଥିବା ଏକ ପତ୍ରରେ ସେ ଜୋର ଦେଇ କହିଥିଲେ ଯେ ଏହି ଅଧିନିୟମ ରିଅଲ୍ ଇଷ୍ଟେଟ୍ କ୍ଷେତ୍ର ନିମନ୍ତେ ସବୁଠୁ ଗୁରୁତ୍ୱପୂର୍ଣ୍ଣ ସୁଧାର ମଧ୍ୟରୁ ଗୋଟିଏ , ଯାହାଦ୍ୱାରା ସମସ୍ତ ହିତାଧିକାରୀମାନଙ୍କୁ ଲାଭ ମିଳିପାରିବ । ତେଣୁ ଏହି ପ୍ରସଙ୍ଗ ପ୍ରତି ବ୍ୟକ୍ତିଗତ ଧ୍ୟାନ ଦେବା ସହିତ ଅଧିନିୟମକୁ ନିର୍ଦ୍ଧାରିତ ସମୟ ଏବଂ ସଠିକ୍ ଢଙ୍ଗରେ କାର୍ଯ୍ୟକାରୀ କରିବା ଲାଗି ଶ୍ରୀ ନାଇଡ଼ୁ ସମସ୍ତ ମୁଖ୍ୟମନ୍ତ୍ରୀମାନଙ୍କୁ ଅନୁରୋଧ କରିଥିଲେ । ଏହାଦ୍ୱାରା ଉକ୍ତ ଅଧିନିୟମ ସଂସଦରେ ପାରିତ ହେବାର ଉଦ୍ଦେଶ୍ୟ ସାଧିତ ହୋଇପାରିବ ।


    ଶ୍ରୀ ନାଇଡ଼ୁ ମୁଖ୍ୟମନ୍ତ୍ରୀମାନଙ୍କୁ ସଜାଗ କରି କହିଥିଲେ ଯେ ସମସ୍ତ ରାଜ୍ୟ ସରକାର ୩୦ ଏପ୍ରିଲ୍ , 2017 ସୁଦ୍ଧା ବାଧ୍ୟତାମୂଳକ ଭାବେ ରିଅଲ୍ ଇଷ୍ଟେଟ୍ ନିୟାମକ ପ୍ରାଧିକରଣ ଏବଂ ଅପିଲ୍ ଟ୍ରିବ୍ୟୁନାଲ୍ ପ୍ରତିଷ୍ଠା କରିବେ । ଏହି ସମୟ ସୀମା ମହତ୍ୱପୂର୍ଣ୍ଣ , କାରଣ ଏହି ଅଧିନିୟମ ମେ ’ ପହିଲା 2017 ସୁଦ୍ଧା ସମ୍ପୂର୍ଣ୍ଣ ରୂପେ କାର୍ଯ୍ୟକାରୀ ହୋଇଯିବ ଏବଂ ନିୟାମକ ପ୍ରାଧିକରଣ ତଥା ଅପିଲ୍ ଟ୍ରିବ୍ୟୁନାଲ୍ ନଥିଲେ ଅଧିନିୟମ କାର୍ଯ୍ୟକାରୀ କରିବାରେ ରାଜ୍ୟଗୁଡ଼ିକ ପ୍ରଭାବିତ ହେବେ । ଏହାଦ୍ୱାରା ସମ୍ପୃକ୍ତ ରାଜ୍ୟ କିମ୍ବା କେନ୍ଦ୍ର ଶାସିତ ଅଞ୍ଚଳରେ ଶୂନ୍ୟସ୍ଥାନ ସୃଷ୍ଟି ହେବ ।


    ମୁଖ୍ୟମନ୍ତ୍ରୀମାନଙ୍କୁ ଲେଖିଥିବା 2 ପୃଷ୍ଠାର ଏକ ଚିଠିରେ ମନ୍ତ୍ରୀ ଶ୍ରୀ ନାଇଡୁ ଦର୍ଶାଇଥିଲେ ଯେ ରିଅଲ୍ ଇଷ୍ଟେଟ୍ ଅଧିନିୟମ , 2016 ସଂସଦରେ ପାରିତ ହୋଇଥିବା ହିତୈଶୀ ଆଇନ ମଧ୍ୟରୁ ଗୋଟିଏ । ଏହାକୁ ନିର୍ଦ୍ଧାରିତ ସମୟ ସୁଦ୍ଧା କାର୍ଯ୍ୟକାରୀ କରିବା କେନ୍ଦ୍ର ଏବଂ ରାଜ୍ୟ ସରକାରଙ୍କ ଦାୟିତ୍ୱ । ଏହାଦ୍ୱାରା କେବଳ ଉପଭୋକ୍ତାମାନଙ୍କୁ ଆବଶ୍ୟକ ସୁରକ୍ଷା ଉପଲବ୍ଧ ହେବ ନାହିଁ , ବରଂ ରିଅଲ୍ ଇଷ୍ଟେଟ୍ କ୍ଷେତ୍ରକୁ ମଧ୍ୟ ପ୍ରୋତ୍ସାହନ ମିଳିବ । ଏହାଦ୍ୱାରା ସମସ୍ତ ହିତାଧିକାରୀଙ୍କୁ ଲାଭ ମିଳିପାରିବ ।


    କେନ୍ଦ୍ର ଆବାସ ଏବଂ ସହରୀ ଦାରିଦ୍ର୍ୟ ଦୂରୀକରଣ ମନ୍ତ୍ରଣାଳୟ ପକ୍ଷରୁ ଗତ ମାସ 17 ତାରିଖରେ ସମସ୍ତ ରାଜ୍ୟ ଏବଂ କେନ୍ଦ୍ର ଶାସିତ ଅଞ୍ଚଳଗୁଡ଼ିକର ପ୍ରତିନିଧିମାନଙ୍କୁ ନେଇ ଏକ ପରାମର୍ଶଦାତା କର୍ମଶାଳା ଆୟୋଜନ କରାଯାଇଥିଲା । ଏଦିଗରେ ହୋଇଥିବା ପ୍ରଗତିର ସମୀକ୍ଷା ଏବଂ ଅଧିନିୟମର ବ୍ୟବସ୍ଥା ଅନୁଯାୟୀ ସେମାନଙ୍କ ଦାୟିତ୍ୱ ସମ୍ପର୍କରେ ଏଥିରେ ଆଲୋଚନା କରାଯାଇଥିଲା । ଏତଦ୍ବ୍ୟତୀତ ଚଳିତ ବର୍ଷ ମେ ପହିଲାରୁ କାର୍ଯ୍ୟକାରୀ ହେଉଥିବା ଏହି ଅଧିନିୟମର ଲାଭ ଉଠାଇବାରେ ଉପଭୋକ୍ତାମାନେ ନିର୍ଦ୍ଧାରିତ ସମୟ ସୀମା ମଧ୍ୟରେ ଯେପରି ସକ୍ଷମ ହୋଇପାରିବେ ସେ ସମ୍ପର୍କରେ ଏହି କର୍ମଶାଳାରେ ଆଲୋଚନା କରାଯାଇଥିଲା । ଏଥିସହିତ ଅଧିନିୟମର ମୂଳ ଉଦ୍ଦେଶ୍ୟ ସାଧିତ ହୋଇପାରିବା ଭଳି ନିୟମ ପ୍ରଣୟନ ସୁନିଶ୍ଚିତ କରିବା ଲାଗି ଏଥିରେ ଗୁରୁତ୍ୱାରୋପ କରାଯାଇଥିଲା ।


    ଅଧିନିୟମର 60ରୁ ଅଧିକ ପରିଚ୍ଛେଦକୁ ଗତବର୍ଷ ମେ ’ ପହିଲାରେ ଆବାସ ଏବଂ ସହରୀ ଦାରିଦ୍ର୍ୟ ଦୂରୀକରଣ ମନ୍ତ୍ରଣାଳୟ ଦ୍ୱାରା ଅଧିସୂଚିତ କରାଯାଇଥିଲା । ବର୍ତ୍ତମାନ ସୁଦ୍ଧା ଉତ୍ତରପ୍ରଦେଶ , ଗୁଜରାଟ , ମଧ୍ୟପ୍ରଦେଶ ଏବଂ କେରଳ ଏହି ଅଧିନିୟମର ଅନ୍ତିମ ନିୟମଗୁଡ଼ିକୁ ଅଧିସୂଚିତ କରିସାରିଛନ୍ତି । ଏଗୁଡ଼ିକ ମଧ୍ୟରୁ କେତେକ ରାଜ୍ୟ ଅଧିନିୟମର କିଛି ବ୍ୟବସ୍ଥାର ଉଲ୍ଲଙ୍ଘନ କରିଥିବା ଅଭିଯୋଗ ମନ୍ତ୍ରଣାଳୟର ହସ୍ତଗତ ହୋଇଛି , ଯାହାଦ୍ୱାରା ଅଧିନିୟମର ଉଦ୍ଦେଶ୍ୟ ଦୁର୍ବଳ ହୋଇଛି । ଏହି ପରିପ୍ରେକ୍ଷୀରେ ସଂସଦ ଦ୍ୱାରା ପାରିତ ହୋଇଥିବା ବ୍ୟବସ୍ଥା ସହ ଅଧିନିୟମର ଅନୁପାଳନ କରିବା ଳାଗି ଶ୍ରୀ ଭେଙ୍କୈୟା ନାଇଡ଼ୁ ବିଭିନ୍ନ ରାଜ୍ୟ ଓ କେନ୍ଦ୍ରଶାସିତ ଅଂଚଳର ମୁଖ୍ୟମନ୍ତ୍ରୀମାନଙ୍କୁ ଅନୁରୋଧ କରିଛନ୍ତି ।


    ଅଧିନିୟମର ବ୍ୟବସ୍ଥା ଅନ୍ତର୍ଗତ ରିଅଲ୍ ଇଷ୍ଟେଟ୍ ସମ୍ପତ୍ତିର କ୍ରେତା ଏବଂ ନିର୍ମାତା ଦୁହେଁ ଚଳିତ ବର୍ଷ ମେ ପହିଲା ଠାରୁ ରିଅଲ୍ ଇଷ୍ଟେଟ୍ ନିୟାମକ ଅଧିକାରୀମାନଙ୍କ ପାଖକୁ ଯାଇ ଅନୁବନ୍ଧନ ନିୟମ ଉଲ୍ଲଙ୍ଘନ ସମ୍ପର୍କରେ ପରସ୍ପର ବିରୋଧରେ ଅଭିଯୋଗ କରିପାରିବେ ଏବଂ ନିଜସ୍ୱ ଦାବି ରଖିପାରିବେ । ତେବେ ଏଥିପାଇଁ ସାଧାରଣ ନିୟମ ଏବଂ ବିକ୍ରୟ ନିୟମ ସମ୍ପର୍କରେ ବୁଝାମଣା କରିବା , ରିଅଲ୍ ଇଷ୍ଟେଟ୍ ପ୍ରାଧିକରଣ ଏବଂ ଅପିଲ୍ ଟ୍ରିବ୍ୟୁନାଲ୍ ସମେତ ରିଅଲ୍ ଇଷ୍ଟେଟ୍ ସମସ୍ତ ନିୟମକୁ ଉପଯୁକ୍ତ ଢଙ୍ଗରେ ଲାଗୁ କରିବା ଏବଂ କାର୍ଯ୍ୟକାରୀ କରିବାର ଆବଶ୍ୟକତା ରହିଛି ।


    **********

    

    
    (Release ID: 1482605) Visitor Counter : 2