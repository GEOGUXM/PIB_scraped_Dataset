      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      17ତମ ଅନ୍ତରାଷ୍ଟ୍ରୀୟ ଏନଏସଜି ଆଲୋଚନାଚକ୍ରରେ ଏମ ଜେ ଆକବରଙ୍କ ଉଦବୋଧନ
      ଭାରତରେ ଘଟୁଥିବା ଘଟଣା ଉପରେ ଏସିଆର ଭବିଷ୍ୟତ ନିର୍ଭରଶୀଳ: ଆକବର

      Posted On: 09 FEB 2017 4:12PM by PIB Bhubaneshwar

    ବୈଦେଶିକ ବ୍ୟାପାର ରାଷ୍ଟ୍ରମନ୍ତ୍ରୀ ଶ୍ରୀ ଏମ ଜେ ଆକବର ଆଜି ହରିଆନାର ମାନେସରଠାରେ ଆୟୋଜିତ 17 ତମ ଅନ୍ତରାଷ୍ଟ୍ରୀୟ ଏନଏସଜି ଆଲୋଚନାଚକ୍ରରେ ଉଦବୋଧନ ଦେଇଛନ୍ତି । ଏହି ଅବସରରେ ଶ୍ରୀ ଆକବର କହିଛନ୍ତି ଯେ ଭାରତରେ ଘଟୁଥିବା ଘଟଣା ଉପରେ ଏସିଆର ଭବିଷ୍ୟତ ନିର୍ଭରଶୀଳ । ମାନବୀୟ ଶାନ୍ତି ଓ ସମୃଦ୍ଧି ପ୍ରତି ଆତଙ୍କବାଦ ହେଉଛି ସବୁଠାରୁ ବଡ଼ ଚାଲେଞ୍ଜ । ଯେତେବେଳେ ସମଗ୍ର ବିଶ୍ୱରୁ ଆତଙ୍କବାଦର ବିଲୋପ ଘଟିବ ସେତେବେଳେ ସ୍ଥାୟୀ ଶାନ୍ତି ପ୍ରତିଷ୍ଠା ହୋଇପାରିବ । ସମାଜର ଶାନ୍ତି ଓ ସ୍ଥିରତା ପ୍ରତି ଏହା ହେଉଛି ସବୁଠାରୁ ବଡ଼ ବିପଦ । ଆତଙ୍କବାଦର ଉଦ୍ଦେଶ୍ୟ କେବଳ ମୃତାହତଙ୍କ ସଂଖ୍ୟା , ମୃତ୍ୟୁସଂଖ୍ୟା ଗଣିବା ନୁହେଁ , ବରଂ ଏକ ବହୁଭାବନା ଓ ସମ୍ପ୍ରଦାୟକୁ ନେଇ ପ୍ରତିଷ୍ଠିତ ସମାଜରେ ଭୟର ବାତାବରଣ ସୃଷ୍ଟି କରିବା ହେଉଛି ଏହାର ମୂଳ ଉଦ୍ଦେଶ୍ୟ । ତେଣୁ ଏହାର ମୂଳୋତ୍ପାଟନ ଏକାନ୍ତ ଜରୁରୀ ।


    ଆତଙ୍କବାଦ ବିରୋଧରେ ସଂଗ୍ରାମ ପାଇଁ ଭାରତ ଦୃଢସଂକଳ୍ପ । ଯେଉଁ ରାଷ୍ଟ୍ର ଆତଙ୍କବାଦକୁ ସମର୍ଥନ କରୁଛି ସେମାନଙ୍କୁ ଏଥିପାଇଁ ଦାୟୀ କରାଯିବା ଦରକାର । ଧର୍ମ ଓ ଆସ୍ଥାର ଅଧିକାର , ଆର୍ଥିକ ସମାନତା , ଏବଂ ଗଣତନ୍ତ୍ର ଉଗ୍ରବାଦ ଓ ବିଭେଦସୃଷ୍ଟିକାରୀ ଭାବନାକୁ ପ୍ରତିହତ କରିବା ନିମନ୍ତେ ଏକାନ୍ତ ଜରୁରି । ଭାରତର ଭୌଗୋଳିକ ସ୍ଥିତି ଏପରି ଯେ ଏହା ପୂର୍ବ ଏସିଆ ଏବଂ ପଶ୍ଚିମ ଏସିଆର ମଧ୍ୟସ୍ଥଳରେ ଅବସ୍ଥିତ । । ତେଣୁ ଏସିଆର ଭବିଷ୍ୟତ ଭାରତରେ କଣ ଘଟୁଛି ତାହା ଉପରେ ଯଥେଷ୍ଟ ମାତ୍ରାରେ ନିର୍ଭରଶୀଳ । ତେବେ ସକଳ ବିରୋଧ ଶକ୍ତି ସତ୍ତ୍ୱେ ଭାରତରେ ଶାନ୍ତି ଓ ସ୍ଥିରତା ବଜାୟ ରହିବ ଏବଂ ଆଗକୁ ଆଗକୁ ବଢ଼ିଚାଲିବ ବୋଲି ଶ୍ରୀ ଆକବର କହିଛନ୍ତି । ସେ କହିଲେ ଯେ ଏଭଳି ଅନେକ ଆଲୋଚନାଚକ୍ରର ଆୟୋଜନ କରାଯିବା ଦରକାର ଯଦ୍ୱାରା ପରସ୍ପର ମଧ୍ୟରେ ଅଭିଜ୍ଞତାର ଆଦାନ ପ୍ରଦାନ ତଥା ଦକ୍ଷତା ବୃଦ୍ଧି ଘଟିପାରିବ । ଏନଏସଜି ଆତଙ୍କବାଦକୁ ନିୟନ୍ତ୍ରଣରେ ରଖିବା ଲାଗି ଏହାର ଉପଯୁକ୍ତ ମୁକାବିଲା କରିଆସୁଥିବାରୁ ମନ୍ତ୍ରୀ ଶ୍ରୀ ଆକବର ଏହି ସଂଗଠନକୁ ଭୂୟସୀ ପ୍ରଶଂସା କରିଥିଲେ ।


    ଏନଏସଜିର ମହାନିର୍ଦ୍ଦେଶକ ସୁଧୀର ପ୍ରତାପ ସିଂହ କହିଲେ ଯେ ଗତ 16 ବର୍ଷ ଧରି ଏନଏସଜି ଏଭଳି ଆଲୋଚନାଚକ୍ରର ଆୟୋଜନ କରିଆସୁଛି ଏବଂ ଏବେ ଏହି କାର୍ଯ୍ୟକ୍ରମରେ 12 ଟି ରାଷ୍ଟ୍ର , ଦୁଇଟି କେନ୍ଦ୍ରଶାସିତ କ୍ଷେତ୍ର ତଥା 17 ଟି ରାଜ୍ୟର ପୁଲିସ , ସ୍ଥଳସେନା ଓ ପାରାମିଲିଟାରୀ ବାହିନୀର ପ୍ରତିନିଧିମାନେ ଯୋଗ ଦେଇଛନ୍ତି । ଏହି କାର୍ଯ୍ୟକ୍ରମକୁ ସୂଚନା ଓ ପ୍ରସାରଣ ରାଷ୍ଟ୍ରମନ୍ତ୍ରୀ କର୍ଣ୍ଣେଲ ରାଜ୍ୟବର୍ଦ୍ଧନ ସିଂହ ରାଠୋର ଉଦଘାଟନ କରିଥିଲେ । ଜାତୀୟ ସୁରକ୍ଷା ବାହିନୀ ( ଏନଏସଜି ) ଆନୁକୂଲ୍ୟରେ ଏହି ଦୁଇଦିନିଆ ଆଲୋଚନାଚକ୍ରର ଆୟୋଜନ କରାଯାଇଥିଲା ।


    **********

    

    
    (Release ID: 1482465) Visitor Counter : 2