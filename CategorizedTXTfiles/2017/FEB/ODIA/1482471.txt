      ବୈଦେଶିକ ବ୍ୟାପାର ମନ୍ତ୍ରଣାଳୟ

      ଦେଶର 56 ସହର ସମେତ ସମ୍ବଲପୁର, ରାଉରକେଲା, କୋରାପୁଟ ପ୍ରଧାନ ଡାକଘରେ ଖୋଲିବ ପାସପୋର୍ଟ ସେବା କେନ୍ଦ୍ର
      Posted On: 09 FEB 2017 4:51PM by PIB Bhubaneshwar


    ଦେଶରେ ଉନ୍ନତ ପାସପୋର୍ଟ ସେବା ଯୋଗାଇ ଦେବା ପାଇଁ ବୈଦେଶିକ ବ୍ୟାପାର ମନ୍ତ୍ରଣାଳୟ ଡାକ ବିଭାଗ ସହ ବୁଝାମଣା କରିଛି । ଏହି ବୁଝାମଣା ଦ୍ୱାରା ଏଣିକି ଦେଶର ପ୍ରଧାନ ଡାକଘରମାନଙ୍କରେ ପାସପୋର୍ଟ ସେବା କେନ୍ଦ୍ର ଖୋଲାଯିବ । ନାଗରିକମାନେ ଏହି ଡାକଘର ପାସପୋର୍ଟ ସେବା କେନ୍ଦ୍ରରୁ ତ୍ୱରିତ ପାସପୋର୍ଟ ସେବା ପାଇପାରିବେ । ଏକ ପାଇଲଟ କାର୍ଯ୍ୟକ୍ରମ ଭାବେ ପ୍ରଥମେ କର୍ଣ୍ଣାଟକର ମହୀଶୂର ପ୍ରଧାନ ଡାକଘରେ ପାସପୋର୍ଟ ସେବା କେନ୍ଦ୍ର ଖୋଲାଯାଇଛି । କେନ୍ଦ୍ର ସାର ଓ ରସାୟନ ତଥା ସଂସଦୀୟ ବ୍ୟାପାର ମନ୍ତ୍ରୀ ଶ୍ରୀ ଅନନ୍ତ କୁମାର ଏହାକୁ ଉଦ୍ଘାଟନ କରିଛନ୍ତି । ସେହିଭଳି ଦ୍ୱିତୀୟ ପାସପୋର୍ଟ ସେବା କେନ୍ଦ୍ର ଗୁଜରାଟର ଦାହୋଡଠାରେ ଖୋଲାଯାଇଛି । ଏହାକୁ ବୈଦେଶିକ ବ୍ୟାପାର ରାଷ୍ଟ୍ରମନ୍ତ୍ରୀ ଜେନେରାଲ ଡଃ ଭି.କେ.ସିଂହ ଏବଂ ଆଦିବାସୀ ବ୍ୟାପାର ରାଷ୍ଟ୍ରମନ୍ତ୍ରୀ ଶ୍ରୀ ଯଶବନ୍ତ ସିଂହ ସୁମନ ଭାଇ ଭାଭୋର ମିଳିତ ଭାବେ ଉଦ୍ଘାଟନ କରିଥିଲେ ।
    
    ଦ୍ୱିତୀୟ ପର୍ଯ୍ୟାୟରେ ଓଡିଶା ସମେତ 18ଟି ରାଜ୍ୟ 3ଟି କେନ୍ଦ୍ରଶାସିତ ଅଂଚଳରେ ଆଉ 56ଟି ଡାକଘର ପାସପୋର୍ଟ ସେବା କେନ୍ଦ୍ର ଖୋଲାଯିବ ।
    
    ଓଡିଶାର ସମ୍ବଲପୁର, ରାଉରକେଲା ଓ କୋରାପୁଟଠାରେ ପ୍ରଧାନ ଡାକଘରେ ଏହି ପାସପୋର୍ଟ ସେବା କେନ୍ଦ୍ର ଖୋଲାଯିବ । ଏବେ ଭୁବନେଶ୍ୱରଠାରେ ଆଂଚଳିକ ପାସପୋର୍ଟ କେନ୍ଦ୍ର ରହିଛି । କେନ୍ଦ୍ର ସରକାରଙ୍କ ନିଷ୍ପତ୍ତି ଅନୁଯାୟୀ ଆନ୍ଧ୍ରପ୍ରଦେଶ-2, ଆସାମ-1, ବିହାର-5, ଛତିଶଗଡ-1, ଦାମନ,ଡିଉ ଓ ଦାଦ୍ରା ନଗର ହାବେଳି-1 ଲେଖାଁଏ, ଦିଲ୍ଲୀ-6, ଗୁଜରାଟ-2, ହରିୟାଣା-2, ହିମାଚଳପ୍ରଦେଶ-2, ଜାମ୍ମୁ-କାଶ୍ମୀର-2, ଝାଡଖଣ୍ଡ-3, କର୍ଣ୍ଣାଟକ-4, କେରଳ-2, ଲାକ୍ଷାଦୀପ-1, ମଧ୍ୟପ୍ରଦେଶ-4, ରାଜସ୍ଥାନ-5, ତାମିଲନାଡୁ-2, ତେଲଙ୍ଗାନା-2 ଏବଂ ପଶ୍ଚିମବଙ୍ଗର 4ଟି ଡାକଘରେ ପାସପୋର୍ଟ ସେବା କେନ୍ଦ୍ର ଖୋଲାଯିବ ।
    
    ମହୀଶୂର ଓ ଦାହୋଡ ପାସପୋର୍ଟ ସେବା କେନ୍ଦ୍ରର ସଫଳତାକୁ ଆଧାର କରି ଏହିସବୁ କେନ୍ଦ୍ରମାନ ଖୋଲାଯାଉଛି । ପାସପୋର୍ଟ ନୀତିରେ କେନ୍ଦ୍ର ସରକାର ସଂସ୍କାର ଆଣିବା ପରେ ଡାକଘରଗୁଡିକରେ ପାସପୋର୍ଟ ସେବା କେନ୍ଦ୍ର ଖୋଲାଯାଇ ଲୋକାଭିମୂଖୀ ସେବା ପ୍ରଦାନ କରାଯିବାର ଯୋଜନା ହୋଇଛି ।

    
    
    (Release ID: 1482471) Visitor Counter : 3