      ମହିଳା ଓ ଶିଶୁ କଲ୍ୟାଣ ମନ୍ତ୍ରଣାଳୟ

      ଶାରୀରିକ ଦଣ୍ଡକୁ ଦୂର କରିବା ପାଇଁ ନିର୍ଦ୍ଦେଶ ଦେଲେ କେନ୍ଦ୍ର ମହିଳା ଓ ଶିଶୁ ବିକାଶ ମନ୍ତ୍ରୀ ଶ୍ରୀମତି ମାନେକା ସଞ୍ଜୟ ଗାନ୍ଧୀ
      Posted On: 15 FEB 2017 4:37PM by PIB Bhubaneshwar


    ଶାରୀରିକ ଦଣ୍ଡକୁ ଦୂର କରିବା ପାଇଁ କେନ୍ଦ୍ର ମହିଳା ଏବଂ ଶିଶୁ ବିକାଶ ମନ୍ତ୍ରଣାଳୟ ଅନ୍ତର୍ଗତ ଶିଶୁ ଅଧିକାର ସୁରକ୍ଷା ଜାତୀୟ କମିଶନ ( NCPCR ) ନିର୍ଦ୍ଦେଶାବଳୀକୁ କଡାକଡି ଲାଗୁ କରିବାକୁ ବିଦ୍ୟାଳୟମାନଙ୍କୁ ମହିଳା ଏବଂ ଶିଶୁ ବିକାଶ ମନ୍ତ୍ରୀ ଶ୍ରୀମତି ମାନେକା ସଞ୍ଜୟ ଗାନ୍ଧୀ ନିର୍ଦ୍ଦେଶ ଦେଇଛନ୍ତି ।


    ବିଦ୍ୟାଳୟମାନଙ୍କରେ ଶାରୀରିକ ଦଣ୍ଡ ଦୂର କରିବା ପାଇଁ ନିର୍ଦ୍ଦେଶାବଳୀର ପ୍ରଣୟନ ଓ ବ୍ୟାପକ ପ୍ରସାର ପାଇଁ ମହିଳା ଏବଂ ଶିଶୁ ବିକାଶ ମନ୍ତ୍ରଣାଳୟ ମାନବ ସମ୍ବଳ ବିକାଶ ମନ୍ତ୍ରଣାଳୟକୁ କହିଛି ।

    ନିକଟରେ ଘର ପାଠପଢ଼ା କରିନଥିବା ଝିଅମାନଙ୍କ ଉପରେ ଦାରୁଣ ଶାରୀରିକ ଦଣ୍ଡ ଦିଆଯାଇଥିବା ଆପତିଜନକ ଘଟଣାକୁ ଆଖି ଆଗରେ ରଖି ଏହି ପଦକ୍ଷେପ ଗ୍ରହଣ କରାଯାଇଛି । ଏହି ଘଟଣା ସମ୍ବନ୍ଧୀୟ ବିବରଣୀ ଗଣମାଧ୍ୟମରେ ବ୍ୟାପକ ଭାବେ ପ୍ରସାରିତ ହେବା ଫଳରେ ଜନସାଧାରଣଙ୍କ ଦୃଷ୍ଟି ଆକର୍ଷଣ କରିଥିଲା । ବିଦ୍ୟାଳୟମାନଙ୍କରେ ଶାରୀରିକ ଦଣ୍ଡକୁ ଦୂର କରିବା ପାଇଁ ମନ୍ତ୍ରଣାଳୟ ଅଧୀନରେ ଥିବା ଏନସିପିସିଆର ଏକ ନିର୍ଦ୍ଦେଶାବଳୀ ପ୍ରସ୍ତୁତ କରିଛି ।


    ମାନବ ସମ୍ବଳ ବିକାଶ ମନ୍ତ୍ରୀ ଶ୍ରୀ ପ୍ରକାଶ ଜାଭେଦକରଙ୍କୁ ଏକ ଚିଠି ଲେଖି ଶ୍ରୀମତି ମାନେକା ସଞ୍ଜୟ ଗାନ୍ଧୀ ଉତ୍ତର ପ୍ରଦେଶରେ ଘଟିଥିବା ଶାରୀରିକ ଦଣ୍ଡ ଘଟଣା ନେଇ ଉଦବେଗ ପ୍ରକାଶ କରିଛନ୍ତି । ଶ୍ରୀମତି ମାନେକା ସଞ୍ଜୟ ଗାନ୍ଧୀ କହିଛନ୍ତି ଯେ ଆରଟିଇ ଆଇନର ଧାରା 17 ଅନୁଯାୟୀ ଶାରୀରିକ ଦଣ୍ଡକୁ ନିଷେଦ୍ଧ କରାଯାଇଛି । ଏହି ନିର୍ଦ୍ଦେଶାବଳୀକୁ ଗୁରୁତର ସହ ପାଳନ କରିବା ଲାଗି ସରକାରୀ ଓ ଘରୋଇ ବିଦ୍ୟାଳୟ ଗୁଡ଼ିକୁ ନିର୍ଦ୍ଦେଶ ଦେବା ପାଇଁ ସେ ମାନବ ସମ୍ବଳ ବିକାଶ ମନ୍ତ୍ରଣାଳୟକୁ କହିଛନ୍ତି ।


    ପିଲାମାନଙ୍କୁ ଶାରୀରିକ ଦଣ୍ଡ ଓ ଉତ୍ପୀଡନ ପ୍ରଦାନ କରିବା କ୍ଷେତ୍ରରେ ତୁରନ୍ତ କାର୍ଯ୍ୟାନୁଷ୍ଠନ ଗ୍ରହଣ କରିବା ପାଇଁ ସ୍ୱତନ୍ତ୍ର ପରିଚାଳନା ସେଲ ( CPMC ) ଗଠନ କରିବା ପାଇଁ ଏହି ନିର୍ଦ୍ଦେଶାବଳୀରେ ବ୍ୟବସ୍ଥା ରହିଛି । ଶାରୀରିକ ଦଣ୍ଡ ପ୍ରଦାନ କରାଯିବା ଘଟଣା ଘଟିବାର 48 ଘଂଟା ମଧ୍ୟରେ ସିପିଏମସି ଅଭିଯୋଗର ଶୁଣାଣି ପାଇଁ ପ୍ରସ୍ତାବ ଦେଇଛନ୍ତି । ଶାରୀରିକ ତଥା ମାନସିକ ଅତ୍ୟାଚାର ଏବଂ ଛାତ୍ରଛାତ୍ରୀମାନଙ୍କ ମଧ୍ୟରେ କୌଣସି ପ୍ରକାର ବାଛବିଚାର ନ ଆଣିବା ଲାଗି ଶିକ୍ଷକମାନେ ଲିଖିତ ଆକାରରେ ପ୍ରତିଶୃତି ଦେବା ପାଇଁ ମଧ୍ୟ ଏହି ନିର୍ଦ୍ଦେଶାବଳୀରେ ପ୍ରସ୍ତାବ ରହିଛି । ଶାରୀରିକ ଦଣ୍ଡ , ମାନସିକ ଅତ୍ୟାଚାର କିମ୍ବା ବିଭେଦକୁ ନେଇ ବିଦ୍ୟାଳୟ ଗୁଡ଼ିକରେ ବାର୍ଷିକ ଯାଂଚ ବ୍ୟବସ୍ଥା ରହିବ ବୋଲି ମଧ୍ୟ ଏଥିରେ ଉଲ୍ଲେଖ ରହିଛି ।


    ଶାରୀରିକ ଦଣ୍ଡ ସମ୍ବନ୍ଧରେ ଏନସିପିସିଆର ନିର୍ଦ୍ଦେଶାବଳୀ http://www.ncpcr.gov.in ରେ ଉପଲବ୍ଧ ।


    **********

    

    
    (Release ID: 1482769) Visitor Counter : 3