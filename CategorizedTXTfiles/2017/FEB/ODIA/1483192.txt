      ସଡକ ପରିବହନ ଓ ରାଜପଥ ମନ୍ତ୍ରଣାଳୟ

      ଦୁର୍ଘଟଣାର ସୂଚନା ପାଇଁ ସଡ଼କ ପରିବହନ ମନ୍ତ୍ରଣାଳୟର ନୂଆ ଫର୍ମାଟ
      Posted On: 21 FEB 2017 3:52PM by PIB Bhubaneshwar


    ସଡ଼କ ଦୁର୍ଘଟଣା ଗୁଡ଼ିକର ସୂଚନା ଦେବା ପାଇଁ ଥିବା ବ୍ୟବସ୍ଥାର ସମୀକ୍ଷା ପାଇଁ କେନ୍ଦ୍ର ସଡ଼କ ଓ ରାଜପଥ ମନ୍ତ୍ରଣାଳୟ ଏକ ବିଶେଷଜ୍ଞ କମିଟି ଗଠନ କରିଥିଲା । ପରିବହନ ଗବେଷଣା ଶାଖାର ବରିଷ୍ଠ ପରାମର୍ଶଦାତାଙ୍କ ନେତୃତ୍ୱରେ ଗଠିତ ଏହି କମିଟିରେ ଆଇଆଇଟି ଦିଲ୍ଲୀ , ଖଡ଼ଗପୁର , ଡବ୍ଲ୍ୟୁଏଚ୍ଓ , ବିଭିନ୍ନ ରାଜ୍ୟ ପୁଲିସ ଓ ପରିବହନ ବିଭାଗର ବରିଷ୍ଠ ଅଫିସର , ସ୍ୱାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରଣାଳୟର ଅଧିକାରୀମାନେ ସଦସ୍ୟ ଥିଲେ । କମିଟି ପ୍ରଦାନ କରିଥିବା ସୁପାରିସ ରିପୋର୍ଟକୁ ସଡ଼କ ପରିବହନ ଓ ରାଜପଥ ମନ୍ତ୍ରଣାଳୟ ଗ୍ରହଣ କରିଛି ।


    କମିଟିର ଅଧ୍ୟକ୍ଷା ତଥା ପରିବହନ ଗବେଷଣା ଶାଖାର ବରିଷ୍ଠ ପରାମର୍ଶଦାତା ଶ୍ରୀମତୀ କିର୍ତ୍ତି ସାକ୍ସେନା କହିଛନ୍ତି ଯେ , ପୁଲିସ ଥାନାରେ ଦୁର୍ଘଟଣାର ପ୍ରଥମ ରିପୋର୍ଟ ଲେଖା ହେବା ବେଳେ ସବିଶେଷ ତଥ୍ୟ ରହୁ ନଥିବାରୁ ପରବର୍ତ୍ତୀ ସମୟରେ ଅନେକ ସମସ୍ୟା ହେଉଛି । କମିଟିର ବିଭିନ୍ନ ବୈଠକରେ ଅନେକ ରାଜ୍ୟ ଓ ରାଷ୍ଟ୍ରଗୁଡ଼ିକରେ ଥିବା ଏ ସମ୍ପର୍କିତ ବ୍ୟବସ୍ଥାର ଅନୁଶୀଳନ କରାଯାଇ ନୂତନ ଢ଼ାଂଚା ପ୍ରସ୍ତୁତ କରାଯାଇଛି ବୋଲି ଶ୍ରୀମତୀ ସାକ୍ସେନା କହିଥିଲେ । ଏହି ନୂତନ ବ୍ୟବସ୍ଥାରେ ପୁଲିସର ଭୂମିକା ଗୁରୁତ୍ୱପୂର୍ଣ୍ଣ ରହୁଥିବାରୁ ସେମାନଙ୍କ ପାଇଁ କର୍ମଶାଳାର ଆୟୋଜନ କରାଯିବ ।

    ଦିଲ୍ଲୀ ଆଇଆଇଟିର ପ୍ରଫେସର ଗୀତମ ତିୱାରୀ ବର୍ତ୍ତମାନର ବ୍ୟବସ୍ଥାରେ ଥିବା ବିଭିନ୍ନ ତ୍ରୁଟି ସମ୍ପର୍କରେ ସୂଚନା ଦେଇଥିଲେ । ଖଡ଼ଗପୁର ଆଇଆଇଟିର ପ୍ରଫେସର ସୁଦେଷ୍ଣା ମିତ୍ର ଦୁର୍ଘଟଣା ସ୍ଥଳରେ ରାସ୍ତାର ନକ୍ସା ଏବଂ ସ୍ଥିତି ସମ୍ପର୍କରେ ଅବଗତ ହେବା ସକାଶେ ଜିପିଏସ୍ ବ୍ୟବହାରକୁ ଗୁରୁତ୍ୱ ଦେଇଥିଲେ । ବର୍ତ୍ତମାନର ବ୍ୟବସ୍ଥାରେ ପୁଲିସ ତାହାର ଆବଶ୍ୟକତା ଅନୁସାରେ ଦୁର୍ଘଟଣା ସମ୍ପର୍କରେ ତଥ୍ୟ ସଂଗ୍ରହ କରୁଛି । କିନ୍ତୁ ଏହା ପଛରେ ଥିବା ବୈଷୟିକ ତ୍ରୁଟିକୁ ଅଣଦେଖା କରାଯାଉଛି । ନୂତନ ବ୍ୟବସ୍ଥାରେ ଦୁର୍ଘଟଣା ରେକର୍ଡିଂ ଫର୍ମରେ 5 ଟି ପର୍ଯ୍ୟାୟ ରହିଛି । ଯଥା : ଦୁର୍ଘଟଣାର ସ୍ଥାନ ଚିହ୍ନଟ , ରାସ୍ଥା ପରିସ୍ଥିତି , ଜଡ଼ିତ ଥିବା ଯାନବାହାନ , ପୀଡ଼ିତଙ୍କ ପରିଚୟ ଇତ୍ୟାଦି । ସମସ୍ତ ରାଜ୍ୟ ଓ କେନ୍ଦ୍ର ଶାସିତ ଅଞ୍ଚଳ ଏହି ସମାନ ବ୍ୟବସ୍ଥାକୁ ଆଦରିବେ ଏବଂ ବାର୍ଷିକ ରିପୋର୍ଟ କେନ୍ଦ୍ରକୁ ପଠାଇବେ । ସେହିପରି ବିଭିନ୍ନ ରାଜପଥରେ ଥିବା ବ୍ଲାକ ସ୍ପଟ ( ଦୁର୍ଘଟଣା ପ୍ରବଣ ସ୍ଥାନ ) ଗୁଡ଼ିକୁ ଚିହ୍ନଟ କରି ଦୂର କରିବା ଉପରେ ମଧ୍ୟ ଗୁରୁତ୍ୱ ଦେବାକୁ କମିଟି ସୁପାରିସ କରିଛି ।


    **********

    

    
    (Release ID: 1483192) Visitor Counter : 2