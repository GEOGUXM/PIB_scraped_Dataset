      স্বরাষ্ট্র মন্ত্রক

      সন্ত্রাস মোকাবিলায় বিশ্বের বিভিন্ন দেশকে একজোট হওয়ার আহ্বান জানালেন কর্ণেল রাজ্যবর্ধন সিং রাঠোর
      হরিয়ানার মানেসরে জাতীয় নিরাপত্তা রক্ষী (এন এস জি) আয়োজিত সপ্তদশ সন্ত্রাস বিরোধী আন্তর্জাতিক সেমিনারের আজ উদ্বোধন করলেন তথ্য ও সম্প্রচার প্রতিমন্ত্রী কর্ণেল রাজ্যবর্ধন সিং রাঠোর।

      Posted On: 08 FEB 2017 12:19PM by PIB Kolkata

    হরিয়ানার মানেসরে জাতীয় নিরাপত্তা রক্ষী (এন এস জি) আয়োজিত সপ্তদশ সন্ত্রাস বিরোধী আন্তর্জাতিক সেমিনারের আজ উদ্বোধন করলেন তথ্য ও সম্প্রচার প্রতিমন্ত্রী কর্ণেল রাজ্যবর্ধন সিং রাঠোর।
    
    অনুষ্ঠানে ভাষণদানকালে শ্রী রাঠোর বলেন, সন্ত্রাস সমগ্র বিশ্বকেই এক বিরাট হুমকির মুখে ঠেলে দিয়েছে। সন্ত্রাস হানা দিচ্ছে এক দেশের সীমান্ত অতিক্রম করে অন্য দেশেও। এই পরিস্থিতিতে যদি আমরা একে অপরের থেকে বিচ্ছিন্ন অবস্থায় বাস করি, তাহলে তার সুযোগ গ্রহণ করে অতর্কিতে হানা দিতে পারে সন্ত্রাসবাদী শক্তিগুলি । এই কারণে দেশের মধ্যে বিভিন্ন সংস্থার যেমন একজোট হওয়া দরকার, আন্তর্জাতিক ক্ষেত্রেও বিভিন্ন দেশকে সঙ্ঘবদ্ধভাবে সন্ত্রাসের বিরুদ্ধে রুখে দাঁড়ানো উচিৎ । উদ্ভাবিত নতুন নতুন বিস্ফোরকের দিকে এখন নজর দেওয়া প্রয়োজন। কেন্দ্রীয় মন্ত্রী বলেন, সেমিনারের বক্তব্য বিষয়গুলি সম্পর্কে আলোচনা ও মত বিনিময়ের প্রয়োজন রয়েছে বিভিন্ন সংস্থার মধ্যে। একই সঙ্গে, গোয়েন্দা ব্যবস্থাকে ঢেলে সাজানো এবং সুরক্ষা ও নিরাপত্তা সম্পর্কিত জ্ঞানের ব্যবহার একান্ত জরুরি। সন্ত্রাস মোকাবিলায় সংশ্লিষ্ট বাহিনীগুলিকে আরও আধুনিক করে তোলার লক্ষ্যে কেন্দ্রীয় স্বরাষ্ট্র ও প্রতিরক্ষা মন্ত্রক যেভাবে অন্যান্য দেশগুলির সঙ্গে সহযোগিতা বিনিময় করে চলেছে, তারও বিশেষ প্রশংসা করেন কর্ণেল রাজ্যবর্ধন সিং রাঠোর।
    
    অনুষ্ঠানে এন এসজি-র বার্ষিক পত্রিকা ‘দ্য বম্বশেল’-এরও সূচনা করেন তিনি। এই পত্রিকায় ২০১৬-তে বিশ্বের বিভিন্ন প্রান্তে ব্যবহৃত বিস্ফোরকের বিশদ তথ্য তুলে ধরা হয়েছে।
    
    এর আগে কর্ণেল রাজ্যবর্ধন সিং রাঠোর লেঃ কর্ণেল নিরঞ্জন কুমারের স্মরণে নিরঞ্জন প্রেক্ষা গৃহটির আনুষ্ঠানিক উদ্বোধন করেন। ২০১৬-র পাঠানকোট হামলার মোকাবিলার সময় নিহত হন নিরঞ্জন কুমার ।
    
    আগামীকাল সেমিনারের দ্বিতীয় দিনে মূল বক্তব্য রাখবেন বিদেশ প্রতিমন্ত্রী শ্রী এম জে আকবর।

    
    
    (Release ID: 1482262) Visitor Counter : 5
    
    

      Background release reference

      সন্ত্রাস হানা দিচ্ছে এক দেশের সীমান্ত অতিক্রম করে অন্য দেশেও