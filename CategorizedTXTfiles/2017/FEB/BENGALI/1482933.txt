      আইনওবিচারমন্ত্রক

      স্বল্পবিত্ত মানুষের কাছে আইনি পরিষেবার সুযোগ পৌঁছে দিতে শীর্ষ আদালতের বিশেষ উদ্যোগ
      দেশের স্বল্পবিত্ত মানুষের কাছে আইনি পরিষেবার সুযোগ লাভ এখন সহজতর হয়ে উঠছে। এই লক্ষ্যে নিম্ন ও মধ্য-আয়ভোগী জনসাধারণের জন্য এক বিশেষ কর্মসূচি চালু করেছে মহামান্য শীর্ষ আদালত

      Posted On: 16 FEB 2017 12:24PM by PIB Kolkata

    দেশের স্বল্পবিত্ত মানুষের কাছে আইনি পরিষেবার সুযোগ লাভ এখন সহজতর হয়ে উঠছে। এই লক্ষ্যে নিম্ন ও মধ্য-আয়ভোগী জনসাধারণের জন্য এক বিশেষ কর্মসূচি চালু করেছে মহামান্য শীর্ষ আদালত। যে সমস্ত নাগরিকের মাসিক আয় ৬০ হাজার টাকা বা বছরে সাড়ে সাত লক্ষ টাকা পর্যন্ত, তাঁদের জন্যএই আইনি পরিষেবার দ্বার এখন উন্মুক্ত।
    
    আইনি পরিষেবা পেতে সুপ্রিম কোর্টের মিডল ইনকাম গ্রুপ লিগাল এইড্‌ সোসাইটিকে এখন পরিষেবা চার্জ বাবদ মাত্র ৫০০ টাকা দিতে হবে। আবেদনকারী এই কর্মসূচির আওতায় নির্দিষ্ট পদ্ধতি অনুসরণ করে অর্থ জমা দেওয়ার পর সোসাইটির সচিব মামলাটিকে এমআইজি লিগাল এইড্‌ স্কিমের আওতায় নথিভুক্ত করে প্রয়োজনীয় কাগজপত্র পাঠিয়ে দেবেন অ্যাডভোকেট অন রেকর্ড কিংবা আরগুইং কাউন্সেল অথবাসিনিয়র কাউন্সেলের কাছে। খতিয়ে দেখার পর মামলাটি যদি গ্রহণযোগ্য বলে মনে করা হয়,তা হলে তা আইনগত পরিষেবার জন্য বিবেচনা করা হবে।
    
    এই কর্মসূচির আওতায় নিম্ন ও মধ্যবিত্ত শ্রেণীর মানুষ যদি শীর্ষ আদালতে মামলার ব্যয়ভার বহনে অসমর্থ হন, তা হলে নামমাত্র অর্থের বিনিময়েই তিনি সোসাইটির পক্ষ থেকে আইনি পরিষেবা লাভ করতে পারবেন।
    
    কর্মসূচি অনুসারে, মামলার বিভিন্ন ব্যয় বহন করার জন্য একটি বিশেষ তহবিল গঠন করা হবে এবং মামলাটির অ্যাডমিশন পর্যায় পর্যন্ত সংশ্লিষ্ট আবেদনকারীকে মামলার খরচ-খরচা বাবদ দেয় অর্থের অতিরিক্ত ৭৫০ টাকা জমা করতে হবে। যদি সংশ্লিষ্ট আইনজীবী মনে করেন যে, মামলাটি গ্রহণযোগ্য নয়, তা হলে ন্যূনতম পরিষেবা চার্জ বাবদ বাকি টাকা আবেদনকারীর কাছে চেক-এর মাধ্যমে ফেরৎ দেওয়া হবে।
    
    পরবর্তী পদক্ষেপ হিসেবে, যদি প্রমাণিতহয় যে সংশ্লিষ্ট আইনজীবী মামলাটি চালিয়ে যাওয়ার ক্ষেত্রে যথেষ্ট অবহেলা বাতাচ্ছিল্য করেছেন, তা হলে ফি সমেত মামলার যাবতীয় কাগজপত্র তাঁকে ফিরিয়ে দিতে হবে আবেদনকারীর কাছে। সেক্ষেত্রে সোসাইটির পক্ষ থেকে মামলা পরিচালনার ক্ষেত্রে অবহেলার জন্য দায়ী করা হবে সংশ্লিষ্ট আইনজীবীকেই। এখানেই শেষ নয়, সংশ্লিষ্ট ঐ আইনজীবীর নামএই কর্মসূচির আওতায় তৈরি করা প্যানেল থেকে বাদ দিয়ে দেওয়া হবে।

    
    
    (Release ID: 1482933) Visitor Counter : 2
    
    

      Background release reference

      আইনি পরিষেবা পেতে সুপ্রিম কোর্টের মিডল ইনকাম গ্রুপ লিগাল এইড্‌ সোসাইটিকে এখন পরিষেবা চার্জ বাবদ মাত্র ৫০০ টাকা দিতে হবে