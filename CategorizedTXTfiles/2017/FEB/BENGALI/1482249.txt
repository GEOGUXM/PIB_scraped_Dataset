      নীতিআয়োগ

      ডিজিটাল পদ্ধতিতে লেনদেনের সুযোগ গ্রহণ করে পুরস্কৃত দেশের ৭ লক্ষ ৬০ হাজার নাগরিক : পুরস্কারস্বরূপ দেওয়া হয়েছে মোট ১১৭ কোটি টাকা
      ডিজিটাল পদ্ধতিতে লেনদেনকে এক জন-আন্দোলনের রূপ দেওয়ার লক্ষ্যে ‘লাকি গ্রাহক যোজনা’ এবং ‘ডিজি ধন ব্যাপার যোজনা’ নামে যে দুটি উৎসাহদান কর্মসূচি চালু করেছিল নিতি আয়োগ, মাত্র ৪৫ দিনের মধ্যেই তার বিশেষ সুফল মিলেছে।

      Posted On: 08 FEB 2017 12:04PM by PIB Kolkata

    ডিজিটাল পদ্ধতিতে লেনদেনকে এক জন-আন্দোলনের রূপ দেওয়ার লক্ষ্যে ‘লাকি গ্রাহক যোজনা’ এবং ‘ডিজি ধন ব্যাপার যোজনা’ নামে যে দুটি উৎসাহদান কর্মসূচি চালু করেছিল নিতি আয়োগ, মাত্র ৪৫ দিনের মধ্যেই তার বিশেষ সুফল মিলেছে।
    
    ন্যাশনাল পেমেন্ট্‌স কর্পোরেশন অফ ইন্ডিয়া (এন পি সি আই)-র সর্বশেষ পরিসংখ্যানগত তথ্যে প্রকাশ যে এই দুটি কর্মসূচির আওতায় ৭ লক্ষ ৬০ হাজার ক্রেতা ও ব্যবসায়ীকে গত ৭ ফেব্রুয়ারি, ২০১৭পর্যন্ত পুরস্কার স্বরূপ দেওয়া হয়েছে মোট ১১৭ কোটি ৪০ লক্ষ টাকা। এছাড়াও, দৈনিক ‘ক্যাশ ব্যাক’ কর্মসূচির আওতায় নিয়ে আসা হয়েছে ১৫ হাজার ক্রেতা সাধারণকে। ৯০ জন ক্রেতা এবং ৩ হাজারটি বাণিজ্য ও ব্যবসায়িক সংস্থার প্রত্যেককে দেওয়া হয়েছে যথাক্রমে ১ লক্ষ ও ৫০ হাজার টাকার অতিরিক্ত পুরস্কার। লেনদেনের ক্ষেত্রে ডিজিটাল পদ্ধতি গ্রহণ করার জন্যই তাদের এই ভাবে পুরস্কৃত করা হল।
    
    পরিসংখ্যানগত তথ্যে আরও প্রকাশ, মহারাষ্ট্র, তামিলনাড়ু, অন্ধ্রপ্রদেশ, উত্তর প্রদেশ ও কর্ণাটক – এই পাঁচটি রাজ্য সর্বাধিক পুরস্কার জিতে নিয়েছে। পুরস্কার বিজয়ী ব্যক্তিদের অধিকাংশেরই বয়স ২১ থেকে ৩০ বছরের মধ্যে। তবে, ১৫ থেকে ৬৬ বছর বয়সী অনেকেই বিশেষউৎসাহের সঙ্গে ডিজিটাল লেনদেনের কাজে এগিয়ে এসেছেন। বিশেষ করে, প্রবীণ নাগরিকরা যেভাবে এই জন-আন্দোলনে সাড়া দিয়েছেন তাতে এটাই প্রমাণিত যে ডিজিটাল লেনদেন প্রযুক্তিকে তাঁরা সাগ্রহেই স্বাগত জানিয়েছেন।
    
    পুরস্কার বিজয়ীদের মধ্যে অনেকেই উঠে এসেছেন আর্থ-সামাজিক বিভিন্ন পরিস্থিতি ও পরিপ্রেক্ষিত থেকে। যেমন, কৃষক, ব্যবসায়ী, ক্ষুদ্র শিল্পোদ্যোগী, পেশাদার ব্যক্তি, গৃহবধু থেকে অবসর প্রাপ্ত কর্মী – সকলকেই ডিজিটাল লেনদেনে অংশ নিতে দেখা গেছে। শুধু তাই নয়,গ্রাম ও শহরাঞ্চল – উভয় ক্ষেত্রেই বিশেষ সাড়া জাগিয়েছে ডিজিটাল লেনদেন সংক্রান্ত প্রযুক্তি ও পদ্ধতিগুলি। কার্নালের ৬৬ বছর বয়সী প্রবীণ কৃষক ঈশান সিং যেমন ‘লাকিগ্রাহক যোজনা’র আওতায় পুরস্কার জিতে নিয়েছেন, অন্যদিকে তেমনই আমেদাবাদের ২৩ বছর বয়সী তরুণ যন্ত্রশিল্পী আনসুল গাঙ্গোয়ারও এই যোজনার আওতায় জিতে নিয়েছেন ১ লক্ষটাকার পুরস্কার।
    
    ব্যবসায়ীদের মধ্যে তামিলনাড়ুর ধরমপুরী জেলার এক দোকান মালিক আর দুরাইরাজ জিতেছেন ৫০ হাজার টাকার পুরস্কার ‘ডিজি ধন ব্যাপার যোজনা’র আওতায়। সমপরিমাণ অর্থ জিতে নিয়েছেন মহারাষ্টের সোলাপুরের এক ক্ষুদ্র বস্ত্র ব্যবসায়ী যশপাল দরবিও ।

    
    
    (Release ID: 1482249) Visitor Counter : 5
    
    

      Background release reference

      পরিসংখ্যানগত তথ্যে আরও প্রকাশ, মহারাষ্ট্র, তামিলনাড়ু, অন্ধ্রপ্রদেশ, উত্তর প্রদেশ ও কর্ণাটক – এই পাঁচটি রাজ্য সর্বাধিক পুরস্কার জিতে নিয়েছে।