      صدر جمہوریہ کا سکریٹریٹ

      عدالتی اصلاحات کے بارے میں صرف سوچیں نہیں بلکہ عمل بھی کریں۔صدر جمہوریہ ہند
      Posted On: 23 FEB 2017 12:46PM by PIB Delhi


      نئی دہلی۔23؍فروری۔صدر جمہوریہ ہند، جناب پرنب مکھرجی نے 22 فروری 2017 کو راشٹرپتی بھون میں ’’عدالتی اصلاحات ۔ حالیہ عالمی رجحانات‘‘ نام کی کتاب کا پہلا نسخہ وزیراعظم جناب نریندر مودی کے ہاتھوں سے قبول کیا۔ جنہوں نے رسمی طور پر اس کتاب کا اجراء بھی کیا تھا۔

      
      مذکورہ کتاب ’عدالتی اصلاحات۔ حالیہ عالمی رجحانات‘انڈیا انٹرنیشنل لاء فاؤنڈیشن نے شائع کی ہے اور اس میں ’عدالتی اصلاحات میں حالیہ رجحانات ‘ کے موضوع پر منعقدہ مذاکرے کے مشمولات شامل ہیں۔ واضح رہے کہ جنوری 2013 میں نئی دہلی میں اس سلسلے میں ایک عالمی تناظر کا اہتمام کیا گیا تھا۔
      
      اس موقع اظہار خیال کرتے ہوئے صدر جمہوریہ ہند نے کہا کہ ہمارا عدالتی نظام کئی دہائیوں قبل قائم کیا گیا تھا اور اس کے اندر اہم تبدیلیاں درکار ہیں۔ انہوں نے کہا کہ اصلاح کا عمل ایک جاری وساری عمل ہے اور اسے روکا نہیں جاسکتا۔ ہر نظام کے اندر جمود پیدا ہوجاتا ہے لہٰذا اسے دور کرنے کیلئے لگاتار تبدیلی درکار ہوتی ہے۔ جسٹس دلبیر بھنڈاری نے عدالتی اصلاحات کے موضوع پر ملک کے اذہان کو غور وفکر کی دعوت دے کر ایک مفید کام انجام دیا ہے۔ اب وقت آگیا ہے کہ جب ہر کس وناکس ،عدالتی اصلاحات کے بارے میں صرف سوچے نہیں بلکہ عمل بھی کرے۔
      
      صدر جمہوریہ ہند نے اشارہ کیا کہ مناسب بنیادی ڈھانچے کے بغیر کسی طرح کی اصلاح کا عمل شروع کرنا ممکن نہیں ہے۔ انہوں نے کہا کہ بطور صدر ان کی پوری مدت کار کے دوران الہ آباد ہائی کورٹ، جو ملک میں سب سے بڑا ہائی کورٹ ہے ، اس میں 180 ججوں کی منظور شدہ آسامیاں اور اس کے باوجود وہاں ججوں کی تعداد منظور شدہ اسامیوں کے مقابلے میں 50 فیصد سے بھی کم ہے۔ اگر اعلیٰ سطح کی عدالت کی یہ حالت ہے تو بہتر طور پر تصور کیا جاسکتا ہے کہ نچلی سطح کے عدالتی نظام کا کیا حال ہوگا۔ ریاستی اور مرکزی حکومتوں کو بنیادی ڈھانچے کی کمیوں کو پورا کرنے مثلاً کورٹ روم اور ججوں کیلئے لازمی سہولتوں کی فراہمی کیلئے مل جل کر کام کرنا چاہئے ملک میں باصلاحیت افراد کی کمی نہیں ہے تاہم اس کے لئے ایک باقاعدہ نظام اور بنیادی ڈھانچہ درکار ہوگا۔ صدر جمہوریہ نے اس اعتماد کے اظہار کے ساتھ اپنی بات مکمل کی کہ ان بنیادی مسائل کو حل کرلیا جائے گا۔
      
      اس موقع پر موجود اہم شخصیات میں بھارت کے چیف جسٹس جناب جے ایس کھیہر ، وزیر خزانہ جناب ارون جیٹلی، قانون وانصاف کے وزیر جناب روی شنکر پرساد کے علاوہ ، جناب جسٹس دلبیر بھنڈاری جو انڈیا انٹرنیشنل لاء فاؤنڈیشن کے صدر ہیں اور اس ادارے کے نائب صدر جناب جسٹس وکرم جیت سین بھی موجود تھے۔
      
      م ن ۔ ۔ ع ن
      
      Words-488 U-847
      
    
    
    (Release ID: 1483253) Visitor Counter : 3