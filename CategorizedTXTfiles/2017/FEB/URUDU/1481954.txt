      کیمیکلز اور فرٹیلائزر کی وزارت

      کیمیاوی کھادوں سے متعلق ترغیبات کے واجبات کی ادائیگی کے
      Posted On: 07 FEB 2017 1:43PM by PIB Delhi


    لئے بجٹ 2017 میں 10000 کروڑ روپے کے خصوصی بینکنگ انتظامات



    نئی دہلی۔ 07 ؍فروری، کیمیاوی اشیا اور کیمیاوی کھادوں کے وزیر جناب اننت کمار نے کل یہاں کیمیاوی کھادوں اور کیمیاوی اشیا اور ادویہ کے شعبے کے محکمے کی گذشتہ تین برسوں کے دوران حاصل کی گئی حصولیابیوں کے ضمن میں میڈیا کو جانکاری دینے کے لئے میڈیا سے خطاب کیا۔ کیمیاوی اشیا اور کیمیاوی کھادوں، جہاز رانی، سڑک نقل و حمل اور شاہراہوں کے وزیر مملکت جناب من سکھ لال منڈاویا بھی اس موقع پر موجود تھے۔



    اس موقع پر کیمیاوی کھادوں کے شعبے کے لئے بجٹی تخصیصات کا ذکر کرتے ہوئے وزیر موصوف نے کہا کہ 18-2017 کے لئے مجموعی بجٹی تخصیص 74 ہزار 235 کروڑ روپے کے بقد رکی ہے۔ انھوں نے بتایا کہ بجلی کے ساتھ کیمیاوی کھادوں کا شعبہ اس حکومت کے لئے حصولیابی کے معاملے میں سرفہرست رہا ہے۔ یہ گذشتہ تیسری سہ ماہی کے دوران سب سے زیادہ تیزی سے ترقی کرنے والا شعبہ ثابت ہوا ہے۔ انھوں نے بتایا کہ کیمیاوی کھادوں پر ترغیبات کی وجہ سے جو واجبات کا وزن لاحق ہے، اس کو نمٹانے کے لئے دس ہزار کروڑ روپے کے خصوصی بینکنگ انتظامات کئے گئے ہیں اور اس بجٹ میں اسے منظوری دی گئی ہے تاکہ کیمیاوی کھادوں پر عائد ترغیبات سے متعلق واجبات کی ادائیگی ممکن ہوسکے۔


    جناب اننت کمار نے کہا کہ حکومت نے ملک کو یوریا اور دیگر کھادوں کے معاملوں میں خود کفیل بنانے کی غرض سے کلیدی اقدامات کئے ہیں۔ ان اقدمات میں یوریا کی پیداوار میں توانائی اثر انگیزی کو فروغ دینا، اندرون ملک یوریا کی زیادہ سے زیادہ پیداوار کو ممکن بنانا، یوریا اور دیگر کیمیاوی کھادوں کو بوقت ضرورت درآمد کرنا، سیزن کے دوران کیمیاوی کھادوں کی وافر سپلائی کو یقینی بنانے کے لئے ریاستی حکومتوں کے ساتھ پیشگی انتظامات انجام دینا اور سبسڈی کو معقول ترین بنانا جیسے اقدامات شامل ہیں۔ ان تمام اقدمات کے نتیجے میں اضافی صلاحیت بہم پہنچائے بغیر گذشتہ برس یوریا کی اب تک کی سب سے زیادہ پیداوار یعنی 245 ایل ایم ٹی یوریا کھاد اندرون ملک تیار کی گئی ہے۔ اندرون ملک جو یوریا تیار کی گئی ہے وہ بھی اور درآمد شدہ یوریا دونوں نیم کی کوٹنگ والی یوریا کھاد ہے۔ اس کے نتیجے میں کم یوریا کے استعمال سے کھیتوں میں زیادہ پیداوار ہوئی ہے اور یوریا کی بلیک مارکیٹنگ اور جمع خوری پر قدغن لگانے میں مدد ملی ہے۔


    ایف سی آئی ایل کی گورکھپور، سِندری اور ایچ ایف سی ایل کی اکائیوں کے احیا کا ذکر کرتے ہوئے وزیرموصوف اطلاع دی کہ تینوں کے اکائیوں کے احیا کے لئے کابینہ کی منظوری حاصل کی جارہی ہے۔ انھوں نے مزید بتایا کہ برہمپتر ویلی فرٹیلائزرس کارپوریشن لمیٹڈ کے موجودہ احاطے واقع نامروپ میں، امونیا یوریا کا ایک نیا کامپلیکس قائم کرنے کے لئے کابینہ کی منظوری حاصل کرلی گئی ہے۔ اس کے ساتھ ہی ساتھ تلچر کا پلانٹ بھی وہ پہلا پلانٹ ہوگا جو کوئلہ گیسی فیکیشن ٹیکنالوجی کی مدد سے از سر نو چالو کیا جائے گا۔


    بین الاقوامی منڈی کے شانہ بشانہ رہتے ہوئے محکمے نے کیمیاوی کھادوں کی کمپنیوں کو، جون 2016 سے ڈی اے پی ، ایم او پی اور مشکّل کیمیاوی کھادوں کی قیمتوں کو بالترتیب پچاس کلو کے بیگ کے لئے 125، 250 اور 50 روپے کے لحاظ سے طے کرنے کی ہدایت کی ہے۔ انھوں نے بتایا کہ ڈی اے پی کی قیمتیں دسمبر 2016 کے دوران دوبارہ سے کم کرکے 50 کلو کے بیگ کے لئے محض 65 روپے مقرر کی گئی ہیں۔


    سٹی کمپوسٹ کو فروغ دینے کی پالیسی کے نفاذ کا ذکر کرتے ہوئے جناب اننت کمار نے کہا کہ حکومت ہند نے سٹی کمپوسٹ کو فروغ دینے کی غرض سے متعلقہ پالیسی کو اپنی منظوری دے دی ہے جس کے تحت سٹی کمپوسٹ کی پیداوار اور کھپت کے سلسلے میں مارکیٹنگ ڈویلپمنٹ امداد کے طور پر 1500 روپے/ ایم ٹی کی امداد فراہم کی گئی ہے۔ تاکہ سٹی کمپوسٹ کو بڑھاوا مل سکے۔ 18-2017 کے دوران سٹی کمپوسٹ کی فروخت کے لئے ایم ڈی اے جاری کرنے کی غرض سے 15 کروڑ روپے کی بجٹی تجویز رکھی گئی ہے۔


    کیمیاوی کھادوں پر دی جانے والی ترغیبات کی ادائیگی کے لئے فائدے کی براہ راست منتقلی کے موضوع پر گفتگو کرتے ہوئے وزیر موصوف نے کہا کہ کیمیاوی کھادوں کے شعبے میں ڈی بی ٹی کےنفاذ کا اعلان 17-2016 کی بجٹ تقریر میں کیا گیا تھا۔ مقصد یہ تھا کہ کاشتکاروں کو بہتر سروس ڈلیوری ممکن ہوسکے۔ کیمیاوی کھادوں کے شعبے میں مذکورہ ڈی بی ٹی ماڈل روایتی نظام سے قدرے مختلف ہے اور وہی نظام جاری رہے گا تاکہ یوریا اور پی کے کیمیاوی کھادیں اپنی طے شدہ قیمتوں پر دستیاب ہوسکیں۔ کیمیاوی کھادوں سے متعلق کمپنیاں ضلعی سطح پر کیمیاوی کھادوں کے حصول کے موقع پر اپنی سبسڈی وصول کرلیتی تھیں۔ اب یہ ہوگا کہ سبسڈی کی ادائیگی اُس وقت کی جائے گی جب کیمیاوی کھادیں کاشتکاروں/ استفادہ کنندگان کو فروخت کے مقام پر حوالے کردی جائیں گی اور یہ ادائیگی پوائنٹ آف سیل مشینوں کے توسط سے بائیو میٹرک تصدیق کے ذریعے عمل میں آئے گی۔


    کیمیاوی ادویہ کے شعبے میں وزیر موصوف نے بتایا کہ پردھان منتری بھارتیہ جن اوشدھی پریوجنا (پی ایم بی جے پی) کے تحت 760 سے زائد جن اوشدھی کیندر ملک بھر میں مصروف عمل ہیں۔ حکومت کا منصوبہ یہ ہے کہ تین ہزار جن اوشدھی کیندر کھولے جائیں۔ چنانچہ اس منصوبے پر عمل کے بعد جلد ہی ہر ایک تحصیل میں ایک جن اوشدھی کیندر کام کرنے لگے گا۔ فی الحال 450 سے زائد ادویہ اور 150 صحت سے متعلق ضروری سازو سامان ایسے ہیں جو جن اوشدھی کیندروں پر برانڈیڈ ادویہ کی قیمتوں کے مقابلے میں ایک تہائی قیمتوں پر دستیاب ہیں۔ وزیر موصوف نے یہ بھی بتایا کہ وشاکھاپٹنم ، بڈّی (ہماچل پردیش) اور گجرات اور تلنگانہ سمیت چار مقامات پر میڈیکل آلات کے پارک قائم کئے جارہے ہیں۔ انھوں نے یہ بھی بتایا کہ جلد ہی نیشنل انسٹی ٹیوٹ آف فارماسیوٹیکلس ایجوکیشن اینڈ ریسرچ ( این آئی پی ای آر ) قائم کئے جائیں گے اور ابھی حال ہی میں راجستھان میں جھالاواڑ میں ایسا ہی ایک ادارہ قائم کیا گیا ہے۔ یہ تمام ادارے فارما شعبے میں ڈگر سے ہٹ کر تحقیق کا کام انجام دیں گے اور ملک میں فارما سائنسدانوں کی ایک مضبوط افرادی قوت فراہم کریں گے۔


    کیمیاوی اشیا اور پیٹرو کیمیکل سیکٹر کے شعبے کی حصولیابیوں کا ذکر کرتے ہوئے جناب کمار نے اطلاع دی کہ حکومت اپنی جانب سے پلاسٹک انجینئرنگ اور ٹیکنالوجی کے مرکزی ادارے اور پٹرولیم ، کیمیاوی اشیا اور پیٹرو کیمیکل سرمایہ کاری خطوں (پی سی پی آئی آر) کے قیام کے لئے کوشاں ہے۔ اس کے ساتھ ہی ساتھ پلاسٹک پارک بھی قائم کئے جائیں گے تاکہ بھارت میں میک ان انڈیا مشن کو کامیاب بنایا جاسکے۔ اس قدم سے آنے والے وقتوں میں 39 لاکھ سے زائد روزگار کے مواقع حاصل ہوں گے۔ سرکاری دائرہ کار کی کیمیاوی کھادوں کی صنعتوں کے توسط سے ہونے والی کلیدی فروخت کے سلسلے میں ایک سوال کا جواب دیتے ہوئے جناب کمار نے اطلاع دی کہ حکمت عملی پر مبنی فروخت ایک ایسا طریقہ کار ہوتا ہے جس کے تحت پی ایس یو کے دستیاب اضافی اراضی وسائل کا استعمال سرکاری کیمیاوی کھادوں کی صنعتی اکائیوں کے خساروں اور واجبات کو کم کرنے کے لئے کیا جاتا ہے۔ اس کے نتیجے میں پلانٹ کا احیاعمل میں آنے کا راستہ ہموار ہوتا ہے۔ اس قدم سے بازار میں واجبی قیمتوں پر ادویہ کی دستیابی پر کوئی برعکس اثر مرتب نہیں ہوگا۔


    اس موقع پر موجود دیگر عمائدین میں کیمیاوی اشیا اور پیٹرو کیمیکل کے سکریٹری جناب انوج کمار بشنوئی، فارماسیوٹیکلس کے سکریٹری شری جے پریہ پرکاش، کیمیاوی کھادوں کی سکریٹری شریمتی بھارتی سیہاگ، وزارت کے دیگر سینئر افسران شامل تھے۔

    U- 539
    
    
    (Release ID: 1481954) Visitor Counter : 2