      وزیراعظم کا دفتر

      جگد گورو شری مادھوا چاریہ اڈوپی کی سات صد سالہ تقریب میں ویڈیو کانفرنس سے وزیر اعظم کے خطاب کا متن
      Posted On: 06 FEB 2017 1:59PM by PIB Delhi


    نئیدہلی، 06 ۔فروری۔وزیر اعظم نریندر مودی نے گزشتہ روز جگد گورو شری مادھوا چاریہ اڈوپی کی سات صدسالہ تقریب میں ویڈیوکانفرنس سے جو تقریر کی تھی ،اس کے متن کے چیدہ چیدہ اقتباسات حسب ذیل ہیں:


    ’’شری پیجاور مٹھ کے محترم المقام شری وشویش تیرتھ سوامی جی !

    شری وشو پرسنّ تیرتھ سوامی جی !

    شری راگھویندر مٹھ کے شری، شری سمودھیندر تیرتھ سوامی جی! اور

    اس تقریب میں موجود تمام عقیدت گزار ان !

    ہندوستان میں بھگتی تحریک کے دور کے سب سے بڑے فلسفیوں میں سے ایک جگد گورو سنت شری مادھوا چاریہ جی کی سات صدسالہ تقریب میں شرکت کے اعزاز سے مجھے ازحدروحانی مسرت ہوئی ہے۔کام کی مصروفیت کی وجہ سے میں اڈوپی نہیں پہنچ پایا ۔ابھی کچھ دیر پہلے ہی علی گڑھ سے واپس آیا ہو ں ۔یہ میری انتہائی خوش نصیبی ہے کہ مجھے آپ سبھی کا آشیر واد اور دعائیں لینے کا موقع نصیب ہوا ہے۔بنی نوع انسان کی اخلاقی اور روحانی ترقی کے لئے جس طرح سے سنت شری مادھواچاریہ جی کے پیغامات کی تبلیغ وتشہیر کی جارہی ہے ، میں اس کے لئے سبھی آچاریوں اورمنیشیوں کا استقبال کرتا ہوں ۔میں کرناٹک کی مقدس سرزمین کو بھی سلام کرتا ہوں ، جہاں ایک طرف مادھوا چاریہ جیسے سنت ہوئے وہیں آچاریہ شنکر اور آچاریہ راما نُج جیسی اہم روحانی شخصیات نے بھی اس سرزمین سے ازحد محبت کی ۔

    اڈوپی شری مادھواچاریہ جی کا مقام پیدائش اورعلاقہ کاررہا ہے۔ شری مادھواچاریہ جی نے اپنا معروف عالم گیتا بھاشیہ اوڈپی کی مقدس سرزمین پر ہی لکھا تھا۔ شری مادھوا چاریہ جی یہاں کے کرشن مندی کے بانی بھی تھے۔ میرا اس مندر میں نصب کرشن جی جی مورتی سے خصوصی رشتہ ہے۔ اڈوپی سے بھی میرا تعلق کچھ مختلف ہی رہاہے ۔مجھے کئی مرتبہ اڈوپی میں حاضری کا موقع ملا ہے۔ 1968 سے 4 دہائیوں سے بھی زیادہ عرصے تک اڈوپی میونسپل کارپوریشن کی ذمہ داری بھارتیہ جنتا پارٹی اور بھارتیہ جن سنگھ نے سنبھالی ہے ۔1989 میں اڈوپی پہلا ایسا میونسپل کارپوریشن تھا جس نے انسانی ہاتھوں سے ہاتھوں سے غلاظت کی صفائی پر روک لگائی تھی ۔اڈوپی کو 1984 اور 1689 میں دو بار صفائی ستھرائی کے لئے اعزازسے سرفراز کیا گیا تھا ۔صفائی ستھرائی اور انسانی قدروں کے بارے میں طاقت عامہ کو بیدار کرنے کی ہماری عہد بستگی کا یہ شہر جیتا جاگنا مظہررہا ہے ۔‘‘

    بھائیو اور بہنو!

    ہمارے ملک ی تاریخ ہزاروں برس پرانی ہے۔ ہزاروں برس کی تاریخ سمیٹے ہمارے ملک میں وقت کے ساتھ تبدیلیاں آتی رہی ہیں جس کے نتیجے میں افراد میں تبدیلی اور سماج میں تبدیلی آتی رہی ہے۔

    ہمارے سماج کی خصوصیت یہ ہے کہ جب بھی برائیوں نے سرابھارا ہے تو سدھار کا کام بھی سماج میں سے ہی شروع کیا گیا ہے۔ ایک وقتر ایسا بھی آیا تھا جب ہماری قیادت ہمارے ملک کے سادھوسنت سماج کے ہاتھ میں تھی ۔یہ ہندوستانی سماج کی غیر معمولی اہلیت ہے کہ ہمیں وقتاََ فوقتاََ ایسی دیوتاؤں جیسی عظیم شخصیات ملیں جنہوں نے ان برائیوں کو پہچانا اور ان سے نجات کا راستہ دکھایا ۔ شری مادھوا چاریہ جی بھی ایسے ہی سنت اور سماج سدھارک تھے ۔ایسی متعدد مثالیں موجود ہیں جب انہوں نے مروجہ بری رسموں کے خلاف اپنے نظریات پیش کئے اور سماج کو نئی سمت دکھائی یگیوں میں مویشی کی بلی بند کرانے کا سماجی سدھار بھی شری مادھوا چاریہ جی جیسے عظیم سنت کی ہی دین ہے۔

    ہماری تاریخ گواہ ہے کہ ہمارے سنتوں نے سیکڑوں برس پہلے سماج میں مروج رسموں سے نجات اورسدھار کے لئے عوامی تحریک شروع کی اور انہوں نے اس عوامی تحریک کو بھگتی سے جوڑدیا ۔بھگتی کی یہ تحریک جنوبی ہندوستان سے چل کر مہاراشٹر اور گجرات سے ہوتے ہوئے شمالی ہندوستان تک پہنچی تھی۔ اس بھگتی تحریک کی لو جنوب میں مادھواچاریہ ،نمبارکو چاریہ ، ولبھا چاریہ اور راما نجا چاریہ ، مغرب میں میرا بائی ، ایکناتھ ، تکا رام ، رام داس اور نرسی مہتہ ،شمال میں رامانند ، کبیر داس ، گوسوامی تلسی داس ،سورداس ، گرونانک دیو ،سنت رَے داس اور مشرق میں چیتنیہ مہاپربھو اور شنکردیو جیسے عظیم سنتوں کے نظریات سے مضبوط ومستحکم ہوئی تھی ۔یہ انہی سنتوں اورعظیم شخصیات کا اثر تھا کہ ہندوستان اس دورمیں بھی تمام مصائب کو برداشت کرتے ہوئے آگے بڑھ پایا ،خود کو بچاپایا ۔

    آدی شنکر آچاریہ نے ملک کے چاروںکونوں میں جاکر لوگوںکو دنیاویت سے بالاترہوکر خود کو خدامیں ضم کردینے کا راستہ دکھایا تھا ۔ شری راما نجاچاریہ جی نے خصوصی دویت واد کی تفسیر کی ۔انہوں نے بھی ذات کی حدود سے بالا ترہوکر خدا کو حاصل کرنے کا راستہ دکھایا ۔ وہ کہتے تھے کہ کرم ،علم اور بھگتی سے ہی خدا کو حاصل کیا جاسکتا ہے ۔انہی کے بتائے ہوئے راستے پر چل کر سنت راما نند جی نے سبھی ذاتوں اور مذاہب کے لوگوںکو اپنا شاگرد بناکر ذات پات کے نظرئے پر زبردست حملہ کیا تھا۔

    سنت کبیر جی نے بھی ذات پات کی روایت اور کرم کانڈوں سے سماج کو نجات دلانے کے لئے انتھک کوششیں کیں ۔وہ کہتے تھے :

    ’’ پانی کیرا بلبلہ اَس مانس کی جات ‘‘

    زندگی کی اتنی بڑی سچائی انہوں نے اتنے آسان الفاظ میں ہمارے سماج کے سامنے رکھ دی ۔

    دوسری طرف گورونانک دیو جی کہتے تھے :

    ’’ مانو کی جات سبھو ایک پہچانو‘‘

    سنت ولبھا چاریہ جی نے پریم اور محبت کے راستے پر چلتے ہوئے نجات کا راستہ دکھایا ۔

    چیتنیہ مہاپربھوجی نے بھی چھواچھوت کے خلاف سماج کونئی سمت دکھائی ۔

    سنتوں کا ایسا سلسلہ ہندوستان کے زندہ سماج کا عکس ہے ،نتیجہ ہے ،سماج میں جو بھی چنوتی آتی ہے ،اس کا جواب روحانی طور سے ظاہر ہوتا ہے ۔اس لئے پورے ملک میں شاید ہی ایسا کوئی ضلع یا تعلقہ ہو ، جہاں کسی سنت کی پیدائش نہ ہوئی ہو۔دراصل سنت ہندوستانی سماج کی تکلیفوں کا تدارک بن کر سامانے آئے ۔

    بھگتی آندولن کے دوران دھرم ،فلسفہ اور ادب کی ایک ایسی تین دھاراؤں والی ندی قائم ہوئی جو آج بھی ہم سب کا حوصلہ بڑھاتی ہے۔اسی دور میں رحیم نے کہا تھا :

    ’’وے رحیم نردھنیہ ہیں

    پر اُپکاری انگ

    باٹن وارے کو لگے

    جیو مہندی کو رنگ

    مطلب یہ کہ جس طرح مہندی کا رنگ تقسیم کرنے والے کے ہاتھوں پر لگ جاتا ہے ۔اسی طرح سے دوسرو ں کی بھلائی کرنے والا ہوتا ہے ،جو دوسروں کی مد د کرتا ہے ،دوسروں کی بھلائی کے کام کرتا ہے ۔اس طرح اس کا بھی بھلا ہوجاتا ہے ۔شری مادھواچاریہ جی نے ہمیشہ اس بات پر زور دیا کہ کوئی کام چھوٹا یا بڑا نہیں ہوتا ۔ایمانداری اورنیک نیتی سے کیا گیا کام ایشور کی پوجا کی طرح ہوتا ہے ۔وہ کہا کرتے تھے کہ جس طرح ہم سرکار کو ٹیکس دیتے ہیں اسی طرح انسانیت کی خدمت کرنا بھی ایشور کی پوجا جیسا ہوتا ہے۔ ایسے عظیم سنت اور منی حضرات ہمارے ملک میں رہے ہیں جنہوں نے اپنی ریاضت اور اپنے علم کا استعمال ملک کی قسمت بدلنے کے لئے کیا ، ملک کی تعمیر کے لئے کیا ۔

    سوامی دیا نند سرسوتی ،سوامی وویکا نند ، راجہ رام موہن رائے ، ایشور چند ودیا ساگر ، جیوتی با پھولے ،ڈاکٹر بھیم راؤ امبیڈ کر ، مہاتما گاندھی ، پانڈورنگ شاستری اٹھولے اور ونوبا بھاوے جیسے ان گنت سنتوں نے ہندوستان کے روحانی دھارے کو ہمیشہ بیداررکھا ۔سماج میں جاری بری رسموں کے خلاف عوامی تحریکیں چلائیں ۔

    آج بھی ہمارے ملک اور ہمارے سماج کو چیلنج درپیش ہے۔ ان سے مقابلے کے لئے ہمارے سنت سماج اور مٹھ بڑی خدمات انجام دے سکتے ہیں۔ جب سنت سماج کہتا ہے کہ سوچھتا ہی ایشور ہے تو اس کا اثر سرکار کے کسی بھی مشن پرزیادہ ہوتا ہے۔

    ماحولیات کے تحفظ میں بھی سنت سماج کی بڑی خدمات رہی ہیں ۔ ہماری تہذیب میں تو درختوںکو زندہ مانا گیا ہے ۔ بعد میں بھارت کے ہی ایک سپوت اور عظیم سائنسداں ڈاکٹر جگدیش چندر بوس نے اسے دنیا کے سامنے ثابت کیا۔

    فطرت ہمارے لئے ماں کا درجہ رکھتی ہے ۔ اندھا دھند استعمال کے بجائے خدمت کے لئے ہے ۔ہمارے یہاں درختوں کے لئے اپنی جان دینے کی روایت رہی ہے۔درخت کی شاخ توڑنے سے پہلے بھی دعا کی جاتی ہے۔ لیکن اس کے ساتھ یہ بات بھی سچ ہے کہ وقت کے ساتھ اس روایت پر بھی آنچ آئی ہے ۔ آج سنت سماج کو اس سمت میں بھی اپنی کوششیں بڑھانی ہوں گی جو ہمارے مقدس صحیفوں میں ہماری روایات کا حصہ رہا ہے ،اسے روبہ عمل لانے کے ذریعہ ہی تبدیلی ماحولیات کے چیلنجوں کا سامنا کیا جاسکتا ہے۔

    ایک طرح سے دیکھا جائے تو دنیا کے تمام مسائل کا حل ہندوستانی کی تہذیب میں موجود ہے ۔ ہندوستان میں یہ بات عام طور سے مانی جاتی ہے کہ ایک ایشور کو متعدد شکلوںمیں پوجا جاتا ہے ۔ ایک ہی عظیم سچائی کو الگ الگ ناموں سے پکارا جاتا ہے ۔

    ہم ، وسودھیو کٹم بکم یعنی پوری دنیا کو ایک کنبہ ماننے والے لوگ ہیں۔ ہم کہتے ہیں کہ سبھی کی پرورش ہو ،سبھی کو طاقت ملے ،کوئی کسی سے حسد نہ کرے ۔ یہی کٹر پن کا تدارک ہے جبکہ دہشت کی جڑوں میں ہی یہ کٹر پن موجود ہے۔

    میرا ماننا ہے کہ آج کے اس دور میں ہم سبھی ساتھ مل کررہ رہے ہیں ۔سماجی برائیوںکو دور کرنے کی کوششیں کررہے ہیں ، ملک کی ترقی کے لئے کوششیں کررہے ہیں ۔ان باتوںکی بنیاداورتہہ میں بھی سادھوسنتوں کے ذریعہ دکھایا جانے والا گیان کرم اور بھگتی کا حوصلہ ہے۔

    میں دعا کرتا ہوں کہ آپ سبھی روحانیت کے ذریعہ ہمارے ملک کی زندگی کی طاقت کا تجربہ ساری دنیا کو کراتے رہیں ۔میں انہی الفاظ کے ساتھ آپ سبھی کے تئیں ممنونیت کا اظہار کرتا ہوں ۔‘‘

    U-509
    
    
    (Release ID: 1481831) Visitor Counter : 2