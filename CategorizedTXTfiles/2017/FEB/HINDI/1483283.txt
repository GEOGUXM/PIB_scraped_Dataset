      शिक्षा मंत्रालय

      श्री प्रकाश जावड़ेकर ने दिल्‍ली के शाहदरा स्थित केन्‍द्रीय विद्यालय के नये भवन की आधारशिला रखी
      सरकार सभी को उच्‍च गुणवत्‍ता वाली शिक्षा मुहैया कराने की दिशा में कार्य कर रही है : प्रकाश जावड़ेकर
      
      केन्‍द्रीय विद्यालयों के लिए ऑनलाइन दाखिला फॉर्म इसी सत्र से मिलने लगेंगे
      
      रिक्‍त पदों को भरने के लिए लगभग 6,000 शिक्षकों की भर्ती प्रक्रिया शुरू कर दी गई है
      
      केन्‍द्रीय विद्यालयों के निर्माण के लिए भूमि की आवश्‍यकता संबंधी नियमों में ढील देकर महानगरों के लिए इसे मौजूदा 4 एकड़ से घटाकर 2.5 एकड़ और अन्‍य स्‍थानों के लिए इसे 8 एकड़ से घटाकर 5 एकड़ कर दिया गया है
      Posted On: 23 FEB 2017 5:42PM by PIB Delhi


    सरकार विद्यार्थियों को उच्‍च गुणवत्‍ता वाली शिक्षा मुहैया कराने की दिशा में काफी सक्रियता के साथ काम कर रही है , क्‍योंकि उसका स्‍पष्‍ट मानना है कि केवल उचित एवं गुणवत्‍तापूर्ण शिक्षा में ही सुदृढ़ चरित्र वाले अच्‍छे नागरिकों के विकास की क्षमता होती है। आज यहां शाहदरा में केन्‍द्रीय विद्यालय के नये भवन के शिलान्‍यास समारोह में इस बात का उल्‍लेख करते हुए केन्‍द्रीय मानव संसाधन विकास मंत्री श्री प्रकाश जावड़ेकर ने प्राथमिकता के आधार पर देशभर में विद्यार्थियों को दी जाने वाली शिक्षा को बेहतर करने के साथ-साथ गुणवत्‍तापूर्ण शिक्षा मुहैया कराने की जरूरत पर विशेष बल दिया। उन्‍होंने कहा कि केन्‍द्रीय विद्यालय उच्‍च गुणवत्‍ता वाली शिक्षा के पर्याय माने जाते हैं , क्‍योंकि अभिभावकों का यही सपना होता है कि उनके बच्‍चों को अच्‍छी शिक्षा मिले। उन्‍होंने कहा कि शिक्षा के अलावा खेलकूद से जुड़ी गतिविधियां भी शिक्षा का एक महत्‍वपूर्ण पहलू है , क्‍योंकि खेलकूद के दौरान कड़ी मेहनत करने और पसीना बहाने के बाद विद्यार्थियों में खेलों के जरिये सामूहिक भावना पनपती है। श्री जावड़ेकर ने कहा कि मैदान पर पसीना बहाने से ही बेहतर विद्यार्थी उभर कर सामने आते हैं। मं‍त्री महादेय ने कहा कि महानगरों के साथ-साथ अन्‍य जगहों पर भी जमीन की भारी कमी को देखते हुए सरकार ने देश में नये केन्‍द्रीय विद्यालयों के निर्माण के लिए भूमि की आवश्‍यकता संबंधी मानकों में ढील देने का निर्णय लिया है। मंत्री महोदय ने कहा कि 6 महानगरों में इसके लिए भूमि संबंधी आवश्‍यकता को मौजूदा 4 एकड़ से घटाकर अब 2.5 एकड़ और देशभर में अन्‍य स्‍थानों पर इसके लिए भूमि की आवश्‍यकता को मौजूदा 8 एकड़ से घटाकर 5 एकड़ कर दिया गया है।


    श्री जावड़ेकर ने कहा कि दाखिले के लिए बेहतर अवसर मुहैया कराने के उद्देश्‍य से फॉर्म भरने की प्रक्रिया को इसी सत्र से ऑनलाइन कर दिया गया है , ताकि लोगों को केन्‍द्रीय विद्यालयों में अपने बच्‍चों के दाखिले के लिए यहां-वहां भटकना न पड़े। उन्‍होंने कहा कि इस संबंध में केन्‍द्रीय विद्यालय संगठन की वेबसाइट पर एक लिंक उपलब्‍ध कराया गया है।


    श्री जावड़ेकर ने कहा कि शिक्षकों की भारी कमी को ध्‍यान में रखते हुए केन्‍द्रीय विद्यालय संगठन ने 6 ,000 से भी ज्‍यादा शिक्षकों की भर्ती प्रक्रिया भी शुरू कर दी है। उन्‍होंने कहा कि इसे जल्‍द ही अधिसूचित किया जाएगा।


    इस समारोह को श्री मनोज तिवारी ने भी संबोधित किया , जो उत्तर-पूर्वी दिल्ली से वर्तमान लोकसभा सांसद हैं। श्री तिवारी ने दिल्‍ली के शाहदरा जिले में प्रथम केन्‍द्रीय विद्यालय के निर्माण कार्य को मंजूरी देने के लिए श्री प्रकाश जावड़ेकर का आभार व्‍यक्‍त किया। उन्‍होंने कहा कि श्री प्रकाश जावड़ेकर प्रथम केन्‍द्रीय मानव संसाधन विकास मंत्री हैं , जिन्‍होंने इस क्षेत्र का दौरा किया है।


    ****


    वीके/आरआरएस/जीआरएस- 512

    
    
    (Release ID: 1483283) Visitor Counter : 6