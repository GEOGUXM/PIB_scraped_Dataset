      विद्युत मंत्रालय

      विद्युत और नवीन एवं नवीकरणीय ऊर्जा मंत्रालयों से संबद्ध सलाहकार समिति की बैठक का आयोजन
      Posted On: 08 FEB 2017 5:42PM by PIB Delhi


    विद्युत और नवीन एवं नवीकरणीय ऊर्जा मंत्रालयों से संबद्ध सलाहकार समिति की बैठक कल शाम विद्युत , कोयला , नवीन और नवीकरणीय ऊर्जा तथा खान राज्‍य मंत्री (स्‍वतंत्र प्रभार) श्री पीयूष गोयल की अध्‍यक्षता में आयोजित की गई। समिति ने एनएचपीसी और लघु जल विद्युत विकास कार्यक्रम की समीक्षा की। सलाहकार समिति की बैठक की शुरूआत एनएचपीसी के अध्‍यक्ष और प्रबंध निदेशक श्री के.एम. सिंह के प्रेज़न्टेशन से हुई । जिसमें 1975 से लेकर एनएचपीसी के विकास , 2008 में मिनी रत्‍न के दर्जे की प्राप्ति , 2009 में एनएसई और बीएसई में सूचीबद्ध होने और वित्‍तीय मापदंडों का प्रदर्शन , भविष्‍य की चुनौतियां और आगे की राह के बारे में जानकारी दी गई।


    सभी सदस्‍यों ने सरकार और विद्युत मंत्रालय की सभी के लिए चौबीसों घंटे विद्युत की आपूर्ति सुनि‍श्चित करने के प्रयासों तथा इस मिशन में सार्वजनिक क्षेत्र उपक्रम एनएचपीसी लिमिटेड के लाभ अर्जित करने में निभाई गई भूमिका की सराहना की। सदस्‍यों ने पोर्टफोलियो में विविधता लाने के लिए किये गये प्रयासों के रूप में एनएचपीसी द्वारा स्‍थापित की जाने वाली ताप और सौर विद्युत परियोजनाओं की निपुणता और व्‍यवहार्यता में और सुधार लाने के लिए बहुमूल्‍य सुझाव दिए। कुछ सदस्‍यों ने विद्युत वितरण अवसंरचना की गुणवत्‍ता सुधारने और गुणवत्‍ता की निगरानी करने तथा जमीनी स्‍तर पर जवाबदेही तय करने की जरूरत पर जोर दिया , ताकि भ्रष्‍टाचार को रोका जा सके और लाभार्थियों को अधिकतम लाभ मिले।


    सलाहकार समिति के सदस्‍यों द्वारा दिये गये सुझावों और प्रश्‍नों के बारे में श्री पीयूष गोयल ने विद्युत मंत्रालय के अधिकारियों को राज्‍य सरकारों को स्‍वीकृत और वितरित धन का विवरण और परियोजना लागू करने की स्थिति की जानकारी सलाहकार समि‍ति के सदस्‍यों को उपलब्‍ध कराने का निर्देश दिया। इससे राज्‍यों की ओर से जवाबदेही तय करने में मदद मिलेगी। श्री गोयल ने सदस्‍यों को आश्‍वासन दिया कि उनके बहुमूल्‍य सुझावों को मंत्रालय और एनएचपीसी स्‍वीकार करेगा।


    बैठक के दूसरे भाग में नवीन और नवीकरणीय ऊर्जा मंत्रालय के अधीन देश में लघु जल विद्युत विकास कार्यक्रम के बारे में प्रेज़न्टेशन दिया गया , जिसमें देश में एसएचपी वि कास के लिए नवीन और नवीकरणीय ऊर्जा मंत्रालय द्वारा किये गये प्रयासों का विवरण दिया गया। इन प्रयासों में विभिन्‍न प्रौद्योगिकियों और प्रक्रिया पहलुओं के बारे में दिशा-निर्देश तथा मैनुअल जारी करना , एएचईसी रूड़की में अनुसंधान प्रयोगशाला स्‍थापित करना , प्रशिक्षण कार्यक्रम और कार्यशालाएं आयोजित करना , राज्‍यों के साथ बातचीत करना तथा वित्‍तीय प्रोत्‍साहन देना आदि शामिल है।


    इस बैठक में लोकसभा से श्री अनुराग सिंह ठाकुर , श्री जुगल किशोर शर्मा , श्री नारायण भाई कछाडि़या , श्री सतीश चंद्र दुबे , श्री सुशील कुमार सिंह , श्री उदय प्रताप सिंह , श्री राजेश पाण्डेय , श्री राजेश रंजन और राज्यसभा से श्री लाल सिंह वडोडिया और श्री महेश पोद्दार ने भाग लिया। विद्युत सचिव , श्रीपी.के. पुजारी , एनएचपीसी के अध्यक्ष और प्रबंध निदेशक तथा अन्‍य निदेशक तथा नवीन एवं नवीकरणीय ऊर्जा मंत्रालय के वरिष्ठ अधिकारी भी इस बैठक में उपस्थित थे।


    *****


    वीके/आईपीएस/वाईबी-338

    
    
    (Release ID: 1482192) Visitor Counter : 5