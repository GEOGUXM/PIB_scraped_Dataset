      संचार एवं सूचना प्रौद्योगिकी मंत्रालय

      भारत से दूरसंचार निर्यात पर होगा आसियान-भारत डिजिटल साझेदारी का फोकस
      Posted On: 19 FEB 2017 5:39PM by PIB Delhi


    
    
    
    आसियान-भारत संबंधों के 25वें वर्ष का समारोह मनाने के लिए टीईपीसी (दूरसंचार उपकरण एवं सेवा निर्यात संवर्धन परिषद) 20 फरवरी, 2017 को नई दिल्‍ली में आसियान देशों और भारत के दूरसंचार मंत्रियों के बीच एक अंत:मंत्रिस्‍तरीय बैठक का आयोजन कर रही है। भारत के संचार राज्‍य मंत्री (स्‍वतंत्र प्रभार) श्री मनोज सिन्‍हा बांग्‍लादेश, कंबोडिया, लाओस पीडीआर, इंडोनेशिया एवं भूटान के दूरसंचार मंत्रियों, सरकार के वरिष्‍ठ अधिकारियों एवं उद्योगपतियों के साथ भारतीय प्रतिनिधिमंडल से विचार-विमर्श का नेतृत्‍व करेंगे।
    
    भारत सरकार ने भारत और आसियान क्षेत्र के बीच डिजिटल कनेक्टिविटी को सक्षम बनाने में आसियान देशों के साथ साझेदारी करने और आसियान देशों के भीतर भी ब्राडबैंड को सक्षम बनाने के प्रति गहरी दिलचस्‍पी दिखाई है। ये डिजिटल कनेक्टिविटी परियोजनाएं रणनीतिक महत्‍व की हैं और इनका भारत और आसियाना के बीच अर्थव्‍यवस्‍था एवं सहयोग पर एक रूपांतरकारी प्रभाव पड़ सकता है। भारत में ऐसी परियोजनाओं के लिए वित्‍तीय एवं प्रौद्योगिकीय समर्थन उपलब्‍ध कराने की प्रतिबद्धता की है, जिनमें हाई स्‍पीड फाइबर ऑप्टिक नेटवर्क, डिजिटल ग्राम, ग्रामीण ब्रॉडबैंड, नेशनल नॉलेज नेटवर्क, सिक्‍योर्ड कम्‍युनिकेशन नेटवर्क एवं दूरसंचार प्रशिक्षण तथा कौशल विकास शामिल हैं।
    
    भारतीय कंपनियों ने विश्‍व स्‍तरीय उत्‍पादों एवं समाधानों का सृजन किया है, जो न केवल सर्वोच्‍च गुणवत्‍ता वाली हैं, बल्कि काफी लागत-प्रतिस्‍पर्धी भी हैं। ये कंपनियां आसियान क्षेत्र में अपने उत्‍पादों को निर्यात करने की इच्‍छुक हैं, जहां भारत जैसी ही आवश्‍यकताएं विद्यमान हैं।
    
    टीईपीसी, सरकार के सहयोग से नई दिल्‍ली के सांगरिला होटल इरोस में 21-22 फरवरी, 2017 को अपने प्रमुख समारोह ‘भारतीय दूरसंचार 2017: एक विशिष्‍ट अंतर्राष्‍ट्रीय व्‍यवसाय प्रदर्शनी’ का आयोजन कर रही है। समारोह में 30 से अधिक देशों के 100 से अधिक उच्‍चस्‍तरीय आईसीटी उद्योग शिष्‍टमंडल भाग लेंगे। इस प्रदर्शनी का मुख्‍य उद्देश्‍य एसएमई एवं स्‍टार्ट-अप्‍स समेत भारतीय दूरसंचार निर्यातकों को विदेशों के योग्‍य खरीदारों की आवश्‍यकताओं की पूर्ति के लिए अवसर प्रदान करना है। इस प्रदर्शनी में विभिन्‍न देशों के खरीदारों और भारतीय निर्यातकों को एक-दूसरे से मिलने का अवसर उपलब्‍ध कराया जाएगा, जो उन्‍हें उनके उत्‍पादों एवं प्रौद्योगिकी समाधानों के बारे में अवगत कराएगा।
    
    *****
    
    
    
    वीके/एसकेजे/वाईबी-456

    
    
    (Release ID: 1483021) Visitor Counter : 8