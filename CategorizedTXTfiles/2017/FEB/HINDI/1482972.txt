      पूर्वोत्‍तर क्षेत्र विकास मंत्रालय

      नगालैंड के छात्रों के एक समूह ने डॉ. जितेंद्र सिंह से भेंट की
      Posted On: 17 FEB 2017 6:27PM by PIB Delhi


    
    
    नगालैंड के छात्रों के एक समूह ने आज यहां पूर्वोत्‍तर विकास राज्‍य मंत्री (स्‍वतंत्र प्रभार), प्रधानमंत्री कार्यालय में राज्‍य मंत्री, कार्मिक, लोक शिकायत एवं पेंशन, परमाणु ऊर्जा एवं अंतरिक्ष राज्‍य मंत्री डॉ. जितेंद्र सिंह से भेंट की। ये छात्र राष्‍ट्रीय एकता भ्रमण पर मेदजीफेमा (नगालैंड) से दिल्‍ली और जयपुर की यात्रा पर हैं। इस यात्रा का आयोजन 41 असम राइफल्‍स ने किया है। सभी मेजदीफेमा, नगालैंड के कृषि विज्ञान एवं ग्रामीण विकास विद्यालय के छात्र हैं।
    
    बातचीत के दौरान छात्रों ने कहा कि वे नगालैंड में शांति का आह्वान करते हैं, क्‍योंकि पिछले कुछ दिनों से राज्‍य में कर्फ्यू के हालात बने हुए हैं। अपनी दिल्‍ली यात्रा के दौरान भी वे शांति का संदेश लेकर आए हैं। उन्‍होंने राष्‍ट्रीय राजधानी के दौरे पर आकर प्रसन्‍नता व्‍यक्‍त की और मंत्री महोदय के साथ बातचीत के दौरान हुए अनुभवों को साझा किया।
    
    मुलाकात के दौरान डॉ. जितेंद्र सिंह ने कहा कि किसी भी स्‍थान में हर तरह के विकास के लिए शांति का होना अनिवार्य है। उन्‍होंने कहा कि वे नगालैंड के हालात पर छात्रों द्वारा व्‍यक्‍त की चिंताओं में बराबर के शरीक हैं। डॉ. जितेंद्र सिंह ने कहा कि हर प्रकार की अशांति की वजह से समाज में सबसे अधिक प्रभावित युवा वर्ग होता है। उन्‍होंने कहा कि युवाओं का हित शांति में ही निहित है।
    
    डॉ. जितेंद्र सिंह ने छात्रों को उनके भावी प्रयासों के लिए शुभकामनाएं दीं। उन्होंने छात्रों से कहा कि वे दिल्‍ली व जयपुर के प्रवास के दौरान भारत की सांस्‍कृतिक विविधता का जायजा लें और वापस जाकर अपने अनुभवों को साझा करें।
    
    राष्‍ट्रीय एकता भ्रमण का उद्देश्‍य पूर्वोत्‍तर के छात्रों को भारत से परिचित कराना है और भारत की संस्‍कृति तथा परंपरा की जानकारी देना है। छात्रों ने अक्षरधाम मंदिर, कुतुब मीनार, हौज खास गांव और दिल्‍ली हाट का दौरा किया। जयपुर रवाना होने से पहले उन्‍होंने इंडिया गेट, लाल किला और दिल्‍ली के अन्‍य स्‍थानों को भी देखा।
    ***

    

    
    वीके/एकेपी/एसकेपी-444

    
    
    (Release ID: 1482972) Visitor Counter : 4