      वित्‍त मंत्रालय

      2017 तक कालाजार और फिलारियासिस, 2018 तक कुष्‍ठ तथा 2020 तक खसरा समाप्‍त करने के लिए कार्य योजना
      
      झारखंड और गुजरात में दो नये अखिल भारतीय आयुर्विज्ञान संस्‍थान स्‍थापित किये जाएंगे
      
      औषधियों की उचित मूल्‍यों पर उपलब्‍धता सुनिश्चित करने के लिए औषधि और सौन्‍दर्य प्रसाधन नियमावली में संशोधन किया जाएगा

      Posted On: 01 FEB 2017 1:58PM by PIB Delhi
      
      

    केन्‍द्रीय वित्‍त एवं कॉरपोरेट मामलों के मंत्री श्री अरूण जेटली ने आज संसद में वर्ष 2017-18 का आम बजट पेश करते हुए बताया कि सरकार ने 2017 तक कालाजार और फिलारियासिस, 2018 तक कुष्‍ठ तथा 2020 तक खसरा समाप्‍त करने के लिए कार्य योजना तैयार की है। 2025 तक तपेदिक को भी समाप्‍त करने का लक्ष्‍य रखा गया है। इसी प्रकार नवजात शिशु मृत्‍यु दर (आईएमआर) जो 2014 में 39 था, उसे घटाकर 2019 तक 28 करने तथा मातृ मृत्‍यु दर (एमएमआर) जो 2011-13 में 167 था, उसे 2018-20 तक 100 करने के लिए भी कार्य योजना बनाई गई है। 1.5 लाख स्‍वास्‍थ्‍य उप-केन्‍द्रों को स्‍वास्‍थ्‍य और तंदुरूस्‍ती केन्‍द्रों में परिवर्तित किया जाएगा।


    श्री जेटली ने अपने बजट भाषण में कहा द्वितीयक और तृतीयक स्‍तरों की देखभाल को मजबूत करने के लिए विशेषज्ञ डॉक्‍टरों की पर्याप्‍त उपलब्‍धता सुनिश्चित करने की जरूरत है, इसलिये हमने प्रति वर्ष 5,000 अतिरिक्‍त स्‍नातकोत्‍तर सीटें सृजित करने का निर्णय लिया गया है। इसके अलावा बड़े जिला अस्‍पतालों में डीएनबी पाठ्यक्रम शुरू करने, चुनिंदा ईएसआई और नगर निगमों के अस्‍पतालों में स्‍नातकोत्‍तर शिक्षा को मजबूत करने तथा प्रख्‍यात निजी अस्‍पतालों को डीएनबी पाठ्यक्रम शुरू करने के लिए प्रोत्‍साहित करने के कदम उठाये जाएंगे। सरकार देश में चिकित्‍सा शिक्षा और प्रैक्टिस के विनियामक ढ़ांचे में संरचनात्‍मक परिवर्तन के लिए आवश्‍यक कदम उठाने के लिए भी प्रतिबद्ध है।


    झारखंड और गुजरात में दो नये अखिल भारतीय आयुर्विज्ञान संस्‍थान स्‍थापित किये जाएंगे। बजट में उचित मूल्‍यों पर औषधि की उपलब्‍धता और जनेरिक औषधियों को बढ़ावा देने के लिए औषधि और सौन्‍दर्य प्रसाधन नियमावली में संशोधन करने का प्रस्‍ताव किया गया है। चिकित्‍सा उपकरणों को विनियमित करने के लिए नई नियमावली तैयार की जाएगी। ये नियम अंतर्राष्‍ट्रीय नियमों के अनुसार होंगे और इस क्षेत्र में निवेश को आकर्षित करेंगे। इससे इन उपकरणों की लागत कम हो जाएगी।


    वि.लक्ष्‍मी/सुविधा/जितेन्‍द्र/अमित/इन्‍द्रपाल/मनीषा/रंजन/प्रवीन/सुनील/राजीव/सागर/महेश/हरेन्‍द्र/गीता/लोकेश-11

    
    
    (Release ID: 1485373) Visitor Counter : 22