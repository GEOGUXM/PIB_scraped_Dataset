      आवास एवं शहरी कार्य मंत्रालय

      आम बजट 2017-18 ने घर खरीदने वालों को राजा बना दिया : श्री एम. वेंकैया नायडू
      
      
      किफायती आवास क्षेत्र को अवसंरचना क्षेत्र का दर्जा मिलने से निवेश प्रवाह बढ़ेगा, कर्ज जोखिम में कमी आएगी
      
      सामाजिक न्‍याय एवं समानता सुनिश्चित करने के लिए किफायती आवास क्षेत्र को बढ़ावा : श्री एम. वेंकैया नायडू
      
      श्री एम. वेंकैया नायडू ने जोर देकर कहा, 18 लाख रुपये प्रति वर्ष तक की आय वाले लोगों को सरकार की सहायता मिलने से फिर से लौटेगा हाउसिंग बूम

      Posted On: 02 FEB 2017 8:50PM by PIB Delhi

    
    
    केंद्रीय आवास एवं शहरी गरीबी उन्‍मूलन मंत्री श्री एम. वेंकैया नायडू ने कहा है कि आम बजट 2017-18 ने किफायती आवास क्षेत्र को विभिन्‍न प्रकार की छूट और रियायत देने के जरिये डेवेलपरों को प्रोत्‍साहित और निवेश को उत्‍प्रेरित किया है और घर खरीदने वालों को राजा बना दिया है। उन्‍होंने मीडिया को संबोधित करते हुए बजट में आवास क्षेत्र पर दिए गए जोर और इसके जरिये खरीदारों को अपना खुद का घर खरीदने के लिए बढ़े हुए विकल्‍पों के द्वारा इसके निहितार्थों की चर्चा की।
    
    श्री नायडू ने कहा कि बजट में किफायती आवास क्षेत्र पर दिए गए जोर से सरकार की इसके समावेशी विकास दृष्टिकोण के तहत सामाजिक न्‍याय एवं समानता सुनिश्चित करने की प्रतिबद्धता का संकेत मिलता है।
    
    श्री नायडू ने जोर देकर कहा कि किफायती आवास क्षेत्र को अवसंरचना क्षेत्र का दर्जा दिए जाने से इस ओर निवेश प्रवाह बढ़ेगा, कर्ज जोखिम में कमी आएगी और कर्मचारी भविष्‍य निधि संगठन और बीमा कंपनियों जैसे सार्वजनिक क्षेत्र के बड़े निवेशक अब आवास क्षेत्र में निवेश करेंगे।
    
    उन्‍होंने कहा कि कमजोर, निम्‍न तथा मध्‍य आय वाले लोगों को सरकार द्वारा विभिन्‍न प्रकार की सहायता मिलने से मांग एवं आपूर्ति दोनों में ही सुधार होगा और हाउसिंग बूम फिर से लौट आएगा।
    *****

    वि.कासोटिया/एसकेजे-302

    
    
    (Release ID: 1481670) Visitor Counter : 5