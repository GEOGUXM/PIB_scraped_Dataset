      भारी उद्योग एवं लोक उद्यम मंत्रालय

      श्री अनंत गीते ने निर्यात पुरस्‍कार प्रदान किये और कहा कि ‘मेक इन इंडिया’ अभियान में निर्यात महत्‍वपूर्ण भूमिका निभा सकता है
      Posted On: 09 FEB 2017 6:03PM by PIB Delhi


    
    

    केन्‍द्रीय भारी उद्योग एवं सार्वजनिक उद्यम मंत्री श्री अनंत गीते ने आज नई दिल्‍ली स्थित विज्ञान भवन में आयो‍जित एक कार्यक्रम में वर्ष 2014-15 के लिए निर्यात पुरस्‍कार प्रदान किये। यह कार्यक्रम केपेक्‍सि‍ल (भारतीय रसायन एवं संबद्ध निर्यात संवर्धन परिषद) द्वारा आयोजित किया गया, जो एक गैर लाभकारी संगठन है और जिसकी स्‍थापना भारत सरकार के वाणिज्‍य मंत्रालय द्वारा वर्ष 1958 में भारत से रसायन एवं संबद्ध उत्‍पादों के निर्यात को बढ़ावा देने के लिए की गई थी।


    इस अवसर पर श्री गीते ने निर्यात व्‍यवसाय के विभिन्‍न खण्‍डों में उल्‍लेखनीय प्रदर्शन करने वालों की पहचान करने एवं उन्‍हें मान्‍यता प्रदान करने के उद्देश्‍य के साथ इन पुरस्‍कारों की शुरुआत करने की पहल किये जाने के मद्देनजर केपेक्सिल की सराहना की। मंत्री महोदय ने कहा कि निर्यात संवर्धन मेक इन इंडिया अभियान में महत्‍वपूर्ण भूमिका निभा सकता है।


    केपेक्‍सि‍ल निर्यातकों के हित में विभिन्‍न मसले सरकार के समक्ष उठाती रही है और उसका मुख्‍य उद्देश्‍य अपने निर्यातक सदस्‍यों को निर्यात सहायता मुहैया कराने पर फोकस करना है। केपेक्सिल विश्‍व भर में सभी प्रमुख एवं विकासशील देशों में व्‍यापार प्रतिनिधिमंडल भेजती है और प्रदर्शनियों एवं मेलों के जरिये पूरी दुनिया में भारतीय निर्यात का बखूबी प्रदर्शन करती है।


    केपेक्सिल के अध्‍यक्ष श्री रमेश के. मित्तल, भारत सरकार के वाणिज्‍य विभाग के वाणिज्‍य एवं उद्योग मंत्रालय में अपर सचिव एवं वित्तीय सलाहकार श्री जे. के. डाडू और लोकसभा सांसद श्री हरि नारायण राजभर ने भी इस कार्यक्रम में उपस्थित लोगों को संबोधित किया।


    *****


    वीके/आरआरएस - 348


    
    

    
    (Release ID: 1482372) Visitor Counter : 6