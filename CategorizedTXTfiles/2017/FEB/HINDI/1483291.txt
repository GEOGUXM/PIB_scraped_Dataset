      पूर्वोत्‍तर क्षेत्र विकास मंत्रालय

      तेजपुर विश्वविद्यालय के साथ मिलकर पूर्वोत्तर क्षेत्र विकास मंत्रालय पूर्वोत्तर में उद्यमशीलता को प्रोत्साहित करेगा
      Posted On: 23 FEB 2017 6:35PM by PIB Delhi


    तेजपुर विश्वविद्यालय के व्यवसायिक प्रशासन विभाग और पूर्वोत्तर वित्त निगम लिमिटेड (एनईडीएफआई) के साथ मिलकर पूर्वोत्तर क्षेत्र विकास मंत्रालय (डोनर) संयुक्त रूप से पूर्वोत्तर क्षेत्र में उद्यमिता को बढ़ावा देने के लिए एक बिजनेस आइडिया चैलेंज का आयोजन करेगा। वार्षिक उद्योग जगत – शिक्षाविद इंटरफेस कार्यक्रम “सम्पर्क” पहली बार पूर्वोत्तर मंत्रालय के इस कार्यक्रम में सहभागिता करेगा और इस क्षेत्र में उद्यमशीलता की भावना को मजबूत करेगा।


    इस कार्यक्रम का आयोजन 3 मार्च, 2017 को किया जाएगा और यह श्रृंखला का 17वां संस्करण होगा। कार्यक्रम के एक भाग के रूप में छात्रों को उद्यमशीलता के प्रति प्रोत्साहित करने के लिए एक पायनियरिंग बिजनेस आइडिया चैलेंज 2017 का भी आयोजन किया जाएगा। एक बिजनेस आइडिया के साथ प्रतियोगिता में पूर्वोत्तर क्षेत्र का कोई भी छात्र भाग ले सकता है। इस प्रतियोगिता के विजेता के पास न केवल पुरस्कार जीतने का मौका रहेगा बल्कि संभावित वित्त पोषण के लिए आर्थिक सहायता करने वाली एजेंसियों के सामने अपने विचारों को भी पेश करने का मौका मिलेगा। पहले पुरस्कार के रूप में 20 हजार रुपये, द्वितीय पुरस्कार के रूप में 15 हजार रूपये तथा तृतीय पुरस्कार के रूप में 10 हजार रूपये दिए जायेंगे। प्रतियोगिता 26 फरवरी, 2017 तक खुली हुई है और इससे संबंधित जानकारी तेजपुर विश्वविद्यालय की वेबसाइट तथा dare2compete.com पर उपलब्ध हैं।


    विश्वविद्यालय परिसर में एक पूर्वोवलोकन प्रेस कांफ्रेस को संबोधित करते हुए “संपर्क 2017” के संकाय समन्वयक प्रो. सुभरंगशू शेखर सरकार ने केंद्रीय पूर्वोत्तर विकास क्षेत्र मंत्रालय के प्रयासों की सराहना करते हुए कहा कि मंत्रालय पूर्वोत्तर क्षेत्र में उद्यमशीलता को बढ़ावा देने के लिए गंभीर है। उन्होंने कहा कि इस क्षेत्र के प्राकृतिक संसाधनों पर आधारित उद्यमिता विकास के लिए यह कार्यक्रम जागरूकता पैदा करने के साथ युवाओं को एक मंच प्रदान प्रदान करेगा।


    “संपर्क 2017” में छात्रों को प्रेरित करने के लिए विभिन्न सत्रों का आयोजन किया जाएगा जिसे उद्यमियों और प्रमुख स्टार्टअप्स द्वारा संबोधित किया जाएगा। ‘एक्ट इस्ट पोलिसी’ भी इस कार्यक्रम का एक हिस्सा होगा। यहां एक विशेष बातचीत सत्र का भी आयोजन किया जाएगा। यहां पर पूर्वोत्तर क्षेत्र में आर्थिक सहायता प्रदान करने वाली एजेंसियों के प्रमुख भावी उद्यमियों और स्टार्टअप्स के विभिन्न सवालों के भी जवाब दिये जायेंगे।


    केंद्रीय पूर्वोत्तर क्षेत्र विकास मंत्रालय के सचिव श्री नवीन वर्मा मुख्य अतिथि होंगे। पूर्वोत्तर क्षेत्र विकास मंत्रालय के संयुक्त सचिव श्री एस. एन. प्रधान, पूर्वोत्तर विकास वित्त निगम लिमिटेड के अध्यक्ष और प्रबंध निदेशक श्री बी. पॉल इस कार्यक्रम के प्रमुख गणमान्य व्यक्ति होंगे। कार्यक्रम के उद्घाटन सत्र की अध्यक्षता तेजपुर विश्वविद्यालय के वाइस चांसलर प्रो. मिहिर कांति चौधरी करेंगे।


    ***


    वीके/केजे/सीएस-515

    
    
    (Release ID: 1483291) Visitor Counter : 6