      सामाजिक न्‍याय एवं अधिकारिता मंत्रालय

      श्री थावरचंद गहलोत ने चीन में आयोजित ग्लोबल आईटी चैलेंज 2016 में भारत का प्रतिनिधित्व करने वाले दिव्यांग युवाओं को सम्मानित किया
      Posted On: 22 FEB 2017 1:08PM by PIB Delhi


    सामाजिक न्याय और अधिकारिता मंत्री श्री थावरचंद गहलोत ने 21 से 25 नवंबर, 2016 को यांग्झू, चीन में आयोजित ग्लोबल आईटी चैलेंज (जीआईटीसी) 2016 में भारत का प्रतिनिधित्व करने वाले दिव्यांग युवाओं को आज यहां सम्मानित किया। उन्होंने इन युवाओं को इस दिव्यांग कार्यक्रम के लिए तैयार करने के मंत्रालय के प्रयास में मदद करने के लिए एनआईटी, कुरूक्षेत्र औऱ अमर ज्योति चैरिटेबल ट्रस्ट, नई दिल्ली के शिक्षकों का भी सम्मानित किया। उन्होंने सभी युवाओं को उनके भविष्य की सफलता के लिए शुभकामनाएं दीं।


    
    टीम ने कुल पांच पुरस्कार- व्यक्तिगत श्रेणी में चार और समूह श्रेणी में एक पुरस्कार प्राप्त किया। इस वैश्विक कार्यक्रम में भारत चीन और कोरिया के बाद तीसरे स्थान पर रहा। इसमें एशिया प्रशान्त क्षेत्र के 16 देशों के 270 प्रतिभागी शामिल हुए थे। भारत ने जकार्ता, इंडोनेशिया में आयोजित जीआईटीसी-2015 में भी 2 पुरस्कार जीते थे।


    
    इन दिव्यांग युवाओं का चयन जुलाई 2016 में राष्ट्रीय प्रौद्योगिकी संस्थान (एनआईटी), कुरूक्षेत्र के सहयोग से विभाग द्वारा आयोजित राष्ट्रीय स्तर की आईटी प्रतिस्पर्धा के आधार पर किया गया था।

    

    ***


    
    वीके/एमके/डीए– 509

    
    
    (Release ID: 1483258) Visitor Counter : 5