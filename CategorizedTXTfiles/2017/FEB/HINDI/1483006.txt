      गृह मंत्रालय

      श्री किरण रिजिजू ने एनआईडीएम की आधारिशला रखी
      Posted On: 17 FEB 2017 1:47PM by PIB Delhi


    

    एनआईडीएम राष्‍ट्रीय महत्‍व का एक संस्‍थान है: गृह राज्‍य मंत्री


    केंद्रीय गृह राज्‍य मंत्री श्री किरण रिजिजू ने आज यहां राष्‍ट्रीय आपदा प्रबंधन संस्‍थान एनआईडीएम की आधारिशला रखी।


    श्री किरण रिजिजू ने कहा कि भारत एक विशाल देश है और विश्‍व भारत से आपदाओं के निपटान में एक नेतृत्‍वपूर्ण भूमिका निभाने की उम्‍मीद करता है। मंत्री महोदय ने कहा कि एनआईडीएम को 2003 में मान्‍यता मिली तथा 2005 में वैधानिक दर्जा प्राप्‍त हुआ और अब प्राकृतिक आपदाओं के प्रति भारत की संवेदनशीलताओं के बाद एनआईडीएम की भूमिका और अधिक महत्‍वपूर्ण हो गई है। उन्‍होंने कहा कि अपनी कड़ी मेहनत की बदौलत एनआईडीएम ने एक लंबी दूरी तय की है और उन्‍होंने यह भी उम्‍मीद जताई कि एनआईडीएम भविष्‍य में नई ऊंचाइयों तक पहुंचेगा। उन्‍होंने कहा कि एनआईडीएम की आधारशिला रखा जाना केवल एक आरंभ है। श्री रिजिजू ने कहा कि एनआईडीएम राष्‍ट्रीय महत्‍व का एक संस्‍थान है। उन्‍होंने भरोसा दिलाया कि गृह मंत्रालय क्षमता निर्माण को और आगे बढ़ाने के लिए एनआईडीएम को सभी प्रकार समर्थन उपलब्‍ध कराएगा।


    इस अवसर पर बोलते हुए एनआईडीएम के सदस्‍य सचिव श्री आर.के.जैन ने कहा कि कोई भी संस्‍थान अपना सर्वश्रेष्‍ठ योगदान दे, इसके लिए आवश्‍यक है कि उसका स्‍वयं का भवन हो। उन्‍होंने कहा कि इससे कर्मचारियों एवं अधिकारियों के मनोबल में और भी बढ़ोतरी होगी। श्री आर.के. जैन ने कहा कि राष्‍ट्रीय आपदा अनुक्रिया बल (एनडीआरएफ), राष्‍ट्रीय आपदा प्रबंधन प्राधिकरण (एनडीएमए) और एनआईडीएम आपदा के क्षेत्र में एक टीम की तरह काम करते हैं। उन्‍होंने इसके साथ-साथ समुदाय की भागीदारी पर भी जोर दिया। उन्‍होंने सुझाव दिया कि एनआईडीएम को समुदायों के प्रशिक्षण एवं क्षमता निर्माण पर ध्‍यान केंद्रित करना चाहिए और इसकी पहुंच को बढ़ाने के लिए अन्‍य एजेंसियों (निजी एवं सरकारी) के साथ साझीदारी भी करनी चाहिए।


    इस अवसर पर केंद्रीय गृह मंत्रालय, एनआईडीएम, एनडीएमए एवं एनबीसीसी (इंडिया) लिमिटेड के वरिष्‍ठ अधिकारी भी उपस्थित थे।

    ***


    वीके/एसकेजे/एनआर-450

    
    
    (Release ID: 1483006) Visitor Counter : 6