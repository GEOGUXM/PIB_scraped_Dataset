      रेल मंत्रालय

      रेल मंत्रालय 8 नई ओवर हैड निरीक्षण और रखरखाव कारों की खरीदारी करेगा
      Posted On: 15 FEB 2017 6:47PM by PIB Delhi


    
    
    रेल परिचालन को सुरक्षित बनाने के कार्य को सुनिश्चित करने के लिए आधुनिकीकरण के उद्देश्‍य से भारतीय रेलवे ने विद्युत ओवर हैड उपकरणों की जांच तथा रेलवे नेटवर्क के निरीक्षण और मरम्‍मत के लिए 8 पहियों वाले डीजल इलेक्ट्रिक ओवर हैड उपकरण (ओएचई) को शामिल करने का निर्णय लिया है। इन ओएचई रखरखाव और निरीक्षण कारों के शामिल होने से भारतीय रेलवे में ओएचई उपकरणों की विश्वसनीयता और सुरक्षा में बढ़ोतरी हो जाएगी।
    
    रेल मंत्रालय की मुख्‍य अनुसंधान इकाई, अनुसंधान डिजाइन मानक संगठन (आरडीएसओ) ने पहले से ही इन कारों के प्रोटोटाइप के लिए अपनी विशिष्टताओं को अंतिम रूप दे दिया है। पहले चरण में भारतीय रेल ऐसी 8 पहियेदार ओएचई निरीक्षण एवं रखरखाव वाली 45 कारें 25 किलोवॉट एसी पर ब्रॉडगेज विद्युतीकरण वाले मार्गों पर परिचालन के लिए खरीदारी करेंगी। रेल मंत्रालय ने दो फर्मों, मैसर्स भारत अर्थ मूवर्स लिमिटेड, बैंगलोर और मैसर्स फूलतास ट्रांसरेल लिमिटेड पटना, को डिजाइन जमा करने का ठेका दे दिया है।
    
    यह निरीक्षण कार एक स्वचालित वाहन है और इसका न केवल आवधिक निरीक्षण, गश्त और ट्रेक्‍शन ओवरहैड उपकरण (ओएचई) के रखरखाव के लिए बल्कि ब्रेकडाउन स्‍थलों और क्षतिग्रस्त ओएचई के स्‍थलों तक पहुंचने के लिए भी इस्तेमाल किया जाता है। इन वाहनों का विद्युत लोकोमोटिव के पेंटोग्राफ और ओएचई के सम्‍पर्क तार के बीच सुरक्षित संपर्क का पता लगाने के लिए विद्युत करंट क्‍लेक्‍शन परीक्षणों के लिए विशेष रूप से रात के दौरान उपयोग किया जाता है। ये कारें संचालन के लिए ओएचई कार में उपलब्‍ध डीजल अल्‍टरनेटर सैट से तैयार की गई बिजली का उपयोग करती हैं। इन कारों की अधिकतम परिचालन गति 110 किलोमीटर प्रति घंटे है।
    
    डीजल इलेक्ट्रिक टाइप ओएचई कारें अनुसंधान डिजाइन मानक संगठन (आरडीएसओ) के नवीनतम विनिर्देश के अनुसार खरीदी जा रही हैं। इन कारों के डिजाइन फर्मों द्वारा तैयार किये जाएंगे। लेकिन अंतिम मंजूरी आरडीएसओ देगा। आरडीएसओ द्वारा इन वाहनों के डिजाइन को मार्च 2017 तक मंजूरी दिये जाने की संभावना है और प्रोटोटाइप का अनुमोदन नवंबर 2017 तक कर दिया जाएगा। इसके बाद इन ओएचई कारों की आपूर्ति फरवरी 2018 से शुरू हो जाएगी और यह कार्य जून 2019 तक पूरा होने की संभावना है। दूसरे चरण में ऐसे 53 वाहनों की खरीद के लिए निविदा को अंतिम रूप देने का कार्य चल रहा है। इसके लिए अनुबंध जल्‍द ही दे दिये जाएंगे।
    ***

    

    
    वीके/आईपीएस/जीआरएस– 417

    
    
    (Release ID: 1482812) Visitor Counter : 9