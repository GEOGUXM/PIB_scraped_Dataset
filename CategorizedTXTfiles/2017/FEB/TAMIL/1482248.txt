      நிதி அமைச்சகம்

      டிஜிட்டல் பொருளாதாரத்துக்கு பெரிய ஊக்கத்தை நிதிநிலை அறிக்கை அளித்துள்ளது; ரூ. 3 லட்சத்துக்கு மேல் பணமில்லாப் பரிமாற்றம் மேற்கொள்ள உத்தேசம்.
      “பீம்” (BHIM) கைபேசி செயலி, ஆதார் வழி பணப்பட்டுவாடா முறை ஆகியவற்றை மத்திய அரசு தொடங்கவுள்ளது
      2017-18ம் ஆண்டில் ரூ. 2,500 கோடி டிஜிட்டல் வழிப் பரிமாற்றத்தை எட்டுவதற்கு இலக்கு திட்டமிடல்
      டிஜிட்டல் பொருளாதாரத்தை வலுப்படுத்தவும், ஒழுங்குபடுத்தவும் தொடர்ச்சியாக பல நடவடிக்கைகள் உத்தேசிக்கப்பட்டுள்ளன.
      Posted On: 01 FEB 2017 12:09PM by PIB Chennai


    டிஜிட்டல் பொருளாதாரத்துக்கு உத்வேகம் அளிக்கும் முயற்சியாகவும் ஊழல், கறுப்புப் பணத்தை முற்றிலும் ஒழிக்கவும் மத்திய நிதியமைச்சர் திரு. அருண் ஜேட்லி பல அறிவிப்புகளை வெளியிட்டுள்ளார். நாடாளுமன்றத்தில் புதன்கிழமை தாக்கல் செய்த 2017-18ம் ஆண்டு நிதிநிலை அறிக்கையில், “ரூ.3 லட்சத்துக்கு மேல் பணப் பரிமாற்றத்தை ரொக்கமாக மேற்கொள்ள அனுமதி கிடையாது என்று முடிவு செய்யப்பட்டுள்ளது” என்று தெரிவித்தார்.


    கறுப்புப் பணத்தைப் பொறுத்தவரையில், சிறப்புப் புலனாய்வுக் குழுவின் யோசனையை ஏற்று, ரூ.3 லட்சத்துக்கு மேல் பணப் பரிமாற்றத்துக்குத் தடை விதிக்க நிதியமைச்சர் திரு. ஜேட்லி உத்தேசித்துள்ளார். இதற்காக நிதி மசோதா வரும்போது, வருமானவரிச் சட்டத்தில் உரிய திருத்தம் கொண்டுவர உத்தேசிக்கப்பட்டுள்ளதாகவும் கூறினார்.


    2017-18ம் ஆண்டுக்கான பொது நிதிநிலை அறிக்கையைத் தாக்கல் செய்த நிதியமைச்சர், “பீம் கைபேசி செயலி திட்டத்தை ஊக்குவிப்பதற்கா க தனிநபர்களுக்குப் பரிந்துரை போனஸ் திட்டம் ( Referral Bonus Scheme ), வணிகர்களுக்கு பணம் மீளப்பெறல் (Cashback) ஆகிய இரு திட்டங்களை அரசு அறிமுகம் செய்யும்” என்று தெரிவித்தார். “பீம் செயலித் திட்டம்” டிஜிட்டல் பணப் பரிமாற்றத்தை ஊக்குவிப்பதற்காகக் கொண்டுவரப்பட்டது. இது மொபைல் போன் மூலம் டிஜிட்டல் பணப் பரிமாற்றம் மேற்கொள்வதன் ஆற்றலை இது நிரூபிக்கும். “125 லட்சம் பேர் பீம் கைபேசி செயலியைக் கையாள்கிறார்கள்” என்று நிதியமைச்சர் திரு ஜேட்லி தெரிவித்தார்.


    ஆதார் வழி பணம் செலுத்தும் முறை குறித்து அறிவித்த நிதியமைச்சர் திரு. ஜேட்லி, வணிகர்களுக்கான ஆதார் வழி பணம் செலுத்தும் முறை விரைவில் அறிமுகப்படுத்தப்படும். டெபிட் கார்டு, கைபேசி, கைபேசிவழி பணம் செலுத்தும் முறை ( mobile wallets ) இல்லாதவர்களுக்கு இது பெரிதும் உதவும். இதன் கீழ் 2017-18 ம் ஆண்டில் 2,500 கோடி டிஜிட்டல் பணப் பரிமாற்றங்களை எட்ட இலக்கு நிர்ணயிக்கப்பட உள்ளது. யுபிஐ எண், யுஎஸ்எஸ்டி எண், ஆதார் வழி பணம் செலுத்தல், உடனடி பணப்பட்டுவாடா சேவை, டெபிட் கார்டுகள் ஆகியவை மூலம் இந்தப் பணப்பரிமாற்றம் மேற்கொள்ளப்படும். 2017ம் ஆண்டு மார்ச் மாதத்திற்குள் 10 லட்சம் பிஓஎஸ் முனையங்களை கூடுதலாக அறிமுகம் செய்ய வங்கிகள் இலக்கு நிர்ணயித்துள்ளன. அவை 2017ம் ஆண்டு செப்டம்பர் மாதத்தில் ஆதார் அடிப்படையிலான 20 லட்சம் பி.ஓ.எஸ். முனையங்களை அறிமுகம் செய்ய ஊக்குவிக்கப்படும்.


    டிஜிட்டர் பொருளாதாரத்தின் மூலம் நடைமுறையைத் தூய்மைப்படுத்த மத்திய அரசின் உத்தி குறித்து விவரித்த நிதியமைச்சர், “டிஜிட்டல் பொருளாதார நடைமுறையால் நமது பொருளாதாரம் மிகப் பெரிய அளவில் ஒழுங்குபடுத்தப்பட்டு, நிதி முதலீடுகள் வங்கிகள் வழியாக மேற்கொள்ள வகை செய்யப்பட்டுள்ளது. நாட்டில் எளிய கடன்களின் மூலம் தனியார் முதலீட்டை வலுப்படுத்தும் என எதிர்பார்க்கப்படுகிறது. இந்தியா தற்போது மிகப் பெரிய டிஜிட்டல் புரட்சிக்குத் தயாராகி வருகிறது” என்றும் கூறினார்.


    “டிஜிட்டல் பணப் பரிமாற்றத்துக்கு மாறுவது, சாதாரண மக்களுக்குப் பெரிய அளவில் பலன்களைப் பெற்றுத் தரும். நிதிச் சேர்ப்பு முறையை மேம்படுத்த அரசு முன்கூட்டியே எடுக்கும் முயற்சியும் “ ஜன்தன்-ஆதார்-மொபைல்” (JAM) திட்டமும் டிஜிட்டல் பரிமாற்றத்துக்கு முக்கியமான முன்னோடிகளாக அமைந்துள்ளன என்று நிதியமைச்சர் கூறினார்.


    டிஜிட்டல் பரிமாற்றத்தை ஊக்குவிப்பதற்காக நிதியமைச்சர் திரு. ஜேட்லி சிலவற்றை அறிவித்துள்ளார். அதன்படி ரூ. 2 கோடி வரை விற்றுமுதல் கொண்ட சிறு மற்றும் நடுத்தர வரி செலுத்துவோர்க்கான உத்தேச வருமானவரியில் சலுகை கிடைக்கும். தற்போது விற்றுமுதலில் 8 சதவீதமாக உள்ள வருமான வரி, பணப் பரிமாற்றமாக இல்லாத விற்றுமுதலாக இருந்தால், 6 சதவீதமாகக் குறைக்கப்படும். இந்த பலன் நடப்பு ஆண்டிலேயே கடைப்பிடிக்கப்படும் என்றார் நிதியமைச்சர்.


    தள்ளுபடியாக அனுமதிக்கப்படும் பணச் செலவுக்கு வரம்பு விதிக்க நிதியமைச்சர் திட்டமிட்டுள்ளார். இது ரூ. 10 ஆயிரம் வரையிலான வருவாய்க்கும், மூலதனச் செலவுக்கும் பொருந்தும். அது போல், அறக்கட்டளை பெற்றுக் கொள்ளும் ரொக்க நன்கொடைக்கான வரம்பு ரூ.10 ஆயிரம் என்பதிலிருந்து ரூ. 2 ஆயிரமாகக் குறைக்கப்படுகிறது.


    பணமில்லா பரிமாற்றத்தை ஊக்குவிக்க, நிதியமைச்சர் தாக்கல் செய்த நிதிநிலை அறிக்கையில் சிறிய வடிவான பிஓஎஸ் கார்டு (POS card), மைக்ரோ ஏடிஎம் ரீடர், கைரேகைப் பதியும் ஸ்கானர்கள் உள்ளிட்ட சாதனங்கள் மீதான பிசிடி (BCD), கலால்/ சிவி (CV) தீர்வை, எஸ்ஏடி (SAD) ஆகிய வரிகளிலிருந்து விலக்கு அளிக்க உத்தேசித்துள்ளார். மேலும், அத்தகைய கருவிகளை உற்பத்தி செய்வதை ஊக்குவிப்பதற்காக அவற்றை உற்பத்தி செய்யும் சாதனங்கள், உபகரணங்கள் மீதான வரியையும் விலக்க உத்தேசிக்கப்பட்டுள்ளது.


    அத்துடன், டிஜிட்டல் பொருளாதாரத்தை வலுப்படுத்தவும், ஒழுங்குபடுத்தவும் இந்திய ரிசர்வ் வங்கியின் கீழ் கட்டண ஒழுங்குமுறை வாரியத்தை உருவாக்க நிதியமைச்சர் திரு. ஜேட்லி திட்டமிட்டுள்ளார். இது தற்போதுள்ள செலுத்தும் மற்றும் தீர்வு நடைமுறைக்கான ஒழுங்குமுறை மற்றும் கண்காணிப்பு வாரியத்துக்கு மாற்றாக அமைக்கப்படுகிறது. பொருளாதார விவகாரத் துறை அமைத்துள்ள டிஜிட்டல் பணம் வழங்கலுக்கான கமிட்டி பணம் செலுத்தும் மற்றும் தீர்வு நடைமுறைச் சட்டத்தில் (2007) திருத்தங்கள் கொண்டுவருவது உள்பட சில கட்டுமான சீர்திருத்தங்களைப் பரிந்துரை செய்துள்ளது. இந்தச் சட்டத்தை அரசு விரிவான ஆய்வினை மேற்கொண்டு,உரிய திருத்தங்களை மேற்கொள்ளும் என்று நிதியமைச்சர் மேலும் கூறினார்.


    டிஜிட்டல் பணம் செலுத்தும் கட்டுமானத்தையும், குறைகளைக் கையாளும் முறையையும் வலுப்படுத்துவதற்காக கிராமப்புற மற்றும் புறநகர்ப் பகுதிகளில் உள்ள அஞ்சலகங்கள், நியாயவிலைக் கடைகள், வங்கிப் பணிகள் மூலம் கவனம் செலுத்தப்படும் என்று நிதியமைச்சர் தனது நிதிநிலை அறிக்கையில் குறிப்பிட்டுள்ளார். மேலும், பெட்ரோல் நிலையங்கள், உரம் வழங்குநிலையங்கள், நகராட்சிகள், வட்டார அலுவலகங்கள், சாலைப் போக்குவரத்து அலுவலகங்கள், கல்லூரிகள், பல்கலைக்கழகங்கள், மருத்துவமனைகள், இதர நிறுவனங்களில் “பீம்” கைபேசி செயலி உள்பட பல்வேறு வகையான டிஜிட்டல் பணம் செலுத்தும் முறையை ஊக்குவிப்பதற்கும், கட்டாயமாக்குவதற்கும் உரிய நடவடிக்கைகள் எடுக்கப்படும். அனைத்து அரசு அலுவலகங்களிலும் டிஜிட்டல் முறையில் குறிப்பிட்ட அளவுக்கு மேல் கட்டணம் செலுத்தியதற்கான ரசீது வழங்குவதைக் கட்டாயமாக்குவது குறித்தும் பரிசீலிக்கப்பட்டு வருகிறது. “இந்த முன்முயற்சிகளை எடுத்துச் செல்வதற்கு ஆதாரங்களை விரிவுபடுத்துவதற்காக நிதி சேர்ப்பு நிதியத்தை ( Financial Inclusion Fund ) வலுப்படுத்த இருக்கிறது” என்றும் நிதியமைச்சர் கூறினார்.


    “டிஜிட்டல் பரிமாற்றம் அதிகரிப்பதன் மூலம் சிறு மற்றும் குறுந் தொழில்கள் முறையான கடன் வசதியைப் பெற வழி ஏற்படும். நல்ல வகையில் பணப் பரிமாற்றத்தின் அடிப்படையில் நியாயமான வட்டியுடன் தாராளக் கடன்களை வழங்கும் நிதி நிறுவனங்களுக்கு இந்திய சிறுதொழில் வளர்ச்சி வங்கி ( SIDBI ) நிதி வழங்குவதை அரசு ஊக்கப்படுத்தும்” என்றும் நிதியமைச்சர் தனது பட்ஜெட் உரையில் தெரிவித்தார்.


    டிஜிட்டல் பரிமாற்றத்துக்கான முதலமைச்சர்கள் இடம்பெறும் கமிட்டி வழங்கும் இடைக்கால பரிந்துரைகளை விரைவில் செயல்படுத்த பல்வேறு பங்குதாரர்களுடன் இணைந்து செயல்படுவது குறித்து அரசு பரிசீலிக்கும் என்று நிதியமைச்சர் நாடாளுமன்றத்தில் உறுதியளித்தார்.


    “வங்கியிலிருந்து திரும்பி வந்த காசோலைகளை வைத்திருப்போருக்கு உரிய பணம் வழங்கப்படுவதை உறுதி செய்யும் வகையில் மாற்றுமுறை ஆவணச் சட்டத்தை ( Negotiable Instruments Act ) திருத்துவது குறித்து அரசு ஆராய்ந்து வருகிறது” என்றும் நிதியமைச்சர் திரு. அருண் ஜேட்லி தெரிவித்தார்.


    *****

    
    
    (Release ID: 1482248) Visitor Counter : 2