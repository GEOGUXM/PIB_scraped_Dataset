      நிதி அமைச்சகம்

      ரயில்வேவை உள்ளடக்கிய சுதந்திர இந்தியாவின் முதலாவது இணைந்த பட்ஜெட் தாக்கல் ரயில்வேயின் மொத்த மூலதனம் மற்றும் வளர்ச்சிக்கான செலவு ரு. 1,31,000 கோடி
      தூய்மையான ரயில் மீது அரசின் கவனம், ரூ. 1 லட்சம் கோடி தேசிய ரயில் பாதுகாப்பு நிதியம் (ராஷ்ட்ரீய ரயில் சன்ரக்‌ஷா கோஷ்) 5 ஆண்டுகளில் உருவாக்கப்படும்
      ரொக்கமில்லா முன்பதிவுகள் 58% முதல் 68% ஆக உயர்வு
      Posted On: 01 FEB 2017 12:19PM by PIB Chennai


    மத்திய பொது பட்ஜெட் 2017-18-ஐ நாடாளுமன்றத்தில் இன்று தாக்கல் செய்த மத்திய நிதி மற்றும் நிறுவன விவகாரங்கள் துறை அமைச்சர் திரு. அருண் ஜேட்லி, இது ரயில்வேயை உள்ளடக்கிய சுதந்திர இந்தியாவின் முதலாவது இணைந்த பட்ஜெட் என்று கூறினார். ரயில்வே, சாலைகள், நீர்வழி மற்றும் உள்நாட்டு விமானப்போக்குவரத்து ஆகியவற்றில் செய்யப்படும் முதலீடுகளை ஒருங்கிணைக்கும் நிலையில் தற்போது இந்தியா உள்ளது என்று அவர் கூறினார். 2017-18 ல் ரயில்வேக்கான மொத்த மூலதனம் மற்றும் வளர்ச்சி செலவுகள் ரூ. 1,31,000 கோடியாக இருக்கும் எனக் குறிப்பிடப்பட்டுள்ளது. இதில் அரசு அளித்துள்ள ரூ. 55,000 கோடியும் அடங்கும் என்று நிதியமைச்சர் குறிப்பிட்டார்.


    பயணிகள் பாதுகாப்பு, மூலதனம் மற்றும் வளர்ச்சிப் பணிகள், தூய்மை, நிதி மற்றும் கணக்கீட்டு சீர்திருத்தங்கள் ஆகிய நான்கு முக்கிய பகுதிகளில் ரயில்வே கவனம் செலுத்தும் என்று நிதியமைச்சர் திரு. ஜேட்லி தனது பட்ஜெட் உரையில் குறிப்பிட்டார். பயணிகள் பாதுகாப்புக்காக அரசு, ரயில்வேயின் சுய வருவாய் மற்றும் இதர ஆதாரங்களில் இருந்து உதவியுடன் 1 லட்சம் கோடி ரூபாய் நிதியைக் கொண்டு அடுத்த ஐந்தாண்டுகளில் தேசிய ரயில் பாதுகாப்பு நிதியம் (ராஷ்ட்ரீய ரயில் சன்ரக்‌ஷா கோஷ்) அமைக்கப்படும். இந்த நிதியம் அரசின் நிதியுதவியுடன் நடைமுறைப்படுத்தப்படும். பல்வேறு பாதுகாப்பு பணிகளுக்கு தெளிவான வழிகாட்டுதல் மற்றும் காலக்கெடுவை அரசு நிர்ணயிக்கும் என்றும் திரு. ஜேட்லி குறிப்பிட்டார். 2020ம் ஆண்டுக்குள் அகல ரயில் பாதையில் உள்ள அனைத்து ஆளில்லா லெவல் கிராசிங்குகளும் அகற்றப்படும். பாதுகாப்பு தயார் நிலை மற்றும் நிர்வாக முறைகளை மேம்படுத்துவதற்கு நிபுணத்துவ சர்வதேச உதவிகள் பெறப்படும்


    நவீனமயமாக்கல் மற்றும் அடையாளம் காணப்பட்ட வழித்தடங்களை மேம்படுத்துவதற்கான நடவடிக்கைகள் பற்றி பட்ஜெட் உரையின் போது குறிப்பிட்ட திரு. ஜேட்லி, 2017-18ல் 3500 கிலோ மீட்டர் தொலைவுக்கு இருப்புப் பாதைகள் நிறுவப்படும் என்றும் முந்தைய ஆண்டான 2016-17ல் 2800 கிலோ மீட்டராக இருந்தது என்றும், சுற்றுலா மற்றும் புனித யாத்திரைகளுக்காக அர்ப்பணிக்கப்பட்ட ரயில்கள் அறிமுகப்படுத்தப்படும் என்றும் குறிப்பிட்டார். அடுத்த 3 ஆண்டுகளில் 10 சதவிகிதம் வருவாய் அதிகரிக்கும் என்றும் அவர் கூறினார். ரயில்வே துறை 9 மாநில அரசுகளுடன் கூட்டு நிறுவனங்களை அமைத்துள்ளது என்றும் கட்டுமானம் மற்றும் வளர்ச்சிக்கான 70 திட்டங்கள் அடையாளம் காணப்பட்டுள்ளதாகவும் அமைச்சர் மேலும் தெரிவித்தார்.


    ரயில் நிலையங்கள் மறு உருவாக்கம் பற்றிக் குறிப்பிட்ட நிதியமைச்சர் திரு. ஜேட்லி, 2017-18ல் 25 ரயில் நிலையங்களில் மறு உருவாக்கப் பணிகள் மேற்கொள்ளப்படும் என்றும், 500 ரயில் நிலையங்களில் மின்தூக்கிகள் மற்றும் மின் ஏணிகள் அமைக்கப்பட்டு மாற்றுத் திறனாளிகளுக்கு ஏற்றவையாக ஆக்கப்படும் என்றும் கூறினார். நடுத்தர கால அடிப்படையில் 7000 ரயில் நிலையங்களில் சூரிய மின்சாரம் பயன்படுத்த திட்டமிட்டுள்ள நிலையில் தொடக்க கட்டமாக 300 ரயில் நிலையங்களில் இந்தப் பணிகள் ஏற்கனவே தொடங்கிவிட்டன. 1000 மெகா வாட் சூரிய மின்சக்தி இயக்கத்தின் ஒரு பகுதியாக 2000 ரயில் நிலையங்களில் பணிகள் தொடங்கப்பட உள்ளதாகவும் அமைச்சர் தெரிவித்தார்.


    தூய்மை ரயில் திட்டத்தில் அரசின் கண்ணோட்டம் பற்றிக் குறிப்பிட்ட நிதி அமைச்சர், ரயில்வேயில் தூய்மையை விரிவுபடுத்த தொடர் நடவடிக்கைகள் எடுக்கப்பட இருப்பதாகவும், எஸ்.எம்.எஸ் அடிபடையிலான ‘என் பெட்டியை தூய்மை ஆக்குங்கள் சேவை ’ ஏற்கனவே தொடங்கப்பட்டுள்ளதாகவும் தெரிவித்தார். ரயில் பெட்டி தொடர்பான அனைத்து புகார்கள் மற்றும் தேவைகளைப் பதிவு செய்ய ‘கோச் மித்ரா ’ என்ற ஒற்றைச் சாளர வசதியை அறிமுகப்படுத்த திட்டமிடப்பட்டுள்ளது. 2019ம் ஆண்டுக்குள் இந்திய ரயில்வேயின் அனைத்து ரயில் பெட்டிகளிலும் உயிரி கழிவறைகள் பொருத்தப்படும் என்று நிதியமைச்சர் திரு ஜேட்லி மேலும் தெரிவித்தார். சுற்றுச்சூழலுக்கு உகந்த வகையில் திடக் கழிவுகள் அகற்றப்படுவதற்கும் கழிவுகளில் இருந்து மின்சாரம் தயாரிக்கவும் புதுதில்லி மற்றும் ஜெய்ப்பூர் ரயில் நிலையங்களில் முன்னோடித் திட்டங்கள் அமைக்கப்பட்டிருப்பதுடன் மேலும் ஐந்து திடக்கழிவு மேலாண்மைத் திட்டங்கள் அமைக்கப்பட உள்ளன.


    தனியார் துறையின் ஆதிக்கம் கொண்ட இதர போக்குவரத்து முறைகளுடன் போட்டியிட்டு தனது நிலையைத் தக்க வைத்துக் கொள்ள ரயில்வேக்கு உதவ அரசு மேற்கொள்ளவிருக்கும் நடவடிக்கைகளை தனது பட்ஜெட் உரையில் நிதியமைச்சர் பட்டியலிட்டார். அவை வருமாறு:


    (i) தேர்ந்தெடுக்கப்பட்ட பண்டகங்களுக்கு ஒருங்கிணைந்த போக்குவரத்துத் தீர்வுகள் முன் மற்றும் பின் இணைப்புக்களை அளிக்கும் தனியார் சரக்கு போக்குவரத்து நிறுவனங்களுடன் இணைப்பை ஏற்படுத்தி அளிக்கப்படும். அழுகும் பொருட்கள் குறிப்பாக வேளான் பொருட்களை கொண்டு செல்வதற்கு சுழலும் பொருட்கள் மற்றும் நடைமுறைகள் வடிவமைக்கப்படும்.


    (ii) பொதுமக்களுக்கு சந்தை போட்டிக்கு ஈடான டிக்கெட் முன்பதிவு வசதிகள் அதிக அளவில் செய்யப்படும். ஐ.ஆர்.சி.டி.சி மூலம் முன்பதிவு செய்யும் இ-டிக்கெட்களுக்கான சேவைக் கட்டணம் திரும்பப்பெறப்படுகிறது. ரொக்கமில்ல முன்பதிவுகள் 58%த்திலிருந்து 68 %மாக அதிகரித்துள்ளது.


    (iii) கணக்கீட்டு சீர்திருத்தங்களின் பகுதியாக உண்மை அடிப்படையிலான நிதி அறிக்கைகள் 2019 மார்ச் முதல் அறிமுகம் செய்யப்படும்.


    ரயில்வேயின் செயல்பாட்டு விகிதத்தை மேம்படுத்தும் அரசின் தொடர் நோக்கத்தை தனது பட்ஜெட் உரையில் நிதியமைச்சர் திரு ஜேட்லி மறு உறுதிப்படுத்தினார். சேவைத் தரம், சமூக பொறுப்பு மற்றும் பிற போக்குவரத்து முறைகளின் போட்டிக்கான செலவுகளைக் கருத்தில் கொண்டு ரயில்வே கட்டண நடைமுறை விகிதங்கள் நிலையானதாக இருக்கும் என்றும் அவர் குறிப்பிட்டார்.


    மெட்ரோ ரயிலைப் பொருத்தவரையில், நடைமுறை மற்றும் நிதிக்கான புதுமையான மாதிரிகள் மீது கண்ணோட்டம் கொண்ட மற்றும் வன்பொருள் மற்றும் மென்பொருள் தரப்படுத்துதல் மற்றும் உள்நாட்டு மயம் ஆகியவற்றுடன் கூடிய புதிய மெட்ரோ ரயில் கொள்கை அறிவிக்கப்படும் என்று நிதியமைச்சர் கூறினார். இது நம் இளைஞர்களுக்கு புதிய வேலை வாய்ப்புகளை உருவாக்கும். தற்போதுள்ள சட்டங்களை சீர்திருத்தி புதிய மெட்ரோ ரயில் சட்டம் கொண்டு வரப்படும். இது அதிக தனியார் பங்களிப்பு மற்றும் கட்டுமானம் மற்றும் செயல்பாடுகளுக்கான முதலீட்டுக்கு வழிவகுக்கும் என்று அவர் மேலும் குறிப்பிட்டார்.


    *****

    


    
    (Release ID: 1482258) Visitor Counter : 2