      நிதி அமைச்சகம்

      பொது நிதிநிலை அறிக்கை 2017-18-ல் விவசாயிகளுக்கு ஆதரவான திட்டங்களை அரசு அறிவித்ததன்மூலம், வேளாண் துறை 4%-க்கும் அதிகமான வளர்ச்சி பெறும்
      விவசாய கடன் அளவு சாதனை அளவாக ரூ.10 லட்சம் கோடியாக நிர்ணயம்: நீர்ப்பாசனத்துக்கான நிதி ரூ.40,000 கோடியாக அதிகரிப்பு
      பண்ணை வருவாயைப் பெருக்க ரூ.8,000 கோடியில் பால் பதப்படுத்துதல் மற்றும் கட்டமைப்பு வளர்ச்சி நிதி அமைக்கப்படும் என நிதியமைச்சர் அறிவிப்பு
      Posted On: 01 FEB 2017 12:32PM by PIB Chennai


    சிறப்பான பருவமழையால் , வேளாண்மைத் துறை நடப்பு ஆண்டில் 4.1% உயரும் என எதிர்பார்க்கப்படுவதாக அரசு தெரிவித்துள்ளது . அதாவது , 2016-17- ம் ஆண்டில் கரீஃப் மற்றும் ராபி பருவத்தில் விளைவிக்கப்படும் ஒட்டுமொத்த நிலப்பகுதி , முந்தைய ஆண்டைவிட அதிகமாக உள்ளது . நாடாளுமன்றத்தில் தனது 4- வது நிதிநிலை அறிக்கையை தாக்கல் செய்த நிதியமைச்சர் திரு . அருண் ஜெட்லி , “ விவசாயிகளுக்கு உரிய நேரத்தில் தேவையான அளவில் கடன் கிடைக்கும் . 2017-18- ம் நிதியாண்டில் விவசாயிகளுக்கு கடன் வழங்குவதற்கான இலக்கு ரூ .10 லட்சம் கோடியாக நிர்ணயிக்கப்பட்டுள்ளது ,” என்று தெரிவித்தார் . மேலும் அவர் , கிழக்குப் பகுதி மாநிலங்கள் மற்றும் ஜம்மு - காஷ்மீருக்கு போதிய அளவில் கடன் கிடைப்பதை உறுதிப்படுத்த சிறப்பு நடவடிக்கைகள் எடுக்கப்படும் என்றும் தெரிவித்தார் . கூட்டுறவு கடன் சங்கங்களிலிருந்து பெற்ற கடனுக்கு பிரதமர் அறிவித்த 60 நாட்கள் வட்டித் தள்ளுபடி மூலமாகவும் விவசாயிகள் பயனடைவார்கள் .


    40 சதவீத சிறு மற்றும் நடுத்தர விவசாயிகள் கூட்டுறவு அமைப்புகளிடமிருந்து கடனைப் பெறுவதாக நிதியமைச்சர் திரு . அருண் ஜெட்லி தெரிவித்தார் . செயல்பாட்டில் உள்ள 63,000 தொடக்க வேளாண்மை கூட்டுறவு சங்கங்களையும் கணினிமயமாக்கவும் , மாவட்ட மத்திய கூட்டுறவு வங்கிகளுடன் ஒருங்கிணைக்கவும் நபார்டுக்கு ஒத்துழைப்பு அளிக்க அரசு உறுதிபூண்டுள்ளதாக அவர் தெரிவித்தார் . இந்தப் பணிகள் ரூ .1,900 கோடி செலவில் , மூன்று ஆண்டுகளில் முடிக்கப்படும் . சிறு மற்றும் நடுத்தர விவசாயிகளுக்கு தடையில்லாமல் கடன் கிடைப்பதை உறுதிப்படுத்துவதற்காக மாநில அரசுகளின் நிதியுடன் இந்தத் திட்டம் செயல்படுத்தப்படும் .


    விவசாயிகளுக்கு ஆதரவான மற்ற சலுகைகளை விவரித்த நிதியமைச்சர் , “ நபார்டு அமைப்பில் ஏற்கனவே நீண்டகால நீர்ப்பாசன நிதியம் அமைக்கப்பட்டுள்ளது . இந்த நிதியத்துக்கு கூடுதலாக ரூ .20,000 கோடி வழங்கப்படும் என்று பிரதமர் அறிவித்துள்ளார் . இதன்மூலம் , நிதியத்தின் அளவு ரூ .40,000 கோடியாக அதிகரித்துள்ளது ,” என்றார் .


    பயிர்க் காப்பீட்டுத் திட்டத்தில் சேர்க்கப்பட்ட நிலத்தின் அளவு , 2016-17- ம் ஆண்டில் ஒட்டுமொத்தமாக பயிரிடப்பட்ட நிலத்தில் 30 சதவீதமாக இருந்தது . இது 2017-18- ம் ஆண்டில் 40%- ஆகவும் , 2018-19- ம் ஆண்டில் 50%- ஆகவும் அதிகரிக்கச் செய்யப்படும் . இந்தத் திட்டத்துக்காக 2016-17 ம் நிதியாண்டுக்கான பட்ஜெட் மதிப்பீட்டில் ரூ .5,500 கோடியாக இருந்த அளவு , பழைய நிலுவைகளை வழங்குவதற்காக திருத்தியமைக்கப்பட்ட மதிப்பீட்டில் ரூ .13,240 கோடியாக அதிகரிக்கப்பட்டுள்ளது . இதற்காக 2017-18 ம் ஆண்டில் ரூ .9,000 கோடி வழங்கப்படும் . இந்தத் திட்டத்தின் கீழ் , உறுதியளிக்கப்படும் காப்பீட்டுத் தொகை , இரண்டு மடங்காக அதிகரித்துள்ளது . அதாவது , 2015- ம் ஆண்டு கரீஃப் பருவத்தில் ரூ .69,000 கோடியாக இருந்த அளவு , 2016- ம் ஆண்டு கரீஃப் பருவத்தில் ரூ .1,41,625 கோடியாக அதிகரித்துள்ளது .


    கடந்த ஆண்டின் பட்ஜெட் உரையில் , விவசாயிகளின் வருமான உத்தரவாதத்தில் கவனம் செலுத்தப்பட்டு , 5 ஆண்டுகளில் விவசாயிகளின் வருமானத்தை இரண்டு மடங்காக அதிகரிக்கப்படும் என்று உறுதியளித்ததை குறிப்பிட்ட திரு . ஜெட்லி , விவசாயிகள் தங்களது உற்பத்தியை அதிகரிக்கவும் , அறுவடைக்கு பிந்தைய சவால்களை சந்திக்கவும் அரசு பல்வேறு நடவடிக்கைகளை எடுக்கும் என்று தெரிவித்தார் . தேசிய வேளாண் சந்தையின் (e-NAM) அளவை தற்போதைய 250 சந்தைகளிலிருந்து 585 வேளாண் உற்பத்தி சந்தைகள் அளவுக்கு விரிவுபடுத்தப்படும் . மேலும் , தேசிய வேளாண் சந்தைகளில் தூய்மையாக வைத்திருக்கவும் , தரம் உயர்த்தவும் , பேக்கேஜிங் வசதிகளை அளிக்கவும் ரூ .75 லட்சம் வரையான உச்சவரம்புடன் ஒவ்வொரு தேசிய வேளாண் சந்தைக்கும் நிதியுதவி அளிக்கப்படும் .


    விவசாயிகளுக்கு கூடுதல் வருவாய் ஆதாரமாக பால் உற்பத்தி இருப்பதை ஒப்புக் கொண்ட நிதியமைச்சர் திரு . அருண் ஜெட்லி , அடுத்த மூன்று ஆண்டுகளில் ரூ .8,000 கோடியில் பால் பதப்படுத்துதல் மற்றும் கட்டமைப்பு வளர்ச்சி நிதியை நபார்டு அமைப்பில் ஏற்படுத்த உள்ளதாக அறிவித்தார் . மண் சுகாதார அட்டை வழங்கும் திட்டம் முன்னேற்றமடைந்துள்ளதை அவர் குறிப்பிட்டார் . இருந்தாலும் , வேளாண் விஞ்ஞான மையங்களில் புதிய சிறிய அளவிலான ஆய்வகங்களை அமைக்க அரசு முடிவுசெய்துள்ளது . நாட்டில் உள்ள 648 வேளாண் விஞ்ஞான மையங்களிலும் இந்த சிறிய ஆய்வகங்கள் அமைக்கப்படுவதை உறுதிப்படுத்த நடவடிக்கை எடுக்கப்படும் என்று திரு . அருண் ஜெட்லி தெரிவித்தார் .


    <><><><><>
    
    
    (Release ID: 1482269) Visitor Counter : 2