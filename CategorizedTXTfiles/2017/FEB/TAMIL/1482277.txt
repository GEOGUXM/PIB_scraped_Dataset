      நிதி அமைச்சகம்

      வளர்ச்சிக்கு ஊக்கம், நடுத்தர வர்க்கத்துக்கு சலுகை, எளிமையான வீட்டு வசதி, கருப்ப்புப் பண ஒழிப்பு, டிஜிட்டல் பொருளாதாரம் வளர்ப்பு, வெளிப்படையான அரசியல் நன்கொடை மற்றும் எளிமையான வரி மேலாண்மை
      பொருளாதாரத்திலிருந்து கருப்புப் பணத்தை ஒழிப்பதில் அரசு உறுதி
      
      சிறு, குறு மற்றும் நடுத்தர நிறுவனங்கள் 25 சதவிகிதம் செலுத்தும்
      
      இயற்கை எரிவாயு மீதான வரி 5 சதவிகிதத்திலிருந்து 2.5 சதவிகிதமாக குறைப்பு
      
      
      ஊக வருமான வரி அடிப்படையில் சிறு மற்றும் நடுத்தர வரி செலுத்துபவர்களுக்கு குறைந்த வரி
      
      தேர்தல் நன்கொடைகளுக்கு வெளிப்படையான முறைகள்
      
      2.5 லட்சம் முதல் 5 லட்சம் வரை வருமானம் பெறுபவர்களுக்கு வருமான வரி 10 சதவிகிதத்திலிருந்து 5 சதவிகிதமாக குறைப்பு
      
      50 லட்சம் முதல் 1 கோடி வரை வருமானம் பெறுபவர்கள் 10 சதவிகித துணை வரி செலுத்த வேண்டும்.
      
      பொது சேவை வரி கவுன்சிலின் பரிந்துரைகள் ஏறக்குறைய முடிவடைந்தது
      
      
      Posted On: 01 FEB 2017 12:38PM by PIB Chennai


    2017 -18 ம் ஆண்டுக்கான மத்திய நிதி நிலை அறிக்கையை இன்று நாடாளுமன்றத்தில் சமர்ப்பித்த மத்திய நிதி மற்றும் கார்ப்பரேட் விவகாரங்கள் துறை அமைச்சர் திரு அருண் ஜெய்ட்லி , இந்த நிதி நிலை அறிக்கை , வளர்ச்சிக்கான ஊக்கம் , நடுத்தர மக்களுக்கு சலுகை , எளிய வீட்டு வசதித் திட்டங்கள் , கருப்புப் பண ஒழிப்பு , டிஜிட்டல் பொருளாதாரத்துக்கு ஊக்கம் , வெளிப்படையான அரசியல் நன்கொடை மற்றும் வரி விதிப்பு எளிமையாக்கல் ஆகியவற்றை முக்கிய அம்சமாக கொண்டுள்ளது என்றார் .


    நாட்டின் பொருளாதார சூழலை விவரித்த திரு ஜெய்ட்லி , நாம் பெரும்பாலும் வரி கட்டாத ஒரு சமூகம் என்றார் . 2015-2016 ம் ஆண்டில் வருமான வரி கட்டிய 3.7 கோடி நபர்களில் வெறும் 24 லட்சம் பேர் மட்டுமே 10 லட்சத்துக்கு மேல் வருமானம் உள்ளதாக தெரிவித்துள்ளனர் . 5 லட்சத்துக்கு மேல் வருமானம் உள்ளதாக தெரிவித்துள்ள 76 லட்சம் நபர்களில் 56 லட்சம் பேர் மாத ஊதியம் பெறுபவர்கள் . 50 லட்சத்துக்கு மேல் வருமானம் உள்ளது என்று கணக்கு தெரிவித்துள்ளவர்கள் மொத்தம் 1.72 லட்சம் பேர் மட்டுமே . ஆனால் 1.25 கோடி கார்கள் கடந்த 5 ஆண்டுகளில் விற்பனை ஆகியுள்ளது . 2016 ம் ஆண்டில் மட்டும் 2 கோடி பேர் வெளிநாடுகளுக்கு சென்றுள்ளனர் .


    அரசின் முக்கிய நோக்கங்கள் குறித்து விளக்கிய நிதி அமைச்சர் திரு ஜெய்ட்லி , கருப்புப் பணத்தை பொருளாதாரத்திலிருந்து ஒழிப்பது அரசின் முக்கிய நோக்கம் என்றார் . நமது வரி விகிதங்களை எளிமையாக்கி , வரி நிர்வாகத்தை வெளிப்படையாக்கி வரி விதிப்பு வட்டத்தை விரிவாக்குவதே அரசின் நோக்கம் என்றார் . பண மதிப்பிழப்பு குறித்து விளக்கிய நிதி அமைச்சர் , 8 நவம்பர் முதல் 30 டிசம்பர் 2016 வரை 2 லட்சம் முதல் 80 லட்சம் வரை 1.09 கோடி வங்கிக் கணக்குகளில் சராசரியாக 5.03 லட்சம் அளவுக்கு செய்யப்பட்டுள்ளதாக தெரிவித்தார் . 1.48 லட்சம் வங்கிக் கணக்குகளில் சராசரியாக 3.31 கோடி என்ற அளவில் 80 லட்சத்துக்கும் அதிகமாக கட்டப்பட்டுள்ளதாக தெரிவித்துள்ளார் . இந்த புள்ளிவிபரங்களை வைத்து , அரசு வரி விதிப்பை விரிவாக்கி , வருவாயை அதிகரிக்கும் , அதுதான் பண மதிப்பிழப்பின் நோக்கம் என்றார் .


    2016 -17 ஆண்டுக்கான மறு மதிப்பீட்டின்படி , வரி வருவாய் 17 சதவிகிதம் வளர்ந்துள்ளது . அரசின் தீவிர முயற்சிகள் காரணமாக தனிப்பட்ட வருமான வரியில் முன்கூட்டியே செலுத்தும் வரியில் நடப்பு நிதியாண்டில் 34.8 சதவிகிதம் வளர்ச்சி காணப்பட்டுள்ளது . பணமதிப்பிழப்புக்கு பிறகு கூட நேரடி வரி மற்றும் மறைமுக வரி வசூலில் நல்ல முன்னேற்றம் காணப்பட்டுள்ளது .


    எளிமையான வீட்டு வசதி குறித்து அரசு எடுத்துள்ள முயற்சிகளை விவரித்த நிதி அமைச்சர் , எளிமையான வீடுகளை கட்டித் தரும் கட்டுமான உரிமையாளர்களுக்கு லாபத்தோடு இணைந்த வருமான வரி விலக்கு அளிக்கப்படும் என்றார் . கட்டுமான இடமான 30 முதல் 60 சதுர மீட்டர்களுக்கு பதிலாக மொத்த இடமாக 30 முதல் 60 மீட்டர்கள் வரை கணக்கிடப்படும் . நகர்ப்புரங்கள் மற்றும் நான்கு மெட்ரோபாலிட்டன் நகர்களுக்கு 30 சதுர மீட்டர் கணக்கில் கொள்ளப்படும் . இதர இடங்களுக்கு 60 சதுர மீட்டர் கணக்கில் எடுத்துக் கொள்ளப்படும் . இந்த திட்டத்தில் தகுதி பெற , கட்டுமானம் தொடங்கியதிலிருந்து மூன்று ஆண்டுகளுக்குள் திட்டம் முடிக்கப்பட வேண்டும் என்ற விதி ஐந்து ஆண்டுகளாக மாற்றப்பட்டுள்ளது . வாடகை வருவாய் மீதான வரி கட்டுமானம் முடிந்த ஒரு ஆண்டுக்கு பிறகே கணக்கில் கொள்ளப்படும் . கட்டுமானம் செய்பவர்கள் சொத்துக்களை பணமாக்கிக் கொள்ள ஏதுவான வகையில் இந்த சலுகை வழங்கப்படுகிறது . முதலீடுகளின் லாபம் மீதான வரி விதிப்பிற்கு தற்போது உள்ள மூன்று ஆண்டு காலம் இரண்டு ஆண்டுகளாக குறைக்கப்படுகிறது . வரி விதிப்புக்கு அட்டவணை விதிப்பதற்கான அடிப்படை ஆண்டு 1.4.1981 ல் இருந்து 1.4.2001 ஆக அனைத்து சொத்துக்களுக்கும் மாற்றப்படுகிறது . ஆந்திர மாநிலத்தின் புதிய தலைநகரில் அரசு கட்டுமானத்துக்காக 2.6.2014 அன்று உள்ளபடி நிலம் வைத்திருப்பவர்கள் வழங்கும் நிலங்களுக்கு முதலீட்டு பலன் வரியிலிருந்து விலக்கு அளிக்கப்படும் .

    வளர்ச்சியை ஊக்குவிப்பதற்கான திட்டங்கள் குறித்து விளக்கிய திரு ஜெய்ட்லி , வெளிநாட்டு முதலீட்டாளர்கள் பெறும் கடன் மற்றும் அரசு பத்திரங்களுக்கு விதிக்கப்பட்டு வரும் சலுகை வரியான 5 சதவிகித வரி 30.06.2020 வரை நீட்டிக்கப்பட்டுள்ளதாக அறிவித்தார் . புதிதாக தொடங்கப்படும் நிறுவனங்களில் ஏற்படும் நஷ்டங்களை அடுத்த ஆண்டுக்கு எடுத்து செல்வதற்கு , நிறுவனத்தை தொடங்கியவர்கள் 51 சதவிகித பங்குகளை வைத்திருக்க வேண்டும் என்ற விதி தளர்த்தப்பட்டு , தொடங்கியவர்கள் தொடர்ந்து அந்த நிறுவனத்தில் முதலீடு செய்து வந்தால் போதும் என்று மாற்றப்பட்டு உள்ளது . புதிதாக தொடங்கப்படும் நிறுவனங்களுக்கு வழங்கப்படும் லாபத்தோடு இணைந்த கழிவுக்கான விதியாக இருந்த ஐந்திலிருந்து மூன்றாண்டுகள் என்ற விதி , ஏழில் இருந்து மூன்று என மாற்றப்படுகிறது . குறைந்தபட்ச மாற்று வரியை நீக்கவோ மாற்றவோ இயலாது என்று திரு அருண் ஜெய்ட்லி தெரிவித்தார் . குறைந்தபட்ச மாற்று வரி கடனை எதிர்காலத்தில் பயன்படுத்திக் கொள்ளும் சலுகை தற்போது உள்ள 10 ஆண்டுகளில் இருந்து 15 ஆண்டுகளாக மாற்றப்படுகிறது . சிறு மற்றும் குறுந் தொழில்களை ஊக்குவித்து , அவர்களை பெரிய நிறுவனங்கள் போல மாற ஊக்குவிக்கும் வகையில் ஆண்டுக்கு 50 கோடி விற்றுமுதல் செய்யும் நிறுவனங்களுக்கான வருமான வரி 25 சதவிகிதமாக குறைக்கப்படுகிறது . 2015 -16 ம் ஆண்டுக்கான புள்ளி விபரங்களை பரிசீலிக்கையில் ஆண்டறிக்கை தாக்கல் செய்த 6.94 லட்சம் நிறுவனங்களில் 6.67 லட்சம் நிறுவனங்கள் இந்த பிரிவின்கீழ் வருகின்றன . சிறு , குறு மற்றும் நடுத்தர நிறுவனங்களை பெரிய நிறுவனங்களோடு போட்டி போடும் வகையில் இந்த சலுகைகள் உற்சாகப்படுத்தும் . இது தொடர்பாக அரசுக்கு ஏற்படும் நிதி செலவினத்தின் மதிப்பீடு ஆண்டுக்கு 7200 கோடி என்று எதிர்பார்க்கப்படுகிறது .

    வங்கித் துறைக்கு ஊக்கமளிக்கும் வகையில் வாராக்கடன்களின் சதவிகிதம் தற்போது உள்ள 7.5 சதவிகிதத்திலிருந்து 8.5 சதவிகிதமாக மாற்றப்படுகிறது . இது வங்கிகளின் வரிச் சுமையை குறைக்கும் . வாராக்கடன்களை பொருத்தவரை , வர வேண்டிய வட்டி வருவாயை கணக்கிடாமல் , உண்மையில் வசூலிக்கப்பட்ட வட்டித் தொகையின் மீது வரி விதிக்கப்படும் . வட்டி வருவாய் வராமலேயே அதற்கான வரியை செலுத்தும் நிலை மாற்றப்படும் . பரவலாக பயன்படுத்தப்படும் இயற்கை எரிவாயு மீது இது வரை விதிக்கப்பட்டு வந்த 5 சதவிகித வரி 2.5 சதவிகிதமாக குறைக்கப்பட்டு உள்ளது .

    மேக் இன் இந்தியா திட்டத்தை ஊக்குவிக்கும் வகையில் , புதுப்பிக்கத்தக்க எரிசக்தித் துறைக்கு விதிக்கப்பட்டு வரும் சுங்க மற்றும் கலால் வரி விதிப்பில் பல்வேறு மாற்றங்களை நிதி அமைச்சர் திரு அருண் ஜெய்ட்லி செய்துள்ளதாக அறிவித்தார் . சோதனைக்காக பயன்படுத்தப்படும் அனைத்து இயந்திரங்கள் , எரிபொருளை வைத்து மின்சாரம் உற்பத்தி செய்யும் இயந்திரங்கள் , பயோகேஸ் , பயோமீத்தேன் ஹைட்ரஜன் துணைப் பொருட்கள் , எல்ஈடி விளக்குகள் உள்ளிட்டவற்றுக்கு இந்த சலுகை பொருந்தும் .

    இயற்கை எரிவாயு , நிக்கல் , பதனிட்ட காய்கறிகளில் கிடைக்கும் பொருட்கள் மற்றம் சில மூலதனப் பொருட்கள் மீதான சுங்க வரியை குறைக்க வேண்டும் என்று கோரிக்கை எழுந்துள்ளது .

    நிதிச் சட்டம் 2005 ன் பிரிவு 85 ன் கீழ் , புகையிலை மற்றும் புகையிலை சார்ந்த பொருட்களுக்க கலால் வரியை அதிகரித்து கூடுதல் வரி விதிக்க வேண்டும் என்ற கோரிக்கை இந்த நிதி நிலை அறிக்கையில் கவனத்தில் கொள்ளப்பட்டது .

    டிஜிட்ல் பொருளாதாரம் மற்றும் பணமில்லா பொருளாதாரத்தை ஊக்கப்படுத்தும் பொருட்டு , க்ரெடிட் கார்ட் / டெபிட் கார்ட் இயந்திரங்கள் , விரல் ரேகை ஸ்கேன் செய்யும் இயந்திரங்கள் , கருவிழியை ஸ்கேன் செய்யும் இயந்திரங்கள் , சிறு ஏடிஎம் இயந்திரங்கள் போன்றவற்றின் மீதான கலால் வரி உள்ளிட்ட பல்வேறு வரிகள் விலக்கு அளிக்கப்பட்டு உள்ளதாக நிதி அமைச்சர் திரு அருண் ஜெய்ட்லி தெரிவித்தார் . மேலும் இது போன்ற உபகரணங்களை உற்பத்தி செய்யத் தேவையான உதிரிப்பாகங்கள் உற்பத்தி போன்றவற்றின் மீதும் வரி விலக்கு அளிக்கப்பட்டுள்ளது . இது உள்நாட்டு உற்பத்தியை ஊக்கப்படுத்துவதற்காக . 3 லட்ச ரூபாய்க்கு மேலான எந்த பரிவர்த்தனையும் ரொக்கமாக செய்ய இயலாது . மூலதன செலவு , கழிவு போன்றவற்றுக்கான அதிகபட்ச ரொக்க பரிவர்த்தனை 10,000 ரூபாயாக குறைக்கப்பட்டுள்ளது . அறக்கட்டளைகளுக்கு ரொக்கமாக வழங்கப்படும் தொகையின் அளவு 10,000 ரூபாயிலிருந்து 2,000 ஆயிரம் ரூபாயாக குறைக்கப்பட்டுள்ளது . 2 கோடி ரூபாய் வரை வருமானம் உள்ள சிறு மற்றும் நடுத்தர வருமான வரி செலுத்துபவர்களுக்கான ஊக வருமான வரி சதவிகிதம் 8 சதவிகிதத்திலிருந்து 6 சதவிகிதமாக குறைக்கப்படுகிறது .

    அரசியல் கட்சிகளுக்கு வரும் நன்கொடைகள் வெளிப்படையாக இருக்க வேண்டும் என்று குறிப்பிட்ட திரு ஜெய்ட்லி , இது குறித்து இது வரை எடுக்கப்பட்ட முயற்சிகள் போதுமான பலனைத் தரவில்லை என்றார் . வெளிப்படையான முறையான தேர்தல்கள் நடத்த அரசியல் கட்சிகள் பெரும் நிதியை ஒழுங்குபடுத்த முறைகளை உருவாக்க வேண்டியது அவசியம் என்று குறிப்பிட்ட திரு ஜெய்ட்லி , இந்த நிதி வழங்கலை தூய்மைப்படுத்த கீழ்கண்ட திட்டங்களை அதற்காக பரிந்துரைத்தார் .

    1) ஒரு அரசியல் கட்சி ஒரு தனி நபரிடமிருந்து பெரும் ரொக்க நன்கொடை ரூபாய் 2 ஆயிரத்துக்கு அதிகமாக இருக்கக் கூடாது .

    2) செக் அல்லது டிஜிட்டல் வகையில் அரசியல் கட்சிகள் நன்கொடைகள் பெறலாம் .

    3) ரிசர்வ் வங்கிச் சட்டம் திருத்தப்பட்டு , அரசியல் கட்சிகள் பத்திரங்களாக நன்கொடை பெரும் வகையில் அரசு உருவாக்கும் திட்டத்துக்கு ஏற்ப நடவடிக்கை மேற்கொள்ளப்படும் . இத்திட்டத்தின்படி , ஒரு நன்கொடையாளர் , செக் அல்லது மின்னணு முறையில் அரசு பத்திரங்களை வாங்கி நன்கொடை வழங்கலாம் . இந்த பத்திரங்களை சம்பந்தப்பட்ட அரசியல் கட்சிகள் அவர்களின் வங்கிக் கணக்கு மூலமாக மட்டுமே பணமாக்க முடியும் . இந்த பத்திரங்கள் ஒரு குறிப்பிட்ட காலத்துக்குள் பணமாக மாற்றப்பட வேண்டும் .

    4) வருமான வரி சட்டத்தின்படி , ஒவ்வொரு அரசியல் கட்சியும் உரிய காலத்துக்குள் வருமான வரி கணக்கை தெரிவிக்க வேண்டும் .

    எளிதாக தொழில் தொடங்குவதற்கான நடவடிக்கைகள் குறித்து விவரித்த திரு அருண் ஜெய்ட்லி , உள்ளுர் விலை மாற்ற விதிகளால் ஏற்படும் சிக்கல்களால் சம்பந்தப்பட்ட நிறுவனங்களில் ஒரு நிறுவனம் லாபத்தோடு கூடிய கழிவு சலுகையை பெற்றிருந்தால் அது போதுமானது என்று அறிவித்தார் . ஊக வருமான வரி முறைக்கு மாற விரும்பும் நிறுவனங்களுக்கான உச்சவரம்பு 1 கோடியிலிருந்து 2 கோடியாக அதிகரிக்கப்படுகிறது . இதே போல தனி நபர்கள் மற்றும் ஒருங்கிணைந்த இந்து குடும்பங்களுக்கான வருவாய் உச்சவரம்பு 10 லட்சத்திலிருந்து 25 லட்சம் அல்லது , வருமான உச்சவரம்பு 1.2 லட்சத்திலிருந்து 2.5 லட்சமாக அதிகரிக்கப்படுகிறது .

    வெளிநாட்டு பங்கு முதலீட்டாளர்கள் பிரிவு 1 மற்றும் பிரிவு 2 ஆகியோர் மறைமுக மாற்று முறையிலிருந்து விலக்களிக்கப்படுகின்றனர் . இந்தியாவில் வாங்கப்படும் பங்குகள் , இந்தியாவில் வரி செலுத்த வேண்டிய பங்குகள் வெளிநாட்டில் மாற்றப்பட்டால் மறைமுக மாற்று முறை விலக்கு பொருந்தாது . காப்பீட்டு ஏஜென்டுகளிடமிருந்து தற்போது பிடித்தம் செய்யப்பட்டு வரும் 5 சதவிகித வரி , அவர்கள் தங்களின் வருமானம் வரி விதிப்பு விகிதத்துக்கு கீழாக உள்ளது என்று உறுதி அளித்தால் இனி பிடித்தம் செய்யப்படாது . ஆண்டுக்கு 50 லட்சம் வருமானம் பெறுபவர்கள் தற்போது செலுத்தும் நான்கு ஊக வருமான வரிக்கு பதிலாக ஒரு முறை முன்னதாக வரி செலுத்தினால் போதும் . வருமான வரி கணக்கை திருத்தம் செய்யும் காலக்கெடு 12 மாதங்களாக குறைக்கப்பட்டு , கூடுதல் வரியை விரைவாகத் திரும்பப் பெற எளிதாக்கப்படுகிறது . மேலும் வருமான வரிக் கணக்கை மீளாய்வு செய்வதற்கான காலகட்டம் 2018-19 ஆண்டுக்கு 21 மாதத்திலிருந்து 18 மாதமாகவும் , 2019-20 மற்றும் அதற்கு பின்னர் உள்ள காலத்துக்கு 12 மாதங்களாகவும் குறைக்கப்படுகிறது .

    தனி நபர் வருமான வரி குறித்து விளக்கிய நிதி அமைச்சர் , தற்போது உள்ள 2.5 லட்சம் முதல் 5 லட்சம் வரை வருமானம் பெறுபவர்களுக்கான வரி விகிதம் 10 சதவிகிதத்திலிருந்து 5 சதவிகிதமாக குறைக்கப்பட்டுள்ளதாக தெரிவித்தார் . இந்த குறைப்பு நடவடிக்கை , 5 லட்சத்துக்கு கீழே வருமானம் உள்ளவர்களுக்கு 50 சதவிகிதம் குறைவாகவோ அல்லது வரி இல்லாமலோ பலன் தரும் என்றார் . இரட்டை சலுகையினை தடுக்கும் வகையில் 3.5 லட்சம் வரையிலான வருமானத்துக்கான சலுகை 2500 ஆக குறைக்கப்பட்டு , 3.5 லட்சம் வரை வருமானம் பெறுபவர்களுக்கு மட்டுமே இது பொருந்தும் என்று மாற்றப்படுகிறது . 3 முதல் 3.5 லட்சம் வரை வருமானம் பெறுபவர்களுக்கு வெறும் 2500 மட்டுமே வருமான வரி . வருமான வரிச் சட்டம் பிரிவு 80 சி சலுகையை பயன்படுத்தினால் 4.5 லட்சம் வரை வருமானம் பெறுபவர்களுக்கு வருமான வரி சுத்தமாக இருக்காது . 5 லட்சம் வரை வருமானம் பெறுபவர்களின் வருமான வரி பாதியாக குறைக்கப்பட்டுள்ளது . அதற்கு மேல் வருமானம் பெறுபவர்கள் , 12,500 ரூபாய் வரை இந்த சலுகையை அனுபவிக்க முடியும் . இந்த சலுகையால் அரசுக்கு ரூபாய் 15,500 கோடி வரை இழப்பு ஏற்படும் என்று நிதித்துறை அமைச்சர் திரு அருண் ஜெய்ட்லி தெரிவித்தார் .

    50 லட்சம் முதல் 1 கோடி ரூபாய் வரை வருமானம் பெறுபவர்களுக்கு 10 சதவிகித கூடுதல் கட்டணம் விதிக்கப்பட்டுள்ளது . 1 கோடிக்கு மேல் வருமானம் பெறுபவர்களுக்கு விதிக்கப்பட்டுள்ள 15 சதவிகித கூடுதல் கட்டணம் தொடரும் . இது கூடுதலாக 2700 கோடி ரூபாய் வருவாயை ஈட்டித் தரும் . தொழில் வருமானமல்லாது 5 லட்சம் வரை வருமானம் பெறுபவர்கள் எளிமையாக கணக்கு தாக்கல் செய்யும் வகையில் ஒரு பக்கத்துக்குள் தாக்கல் செய்ய வகை செய்யப்பட்டுள்ளது . முதன் முறையாக வருமான வரி கணக்கு தாக்கல் செய்யும் இந்தப் பிரிவைச் சேர்ந்தவர்கள் தாக்கல் செய்யும் கணக்கு , கூர்ந்தாய்வு செய்யப்படாது . குறிப்பாக ஏதாவது வருமான வரித்துறைக்கு புகார் வந்திருந்தால் அது விசாரணை செய்யப்படும் . நாட்டை முன்னேற்றுவதற்காக 2.5 லட்சம் முதல் 5 லட்சம் வரை வருமானம் பெறுபவர்கள் 5 சதவிகித வரி செலுத்த வேண்டும் என்று நிதி அமைச்சர் திரு ஜெய்ட்லி கேட்டுக்கொண்டார் . பிரதமர் நிவாரண நிதிக்கு வழங்கப்படும் நன்கொடைக்கான வருமான வரிச் சலுகை போலவே , முதலமைச்சர் மற்றும் துணை நிலை ஆளுனர் நிவாரண நிதிக்கு செலுத்தப்படும் நன்கொடைக்கும் வருமான வரி விலக்கு உண்டு என்றார் நிதி அமைச்சர் .

    பொது சேவை வரி ஒரு மிக முக்கியமான சீர்திருத்தம் என்பதை குறிப்பிட்ட நிதி அமைச்சர் திரு அருண் ஜெய்ட்லி , அதை செயல்படுத்துவது அரசின் தலையாய கடமை என்றார் . பொது சேவை வரி குழு , அனைத்து பரிந்துரைகளையும் கணக்கில் எடுத்து , அதன் பரிந்துரைகளை தயார் செய்துள்ளது . பொது சேவை வரிக்கான மென்பொருளும் தயார் நிலையில் உள்ளது . வர்த்தகர்கள் மற்றும் தொழில்துறைக்கு பொது சேவை வரி குறித்து பயிற்றுவிக்கும் முயற்சிகள் 1 ஏப்ரல் 2017 முதல் தொடங்கப்படும் . குடியரசுத் தத்துவதத்துக்கு கேடு ஏற்படாமல் , பொது சேவை வரியை முழுமையாக செயல்படுத்த அரசு முனையும் . பொது சேவை வரி , மாநில அரசுகளுக்கும் மத்திய அரசுக்கும் ஏராளமான வருவாயை பெற்றுத் தரும் என்று நம்புவதாக நிதி அமைச்சர் தெரிவித்தார் .

    வருவாய் , வெளிப்படைத்தன்மை , ஊழலற்ற தன்மை , தகவல் மற்றும் மின்னணு தொழில்நுட்பம் ஆகியவை பிரதமரின் அணுகுமுறை என்று குறிப்பிட்ட நிதி அமைச்சர் திரு அருண் ஜெய்ட்லி , தகவல் தொழில்நுட்பம் முழுமையாக பயன்படுத்தப்பட்டு , மனிதர்களை சார்ந்திருக்காத நிலை உருவாகும் என்றார் . நேர்மையாக வரி செலுத்துபவர்களுக்கு உரிய மரியாதை அளிக்கப்படும் . நேரடி வரி விதிப்பில் அளிக்கப்படும் விலக்கு காரணமாக 22,700 கோடி இழப்பு ஏற்பட்டாலும் , கூடுதலாக வரும் 2700 கோடி வருவாயால் இந்த இழப்பு 22,000 கோடியாக குறைந்துள்ளது .

    தன் நிதி நிலை அறிக்கை உரையை நிறைவு செய்த திரு அருண் ஜெய்ட்லி , மாற்றம் , ஆக்கம் , சுத்தம் ஆகியவையே அரசின் தாரக மந்திரங்கள் என்றார் . ஏழை எளிய மக்கள் , விவசாயிகள் ஆகியோருக்கு அரசின் திட்டங்களை எடுத்துச் செல்வதே அரசின் நோக்கம் என்றார் நிதி அமைச்சர் .

    ******
    
    
    (Release ID: 1482277) Visitor Counter : 2