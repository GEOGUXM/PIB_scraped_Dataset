      நிதி அமைச்சகம்

      நிதி மற்றும் பெருநிறுவனங்கள் விவகாரத் துறை அமைச்சர் திரு. அருண் ஜேட்லி அவர்கள் 2017-18ஆம் ஆண்டிற்கான பொது பட்ஜெட்-ஐ இன்று நாடாளுமன்றத்தில் சமர்ப்பித்தார்.
      2017-18ஆம் ஆண்டிற்கான பட்ஜெட்டின் மொத்த செலவு ரூ. 21.47 லட்சம் கோடியாகும். இது பல்வேறு விளைவுகளை ஏற்படுத்தும் என்பதோடு உயர்தர வளர்ச்சிக்கும் வழிவக்கும் எனவும் எதிர்பார்க்கப்படுகிறது.
      மாநிலங்களுக்கும், சட்டமன்றங்கள் உள்ள யூனியன் பிரதேசங்களுக்கும் வழங்கப்படவுள்ள நிதி 2017-18ஆம் ஆண்டில் ரூ. 4.11 லட்சம் கோடியாக இருக்கும். இது 2016-17 நிதியாண்டின் பட்ஜெட் மதிப்பீட்டில் ரூ. 3.60 லட்சம் கோடியாக இருந்தது.
      ஓய்வூதியம் நீங்கலாக பாதுகாப்பிற்கான செலவு ரூ. 2,74,114 கோடி ஆகும்.
      முதன்முறையாக, அனைத்து அமைச்சகங்கள், துறைகள் ஆகியவற்றை உள்ளடக்கிய வகையில் முழுமையான வெளிப்பாட்டு பட்ஜெட் பொது பட்ஜெட்டுடன் அவையில் முன்வைக்கப்பட்டது.
      நிதிமைச்சர்: நிதிஒழுங்கமைப்பு மற்றும் பட்ஜெட் நிர்வாக சட்டத்தில் வரையறுக்கப்பட்டுள்ள 2 சதவீதத்திற்குப் பதிலாக அடுத்த ஆண்டிற்கான வருவாய் பற்றாக்குறை 1.9 சதவீதமாக இருக்கும்.
      நிதிமைச்சர்: உலக வளர்ச்சியின் உந்து சக்தியாக இந்தியா கருதப்படுகிறது. 2017ஆம் ஆண்டில் மிக வேகமாக வளரும் முக்கிய பொருளாதாரங்களில் ஒன்றாகவும் இந்தியா இருக்கும் எனவும் எதிர்பார்க்கப்படுகிறது.
      பணமதிப்பு நீக்கம

      Posted On: 01 FEB 2017 12:41PM by PIB Chennai

    மத்திய நிதி மற்றும் பெருநிறுவனங்கள் விவகாரத் துறை அமைச்சர் திரு . அருண் ஜேட்லி அவர்கள் 2017-18 ஆம் ஆண்டிற்கான பொது பட்ஜெட் - ஐ இன்று நாடாளுமன்றத்தில் சமர்ப்பித்தார் . முதல்முறையாக ரயில்வே பட்ஜெட் - ஐயும் உள்ளடக்கிய பட்ஜெட் ஆக இது அமைந்திருந்தது . இந்த ஆண்டின் மத்திய பட்ஜெட் திட்டம் - திட்டமல்லாத செலவுகள் என்ற வகைப்படுத்தல் ஏதுமற்றதாகவும் , பிப்ரவரி மாதத் துவக்கத்திலேயே முன்கூட்டி சமர்ப்பிக்கப்படுவதாகவும் அமைந்திருந்தது . நிதியமைச்சர் திரு . ஜேட்லி தனது பட்ஜெட் உரையில் மிகச் சிறந்த வாழ்க்கைத் தரத்திற்காக நிர்வாகத்தின் தரத்தை மாற்றி அமைப்பதே எமது அரசின் நிகழ்ச்சி நிரல் என்று குறிப்பிட்டார் . சமூகத்தின் பல்வேறு பிரிவினரையும் , குறிப்பாக இளைஞர்களையும் , நலிந்தவர்களையும் ஊக்கப்படுத்துவது , ஊழல் , கருப்புப் பணம் , அரசியல்ரீதியான நிதிவழங்கலில் வெளிப்படைத்தன்மை இல்லாத நிலை ஆகிய தீங்குகளிலிருந்து நாட்டைத் தூய்மைப்படுத்துவது ஆகியவையே இதன் நோக்கம் . நிதித் துறையில் சிக்கனத்தைக் கடைப்பிடிக்கும் அதே நேரத்தில் கிராமப்புறப் பகுதிகளிலும் , கட்டமைப்பு , வறுமை ஒழிப்பு ஆகியவற்றுக்காகவும் அதிகமாக செலவு செய்வது என்பதே இதற்கான அணுகுமுறையாக இருக்கும் என்றும் அவர் குறிப்பிட்டார் . அதிக அளவிலான முதலீடுகளை ஊக்குவிப்பது , ஏழைகள் , நலிந்தவர்கள் ஆகியோரின் நலனுக்காக வளர்ச்சியை விரைவுபடுத்துவது ஆகியவற்றுக்கான பொருளாதார சீர்திருத்தங்கள் தொடர்ந்து மேற்கொள்ளப்படும் .


    2017-18 ஆம் ஆண்டிற்கான பட்ஜெட்டின் மொத்த செலவு ரூ . 21.47 லட்சம் கோடியாகும் . இது பல்வேறு விளைவுகளை ஏற்படுத்தும் என்பதோடு உயர்தர வளர்ச்சிக்கும் வழிவகுக்கும் என்றும் திரு . அருண் ஜேட்லி குறிப்பிட்டார் .


    மாநிலங்களுக்கும் , சட்டமன்றங்கள் உள்ள யூனியன் பிரதேசங்களுக்கும் வழங்கப்படவுள்ள நிதி 2017-18 ஆம் ஆண்டில் ரூ . 4.11 லட்சம் கோடியாக இருக்கும் . இது 2016-17 நிதியாண்டின் பட்ஜெட் மதிப்பீட்டில் ரூ . 3.60 லட்சம் கோடியாக இருந்தது .


    ஓய்வூதியம் நீங்கலாக பாதுகாப்பிற்கான செலவு ரூ . 2,74,114 கோடி ஆகும் .


    தனியார் துறையின் முதலீடு மந்தமாகவும் , உலகளாவிய வளர்ச்சி மெதுவாகவும் உள்ள நிலையில் அதிகமான அளவில் பொதுச் செலவை மேற்கொள்ள வேண்டிய அவசியத்தை தான் கணக்கில் எடுத்துக் கொண்டதாக நிதியமைச்சர் குறிப்பிட்டார் . எனினும் நிதி ஒழுங்கு மற்றும் பட்ஜெட் மேலாண்மை குழுவின் பரிந்துரைகளையும் , நீடித்த கடன் என்பதே நிதிரீதியான சிக்கனமான மேலாண்மையின் அடிப்படையாக இருக்கவேண்டும் என்பதையும் தான் கவனத்தில் கொண்டுள்ளதாகவும் அவர் குறிப்பிட்டார் . இந்தக் குழு அறிக்கையின் அம்சங்கல்ளை கருத்தில் கொண்டு 2017-18 ஆம் ஆண்டிற்கான நிதிப் பற்றாக்குறையான ஒட்டுமொத்த உள்நாட்டு உற்பத்தியில் 3.2 சதவீதமாக வைக்கப்பட்டுள்ளது . இதற்கு அடுத்த ஆண்டில் இதை 3 சதவீதமாகக் கொண்டு வர தான் உறுதி பூண்டுள்ளதாகவும் அமைச்சர் குறிப்பிட்டார் . நிதி ஒழுங்கு மற்றும் பட்ஜெட் மேலாண்மைக்கான சட்டத்தின் கீழ் வரையறுக்கப்பட்டுள்ள அளவான 2 சதவீதத்திற்குப் பதிலாக அடுத்த ஆண்டிற்கான வருவாய் பற்றாக்குறையான 1.9 சதவீதமாக வைக்கப்பட்டுள்ளது என்றும் திரு . ஜேட்லி குறிப்பிட்டார் .


    முதன்முறையாக , அனைத்து அமைச்சகங்கள் , துறைகள் ஆகியவற்றை உள்ளடக்கிய வகையில் முழுமையான வெளிப்பாட்டு பட்ஜெட் பொது பட்ஜெட்டுடன் அவையில் முன்வைக்கப்பட்டது .


    2017-18 ஆம் ஆண்டில் விவசாயத்திற்கான கடன் இலக்கு இதுவரை கண்டிராத வகையில் ரூ . 10 லட்சம் கோடியாக இருக்கும் என்றும் திரு . அருண் ஜேட்லி அறிவித்தார் . ‘ ஒவ்வொரு துளி நீருக்கும் அதிகமான பயிர் ’ என்ற இலக்கை எட்டும் நோக்குடன் ரூ . 5,000 கோடியை துவக்க கையிருப்புத் தொகையாகக் கொண்டு பிரத்தியேகமான சிறு பாசன நிதி உருவாக்கப்படுகிறது . மேலும் நீண்ட கால பாசன நிதியுடன் சேர்த்து மொத்தத்தில் இந்த நிதி ரூ . 40,000 கோடியாக இருக்கும் என்றும் அவர் குறிப்பிட்டார் .


    ஒப்பந்த விவசாய முறை குறித்த மாதிரி சட்டம் ஒன்று தயாரிக்கப்பட்டு இதை மேற்கொள்வதற்காக மாநிலங்களுக்கு அனுப்பி வைக்கப்படும் என்றும் நிதியமைச்சர் அறிவித்தார் . நபார்ட் அமைப்பில் ரூ . 8,000 கோடி கையிருப்பு நிதியைக் கொண்டு பால்பொருட்கள் பதனிடுதல் , கட்டமைப்பு மேம்பாட்டு நிதி மூன்றாண்டு காலத்தில் உருவாக்கப்படும் என்றும் , இந்த நிதி ரூ . 2,000 கோடி கையிருப்பு நிதியுடன் துவங்குகிறது என்றும் அவர் குறிப்பிட்டார் .


    ஒரு கோடி குடும்பங்களை வறுமையிலிருந்து விடுவிக்கும் வகையில் வறுமைஒழிப்பு இயக்கத்தை அரசு மேற்கொள்ளும் . காந்திஜியின் 150 வது பிறந்தநாள் கொண்டாடப்படவிருக்கின்ற 2019 ஆம் ஆண்டிற்குள் இந்த இயக்கம் 50,000 கிராம பஞ்சாயத்துக்களை வறுமையற்றவையாக மாற்றும் என்றும் திரு . அருண் ஜேட்லி அறிவித்தார் . நலிந்த குடும்பங்கள் ஒவ்வொன்றுக்கும் நீடித்த வாழ்க்கை வசதியை வழங்குவது என்ற கருத்துடன் கூடிய சிறு திட்டம் , தற்போதுள்ள ஆதாரங்களை மேலும் சிறப்பாகப் பயன்படுத்திக் கொள்வதோடு கூடவே ஆண்டுதோறும் படிப்படியாக நிதியுதவியை அதிகரிப்பது என்பதே இதற்கான நடைமுறை உத்தியாக இருக்கும் என்றும் அவர் குறிப்பிட்டார் .


    மறுசீரமைக்கப்பட்ட மகாத்மா காந்தி தேசிய ஊரக வேலைவாய்ப்பு உறுதித் திட்டத்தின் கீழ் விவசாயிகளின் வருமானத்தை இரட்டிப்பாக்குவது என்ற நமது உறுதிப்பாட்டிற்கு ஆதரவளிக்கும் வகையில் 2017 மார்ச் மாதத்திற்குள் ஏற்கனவே இலக்கு நிர்ணயிக்கப்பட்டிருந்த 5 லட்சம் விவசாயக் குளங்களுக்குப் பதிலாக 10 லட்சம் விவசாயக் குளங்கள் கட்டி முடிக்கப்படும் என எதிர்பார்க்கப்படுகிறது . இது கிராமப் பஞ்சாயத்துகள் வறட்சியால் பாதிக்கப்படாமலிருக்க பெரிதும் உதவும் . 2016-17 நிதியாண்டில் மகாத்மா காந்தி தேசிய ஊரக வேலைவாய்ப்பு உறுதித் திட்டத்திற்கு ஒதுக்கப்பட்ட ரூ . 38,500 கோடி என்பது 2017-18 நிதியாண்டில் ரூ . 48,000 கோடியாக உயர்த்தப்படுகிறது . இத்திட்டத்திற்கென இதுவரையில் ஒதுக்கப்பட்ட நிதியிலேயே இது மிக அதிகமானது என நிதியமைச்சர் மேலும் குறிப்பிட்டார் .


    பிரதமர் கிராமச் சாலைகள் திட்டத்தின் கீழ் 2011-14 ஆண்டுகளில் சராசரியாக தினமும் 73 கிலோமீட்டராக இருந்த இருந்த சாலை கட்டுமான வேலைகள் 2016-17 இல் நாளொன்றுக்கு 133 கிலோமீட்டராக தீவிரமானது என்று குறிப்பிட்ட நிதியமைச்சர் பிரதமர் கிராமச் சாலைகள் திட்டத்தின் கீழான இலக்கை 2019 ஆம் ஆண்டிற்குள் நிறைவேற்றுவது என அரசு உறுதிபூண்டுள்ளதாகவும் திரு . அருண் ஜேட்லி குறிப்பிட்டார் . இத்திட்டத்திற்கென 2017-18 ஆம் ஆண்டிற்கு ரூ . 19,000 கோடி ஒதுக்கப்பட்டுள்ளது என்றும் , மாநிலங்களின் பங்களிப்போடு இத்திட்டத்தின் கீழ் 2017-18 இல் மொத்தம் ரூ . 27,000 கோடி செலவு செய்யப்படும் என்றும் அவர் தெரிவித்தார் .


    பிரதமர் கிராமப்புற வீட்டு வசதித் திட்டத்திற்கென 2016-17 ஆம் ஆண்டிற்கான பட்ஜெட் மதிப்பீடு ரூ . 15,000 கோடியாக இருந்தது 2017-18 ஆம் ஆண்டில் ரூ . 23,000 கோடியாக ஒதுக்கப்பட்டுள்ளது என்று குறிப்பிட்ட நிதியமைச்சர் , 2019 ஆம் ஆண்டிற்குள் வீடற்றவர்கள் , குடிசைகளில் வசிப்பவர்களுக்கென 1 கோடி வீடுகள் கட்டி முடிக்கப்பட அரசு திட்டமிட்டுள்ளது என்றும் தெரிவித்தார் . பிரதமர் வேலைவாய்ப்பு உருவாக்கத் திட்ட்த்திற்கெனவும் கடன் உதவி திட்டங்களுக்காகவும் நிதி ஒதுக்கீடு மூன்று மடங்கிற்கு மேலாக அதிகரிக்கப்பட்டுள்ளது .


    கிராமப்புற பணிகள் , விவசாயம் , அவை தொடர்பான துறைகள் ஆகியவற்றுக்கென 2017-18 ஆம் ஆண்டில் மொத்தம் ரூ . 1,87,223 கோடி ஒதுக்கப்பட்டுள்ளது என்று தெரிவித்த திரு . அருண் ஜேட்லி , இது அதற்கு முந்தைய ஆண்டை விட 24 சதவீதம் அதிகமாகும் என்றும் குறிப்பிட்டார் .


    இளைஞர்களுக்குப் பயனளிக்கும் வகையில் கல்வி மற்றும் திறன் மேம்பாட்டுத் துறையில் இந்த ஆண்டிற்கான பட்ஜெட்டில் பல்வேறு புதிய திட்டங்கள் அறிவிக்கப்பட்டுள்ளன . தற்போது நாட்டில் 60 மாவட்டங்களில் செயல்பட்டு வரும் பிரதமர் திறமைக்கான மையங்கள் நாடுமுழுவதும் 600 மையங்களாக விரிவுபடுத்தப்படும் .


    2017-18 நிதியாண்டில் வாழ்க்கை வசதியை மேம்படுத்துவதற்கென திறனை வளர்த்துக் கொள்வது , விழிப்புணர்வைப் பெறுவதற்கான ‘ சங்கல்ப் ’ திட்டம் ரூ . 4,000 கோடி செலவில் துவங்கப்படுகிறது . நாட்டிலுள்ள 3.5 கோடி இளைஞர்களுக்கு பொருத்தமான பயிற்சியை இந்த ‘ சங்கல்ப் ’ திட்டம் வழங்கும் . தொழில் மதிப்பு மேம்பாட்டிற்கான திறனை வலுப்படுத்துவதற்கான திட்டத்தின் ( ஸ்ட்ரைவ் ) அடுத்த கட்டம் 2017-18 ஆம் ஆண்டிற்கான நிதியாண்டில் ரூ . 2200 கோடி செலவில் துவக்கப்பட உள்ளது என்று தெரிவித்தார் . செயல்முறைப் பயிற்சியின் தரம் மற்றும் சந்தைக்குப் பொருத்தமானதாகவும் தொழில்பயிற்சிக் கூடங்களில் வழங்கப்படுகின்ற செயல்முறைப் பயிற்சியை மேம்படுத்துவதில் கவனம் செலுத்தப்படும் . தொழில் வாரியான மையம் என்ற அணுகுமுறையின் மூலம் இந்தப் பயிற்சித்திட்டங்கள் வலுப்படுத்தப்படும் .


    நாட்டில் உள்ள உயர்கல்வி நிறுவனங்களில் சேருவதற்கான அனைத்து நுழைவுத் தேர்வுகளையும் நடத்துவதற்கென சுயாட்சி மிக்க , சுய தேவையை நிறைவேற்றிக் கொள்ளும் திறன் மிக்க சோதனை அமைப்பாக தேசிய சோதனை முகமையை உருவாக்க திட்டமிடப்பட்டுள்ளது .


    தகவல் தொழில்நுட்பத்தை முழுமையாகப் பயன்படுத்திக் கொண்டு குறைந்தபட்சமாக இணையம் மூலமான 350 பயிற்சிகளை வழங்கக் கூடிய ‘ ஸ்வயம் ’ என்ற மேடை துவக்கப்படவுள்ளது . மிகச் சிறந்த ஆசிரியர்களால் கற்றுத் தரப்படும் பாடங்களை இணையம் மூலமாக மாணவர்கள் கற்கவும் , படிப்பதற்கான உயர்தர ஆதாரங்களைப் பெறவும் , கலந்தாய்வு மையங்களில் பங்கேற்கவும் , சோதனைகளில் பங்கெடுக்கவும் , கல்வித் தகுதி குறித்த தரமதிப்பீடுகளைப் பெறவும் இது உதவும் .


    பல்கலைக்கழக மானியக் குழுவில் உயர்கல்விக்கான சீர்திருத்தங்களை மேற்கொள்ளவும் , உயர்நிலைக் கல்விக்காகவும் அனைவருக்கும் அணுக முடிகின்ற , பால் வேறுபாடுகள் இல்லாத , தரமான மேம்பாடு ஆகியவற்றுக்கான உள்ளூர் அளவிலான புத்தாக்கங்களை ஊக்குவிக்க கண்டுபிடிப்பிற்கான நிதியை உருவாக்கவும் , கல்வி ரீதியாகப் பின் தங்கிய 3479 வட்டங்களில் முதலில் கவனம் செலுத்தி அவற்றை மேம்படுத்துவது என்றும் திட்டமிடப்பட்டுள்ளது .


    படைப்பாக்கத்தை வளர்த்தெடுக்கும் வகையில் அறிவியல் கல்விக்கு முன்னுரிமை வழங்கி உள்ளூர் அளவில் புதிய வகை உள்ளடக்கங்களைக் கொண்ட பாடதிட்டங்களை விருப்பப்படி பள்ளிகளே உருவாக்கிக் கொள்ளவும் , ஆண்டு முழுவதும் கற்றதன் விளைவை கணக்கெடுக்கும் வகையிலான முறையை அறிமுகப்படுத்தவும் திட்டமிடப்பட்டுள்ளது .


    14 லட்சம் ஒருங்கிணைந்த ஊட்டச்சத்து வளர்ச்சிக்கான அங்கன்வாடி மையங்களில் கிராம அளவில் பெண்கள் சக்தி மையங்களை உருவாக்க ரூ . 500 கோடி ஒதுக்கப்பட்டுள்ளது என்று திரு . அருண் ஜேட்லி அறிவித்தார் . திறன் மேம்பாடு , வேலைவாய்ப்பு , மின்னணு முறை குறித்த அறிவைப் பெறுதல் , சுகாதாரம் , ஊட்டச்சத்து ஆகியவற்றுக்கான வாய்ப்புகளை கிராமப்புறப் பெண்கள் பெறுவதற்கு இந்த மையங்கள் உதவும் என்றும் அவர் குறிப்பிட்டார் .


    2016 ஆம் ஆண்டு டிசம்பர் 31 ஆம் தேதியன்று பிரதமர் வெளியிட்ட அறிவிப்பை நினைவு கூர்ந்த நிதியமைச்சர் நாடு தழுவிய திட்டத்தின் ஒரு பகுதியாக நிறுவன ரீதியான பிரசவம் , அவர்களின் குழந்தைகளுக்கு தடுப்பூசி போடுவது ஆகியவற்றை மேற்கொள்ளும் கர்ப்பிணிப் பெண்கள் ஒவ்வொருவருக்கும் அவர்களது வங்கிக் கணக்கில் ரூ 6,000 பணமாற்றம் செய்யப்படும் என்றும் நிதியமைச்சர் அறிவித்தார் .


    பெண்கள் - குழந்தைகள் ஆகியோரின் நலனுக்கான நிதி ஒதுக்கீடு 2016-17 பட்ஜெட் மதிப்பீட்டில் இருந்த ரூ . 1,56,528 கோடிகளிலிருந்து ரூ . 1,84,632 கோடிகளாக 2017-18 நிதியாண்டில் அதிகரிக்கப்படுகிறது .


    நாட்டின் ஒட்டுமொத்த சுகாதாரக் கட்டமைப்பை வலுப்படுத்துவதன் பகுதியாக ஜார்க்கண்ட் , குஜராத் ஆகிய இரு மாநிலங்களிலும் அகில இந்திய மருத்துவ அறிவியல் நிறுவனங்களை ( எய்ம்ஸ் ) புதிதாக துவங்க இருப்பதாக நிதியமைச்சர் அறிவித்தார் . மருத்துவ மேற்படிப்பிற்கான இடங்களை அதிகரிப்பது உள்ளிட்டு இந்தியாவில் மருத்துவக் கல்வி , நடைமுறை ஆகியவற்றுக்கான ஒழுங்கமைப்பு கட்டமைப்பில் முழுமையான மாற்றங்களைக் கொண்டுவர அரசு உறுதி பூண்டுள்ளது என்றும் அவர் தெரிவித்தார் .


    2016-17 ஆம் ஆண்டில் தாழ்த்தப்பட்ட பிரிவினரின் நலனுக்கான ஒதுக்கீடு ரூ . 38,833 கோடியிலிருந்து 2017-18 ஆம் ஆண்டில் ரூ . 52,393 கோடியாக அதிகரிக்கப்படுகிறது . இது 35 சதவீத அதிகரிப்பாகும் . பழங்குடிப் பிரிவினருக்கான ஒதுக்கீடும் ரூ . 31,930 கோடியாகவும் , சிறுபான்மையினர் நலனுக்கான ஒதுக்கீடு ரூ . 4,195 கோடியாகவும் அதிகரிப்படுகிறது . இதற்கான செலவுகளை நிதி ஆயோக் மூலம் கண்காணிப்பதன் மூலம் இதன் பலன்களைக் கண்டறிவதையும் அரசு அறிமுகப்படுத்தியுள்ளது .


    மக்களின் வாழ்க்கைத்தரத்தை உயர்த்தவும் , சமூகத்தின் பல்வேறு பிரிவினரை ஊக்கப்படுத்தவும் , தங்கள் முழுத்திறமைகளை அவர்கள் வெளிப்படுத்தவும் ஊக்கப்படுத்தவும் , ஊழல் , கருப்புப் பணம் , அரசியல் அமைப்புகளுக்கு வெளிப்படைத்தன்மையற்ற நிதியளிப்பு ஆகியவற்றிலிருந்து நாட்டைத் தூய்மைப்படுத்தவும் நிர்வாகத்தின் தரத்தை முற்றிலுமாக மாற்றியமைப்பது என்ற நிகழ்ச்சி நிரலை அறிவித்துள்ள இந்த பட்ஜெட்டிற்கு உகந்த வகையில் கட்டமைப்புத் துறையில் முதலீடுகள் அமையும் என்று நிதியமைச்சர் தெரிவித்தார் .


    இதன்படி 2017-18 ஆம் ஆண்டில் கட்டமைப்பு மேம்பாடிற்கென மொத்தம் ரூ . 3,96,135 கோடி ஒதுக்கீடு செய்யப்பட்டுள்ளது என்றும் , இதில் ரூ . 2,41,387 கோடி ரயில் , சாலை , கப்பல் போக்குவரத்து துறைகளுக்கானவை என்றும் நிதியமைச்சர் தெரிவித்தார் .


    ரயில்வே துறைக்கான மொத்த மூலதன , வளர்ச்சிக்கான செலவு 2017-18 ஆம் ஆண்டிற்கு ரூ . 1,31,000 கோடி ஆகும் . இதில் ரூ . 55,000 கோடியை அரசு வழங்கும் . 2017-18 ஆம் ஆண்டில் 3.500 கிலோமீட்டர் தூரத்திற்கு இருப்புப் பாதைகள் உருவாக்கப்படும் . 2016-17 ஆம் ஆண்டில் இது 2,800 கிலோமீட்டராக இருந்தது . பயணிகளின் பாதுகாப்பிற்கென ஐந்தாண்டு காலப்பகுதியில் ரூ . 1 லட்சம் கோடி நிதியை கையிருப்பாகக் கொண்டு தேசிய ரயில் பாதுகாப்பு நிதி உருவாக்கப்படும் . இந்த நிதியிலிருந்து மேற்கொள்ளப்படவுள்ள பல்வேறு பாதுகாப்புப் பணிகளை நிறைவேற்றுவது குறித்த கால அளவு உள்ளிட்டு பல்வேறு விதிமுறைகளையும் அரசு தெளிவாக வகுத்தளிக்கும் .


    அமல்படுத்துவது , நிதி ஏற்பாடு ஆகியவற்றில் புதுமையான வழிவகைகளை நோக்கமாகக் கொண்டும் அதே நேரத்தில் இதற்கான வன்பொருள் , மென்பொருள் ஆகியவற்றை உள்நாட்டிலே தயாரிப்பது , தரமுறைப்படுத்துவது ஆகியவற்றையும் உள்ளடக்கிய வகையில் புதிய மெட்ரோ ரயில் கொள்கை ஒன்று அறிவிக்கப்படும் என்றும் நிதியமைச்சர் தெரிவித்தார் . கட்டுமானம் , செயல்பாடு ஆகியவற்றில் தனியாரின் பெருமளவு பங்கேற்பிற்கு வழிவகுக்கும் வகையில் தற்போதுள்ள சட்டங்களை ஒழுங்குபடுத்தி புதிய மெட்ரோ ரயில் சட்டம் இயற்றப்படும் .


    சாலைகளுக்கென 2017-18 ஆம் ஆண்டில் நெடுஞ்சாலைகளுக்கென ரூ . 64,900 கோடி நிதி ஒதுக்கப்படுகிறது . கடந்த ஆண்டில் இது ரூ . 57,976 கோடியாக இருந்தது . துறைமுகப்பகுதிகளுக்கும் தொலைதூர கிராமங்களுக்கும் இடையே சிறப்பான தொடர்பை ஏற்படுத்த கடற்கரையோரப் பகுதியில் தொடர்புச் சாலைகள் 2,000 கிலோ மீட்டர் நீளத்திற்கு உருவாக்க அடையாளம் காணப்பட்டுள்ளதாகவும் அவர் குறிப்பிட்டார் .


    நிலச் சொத்துகளிலிருந்து சிறப்பாக வருமானம் பெறுவதற்கென இந்திய விமான ஆணையச் சட்டம் திருத்தி அமைக்கப்படும் என்றும் திரு . அருண் ஜேட்லி தெரிவித்தார் . இவ்வாறு பெறப்படும் நிதி விமான நிலையங்களை மேம்படுத்தப் பயன்படுத்திக் கொள்ளப்படும் . இரண்டாம் கட்ட நகரங்களில் உள்ள தேர்ந்தெடுக்கப்பட்ட விமான நிலையங்கள் தனியார் - பொதுத்துறை - கூட்டு செயல்பாட்டின் மூலம் செயல்படுத்தவும் நிர்வகிக்கவும் முயற்சிகள் மேற்கொள்ளப்படும் என்றும் அமைச்சர் தெரிவித்தார் .


    2017-18 நிதியாண்டின் முடிவில் 1,50,000 க்கும் மேலான கிராமப் பஞ்சாயத்துகளில் ஒளியிழை மூலமான அதிவேக அகண்ட அலைவரிசைத் தொடர்பு கிடைக்கப்பெறும் என்றும் இதில் வை - ஃபை வசதிகள் , மிகக் குறைந்த கட்டணத்தில் மின்னணுச் சேவைகளைப் பெறுவது ஆகியவையும் அடங்கும் என்றும் நிதியமைச்சர் தெரிவித்தார் . இதன்படி இந்திய இணையத் திட்டத்திற்கான ஒதுக்கீடு 2017-18 ஆம் ஆண்டில் ரூ . 10,000 கோடியாக உயர்த்தப்படுகிறது என்றும் அவர் அறிவித்தார் . இத்திட்டத்தின் கீழ் ஏற்கனவே 1,55,000 கிலோமீட்டர் நீளத்திற்கு ஒளியிழைக் கம்பிகள் பதிக்கப்பட்டுள்ளன என்றும் அவர் சுட்டிக் காட்டினார் . டிஜிட்டல் தொழில்நுட்பத்தின் மூலம் தொலைதூர மருத்துவ ஆலோசனை , கல்வி , திறமைகள் ஆகியவற்றை வழங்கும் வகையில் ‘ டிஜிகாவ்ன் ’ என்ற முன்முயற்சி துவக்கப்படும் என்றும் அமைச்சர் தெரிவித்தார் .


    எரிசக்தித் துறையை வலுப்படுத்துவது பற்றியும் அமைச்சர் குறிப்பிட்டார் . கூடுதலாக 20,000 மெ . வா . திறன் கொண்ட சூரிய ஒளியின் மூலமான மின் உற்பத்திப் பூங்காவின் இரண்டாவது கட்டத்தை மேற்கொள்ள அரசு தற்போது முடிவுசெய்துள்ளதாகவும் அவர் குறிப்பிட்டார் . அதைப் போன்றே ஏற்கனவே நிறுவப்பட்டுள்ள மூன்றைத் தவிர ஒடிசாவில் சண்டிகோலே , ராஜஸ்தானில் பிக்கானீர் ஆகிய இடங்களில் மேலும் இரண்டு கேந்திரமான க்ரூட் ஆயில் கையிருப்பு மையங்களை இரண்டாவது கட்டமாக நிறுவுவது என்றும் அரசு முடிவு செய்துள்ளது .


    ஏற்றுமதிக்கான வர்த்தக கட்டமைப்பு திட்டம் 2017-18 ஆம் ஆண்டில் புதிய , சீரமைக்கப்பட்ட மத்திய திட்டமாக துவக்கப்படும் என்றும் திரு . அருண் ஜேட்லி அறிவித்தார் .


    அந்நிய முதலீட்டு வளர்ச்சி வாரியத்தை 2017-18 நிதியாண்டில் கலைத்து விட அரசு முடிவு செய்துள்ளதாக நிதியமைச்சர் அறிவித்தார் . அடுத்த சில மாதங்களில் இதற்கான வழிமுறைகள் அறிவிக்கப்படும் என்றும் அவர் குறிப்பிட்டார் . அந்நிய முதலீட்டு வளர்ச்சி வாரியம் இணையம் மூலமான பதிவு , நேரடி அந்நிய முதலீட்டிற்கான மனுக்கள் இணையம் மூலமாகவே கையாளப்படுதல் ஆகியவற்றை வெற்றிகரமாக நடைமுறைப்படுத்தியதாலும் , மொத்த அந்நிய நேரடி முதலீட்டில் 90 சதவீத முதலீடுகள் நேரடி வழியின் மூலமாகவே வரும் நிலையிலும் இது சாத்தியமாகியுள்ளது என்றும் அமைச்சர் குறிப்பிட்டார் . இதற்கிடையே , நேரடி அந்நிய முதலீடு குறித்த கொள்கையை மேலும் தளர்த்துவது அரசின் கவனத்தில் உள்ளது என்றும் , விரைவில் இதுகுறித்த அறிவிப்புகள் வெளியாகும் என்றும் அமைச்சர் குறிப்பிட்டார் .


    பொதுமக்களின் கருத்துக்காக இதற்கென வைக்கப்பட்டுள்ள நகல் மசோதா இறுதிப்படுத்தப்பட்ட பிறகு சட்டவிரோத முதலீட்டு திட்டங்களின் தொல்லையை ஒடுக்க நாடாளுமன்றத்தில் ஒரு மசோதா கொண்டுவரப்படும் என்றும் திரு . அருண் ஜேட்லி உறுதிபடக் கூறினார் . இதுவும் ‘ தூய்மையான இந்தியா ’ என்ற இந்த பட்ஜெட்டின் , அரசின் நிகழ்ச்சி நிரலின் ஒரு பகுதியே ஆகும் என்றும் அவர் குறிப்பிட்டார் . கட்டமைப்பு தொடர்பான கட்டுமான ஒப்பந்தங்கள் , தனியார் - பொதுத்துறை கூட்டு முயற்சி , பொதுப் பயன்பாட்டிற்கான ஒப்பந்தங்கள் ஆகியவற்றில் உருவாகும் சச்சரவுகளை தீர்ப்பதற்கான நிறுவனரீதியான ஏற்பாடுகளை ஒழுங்குபடுத்த நடுவர் தீர்ப்பாயம் மற்றும் சமரசம் ஆகியவற்றுக்கான 1996 ஆம் ஆண்டின் சட்டத்தை மாற்றி அமைப்பதற்காக திருத்த மசோதா ஒன்று அறிமுகப்படுத்தப்படும் என்றும் அமைச்சர் தெரிவித்தார் .


    கடந்த பட்ஜெட் உரையில் அறிவிக்கப்பட்ட பொதுத்துறை நிறுவனங்களில் அரசின் பங்குகளை குறைத்துக் கொள்வதற்கான கொள்கை தொடர்ந்து செயல்படும் என்று தெரிவித்த அமைச்சர் , பங்குச் சந்தையில் அடையாளம் காணப்பட்ட பொதுத்துறை நிறுவனங்களின் பங்குகள் குறிப்பிட்ட காலப் பகுதியில் பட்டியலில் இடம் பெறுவதை உறுதிப்படுத்தும்படியான செயல்முறைகள் மற்றும் திருத்தி அமைக்கப்பட்ட வழிமுறை ஆகியவற்றை அரசு ஏற்படுத்தும் என்றும் குறிப்பிட்டார் .


    நிதித் துறைக்கான கணினி முறையிலான அவசரகால உதவிக் குழு நிறுவப்படும் என்றும் அது நிதித்துறையில் செயல்படும் ஒழுங்கமைப்பு நிறுவனங்கள் மற்றும் இது தொடர்பான அமைப்புகள் ஆகியவற்றுடன் நெருங்கிய ஒருங்கிணைப்புடன் செயல்படும் என்றும் திரு . அருண் ஜேட்லி அறிவித்தார் .


    அமைச்சர் அறிவித்த இதர முன்வடிவுகள் :


    1. அதில் பங்குபெறுவோர் , தரகர்கள் , செயல்பாட்டு கட்டமைப்புகள் ஆகியவற்றை மேலும் ஒருங்கிணைத்த வகையில் சரக்கு மற்றும் காப்புறுதி ஆகியவற்றின் அடிப்படையில் செயல்படும் சந்தைகள் மேலும் நெருக்கமாக ஒன்றிணைக்கப்படும் .


    2. எளிதான வகையில் வர்த்தகம் செய்வதை மேம்படுத்துவதற்கு பரஸ்பர நிதிகள் , தரகர்கள் , போர்ட்ஃபோலியோ நிர்வாகிகள் போன்ற நிதிச் சந்தையின் இடையே செயல்படுவோரை பதிவு செய்யும் செயல்பாடுகள் முழுமையாக இணையத்தின் மூலமே நடக்கும் வகையில் செபி அமைப்பால் ஏற்பாடு செய்யப்படும் .


    3. வெளிநாட்டு போர்ட்ஃபோலியோ முதலீட்டாளர்களுக்கென பதிவு செய்தல் , வங்கி மற்றும் டீமாட் கணக்குகளைத் துவக்குதல் , நிரந்தர கணக்கு எண் அட்டைகளை வழங்குதல் ஆகியவற்றுக்கென பொதுவான விண்ணப்பப் படிவம் அறிமுகப்படுத்தப்படும் . இதற்கு அவசியமான ஏற்பாடுகள் , செயல்முறைகள் ஆகியவற்றை செபி , ரிசர்வ் வங்கி மற்றும் நேரடி வரிகளுக்கான மத்திய வாரியம் ஆகியவை கூட்டாக ஏற்பாடு செய்யும் . எளிமையான செயல்பாட்டிற்கும் , இந்திய மூலதனச் சந்தைகளை எளிதாக அணுகுவதற்கும் பெருமளவிற்கு இது உதவி செய்யும் .


    4. தனிப்பட்ட டீமாட் கணக்குகளை ஆதார் எண்ணுடன் இணைப்பதற்கான நடவடிக்கைகள் எடுக்கப்படும் .


    5. வங்கிகள் , காப்பீட்டு நிறுவனங்கள் ஆகியவை தற்போது செபி அமைப்பால் தேர்ச்சி பெற்ற நிறுவனரீதியாக வாங்குவோர் என வகைப்படுத்தப் பட்டுள்ளன . குறிப்பாக வரையறுக்கப்பட்ட ஒதுக்கீடுகள் கொண்ட பொதுமக்களுக்கான துவக்கநிலை பங்குவிற்பனையில் பங்கு பெறத் தகுதியானவையாகவும் அவை உள்ளன . தற்போது ரிசர்வ் வங்கியினால் ஒழுங்குபடுத்தப்படுகின்ற , குறிப்பிட்ட அளவிற்கு நிகர சொத்துக்களை வைத்துள்ள துறைரீதியாக முக்கியமான வங்கியல்லாத நிதி நிறுவனங்களையும் நிறுவனரீதியாக வாங்குவோர் என வகைப்படுத்த அனுமதிப்பது என தீர்மானிக்கப்பட்டுள்ளது . இந்த ஏற்பாடு துவக்க நிலை பங்கு விற்பனைக்கான சந்தையை வலுப்படுத்தும் என்பதோடு மேலும் அதிகமான முதலீடுகளையும் கொண்டு வரும் .


    6. சர்ஃபேஸி சட்டத்தின் கீழ் செயல்படும் மறுகட்டமைப்பு நிறுவனம் அல்லது உறுதியளிப்பு நிறுவனம் ஆகியவற்றால் வழங்கப்பட்ட உறுதியளிப்பு ரசீதுகளை செபியில் பதிவு செய்யப்பட்ட பங்குச் சந்தைகளில் பட்டியலிடவும் வர்த்தகம் செய்யவும் அனுமதிக்கப்படும் . இந்த ஏற்பாடு உறுதியளிப்பு தொழிலுக்கு மூலதனத்தை கொண்டுவரும் என்பதோடு , வங்கிகளின் வாராக் கடன்களை கையாள்வதற்கும் குறிப்பாக உதவி செய்யும் .


    பங்குச் சந்தையில் அடையாளம் காணப்பட்ட பொதுத்துறை நிறுவனங்களின் பங்குகள் குறிப்பிட்ட காலப் பகுதியில் பட்டியலில் இடம் பெறுவதை உறுதிப்படுத்தும்படியான செயல்முறைகள் மற்றும் திருத்தி அமைக்கப்பட்ட வழிமுறை ஆகியவற்றை அரசு ஏற்படுத்தும் என்றும் நிதியமைச்சர் அறிவித்தார் .


    ரயில்வே துறையைச் சேர்ந்த பொதுத்துறை நிறுவனங்களான ஐஆர்சிடிசி , ஐ ஆர் எஃப் சி , இர்கான் ஆகியவற்றின் பங்குகள் பங்குச் சந்தையில் பட்டியலிடப்படும் என்றும் அவர் அறிவித்தார் .


    மிகப்பெரும் சர்வதேச , உள்நாட்டு தனியார் எண்ணெய் - எரிவாயு நிறுவனங்களின் செயல்பாட்டிற்கு ஈடுகொடுக்கும் வகையில் பொதுத்துறையில் ஒருங்கிணைந்த ‘ பெரும் எண்ணெய் நிறுவனம் ’ திட்டமிடப்பட்டுள்ளது என்றும் திரு . அருண் ஜேட்லி தெரிவித்தார் . வரைமுறைப்படுத்தல் , இணைத்தல் , கையகப்படுத்தல் ஆகியவற்றின் மூலம் நமது மத்திய பொதுத்துறை நிறுவனங்களை வலுப்படுத்துவதற்கான வாய்ப்புகளையும் அரசு நோக்கி வருகிறது என்றும் அவர் தெரிவித்தார் .


    2017-18 நிதியாண்டில் வங்கிகளின் மறுமுதலீட்டிற்காக ரூ . 10,000 கோடி ஒதுக்கப்பட்டுள்ளது . தேவைப்படுமானால் , கூடுதலாகவும் நிதி ஒதுக்கப்படும் . சர்ஃபேஸி சட்டத்தின் கீழ் செயல்படும் மறுகட்டமைப்பு நிறுவனம் அல்லது உறுதியளிப்பு நிறுவனம் ஆகியவற்றால் வழங்கப்பட்ட உறுதியளிப்பு ரசீதுகளை செபியில் பதிவு செய்யப்பட்ட பங்குச் சந்தைகளில் பட்டியலிடவும் வர்த்தகம் செய்யவும் அனுமதிக்கப்படும் . இந்த ஏற்பாடு உறுதியளிப்பு தொழிலுக்கு மூலதனத்தை கொண்டுவரும் என்பதோடு , வங்கிகளின் வாராக் கடன்களை கையாள்வதற்கும் குறிப்பாக உதவி செய்யும் .


    பிரதமர் உற்பத்தி மேம்பாட்டுத் திட்டத்தின் கீழ் வழங்கப்பட வேண்டிய கடனின் இலக்கு 2017-18 க்கு ரூ . 2.44 லட்சம் கோடியாக நிர்ணயிக்கப்பட்டுள்ளது . இது 2015-16 இல் இருந்ததை விட இரண்டு மடங்காகும் . தலித்கள் , பிற்படுத்தப்பட்ட பிரிவினர் , சிறுபான்மையினர் , பெண்கள் ஆகியோருக்கு இதில் முன்னுரிமை வழங்கப்படும் .


    பொதுத்துறை நிறுவனங்களின் விரிவுபடுத்தப்பட்ட பங்குகள் , இதர அரசுக்குச் சொந்தமான சொத்துக்கள் ஆகியவற்றை உள்ளடக்கிய வகையில் பங்குச் சந்தை வர்த்தகத்திற்கென புதிய வர்த்தக மைய நிதி 2017-18 இல் துவக்கப்படும் .


    இந்தியா இப்போது பிரம்மாண்டமான டிஜிட்டல் புரட்சியின் உச்சத்தில் உள்ளது என்றும் திரு . அருண் ஜேட்லி குறிப்பிட்டார் . நிதியமைப்பில் இணைத்துக் கொள்வதை ஊக்குவிப்பது , ஜே ஏ எம் மும்முனை ஆகிய நமது அரசின் முந்தைய முன்முயற்சிகள் டிஜிட்டல் முறையிலான பரிவர்த்தனைக்கான நமது தற்போதைய அழுத்தத்திற்கான முன்னறிவிப்புகளாக இருந்தன . இப்போது அறிமுகப்படுத்தப்பட்டுள்ள பீம் செயலி கைபேசிகளின் வலிமையை கட்டவிழ்த்து விடும் என்றும் அவர் நம்பிக்கை தெரிவித்தார் . ஆதார் எண்ணை அடிப்படையாகக் கொண்டு பணம் செலுத்தும் முறையின் வர்த்தக ரீதியான வடிவமாக ஆதார் செலுத்தும் முறை ( ஆதார் பே ) விரைவில் துவக்கப்படும் என்றும் அமைச்சர் தெரிவித்தார் . இது டிஜிட்டல் முறையில் பணம் செலுத்தவும் , நிதியமைப்பில் இணைக்கப்படவும் கணக்குசார்ந்த அட்டை , கைபேசி வேலட்கள் , கைபேசி ஆகிய எதுவும் இல்லாதவர்களுக்கு குறிப்பாக உதவுவதற்கே உருவாக்கப்படுவதாகும் . யுபிஐ , யுஎஸ் எஸ் டி , ஆதார் பே , ஐஎம்பிஎஸ் , கணக்கு சார்ந்த அட்டை ஆகியவற்றின் மூலம் 2017-18 இல் 2,500 கோடி டிஜிட்டல் முறையிலான பரிவர்த்தனைகளை இலக்காகக் கொண்டு இயக்கமொன்று உருவாக்கப்படும் என்றும் அமைச்சர் தெரிவித்தார் . குறிப்பிட்ட அளவிற்கு மேல் அரசு பெறும் அனைத்து தொகைகளும் டிஜிட்டல் முறையிலேயே செலுத்தப்பட வேண்டும் என்று கட்டளை பிறப்பிப்பது என்ற கருத்து தற்போது அரசின் பரிசீலனையில் உள்ளது . தற்போதுள்ள ஒழுங்கமைப்பிற்கான வாரியம் மற்றும் பணம் செலுத்துதல் , தீர்வு முறைகள் ஆகியவற்றுக்குப் பதிலாக ரிசர்வ் வங்கியில் பணம் செலுத்துவதற்கான ஒழுங்கமைப்பு வாரியம் ஒன்றை உருவாக்க தேவையான திருத்தங்கள் 2017 ஆம் ஆண்டின் நிதி மசோதாவில் முன்வைக்கப்பட்டுள்ளன . பணம் இல்லாமல் திருப்பி அனுப்பப்பட்ட காசோலைகளுக்குரிய பணம் அதைப் பெறத் தகுதியானவர்கள் பெறுவதை உறுதிப்படுத்தும் வகையில் செலாவணி முறிச் சட்டத்தை பொருத்தமான வகையில் திருத்த முடியுமா என்றும் அரசு யோசித்து வருகிறது .


    பொது மக்களுக்கான சேவைகளின் தரங்களை மேம்படுத்துவதில் அரசு உறுதி பூண்டுள்ளதாகத் தெரிவித்த நிதியமைச்சர் இதற்கென கீழ்க்கண்ட நடவடிக்கைகள் எடுக்கப்படும் என்றும் தெரிவித்தார் :


    தொலை தூரத்தில் வசிக்கும் மக்களுக்கு பாஸ்போர்ட் சேவைகளை வழங்க தலைமை தபால் நிலையங்களை முன்னணி அலுவலகங்களாகப் பயன்படுத்துவது என அரசு தற்போது திட்டமிட்டுள்ளது .


    ஓய்வூதியத்திற்கான கருத்துரைகளைப் பெறுவது , மைய அளவில் பணத்தை அனுப்பி வைப்பது ஆகியவற்றுக்காக பாதுகாப்புத் துறை ஓய்வூதியர்களுக்கென இணைய அடிப்படையிலான உடனடி பதில்களை வழங்கும் முறையிலான முழுமையான ஓய்வூதியம் வழங்கல் முறை உருவாக்கப்படும் .


    நமது ராணுவ வீரர்களும் அதிகாரிகளும் பயணம் செய்வதற்கான சீட்டுகளை பதிவு செய்வதற்கென மையப்படுத்தப்பட்ட ராணுவத்திற்கான பயண முறை இப்போது உருவாக்கப்பட்டு வருகிறது .


    பொருளாதார குற்றங்களைப் புரிந்துவிட்டு நாட்டை விட்டு வெளியேறியவர்கள் பொருத்தமான சட்ட அமைப்புகளின் வரம்பிற்குள் தங்களை ஒப்படைக்கும் வரை அவர்களுக்குச் சொந்தமான நாட்டிற்குள் உள்ள சொத்துக்களை கையகப்படுத்துவதற்கென சட்டபூர்வமான மாற்றங்களை , அல்லது புதிய சட்டம் ஒன்றைக் கூட , அறிமுகப்படுத்தவும் அரசு யோசித்து வருகிறது .


    நடுவர் மன்றங்களின் எண்ணிக்கை ஒழுங்குபடுத்தவும் , தேவைப்படும் இடங்களில் இத்தகைய நடுவர் மன்றங்களை ஒன்றிணைக்கவும் அரசு திட்டமிட்டு வருகிறது .


    மக்களுக்கான சேவையே தேசப்பிதா மகாத்மா காந்தியின் வாழ்நாள் முழுவதற்குமான உறுதிப்பாடாக இருந்து வந்தது என்பதை நினைவு கூர்ந்த அமைச்சர் , மகாத்மா காந்தியின் 150 வது பிறந்த தினத்தை கொண்டாடுவதற்கான நடவடிக்கைகளை மேற்கொள்ள பிரதமரின் தலைமையில் உயர்மட்டக் குழு ஒன்றை உருவாக்குவது என்ற கருத்துரையும் முன்வைத்தார் .


    2017-18 ஆம் ஆண்டிற்கான பட்ஜெட்டின் மொத்த செலவு ரூ . 21.47 லட்சம் கோடியாக இருக்கும் .


    ******

    
    
    (Release ID: 1482279) Visitor Counter : 2