      रसायन आणि खते मंत्रालय

      बंगळुरू इथं लवकरच औषधनिर्माण आणि वैद्यकीय तंत्र विभाग उभारणार-अनंतकुमार
      Posted On: 11 FEB 2017 5:57PM by PIB Mumbai


      नवी दिल्ली 11 फेब्रुवारी 2017

      चालू आर्थिक वर्षात भारतीय औषध निर्माण विभागाला सुमारे 14 अब्ज अमेरिकी डॉलर्सची थेट परकीय गुंतवणूक प्राप्त झाली असून या विभागाने देशभरात 2 कोटी 50 लाख रोजगार निर्माण केल्याची माहिती केंद्रीय रसायन आणि खत मंत्री अनंतकुमार यांनी दिली आहे. दुसऱ्या भारतीय औषध निर्माण आणि भारतीय वैद्यकीय सामग्री आंतरराष्ट्रीय परिषदेचं बंगळुरू इथे उद्‌घाटन करताना ते आज बोलत होते. बंगळुरू हे माहिती तंत्रज्ञानाचं आणि कुशल मनुष्यबळाचं केंद्र असल्यानं आणि औषध निर्माण आणि वैद्यकीय तंत्र विभागासाठी बंगळुरू सुयोग्य ठिकाण असल्याने येथे लवकरच हे केंद्र उभारण्यासाठी संबंधित मंत्रालय राज्य सरकारबरोबर काम करेल असे अनंतकुमार यांनी सांगितले.

      औषध निर्माण क्षेत्राने 15 टक्क्यांपेक्षा जास्त चक्रवाढ वार्षिक विकास दर गाठल्याबद्दल अभिनंदन करून 2020 पर्यंत या क्षेत्राची उलाढाल 55 अब्ज अमेरिकी डॉलर्सपर्यंत पोहोचेल असा विश्वास त्यांनी व्यक्त केला. सध्या या क्षेत्राची उलाढाल 32 अब्ज अमेरिकी डॉलर्स आहे. जागतिक जेनेरिक औषध पुरवठा साखळीमध्ये भारताचा 20 टक्के वाटा आहे तर भारतीय औषध उद्योग जागतिक लसींपैकी 60 टक्के लसी पुरवते अशी माहिती त्यांनी दिली.

      औषध क्षेत्रात व्यवसाय करणे सुलभ व्हावे यादृष्टीने सरकारने या क्षेत्रातल्या दीर्घकाळ प्रलंबित मुद्यांच्या निराकरणाच्या दृष्टीने पावले टाकल्याचे ते म्हणाले.

      तीन दिवस चालणाऱ्या या आंतरराष्ट्रीय परिषदेत औषधनिर्माण आणि वैद्यकीय उपकरण क्षेत्रातले 250 प्रदर्शनकर्ते तर 24 देशातले खरेदीदार, आठ देशातले आंतरराष्ट्रीय नियामक, दहा हजारापेक्षा जास्त व्यापारी पर्यटक सहभागी होत आहे.


    B.Gokhale /N.Chitale/P.Kor

    
    
    (Release ID: 1482512) Visitor Counter : 3