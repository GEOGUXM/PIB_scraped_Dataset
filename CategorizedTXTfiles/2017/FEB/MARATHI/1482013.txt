      नौवहन मंत्रालय

      नितीन गडकरी यांनी घेतली बेल्जियमच्या उपपंतप्रधानांची भेट
      Posted On: 07 FEB 2017 4:39PM by PIB Mumbai


      नवी दिल्ली, 7 फेब्रुवारी 2017

      नौवहन, रस्ते, आणि महामार्ग मंत्री नितीन गडकरी यांनी बेल्जियमचे उपपंतप्रधान अलेक्झांडर डे क्रू यांची काल मुंबईत भेट घेतली आणि सागरी क्षेत्राशी संबंधित द्विपक्षीय मुद्दयांबाबत चर्चा केली. सागरमाला प्रकल्प, अंतर्गंत जलमार्ग आणि उद्योग समूहांच्या विकास प्रकल्पांमध्ये बेल्जियम कंपन्यांनी सहभागी व्हावे, अशी अपेक्षा गडकरी यांनी यावेळी व्यक्त केली. किनारी भागातील नौवहन, अंतर्गंत जलवाहतूक, नवीन बंदरांचा विकास, हरित बंदरांचा विकास अशा विविध क्षेत्रांमध्ये बेल्जियममधील उद्योजकांसाठी मोठया संधी उपलब्ध आहेत, असे सांगत दोन्ही देशांमधील नौवहन क्षेत्रातील सहकार्य अधिक दृढ करण्याचे आवाहन त्यांनी बेल्जियम शिष्टमंडळाला दिले.
      भारतात सागरी क्षेत्रातील विकासासाठी बेल्जियम सर्वतोपरी सहकार्य करेल, असे बेल्जियमचे उपपंतप्रधान अलेक्झांडर डे क्रू यांनी सांगितले. मे 2017 मध्ये होणाऱ्या बेल्जियम-लक्झेंबर्ग इकॉनॉमिक युनियनच्या बैठकीत सर्व संबंधित मुद्दयांबाबत सविस्तर चर्चा करता येईल, असेही ते म्हणाले. नोव्हेंबर 2017 मध्ये बेल्जियमचे उच्च शिष्टमंडळ भारताला भेट देणार आहे.
      B.Gokhale/M.Pange/Anagha

    
    

    
    (Release ID: 1482013) Visitor Counter : 4