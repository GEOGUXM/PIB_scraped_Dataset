      माहिती आणि प्रसारण मंत्रालय

      एनएफएआय आणि अर्भाट फिल्म्स यांच्या संयुक्त विद्यमाने मुलांसाठी विशेष चित्रपट क्लब
      Posted On: 22 FEB 2017 2:02PM by PIB Mumbai


      मुंबई, 22 फेब्रुवारी 2017

      मुलांना चित्रपट संस्कृतीची ओळख व्हावी या उद्देशाने एनएफएआय अर्थात राष्ट्रीय चित्रपट संग्रहालय आणि अर्भाट फिल्म्स यांनी एकत्रितपणे एक उपक्रम सुरु केला आहे. या उपक्रमांतर्गत एक विशेष चित्रपट क्लब सुरु करण्यात आला आहे. दर महिन्याला चित्रपट प्रदर्शनाद्वारे मुलांना चित्रपटसृष्टीचा वारसा परिचित करून देणे हे या नव्या चित्रपट क्लबचे उद्दिष्ट आहे.

      हा क्लब 9 ते 16 वयोगटातील मुलांसाठी असून चित्रपटाचे प्रदर्शन महिन्यातून एकदा शनिवार किंवा रविवारी केले जाईल. ज्येष्ठ चित्रपटकर्मी सत्यजित रे यांच्या राष्ट्रीय पुरस्कार प्राप्त “सोनार केल्ल्ला” या चित्रपटाने या क्लबमधील पहिल्या चित्रपटाचे प्रदर्शन केले जाणार आहे. कोथरूड येथील एनएफएआय येथे 25 फेब्रुवारी रोजी संध्याकाळी 4 ते 6 दरम्यान या चित्रपटाचे प्रदर्शन केले जाईल.

      मुलांना अभिजात चित्रपटांचा खजिना अनुभवण्यास मिळावा म्हणून हा उपक्रम सुरु करण्यात आनंद होत असून, ह्या उपक्रमाद्वारे लहान वयातच चित्रपट संस्कृतीचा प्रसार होण्यास मदत होईल, असा विश्वास एनएफएआयचे संचालक प्रकाश मुगदम यांनी व्यक्त केला. विविध शाळांना ह्या उपक्रमामध्ये सहभागी होण्यासाठीही आमंत्रित केल्याचे त्यांनी सांगितले.

      एनएफएआय देशातील सर्व महत्त्वपूर्ण चित्रपट उपक्रमांचे केंद्र आहे आणि अर्भाट फिल्म्स ह्या उपक्रमाद्वारे एन.एफ.ए.आय.सोबत काम करण्यास उत्सुक आहे असे प्रख्यात दिग्दर्शक आणि अर्भाट चित्रपटाचे संस्थापक उमेश कुलकर्णी यांनी सांगितले.


      B.Gokhale /S.Tupe/D.Rane

    
    
    (Release ID: 1483264) Visitor Counter : 7