      गृह मंत्रालय

      उष्मा लहरींचे दुष्परिणाम हाताळण्यासाठी एन डी एम ए ची पूर्व तयारी
      उष्मा लहर कृती आराखडा तयार करण्यासाठी राष्ट्रीय कार्यशाळेचे आयोजन

      Posted On: 22 FEB 2017 4:23PM by PIB Mumbai

      नवी दिल्ली, 22 फेब्रुवारी 2017

      उष्मा लहर कृती आराखडा तयार करण्यासाठीच्या राष्ट्रीय कार्यशाळेला आज हैदराबाद इथे सुरुवात झाली. यावर्षी उष्मा लहरींमुळे होणारे घातक परिणाम योग्यरित्या हाताळण्यासाठी राष्ट्रीय आपत्ती व्यवस्थापन प्राधिकरणाने (एन डी एम ए) तेलंगणा सरकारच्या सहाय्याने या दोन दिवसीय कार्यशाळेचे आयोजन केले आहे.

      मार्चच्या मध्यापासून सुरु होणाऱ्या उष्णतेमुळे देशातील बहुतांश भागात जिवित हानी होते, त्यामुळे योग्य वेळी आयोजित केलेल्या या कार्यशाळेमुळे उष्णता प्रवण राज्यांना 2017 साठी कृती आराखडा तयार करण्यास मदत होईल. गेल्या वर्षीच्या उष्मा लहर कृती आराखड्याच्या परिणामकारक अंमलबजावणीमुळे बहुतांश उष्णता प्रवण राज्यांमध्ये उष्णतेमुळे होणारी जिवित हानी 50 टक्क्यांनी कमी झाली.

      या प्रसंगी एन डी एम ए चे सदस्य आर.के.जैन म्हणाले की, वर्ष 2015 मध्ये इतर कोणत्याही आपत्तीपेक्षा उष्णतेमुळे होणाऱ्या जिवित हानीची संख्या सर्वाधिक होती. याच पार्श्वभूमीवर एन डी एम ए ने 2016 मध्ये उष्मा लहर व्यवस्थापनासाठी मार्गदर्शक तत्वे जारी केली.

      उष्मा लहर कृती आराखडा आणि जोखीम निवारणावरील पहिल्या तांत्रिक सत्रामध्ये उष्मा लहर प्रतिबंध आणि व्यवस्थापनासाठीच्या उष्मा लहर कृती आराखड्याच्या प्रगतीवर लक्ष केंद्रीत केले जाईल. स्थानिक पातळीवरील गरज आणि उपाययोजना शोधण्यासाठी यावेळी विस्तृत चर्चा केली जाईल.

      दुसऱ्या सत्रामध्ये आंध्र प्रदेश, गुजरात, तेलंगणा, ओदिशा आणि महाराष्ट्र ही राज्ये यासंदर्भातील त्यांचे अनुभव मांडतील. जेणेकरुन इतर राज्यांना त्यांचा उष्मा लहर कृती आराखडा तयार करण्यास मदत होईल.


      N.Sapre /S.Mhatre/D.Rane

    
    
    (Release ID: 1483197) Visitor Counter : 5