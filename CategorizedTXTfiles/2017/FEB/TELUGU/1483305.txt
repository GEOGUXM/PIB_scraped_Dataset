      నీతి ఆయోగ్

      భారతదేశంలో నిర్వహించిన అత్యుత్తమ డిజి-ధన్ మేళాలలో నిజామాబాద్ డిజి-ధన్ మేళా ఒకటి:
      కేంద్ర ఆర్థిక శాఖ సహాయ మంత్రి శ్రీ అర్జున్ రామ్ మేఘ్ వాల్
      -భారతదేశం డిజిటల్ ఆర్థిక వ్యవస్థ దిశగా పయనిస్తోంది
      - ప్రజలలో నగదురహిత లావాదేవీల పట్ల అవగాహనను కలిగించడం డిజి-ధన్ మేళా ధ్యేయం
      తెలంగాణ లోని నిజామాబాద్ లో ఈ రోజు విజయవంతంగా డిజి-ధన్ మేళా
      Posted On: 23 FEB 2017 8:49PM by PIB Hyderabad


    భారతదేశం డిజిటల్ ఆర్థిక వ్యవస్థ దిశగా పయనిస్తోందని కేంద్ర ఆర్థిక శాఖ సహాయ మంత్రి శ్రీ అర్జున్ రామ్ మేఘ్ వాల్ అన్నారు. ఆయన ఈ రోజు తెలంగాణ లోని నిజామాబాద్ లో నిర్వహించిన డిజి-ధన్ మేళా లో పాల్గొని ప్రసంగించారు. ఈ సందర్భంగా మంత్రి భారతదేశంలో నిర్వహించిన అత్యుత్తమ డిజి-ధన్ మేళాలలో నిజామాబాద్ డిజి-ధన్ మేళా ఒకటి అని వివరించారు. 2016 డిసెంబర్ 25వ తేదీన డిజి-ధన్ మేళా కార్యక్రమం ఆరంభమైందని , నగదురహిత లావాదేవీలను గురించి సామాన్య ప్రజానీకంలో జాగృతిని కలిగించడంలో ఈ మేళాలు విజయవంతం అయ్యాయని ఆయన చెప్పారు. పాత పెద్ద నోట్ల చెలామణి రద్దు అవినీతిపైన , నల్లధనంపైన పోరు కోసం తీసుకున్న నిర్ణయమని , దీనితో దేశ జనాభాలో పన్నులు చెల్లిస్తున్న వారు ఒక్క శాతంగా మాత్రమే ఉన్నట్లు తేలిందన్నారు. ఇది ఆరోగ్యవంతమైన ఆర్థిక వ్యవస్థ లక్షణం కాదు అని మంత్రి అన్నారు. కేవలం 24 లక్షల మంది మాత్రమే పన్ను చెల్లిస్తున్నారని చెప్పారు. చట్టాలను అనుసరించకపోవడం మంచిది కాదన్నారు. సమాంతర ఆర్థిక వ్యవస్థ దేశానికి ఒక దుశ్శకునం అని మంత్రి పేర్కొన్నారు. మొబైల్ సాంకేతికత ప్రజల కార్యకలాపాలలో మరీ ముఖ్యంగా వ్యాపార లావాదేవీలలో విప్లవాత్మక మార్పును తీసుకువచ్చిందని వివరించారు. మరింత మంది పన్నుల పరిధి లోకి వస్తే ఖజానాకు సమకూరి రహదారులు , ఆసుపత్రుల వంటి మౌలిక సదుపాయాలను చేపట్టేందుకు ప్రభుత్వానికి ఊతం లభించగలదని శ్రీ మేఘ్ వాల్ చెప్పారు. మంచి ఆసుపత్రుల సంఖ్య పెరిగితే దేశ ప్రజలకు ఆరోగ్య సంరక్షణ సేవలను కల్పించవచ్చని పేర్కొన్నారు.


    నిజామాబాద్ నగరపాలక సంస్థ మేయర్ ఆకుల సుజాత కార్యక్రమంలో పాల్గొని ప్రసంగిస్తూ డిజి-ధన్ మేళాలు తెలంగాణ రాష్ట్రానికి మరీ ముఖ్యంగా నిజామాబాద్ కు ఒక వరం వంటివి అన్నారు. ఈ మేళాలో పాల్గొని నగదురహిత లావాదేవీలను జరపడం ఎలాగో నేర్చుకొని అమలులో పెట్టాలని ఆమె సూచించారు. నిజామాబాద్ జిల్లా కలెక్టర్ డాక్టర్ యోగిత రాణా మాట్లాడుతూ , నీతి ఆయోగ్ తో జిల్లా పాలనయంత్రాంగం చేతులు కలిపి గ్రామాలలో డిజిటల్ లావాదేవీలను ప్రోత్సహించేందుకు ముందంజ వేస్తున్నట్లు చెప్పారు. నగదు రహిత లావాదేవీలపై ప్రచారం చేస్తున్న సర్పంచ్ లు , రాష్ట్ర ప్రభుత్వ అధికారులకు కేంద్ర ఆర్థిక శాఖ సహాయ మంత్రి అభినందన పూర్వకంగా ధ్రువపత్రాలను ప్రదానం చేశారు. కార్యక్రమంలో హైదరాబాద్ ప్రెస్ ఇన్ ఫర్మేషన్ బ్యూరో అడిషనల్ డైరెక్టర్ జనరల్ డాక్టర్ పి.జె. సుధాకర్ కూడా పాల్గొన్నారు.

    డిజిటల్ లావాదేవీలను ప్రోత్సహించడం కోసం నీతి ఆయోగ్ , తెలంగాణ రాష్ట్ర ప్రభుత్వం కలిసి డిజిధన్ మేళా లను నిర్వహిస్తున్నాయి. ఇంతకు ముందు హైదరాబాద్ , వరంగల్ లలో ఇటువంటి రెండు మేళాలు జరగగా , నిజామాబాద్ లో మేళా మూడవది. విద్యార్థులు , డ్వాక్రా గ్రూపుల సభ్యురాళ్లు సహా పలువురు ఈ మేళాకు విచ్చేశారు. వారికి అధికారులు , స్వచ్ఛంద సేవకులు నగదు రహిత లావాదేవీలను ఎలా జరుపుకోవచ్చో పూసగుచ్చినట్లు వివరించారు. నల్లధనం , అవినీతి లపై శంఖం పూరించేందుకు నీతి ఆయోగ్ 100 రోజులు 100 నగరాలు పేరుతో ఈ మేళాలను దేశవ్యాప్తంగా చేపడుతోంది. ఈ మేళాలో బ్యాంకు ఖాతాలను తెరవడమెలాగో , ఆధార్ కార్డు కోసం పేరును ఎక్కడ ఎలా నమోదు చేసుకోవాలో వివరంగా చెబుతారు. రొక్కం ఉపయోగించనక్కరలేకుండా నగదు రహితంగా లావాదేవీలను జరపడం గురించి , ఆ పద్ధతిలోని భద్రత తదితర ప్రయోజనాలను గురించి వివరిస్తారు. ఈ మేళాలను ప్రధానంగా ప్రజల ఆలోచన దృక్పథంలో మార్పును తీసుకురావడానికి నిర్వహిస్తున్నారు.


    ***

    

    
    (Release ID: 1483305) Visitor Counter : 15
    
    

      Background release reference

      Digi dhan Mela
      This link will take you to a webpage outside this websiteinteractive page. Click OK to continue.Click Cancel to stop : Digi dhan Mela
      Read this release in: English