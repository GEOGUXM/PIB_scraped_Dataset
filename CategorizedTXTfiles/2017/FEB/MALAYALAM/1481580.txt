      മന്ത്രിസഭ

      സ്‌ട്രൈവ് (strive) അടുത്ത ഘട്ടം 2200 കോടി രൂപ ചിലവില്‍ നടപ്പാക്കും.
      തുകല്‍, ചെരുപ്പ് വ്യവസായങ്ങളില്‍ തൊഴില്‍ സൃഷ്ടിക്കാന്‍ പ്രത്യേക പദ്ധതി.
      Posted On: 01 FEB 2017 6:18PM by PIB Thiruvananthpuram


    സംസ്ഥാനങ്ങളില്‍ അഞ്ച് പ്രത്യേക വിനോദ സഞ്ചാര മേഖലകള്‍ സജ്ജീകരിക്കും. ഇന്‍ക്രെഡിബിള്‍ ഇന്ത്യ 2.0 പ്രചാരണം ലോകവ്യാപകമായി നടപ്പാക്കും.
    
    സ്‌കില്‍ സ്‌ട്രെങ്ങ്ത്തണിങ്ങ് ഫോര്‍ ഇന്‍ഡസ്ട്രിയല്‍ വാല്യൂ എന്‍ഹാന്‍സ്‌മെന്റ് (സ്‌ട്രൈവ്) അടുത്ത ഘട്ടം 2200 കോടി രൂപ ചെലവിട്ട് 2017-18 സാമ്പത്തിക വര്‍ഷത്തില്‍ നടപ്പാക്കാന്‍ ഉദ്ദേശിക്കുന്നതായി കേന്ദ്ര ധന, കോര്‍പറേറ്റ് കാര്യ മന്ത്രി ശ്രീ. അരുണ്‍ ജയ്റ്റ്‌ലി 2017-18ലെ പൊതു ബഡ്ജറ്റ് പാര്‍ലമെന്റില്‍ അവതരിപ്പിച്ചുകൊണ്ട് പറഞ്ഞു. തൊഴില്‍ പരിശീലനത്തിനു വിപണിയിലുള്ള പ്രസക്തിയും ഗുണനിലവാരവും മെച്ചപ്പെടുത്തുന്നതിലാണ് സ്‌ട്രൈവ് ഊന്നുക എന്നും വ്യവസായ ക്ലസ്റ്റര്‍ സമീപനത്തിലൂടെ തൊഴില്‍പരിശീലന കാലം ശക്തിപ്പെടുത്തുമെന്നും ധനമന്ത്രി പറഞ്ഞു.
    
    തുകല്‍, ചെരിപ്പ് വ്യവസായത്തില്‍ തൊഴില്‍ സൃഷ്ടിക്കുന്നതിന് പ്രത്യേക പദ്ധതിയ നടപ്പാക്കുമെന്നും ധനമന്ത്രി അറിയിച്ചു. വസ്ത്രനിര്‍മാണ മേഖലയില്‍ തൊഴില്‍ സൃഷ്ടിക്കുന്നതിന് ഇപ്പോള്‍ത്തന്നെ നടപ്പാക്കിയിട്ടുള്ള പ്രത്യേക പദ്ധതിയുടെ മാതൃകയിലായിരിക്കും ഇത്.
    
    സംസ്ഥാനങ്ങളുടെ പങ്കാളിത്തത്തോടെ പ്രത്യേകോദ്ദേശ്യ സമിതികള്‍ രൂപീകരിച്ചുകൊണ്ട് അഞ്ച് പ്രത്യേക വിനോദ സഞ്ചാര മേഖലകള്‍ സജ്ജീകരിക്കുമെന്നും ധനമന്ത്രി പ്രസ്താവിച്ചു. വിനോദ സഞ്ചാരം ഒരു വലിയ തൊഴില്‍ ഉല്‍പ്പാദക മേഖല ആയതുകൊണ്ടും സമ്പദ് ഘടനയില്‍ അത് ബഹുതല ഫലപ്രാപ്തി ഉണ്ടാക്കും എന്നതുകൊണ്ടുമാണ് ഇതെന്ന് ധനമന്ത്രി പറഞ്ഞു. ഇന്‍ക്രെഡിബിള്‍ ഇന്ത്യ 2.0 പ്രചാരണ പരിപാടി ലോക വ്യാപകമാക്കുമെന്നും മന്ത്രി പ്രഖ്യാപിച്ചു.
    
    ***
    

    
    (Release ID: 1481580) Visitor Counter : 4