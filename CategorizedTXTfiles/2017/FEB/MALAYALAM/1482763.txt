      ബഹിരാകാശ വകുപ്പ്‌

      104 ഉപഗ്രഹങ്ങളുമായുള്ള പി.എസ്.എല്‍.വി. സി-37 വിക്ഷേപണം ചരിത്ര വിജയം
      Posted On: 15 FEB 2017 4:22PM by PIB Thiruvananthpuram

      	 ബഹിരാകാശ ചരിത്രത്തില്‍ പുതിയൊരു റെക്കോഡ് സൃഷ്ടിച്ചുകൊണ്ട് ഒറ്റ റോക്കറ്റില്‍ 104 ഉപഗ്രഹങ്ങളെ ഭ്രമണപഥത്തില്‍ എത്തിച്ച് ഇന്ത്യന്‍ ബഹിരാകാശ ഗവേഷണ സംഘടന (ഐ.എസ്.ആര്‍.ഒ) മറ്റൊരു നാഴികക്കല്ല് കൂടി പിന്നിട്ടു. ഇന്ത്യയുടെ മൂന്ന് ഉപഗ്രഹങ്ങളുള്‍പ്പെടെ ആറ് വിദേശ രാജ്യങ്ങളുടെ 104 ഉപഗ്രഹങ്ങളും വഹിച്ചു കൊണ്ടാണ് ശ്രീഹരികോട്ടയിലെ സതീഷ് ധവാന്‍ ബഹിരാകാശ കേന്ദ്രത്തില്‍ നിന്ന് ഇന്ന് രാവിലെ 9.28 ന് പി.എസ്.എല്‍.വി. കുതിച്ചുയര്‍ന്നത്. ഐ.എസ്.ആര്‍.ഒ യുടെ വിശ്വസ്ത വിക്ഷേപണ വാഹനമായ പി.എസ്.എല്‍.വി. യുടെ 39-ാം ദൗത്യമാണ് സി-37. 20 മിനിട്ട് കൊണ്ടാണ് പി.എസ്.എല്‍.വി. റോക്കറ്റ് ഭ്രമണപഥത്തില്‍ എത്തിച്ചത്. എല്ലാ ഉപഗ്രഹങ്ങളും ഭ്രമണപഥത്തില്‍ എത്തിയതായി ഐ.എസ്.ആര്‍.ഒ അറിയിച്ചു. ഇതോടെ ഒറ്റയടിക്ക് ഏറ്റവും കൂടുതല്‍ ഉപഗ്രഹങ്ങള്‍ വിക്ഷേപിച്ച രാജ്യം എന്ന റെക്കോഡും ഇന്ത്യയ്ക്ക് സ്വന്തമായി.
      	 104 ഉപഗ്രഹങ്ങളുടെയും മൊത്തം ഭാരം 1,378 കിലോഗ്രാമാണ്. ഇന്ത്യയുടെ മൂന്ന് ഉപഗ്രഹങ്ങളില്‍ കാര്‍ട്ടോസാറ്റ് രണ്ട് ശ്രേണിയിലെ ഉപഗ്രഹത്തിന് മാത്രം 714 കിലോഗ്രാമാണ് ഭാരം. ഐ.എന്‍.എസ്.എസ്. -1 എ., ഐ.എന്‍.എസ്.എസ്. -1 ബി എന്നിവയ്ക്ക് 18 കിലോഗ്രാം വീതം ഭാരമുണ്ട്. അമേരിക്ക, ഇസ്രയേല്‍, കസഖ്സ്ഥാന്‍, സ്വിറ്റ്‌സര്‍ലാന്റ്, യു.എ.ഇ എന്നിവയുടെ ഉപഗ്രഹങ്ങളാണ് മറ്റുള്ളവ. ഇതില്‍ 96 എണ്ണം യു.എസിലെ വിവിധ സ്ഥാപനങ്ങളുടെതാണ്. ഇന്നത്തെ വിക്ഷേപണത്തോടെ പി.എസ്.എല്‍.വി. വിക്ഷേപിച്ച വിദേശ ഉപഗ്രഹങ്ങളുടെ എണ്ണം 180 ആയി.
    
    
    (Release ID: 1482763) Visitor Counter : 5