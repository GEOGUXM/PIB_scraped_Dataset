      ന്യൂനപക്ഷകാര്യ മന്ത്രാലയം

      വഖഫ് സ്വത്തുക്കള്‍ സമൂഹത്തിന്റെ ക്ഷേമത്തിനായി ഉപയോഗിക്കുന്നതിന് ചില സ്ഥാപിത താല്‍പര്യക്കാര്‍ തടസം സൃഷ്ടിക്കുന്നു: കേന്ദ്ര മന്ത്രി മുഖ്താര്‍ അബ്ബാസ് നഖ്‌വി
      Posted On: 27 FEB 2017 5:36PM by PIB Thiruvananthpuram

      		
      	 വഖഫ് സ്വത്തുക്കളുടെ വികസനത്തിനും സമൂഹത്തിന്റെ ക്ഷേമത്തിനായി ഇവയെ വിനിയോഗിക്കുന്നതിനും ചില സ്ഥാപിത താല്‍പര്യക്കാര്‍ തടസം സൃഷ്ടിക്കുന്നതായി കേന്ദ്ര ന്യൂനപക്ഷ കാര്യ സഹമന്ത്രി ശ്രീ. മുഖ്താര്‍ അബ്ബാസ് നഖ്‌വി പറഞ്ഞു. ന്യൂ ഡല്‍ഹിയില്‍ ഇന്ന് ചേര്‍ന്ന കേന്ദ്ര വഖഫ് കൗണ്‍സിലിന്റെ 75-ാം സമ്മേളനത്തെ അഭിസംബോധന ചെയ്യവേ ചില സംസ്ഥാന വഖഫ് ബോര്‍ഡുകളുടെ പ്രവര്‍ത്തനങ്ങളില്‍ ഗുരുതരമായ ക്രമക്കേടുകള്‍ ശ്രദ്ധയില്‍പ്പെട്ടിട്ടുണ്ടെന്ന് അദ്ദേഹം പറഞ്ഞു. ഇത് സംബന്ധിച്ച് ഉന്നതതല അന്വേഷണം നടന്നുവരികയാണെന്നും കുറ്റക്കാര്‍ക്കെതിരെ കര്‍ശന നടപടി കൈക്കൊള്ളുമെന്നും കേന്ദ്ര സഹമന്ത്രി വ്യക്തമാക്കി.
      	 ന്യൂനപക്ഷങ്ങളുടെ ശാക്തീകരണത്തില്‍ വഖഫ് സ്വത്തുക്കളുടെ ശരിയായ വിനിയോഗം സുപ്രധാന പങ്കു വഹിക്കുന്നു. രാജ്യത്തെ എല്ലാ വഖഫ് ബോര്‍ഡുകളുടെയും റിക്കോര്‍ഡുകള്‍ ഡിജിറ്റല്‍ വല്‍ക്കരിക്കാനുള്ള ശ്രമം നടന്നു വരികയാണ്. സംസ്ഥാന വഖഫ് ബോര്‍ഡുകള്‍ക്ക് സാധ്യമായ എല്ലാ സഹായവും കേന്ദ്ര നൂനപക്ഷ കാര്യ മന്ത്രാലയം നല്‍കി വരുന്നുണ്ട്. വഖഫ് ബോര്‍ഡുകളുടെയും സ്വത്തുക്കളുടെയും കമ്പ്യൂട്ടര്‍ വല്‍ക്കരണം സുതാര്യത ഉറപ്പുവരുത്തുമെന്ന് ശ്രീ. നഖ്‌വി ചൂണ്ടിക്കാട്ടി.
      	 വഖഫ് സ്വത്തുക്കളിന്‍മേല്‍ ഉണ്ടാകുന്ന പരാതികളും, തര്‍ക്കങ്ങളും തീര്‍പ്പാക്കുന്നതിനുള്ള ട്രൈബ്യൂണലുകള്‍ ഇതുവരെ 24 സംസ്ഥാനങ്ങള്‍ രൂപീകരിച്ചിട്ടുണ്ട്. ബാക്കി സംസ്ഥാനങ്ങളും ഉടന്‍ തന്നെ രൂപീകരിക്കണം. കേന്ദ്ര തലത്തില്‍ സുപ്രീം കോടതിയില്‍ നിന്ന് വിരമിച്ച ഒരു ജഡ്ജി ഉള്‍പ്പെട്ട ഏകാംഗ അഡ്ജുഡിക്കേഷന്‍ ബോര്‍ഡ് രൂപീകരിച്ചിട്ടുണ്ട്. രാജ്യത്തൊട്ടാകെ രജിസ്റ്റര്‍ ചെയ്യപ്പെട്ടതും അല്ലാത്തതുമായ 4,49,314 വഖഫ് സ്വത്തുക്കള്‍ ഉണ്ട്. വഖഫ് ബോര്‍ഡുകളുടെ കമ്പ്യൂട്ടല്‍ വല്‍ക്കരണത്തിലൂടെ ഇതിന്റെ എണ്ണം ഇനിയും വര്‍ദ്ധിക്കും. സംസ്ഥാന വഖഫ് ബോര്‍ഡുകളിലെ രേഖകളുടെ കമ്പ്യൂട്ടര്‍ വല്‍ക്കരണത്തിനായി 2017-18 കേന്ദ്ര ബജറ്റില്‍ 3.30 കോടി രൂപ വകയിരുത്തിയിട്ടുണ്ട്. സംസ്ഥാന വഖഫ് ബോര്‍ഡുകളെ ശക്തിപ്പെടുത്താനായി 9.70 കോടി രൂപയും വഖഫ് ബോര്‍ഡുകള്‍ക്കുള്ള ഗ്രാന്റായി 3.18 രൂപയും ഉള്‍പ്പെടുത്തിയിട്ടുണ്ടെന്ന് ശ്രീ. മുഖ്താര്‍ അബ്ബാസ് നഖ്‌വി പറഞ്ഞു.
    
    
    (Release ID: 1483335) Visitor Counter : 5