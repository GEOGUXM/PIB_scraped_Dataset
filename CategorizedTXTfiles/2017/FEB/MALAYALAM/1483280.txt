      കൃഷി മന്ത്രാലയം

      കേന്ദ്രത്തിന്റെ നയപരമായ ഇടപെടലുകള്‍ പയര്‍ വര്‍ഗ്ഗങ്ങളുടെ റെക്കോര്‍ഡ് ഉല്‍പ്പാദനത്തിലേയ്ക്ക് നയിച്ചു
      Posted On: 23 FEB 2017 5:04PM by PIB Thiruvananthpuram


    രാജ്യത്ത് നടപ്പ് വര്‍ഷം പയര്‍ വര്‍ഗ്ഗങ്ങളുടെ ഉല്‍പ്പാദനം 22.14 ദശലക്ഷം ടണ്ണായിരിക്കും. 21.25 ദശലക്ഷം ടണ്ണാണ് ലക്ഷ്യമിട്ടിരുന്ന ഉല്‍പ്പാദനം. 2009-10 ല്‍ കേവലം 14.66 ദശലക്ഷം ടണ്‍ ആയിരുന്നു പയര്‍ വര്‍ഗ്ഗങ്ങളുടെ ഉല്‍പ്പാദനം.

      	 അനുയോജ്യമായ സമയത്ത് കേന്ദ്ര ഗവണ്‍മെന്റിന്റെ നയപരമായ ഇടപെടലുകളിലൂടെയും, പദ്ധതികള്‍ക്ക് രൂപം നല്‍കിയും, അവയുടെ നടത്തിപ്പ് സസൂഷ്മം നിരീക്ഷിച്ചുമാണ് ഈ റെക്കോഡ് നേട്ടം കൈവരിച്ചത്. സാധാരണപോലെ ലഭിച്ച കാലവര്‍ഷവും കര്‍ഷകരുടെ ശ്രമങ്ങളും ഇതിന് കരുത്തേകി. കര്‍ഷകരുടെ താല്‍പര്യം പരിരക്ഷിച്ചു കൊണ്ട് പയര്‍ വര്‍ഗ്ഗങ്ങള്‍ക്ക് മെച്ചപ്പെട്ട കുറഞ്ഞ താങ്ങുവില ഏര്‍പ്പെടുത്തിയും, ബോണസ് അനുവദിച്ചും കൂടുതല്‍ സ്ഥലങ്ങളിലേയ്ക്ക് കൃഷി വ്യാപിപ്പിക്കാന്‍ ഗവണ്‍മെന്റ് നടപടികള്‍ കൈക്കൊണ്ടു. വിവിധ കേന്ദ്ര ഏജന്‍സികളായ നാഫെഡ്, എഫ്.സി.ഐ. എന്നിവ മുഖേന രണ്ട് ദശലക്ഷം ടണ്‍ പയര്‍ വര്‍ഗ്ഗങ്ങള്‍ക്ക് കരുതല്‍ ശേഖരമായി സംഭരിക്കാനും തീരുമാനിച്ചിട്ടുണ്ട്.
      	 പയര്‍ വര്‍ഗ്ഗങ്ങളുടെ അപര്യാപ്തത തിരിച്ചറിഞ്ഞ് 2016-17 മുതല്‍ 5 വര്‍ഷക്കാലത്തേയ്ക്കുള്ള ഒരു കര്‍മ്മ പദ്ധതിക്ക് രൂപം നല്‍കിയിട്ടുണ്ട്. 2020-21 അന്ത്യത്തോടെ രാജ്യത്ത് ആവശ്യമായി വരുന്ന 24 ദശലക്ഷം ടണ്‍ പയര്‍ വര്‍ഗ്ഗങ്ങള്‍ എന്ന ലക്ഷ്യം കൈവരിക്കുന്നതിനാണിത്. വ്യത്യസ്ഥ ഘട്ടങ്ങളില്‍ വിളകളുടെ നിരീക്ഷണം വിവിധ മാര്‍ഗ്ഗങ്ങളിലൂടെ കേന്ദ്ര കൃഷി, കര്‍ഷക ക്ഷേമ മന്ത്രാലയം ഫലപ്രദമായി നടത്തി. വിളനാശം മൂലമുള്ള നഷ്ടം നേരിടുന്നതിനുള്ള പ്രധാനമന്ത്രി ഫസല്‍ ബീമായോജന, ജലസേചനം മെച്ചപ്പെടുത്തുന്നതിനുള്ള പ്രധാനമന്ത്രി കൃഷി സിഞ്ചായ് യോജന, സോയില്‍ ഹെല്‍ത്ത് കാര്‍ഡുകളുടെ വിതരണം, കര്‍ഷകര്‍ക്ക് ആവശ്യമായ വിവരങ്ങള്‍ മൊബൈല്‍ ആപ്പ്, കിസാന്‍ പോര്‍ട്ടല്‍, ഡി.ഡി. കിസാന്‍ ചാനല്‍, സംയോജിത കീട രോഗബാധാ നിയന്ത്രണം, വിപുലമായ സംഭരണ വിതരണ സംവിധാനങ്ങള്‍ എന്നിവയും വിനിയോഗിച്ചു.
      പയര്‍ വര്‍ഗ്ഗങ്ങള്‍ പ്രോത്സാഹിപ്പിക്കുന്നതിനുള്ള ന്യൂതന സംരംഭങ്ങള്‍
      · 	 ദേശീയ ഭക്ഷ്യ സുരക്ഷാ ദൗത്യത്തിലെ പയര്‍ വര്‍ഗ്ഗ ഘടകം കേരളം ഉള്‍പ്പെടെ 29 സംസ്ഥാനങ്ങളില്‍ 468 ജില്ലകളില്‍ നിന്ന് 638 ജില്ലകളിലേയ്ക്ക് വ്യാപിപ്പിച്ചു.
      · 	 ഇതിലേയ്ക്കായി 2016-17 ല്‍ കൂടുതല്‍ തുക അനുവദിച്ചു. അതായത് മൊത്തം അടങ്കലായ 1,700 കോടിയുടെ 60%.
      · 	 പുതിയ ഇനം പയര്‍ വര്‍ഗ്ഗങ്ങള്‍ കൃഷി ഇറക്കുന്നതിനായി അത്തരം വിത്തുകള്‍ അടങ്ങിയ മിനി കിറ്റുകള്‍ കര്‍ഷകര്‍ക്ക് സൗജന്യമായി നല്‍കി.
      · 	 ഇടവിള കൃഷിയിലൂടെയും മറ്റും പയര്‍ വര്‍ഗ്ഗങ്ങള്‍ കൃഷി ചെയ്യുന്ന ഭൂമിയുടെ വിസ്തൃതി വര്‍ദ്ധിപ്പിച്ചു.
      · 	 റാബി വേനല്‍ക്കാല സീസണുകളില്‍ കൂടുതല്‍ പയര്‍ വര്‍ഗ്ഗങ്ങള്‍ ഉല്‍പ്പാദിപ്പിക്കാന്‍ വര്‍ദ്ധിച്ച വിഹിതം അനുവദിച്ചു.
      · 	 ഇന്ത്യന്‍ കാര്‍ഷിക ഗവേഷണ കൗണ്‍സിലിന്റെ വിവിധ ഇന്‍സ്റ്റിറ്റ്യൂട്ടുകളും സംസ്ഥാനങ്ങളിലെ കാര്‍ഷിക സര്‍വ്വകലാശാലകള്‍ വഴിയും സങ്കര ഇനം വിത്തുകളിലെ വര്‍ദ്ധിച്ച ഉല്‍പ്പാദനം.
      · 	 സുസ്ഥിര വിത്തുല്‍പ്പാദനം ലക്ഷ്യമിട്ട് ഐ.സി.എ.ആര്‍. ഇന്‍സ്റ്റിറ്റ്യൂട്ടുകള്‍ കാര്‍ഷിക സര്‍വ്വകലാശാലകള്‍, കൃഷി വിജ്ഞാന കേന്ദ്രങ്ങള്‍ എന്നിവിടങ്ങളില്‍ പയര്‍ വര്‍ഗ്ഗങ്ങളുടെ സീഡ് ഹബ്ബുകള്‍ സ്ഥാപിക്കല്‍.
      · 	 കൃഷി വിജ്ഞാന കേന്ദ്രങ്ങള്‍ വഴി പയര്‍ വര്‍ഗ്ഗങ്ങളുടെ വിവിധ കൃഷി രീതികള്‍ക്ക് പ്രചാരണം നല്‍കും.
      · 	 കിഴക്കന്‍ സംസ്ഥാനങ്ങളില്‍ പയര്‍ വര്‍ഗ്ഗങ്ങളുടെയും എണ്ണ കുരുക്കുകളുടെയും ഉല്‍പ്പാദനത്തിനായി തരിശ് നിലം ഉപയോഗിക്കല്‍.
      2016-17 ല്‍ കണക്കാക്കിയിരിക്കുന്ന ഭക്ഷ്യ ധാന്യ ഉല്‍പ്പാദനം 271.98 ദശലക്ഷം ടണ്ണാണ്. ഇതിനുമുമ്പിലത്തെ ഏറ്റവും ഉയര്‍ന്ന റെക്കോഡായ 2013-14 ലെ 265.57 ദശലക്ഷം ടണ്ണിനെ ഇത് കവച്ച് വയ്ക്കും.

    

    
    (Release ID: 1483280) Visitor Counter : 6