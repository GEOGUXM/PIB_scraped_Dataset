      PIB Headquarters

      ഇടക്കൃഷി, വേനല്‍കാലസംരക്ഷണം എന്നിവയെക്കുറിച്ചറിയാന്‍ കോള്‍സെന്ററില്‍ വിളിക്കാം
      Posted On: 14 FEB 2017 4:56PM by PIB Thiruvananthpuram


      	

      	 റബ്ബര്‍തോട്ടങ്ങളില്‍ ഇടവിളയായി പച്ചക്കറികളും പഴവര്‍ഗ്ഗങ്ങളും കൃഷിചെയ്യുന്നതിനെക്കുറിച്ചും റബ്ബറിന്റെ വേനല്‍കാല സംരക്ഷണ നടപടികളെക്കുറിച്ചും അറിയാന്‍ റബ്ബര്‍ ബോര്‍ഡ് കോള്‍സെന്ററില്‍ വിളിക്കാം. കര്‍ഷകരുടെ സംശയങ്ങള്‍ക്ക് 2017 ഫെബ്രുവരി 15 ബുധനാഴ്ച രാവിലെ 10 മണി മുതല്‍ ഉച്ചയ്ക്ക് ഒരുമണിവരെ ഇന്ത്യന്‍ റബ്ബര്‍ ഗവേഷണകേന്ദ്രത്തിലെ ജോയിന്റ് ഡയറക്ടര്‍ ഡോ. എം.ഡി ജെസ്സി ഫോണിലൂടെ മറുപടി പറയും. കോള്‍സെന്റര്‍ നമ്പര്‍ : 0481 2576622.
      	 റബ്ബര്‍തോട്ടങ്ങളില്‍ ഇടവിളയായി പച്ചക്കറികളും പഴവര്‍ഗ്ഗങ്ങളും കൃഷിചെയ്യുന്നതിന് സഹായം നല്‍കുന്ന ഒരൂ പദ്ധതി റബ്ബര്‍ബോര്‍ഡും സംസ്ഥാന കൃഷിവകുപ്പും സംയുക്തമായി തയ്യാറാക്കി വരികയാണ്. റബ്ബര്‍തൈ നട്ട് ആദ്യത്തെ മൂന്നുവര്‍ഷങ്ങളില്‍ ഇടവിളയായി പച്ചക്കറികളും പഴവര്‍ഗ്ഗങ്ങളും കൃഷിചെയ്യുന്നതിന് സഹായം നല്‍കുന്നതാണ് പദ്ധതി. റബ്ബറിന്റെ അപക്വകാലഘട്ടത്തില്‍ കര്‍ഷകന് വരുമാനം ലഭിക്കുന്നതോടൊപ്പം പച്ചക്കറിയുടെ ലഭ്യതയില്‍ കേരളം സ്വയം പര്യാപ്തത കൈവരിക്കുക എന്ന ലക്ഷ്യത്തിലേക്ക് കൂടുതല്‍ അടുത്തെത്താനും ഈ പദ്ധതി സഹായകമാകുമെന്ന് പ്രതീക്ഷിക്കുന്നു.
      	 കേരളത്തില്‍ കഴിഞ്ഞ കുറേ വര്‍ഷങ്ങളായി വേനലിന്റെ തീവ്രത കൂടിവരുന്നത് വിളകള്‍ക്ക് വലിയ നാശമാണുണ്ടാക്കുന്നത്. വരള്‍ച്ചയുടെ കാഠിന്യം കുറയ്ക്കാന്‍ അടിയന്തിരമായി വേനല്‍കാലസംരക്ഷണനടപടികള്‍ സ്വീകരിക്കേണ്ടതുണ്ട്.
      റബ്ബര്‍ബോര്‍ഡിന്റെ വിവിധ പദ്ധതികളെയും സേവനങ്ങളെയുംകുറിച്ചുള്ള വിവരങ്ങള്‍ ബോര്‍ഡിന്റെ കോട്ടയത്തുളള കേന്ദ്ര ഓഫീസില്‍ പ്രവര്‍ത്തിക്കുന്ന കോള്‍ സെന്ററില്‍ നിന്നു ലഭിക്കും. സെന്ററിന്റെ പ്രവര്‍ത്തനസമയം എല്ലാ പ്രവൃത്തി ദിവസങ്ങളിലും രാവിലെ 9.30 മുതല്‍ വൈകുന്നേരം 5.30 വരെയാണ്.
    
    
    (Release ID: 1482721) Visitor Counter : 3