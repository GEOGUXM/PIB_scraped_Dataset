      PIB Headquarters

      ടാപ്പര്‍ ബാങ്കുകളെക്കുറിച്ചറിയാന്‍ കോള്‍സെന്ററില്‍ വിളിക്കാം
      Posted On: 06 FEB 2017 5:41PM by PIB Thiruvananthpuram


    റബ്ബര്‍ ബോര്‍ഡ് റബ്ബറുത്പാദകസംഘങ്ങള്‍ വഴി നടപ്പിലാക്കിവരുന്ന ടാപ്പര്‍ ബാങ്കുപദ്ധതിയെക്കുറിച്ച് കൂടുതല്‍ വിവരങ്ങള്‍ അറിയാനും സംശയങ്ങള്‍ ദൂരീകരിക്കാനും ഉത്പാദകസംഘം ഭാരവാഹികള്‍ക്കും കര്‍ഷകര്‍ക്കും ടാപ്പിങ് തൊഴിലാളികള്‍ക്കും റബ്ബര്‍ ബോര്‍ഡ് കോള്‍സെന്ററുമായി ബന്ധപ്പെടാം. ഇതുസംബന്ധമായ ചോദ്യങ്ങള്‍ക്ക് റബ്ബര്‍ ബോര്‍ഡ് ഡെപ്യൂട്ടി റബ്ബര്‍പ്രൊഡക്ഷന്‍ കമ്മീഷണര്‍ പി. കെ ജോസഫ്, ടാപ്പര്‍ബാങ്കുപദ്ധതി വിജയകരമായി നടപ്പിലാക്കിയ ചിറക്കടവ് റബ്ബറുത്പാദകസംഘം സെക്രട്ടറി ഷാജിമോന്‍ ജോസ് എന്നിവര്‍ 2017 ഫെബ്രുവരി 8 ബുധനാഴ്ച രാവിലെ 10 മുതല്‍ ഉച്ചക്ക് ഒരുമണിവരെ ഫോണിലൂടെ മറുപടി പറയും. കോള്‍സെന്റര്‍ നമ്പര്‍ 04812576622.
    
    റബ്ബര്‍ മേഖലയിലെ ടാപ്പര്‍മാരുടെ നൈപുണ്യവികസനം ലക്ഷ്യമാക്കി 'പ്രധാന്‍മന്ത്രി കൗശന്‍ വികാസ് യോജന' പദ്ധതിപ്രകാരം റബ്ബര്‍ ബോര്‍ഡ് റബ്ബറുത്പാദകസംഘങ്ങള്‍ വഴി അടുത്തകാലത്ത് പതിനായിരത്തോളം ടാപ്പര്‍മാര്‍ക്ക് വിദഗ്ധപരിശീലനം നല്‍കുകയുണ്ടായി. ഇത്തരത്തില്‍ പരിശീലനം ലഭിച്ചവരെ ഉള്‍പ്പെടുത്തിയാണ് കാഞ്ഞിരപ്പള്ളിക്കടുത്തുള്ള ചിറക്കടവ് റബ്ബറുത്പാദകസംഘം ടാപ്പര്‍ബാങ്ക് പദ്ധതി വിജയകരമായി നടപ്പാക്കിയത്. ടാപ്പിങ് തൊഴിലാളികള്‍ക്ക് സമൂഹത്തില്‍ അംഗീകാരത്തോടൊപ്പം ആകര്‍ഷകമായ സേവനവേതന വ്യവസ്ഥകളും വിരമിക്കല്‍ ആനുകൂല്യങ്ങളും ഉറപ്പാക്കാന്‍ സഹായകമാകുന്ന ടാപ്പര്‍ബാങ്കുപദ്ധതി ടാപ്പര്‍മാര്‍ക്കും കര്‍ഷകര്‍ക്കും ഒരുപോലെ ഗുണകരമാണ്.
    റബ്ബര്‍ ബോര്‍ഡ് കോള്‍സെന്ററിന്റെ പ്രവര്‍ത്തനസമയം തിങ്കള്‍ മുതല്‍ വെള്ളിവരെയുള്ള എല്ലാ പ്രവൃത്തിദിവസങ്ങളിലും രാവിലെ9.30 മുതല്‍ വൈകുന്നേരം 5.30 വരെയാണ്. റബ്ബര്‍ ബോര്‍ഡിന്റെ വിവിധ പദ്ധതികളെയും സേവനങ്ങളെയും കുറിച്ചുള്ള വിവരങ്ങള്‍ ഇവിടെനിന്നും ലഭിക്കും.
    
    

    
    (Release ID: 1481901) Visitor Counter : 3