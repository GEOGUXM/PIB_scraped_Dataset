      മന്ത്രിസഭ

      ചെറുകിട നികുതിദായകര്‍ക്കു നികുതിയിളവ്
      Posted On: 01 FEB 2017 6:13PM by PIB Thiruvananthpuram


    2.5 ലക്ഷം മുതല്‍ അഞ്ചു ലക്ഷം വരെ രൂപ വ്യക്തിഗത വരുമാനമുള്ളവര്‍ അടയ്‌ക്കേണ്ട ആദായനികുതി 10 ശതമാനത്തില്‍നിന്ന് അഞ്ചു ശതമാനമായി താഴ്ത്തി. കുറഞ്ഞ വരുമാനക്കാര്‍ക്ക് ആശ്വാസം പകരുന്നതിനൊപ്പം കൂടുതല്‍ പേരെ നികുതിദായകരാക്കി മാറ്റുക എന്ന ലക്ഷ്യവും ഈ തീരുമാനത്തിനു പിന്നിലുണ്ട്. ഇതുവഴി ഗവണ്‍മെന്റിന്റെ നികുതിവരുമാനത്തില്‍ 15,500 കോടി രൂപയുടെ കുറവുണ്ടാകും. ഈ നഷ്ടം ഒരു പരിധിയോളം നികത്തുന്നതിനായി 50 ലക്ഷത്തിനും ഒരു കോടിക്കും ഇടയില്‍ രൂപയുടെ നികുതി ചുമത്താവുന്ന വരുമാനമുള്ളവരില്‍നിന്ന് 10 ശതമാനം സര്‍ച്ചാര്‍ജ് ഈടാക്കാനുള്ള വ്യവസ്ഥ ബജറ്റിലുണ്ട്.
    
    കൂടുതല്‍ പേരെ നികുതിദായകരാക്കി മാറ്റുന്നതിനായി റിട്ടേണ്‍ സമര്‍പ്പിക്കുന്നതു ലളിതമാക്കിയിട്ടുണ്ട്. ബിസിനസ്സില്‍നിന്നല്ലാതെ അഞ്ചു ലക്ഷം രൂപ വരെ വരുമാനമുള്ളവര്‍ ലഘുവായ ഒറ്റ പേജ് ഫോമില്‍ റിട്ടേണ്‍ സമര്‍പ്പിച്ചാല്‍ മതി. ആദ്യമായി റിട്ടേണ്‍ സമര്‍പ്പിക്കുന്നവരുടെ കാര്യത്തില്‍, അവരുടെ വരുമാനം സംബന്ധിച്ച് അന്വേഷിക്കേണ്ട വിവരങ്ങള്‍ ആദായനികുതിവകുപ്പിനു റിട്ടേണ്‍ സമര്‍പ്പിക്കുന്നതിനു മുന്‍പു ലഭ്യമായിട്ടില്ലെങ്കില്‍ അന്വേഷണം നടത്തില്ല.
    
    
    ***

    
    
    (Release ID: 1481577) Visitor Counter : 2