      PIB Headquarters

      ഡിജിറ്റവല്‍ക്കരണത്തില്‍ കേരളം പിന്നിലാവില്ല : കേന്ദ്ര മന്ത്രി അശോക് ഗജപതി രാജു ഡിജിറ്റല്‍ ഇടപാടുകള്‍കൊണ്ട് പാവപ്പെട്ടവര്‍ക്കുള്ള ഗുണം സംശയാലുക്കള്‍ക്ക് മനസിലാവില്ല: കേന്ദ്ര സഹമന്ത്രി എം.ജെ. അക്ബര്‍.
      Posted On: 11 FEB 2017 3:33PM by PIB Thiruvananthpuram

      ഡിജിറ്റലിലേക്ക് മാറാനുള്ള ഒരു മാനസികാവസ്ഥയാണ് ഇന്ന് രാജ്യത്തിനാവശ്യമെന്ന് കേന്ദ്ര സിവില്‍ വ്യോമയാന മന്ത്രി ശ്രീ. അശോക് ഗജപതി രാജു അഭിപ്രായപ്പെട്ടു. തിരുവനന്തപുരത്ത് സംഘടിപ്പിച്ച ഡിജി ധന്‍ മേള ഉദ്ഘടാനം ചെയ്യുകയായിരുന്നു അദ്ദേഹം. കൂടുതല്‍ ആധുനികവല്‍ക്കരണമെന്നത് രാജ്യത്തെ എല്ലാ വിഭാഗങ്ങള്‍ക്കും ഗുണകരമാകുമെന്നും അദ്ദേഹം പറഞ്ഞു. രാജ്യത്തെ ആദ്യത്തെ സമ്പൂര്‍ണ്ണ സാക്ഷരസംസ്ഥാനമെന്ന നിലയില്‍ ഡിജിറ്റല്‍ സമ്പദ്ഘടനയിലേക്ക് മാറുന്നതില്‍ കേരളം ഒരിക്കലും പിന്നിലാവില്ല. രാജ്യത്തിന്റെ ഭാവിസ്വപ്നങ്ങള്‍ സാക്ഷാത്കരിക്കുന്നതിന് ആധുനികവല്‍ക്കരണത്തിന് ലഭിച്ചിട്ടുള്ള അവസരങ്ങള്‍ ശരിയായി വിനിയോഗിക്കാന്‍ കേന്ദ്രമന്ത്രി ജനങ്ങളോട് അഭ്യര്‍ത്ഥിച്ചു
      ഡിജിറ്റല്‍വല്‍ക്കരണത്തെ സംശയത്തോടെ നോക്കുന്നവര്‍ക്ക് അത് രാജ്യത്തെ പാവപ്പെട്ടവര്‍ക്ക് എന്താണ് ഗുണം ചെയ്യുന്നതെന്ന് മനസിലാക്കുന്നില്ലെന്ന് ചടങ്ങില്‍ മുഖ്യപ്രഭാഷണം നടത്തിയ കേന്ദ്ര സഹമന്ത്രി എം.ജെ. അക്ബര്‍ ചൂണ്ടിക്കാട്ടി. സഹകരണ ഫെഡറലിസത്തിന്റെ അതിശക്തമായ പ്രയോഗവല്‍ക്കരണമാണ് ഇന്ന് നടന്നുകൊണ്ടിരിക്കുന്നത്. നമ്മുടെ കാലഘട്ടത്തിലെ ഏറ്റവും പ്രധാനപ്പെട്ട ദൗത്യത്തിനായി രാജ്യം ഒന്നിച്ചുനില്‍ക്കുകയാണ്. സ്ത്രീ ശാക്തീകരണത്തിന് ഏറ്റവും ഉപയോഗപ്രദമെന്ന നിലയില്‍ ഡിജിറ്റല്‍ സാങ്കേതികവിദ്യയെ കൂടുതല്‍ ഉപയോഗിക്കാന്‍ പോകുന്നത് സ്ത്രീകളായിരിക്കുമെന്നും അദ്ദേഹം പറഞ്ഞു.
      ഐക്യം നയിക്കുന്ന ഒരു വിപ്ലവമാണിത്, ഇവിടെ സാങ്കേതിക വിദ്യ വ്യത്യസ്തവും പക്ഷപാതരഹിതവുമായിരിക്കും. നിങ്ങള്‍ ഏത് വര്‍ഗ്ഗത്തിലോ, മതത്തിലോ സമുദായത്തിലോപ്പെടുന്നുവെന്നും ഏത് ഭാഷയാണ് സംസാരിക്കുന്നതെന്നും സാങ്കേതികവിദ്യ തിരിച്ചറിയുന്നില്ല. സാങ്കേതിവിദ്യ എല്ലാവരുടെയും വികസനത്തിന് വേണ്ടിയുള്ളതാണ്. രാജ്യത്ത് ഒരു ശതമാനമാണ് ശരിയായി നികുതി അടയ്ക്കുന്നത്. സമ്പത്തിന്റെ നിയന്ത്രണം കൈയിലുള്ളവര്‍ രാജ്യത്തെ പാവങ്ങളോടുള്ള തങ്ങളുടെ സത്യസന്ധതയും ഉത്തരവാദിത്വവും നിറവേറ്റാന്‍ മടിക്കുന്നതുകൊണ്ടാണ് ഇത് സംഭവിക്കുന്നത്. സമ്പത്ത് കൂടുതലുള്ളവരില്‍ നിന്നും അത് കഷ്ടപ്പെടുന്നവരിലേക്ക് കൈമാറ്റം ചെയ്യുന്നതാണ് നികുതിയെന്നുപറയുന്നത്.
      ഡിജിറ്റല്‍ വിപ്ലവത്തിലൂടെ ദാരിദ്ര്യനിര്‍മ്മാര്‍ജ്ജനത്തിനുള്ള വിനിയോഗം വര്‍ദ്ധിപ്പിക്കാനും സാമ്പത്തികശാക്തീകരണ പദ്ധതികള്‍ക്ക് കൂടുതല്‍ കരുത്തുപകരാനും കഴിയുമെന്ന് ശ്രീ അക്ബര്‍ പറഞ്ഞു. നാണയമൂല്യശോഷണത്തിന്റെ ആദ്യഗുഫലങ്ങള്‍ കണ്ടുതുടങ്ങിയതായി അദ്ദേഹം ചൂണ്ടിക്കാട്ടി. ഇന്ന് രാജ്യത്തെ എല്ലാ ബാങ്കുകളിലും ധാരാളം പണമുണ്ട്. അതുകൊണ്ടുതന്നെ മുമ്പ് ലഭിച്ചിരുന്നതിനെക്കാള്‍ കുറഞ്ഞ പലിശയ്ക്ക് എല്ലാവര്‍ക്കും വായ്പ ലഭിക്കും. ഇതിനെ ഒരു ലിംഗസമത്വ വിപ്ലവമായി വിശേഷിപ്പിച്ച അദ്ദേഹം മുദ്രാവായ്പകളില്‍ 60 ശതമാനവും നല്‍കിയിരിക്കുന്നത് സ്ത്രീകള്‍ക്കാണെന്നും ചൂണ്ടിക്കാട്ടി. ഡിജിറ്റല്‍ സാങ്കേതിവിദ്യ 21-ാം നൂറ്റാണ്ടില്‍ നമ്മെ വളരെ ഉന്നതിയില്‍ എത്തിക്കുമെന്നും ശ്രീ. അക്ബര്‍ വ്യക്തമാക്കി.
      ചടങ്ങിന് മുമ്പ് ഇരു കേന്ദ്ര മന്ത്രിമാരും ഡിജിറ്റല്‍ ഇടപാടുകളെക്കുറിച്ച് പൊതുജനങ്ങളെ ബോധവല്‍ക്കരണത്തിനായി ഒരുക്കിയ വിവിധ സ്റ്റാളുകള്‍ സന്ദര്‍ശിച്ചു. മൊബൈല്‍ ആപ്പുകളും മറ്റ് പേയ്‌മെന്റ് സംവിധാനങ്ങളും മനസിലാക്കി. ആധാര്‍ പേരുചേര്‍ക്കലിന് വേണ്ടിയുള്ള ഹെല്‍പ്പ് ഡെസ്‌കും സജ്ജമാക്കിയിരുന്നു.
      ബാങ്കുകള്‍, മൊബൈല്‍ വാലറ്റ് ഓപ്പറേറ്റര്‍മാര്‍, ടെലികോം കമ്പനികള്‍, ആധാര്‍ അധിഷ്ഠിത പേയ്‌മെന്റ് സംവിധാനം ഒരുക്കുന്നവര്‍ മറ്റ് ഏജന്‍സികള്‍ തുടങ്ങി മുപ്പതില്‍ പരം ഡിജിറ്റല്‍ സേവന ദാതാക്കള്‍ തിരുവനന്തപുരം വഴുതക്കാട് ടാഗോര്‍ തിയ്യറ്ററില്‍ നടന്ന ഡിജി ധന്‍ മേളയില്‍ പങ്കെടുത്തു.

    

    
    (Release ID: 1482577) Visitor Counter : 19
    
    
      Read this release in: English