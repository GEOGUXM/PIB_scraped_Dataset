      മന്ത്രിസഭ

      നോട്ട് അസാധുവാക്കല്‍ ബൃഹത്തും ശുദ്ധവുമായ, യഥാര്‍ത്ഥ ജി.ഡി.പിയിലേക്ക് വഴി തെളിക്കും
      ചരക്കുസേവന നികുതി സാമ്പത്തികരംഗത്ത് വളര്‍ച്ച, മത്സരക്ഷമത, ഉയര്‍ന്ന സുതാര്യത എന്നിവ പ്രോത്സാഹിപ്പിക്കും

      Posted On: 01 FEB 2017 6:16PM by PIB Thiruvananthpuram

    കഴിഞ്ഞ ഒരു വര്‍ഷം ശക്തമായ സാമ്പത്തിക പരിഷ്‌കാരങ്ങള്‍ നടപ്പിലാക്കിയ കാലമായിരുന്നുവെന്നും ചരക്കു സേവന നികുതി നടപ്പിലാക്കിയതും ഉയര്‍ന്ന മൂല്യമുള്ള കറന്‍സികള്‍ അസാധുവാക്കിയതും ചരിത്രപരവും ശക്തവുമായ സാമ്പത്തിക പരിഷ്‌കരണ നടപടികളാണെന്നും ബജറ്റ് പ്രസംഗത്തില്‍ കേന്ദ്ര ധനമന്ത്രി ശ്രീ.അരുണ്‍ ജെയ്റ്റ്‌ലി പറഞ്ഞു. വളര്‍ച്ച പ്രോത്സാഹിപ്പിക്കല്‍, മത്സരക്ഷമത, നേരിട്ടല്ലാതെയുള്ള നികുതി ലഘൂകരണം, ഉയര്‍ന്ന സുതാര്യത ഉറപ്പാക്കല്‍ എന്നിവയില്‍ ചരക്കു സേവന നികുതിക്കുള്ള പ്രയോജനം പാര്‍ലമെന്റിന്റെ ഇരു സഭകളിലും ചര്‍ച്ച ചെയ്യപ്പെട്ടതാണെന്ന കാര്യം കേന്ദ്രമന്ത്രി ചൂണ്ടിക്കാട്ടി.
    
    ബൃഹത്തായതും ശുദ്ധവും യഥാര്‍ത്ഥത്തിലുള്ളതുമായ ഒരു ജി.ഡി.പി സൃഷ്ടിക്കാന്‍ നോട്ട് അസാധുവാക്കല്‍ സഹായിച്ചുവെന്ന് ശ്രീ.ജെയ്റ്റ്‌ലി പറഞ്ഞു. അഴിമതി, കള്ളപ്പണം, കള്ളനോട്ടുകള്‍, ഭീകരതയ്ക്ക് പണം ലഭ്യമാകല്‍ എന്നിവ തുടച്ചുനീക്കുന്നതിനുള്ള ഗവണ്‍മെന്റിന്റെ ദൃഡനിശ്ചയമാണ് നോട്ട് അസാധുവാക്കലിലൂടെ വ്യക്തമാകുന്നതെന്ന് അദ്ദേഹം വ്യക്തമാക്കി. സാമ്പത്തികരംഗത്തെ കൂടുതലായി ഡിജിറ്റല്‍വത്കരിക്കുക, കൂടുതല്‍ ഔപചാരികമാക്കുക, സാമ്പത്തിക കരുതല്‍ വര്‍ദ്ധിപ്പിക്കുക എന്നിവ നോട്ട് അസാധുവാക്കലിന്റെ ദീര്‍ഘകാലാടിസ്ഥാനത്തിലുള്ള നേട്ടങ്ങളാണെന്നും മൊത്തം ആഭ്യന്തര ഉല്‍പ്പാദനവും നികുതി വരുമാനവും വര്‍ദ്ധിപ്പിക്കാന്‍ ഇത് സഹായിക്കുമെന്നും അരുണ്‍ ജെയ്‌ററ്‌ലി ചൂണ്ടിക്കാട്ടി. നികുതി വെട്ടിപ്പുകാരുടെ പക്കലുള്ള വിഭവങ്ങള്‍ ഗവണ്‍മെന്റിന് ലഭിക്കാന്‍ ഇത് സഹായിക്കുമെന്ന് അദ്ദേഹം പറഞ്ഞു. ബാങ്കുകള്‍ വായ്പ നല്‍കുന്നതിന്റെ പലിശ നിരക്ക് കുറക്കുന്നതും സമൂഹത്തിന്റെ എല്ലാ മേഖലയിലുമുള്ള ജനങ്ങള്‍ ഡിജിറ്റ്‌ലൈസേഷനിലേക്ക് തിരിയുന്നതുമടക്കമുള്ള കാര്യങ്ങള്‍ നടപ്പാവുമെന്നാണ് പ്രാരംഭ സൂചനകള്‍ സൂചിപ്പിക്കുന്നതെന്ന് അദ്ദേഹം വ്യക്തമാക്കി.
    
    കറന്‍സി അസാധുവാക്കല്‍, ചരക്കു സേവന നികുതി പാസ്സാക്കല്‍ എന്നിവ ജാം (ജന്‍ധന്‍, ആധാര്‍, മൊബൈല്‍) ത്രയത്തിലധിഷ്ഠിതമായാണ് നടപ്പിലാക്കിയിട്ടുള്ളതെന്നും സാമ്പത്തിക രംഗത്തും ജനങ്ങളുടെ ജീവിതത്തിലും നിര്‍ണ്ണായകമായ മാറ്റം ഇവ സൃഷ്ടിക്കുമെന്നും അദ്ദേഹം ഊന്നിപ്പറഞ്ഞു. ഇരട്ട അക്കത്തിലെത്തിയിരുന്ന പണപ്പെരുപ്പനിരക്ക് തടയാനും ഉയര്‍ന്ന വളര്‍ച്ച നിരക്ക് കൈവരിക്കാനും ഗവണ്‍മെന്റിന് സാധിച്ചുവെന്ന് അദ്ദേഹം കൂട്ടിച്ചേര്‍ത്തു.
    
    ***
    

    
    (Release ID: 1481579) Visitor Counter : 3