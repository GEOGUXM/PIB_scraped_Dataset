      PIB Headquarters

      റബ്ബറുത്പാദനം ലക്ഷ്യത്തിലേക്ക്
      Posted On: 21 FEB 2017 5:50PM by PIB Thiruvananthpuram

      			
      ഇന്ത്യയിലെ റബ്ബറുത്പാദനത്തില്‍ കാര്യമായ വര്‍ദ്ധനയുണ്ടാകുന്നതായും ഈ വര്‍ഷം ജനുവരി മാസത്തില്‍ കഴിഞ്ഞവര്‍ഷം ഇതേ കാലയളവിനെ അപേക്ഷിച്ച് 26.93 ശതമാനം കൂടുതല്‍ ഉത്പാദനം നടന്നതായും റബ്ബര്‍ബോര്‍ഡ് അറിയിച്ചു. 2017 ജനുവരി മാസത്തെ ഉത്പാദനം 66,000 ടണ്ണാണ്. 2016 ജനുവരിയില്‍ ഉത്പാദനം 52,000 ടണ്ണായിരുന്നു. ഈ രീതിയില്‍ മുന്നോട്ടുപോകുകയാണെങ്കില്‍ ഈ വര്‍ഷത്തെ 6.54 ലക്ഷം ടണ്‍ എന്ന ഉത്പാദനലക്ഷ്യം നേടാനാകുമെന്നും ബോര്‍ഡ് അറിയിച്ചു. 2016 ഏപ്രില്‍ മുതല്‍ 2017 ജനുവരി വരെയുള്ള കാലയളവിലെ ഉത്പാദനം 5,65,000 ടണ്‍ ആയിരുന്നു. കഴിഞ്ഞവര്‍ഷം ഇതേ കാലയളവില്‍ 4,92,000 ടണ്‍ മാത്രമാണ് ലഭിച്ചിരുന്നത്. ഇത് 14.84 ശതമാനം വര്‍ദ്ധനയാണ് കാണിക്കുന്നത്. അന്താരാഷ്ട്രവില റബ്ബര്‍വില ഉയര്‍ന്നുനില്‍ക്കുന്നതിനല്‍ കയറ്റുമതിയും ഈ വര്‍ഷം വര്‍ദ്ധിച്ചിട്ടുണ്ട്. ഫെബ്രുവരി 20 വരെ 12,000 ടണ്‍ റബ്ബറാണ് ഇന്ത്യയില്‍നിന്ന് കയറ്റുമതി ചെയ്തത്.
      റബ്ബര്‍വിലയിലെ വര്‍ദ്ധനവും ഉത്പാദനം വര്‍ദ്ധിപ്പിക്കാനായി ബോര്‍ഡ് നടത്തുന്ന ശ്രമങ്ങളും ഉത്പാദനവര്‍ദ്ധനയ്ക്ക് കാരണമായിട്ടുണ്ട്. 'പ്രധാന്‍മന്ത്രി കൗശല്‍ വികാസ് യോജന' (പി.എം.കെ.വി.വൈ.) പദ്ധതിപ്രകാരം കേരളത്തിലെ ചെറുകിടറബ്ബര്‍മേഖലയില്‍ നടപ്പാക്കുന്ന നൈപുണ്യവികസനപദ്ധതിയുടെ ആദ്യഘട്ടത്തില്‍ ടാപ്പര്‍മാര്‍ക്കും സംസ്‌കരണമേഖലയില്‍ പ്രവര്‍ത്തിക്കുന്നവര്‍ക്കുമായി നടത്തിയ പ്രത്യേക പരിശീലനപരിപാടികളില്‍ 10,000 ത്തോളം പേര്‍ പങ്കെടുത്തു. രണ്ടാംഘട്ടത്തില്‍ കേരളത്തിലൂം ത്രിപുരയിലും അസ്സമിലുമായി 22,000 പേര്‍ക്ക് പരിശീലനം നല്‍കാന്‍ കേന്ദ്രസര്‍ക്കാര്‍ അനുമതി നല്‍കിയിട്ടുണ്ട്. പദ്ധതിയുടെ ഭാഗമായി നടത്തിയ നെപുണ്യവികസനപരിശീലനത്തിലൂടെ റബ്ബര്‍ടാപ്പിങ്ങില്‍ ഉണ്ടായിട്ടുള്ള ഗുണപരമായ മാറ്റങ്ങളെക്കുറിച്ചും ഉത്പാദനക്ഷമതാവര്‍ദ്ധനവില്‍ ഈ മാറ്റങ്ങള്‍ക്കുള്ള പങ്കിനെക്കുറിച്ചും പഠിക്കുന്നതിന് റബ്ബര്‍ബോര്‍ഡ് തീരുമാനിച്ചിട്ടുണ്ട്.
    
    
    (Release ID: 1483163) Visitor Counter : 2