      നിതി ആയോഗ്‌

      ഡിജിറ്റല്‍ ഇടപാടുകള്‍ പ്രോത്സാഹിപ്പിക്കല്‍: 10 ലക്ഷത്തോളംപേര്‍ക്കായി 153.5 കോടി രൂപ പാരിതോഷികം ലഭിച്ചു
      Posted On: 21 FEB 2017 5:47PM by PIB Thiruvananthpuram

      	
      	 ഡിജിറ്റല്‍ ഇടപാടുകള്‍ പ്രോത്സാഹിപ്പിക്കാനായി നിതി ആയോഗ് നടപ്പിലാക്കിയ പദ്ധതികളായ ലക്കി ഗ്രാഹക് യോജനക്കും ഡിജി ധന്‍ വ്യാപാര്‍ യോജനക്കും ജനങ്ങളില്‍നിന്ന് ലഭിക്കുന്നത് മികച്ച പ്രതികരണം. ഈ പദ്ധതികള്‍ നടപ്പിലാക്കുന്ന നാഷണല്‍ പെയ്‌മെന്റ്‌സ് കോര്‍പറേഷന്‍ ഓഫ് ഇന്ത്യ പുറത്തുവിട്ട കണക്കനുസരിച്ച് ഈ മാസം 20 വരെ ഉപഭോക്താക്കളും വ്യാപാരികളുമടക്കം ഡിജിറ്റല്‍ ഇടപാടുകള്‍ നടത്തിയ 10 ലക്ഷത്തോളം പേര്‍ പാരിതോഷികങ്ങള്‍ക്ക് അര്‍ഹരായി. 153.5 കോടി രൂപയാണ് ഇവര്‍ക്ക് സമ്മാനമായി ലഭിച്ചത്
      	 വിവിധ പദ്ധതികള്‍ക്കു കീഴില്‍ പാരിതോഷികങ്ങള്‍ നേടിയ 9.8 ലക്ഷത്തിലധികം കൂടുതല്‍ പേര്‍ ഉപഭോക്താക്കളും 56,000 പേര്‍ കച്ചവടക്കാരുമാണ്. 120 ഉപഭോക്താക്കള്‍ക്ക് ഒരു ലക്ഷം രൂപ വീതം സമ്മാനമായി ലഭിച്ചു. 4000 വ്യാപാരികള്‍ക്ക് 50,000 രൂപ വീതം സമ്മാനമായി ലഭിച്ചു. ഏറ്റവും കൂടുതല്‍ വിജയികള്‍ മഹാരാഷ്ട്ര, തമിഴ്‌നാട്, ഉത്തര്‍ പ്രദേശ്, ആന്ധ്രാപ്രദേശ്, ഡല്‍ഹി എന്നീ സംസ്ഥാനങ്ങളില്‍ നിന്നാണ്. കൃഷിക്കാര്‍, വ്യാപാരികള്‍, ചെറുകിട സംരംഭകര്‍, പ്രെഫഷണലുകള്‍, വീട്ടമ്മമാര്‍, വിദ്യാര്‍ത്ഥികള്‍ സര്‍വീസില്‍നിന്ന് വിരമിച്ചവര്‍ എന്നിവരെല്ലാം പദ്ധതിക്കൂ കീഴില്‍ സമ്മാനാര്‍ഹരായവരില്‍ ഉള്‍പ്പെടും. 15 മുതല്‍ 66 വയസ്സുവരെ പ്രായമുള്ളവര്‍ സമ്മാനാര്‍ഹരായി. ഇതില്‍ ഭൂരിപക്ഷവും 21 മുതല്‍ 30 വയസ്സുവരെ പ്രായപരിധിയിലുള്ളവരായിരുന്നു. പ്രായമായവര്‍ക്ക് ഡിജിറ്റല്‍ ഇടപാടുകള്‍ക്കായി സാങ്കേതികവിദ്യ സ്വായത്തമാക്കുന്നത് ബുദ്ധിമുട്ടാണെന്ന വാദം തെറ്റാണെന്ന് ഈ കണക്കുകള്‍ തെളിയിക്കുന്നു.
      	 2016 ഡിസംബര്‍ 25 നാണ് ഉപഭോക്താക്കള്‍ക്കായി ലക്കി ഗ്രാഹക് യോജനയും വ്യാപാരികള്‍ക്കായി ഡിജിധന്‍ വ്യാപാര്‍ യോജനയും നിതി ആയോഗ് ആരംഭിച്ചത്. ആനുകൂല്യങ്ങള്‍ നല്‍കി ഡിജിറ്റല്‍ ഇടപാടുകള്‍ പ്രോത്സാഹിപ്പിക്കുകയായിരുന്നു പദ്ധതികളുടെ ലക്ഷ്യം. ഈ വര്‍ഷം ഏപ്രില്‍ 14 വരെ (2017 ഏപ്രില്‍ 14) പദ്ധതികള്‍ നിലവിലുണ്ടാകും. ഓരോ ദിവസവും 15000 വിജയികള്‍ക്കായി 1.5 കോടി രൂപ സമ്മാനമായി നല്‍കും. ഇതിനു പുറമെ ആഴ്ചതോറും 14000 പേര്‍ക്ക് ആകെ 8.3 കോടി രൂപ പ്രൈസ് മണിയായി നല്‍കുകയും ചെയ്യും.
      	 റുപേ കാര്‍ഡ്, ഭീം/യു.പി.ഐ (ഭാരത് ഇന്റര്‍ഫേസ് ഫോര്‍ മണി/യുണിഫൈഡ് പേയ്‌മെന്റ്‌സ് ഇന്റര്‍ഫെയ്‌സ്), യു.എസ്.എസ്.ഡി അധിഷ്ഠിത *99# സേവനം ആധാര്‍ എനേബിള്‍ഡ് പെയ്‌മെന്റ് സര്‍വീസ് എന്നിവ ഉപയോഗപ്പെടുത്തുന്ന ഉപഭോക്താക്കളും വ്യാപാരികളും പ്രതിദിന, ആഴ്ചാ ലക്കി ഡ്രോയില്‍ പങ്കെടുക്കാന്‍ അര്‍ഹരാണ്.

    

    
    (Release ID: 1483162) Visitor Counter : 2