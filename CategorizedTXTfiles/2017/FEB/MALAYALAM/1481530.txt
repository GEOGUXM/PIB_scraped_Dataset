      മന്ത്രിസഭ

      ഉയര്‍ന്ന വളര്‍ച്ചയിലേയ്ക്ക് നയിക്കുമെന്ന് കേന്ദ്ര ധനമന്ത്രി അരുണ്‍ ജയ്റ്റ്‌ലി;
      2017-18 ലെ കേന്ദ്ര ബജറ്റില്‍ പൊതു ചെലവ് 29.47 ലക്ഷം കോടി രൂപ;
      
      ഉയര്‍ന്ന വളര്‍ച്ചയിലേയ്ക്ക് നയിക്കുമെന്ന് കേന്ദ്ര ധനമന്ത്രി അരുണ്‍ ജയ്റ്റ്‌ലി;
      
      സംസ്ഥാനങ്ങള്‍ക്കും കേന്ദ്ര ഭരണ പ്രദേശങ്ങള്‍ക്കും 2017-18 ല്‍ കൈമാറുന്ന മൊത്തം വിഭവം 4.11 ലക്ഷം കോടി രൂപ
      
      പെന്‍ഷന്‍ കൂടാതെയുള്ള പ്രതിരോധ ചെലവ് 2,7411 കോടി
      
      ഇത് ആദ്യമായി വിവിധ മന്ത്രാലയങ്ങളുടെയും വകുപ്പുകളുടെയും ഔട്ട് കം ബജറ്റും പൊതു ബജറ്റിനോടൊപ്പം അവതരിപ്പിച്ചു
      
      അടുത്തവര്‍ഷത്തെ റവന്യൂ കമ്മി 1.9%
      
      മഹാത്മാ ഗാന്ധിയുടെ 150 -ാം ജന്മ വാര്‍ഷികമായ 2019 ഓടെ ഒരു കോടി കുടുംബങ്ങളെയും 50,000 ഗ്രാമപഞ്ചായത്തുകളെയും ദാരിദ്ര്യമുക്തമാക്കാന്‍ അന്ത്യോതയ ദൗത്യം നടപ്പാക്കുമെന്ന് ധനമന്ത്രി
      
      ഗ്രാമതലത്തില്‍ മഹിളാ ശക്തികേന്ദ്രങ്ങള്‍ സ്ഥാപിക്കും
      
      വനിതകളുടെയും കുട്ടികളുടെയും ക്ഷേമത്തിനായുള്ള ബജറ്റ് വിഹിതം 1,84632 കോടിയായി ഉയര്‍ത്തി
      
      അടിസ്ഥാന സൗകര്യ വികസനത്തിനുള്ള വിഹിതം 3,96,135 കോടി
      
      റെയില്‍വെയ്ക്കുള്ള ചെലവ് 1,31,000 കോടി രൂപ; ഇതില്‍ 55,000 കോടി രൂപ ഗവണ്‍മെന്റ് വഹിക്കും
      
      കയറ്റുമതി അടിസ്ഥാന സൗകര്യ പദ്ധതി (റ്റി.ഐ.ഇ.എസ്) നടപ്പാക്കും
      
      നേരിട്ടുള്ള വി

      Posted On: 01 FEB 2017 6:22PM by PIB Thiruvananthpuram

    കേന്ദ്ര ധനമന്ത്രി ശ്രീ. അരുണ്‍ ജയ്റ്റ്‌ലി ലോകസഭയില്‍ ഇന്ന് അവതരിപ്പിച്ച ബജറ്റില്‍ പദ്ധതി പദ്ധതിയേതര തരംതിരിവില്ല. റെയില്‍വെ ബജറ്റ് കൂടി ഉള്‍ക്കൊള്ളിച്ചുകൊണ്ടുള്ള ആദ്യ ബജറ്റാണിത്. മെച്ചപ്പെട്ട ജീവിത നിലവാരം കൈവരിച്ചുകൊണ്ട് സംശുദ്ധമായൊരു ഇന്ത്യ സൃഷ്ടിക്കുന്നതിന് ഭരണത്തിന്റെ ഗുണനിലവാരം മെച്ചപ്പെടുത്തുകയാണ് ഗവണ്‍മെന്റിന്റെ ലക്ഷ്യമെന്ന് ധനമന്ത്രി പറഞ്ഞു. സമൂഹത്തിന്റെ വിവിധ വിഭാഗങ്ങളെ പ്രത്യേകിച്ച് യുവജനങ്ങളെ ഊര്‍ജ്ജസ്വലമാക്കാനും അഴിമതി, കള്ളപ്പണം, സുതാര്യമല്ലാത്ത രാഷ്ട്രീയ ഫണ്ടിംഗ് എന്നിവയില്‍ നിന്ന് രാജ്യത്തെ ശുദ്ധമാക്കുകയാണ് ലക്ഷ്യം. സാമ്പത്തിക അച്ചടക്കം പാലിച്ചുകൊണ്ട് ഗ്രാമീണ മേഖല, അടിസ്ഥാന സൗകര്യ വികസനം, ദാരിദ്ര്യ നിര്‍മ്മാര്‍ജ്ജനം എന്നിവയ്ക്ക് കൂടുതല്‍ ചെലവിടുക എന്നതാണ് സമീപനം. ദരിദ്രരുടെയും അവശരുടെയും നന്മയ്ക്കായി വളര്‍ച്ച ത്വരിതപ്പെടുത്തുന്നതിനും കൂടുതല്‍ നിക്ഷേപങ്ങള്‍ക്കുമായി സാമ്പത്തിക പരിഷ്‌ക്കാരങ്ങള്‍ തുടരുമെന്ന് ധനമന്ത്രി വ്യക്തമാക്കി.
    
    2017-18 ലെ ബജറ്റില്‍ ഉള്‍ക്കൊള്ളിട്ടുള്ള മൊത്തം ചെലവ് 21.47 കോടി രൂപയാണ്. ഇതിന് അനേകം മടങ്ങ് ഫലമുണ്ടാകുമെന്നും ഉയര്‍ന്ന വളര്‍ച്ചയിലേയ്ക്ക് നയിക്കുമെന്നും അരുണ്‍ ജയ്റ്റ്‌ലി പറഞ്ഞു. സംസ്ഥാനങ്ങള്‍ക്കും നിയമസഭകളുടെ കേന്ദ്ര ഭരണ പ്രദേശങ്ങള്‍ക്കും നല്‍കുന്ന മൊത്തം വിഭവം 4.11 കോടി രൂപയായിരിക്കും 2016-17 ലെ ബജറ്റ് എസ്റ്റിമേറ്റില്‍ ഇത് 3.60 കോടി ലക്ഷം രൂപയാണ്.
    
    പെന്‍ഷന്‍ ഒഴികെയുള്ള പ്രതിരോധ ചെലവ് 2,74,114 കോടി രൂപയാണ്.
    
    2017-18 ലെ ധനകമ്മി മൊത്തം ആഭ്യന്തര ഉല്‍പ്പാദനത്തിന്റെ 3.2 ശതമാനമായി നിജപ്പെടുത്തിയിരിക്കുകയാണ്. വരും വര്‍ഷം ഇത് 3 ശതമാനമായി കുറയ്ക്കുമെന്ന് ധനമന്ത്രി പറഞ്ഞു. അടുത്ത വര്‍ഷത്തേയ്ക്കുള്ള റവന്യൂ കമ്മി 1.9 ശതമാനമായി.
    
    ഇത് ആദ്യമായി എല്ലാ മന്ത്രാലയങ്ങളുടെയും വകുപ്പുകളുടെയും ഔട്ട്കം ബജറ്റും പൊതു ബജറ്റിനോടൊപ്പം അവതരിപ്പിച്ചു.
    
    2017-18 ല്‍ 10 ലക്ഷം കോടി രൂപയുടെ റെക്കോഡ് കാര്‍ഷിക വായ്പയാണ് ലക്ഷ്യമിട്ടിരിക്കുന്നതെന്ന് അരുണ്‍ ജയ്റ്റ്‌ലി പറഞ്ഞു. 40,000 കോടി രൂപയുടെ ഒരു സൂക്ഷ ജലസേചന നിധി രൂപീകരിക്കും. കരാര്‍ കൃഷി സംബന്ധിച്ച മാതൃക നിയമം തയ്യാറാക്കി സംസ്ഥാനങ്ങള്‍ക്ക് അയച്ചു കൊടുക്കും. നബാര്‍ഡിന് കീഴില്‍ 8,000 കോടി രൂപ മൂലധനത്തോടെ ക്ഷീരസംസ്‌ക്കരണ അടിസ്ഥാന സൗകര്യ വികസന നിധി രൂപീകരിക്കും.
    
    മഹാത്മാ ഗാന്ധിയുടെ 150 -ാം ജന്മ വാര്‍ഷികമായ 2019 ഓടെ ഒരു കോടി കുടുംബങ്ങളെയും 50,000 ഗ്രാമപഞ്ചായത്തുകളെയും ദാരിദ്ര്യമുക്തമാക്കാന്‍ അന്ത്യോതയ ദൗത്യം നടപ്പാക്കുമെന്ന് ധനമന്ത്രി അറിച്ചു.
    
    ഗ്രാമങ്ങളെ വരള്‍ച്ചയില്‍ നിന്ന് പ്രതിരോധിക്കാന്‍ പുനസംഘടിപ്പിക്കപ്പെട്ട മഹാത്മാ ഗാന്ധി ദേശീയ തൊഴിലുറപ്പ് പദ്ധതിക്ക് കീഴില്‍ ഇക്കൊല്ലം മാര്‍ച്ചിന് മുമ്പ് 10 ലക്ഷം കുളങ്ങള്‍ നിര്‍മ്മിക്കും. മഹാത്മാ മഹാത്മാ ഗാന്ധി ദേശീയ തൊഴിലുറപ്പ് പദ്ധതിക്കുള്ള ബജറ്റ് വിഹിതം 48,000 കോടി രൂപയായി ഉയര്‍ത്തി.
    
    പ്രധാനമന്ത്രി ഗ്രാമീണ റോഡ് നിര്‍മ്മാണ പദ്ധതിയുടെ വിഹിതം 19,000 കോടി രൂപയാക്കി. പ്രധാനമന്ത്രിയുടെ തൊഴില്‍ ജന്യ പദ്ധതി (പി.എം.ഇ.ജി.പി) യുടെയും അതിന്റെ വായ്പാ സഹായ പദ്ധതികളുടെയും വിഹിതം മൂന്ന് മടങ്ങ് വര്‍ദ്ധിപ്പിച്ചു.
    
    2017-18 ല്‍ ഗ്രാമീണ കാര്‍ഷിക അനുബന്ധ മേഖലകള്‍ക്കുള്ള മൊത്തം വിഹിതം 1,87223 കോടി രൂപയായിരിക്കും. മുന്‍വര്‍ഷങ്ങത്തെക്കാള്‍ 24 ശതമാനം കൂടുതലാണിത്.
    
    3.5 കോടി യുവാക്കള്‍ക്ക് നൈപുണ്യ പരിശീലനം നല്‍കുന്നതിനായി 4,000 കോടി രൂപയുടെ പദ്ധതി ബജറ്റില്‍ പ്രഖ്യാപിച്ചു.
    
    രാജ്യത്തെ ഉന്നത വിദ്യാഭ്യാസ സ്ഥാപനങ്ങളുടെ എല്ലാ പ്രവേശന പരീക്ഷകളും നടത്തുന്നതിനായി സ്വയഭരണ സ്വഭാവത്തോടെ ഒരു ദേശീയ ടെസ്റ്റിംഗ് ഏജന്‍സി രൂപീകരിക്കും.
    
    ഏറ്റവും മികച്ച ഫാക്കല്‍റ്റികളെ ഉള്‍പ്പെടുത്തി ഓണ്‍ലൈന്‍ വഴിയുള്ള പഠനത്തിന് വിവര സാങ്കേതിക വിദ്യയുടെ സഹായത്തോടെയുള്ള സ്വയം എന്ന പദ്ധതി നടപ്പിലാക്കും.
    
    14 ലക്ഷം ഐ.സി.ഡി.എസ്. അങ്കന്‍വാടി കേന്ദ്രത്തിന് കീഴില്‍ മഹിളാ ശക്തി കേന്ദ്രങ്ങള്‍ സ്ഥാപിക്കും. 500 കോടി രൂപ ഇതിനായി അനുവദിച്ചിട്ടുണ്ട്. വനിതകളുടെ നൈപുണ്യ വികസനം, തൊഴില്‍, ഡിജിറ്റല്‍ സാക്ഷരത, ആരോഗ്യം, പോഷകാഹാരം എന്നിവ ലക്ഷ്യമിട്ടാണിത്. കഴിഞ്ഞ ഡിസംബര്‍ 31 ന് പ്രധാനമന്ത്രി നടത്തിയ പ്രഖ്യാപനത്തെ അനുസ്മരിച്ചു കൊണ്ട് ആശുപത്രികളില്‍ പ്രസവിക്കുന്ന ഗര്‍ഭിണികളുടെ അക്കൗണ്ടിലേയ്ക്ക് 6,000 രൂപ വീതം കൈമാറുമെന്ന് ധനമന്ത്രി പറഞ്ഞു. വനിതകളുടെയും കുട്ടികളുടെയും ക്ഷേമത്തിനായുള്ള ബജറ്റ് വിഹിതം 1,84,632 കോടി രൂപയായി ഉയര്‍ത്തി.
    
    ജാര്‍ഖണ്ഡിലും ഗുജറാത്തിലും ഓള്‍ ഇന്ത്യ ഇന്‍സ്റ്റിറ്റ്യൂട്ട് ഓഫ് മെഡിക്കല്‍ സയന്‍സ് സ്ഥാപിക്കും. ബിരുദാനന്തര മെഡിക്കല്‍ സീറ്റുകളുടെ എണ്ണം വര്‍ദ്ധിപ്പിക്കാനും നടപടികൈക്കൊള്ളും.
    
    പട്ടികജാതി പട്ടികവര്‍ഗ്ഗ വിഭാഗങ്ങളുടെ ക്ഷേമത്തിനുള്ള വിഹിതത്തില്‍ 35 ശതമാനത്തിന്റെ വര്‍ദ്ധനയാണ് വരുത്തിയിട്ടുള്ളത്. 2016-17 ല്‍ 38,833 കോടി രൂപയായിരുന്നത് 2017-18 ല്‍ 52,393 കോടി രൂപയായി.
    
    അടിസ്ഥാന സൗകര്യ വികസന മേഖലയ്ക്കായി മൊത്തം 3,96,135 കോടി രൂപയാണ് നീക്കിവച്ചിട്ടുള്ളത്. ഇതില്‍ 2,41,387 കോടി രൂപ റെയില്‍, റോഡ്, കപ്പല്‍ മേഖലകള്‍ക്കാണ്.
    
    2017-18 ല്‍ റെയില്‍വെയുടെ മൊത്തം മൂലധന വികസന ചെലവ് 1,31,000 കോടി രൂപയാണ്. ഇതില്‍ 55,000 കോടി രൂപ ഗവണ്‍മെന്റ് നല്‍കും. അടുത്ത സാമ്പത്തിക വര്‍ഷം 3,500 കി.ലോ. മീറ്റര്‍ റെയില്‍ പാത പുതുതായി കമ്മിഷന്‍ ചെയ്യും. യാത്രക്കാരുടെ സുരക്ഷയ്ക്കായി ഒരു ലക്ഷം കോടി രൂപ മൂലധനത്തോടെ ഒരു പ്രത്യേക നിധി 5 വര്‍ഷ കാലത്തേയ്ക്ക് രൂപീകരിക്കും. പുതിയ മെട്രോ റെയില്‍ നയം പ്രഖ്യാപിക്കും. വിമാനത്താവളങ്ങളുടെ ഭൂമി ഫലപ്രദമായി വിനിയോഗിക്കുന്നതിന് നിയമ ഭേദഗതി കൊണ്ടുവരും, തിരഞ്ഞെടുത്ത വിമാനത്താവളങ്ങളുടെ പ്രവര്‍ത്തനം പൊതു, സ്വകാര്യ പങ്കാളിത്തത്തിലാക്കും.
    
    2017-18 അവസാനത്തോടെ ഒപ്റ്റിക്കല്‍ ഫൈബര്‍ വഴിയുള്ള ഹൈസ്പീഡ്, ബ്രോഡ്ബാന്റ് കണക്ടിവിറ്റി 1,50,000 ഗ്രാമപഞ്ചായത്തുകളില്‍ കുറഞ്ഞ നിരക്കില്‍ ലഭ്യമാക്കും. ഗ്രാമങ്ങളില്‍ ഡിജിറ്റല്‍ സാങ്കേതിക വിദ്യയിലൂടെ ആരോഗ്യ, വൈദ്യ സഹായ, വിദ്യാഭ്യാസ സേവനങ്ങള്‍ ലഭ്യമാക്കാന്‍ ഡിജിഗാവ് പുതിയ പദ്ധതി നടപ്പിലാക്കും.
    
    2017-18 ല്‍ വിദേശ നിക്ഷേപ പ്രോത്സാഹന ബോര്‍ഡ് നിര്‍ത്തലാക്കും. വിദേശ നിക്ഷേപ നയത്തില്‍ കൂടുതല്‍ ഉദാരവല്‍ക്കരണം പരിഗണനയിലാണെന്ന് ധനമന്ത്രി അറിയിച്ചു.
    
    അനധികൃത നിക്ഷേപ പദ്ധതികള്‍ അവസാനിപ്പിക്കുന്നതിന് പാര്‍ലമെന്റില്‍ ബില്ല് കൊണ്ട് വരുമെന്ന് ധനമന്ത്രി അറിയിച്ചു. 1996 ലെ തര്‍ക്ക പരിഹാര നിയമം ഭേദഗതി ചെയ്യുമെന്നും അദ്ദേഹം വ്യക്തമാക്കി.
    
    കഴിഞ്ഞ ബജറ്റ് പ്രഖ്യാപിച്ച ഓഹരി പിന്‍വലിക്കല്‍ നയം തുടരുമെന്ന് ധനമന്ത്രി പറഞ്ഞു. സാമ്പത്തിക മേഖലയ്ക്കായി ഒരു കമ്പ്യൂട്ടര്‍ എമര്‍ജെന്‍സി റെസ്‌പോണ്‍സ് ടീമും (സി.ഇ.ആര്‍.റ്റി. -ഫിന്‍) അരുണ്‍ ജയ്റ്റ്‌ലി പ്രഖ്യാപിച്ചു.
    
    ബാങ്കുകള്‍ക്ക് പുനര്‍മൂലധനവല്‍ക്കരണത്തിനായി 2017-18 ല്‍ 10,000 കോടി രൂപ അനുവദിക്കും. ആവശ്യമെങ്കില്‍ കൂടുതല്‍ തുക അനുവദിക്കുമെന്നും ധനമന്ത്രി വ്യക്തമാക്കി.
    
    പൊതു സേവന മേഖലയിലെ ഭരണം കൂടുതല്‍ സുതാര്യമാക്കുന്നതിനും, മെച്ചപ്പെടുത്തുന്നതിനുമായി താഴെപ്പറയുന്ന നയങ്ങള്‍ ധനമന്ത്രി പ്രഖ്യാപിച്ചു.
    · വിദൂരസ്ഥ പ്രദേശങ്ങളിലെ ജനങ്ങള്‍ക്ക് പാസ്സ്‌പോര്‍ട്ട് സേവനങ്ങള്‍ക്കുള്ള ഫ്രണ്ട് ഓഫീസായി ഹെഡ് പോസ്റ്റ് ഓഫീസുകളെ വിനിയോഗിക്കും.
    · ഡിഫെന്‍സ് പെന്‍ഷന്‍മാര്‍ക്കായി ഒരു കേന്ദ്രീകൃത വെബ് അധിഷ്ടിത ഇന്ററാക്റ്റീവ് പെന്‍ഷന്‍ വിതരണ സംവിധാനം സ്ഥാപിക്കും.
    · സൈനികര്‍ക്കും, സൈനിക ഉദ്യോഗസ്ഥര്‍ക്കും യാത്രാ ടിക്കറ്റുകള്‍ ബുക്ക് ചെയ്യാന്‍ ഒരു കേന്ദ്രീകൃത സംവിധാന കൊണ്ട് വരും.
    · രാജ്യത്ത് നിന്ന് പലായനം ചെയ്ത സാമ്പത്തിക കുറ്റവാളികളുടെ സ്വത്ത് കണ്ട് കിട്ടുന്നതിന് നിയമ ഭേദഗതികളോ, ഒരു നിയമം തന്നെയോ കൊണ്ട് വരുമെന്ന് ധനമന്ത്രി അറിയിച്ചു.
    · ട്രൈബ്യൂണലുകളുടെ എണ്ണം യുക്തി സഹജമാക്കുന്നതിന് ആവശ്യമുള്ള ട്രൈബ്യൂണലുകളെ ലയിപ്പിക്കും.
    · ജനസേവനം ജീവിത നിഷ്ടയാക്കിയ രാഷ്ട്ര പിതാവ് മഹാത്മാ ഗാന്ധിയെ അനുസ്മരിച്ച് കൊണ്ട് അദ്ദേഹത്തിന്റെ 150 -ാം ജന്മ വാര്‍ഷികം സമുചിതമായി ആഘോഷിക്കുന്നതിന് പ്രധാനമന്ത്രിയുടെ അദ്ധ്യക്ഷതയില്‍ ഒരു ഉന്നത സമിതി രൂപീകരിക്കുമെന്നും ധനമന്ത്രി അറിയിച്ചു.
    
    
    ***
    

    
    (Release ID: 1481530) Visitor Counter : 2