      PIB Headquarters

      ശ്രീ ചിത്രാ ഇന്‍സ്റ്റിറ്റ്യൂട്ടിന് ഇന്‍ഫന്റ് വാമര്‍ ബെഡ്ഡുകള്‍ സുരേഷ് ഗോപി എം. പി. സംഭാവനയായി നല്‍കും
      Posted On: 14 FEB 2017 5:05AM by PIB Thiruvananthpuram

      	
      പാര്‍ലമെന്റംഗങ്ങള്‍ക്കുള്ള 2016-17 ലെ കേന്ദ്രഗവര്‍മെന്റ് തദ്ദേശ വികസന ഫണ്ടില്‍ നിന്നും ശ്രീ സുരേഷ് ഗോപി എം. പി തിരുവനന്തപുരത്തെ ശ്രീ ചിത്തിര തിരുനാള്‍ ഇന്‍സ്റ്റിട്യൂട്ട് ഫോര്‍ മെഡിക്കല്‍ സയന്‍സസ് ആന്റ് ടെക്‌നോളജിക്ക് നാല് ജി. ഇ. ജിറാഫ് ഇന്‍ഫന്റ് വാമര്‍ ബെഡ്ഡുകള്‍ സംഭാവന നല്‍കുന്നു. മുപ്പത്തിമൂന്ന് ലക്ഷത്തി നാല്‍പത്തി ഏഴായിരം രൂപയോളം മൊത്തം വില വരുന്ന ഇന്‍ഫന്റ് വാര്‍മറുകള്‍ ശിശുചികിത്സയില്‍ ഉന്നതനിലവാരമുള്ള പരിചരണം നല്‍കുവാന്‍ സഹായിക്കും. പാര്‍ലമെന്റംഗങ്ങള്‍ക്കുള്ള തദ്ദേശവികസനഫണ്ടില്‍ നിന്നും ശ്രീചിത്രാ ഇന്‍സ്റ്റിട്യൂട്ടിന് ലഭിക്കുന്ന ആദ്യ സംഭാവനയാണിത്.
      2017, ഫെബ്രുവരി 16 ാം തീയതി, 10 മണിക്ക് ശ്രീചിത്ര ഇന്‍സ്റ്റിട്യൂട്ടിലെ ഹോസ്പിറ്റല്‍ വിഭാഗത്തില്‍ നടക്കുന്ന ചടങ്ങിലാണ് ഇന്‍ഫന്റ് വാര്‍മര്‍ യൂണിറ്റുകള്‍ ഔദ്യോഗികമായി കൈമാറുന്നത്. ശ്രീ സുരേഷ് ഗോപി എം. പി, ശ്രീചിത്ര ഇന്‍സ്റ്റിട്യൂട്ട് പ്രസിഡന്റ് ശ്രീ കെ എം. ചന്ദ്രശേഖര്‍, ഇന്‍സ്റ്റിട്യൂട്ട് ഡയറക്ടര്‍ പ്രൊഫ. ആശ കിഷോര്‍, ശ്രീചിത്ര ഇന്‍സ്റ്റിട്യൂട്ട് കാര്‍ഡിയോ വസ്‌ക്കുലര്‍ തൊറാസിക് സര്‍ജറി വിഭാഗം മേധാവി പ്രൊഫ. കെ. ജയകുമാര്‍, ശ്രീചിത്ര ഇന്‍സ്ട്ടിട്യൂട്ട് കാര്‍ഡിയോ വസ്‌ക്കുലര്‍ തൊറാസിക് സര്‍ജറി വിഭാഗം അഡീഷണല്‍ പ്രൊഫസര്‍ ഡോ. ബൈജു .എസ്. ധരന്‍ തുടങ്ങിയവര്‍ ചടങ്ങില്‍ പങ്കെടുക്കും.
      ജി. ഇ. ഇന്‍ഫന്റ് വാര്‍മര്‍ നവജാത ശിശുക്കള്‍ക്കും, പ്രായം കുറഞ്ഞ കുട്ടികള്‍ക്കും ഹൃദയ ശസ്ത്രക്രിയയ്ക്കുശേഷം പൂര്‍വ്വആരോഗ്യസ്ഥിതി വീണ്ടെടുക്കുന്നതിനുള്ള സുഖകരമായ പരിചരണസംവിധാനം സാധ്യമാക്കുന്നു. ശിശുക്കളുടെ തൂക്കമറിയുന്നതിനും, ആവശ്യാനുസരണം ഊഷ്മാവ് നല്‍കുന്നതിനും ഇന്‍ഫന്റ് വാര്‍മര്‍ സഹായിക്കുന്നു. മഞ്ഞപ്പിത്തം ബാധിച്ച കുട്ടികള്‍ക്ക് ഫോട്ടോതെറാപ്പി നല്‍കുന്നതിനും ഈ ഉപകരണത്തില്‍ വെച്ചുതന്നെ എക്‌സ്‌റേ എടുക്കുന്നതിനും സാധിക്കും.
    
    
    (Release ID: 1482728) Visitor Counter : 2
    
    
      Read this release in: English