      కమ్యూనికేషన్లు- సమాచార సాంకేతిక విజ్ఞాన మంత్రిత్వ శాఖ

      సైబర్ భ్రదత తక్షణావసరం: ఎలక్ట్రానిక్స్ మరియు ఐటి శాఖ సహాయ మంత్రి శ్రీ పి.పి. చౌదరి
      -“భారతదేశం త్వరలోనే ఎలక్ట్రానిక్ ఉపకరణాలను, ఉత్పత్తులను తయారుచేయగలిగే
      స్థితిలో ఉంటుంది”
      
      - ‘పరిశోధన మరియు అభివృద్ధిని, ఇంకా మేథోసంపత్తి హక్కులను కేంద్ర ప్రభుత్వం ప్రోత్సహిస్తుంది’
      
      - 'ఎలక్ట్రానిక్ పరిపాలన సేవలను అందించడంలో ఆంధ్ర ప్రదేశ్ పథనిర్ణేతగా ఉంది'

      Posted On: 10 JAN 2017 6:54PM by PIB Hyderabad

    ఎలక్ట్రానిక్స్ , స మాచార సాంకేతిక విజ్ఞానం , చట్టం & న్యాయం శాఖ సహాయ మంత్రి శ్రీ పి.పి. చౌదరి ఈ రోజు విశాఖపట్టణంలో జరిగిన ఇ-గవర్నెన్స్ సంబంధిత 20 వ జాతీయ సమావేశం ముగింపు సదస్సుకు అధ్యక్షత వహించారు. ఈ సందర్భంగా ఏర్పాటైన సభను ఉద్దేశించి శ్రీ పి.పి. చౌదరి ప్రసంగిస్తూ , పట్టణ ప్రాంతాల మరియు పల్లె ప్రాంతాల మధ్య ఉన్న డిజిటల్ అంతరాన్ని పూడ్చవలసిన అవసరం ఉందన్నారు. సమాచార సాంకేతిక విజ్ఞాన సంబంధిత నవీన పర్యావరణ వ్యవస్థతో పాటు , పరిశోధన మరియు అభివృద్ధి (ఆర్ & డి) కార్యకలాపాలను కేంద్ర ప్రభుత్వం ప్రోత్సహిస్తుందని , అంతేకాకుండా భారతీయులు మేధో సంపత్తి హక్కులను సంపాదించుకొనేటట్లుగా వారికి తోడ్పాటును ఇస్తుందని మంత్రి వివరించారు.


    సైబర్ భద్రత తక్షణావసరమని , సైబర్ భద్రతకు ఏర్పడే సమస్యలకు ఆర్టిఫీషియల్ ఇంటెలిజెన్స్ పరిష్కార మార్గాలను సూచించగలుగుతుందని మంత్రి శ్రీ పి.పి. చౌదరి పేర్కొన్నారు. నానో టెక్నాలజీ , నానో ఎలక్ట్రానిక్స్ లను కూడా అభివృద్ధిపరచుకోవలసిన అవసరముందని , ఇది మిషన్ మోడ్ నానో ఎలక్ట్రానిక్స్ ప్రాతిపదికన విలువలతో ముడిపడిన విద్యను బోధించడంలో సహాయకారి కాగలదన్నారు. భారతదేశం అతి త్వరలో ఎలక్ట్రానిక్ ఉపకరణాలను , ఉత్పత్తులను తయారు చేయగలిగే స్థితికి చేరగలదని ఆయన చెప్పారు. గ్రామీణ ప్రాంతాలలో 725 ఇ-గవర్నెన్స్ సేవలను అందజేయడంలో ఆంధ్ర ప్రదేశ్ రాష్ట్రం మార్గదర్శిగా నిలిచిందని కూడా శ్రీ చౌదరి అన్నారు. ఇ-గవర్నెన్స్ ద్వారా అభివృద్ధి ఫలాలను దేశ పౌరులందరికీ అందజేసేందుకు ప్రభుత్వం కట్టుబడి ఉందంటూ రేషన్ కార్డులు , పాస్ పోర్టులు , డ్రైవింగ్ లైసెన్సులు , ఓటరు గుర్తింపు కార్డుల వంటి అనేక సేవలను మొబైల్ ఫోన్ లలో ఒక బటన్ ను క్లిక్ చేయడం ద్వారా సమకూర్చే దిశగా ముందుకు సాగుతున్నామని మంత్రి తెలిపారు. ప్రధాన మంత్రి శ్రీ నరేంద్ర మోదీ ‘ డిజిటల్ ఇండియా ’ ఆవిష్కరణ కోసం కన్న కలను ఇ-గవర్నెన్స్ ద్వారా నెరవేర్చడం సాధ్యపడుతుందని మంత్రి పేర్కొన్నారు. సాంకేతిక విజ్ఞానాన్ని వేరు వేరు భాషలలో త్రీడీ యానిమేషన్ రూపంలోకి మార్చుకోవలసిన అవసరంతో పాటు , ఆ విధమైన 3 డి యానిమేషన్ ప్రక్రియను వైద్య రంగం , ఉన్నత విద్య రంగం , వృత్తి విద్య రంగాలలో ఉపయోగించుకొంటే విద్యార్థుల నేర్చుకొనే సామర్థ్యాన్ని పెంపొందించడం వీలుపడుతుందని ఆయన చెప్పారు. భారతదేశంలో 110 కోట్ల మందిని ‘ ఆధార్ ’ పరిధిలోకి తీసుకురావడం ప్రపంచంలోనే ఒక విశిష్ఠమైన ప్రాజెక్టు అని శ్రీ చౌదరి అన్నారు. దీనివల్ల ప్రత్యక్ష ప్రయోజన బదిలీ (డిబిటి)కి అండదండలు లభిస్తాయని , లబ్ధిదారులు వారికి దక్కవలసిన ఆర్థిక ప్రయోజనాలను నేరుగా వారి బ్యాంకు ఖాతాలలోనే పొందగలుగుతారని మంత్రి చెప్పారు.


    వేరు వేరు విభాగాలలో విజేతలకు అవార్డులను ఎలక్ట్రానిక్స్ , సమాచార సాంకేతిక విజ్ఞానం , చట్టం & న్యాయం శాఖ సహాయ మంత్రి శ్రీ పి.పి. చౌదరి అందజేశారు. మొత్తం 20 అవార్డులు ప్రదానం చేయగా.. అందులో స్వర్ణ అవార్డులు 9, రజత అవార్డులు 11 ఉన్నాయి. 2016-17 సంవత్సరానికి గాను ఇ-గవర్నెన్స్ జాతీయ అవార్డులను ప్రతి కేటగిరీ లోను రెండేసి అవార్డుల చొప్పున ప్రదానం చేశారు. స్వర్ణ అవార్డులో భాగంగా రూ. 2 లక్షల నగదు , ఒక ప్రశంసాపత్రాన్ని , ఒక సర్టిఫికెట్ ను కూడా ఇచ్చారు. ఇక రజత అవార్డులో భాగంగా రూ. 1 లక్ష నగదు బహుమానంతో పాటు ఒక ప్రశంసాపత్రం , సర్టిఫికెట్ కూడా ఉన్నాయి. అవార్డులను.. గవర్నమెంట్ ప్రాసెస్ రీ ఇంజినీరింగ్ లో శ్రేష్ఠత , పౌరులకు ప్రధానంగా అందించవలసిన సేవలలో విశిష్ట పనితీరు , ఎలక్ట్రానిక్ ప‌రిపాల‌న‌లో సాంకేతిక విజ్ఞానాన్ని వినూత్న పద్ధతులలో వినియోగించడం , ఇప్పటికే అమలవుతున్న పథకాలలో నవకల్పనలను పెంపొందించడం , బెస్ట్ డిస్ట్రిక్ట్ లెవెల్ ఇనీషియేటివ్ ఇన్ సిటిజన్ , ఇన్నొవేటివ్ యూజ్ ఆఫ్ జిఐఎస్ టెక్నాలజీ ఇన్ ఇ-గవర్నెన్స్ , ఎలక్ట్రానిక్ ప‌రిపాల‌న‌లో మొబైల్ సాంకేతిక పరిజ్ఞానాన్నికొత్త పద్ధతులలో వినియోగించుకోవడం , రంగాల వారీ అవార్డులు , కేంద్ర ప్రభుత్వ రంగ సంస్థలలో సమాచార సాంకేతిక విజ్ఞానం మరియు కమ్యూనికేషన్ (ఐసిటి) ని వినియోగించుకోవడం , విద్యా సంస్థలు మరియు పరిశోధక సంస్థలు చేపట్టే విశిష్ట ఎలక్ట్రానిక్ ప‌రిపాల‌న‌ కార్యక్రమం , ప్రభుత్వేతర సంస్థల ప్రగతి కోసం సమాచార సాంకేతిక విజ్ఞానం మరియు కమ్యూనికేషన్ (ఐసిటి) ని వినియోగించుకోవడం వంటి కేటగిరీలలో.. ప్రదానం చేశారు.


    ఆంధ్ర ప్రదేశ్ రాష్ట్ర సమాచారం & ప్రజా సంబంధాలు , సమాచార సాంకేతిక విజ్ఞానం & కమ్యూనికేషన్ లు , ఎన్ ఆర్ఐ సాధికారిత & సంబంధాలు , తెలుగు భాష & సంస్కృతి , అల్పసంఖ్యాక వర్గాల సంక్షేమం శాఖ సహాయ మంత్రి శ్రీ పల్లె రఘునాథ రెడ్డి , పార్లమెంట్ సభ్యుడు (లోక్ సభ) డాక్టర్ కంభంపాటి హరిబాబు , భారత ప్రభుత్వ పరిపాలన సంస్కరణలు , ప్రజా ఫిర్యాదుల విభాగం కార్యదర్శి శ్రీ సి. విశ్వనాథ్ , భారత ప్రభుత్వ పరిపాలన సంస్కరణలు , ప్రజా ఫిర్యాదుల విభాగం (డిఎఆర్ పిజి) అదనపు కార్యదర్శి శ్రీమతి ఉష శర్మ , ఇంకా భారత ప్రభుత్వం , వివిధ రాష్ట్రాల ప్రభుత్వాలు/ కేంద్ర పాలిత ప్రాంత పాలనయంత్రాంగాలకు చెందిన ఇతర సీనియర్ అధికారులు , సాంకేతిక నిపుణులు , విద్యారంగ ప్రముఖులు , పరిశ్రమల రంగ ప్రతినిధులు , ప్రభుత్వేతర సంస్థల ప్రతినిధులు కూడా ఈ కార్యక్రమంలో పాల్గొన్నారు. ఇ-గవర్నెన్స్ పై గత రెండు రోజులుగా సాగిన జాతీయ సమావేశం మంగళవారం సాయంత్రం ముగిసింది.

    
    
    (Release ID: 1480297) Visitor Counter : 18
    
    
      Read this release in: English