      కార్మిక, ఉపాధికల్పన మంత్రిత్వ శాఖ

      హైదరాబాద్ లో త్వరలో డ్రైవర్ల శిక్షణ సంస్థ ఏర్పాటు కానుంది: కార్మిక మరియు ఉపాధికల్పన శాఖ సహాయ మంత్రి (స్వతంత్ర హోదా) శ్రీ బండారు దత్తాత్రేయ
      -‘ప్రధాన మంత్రి కౌశల్ వికాస్ యోజన (పిఎంకెవివై) ద్వారా 2020 కల్లా
      ఒక కోటి మంది భారతీయ యువతకు ఉద్యోగావకాశాలు’
      -సికిందరాబాద్ లో ఈ రోజు ప్రారంభమైన ‘జాబ్ మేళా 201

      Posted On: 21 JAN 2017 7:05PM by PIB Hyderabad

    కార్మిక మరియు ఉపాధికల్పన శాఖ సహాయ మంత్రి (స్వతంత్ర హోదా) శ్రీ బండారు దత్తాత్రేయ రెండు రోజుల పాటు జరిగే ‘ జాబ్ మేళా 2017’ ను ఈ రోజు సికిందరాబాద్ లోని కీస్ హై స్కూల్ లో ప్రారంభించారు. నగరంలోని నిరుద్యోగ యువత కోసం ఈ ఉద్యోగ మేళా ను కేంద్ర ప్రభుత్వ కార్మిక మరియు ఉపాధికల్పన శాఖ నిర్వహిస్తోంది.


    మంత్రి శ్రీ దత్తాత్రేయ తన ప్రారంభోపన్యాసంలో అర్హులైన అభ్యర్థులను నియమించుకోవడం కోసం దాదాపు 150 కంపెనీలు ఇంటర్వ్యూ లను నిర్వహిస్తున్నాయని చెప్పారు. యువత నైపుణ్యాల అభివృద్ధి కార్యక్రమంలో పాల్గొని వారి భాషా ప్రావీణ్యానికి , సాంకేతిక మెలకువలకు పదును పెట్టుకోవాలని ఆయన సూచించారు. కేంద్ర ప్రభుత్వం ‘ ప్రధాన మంత్రి కౌశల్ వికాస్ యోజన (పిఎంకెవివై) ద్వారా 2020 కల్లా ఒక కోటి మంది భారతీయ యువతకు ఉద్యోగావకాశాలను కల్పించాలన్న లక్ష్యాన్ని పెట్టుకొన్నదని శ్రీ దత్తాత్రేయ తెలిపారు. రూ. 12,000 కోట్ల నిధులతో కేంద్ర ప్రభుత్వం దేశవ్యాప్తంగా నైపుణ్య అభివృద్ధి కేంద్రాలను నెలకొల్పనుందని వెల్లడించారు. 2020 కల్లా ప్రపంచంలోని అనేక దేశాలు , ప్రత్యేకించి జర్మనీ , జపాన్ , చైనా , అమెరికా మానవ వనరుల లోటు సమస్యను ఎదుర్కొనే ప్రమాదం ఉందని మంత్రి వివరించారు. అప్పటికి భారతదేశం మాత్రమే 30 ఏళ్ల లోపు వయస్సు వారు ఎక్కువ సంఖ్యలో ఉండగల భారీ మానవ శక్తితో కూడిన దేశంగా నిలుస్తుందని పేర్కొన్నారు. భారతీయ యువతీయువకులు ఆధునిక సాంకేతిక విజ్ఞానాలన్నింటిలోను వారి వారి నైపుణ్యాలను అంతర్జాతీయ ప్రమాణాలకు అనుగుణమైన స్థాయికి మెరుగుపరచుకొని అవకాశాలను అందిపుచ్చుకొనేందుకు సిద్ధంగా ఉండాలని శ్రీ దత్తాత్రేయ అన్నారు.


    దేశవ్యాప్తంగా వంద డ్రైవర్ల శిక్షణ సంస్థలను ఏర్పాటు చేయాలని కేంద్ర ప్రభుత్వం నిర్ణయించిందని , వీటిలో ఒక సంస్థను త్వరలో హైదరాబాద్ లో ఏర్పాటు అవుతుందని మంత్రి శ్రీ దత్తాత్రేయ వెల్లడించారు. ప్ర‌ధాన మంత్రి శ్రీ న‌రేంద్ర మోదీ ఇటీవలే కాన్పూర్ లో స్కిల్ డ్రైవర్స్ ట్రయినింగ్ ఇన్ స్టిట్యూట్ ను ప్రారంభించిన సంగతిని మంత్రి గుర్తు చేశారు. స్థానిక యువతకు ఉపాధి అవకాశాలను మెరుగుపరచే ధ్యేయంతో నైపుణ్యాల అభివృద్ధి , ఔత్సాహిక పారిశ్రామికవేత్తల సంబంధిత విభాగం (ఎంఎస్ డిఇ) దేశంలోని ప్రతి జిల్లాలో ఒక ప్ర‌ధాన మంత్రి కౌశల్ కేంద్రాన్ని (పిఎం కెకె) ఏర్పాటు చేసే దిశగా ప్రణాళికను సిద్ధం చేస్తోందని శ్రీ దత్తాత్రేయ చెప్పారు.


    తెలంగాణ రాష్ట్రంలో నైపుణ్య అభివృద్ధి కేంద్రాల కోసం కేంద్ర ప్రభుత్వం రూ. 170 కోట్లను ఇప్పటికే మంజూరు చేసిందని , 1.9 లక్షలకు పైగా తెలంగాణ యువత శిక్షణ పొందుతున్నారని కూడా శ్రీ దత్తాత్రేయ చెప్పారు. మరో రూ. 322 కోట్లను త్వరలో మంజూరు చేయడం జరుగుతుందని ఆయన అన్నారు. ఉద్యోగాలను ఆశిస్తున్న వారు ఉపాధి కోసం నేషనల్ కెరియర్ సర్వీస్ (ఎన్ సిఎస్) పోర్టల్ లో నమోదు చేసుకోవాలని మంత్రి సూచించారు. ఉద్యోగులకు , యాజమాన్యాలకు ఇది ఉమ్మడి పోర్టల్ అని , దేశవ్యాప్తంగా 3.67 కోట్ల మంది ఉద్యోగార్థులు , 15 లక్షల కంపెనీలు ఇప్పటికే నమోదు చేసుకొన్నట్లు ఆయన చెప్పారు.


    ఉద్యోగాలను ఆశిస్తున్న వారికి ఉద్యోగాగావకాశాలను పెంచేందుకు కార్మిక మరియు ఉపాధికల్పన శాఖ దేశమంతటా మోడల్ కెరియర్ సెంటర్లను (ఎంసిసి) ఏర్పాటు చేస్తోందని శ్రీ దత్తాత్రేయ చెప్పారు. దేశంలో 950 ఎంప్లాయ్ మెంట్ ఎక్స్ చేంజిలు పనిచేస్తున్నాయని , వాటిలో 100 సెంటర్లను రూ. 350 కోట్లతో మోడల్ కెరియర్ సెంటర్లుగా అభివృద్ధిపరచడం జరుగుతుందన్నారు. మోడల్ కెరియర్ సెంటర్ అనేది ఎంప్లాయ్ మెంట్ ఎక్స్ చేంజిల కన్నా ఒక మెట్టు పైన ఉంటుందని ఆయన వివరించారు. అభ్యర్థులకు కౌన్సెలింగ్ , సాఫ్ట్ స్కిల్స్ లో శిక్షణ , సాంకేతికంగా వారు మరింత ఉన్నతంగా ఎదిగేందుకు సంబంధించిన శిక్షణ ఇవ్వడంతో పాటు ప్లేస్ మెంట్ అవకాశాలను కల్పించడం జరుగుతుందని చెప్పారు. అభ్యర్థులు వారి అభిరుచికి తగిన ఉద్యోగాన్ని అందుకొనే విధంగా వారికి ఈ సెంటర్లలో తోడ్పాటు లభించగలదని శ్రీ దత్తాత్రేయ చెప్పారు. దీనితోపాటు పరిశ్రమ ఆశించే నైపుణ్యాలను వారికి నేర్పించడం జరుగుతుందన్నారు. దేశం అంతటా 240 జాబ్ మేళాలను నిర్వహించగా , 86,000 కు పైగా ఉద్యోగార్థులు హాజరయ్యారని , 45,500 మంది ప్లేస్ మెంట్ లు పొందారని మంత్రి వివరించారు. తెలంగాణ లోని వివిధ పట్టణాలలో సైతం ఈ జాబ్ మేళాలను నిర్వహించనున్నట్లు కూడా మంత్రి తెలిపారు.


    పూర్వ ఎంఎల్ సి శ్రీ కె. దిలీప్ కుమార్ మాట్లాడుతూ , ఈ జాబ్ మేళాలో వేరు వేరు కంపెనీలు నియామకాల కోసం అర్హులైన అభ్యర్థులకు ఇంటర్వ్యూ లను నిర్వహిస్తున్నాయన్నారు. ఎంపికైన వారికి రేపు మంత్రి శ్రీ దత్తాత్రేయ సమక్షంలో కంపెనీలు ఆఫర్ లెటర్ లను ఇవ్వనున్నట్లు ఆయన వెల్లడించారు. తెలంగాణ లో వేరు వేరు చోట్ల నుంచి ఎస్ఎస్ సి మొదలుకొని బి.టెక్. వరకు విద్యార్హతలు కలిగిన యువతీయువకులు ఈ జాబ్ మేళా లో పాల్గొన్నారు.


    ***

    
    
    (Release ID: 1480948) Visitor Counter : 10
    
    
      This link will take you to a webpage outside this websiteinteractive page. Click OK to continue.Click Cancel to stop : Job Mela 2017
      Read this release in: English