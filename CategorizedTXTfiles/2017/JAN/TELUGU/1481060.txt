      సమాచార, ప్రసార మంత్రిత్వ శాఖ

      మానవ నాగరికత ఉన్నతికి తోడ్పడే జియోస్పేషియల్ టెక్నాలజి: కేంద్ర సమాచార & ప్రసార శాఖ మంత్రి శ్రీ ఎమ్. వెంకయ్య నాయుడు
      2030 కల్లా శాస్త్ర, సాంకేతిక విజ్ఞాన రంగాలలో భారతదేశం ప్రపంచంలోని అగ్రగామి 3 దేశాలలో ఒకటిగా చేరుతుంది:
      కార్మిక, ఉపాధి కల్పన శాఖ సహాయ మంత్రి (స్వతంత్ర హోదా) శ్రీ బండారు దత్తాత్రేయ
      -హైదరాబాద్ లో ప్రారంభమైన జియోస్పేషియల్ వరల్డ్ ఫోరమ్ – 2017 సమావేశం

      Posted On: 23 JAN 2017 8:14PM by PIB Hyderabad

    కేంద్ర పట్టణాభివృద్ధి , పట్టణ ప్రాంతాలలో పేదరికం నిర్మూలన , గృహ‌ నిర్మాణం, సమాచార - ప్రసార శాఖ మంత్రి శ్రీ ఎమ్. వెంకయ్య నాయుడు ఈ రోజు హైదరాబాద్ లోని హైదరాబాద్ ఇంటర్నేషనల్ కన్వెన్షన్ సెంటర్ లో జియోస్పేషియల్ వరల్డ్ ఫోరమ్ సమావేశాన్ని ప్రారంభించారు . 3 రోజుల పాటు కొనసాగనున్న ఈ సమావేశంలో “ జియోస్పేషియల్ + డీప్ లెర్నింగ్ : షేపింగ్ స్మార్టర్ వరల్డ్ ’’ ప్రధాన ఇతివృత్తంగా ఉంటుంది . కేంద్ర మంత్రి సభను ఉద్దేశించి ప్రారంభోపన్యాసం చేస్తూ, జియోస్పేషియల్ టెక్నాలజీని మానవ నాగరికత ఉన్నతికి ఉపయోగపడే సాంకేతిక విజ్ఞానంగా వినియోగించుకోవచ్చని చెప్పారు . “ మనం ఒక కొత్త శకంలో నూతన ఆకాంక్షలు , నవీన ఆవిష్కరణలు , నవకల్పనల అండదండలతో మనుగడ సాగిస్తున్నాం .. ఇవన్నీ మనను ఆకర్షణీయమైన భవిష్యత్తు వైపునకు తీసుకువెళుతున్నాయి . భారతీయ జియోస్పేషియల్ పరిశ్రమ 2025 కల్లా 20 బిలియన్ డాలర్ల మార్కెట్ గా పురోగమిస్తుందన్న అంచనాలు ఉన్నాయి . జిఐఎస్ సేవలకు గాను ప్రభుత్వ సంస్థలకు ప్రతి సంవత్సరం కేటాయిస్తున్న బడ్జెట్ ప్రస్తుతం 3 బిలియన్ డాలర్ల వరకు ఉంది ’’ అని కేంద్ర మంత్రి వివరించారు .


    కేంద్ర ప్రభుత్వం జియోస్పేషియల్ టెక్నాలజీని ఉపయోగించుకొనే పలు ప్రతిష్టాత్మక కార్యక్రమాలను ప్రారంభించినట్లు శ్రీ వెంకయ్యనాయుడు ఈ సందర్భంగా వెల్లడించారు . వీటిలో అత్యంత ప్రతిష్టాత్మకమైన స్మార్ట్ సిటీస్ కార్యక్రమం , నైపుణ్యాల అభివృద్ధి కార్యక్రమం , డిజిటల్ ఇండియా , స్టార్ట్ అప్స్ తో పాటు , మేక్ ఇన్ ఇండియా వంటివి ఉన్నాయన్నారు . ప్రస్తుతం అధికారంలో ఉన్న ఎన్ డిఎ ప్రభుత్వ హయాంలో రాజకీయాల గమనం పూర్తిగా మారిపోయిందని కేంద్ర మంత్రి స్పష్టం చేశారు . అభివృద్ధికి , వేగవంతమైన పాలనకు ఎన్ డిఎ ప్రభుత్వం అగ్ర ప్రాధాన్యం ఇచ్చిందని ఆయన చెప్పారు . కేంద్ర ప్రభుత్వం ఎమ్ ఐ ఎస్ ఐ డి ఐ సి ఐ.. అంటే, మేక్ ఇన్ ఇండియా , స్కిల్ ఇండియా , డిజిటల్ ఇండియా, ఇంకా క్లీన్ ఇండియా .. పథకాలను అమలుచేస్తున్నట్లు కేంద్ర మంత్రి గుర్తు చేశారు . డిజిటల్ ఇండియా లక్ష్య సాధనకు జియోస్పేషియల్ టెక్నాలజీ ప్రధానంగా తోడ్పడనుందని ఆయన చెప్పారు . కేంద్ర ప్రభుత్వం ప్రవేశపెట్టిన జె ఎ ఎమ్ ( ఇది జన్ ధన్ , ఆధార్ , మొబైల్.. ఈ మూడింటికి సంక్షిప్త రూపం ) కార్యక్రమం జన్ ధన్ ఖాతాలు , మొబైల్ నెంబర్లు , ఆధార్ కార్డులను ముడిపెడుతూ పలు ఇతర కార్యక్రమాలకు పునాది రాయిగా మారిందని , ప్రభుత్వ సబ్సిడీలు దారి మళ్ళకుండా చూసేందుకు జె ఎ ఎమ్ సహకరించగలదని శ్రీ వెంకయ్య నాయుడు తెలిపారు .


    దేశంలో పట్టణీకరణ భారీ ఎత్తున చోటు చేసుకుంటోందని కేంద్ర మంత్రి శ్రీ వెంకయ్యనాయుడు అన్నారు . ఇది ఎంతో సహజంగా జరుగుతున్న ప్రక్రియ అని ఆయన పేర్కొన్నారు . నగరాలను మరిన్ని సౌకర్యాలతో నివాసయోగ్యంగా మార్చేందుకుగాను అనేక విధాలుగా ప్రభుత్వం చొరవ తీసుకుంటోందని , పట్టణ జీవనాన్ని ఇదివరకటితో పోలిస్తే సౌకర్యవంతంగా తీర్చిదిద్దడం ఈ పథకం ధ్యేయమని ఆయన చెప్పారు . భారతదేశంలో 2030 కల్లా సుమారు 606 మిలియన్ మంది ప్రజలు పట్టణ ప్రాంతాలలో జీవించే పరిస్థితులు ఏర్పడగలవని ఒక అంచనా ఉందని శ్రీ వెంకయ్యనాయుడు అన్నారు . ప్రస్తుతం భారతదేశంలో పట్టణ ప్రాంత జనాభాను పరిశీలిస్తే ప్రపంచవ్యాప్తంగా పట్టణ ప్రాంతాలలో నివసిస్తున్న జనాభాలో వీరు 11 శాతంగా లెక్కకు వస్తున్నారని , 2020 నాటికి ఈ సంఖ్య 13 శాతానికి చేరగలదని ఆయన వివరించారు . పట్టణాల సంబంధిత ప్రణాళికా రచన సమర్థంగా రూపుదిద్దుకోవలసిన అవసరం గతంతో పోలిస్తే ఇప్పుడు బాగా పెరిగిందని శ్రీ వెంకయ్య నాయుడు అన్నారు . ప్రస్తుత కాలంలో నగరాలు హైవేల వెంబడి నిర్మాణం అవుతున్నాయని , కాగా , భవిష్యత్ తరం నగరాలను చక్కని డిజిటల్ మౌలిక సదుపాయాలు ఉండే ప్రదేశాలతో పాటు , ఆప్టికల్ ఫైబర్ హైవేల చూట్టూ నిర్మించడం జరుగుతుందని కేంద్ర మంత్రి చెప్పారు .


    పట్టణాభివృద్ధి శాఖ చేపడుతున్న స్మార్ట్ సిటీస్ , స్వచ్ఛ భారత్ అభియాన్ , అటల్ మిషన్ ఫర్ రిజూవనేషన్ & అర్బన్ ట్రాన్స్ ఫార్మేషన్ ( అమృత్ ), హెరిటేజ్ సిటీ డెవలప్ మెంట్ & ఆగ్ మెంటేషన్ యోజన ( హృదయ్ ) వంటి కార్యక్రమాలు భారతదేశం రూపు రేఖలను మార్చివేయనున్నాయని శ్రీ వెంకయ్య నాయుడు వివరించారు . ఈ ప్రాజెక్టులన్నింటికీ సమాచార , కమ్యూనికేషన్ టెక్నాలజీ ఒక కేంద్ర బిందువుగా ఉందని ఆయన అన్నారు . ప్రభుత్వ పథకాలను అమలుచేయడంలో జియోస్పేషియల్ టెక్నాలజీ వినియోగం గురించి శ్రీ వెంకయ్య నాయుడు మాట్లాడుతూ, పట్టణాభివృద్ధి శాఖ ఇటీవలే గూగల్ టాయిలెట్ లొకేటర్ యాప్ ను ప్రవేశపెట్టిందని , ఈ యాప్ శుభ్రం చేయడం పూర్తి అయిన మరుగుదొడ్డిని అత్యంత వేగంగా గుర్తించడానికి వినియోగదారులకు ఉపయోగపడుతుందని తెలిపారు . పురపాలక సంఘాలు తమ సిబ్బందికి జియో ట్యాగింగ్ ను ప్రవేశపెట్టాలని కేంద్ర మంత్రి సూచించారు . జియోస్పేషియల్ రంగానికి మంచి భవిష్యత్తు ఉందని , ఈ రంగంలో 500 బిలియన్ డాలర్ల వరకు పెట్టుబడులకు అవకాశం ఉందని , అంతేకాకుండా వేలాది ఉద్యోగాల కల్పనకు కూడా ఆస్కారం ఉందని ఆయన అన్నారు . విదేశీ పెట్టుబడిదారులు భారతదేశంపై వారి దృష్టిని కేంద్రీకరించాలని శ్రీ వెంకయ్య నాయుడు అన్నారు . వరల్డ్ ఎకనామిక్ ఫోరమ్ , ఆసియా అభివృద్ధి బ్యాంకు (ఎడిబి) నివేదికలను బట్టి చూస్తే, భారతదేశం అత్యధిక స్థాయిలో విదేశీమారక ద్రవ్య నిల్వలను కలిగి ఉండడంతో పాటు భారతదేశంలో ద్రవ్యోల్బణం కూడా అతి తక్కువ స్థాయిలో ఉన్నట్లు తెలుస్తున్నదని మంత్రి వివరించారు .


    ప్రధాన మంత్రి శ్రీ నరేంద్ర మోదీ సంస్కరించు , పనిచేయి , పరివర్తనకు దారితీయి ( రిఫామ్ , పెర్ ఫామ్ & ట్రాన్సాఫామ్ ) అనే 3 పదాలతో కూడిన మంత్రాన్ని సూచించారని కేంద్ర మంత్రి శ్రీ వెంకయ్యనాయుడు గుర్తు చేశారు . తాను సమాచార & ప్రసార శాఖ మంత్రిగా ఈ 3 పదాలకు తోడు తెలియజేయు ( ఇన్ఫామ్ ) అనే మాటను కూడా జోడించానని శ్రీ వెంకయ్యనాయుడు అన్నారు . MODI ( మేకింగ్ ఆఫ్ డెవలప్ డ్ ఇండియా ) ఉద్యమంలో చేరవలసిందిగా ప్రజలకు కేంద్ర మంత్రి విజ్ఞప్తి చేశారు . నోట్ల చట్టబద్ధత రద్దును గురించి శ్రీ వెంకయ్య నాయుడు ప్రస్తావిస్తూ .. సర్వే ఆఫ్ ఇండియా ఏ విధంగా అయితే ఒక దేశంలో నివసిస్తున్న ప్రజల చిరునామాను సూచించగలదో, ఈ నోట్ల చట్టబద్ధత రద్దు నిర్ణయం కూడా అదే విధంగా ‘ నోట్ల సర్వే ’ ను గురించి సూచించిందన్నారు . ఇవాళ ప్రతి ఒక్క కరెన్సీ నోటు ఒక చిరునామాను .. జియో ట్యాగింగ్ మాదిరిగానే .. కలిగివున్నదని , ఇదే నోట్ల చలామణీ రద్దు నిర్ణయం సాధించిన అతి గొప్ప విజయమని కేంద్ర మంత్రి చెప్పారు . ప్రభుత్వం అమలుచేసిన డిమానిటైజేషన్ కార్యక్రమం కరెన్సీ నోట్లు తిరిగి బ్యాంకులకు చేరుకొనేందుకు తోడ్పడినట్లు ఆయన చెప్పారు .


    కార్మిక , ఉపాధి కల్పన శాఖ సహాయ మంత్రి ( స్వతంత్ర హోదా ) శ్రీ బండారు దత్తాత్రేయ మాట్లాడుతూ .. సమాజ అభివృద్ధికి , పురోగతికి , సమాజంలో పౌరుల జీవనానికి సర్వే ఆఫ్ ఇండియా అందిస్తున్న సేవలు అపారమైనవని చెప్పారు . తెలంగాణ రాష్ట్రంలో భూమి రికార్డులు సక్రమంగా నిర్వహించడం లేదని శ్రీ దత్తాత్రేయ అభిప్రాయపడ్డారు . భూమి రికార్డుల వ్యవస్థను జియోస్పేషియల్ టెక్నాలజీతో సమన్వయపరచవలసిన అవసరం ఉందని ఆయన అన్నారు . ఎన్ డిఎ ప్రభుత్వం అధికారంలోకి వచ్చిన ఒకటో రోజు నుంచి ‘ కనిష్ఠ ప్రభుత్వం - గరిష్ఠ పాలన ’ సూత్రాన్ని అనుసరిస్తోందనీ , ఇందుకోసం సాంకేతిక విజ్ఞానాన్ని , ప్రజల ప్రాతినిధ్యాన్ని కలబోసి ముందుకు సాగుతోందని కేంద్ర మంత్రి చెప్పారు . సేవలను ప్రజలకు అందజేయడంలో మానవ ప్రమేయాన్ని తగ్గించాలన్నదే ఈ సూత్రంలోని ముఖ్యోద్దేశమని శ్రీ దత్తాత్రేయ చెప్పారు . 2030 కల్లా శాస్త్ర , సాంకేతిక విజ్ఞాన రంగాలలో ప్రపంచంలోకెల్లా అగ్రగామిగా ఉండే 3 దేశాల సరసన భారతదేశం నిలుస్తుందని కూడా శ్రీ దత్తాత్రేయ అన్నారు . శాస్త్ర , సాంకేతిక విజ్ఞాన రంగానికి బడ్జెట్ ను ప్రస్తుత ఎన్ డిఎ ప్రభుత్వం 17 శాతం మేర పెంచి, రూ . 2 , 682 కోట్లకు చేర్చినట్లు ఆయన వెల్లడించారు . ప్రపంచస్థాయిలో శాస్త్ర సంబంధ ప్రచురణల వృద్ధి 4 శాతంగా ఉండగా, భారతదేశంలో శాస్త్ర సంబంధ ప్రచురణలు 14 శాతం వృద్ధిని నమోదు చేస్తున్నాయని ఆయన తెలిపారు . హ్యాకింగ్ , సైబర్ నేరాలు వంటి విధ్వంసక సాంకేతిక పరిజ్ఞానం పట్ల అప్రమత్తంగా ఉండవలసిందని ప్రజలకు మంత్రి సూచించారు . సాంకేతికపరమైన నవకల్పనలతో ఈ పెడ పోకడలను నియంత్రించాలని ఆయన సూచించారు .


    ఈ ఫోరమ్ సమావేశాలకు సర్వే ఆఫ్ ఇండియా ఆతిథ్యాన్నిస్తోంది . ఈ సంవత్సరంతో సర్వే ఆఫ్ ఇండియా 250 వ సంవత్సరంలోకి అడుగుపెట్టింది . కాగా , కేంద్ర మంత్రులు ‘ గ్లోబల్ జియోస్పేషియల్ ఇండస్ట్రీ అవుట్ లుక్ నివేదిక ’ ను విడుదల చేశారు . ఆ తరువాత వారు సర్వే ఆఫ్ ఇండియా ఎగ్జిబిషన్ స్టాండ్ ను కూడా ప్రారంభించారు . 100 దేశాలకు చెందిన 300 మంది నిపుణులు , భారతదేశం మరియు విదేశాలకు చెందిన 3 ,000 మంది వృత్తి నిపుణులు , అనేక మంది ఉన్నతస్థాయి ప్రతినిధులు , విధాన రూపకర్తలు , విద్యావేత్తలు , పరిశోధకులు , సాంకేతిక విజ్ఞాన సరఫరా సంస్థలు , సొల్యూషన్ ప్రొవైడర్స్ తో పాటు ప్రపంచ జియోస్పేషియల్ సముదాయంతో సంబంధమున్న తుది వినియోగ వర్గాల వారు ఈ సమావేశంలో పాల్గొన్నారు .


    ***

    
    
    (Release ID: 1481060) Visitor Counter : 12
    
    

      Background release reference

      Geospatial World Forum -2017
      This link will take you to a webpage outside this websiteinteractive page. Click OK to continue.Click Cancel to stop : Geospatial World Forum -2017
      Read this release in: English