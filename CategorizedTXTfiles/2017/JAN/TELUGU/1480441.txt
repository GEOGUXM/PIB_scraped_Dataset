      PIB Headquarters

      ‘వైద్యులకు, పోలీసు విభాగానికి మధ్య సమన్వయం నెలకొనవలసిన అవసరం ఎంతైనా ఉంది’
      పోలీసు సిబ్బందికి బేసిక్ లైఫ్ సపోర్ట్ అంశంపై హైదరాబాద్ లో
      
      ఒక రోజు వర్క్ షాపును నిర్వహించిన ఇఎస్ఐసి వైద్య కళాశాల

      Posted On: 12 JAN 2017 7:57PM by PIB Hyderabad

    పోలీసు సిబ్బందికి బేసిక్ లైఫ్ సపోర్ట్ అంశంపై హైదరాబాద్ లో ఒక రోజు వర్క్ షాపును సనత్ నగర్ లోని ఇఎస్ఐసి వైద్య కళాశాల నిర్వహించింది. వర్క్ షాప్ ను ఇండియన్ పోలీస్ ఫౌండేషన్ అధ్యక్షుడు , విశ్రాంత ఐపిఎస్ అధికారి శ్రీ ఎన్. రామచంద్రన్ ప్రారంభించారు. రాష్ట్రంలో వేరు వేరు ప్రాంతాలకు చెందిన పోలీసు సిబ్బంది ఈ వర్క్ షాప్ నకు హాజరయ్యారు. వారు ఈ వర్క్ షాప్ లో పాల్గొనడం ద్వారా విలువైన సూచనలను , సలహాలను , శిక్షణను పొందగలిగారు.


    సభను ఉద్దేశించి శ్రీ రామచంద్రన్ ప్రసంగిస్తూ , వైద్యులకు , పోలీసు విభాగానికి మధ్య సమన్వయం నెలకొనవలసిన అవసరం ఎంతైనా ఉందన్నారు. ఒక పోలీస్ అధికారిగా ఆయన తన స్వీయ అనుభవాలను గురించి సభలో వివరించారు. రహదారి ప్రమాదాలలో ప్రాణాలు కోల్పోతున్న వారి సంఖ్య ఏటా ఒక లక్షా ఇరవై వేల వరకు ఉంటోందని , రోజూ 16 మంది వంతున ఈ యాక్సిడెంట్ లలో మృత్యువాత పడుతున్నారని ఆయన వెల్లడించారు. ట్రాఫిక్ సంబంధ నేరాలు ఉగ్రవాదం కన్నా అపాయకరమైనవి అని ఆయన ఆందోళన వ్యక్తం చేశారు. సకాలంలో వైద్య సహాయం అందక , హృద‌య‌కోశం-శ్వాసకోశం లకు సంబంధించి ప్రాణం పోసే మెలకువలపై అవగాహన రాహిత్యం రోడ్డువార చాలా మంది నిర్భాగ్యులు తుది శ్వాస వదులుతున్నారని ఆయన విచారం వెలిబుచ్చారు. ఈ మెలకువలను అనుసరిస్తే క్షతగాత్రులను మరణ ముఖాన్నుంచి తప్పించవచ్చని శ్రీ రామచంద్రన్ చెప్పారు. దేశంలో పోలీసు సేవల నాణ్యతను మెరుగుపరచడంలో ఇండియన్ పోలీస్ ఫౌండేషన్ ప్రయత్నాలను గురించి ఆయన ఈ సందర్భంగా చెప్పుకొచ్చారు.

    ఇఎస్ఐసి వైద్య కళాశాల వైద్యులు ప్రమాదంలో గాయపడిన వ్యక్తులకు ఏ విధమైన సహాయాన్ని అందించాలో అక్కడికక్కడ చేసి చూపెట్టారు. ప్రథమ చికిత్స పద్ధతులను గురించి , బాధితులను మరణం బారిన పడకుండా కాపాడడాన్ని గురించి వారు వివరించారు. ది బేసిక్ లైఫ్ సపోర్ట్ (బిఎల్ఎస్) కోర్సు ఇండియన్ అకాడమీ ఆఫ్ పీడియేట్రిక్స్ (ఐఎపి) ఆధ్వర్యంలో సాగుతోంది. ఇందులో వైద్య సిబ్బందితో పాటు వైద్యేతర సిబ్బందికి కూడా సంబంధించిన వివిధ బోధన అంశాలు కలిసిఉన్నాయి. ఆపదలో ఉన్న వారి ప్రాణాలను రక్షించేందుకు అందించవలసిన వైద్యరీతులపై ఈ కోర్సు లో అభ్యర్థులకు తగిన శిక్షణను ఇస్తున్నారు.

    ***
    
    
    (Release ID: 1480441) Visitor Counter : 13
    
    

      Background release reference

      one day workshop on Basic Life Support to Police Personnel
      This link will take you to a webpage outside this websiteinteractive page. Click OK to continue.Click Cancel to stop : one day workshop on Basic Life Support to Police P
      Read this release in: English