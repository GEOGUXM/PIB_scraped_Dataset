      மத்திய அமைச்சரவை

      நாட்டில் ஊரக வீட்டுவசதியை ஊக்குவிக்கும் வகையிலான புதிய திட்டத்துக்கு மத்திய அமைச்சரவை ஒப்புதல்
      Posted On: 24 JAN 2017 6:01PM by PIB Chennai




    பிரதமர் திரு . நரேந்திர மோடி தலைமையில் நடைபெற்ற மத்திய அமைச்சரவைக் கூட்டத்தில் , நாட்டில் ஊரக வீட்டுவசதியை ஊக்குவிக்கும் வகையிலான புதிய திட்டத்துக்கு ஒப்புதல் அளிக்கப்பட்டது . இந்தத் திட்டத்தின் கீழ் , மத்திய அரசு வட்டி மானியம் அளிக்கும் . பிரதமரின் வீட்டுவசதித் திட்டத்தின் ( கிராமப்பகுதி ) கீழ் இல்லாமல் கட்டப்படும் , ஒவ்வொரு கிராமப்புற வீட்டுக்கும் வட்டி மானியம் வழங்கப்படும் .




    இந்தத் திட்டத்தின் மூலம் , கிராமப்புறப் பகுதிகளில் புதிய வீடுகள் கட்ட வழி ஏற்படும் . அல்லது ஏற்கனவே கட்டப்பட்ட வீடுகளில் , புதிய பிரிவுகளை கட்ட முடியும் . இந்தத் திட்டத்தின்கீழ் , கடனைப் பெறும் பயனாளிகளுக்கு ரூ .2 லட்சம் வரை வட்டி மானியத்துடன் கடன் வழங்கப்படும் .



    இந்தத் திட்டத்தை தேசிய வீட்டுவசதி வங்கி செயல்படுத்தும் . தற்போதைய நிகர மதிப்பில் , 3% வட்டி மானியத்தை தேசிய வீட்டுவசதி வங்கிக்கு மத்திய அரசு வழங்கும் . இதையடுத்து , வட்டி மானியத்தை தொடக்க கடன் நிறுவனங்களுக்கு ( பட்டியலிடப்பட்ட வணிக வங்கிகள் , வங்கி அல்லாத நிதி நிறுவனங்கள் ) தேசிய வீட்டுவசதி வங்கி வழங்கும் . இந்த நடவடிக்கையால் , பயனாளிகள் மாதாந்திரம் செலுத்த வேண்டிய தொகை (EMI) குறையும் .



    இந்தத் திட்டத்தின் கீழ் , பயனாளிகளுக்கு ஏற்கனவே உள்ள வழிமுறைகளின் மூலம் , தொழில்நுட்ப உதவி உள்ளிட்டவற்றை அளித்து அவர்களை பிரதமரின் வீட்டுவசதித் திட்டத்துடன் ( கிராமப்பகுதி ) உரிய முறையில் இணைப்பதற்குத் தேவையான நடவடிக்கைகளை அரசு மேற்கொள்ளும் . புதிய திட்டத்தின்மூலம் , கிராமப்பகுதிகளில் உள்ள வீடுகளின் எண்ணிக்கை அதிகரிக்கும் என்றும் , கிராமப்புற வீட்டுவசதித் துறையில் புதிய வேலைவாய்ப்புகள் உருவாகும் என்றும் எதிர்பார்க்கப்படுகிறது .

    *****

    


    
    (Release ID: 1481141) Visitor Counter : 3
    
    
      Read this release in: English