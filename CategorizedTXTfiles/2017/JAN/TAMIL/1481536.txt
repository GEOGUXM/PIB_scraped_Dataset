      PIB Headquarters

      நாடாளுமன்றத்தின் இருஅவைகளின் உறுப்பினர்களிடையே குடியரசுத் தலைவர் திரு. பிரணாப் முகர்ஜி அவர்கள் ஆற்றிய உரை
      Posted On: 31 JAN 2017 12:33PM by PIB Chennai


    மாண்புமிகு உறுப்பினர்களே,



    1. புத்துயிர்ப்பிற்கும் மறுசுழற்சிக்குமான பருவமான இந்த வசந்த காலத்தில் நாடாளுமன்றத்தின் இரு அவைகளின் உறுப்பினர்களாகிய உங்கள் அனைவரையும் நான் வரவேற்கிறேன். சுதந்திர இந்தியாவில் முதன்முறையாக பட்ஜெட் காலப்பகுதி முன்னுக்குக் கொண்டு வரப்பட்டுள்ளதும், பொது பட்ஜெட்டுடன் ரயில்வே பட்ஜெட் இணைக்கப்பட்டுள்ளதும் என வரலாற்றுச் சிறப்பு மிக்க கூட்டத்தொடராகவும் இது அமைகிறது. நமது நாட்டின் மிக நீண்ட வரலாறு முழுவதிலும் செழித்தோங்கிய மதிப்பு மிக்கதாகவும் கலாச்சாரமாகவும் கருதப்படுகின்ற ஜனநாயகத்தை கொண்டாடுவதற்காக நாம் மீண்டும் இங்கு கூடியிருக்கிறோம். உண்மையில் எமது அரசு அனைவரோடும் இணைந்து, அனைவரின் வளத்திற்காக என்ற இலக்கை நோக்கி நம்மை அழைத்துச் செல்லும் கலாச்சாரமாகவும் அது அமைகிறது.



    2. நாம் அனைவரும் ஒன்றாக காக்கப்படவும், ஒன்றாக வளம் காணவும் என்ற கருத்தோட்டமே நினைவு தெரிந்த காலத்திலிருந்து நமது நாகரீகத்திற்கு உத்வேகமளிப்பதாக இருந்து வந்துள்ளது. மகத்தான சீக்கிய மதகுருவான குரு கோவிந்த் சிங்ஜியின் 350வது பிறந்த தினத்தைக் கொண்டாடும் ஆண்டாகவும் இந்த ஆண்டு அமைகிறது. மகத்தான தத்துவஞானியும் துறவியுமான ராமானுஜரின் ஆயிரமாவது பிறந்த நாளையும் நாம் இப்போது கொண்டாடி வருகிறோம். சமூக மாற்றத்திற்காக அவர்கள் காட்டிய ஒளிமிகுந்த பாதையே அனைவருக்கும் வழிகாட்டும் விளக்காக அமைகிறது என்பதோடு, எமது அரசிற்கு உத்வேகமூட்டுவதாகவும் உள்ளது.



    3. நமது விடுதலைப் போராட்டத்திற்கு புதியதொரு திசைவழியை வழங்கி, காலனியாதிக்கத்திற்கு எதிராக மக்களின் வலிமையை ஒன்றுபடுத்திய சம்பரன் சத்தியாகிரகத்தின் நூறாண்டைக் குறிப்பதாகவும் இந்த ஆண்டு அமைகிறது. தோற்கடிக்கப்பட முடியாத தன்னம்பிக்கையையும், அனைவரின் நலனுக்காக தியாகம் செய்யத் தயாரான உணர்வையும் ஒவ்வொரு இந்தியரிடம் விதைப்பதாக மகாத்மா காந்தியின் சத்தியாகிரக நெறிகள் அமைகின்றன.



    4. கருப்புப் பணத்திற்கு எதிராகவும், ஊழலுக்கு எதிராகவும் சமீபத்தில் நடைபெற்ற போராட்டத்தில் எமது நாட்டு மக்கள், குறிப்பாக ஏழைகள், வெளிப்படுத்திய பொறுமையும், தாங்கு சக்தியும் குறிப்பிடத்தக்கவையாகும். சமையல் எரிவாயு சலுகையை “கைவிடும் இயக்க”த்திலும் இதேவகையான உணர்வு வெளிப்பட்டது. 1.2 கோடிக்கும் மேற்பட்ட நுகர்வோர்கள் சமையல் எரிவாயுவிற்கான மானியத்தை தாங்களாகவே முன்வந்து கைவிட்டதன் விளைவாக அத்தகைய வசதியைப் பெற முடியாதவர்கள் சமையல் எரிவாயு இணைப்புகளைப் பெற முடிந்தது. இதே மக்கள் சக்திதான் தூய்மையான இந்தியாவிற்கான இயக்கத்தை ஒரு மக்கள் இயக்கமாக உருமாற்றியது. 1.4 லட்சம் கிராமங்கள், 450க்கும் மேற்பட்ட நகரங்கள், 77 மாவட்டங்கள், 3 மாநிலங்கள் ஆகியவை பொது இடங்களில் மலம் கழிக்கும் பழக்கம் முற்றிலும் நீங்கிய பகுதிகளாக தங்களை அறிவித்துக் கொண்டன. இந்த மக்கள் சக்தியின் வலிமைக்கு எமது அரசு தலை வணங்குவதோடு நாட்டின் உருவாக்கத்திலும் இதை முறையாக்ப் பயன்படுத்திக் கொள்வது என்றும் உறுதி பூணுகிறது.



    மதிப்பிற்குரிய உறுப்பினர்களே,



    5. ஏழைகள், தலித்கள், விவசாயிகள், தொழிலாளிகள், இளைஞர்கள் ஆகியோரின் நலன்களே எமது அரசின் கொள்கைகளின் அடிநாதமாக அமைகிறது. பண்டிட் தீன் தயாள் உபாத்யாயாவின் அனைவருக்கும் செழிப்பு என்ற தத்துவத்தையே எமது அரசு வழிகாட்டியாகக் கொண்டுள்ளது. அவரது நூற்றாண்டும் ஏழைகளின் மேன்மைக்கான ஆண்டாகக் கொண்டாடப்படுகிறது.



    6. வறுமையை அகற்ற வேண்டுமெனில் அவர்களை நிதியமைப்பிற்குள் கொண்டுவருவதே முக்கிய வழியாகும். இதுவரை வங்கி முறைக்குள் வராத 26 கோடிக்கும் மேற்பட்டவர்களுக்கென ஜன் தன் கணக்குகள் புதிதாக உருவாக்கப்பட்டன. பணமற்ற முறையில் தொகையை செலுத்துவதை உறுதிப்படுத்த 20 கோடிக்கும் மேற்பட்ட ரூபே கணக்கு அட்டைகள் வழங்கப்பட்டன. “ஜன் தன் என்பதிலிருந்து (மக்களுக்கான செல்வம்) ஜன் சுரக்க்ஷா (மக்களுக்கான காப்பீடு) என்பதாக விரைந்து முன்னேறியதன் மூலம் கிட்டத்தட்ட 13 கோடி ஏழைகள் பல்வேறு சமூகப் பாதுகாப்புத் திட்டங்களில் பயன்பெற்று வருகின்றனர்.



    7. ஏழைகளின், வங்கி முறையில் இணையாதவர்களின் வீட்டு வாசலிலேயே வங்கி முறையை கொண்டு செல்வதற்காக இந்திய அஞ்சல் துறையின் வங்கி துவங்கப்பட்டது. விரிவான மக்களைச் சென்றடைந்துள்ள, ஆழமான வகையில் நாட்டிற்குள் ஊடுருவியுள்ள ஒன்றரை லட்சத்திற்கும் மேற்பட்ட தபால் நிலையங்களை உள்ளடக்கிய தபால் வலைப்பின்னல் தபால் துறை வங்கிகளாகவும் செயல்படும். வங்கிகளால் நியமிக்கப்பட்டுள்ள ஒரு லட்சத்திற்கும் மேற்பட்ட வங்கிச் சேவையாளர்கள் தவிர, இரண்டரை லட்சத்திற்கும் மேற்பட்ட கிராமப்புற தபால் சேவகர்களும் வங்கி செயல்பாட்டில் ஈடுபடும் தொடர்பாளர்களாகச் செயல்படுவார்கள்.



    8. பிரதம மந்திரி தொழில் முனைவு திட்டத்தின் கீழ் வழங்கப்பட்டுள்ள 5. 6 கோடி கடன்கள் மூலமாக ரூ. 2 லட்சம் கோடி நிதியுதவி வழங்கப்பட்டுள்ளது. நிதிவசதியற்றவர்களுக்கு உதவும் வகையிலும் சிறு வர்த்தகங்களை வளர்த்தெடுக்கவும் உறுதியளிப்பு இல்லாத வங்கி நிதி அளிக்கப்படுவது உறுதி செய்யப்படுகிறது. இவற்றில் 70 சதவீதம் பெண் தொழில் முனைவர்களால் பெறப்பட்டுள்ளது.



    9. பெண்களுக்கு, குறிப்பாக ஒதுக்கப்பட்ட பிரிவுகளைச் சேர்ந்த பெண்களுக்கு வலுவூட்டுவதை நோக்கமாகக் கொண்ட தீன் தயாள் அந்த்யோதயாவின் (தீன் தயாள் மறுமலர்ச்சி திட்டம்) கீழ் தற்போதைய நிதியாண்டில் சுய உதவிக் குழுக்களுக்கு ரூ. 15,000க்கும் மேல் நிதி வழங்கப்பட்டுள்ளது. விரைவில் கிட்டத்தட்ட 5 கோடி பெண்களை எட்டுவதை நோக்கமாகக் கொண்டதாக இத்திட்டம் அமைகிறது.



    மதிப்பிற்குரிய உறுப்பினர்களே,



    10. உறுதிப்படுத்தப்பட்ட வீட்டு வசதி, ஏற்கக் கூடிய வகையிலான மருத்துவப் பாதுகாப்பு, பாதுகாப்பான குடிநீர் மற்றும் கழிப்பறை வசதிகள், தூய எரிசக்தியை பெறுவதற்கான வசதி ஆகியவற்றின் மூலம் ஏழைகளின் வாழ்க்கைத் தரத்தை மேம்படுத்த எமது அரசு பல்வேறு முன்முயற்சிகளை எடுத்துள்ளது.



    11. பிரதம மந்திரி வீட்டு வசதித் திட்டத்தின் மூலம், வீடுகளுக்கான கடனுக்குப் பொருத்தமான வட்டிக்கான பொறுப்பை அரசே ஏற்றுக் கொண்டு வீடற்ற ஏழைகள் ஒவ்வொருக்கும் வீட்டு வசதியை வழங்கவும் எமது அரசு உறுதிபூண்டுள்ளது.



    12. மோசமான கழிப்பறை வசதிகள் என்பது ஏழைக் குடும்பங்களின் பொருளாதார வலிமையை மேலும் குறைத்து விடுவதாக அமைகிறது. தூய்மையான இந்தியா இயக்கம் உடல்நலம் மற்றும் கழிப்பறை வசதியை உறுதிப்படுத்துவதை நோக்கமாக்க் கொண்டதாகும். இந்த இயக்கத்தின் மூலம் 3 கோடிக்கும் மேற்பட்ட கழிப்பறைகள் கட்டப்பட்டுள்ளன.



    13. பிரதமர் எரிபொருள் திட்டம் ஏழைகளுக்கு தூய்மையான எரிபொருள் கிடைக்க வழி செய்கிறது. இயற்கை எரிவாயு என்ற தூய்மையான சமையல் எரிவாயுவை வழங்குவதன் மூலம் பெண்கள், குழந்தைகள் ஆகியோரின் உடல்நலத்தைப் பாதுகாப்பதையும், புகை நிரம்பிய சமையலறையிலிருந்து அவர்களை விடுவிப்பதையும், சமையலுக்காக விறகு பொறுக்க செலவிடும் பல மணிநேரங்களை சேமிப்பதையும் நோக்கமாகக் கொண்டதாகும். 5 கோடி ஏழை குடும்பங்களுக்கு இலவச எரிவாயு இணைப்புகள் வழங்கப்பட்டுள்ளன. ஏற்கனவே இந்த நிதியாண்டில் 1. 5 கோடி இணைப்புகள் வழங்கப்பட்டுள்ளன. இந்த எரிவாயு திட்டத்தில் பயன்பெற்றவர்களில் 37 சதவீதம் பேர் தாழ்த்தப்பட்ட, பழங்குடி பிரிவுகளைச் சேர்ந்தவர்கள் ஆவர்.



    14. தீன் தயாள் உபாத்யாயா கிராம ஜோதி யோஜனாவின் ( தீன் தயாள் உபாத்யாயா கிராம மின்சார திட்டம்)கீழ் நாடு விடுதலை பெற்றதிலிருந்து இன்று வரை மின்வசதி பெறாத 18,000க்கும் மேற்பட்ட கிராமங்களில் மிகக் குறுகிய காலத்திற்குள்ளேயே 11,000 கிராமங்களுக்கு மின்வசதி வழங்கப்பட்டுள்ளது. உஜாலா( வாங்கக் கூடிய விலையில் எல் இ டி விளக்குகளை வழங்குவது) திட்டத்தின் கீழ் 20 கோடி எல் இ டி விளக்குகள் விநியோகிக்கப்பட்டுள்ளன. இதன் மூலம் நுகர்வோரின் மின் கட்டணத்தில் ரூ. 10,000 கோடி ரூபாய் சேமிப்புக்கு வழியேற்பட்டது. இவர்களில் பெரும்பாலோர் ஏழைகள் என்பதும் குறிப்பிடத்தக்கதாகும்.



    15. நமது நாட்டு மக்கள் ஒவ்வொருவருக்கும், குறிப்பாக ஏழைகளுக்கு, தாங்கக் கூடியவகையில் மருத்துவ வசதியை வழங்குவதற்கு பல்வேறு நடவடிக்கைகள் எடுக்கப்பட்டுள்ளன. இந்திர தனுஷ் என்ற இயக்கம் முன்கூட்டியே தடுக்கக் கூடிய நோய்களுக்கு எதிராக “ஒவ்வொரு குழந்தைக்கும், எல்லா இடங்களிலும்” தடுப்பூசி போடுவதற்கு உறுதியளிக்கிறது. இதன் மூலம் இதுவரை 55 லட்சம் குழந்தைகள் பயனடைந்துள்ளன. பிரதமர் இந்திய மக்கள் மருந்து விற்பனை திட்டம் வாங்கக் கூடிய விலையில் தரமான மருந்துகளை ஏழை மக்கள் பெறுவதை உறுதி செய்வதாகும். தொடர்ந்து நீடித்து வரும் ஜப்பானிய யானைக்கால் நோயைக் கட்டுப்படுத்துவதற்காக உருவாக்கப்பட்ட சிறப்பு ஏற்பாடுகள் ஊக்கம் தரக்கூடிய விளைவுகளை ஏற்படுத்தியுள்ளதோடு, இந்த நோயின் விளைவாக ஏற்பட்டு வந்த உயிரிழப்பையும் குறிப்பிடத்தக்க அளவிற்குக் குறைத்துள்ளது.



    மதிப்பிற்குரிய உறுப்பினர்களே,



    16. விவசாயியின் நலத்தில்தான் நாட்டின் வளம் அடங்கியுள்ளது. தொடர்ந்து பல ஆண்டுகளாக நீடித்து வந்த வறட்சிக்குப் பிறகு ஏற்பட்ட சாதகமான பருவமழையும், விவசாயிகளை மையமாகக் கொண்ட திட்டங்களோடு சேர்ந்து பெரும்பாலான கரீப் பருவ பயிர்கள் பயிரிடப்பட்ட நிலங்களின் அளவையும் உற்பத்தியின் அளவையும் அதிகரிக்க உதவியுள்ளன. தற்போதைய ராபி பருவத்தில் பயிரிடப்பட்டுள்ள நிலத்தின் பரப்பளவும் கடந்த ஆண்டை ஒப்பிடும்போது ஆறு சதவீதம் அதிகரித்துள்ளது.



    17. நமது விவசாயிகளின் வாழ்க்கையை மாற்றியமைக்க எமது அரசு பல்வேறு நடவடிக்கைகளை எடுத்து வருகிறது. தாங்கக் கூடிய வகையில் கடன், விதைகள், உரங்கள் ஆகியவற்றின் சப்ளையை உறுதி செய்வது, பாசன வசதிகளை மேம்படுத்துவது, முழுமையான பயிர் பாதுகப்பு, மண்வளம் குறித்த அட்டைகளின் மூலம் உற்பத்தியை மேம்படுத்துவது, இணைய தளம் மூலம் தேசிய விவசாய சந்தையின் மூலம் உற்பத்திப் பொருட்களுக்கு கட்டுப்படியாகும் விலையையும், உறுதிப்படுத்தப்பட்ட சந்தையையும் உறுதிப்படுத்துவது போன்ற நடவடிக்கைகளின் மூலம் விவசாயத்துறையின் முழுமையான வளர்ச்சிக்கு கவனம் செலுத்தப்பட்டு வருகிறது.



    18. பிரதமர் பயிர்க் காப்பீட்டுத் திட்டம் அபாயத்திற்கான காப்பீட்டு வரம்பை அதிகரித்துள்ளதோடு, காப்பீட்டின் அளவையும் இரண்டு மடங்காக்கியுள்ளது. விவசாயிகளுக்கு மிகக் குறைந்த பிரிமியத்திற்கும் வசதி செய்யப்பட்டுள்ளது. 2016ஆம் ஆண்டின்போது சுமார் 3.66 கோடி விவசாயிகள் ரூ. 1.4 லட்சம் கோடிக்கு காப்பீடு செய்யப்பட்டுள்ளனர்.



    19. தற்போது நடப்பிலுள்ள கிசான் கடன் அட்டைகள் அனைத்தையும் மின்னணு மயமாக்குவது என்ற நோக்கத்துடன் கூடவே, மேலும் 3 கோடி அட்டைகள் விரைவில் ரூபே கணக்கு அட்டைகளாக மாற்றப்படவுள்ளன. விவசாயிகள் எளிதாக கடன் வசதியைப் பெறும் வகையில் நபார்ட் அமைப்பின் கையிருப்பு அளவு ரூ. 41,000 கோடியாக இரண்டு மடங்காக ஆக்கப்பட்டுள்ளது.



    20. பிரதமர் விவசாயி மேம்பாட்டு திட்டத்தின் கீழ் ஒவ்வொரு துளி நீருக்கும் அதிகமான பயிர், பயிருக்குத் தேவையான நீர் என்ற இலக்குடன் விரிவாக்கப்பட்டுள்ளன. கடந்த இரண்டாண்டு காலத்தில் 12.7 லட்சம் ஹெக்டேருக்கும் அதிகமான நிலங்கள் குறுபாசன வசதியின் கீழ் கொண்டு வரப்பட்டுள்ளன.



    21. கடந்த ஆண்டு இதே நேரத்தில் பருப்பு வகைகளின் விலை அதிகரித்துக் கொண்டே போனது மிகுந்த கவலைக்குரியதொரு விஷயமாக இருந்தது என்பதும் மதிப்பிற்குரிய உறுப்பினர்களுக்கு நினைவிருக்கலாம். இதற்கான உரிய நடவடிக்கைகளை எமது அரசு மேற்கொண்டதன் விளைவாக பருப்பு வகைகளின் விலை இப்போது கட்டுக்குள் உள்ளது. விவசாயிகளுக்கு நியாயமான விலை கிடைப்பதை உறுதி செய்யவும், நுகர்வோரைப் பாதுகாக்கவும், ஏற்கனவே கொள்முதல் செய்யப்பட்டுள்ள 8 லட்சம் டன் பருப்பு வகைகளுக்கு பதிலாக 20 லட்சம் பருப்பு வகைகளை கையிருப்பாக வைத்துக் கொள்ள திட்டமிடப்பட்டுள்ளது.



    மதிப்பிற்குரிய உறுப்பினர்களே,



    22. நமது வளர்ச்சிப் பாதையின் உள்ளடங்கிய பகுதியாக பெண்களின் சக்தியை எமது அரசு ஏற்படுத்தி வருகிறது. நமது பெண்களுக்கு சமமான வாய்ப்பளிக்கப்பட வேண்டும். ரியோ நகரில் நடைபெற்ற ஒலிம்பிக்ஸ் போட்டிகளில் நாம் பெரிதும் பெருமை கொண்ட பி.வி. சிந்து, சாக்க்ஷி மாலிக், தீபா கர்மகார் மற்றும் பலரின் செயல்பாடு நமது பெண்களின் வலிமையை எடுத்துக் காட்டுவதாக அமைந்தது. நமது ராணுவத்தின் போராடும் பிரிவுகளில் பெண்கள் இணைத்துக் கொள்ளப்படுகின்றனர். போர் விமான பைலட்டுகளாக முதன் முதலாக மூன்று பெண்கள் உருவாகியுள்ளதை நினைத்து நமது நாடு பெருமை கொள்கிறது. பெண்களுக்கு முழுமையாக வலிமை வழங்கப்படுமானால், அவர்களது திறமை முழுமையாகப் பயன்படுத்திக் கொள்ளப்படுமானால், நாடு என்ற வகையில் நம்மால் எவ்வளவு சாதிக்க முடியும் என்பதை இது நமக்கு நினைவூட்டுகிறது.



    23. குறைந்து கொண்டு வரும் ஆண்-பெண் குழந்தைகளின் விகிதம் என்ற பிரச்சனையை எதிர்கொள்ள மேற்கொள்ளப்பட்ட பெண் குழந்தைகளைக் காப்பாற்றுவோம்; பெண்களை மதிப்போம் என்ற திட்டம் உற்சாகமூட்டும் பலன்களை வழங்கியுள்ளது. நமது பெண் குழந்தைகளுக்கு பாதுகாப்பான எதிர்காலத்தை உறுதிப்படுத்தும் நோக்கத்துடன் உருவாக்கப்பட்ட சுகன்யா சம்ரிதி திட்டத்தின் கீழ் ஒரு கோடிக்கும் மேற்பட்ட கணக்குகள் துவங்கப்பட்டுள்ளன. ரூ. 11,000 கோடி இவற்றில் செலுத்தப்பட்டுள்ளது. பிரதமர் கர்ப்பிணித் தாய்மார்கள் பாதுகாப்பு திட்டம் அனைத்து கர்ப்பிணிகளும் பயிற்சி பெற்ற மருத்துவரின் மூலம் பிரசவத்திற்குப் பிறகு முழுமையான பாதுகாப்பு பெறும் வசதியை வழங்குகிறது. மகப்பேறு வசதி சட்டத்தை திருத்தி அமைத்து மகப்பேறு விடுப்பை 12 வாரங்களிலிருந்து 26 வாரங்களாக உயர்த்தியுள்ளது வேலை இடங்களில் கர்ப்பிணிப் பெண்களுக்கு உதவுவதாக அமைகிறது.



    மதிப்பிற்குரிய உறுப்பினர்களே,



    24. இன்றைக்கு நமது மக்கள் தொகையில் 65 சதவீதம் பேர் 35 வயதிற்குக் குறைந்தவர்கள் ஆவர். இளைஞர்களே நமது மகத்தான வலிமை ஆவர். இளைஞர்களின் சக்தி சிறப்பான முறையில் பயன்படுத்திக் கொள்ளப்பட வேண்டும். “திறன் படைத்த கைகள்” என்ற இலக்குடன் இளைஞர்களின் திறனை மேம்படுத்துவது; அவர்களுக்கு வேலை கிடைக்கும் திறனை அதிகரிப்பது ஆகியவற்றுக்கான பல்வேறு நடவடிக்கைகள் எடுக்கப்பட்டுள்ளன. இதற்கு முன்பு 21 அமைச்சகங்கள், 50 அரசுத் துறைகள் ஆகியவற்றில் சிதறிக் கிடந்த திறன் மேம்பாட்டிற்கான வேலை இப்போது ஒரே அமைச்சகத்தின் தலைமையின் கீழ் கொண்டுவரப்பட்டுள்ளது. அடுத்த நான்கு ஆண்டுகளில் ஒரு கோடி இளைஞர்களுக்கு பயிற்சி அளிப்பதற்காக, ரூ. 12,000 கோடி பட்ஜெட் ஒதுக்கீட்டுடன் பிரதமர் கைத்திறன் மேம்பாட்டு திட்டம் துவங்கப்பட்டது. இதுவரையில் 20 லட்சம் இளைஞர்கள் இதன் மூலம் பயனடைந்துள்ளனர். ரூ. 10,000 கோடி பட்ஜெட் ஒதுக்கீட்டுடன் தேசிய பயிற்சிக்கான மேம்பாட்டு திட்டம் துவங்கப்பட்டது. தேசிய வேலை வாய்ப்பு சேவைக்கான இணைய தளத்தின் ஒரு பகுதியாக நாடு முழுவதிலும் பரவியுள்ள 978 வேலைவாய்ப்பு நிலையங்கள் ஒன்றிணைக்கப்பட்டுள்ளன.



    25. பொருளாதார ரீதியாக நலிந்த பிரிவுகளைச் சேர்ந்தவர்கள் மேலும் அதிகமான வாய்ப்புகளைப் பெறும் வகையிலும், உயர் தொழில்நுட்பக் கல்வி அவர்களுக்கு அதிகமான அளவில் கிடைக்கவும் எமது அரசு நடவடிக்கைகளை எடுத்துள்ளது. முதன்முறையாக, ஐ.டி.ஐ பயிற்சி பெற்றவர்கள் உயர்கல்வியைத் தொடருவதற்காக, இணைப்புக் கல்வியின் மூலம் மெட்ரிக் மற்றும் உயர்நிலை கல்வி தகுதிக்கு இணையாக கல்வித் தகுதியை அடைய வழி செய்யப்பட்டுள்ளது. இளைஞர்களுக்கு சர்வதேச தரத்தில் பயிற்சி அளிப்பது என்ற நோக்கத்துடன் 50 இந்திய சர்வதேச திறன் மேம்பாட்டு மையங்களை உள்ளடக்கிய நாடு தழுவிய வலைப்பின்னல் உருவாக்கப்பட்டு வருகிறது. 7 லட்சம் இளைஞர்களிடையே தொழில்முனைவிற்கான கல்வி மற்றும் பயிற்சி ஆகியவற்றை வளர்த்தெடுப்பதற்கென பிரதமர் இளைஞர் திட்டம் துவங்கப்பட்டுள்ளது.



    26. ஆயத்த ஆடை மற்றும் ஒப்பனைத் தொழிலில் ஏற்றுமதி மற்றும் வேலைவாய்ப்பு ஆகியவற்றை அதிகரிக்க ரூ. 6,000 கோடி மதிப்பில் திட்டம் ஒன்றையும் எமது அரசு அறிவித்துள்ளது. இது 1.1 கோடி வேலை வாய்ப்புகளை, குறிப்பாகப் பெண்களுக்கு, உருவாக்கும் என்று எதிர்பார்க்கப்படுகிறது.



    மதிப்பிற்குரிய உறுப்பினர்களே,



    27. உழைப்பே வெற்றி தரும் என்பது எமது அரசின் முக்கிய வழிகாட்டும் குறிக்கோள்களில் ஒன்றாகும். உழைப்பாளர்களின் நலனுக்காக பல்வேறு நடவடிக்கைகள் மேற்கொள்ளப்பட்டுள்ளன. விவசாயம் மற்றும் விவசாயமல்லாத துறைகளில் குறைந்த பட்ச ஊதியத்தை முதன்முறையாக 42 சதவீதம் அதிகரிக்கப்பட்டுள்ளது. போனஸ் பெறுபவர்களைப் பொறுத்தவரையில் கணக்கீட்டிற்கான உச்சவரம்பு ரூ. 7,000 ஆக உயர்த்தப்பட்டுள்ளதோடு, இதற்கான தகுதியின் அளவையும் முன்பிருந்த ரூ. 10,000 லிருந்து ரூ. 21,000 ஆக உயர்த்தப்பட்டுள்ளது. இதன் மூலம் கூடுதலாக 55 லட்சம் தொழிலாளர்கள் பயன்பெறுவர். தொழிலாளர் ஈட்டுறுதி நிதி கணக்குகளை எளிதாக இடம் மாற்றிக் கொள்வதற்கு வசதியை புதிதாக அறிமுகப்படுத்தப்பட்ட விரிவான கணக்கு எண் உறுதிப்படுத்தியுள்ளது. இதன் மூலம் கோடிக்கணக்கான தொழிலாளர்களின் நலன் பாதுகாக்கப்பட்டுள்ளது.



    28. முதலாளிகள் தங்கள் ஊழியர்களுக்கான ஊதியத்தை வங்கிகளின் மூலமாக செலுத்த வேண்டும் என்ற எமது அரசின் முடிவின் மூலம் முறைசாராப் பிரிவில் பணிபுரிந்து வரும் தொழிலாளர்கள் பெருமளவிற்குப் பயனடைந்துள்ளனர். இந்த ஏற்பாடு குறைந்தபட்ச ஊதியம் என்பதை முறையாகப் பின்பற்றுவதை அதிகரிக்கச் செய்யும். அணிதிரட்டப்படாத துறைகளில் உள்ள தொழிலாளர்களும் இ.எஸ்.ஐ. மூலம் மருத்துவ வசதிகள், வைப்பு நிதியின் மூலம் சமூகப் பாதுகாப்பு போன்றவற்றைப் பெற முடியும்.



    29. ஏழாவது ஊதியக் குழுவின் பரிந்துரைகளை நிறைவேற்றியதன் மூலம் 50 லட்சம் ஊழியர்களும், 35 லட்சம் ஓய்வூதியர்களும் பயனடைந்துள்ளனர். வட்டிவிகித ஏற்ற இறக்கங்களின் தாக்கத்திலிருந்து மூத்த குடிமக்களை பாதுகாக்கும் வகையில் பத்தாண்டு கால முதலீட்டிற்கு 8 சதவீத வட்டி விகிதத்தில் மாதந்தோறும் வட்டி வழங்கவேண்டும் என நிர்ணயிக்கப்பட்டுள்ளது.



    மதிப்பிற்குரிய உறுப்பினர்களே,



    30. நலிந்த, ஒதுக்கப்பட்ட பிரிவினருக்கு சமூக, பொருளாதார சமத்துவத்தை உறுதிப்படுத்துவதே நமது அரசியல் அமைப்புச் சட்டத்தின் முதல் உறுதிமொழியாகும். இந்த உறுதிமொழியை முழுமையாக நிறைவேற்ற எமது அரசு உறுதிபூண்டுள்ளது.



    31. இந்தியாவே நிமிர்ந்து நில் என்ற முன்முயற்சியின் மூலம் தாழ்த்தப்பட்ட பிரிவினர், பழங்குடிகள், பெண்கள் ஆகிய பிரிவுகளைச் சேர்ந்த இரண்டரை லட்சம் தொழில்முனைவோரை வலுப்படுத்த எமது அரசு திட்டமிட்டுள்ளது. இத்தகைய தொழில்முனைவை ஊக்குவிக்கும் வகையில் ரூ. 490 கோடி துவக்க முதலீட்டுடன் தாழ்த்தப்பட்ட, பழங்குடி பிரிவுகளுக்கான தேசிய மையம் துவங்கப்பட்டுள்ளது.



    32. வன உரிமைகள் சட்டத்தின் கீழ் 55.4 லட்சம் ஏக்கர் பரப்பளவிற்கான நிலத்திற்கான தனிநபர் வன உரிமைகள் 16.5 லட்சம் ஆதிவாசிகளுக்கு வழங்கப்பட்டுள்ளது. மேலும் குழுவிற்கான வன உரிமைகள் 47 லட்சம் ஏக்கர் பரப்பளவுள்ள வனப்பகுதிகளில் வழங்கப்பட்டுள்ளது.



    33. நமது நாட்டில் ஆதிவாசிகள் வசித்து வரும் இடங்களில்தான் நமது கனிம வளங்களில் பெரும்பகுதி உள்ளது. ஆதிவாசிகளின், சுரங்கப்பகுதிகளில் உள்ள ஏழைகளின் மேம்பாட்டிற்காகவும், உள்ளூர் அளவிலான வளர்ச்சிக்காகவும் சுரங்கப்பணிகளை தொடர்ந்து மேற்கொள்வதை உறுதிப்படுத்தவும் என்ற இரு நோக்கங்களைக் கொண்டதாக பிரதமர் வனப்பகுதி மேம்பாட்டுத் திட்டம் பயன்படுகிறது. இந்த வகையில் மாவட்ட கனிமங்களுக்கான மையம் என்பது முற்றிலும் புதுமையானதொரு முயற்சியாகும்.



    34. பழங்குடிகளுக்கான துணைத் திட்டத்தின் கீழான நிதிஒதுக்கீட்டை எமது அரசு அதிகரித்துள்ளது. வனப்பகுதி வாசிகளின் மேம்பாட்டிற்கான திட்டத்தின்கீழ், பழங்குடிகளின் திறமையை மேம்படுத்துவதற்கென 14 வெவ்வேறுபட்ட துறைகள் கண்டறியப்பட்டுள்ளன. ஷ்யாமா பிரசாத் முகர்ஜி ரூர்பன் இயக்கத்தின் கீழ் திட்டமிடப்பட்டுள்ள 300 மையங்களில் 100 மையங்கள் பழங்குடிகள் வசிக்கும் பகுதிகளில் உருவாக்கப்படும்.



    மதிப்பிற்குரிய உறுப்பினர்களே,



    35. 2014ஆம் ஆண்டின் பார்வையற்றவர்களின் உலகக் கோப்பைக்கான போட்டியில் நமது இந்திய கிரிக்கெட் அணி பெற்ற வெற்றி, 2016ஆம் ஆண்டின் பாராலிம்பிக்ஸ் போட்டியில் பங்கேற்ற நமது இந்திய அணியின் வெற்றி ஆகியவை மாற்றுத் திறனாளிகள் வசதியும் வாய்ப்பும் கிட்டுமானால் எந்த அளவிற்கு உயரத்தை எட்டுவார்கள் என்பதை எடுத்துக் காட்டுவதாக அமைந்தன. மாற்றுத் திறனாளிகள் மேம்பாட்டிற்கான சமமான வாய்ப்புகளை வழங்க எமது அரசு உறுதிபூண்டுள்ளது. அரசுப் பணிகளில் மாற்றுத் திறனாளிகளுக்கான ஒதுக்கீட்டை தற்போதுள்ள மூன்று சதவீதத்திலிருந்து நான்கு சதவீதமாக உயர்த்தியதோடு, இப்பிரிவில் நிரப்பப்படாமல் உள்ள பதவிகளை நிரப்புவதையும் எமது அரசு துரிதப்படுத்தியுள்ளது. 2014 ஆம் ஆண்டு மே மாதத்திலிருந்து நாடு முழுவதும் ஏற்பாடு செய்யப்பட்ட 4700 சிறப்பு உதவி முகாம்களின் மூலம் இதுவரையில் 6 லட்சத்திற்கும் மேற்பட்ட மாற்றுத் திறனாளிகள் பயனடைந்துள்ளனர்.



    36. சுகம்யா பாரத் இயக்கம் மாற்றுத் திறனாளிகள் பொது இடங்களை அணுகுவதை மேம்படுத்த உதவியுள்ளது. முதன்முறையாக, பேச்சு மற்றும் மொழி குறித்த மாற்றுத் திறனாளிகள், குறிப்பிட்ட கற்கும் திறனில் மாற்றுத் திறனாளிகள் ஆகியோர் 2016ஆம் ஆண்டின் மாற்றுத் திறனுடையோரின் உரிமைகளுக்கான சட்டத்தில் சேர்க்கப்பட்டுள்ளனர். நாடு முழுவதற்குமான பொது சைகை மொழி உருவாக்கப்பட்டு வருகிறது. ஆட்டிசம், செரிப்ரல் பால்ஸி, குறைந்த மூளை வளர்ச்சி, பல்வேறு வகையான குறைபாடுகளைக் கொண்டவர்கள் ஆகியவற்றால் பாதிக்கப்பட்டவர்களுக்கு ரூ. ஒரு லட்சம் வரையில் பாதுகாப்பு கிடைக்கும் வகையில் மருத்துவக் காப்பீட்டை மாற்றுத் திறனாளிகளுக்கான மருத்துவ காப்பீட்டுத் திட்டம் வழங்குகிறது.



    மதிப்பிற்குரிய உறுப்பினர்களே,



    37. வீணையின் நரம்புகள் தனித்தனியாக இருந்தபோதிலும் அவை இணையும்போதே இனிய நாதம் பிறக்கிறது. அதைப் போன்றே பல்வேறு நம்பிக்கைகளை, மதங்களைப் பின்பற்றுவோராக இருக்கும் நமது மக்களே இந்தியாவின் உயிரோட்டமாக இருப்பதோடு, நாட்டின் வலிமைக்கும் பங்களிப்பவர்களாக அமைகின்றனர். இந்த ஆண்டு நாம் கொண்டாடி வரும் பாபா பண்டா சிங் பகதூரின் 300வது தியாக ஆண்டுவிழா, சமீபத்தில் புனிதர்களில் ஒருவராக உயர்த்தப்பட்ட அன்னை தெரசா போன்றவர்கள் அதே வகையில் நமக்கு உத்வேகம் அளிக்கின்றனர். அனைத்து வகுப்புகளையும் சேர்ந்த மக்களின் விருப்பங்களையும் எதிர்பார்ப்புகளையும் உறுதிப்படுத்த எமது அரசு பல்வேறு நடவடிக்கைகளை எடுத்து வருகிறது. அறிவிக்கப்பட்ட சிறுபான்மை இன மக்களான முஸ்லீம்கள், கிறித்துவர்கள், புத்தமதப் பிரிவினர், சீக்கியர்கள், பார்சிகள், சமண மதத்தவர்கள் போன்றவர்களையும் உள்ளிணைத்த வகையிலான வளர்ச்சியை நோக்கி மேலும் அதிக கவனம் செலுத்தப்பட்டு வருகிறது. கல்வி உதவித் தொகை, ஆராய்ச்சிக்கான உதவித்தொகை போன்றவை கல்வி ரீதியாக அவர்கள் பலம்பெற ஊக்கமளிக்கும் அதே நேரத்தில் திறனும் வேலையும், உஸ்தாத், நயி மன்ஸில் போன்ற திறன் மேம்பாட்டிற்கான திட்டங்கள் அவர்களது பொருளாதார ரீதியான மேம்பாட்டிற்கு உதவியுள்ளன.



    38. மழையின் ஒவ்வொரு துளி நீரும், ஆறுகளும் இறுதியாகக் கடலில் சென்று கலப்பதைப் போலவே, எமது அரசின் கொள்கைகள் அனைத்துமே ஏழைகளின், ஒதுக்கப்பட்டவர்களின், வசதியற்றவர்களின் நலனுக்காகவே ஒன்றிணைகின்றன. வீடற்றவர்களுக்கு வீடு வழங்குவதிலிருந்து மின்வசதியற்ற கிராமங்களை மின்மயமாக்குவது வரை, இலவச சமையல் எரிவாயு வழங்குவதிலிருந்து ஏழைகளுக்கு எல் இ டி விளக்குகளை வழங்குவது வரை, ஜன் தன் (மக்கள் செல்வம்) கணக்குகளைத் துவங்குவதிலிருந்து ஜன சுரக்க்ஷா (மக்கள் பாதுகாப்பு) திட்டம் வரை, ஏற்றுக் கொள்ள வகையிலான மருத்துவ வசதியை தருவதிலிருந்து ஏழைகளுக்கு தரமான கல்வியை வழங்குவது வரை எமது அரசின் கொள்கைகள் அனைத்துமே ஏழைகளின் நலனையே மையமாகக் கொண்டவையாகும்.



    குடியரசுத் தலைவரின் உரை


    மாண்புமிகு உறுப்பினர்களே,


    39. இந்தியாவின் வளர்ச்சிக்கு எல்லா மாநிலங்களும் சீரான சமமான வளர்ச்சி காண்பது மிகவும் முக்கியம் ஆகும். கிழக்கின் செயல்பாட்டுக் கொள்கை ( Act East ) என்னும் ஆக்கபூர்வமான கொள்கையின் கீழ் எனது அரசு தனிமைப்பட்டுக் கிடக்கும் கிழக்கு மற்றும் வடகிழக்கு மாநிலங்களின் மீது சாலை, ரயில், விமானப் போக்குவரத்துகள், தொலைத்தொடர்புகள், மின் இணைப்பு, நீர்வழி இணைப்பு ஆகியவற்றை மேம்படுத்துவதன் மூலம் கூடுதல் கவனம் செலுத்துகிறது.


    40. எனது அரசு “பிரதம மந்திரி தூய்மை கங்கைத் திட்டத்தின்” ( Pradhan Mantri Urja Ganga ) தொடங்கியதன் ஒரு கட்டமாக, ஜகதீஷ்பூர்-ஹால்டியா-பொக்காரோ-தம்ரா இடையில் 2,500 கி.மீ. நீளத்துக்கு இயற்கை எரிவாயு குழாய் இணைப்புத் திட்டம் செயல்படுத்தப்படுகிறது. ரூ. 12,500 கோடி முதலீட்டில் அமைக்கப்படும் இத்திட்டத்தின் மூலம் ஐந்து மாநிலங்களுக்குத் தேவையான எரிசக்தித் தேவைகள் நிறைவேற்றப்படும். இதன் மூலம் 40 மாவட்டங்களில் உள்ள 2,600 கிராமங்கள் பலனைடையும். இத்திட்டத்தின் மூலம் 3 மிகப் பெரிய உரத் தொழிற்சாலைகள் மீண்டும் செயல்படும். இருபதுக்கும் மேற்பட்ட நகரங்களில் தொழிற்சாலைகள் இயங்கும். 7 நகரங்களில் சமையல் எரிவாயு இணைப்பும் மேம்படும்.


    41. எனது அரசு வடகிழக்கு மாநிலங்களை “ அஷ்டலட்சுமி ” என்று கருதுகிறது. இந்த மாநிலங்கள் நாட்டை மிக உயர்ந்தநிலைக்கு இட்டுச் செல்லும். தெற்காசிய மண்டலத்தின் நுழைவாயிலாக வடகிழக்கு மாநிலங்கள் அமைந்துள்ளன. தெற்காசிய மண்டலத்தின் பொருளாதாரம் மேம்படுவதற்காக நமது அண்டை நாடுகளுடன் சாலை, ரயில் போக்குவரத்து வழிகளை அமைத்து வருகிறோம்.


    42. வடகிழக்கு மாநிலங்களின் மேம்பாட்டுக்கும், தடையில்லாமல் உதவி வழங்கவும் எனது அரசு அந்த மாநிலங்களுக்கு நிதியுதவித் திட்டத்தில் சிறப்பான பகிர்ந்தளிப்பு முறையை செயல்படுத்துகிறது. இதன் கீழ் மத்திய அரசு செயல்படுத்தும் மிக முக்கியமான திட்டங்களில் நிதியுதவியை 90:10 என்ற விகிதத்திலும் முக்கியத்துவம் அதிகமில்லாத திட்டங்களில் 80:20 என்ற விகிதத்திலும் அந்த மாநிலங்களுக்கு உதவி வருகிறது.


    43. ஆண்டு இறுதியில், வடகிழக்கு மாநிலங்களில் உள்ள எல்லா மீட்டர்கேஜ் ரயில்பாதைகளும் அகலப் பாதை ரயில்பாதைகளாக மாற்றப்படும். ரயில்வே துறை மொத்தம் சுமார் ரூ. 10,000 கோடி முதலீட்டில் மிகப் பெரிய விரிவாக்கத் திட்டத்தை ரயில்வே துறை மேற்கொண்டுள்ளது. ரயில்வே வரைபடத்தில் அருணாசலப் பிரதேசம், மேகாலயம் ஆகிய மாநிலங்களில் இடம்பெற்றுள்ளன. திரிபுரா தலைநகரான அகர்த்தலா அகல ரயில்பாதை மூலம் இணைக்கப்பட்டுள்ளது.


    44. வடகிழக்கு மாநிலத்தில் தி பிரம்மபுத்ரா கிராக்கர் அண்ட் பாலிமர் லிமிடெட் நிறுவனமும் நுமலிகார் சுத்திகரிப்பு நிறுவனத்தின் மெழுகுப் பிரிவும் அதிகமான வேலைவாய்ப்பை உருவாக்கும் தொழில்திட்டங்களாகும். வேலைவாய்ப்புகளை உருவாக்குவதற்காக டிஜிட்டல் இந்தியா திட்டத்தின் கீழ், வடகிழக்கு மாநிலங்களில் பி.பி.ஓ. சேவைகளை மேம்படுத்தும் திட்டத்துக்கு அரசு ஒப்புதல் அளித்துள்ளது.


    45. வடகிழக்கு மாநிலங்களின் அழகும், பன்முகத் தன்மையும்தான் இயற்கைசூழ்ந்த சுற்றுலாவின் மையமாகத் திகழக் காரணம். வடகிழக்கு மாநிலங்களில் சுற்றுலாக் கருப்பொருளாகத் திகழ்வது எது என்று மத்திய சுற்றுலா அமைச்சகம் கண்டறிந்துள்ளது.


    46. மலைப் பிரதேசங்களிலும் நாட்டின் இதர பகுதிகளிலும் எதிர்பாராத வெள்ளம் உள்ளிட்ட இயற்கைச் சீற்றங்களால் ஏற்படும் சேதத்தை எதிர்கொண்டு சீர்செய்ய எனது அரசு சிறப்பு நிதியுதவியை அளித்துள்ளது.


    மாண்புமிகு உறுப்பினர்களே,


    47. நெடுஞ்சாலை முதல் தகவல்தொழில்நுட்பம் வரை ; ரயில்பாதை முதல் நீர்வழிப் பாதை வரையில் ; துறைமுகம் முதல் விமானநிலையங்கள் வரை ; குழாய் மூலம் குடிநீர் விநியோகம் முதல் குழாய் மூலம் எரிவாயு விநியோகம் வரை ; புவிஅறிவியல் முதல் செயற்கைக்கோள் வரை ; நகர்ப்புறக் கட்டமைப்பு முதல் பொலிவுறு நகரங்கள் வரை ; என அடுத்த தலைமுறைக்கான நவீன கட்டுமானத் திட்டங்களில் எனது அரசு சிறப்பு கவனத்தைச் செலுத்துகிறது.

    48. ரயில்வே துறையை நவீனமயமாக்குவதற்காக இதுவரை இல்லாத வகையில் ரூ. 1.21 லட்சம் கோடி ஒதுக்கப்பட்டுள்ளது. நாட்டின் எல்லா கிராமப்புறங்களையும் உரிய சாலை வசதிகளுடன் இணைப்பது என்று இலக்கு வைத்திருக்கிறது. கிராமப் பகுதிகளில் இதுவரை 73 ஆயிரம் கி.மீ. நீளத்திற்குச் சாலைப் போக்குவரத்து வசதி செய்யப்பட்டுள்ளது. இடதுசாரி தீவிரவாதிகளால் பாதிக்கப்பட்டுள்ள 44 மாவட்டங்களில் 5 ஆயிரம் நீளம் உள்ள சாலைகள் மேம்படுத்தப்பட்டுள்ளன. சிவில் விமானப் போக்குவரத்து கொள்கை சிறிய நகரங்கள், நகரங்களை இணைப்பதற்கான விமானப் போக்குவரத்தினை ஊக்குவிக்கும். பாரத்நெட் திட்டத்தின் கீழ் கண்ணாடி இழைகள் மூலம் 75,700 கிராம ஊராட்சிகள் இணைக்கப்பட்டுள்ளன. இது 2014ம் ஆண்டு 59 இடங்கள்தான் இணைக்கப்பட்டிருந்தன.

    49. வானிலை ஆய்வு, கடல், கடற்பயணம், தட்பவெப்ப நிலை ஆய்வு, தகவல்தொடர்பு செயற்கைக்கோள்கள் என 8 செயல்பாட்டுத் திட்டங்களை கொண்டுவந்துள்ளது. இந்தியப் பகுதி இடஞ்சுட்டி செயற்கைக்கோள் அமைப்பின் கீழ் ( NaviC ) இந்திய விண்வெளி ஆய்வு நிறுவனம் (இஸ்ரோ) 7 செயற்கைக்கோளை உருவாக்கியது. தற்போது, நடப்பு ஆண்டில் ஒரே விண்வெளிக் கலம் மூலம் 20 செயற்கைக் கோள்களை விண்ணில் செலுத்தியும் சாதனை நிகழ்த்தியுள்ளது.

    50. நாட்டின் பொருளாதாரத்துக்காக கடல்வளத்தை அதிகபட்சம் பயன்படுத்திக் கொள்வது என்று எனது அரசு உறுதி கொண்டுள்ளது. கடல்வழி பொருளாதார மேம்பாட்டுக்கு புதிய உத்வேகத்தை அளிக்கவும் அரசு உறுதியாக இருக்கிறது. துறைமுக மேம்பாட்டுக்கான “ சாகர்மாலா ” பெருந்திட்டத்தின் கீழ், மொத்தம் ரூ. ஒரு லட்சம் கோடி நிதியில் 199 திட்டங்களை அடுத்த மூன்று ஆண்டுகளில் செயல்படுத்தத் திட்டமிட்டுள்ளது. நம் நாட்டைச் சுற்றிலும் உள்ள கடல் பகுதியில் 1,382 தீவுகள் உள்ளன. அவற்றில் 26 தீவுகளுக்கு ஒருங்கிணைந்த மேம்பாட்டுத் திட்டம் செயல்படுத்தப்படும். மீன்வளத்தைப் பொறுத்தவரையில், நீடித்த மேம்பாட்டில் நமது சிறப்புக் கவனம் தொடரும்.

    51. சுத்தமான எரிசக்தியை அடையவேண்டும் என்ற குறிக்கோளுடன் செயல்படும் எனது அரசு புதுப்பிக்கத் தக்க எரிசக்தியை மகத்தான செயலை மேற்கொண்டுவருகிறது. இதன்படி 175 கிகாவாட்ஸ் மின்சக்தி உற்பத்தித் திறனை அடைவது என இலக்கு நிர்ணயிக்கப்பட்டு, 47 கிகாவாட்ஸ் உற்பத்தித் திறனை எட்டியிருக்கிறோம்.

    52. கிராமப்புற கட்டமைப்புக்கான உத்வேகம் அளிக்கவேண்டும் என்பதற்காக 2015-16ம் ஆண்டில், ரூ. 2 லட்சம் கோடி நிதி ஒதுக்கப்பட்டு, கிராம பஞ்சாயத்துகளுக்கு வழங்கப்படுகிறது. 2016-17ம் ஆண்டில் மகாத்மா காந்தி தேசிய ஊரக வேலைவாய்ப்பு உறுதித் திட்டத்தின் கீழ், ரூ. 47,000 கோடி ஒதுக்கப்பட்டது. இந்த நிதி ஒதுக்கீடு இத்திட்டம் உருவானது முதல் அதிகபட்சமாக ஒதுக்கப்பட்ட தொகையாகும். தற்போது, கிராமப்புறக் கட்டுமானத்தை உருவாக்குவதில் கவனம் செலுத்தப்படுகிறது.

    53. நகர்ப்புற கட்டுமானத்தை மேம்படுத்த பெரும் உத்வேகம் அளிக்கும் வகையில், 500 நகரங்களில் ஆண்டு செயல் திட்டத்தை மேற்கொள்வதற்காக மொத்தம் ரூ. 50,000 கோடி நிதிக்கு ஒப்புதல் அளிக்கப்பட்டுள்ளது. அகமதாபாத், நாக்பூர், புனே நகரங்களில் மெட்ரோ ரயில் திட்டங்களுக்கும் சென்னையில் மெட்ரோ ரயில் திட்டத்தின் விரிவாக்கத்துக்கும் ஒப்புதல் அளிக்கப்பட்டுள்ளது.

    மாண்புமிகு உறுப்பினர்களே,

    54. ஏழைகளின் நலன்களுக்காக எனது அரசு துணிச்சலான நடவடிக்கைகளை மேற்கொண்டுள்ளது.

    55. கறுப்புப் பணம், ஊழல், கள்ளப் பணம், பயங்கரவாதத்துக்கு நிதி ஆகிய தீமைகளை ஒடுக்குவதற்காக ரூ.500, ரூ. 1000 நோட்டுகளின் மதிப்பு நீக்க நடவடிக்கையை மத்திய அரசு கடந்த நவம்பர் 8ம் தேதி நடவடிக்கை எடுத்தது. எனது அரசு அமைந்ததும் அமைச்சரவையில் எடுக்கப்பட்ட முதல் முடிவு கறுப்புப் பணத்தை ஒழிப்பதற்கான சிறப்பு புலனாய்வுக் குழு ( SIT ) அமைக்கப்பட்டதுதான். அதற்காக கறுப்புப் பண (அறிவிக்கப்படாத வெளிநாட்டு வருவாய் மற்றும் சொத்து) மற்றும் வரி விதிப்புச் சட்டம் (2015), மற்றும் பிநாமி பரிவர்த்தனை (தடுப்பு) திருத்தச் சட்டம் (2016) ஆகிய திருத்தச் சட்டங்கள் நாடாளுமன்றத்தில் நிறைவேற்றப்பட்டன. அத்துடன் சிங்கப்பூர், சைப்ரஸ், மொரீஷியஸ் நாடுகளுடன் கொண்டுள்ள உடன்படிக்கைகளின் பிரிவுகளைச் சாதகமாகப் பயன்படுத்தி, வரி ஏய்ப்பு செய்வது, இந்தியாவில் கறுப்புப் பண நடமாட்டம் ஆகியவற்றைத் தடுக்கவும், பிரதம மந்திரி ஏழைகள் நல்வாழ்வுத் திட்டத்துக்கு ( Pradhan Mantri Garib Kalyan Yojana ) வரி திருத்தச் சட்டமும் கறுப்புப் பணத்தை ஒழிப்பதற்கான ஒருங்கிணைந்த கொள்கை உருவாக உதவின.

    56. ராணுவப் பணியாளர்களுக்கு ஒரு பதவி நிலை ஓர் ஓய்வூதியம் ( OROP ) என்ற நாற்பதாண்டுகால கோரிக்கை நிறைவேற்றப்பட்டுவிட்டது. இதற்கு மொத்தம் ரூ. 11,000 கோடி செலவாகும். இதுவரை 19.6 லட்சம் ராணுவத்தினருக்கு மொத்தம் ரூ.6,200 கோடிக்கு மேல் அளிக்கப்பட்டுவிட்டது.

    57. எல்லைப்புற இறையாண்மைக்கு இடையூறாக இருந்த எல்லையில் ஊடுருவல்களுக்கு எனது அரசு தகுந்த பதிலடியைக் கொடுக்க உறுதியான முடிவை எடுத்தது. அதன் விளைவாக கட்டுப்பாட்டு எல்லைப் பகுதியில் தீவிரவாதிகள் ஊடுருவலை முறியடிக்கும் வகையில், 2016ம் ஆண்டு செப்டம்பர் 29-ம் தேதி அதிரடித் தாக்குதல் ( surgical strikes ) வெற்றிகரமாக நடத்தியது. நமது பாதுகாப்புப் படையினர் காட்டிய தீரமும் வீரமும் குறித்து மிகவும் பெருமைப்படுகிறோம். அவர்களுக்கு மிகுந்த நன்றியுடன் இருக்கிறோம்.

    மாண்புமிகு உறுப்பினர்களே,

    58. ஆளுகையை மாற்றும் வகையில், நடைமுறைகளை அரசு எளிதாக்கியிருக்கிறது. காலாவதியான சட்டங்களை நீக்கியிருக்கிறது. ஊழலுக்கு வழியே இல்லாத நிலையை ஒழித்திருக்கிறது.

    59. “ திரிசூலம் ” போன்ற ஜன்தன், ஆதார் அட்டை, மொபைல் ஆகிய மூன்று நடவடிக்கைகள் மூலம் நிதி இழப்பைத் தடுத்திருக்கிறது. இதன் மூலம் ரூ. 36,000 கோடி பாதுகாக்கப்பட்டது. பஹல் ( PAHAL) திட்டம் மிகப் பெரிய பலன் மாற்றும் திட்டமாகும். அதன் மூலம் இரண்டே ஆண்டுகளில் ரூ. 21,000 கோடி பாதுகாக்கப்பட்டுள்ளது. டிஜிதன் அபியான் ( Digidhan Abhiyaan ) திட்டம், பொதுச் சேவை மையங்கள் ஆகியவற்றின் மூலம் 5 லட்சம் இளைஞர்களுக்கு வேலைவாய்ப்பு கிடைத்துள்ளது. அத்துடன் டிஜிட்டல் மூலமான எழுத்தறிவும் பரவியுள்ளது.

    60. “பீம்” ( Bharat Interface for Money ) என்ற பெயரிலான மொபைல் செயலி திட்டத்தின் அறிமுகம் செய்ததன் மூலம் ஏழைகளுக்கும் சக்திபெற வகை செய்யப்பட வேண்டும் என்ற தொலைநோக்கு கொண்ட டாக்டர் பி.ஆர். அம்பேத்கருக்குச் செலுத்தப்படும் அஞ்சலியாகும். மொபைல் மூலம் பணம் செலுத்துவதற்கான இந்த செயலி அறிமுகப்படுத்தப்பட்ட சில தினங்களிலேயே நாடு முழுவதும் வெகுவாகப் பிரபலம் அடைந்துவிட்டது. அதைப் போல் விரைவில் அறிமுகப்படுத்தப்படும் பயோமெட்ரிக் மூலம் பணம் செலுத்தும் முறை இந்தியாவில் தொழில்நுட்ப புரட்சியை ஏற்படுத்தும்.

    61. நிலக்கரி பேரம், அலைக்கற்றை ஏலம் ஆகியவற்றில் எனது அரசு இயற்கைவளங்களை ஒதுக்கீடு செய்வதில் வெளிப்படைத் தன்மையைக் காட்டுகிறது. இதை முன்னெடுத்துச் செல்வதற்காக, அரசு கொள்முதல் முறையை அரசு மின்சந்தை தளத்தின் ( GeM ) கீழ் கொண்டுவந்துள்ளது.

    62. அரசுப் பணிகளுக்கு ஆள் நியமனம் செய்வது எளிதாகவும் வெளிப்படையாகவும் நடைபெறுகிறது. இதன்படி நேர்காணல் முறைகளைத் தவிர்த்துவிட்டு 34 லட்சம் அரசு பதிவுறா பணியிடங்களுக்கு நியமிக்கப்பட்டனர். அதைப் போல் முதுநிலைப் பணியிடங்களில் நியமிப்பதும் முறைப்படுத்தப்பட்டு, குறிக்கோள், தகுதி, நேர்மை அடிப்படையில் நியமனம் செய்யப்பட்டுள்ளது.

    63. வழக்கில் இல்லாத 1100 சட்டங்கள் நீக்கப்பட்டுள்ளன. மேலும் 400 சட்டங்கள் மெல்ல மெல்ல நீக்கப்பட்டு வருகின்றன. பெண்கள், மாற்றுத் திறனாளிகள், தொழிலாளர்கள், பயிற்சியாளர்கள், தொழிற்சாலைகள், பிநாமி பரிவர்த்தனைகள், ஆதார், ரியல் எஸ்டேட் ஆகியவை குறித்த சட்டங்கள் ஆகியவை எனது அரசின் வெளிப்படைத் தன்மை, சமூக நீதி ஆகியவற்றுக்கு உதாரணங்களாக அமைந்துள்ளன.

    மாண்புமிகு உறுப்பினர்களே,

    64. அடிக்கடி நடைபெறும் தேர்தல்கள் அரசின் மேம்பாட்டுத் திட்டங்கள், பொதுமக்களின் சுமூக வாழ்க்கை, அத்தியாவசியப் பணிகள் மீது பாதிப்பு ஆகியவற்றை ஏற்படுத்துகின்றன. அரசுப் பணியாளர்கள் தேர்தல் பணிகளில் ஈடுபடுவதால், அவர்களும் பெரும் சுமைக்கு ஆளாகின்றனர். எனவே, மக்களவைக்கும் மாநிலங்களின் சட்டப் பேரவைகளுக்கும் ஒரே நேரத்தில் தேர்தல் நடத்துவது குறித்த ஆக்கபூர்வமான விவாதத்தை எனது அரசு வரவேற்கிறது. அதைப் போல் தேர்தலில் பணபலத்தைத் தவறாகப் பயன்படுத்தும் போக்கை ஒழிப்பதற்காக தேர்தலுக்கான அரசு நிதி ஒதுக்கீடு குறித்தும் விவாதிக்கப்பட வேண்டியுள்ளது. இது தொடர்பாக தேர்தல் ஆணையம் அரசியல் கட்சிகளுடன் விவாதித்து முடிவை எனது அரசு வரவேற்கும்.

    மாண்புமிகு உறுப்பினர்களே,

    65. ஒவ்வொரு மாநிலத்தின் மொழி வளம், பாரம்பரியம் ஆகியவற்றுடன் நாட்டின் பண்பாட்டு பன்முகத் தன்மையைக் கொண்டாடும் வகையில் ஓன்றுபட்ட இந்தியா ஓப்பற்ற இந்தியா ஏக் பாரத் ஸ்ரேஷ்டா பாரத் என்ற திட்டத்தை எனது அரசு தொடங்கியுள்ளது. இத்திட்டத்தில் புதுமை என்னவென்றால், வெவ்வேறு பட்ட பண்பாடுகள் கொண்ட இரு வேறு மாநிலங்களுக்கு இடையில் இணை உருவக்கி, பரஸ்பரம் கலாசாரப் பராமரிப்புக்கு வழியமைக்கப்படும்.

    66. ஒரு நாடு-ஒரே வரி, ஒரே தேசம்-ஒரே சந்தை என்ற கோட்பாட்டின் மூலம் கூட்டு ஒருமைப்பாட்டை முன்னெடுத்துச் செல்வதன் அடையாளமாக ஜிஎஸ்டி மசோதா நாடாளுமன்றத்தின் இரு அவைகளிலும் சட்டமாக நிறைவேறியுள்ளது. இதை வெவ்வேறு கட்சிகள் ஆளும் 17 மாநிலங்கள் 23 நாட்களிலேயே நிறைவேற்ற உதவியுள்ளன. பல சிக்கல்களைக் களைய செயல்பட்ட ஜி.எஸ்.டி. கவுன்சிலுக்கு எனது அரசு நன்றி தெரிவித்துக் கொள்கிறது.

    மாண்புமிகு உறுப்பினர்களே,

    67. உலகப் பொருளாதாரம் பொதுவாக மந்த கதியில் இருக்கும்போது, இந்தியா ஒளிமயமான இடமாக பரவலாகப் போற்றப்படுகிறது. பண வீக்க விகிதம், சீரான நிதிப் பட்டுவாடா, நடப்புக் கணக்கில் உள்ள பற்றாக்குறை, நிதிப் பற்றாக்குறை ஆகியவை 2014ம் ஆண்டு முதல் சீராகக் குறைந்து வருகிறது. அந்நிய நேரடி முதலீடு, அந்நியச் செலாவணி கையிருப்பு சாதனை அளவை எட்டியுள்ளன. பெரும் பொருளாதாரத்தின் ( macroeconomic ) அடிப்படைக் கூறுகள் வலுவாக இருக்கின்றன. உயர் வளர்ச்சிக்கு தளம் அமைக்கின்றன.

    68. 2015-16ம் ஆண்டில் அந்நிய நேரடி முதலீட்டின் வரத்து 5,560 கோடி டாலராக இருந்தது. எந்த நிதியாண்டிலும் இல்லாத உயர்வு இது. கடந்த 2016ம் ஆண்டு ஜூன் மாதம் பல்வேறு துறைகளில் செய்யப்பட்ட அந்நிய நேரடி முதலீட்டுக்கான பல்வேறு அம்சங்களை எனது அரசு தளர்த்தியுள்ளது.

    69. வர்த்தகத்தை மேற்கொள்வதில் காணும் சிக்கல்களைக் கண்டறிய எனது அரசு மாநில அரசுகளுடன் இணைந்து செயல்பட்டு வருகிறது. தேசிய அளவில் சீர்திருத்தங்கள் செயல்படுத்தப்படுவது 32 சதவீதத்திலிருந்து 49 சதவீதமாக உயர்ந்திருப்பதை மாநிலங்களும் யூனியன் பிரதேசங்களின் தரத்திலிருந்து அறிந்துகொள்ளலாம். 2016-18ம் ஆண்டில் உள்நாட்டுப் பொருளாதாரத்திற்குச் சாதகமான நாடுகளில் உலக அளவில் இந்தியா மூன்றாவது இடத்தை வகிக்கிறது என்று வர்த்தகம் மற்றும் மேம்பாட்டுக்கான ஐ.நா. மாநாடு ( UNCTAD ) வெளியிட்ட

    உலக முதலீட்டு அறிக்கை (2016) தெரிவிக்கிறது.

    மாண்புமிகு உறுப்பினர்களே,

    70. கடந்த பத்தாண்டுகளாக இந்தியா பயங்கரவாத அச்சுறுத்தலை எதிர்கொண்டு வருகிறது. உலக சமுதாயத்திற்கே பயங்கரவாதம் பெரிய ஆபத்தாக இருக்கிறது. பயங்கரவாத சக்திகளை முறியடிக்க இதர நாடுகளுடன் இந்தியா இணைந்து மும்முரமாகச் செயல்படும். பயங்கரவாதத்தை ஒழிக்க எனது அரசு உறுதிபூண்டுள்ளது. மேலும், அத்தகைய செயல்களில் ஈடுபடுவோரைத் தண்டிப்பதிலும் உறுதியாக இருக்கிறது.

    71. அண்டை நாட்டின் உதவியுடனும் ஆதரவுடனும் வரும் பயங்கரவாதத்தினால் ஜம்மு காஷ்மிர் பெரிதும் பாதிக்கப்பட்டுள்ளது. பயங்கரவாதத்தின் வன்முறைச் சம்பவங்கள், ஊடுருவல், அரிய மக்களின், ராணுவத்தினரின் ஆருயிர்களின் இழப்பு ஆகியவை மிகப்பெரிய கவலையை ஏற்படுத்துகின்றன.

    72. கடந்த மூன்றாண்டுகளில் இடதுசாரி தீவிரவாதத்தைக் கட்டுப்படுத்துவதில் கணிசமான வெற்றி பெற்றுள்ளோம். இதன் மூலம் 2,600 தீவிரவாதிகள் சரணடைந்தனர். வடகிழக்கு மாநிலங்களில் பாதுகாப்பும் குறிப்பிடத் தக்க முன்னேற்றம் அடைந்துள்ளது.

    மாண்புமிகு உறுப்பினர்களே,

    73. அமைதி , முன்னேற்றம் ஆகிய தத்துவங்களுக்காக எனது அரசு உறுதிபூண்டுள்ளது. நாட்டின் முன்னேற்றம், பாதுகாப்பு மேம்பாடு, உலக அரங்கில் இந்தியாவின் செல்வாக்கு ஆகியவற்றுக்காக எனது அரசு தீவிர ராஜதந்திரத்தைத் தொடர்கிறது.

    74. சர்வதேச வலுவான நமது தீவிர உறவுகள் நமது உலக சகோதர நாடுகளுடன் தேவையான, பலவிதமான குறிக்கோள்கள் நிறைவேறத் துணைபுரிகின்றன. நட்பு நாடுகளுடனும், வல்லரசுகளுடனும் கொண்ட உறவு வலுவாக இருக்கிறது. பெரும் வளர்ச்சி, மேம்பாடு ஆகியவற்றுக்கான தெற்காசிய மண்டலத்தின் பொதுவான விருப்பமே இந்த மண்டலத்தின் பெரும்பாலான நாடுகளின் பயங்கரவாத எதிர்ப்புக்கு வழிகாட்டுகிறது. ஏவுகணைத் தொழில்நுட்பக் கட்டுப்பாட்டு ஆட்சியில் ( MTCR ) இடம்பெற்றிருப்பதும், ஷாங்காய் கூட்டுறவு அமைப்புடன் ஏற்படுத்தப்பட்ட கடமைகள் ஒப்பந்தத்தில் கையெழுத்திட்டதும் இந்தியாவின் வளர்ச்சியையும் பல பரிமாணப் பங்களிப்பையும் எதிரொலிக்கின்றன.

    75. கோவாவில் “பிரிக்ஸ்” ( BRICS ) எட்டாவது உச்சி மாநாட்டையும் அமிர்தரசஸில் ஆறாவது ஆசிய மாநாட்டையும் நடத்தியது. இது மண்டல அளவில் முக்கிய பங்களிப்பாகும். அத்துடன், பேரிடர் ஆபத்துக் குறைப்புக்கான ஆசிய அமைச்சரகங்களின் மூன்று நாள் மாநாட்டை தில்லியில் நடத்தியது. அதில் ஆசிய, பசிபிக் மண்டலத்தின் 50 நாடுகள் பங்கேற்றன.

    76. உலகின் மூலை முடுக்குகள் உள்பட எல்லா வெளிநாடுகளிலும் மொத்தம் மூன்று கோடி இந்தியர்கள் வசிக்கிறார்கள். அவர்கள் இந்திய சமுதாயத்திற்கும் பொருளாதாரத்துக்கும் சிறந்த பங்களிப்பைச் செலுத்துகிறார்கள். புலம்பெயர்ந்த இந்தியர்களின் வலிமையை எனது அரசு மேம்படுத்தும். இது தேச மேம்பாட்டுக்கும் உலக உறவை ஆழப்படுத்தவும் இது உதவும்.

    77. சுற்றுலா மேம்பாட்டின் முக்கியத்துவத்தை உணர்ந்துள்ளதால், எனது அரசு புதிய மின்-விசா ( e-VISA ) கொள்கைக்கு ஒப்புதல் அளித்துள்ளது. அதன் மூலம் மின்-சுற்றுலா விசாவுக்கான ( e-tourist visa ) வாய்ப்பை விரிவுபடுத்தியுள்ளது. இது குறுகிய கால மருத்துவ சிகிச்சை, வணிகச் சுற்றுலா ஆகியவற்றுக்குப் பெரிதும் உதவும். இந்த மின்-விசா திட்டம் 161 நாடுகளுக்கு அமல்படுத்தப்பட்டுள்ளது. 2016ம் ஆண்டில் 88 லட்சம் வெளிநாட்டு சுற்றுலாப் பயணிகள் வந்துள்ளனர். இது 10 சதவீத வளர்ச்சியைக் காட்டுகிறது.

    78. சுற்றுச்சூழல் குறித்த பாரிஸ் உடன்பாட்டுக்கு இந்தியா 2016, அக்டோபர் 2-ம் தேதி ஒப்புதல் அளித்துள்ளது. இதன்மூலம் பருவநிலை மாற்றத்தில் நாம் கொண்டுள்ள உறுதிப்பாடு குறித்து வலுவான செய்தியை அனுப்பியுள்ளோம். பருவநிலை குறித்து நீதி, நீடித்த வாழ்வு ஆகிய நோக்கங்களுடன் இந்த நிலை அமைந்துள்ளது.

    தனது தன்னார்வ குறிக்கோள்களை தொடர்ந்து சாதனை நிகழ்த்தும் நாடாக இந்தியாவை ஐ.நா. சுற்றுச்சூழல் திட்டம் அங்கீகரித்துள்ளது. இந்தியா உருவாக்கிய அமைப்பு சார்ந்த உடன்பாட்டில் சர்வதேச சூரிய எரிசக்தி கூட்டு உடன்பாட்டில் 25 நாடுகள் கையெழுத்திட்டுள்ளன.

    மாண்புமிகு உறுப்பினர்கள்,

    79. எனது அரசு மேற்கொண்ட பல்வேறு நடவடிக்கைகள் விஷயத்தில் இந்தியர்கள் இன்றைக்கு மிகுந்த பெருமிதமும் புரிதலும் கொண்டுள்ளனர். இந்தியாவை மாற்றுவதற்கான எனது எல்லா முயற்சிகளிலும் நமது சக குடிமக்கள் மிகப் பெரிய ஒருமித்த நிலையை காட்டியிருக்கின்றனர். நமது குடிமக்களின் விருப்பங்களைப் நிறைவேற்றுவதில் எனது அரசு உறுதிபூண்டுள்ளது. மகாத்மா காந்தியும் இந்தியாவின் இதர தலைவர்களும் கொண்ட தொலைநோக்குப் பார்வை எழுச்சிமிக்க இந்தியாவுக்கு மிகச்சிறந்த பாதையை அமைத்துள்ளது. விவாதம், கலந்துரையாடல், புரிதல், பரஸ்பர உணர்வு ஆகியவற்றுக்கான பாதை அது. “சம்வாத், சமன்வாய், சம்வேத்னா” ( Samvaad, Samanvay and Samvedna ) என்ற கோட்பாடு நமது நாட்டை மேம்படுத்த வழிகாட்டும்.

    மாண்புமிகு உறுப்பினர்களே,

    80. நம் நாட்டு மக்கள், குறிப்பாக ஏழைகள் புனிதமான இந்த நாடாளுமன்றத்தின் மீது வைத்துள்ள நம்பிக்கையை மீட்பதற்காக இங்கே கூடியிருக்கிறோம். ஜனநாயகத்தின் ஆலயமான இந்த அவையில் நமது ஒவ்வொரு செயலும் இந்த நாட்டைக் கட்டிக் காத்த தியாகங்களுக்குச் செலுத்தும் காணிக்கையாக அமையவேண்டும். எல்லோரும் இணைவோம் எல்லோரும் உயர்வோம் ( Sabka Saath Sabka Vikas ) என்ற கோட்பாட்டில் உருவாக்கப்பட்ட பொதுவான எதிர்காலத்திற்காக நாம் இணைந்து செயல்படுவோம். இது நமது அரசியல் சாசனத்தில் குறிப்பிடப்பட்டுள்ள சமநிலை, கண்ணியம் ஆகியவற்றைக் கொண்டுவரும்.

    ஜெய் ஹிந்த்!

    


    
    (Release ID: 1481536) Visitor Counter : 2