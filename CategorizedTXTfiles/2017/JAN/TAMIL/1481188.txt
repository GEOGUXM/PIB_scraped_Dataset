      மத்திய அமைச்சரவை

      புதுதில்லியில் உள்ள பிரகதி மைதானத்தில் உலகத்தரம் வாய்ந்த ஒருங்கிணைந்த கண்காட்சியுடன் கூடிய மாநாட்டு மையத்தை ஐ.டி.பி.ஓ. அமைக்க மத்திய அமைச்சரவை ஒப்புதல்
      Posted On: 24 JAN 2017 12:52PM by PIB Chennai




    வணிகத் துறையின் கீழ் உள்ள மினி ரத்னா முதல் பிரிவு நிறுவனமான இந்திய வர்த்தக ஊக்குவிப்பு அமைப்பு (ஐ.டி.பி.ஓ.) அளித்த பரிந்துரைப்படி, புதுதில்லியில் உள்ள பிரகதி மைதானத்தில் உலகத்தரம் வாய்ந்த ஒருங்கிணைந்த கண்காட்சி மற்றும் கருத்தரங்க மையம் (IECC) அமைக்க, பிரதமர் திரு.நரேந்திர மோடி தலைமையில் நடைபெற்ற பொருளாதார விவகாரங்களுக்கான மத்திய அமைச்சரவைக் குழுக் கூட்டத்தில் ஒப்புதல் அளிக்கப்பட்டது.




    இந்தத் திட்டத்துக்கான ஒட்டுமொத்த செலவு ரூ.2,254 கோடியாக இருக்கும். ஐ.டி.பி.ஓ. தன்னிடம் உள்ள தாராள கையிருப்பில் ரூ.1,200 கோடியை இந்தத் திட்டத்துக்காக செலவிடும். மீதமுள்ள ரூ.1,054 கோடிக்கு அமைப்புரீதியான கடன் /மென் கடன்/ வெளிப்பகுதி உதவி/ நில அடமானம் ( land monetization) மூலம், ஐ.டி.பி.ஓ. பெறும். அமைப்புரீதியான கடனுக்கு இணையான அரசு உத்தரவாதத்துடன் இது பெறப்படும்.



    பிரகதி மைதான மறுஉருவாக்கப் பணிகள், இரண்டு கட்டங்களாக மேற்கொள்ளப்படும். முதல்கட்டப் பணிகள், 2019ம் ஆண்டு மே மாதத்தில் நிறைவடையும் என்று எதிர்பார்க்கப்படுகிறது. முதல் கட்டப் பணியில், சுமார் 3.26 லட்சம் சதுர மீட்டரில் மறுஅமைப்பு செய்யப்படும். மறுஅமைப்பு பணிகளுக்குப் பிறகு, கண்காட்சிக்கான பகுதி, தற்போதைய அளவிலான 65,000 சதுர மீட்டர் அளவிலிருந்து இரண்டு மடங்காக, அதாவது 1.19 லட்சம் சதுர மீட்டராக அதிகரிக்கும். மறுஅமைப்பு திட்டத்தில், 7,000 பேர் அமரும் வகையிலான அதிநவீன கருத்தரங்கக் கூடமும் அமைக்கப்படும்.



    இந்த பெரும் திட்டத்தை செயல்படுத்துவதற்காக, திட்ட மேலாண்மை ஆலோசகராக தேசிய கட்டிட கட்டுமான கழக நிறுவனத்தை (NBCC) ஐ.டி.பி.ஓ. ஈடுபடுத்தி, பணியை மேற்கொள்ளும். இந்தத் திட்டத்தில் கட்டுமானப் பணிகளை மேற்கொள்ளும் நிறுவனத்தை தேர்வுசெய்வதற்காக சர்வதேச டெண்டரை ஐடிபிஓ கோரும்.



    சர்வதேச அளவில் இந்தியாவின் மதிப்பு அதிகரித்து வருகிறது. மாநாடுகள், அமைச்சகங்கள் மற்றும் பிற நிலைகளில் இந்தியாவின் பங்களிப்பு அதிகரித்து வருகிறது. இதன் காரணமாக, சர்வதேச நிகழ்ச்சிகளை நடத்துவதற்காக நவீன உலகத் தரம் வாய்ந்த ஒருங்கிணைந்த கண்காட்சி மற்றும் கருத்தரங்க மையத்தின் தேவை உணரப்படுகிறது. தற்போது உள்ள வசதிகள், சர்வதேச தரத்துக்கு மிகவும் குறைவாகவே உள்ளன.



    சாலைப் போக்குவரத்து நெருக்கடியை குறைக்க, மதுரா சாலை மற்றும் பைரோன் சாலை சந்திப்பில் பிரிந்துசெல்லும் வசதி ( grade separator) ஏற்படுத்தப்படும். மேலும், பிரகதி மைதானத்தை சுற்றி மதுரா சாலையிலிருந்து வட்டச் சாலை பகுதிகள், கீழ் பாலங்கள் ( subway) மூலம் நேரடியாக இணைக்கப்படும்.

    *****

    
    
    (Release ID: 1481188) Visitor Counter : 3
    
    
      Read this release in: English