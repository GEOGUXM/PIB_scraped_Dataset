      குடியரசுத் தலைவர் செயலகம்

      2017 ஆம் ஆண்டு குடியரசு தின நிகழ்ச்சியை முன்னிட்டு இந்திய குடியரசுத் தலைவர் திரு. பிரணாப் முகர்ஜி ஆற்றிய உரை
      Posted On: 25 JAN 2017 7:18PM by PIB Chennai


    1) அன்பார்ந்த குடிமக்களே , இந்த 68- வது குடியரசு தின நிகழ்ச்சியில் உங்களுக்கும் , வெளிநாடு வாழ் இந்தியர்களுக்கும் எனது அன்பான வாழ்த்துகளை தெரிவித்துக் கொள்கிறேன் .


    நமது பாதுகாப்புப் படை வீரர்களுக்கும் , துணை இராணுவப் படை வீரர்களுக்கும் உள்நாட்டு பாதுகாப்புப் படைவீரர்களுக்கும் எனது பிரத்யேக வாழ்த்துகள் . இந்தியாவின் எல்லை மற்றும் ஒருமைப்பாட்டை கட்டிக்காப்பதிலும் , சட்டம் - ஒழுங்கை பேணுவதிலும் மகத்தான உயிர்த்தியாகம் செய்த நமது துணிவு மிக்க வீரர்களுக்கும் , பாதுகாப்புப் படை வீரர்களுக்கும் அஞ்சலி செலுத்துகிறேன் .


    அன்பான சகோதர , சகோதரிகளே ,


    2) 1947 ஆகஸ்ட் 15 ஆம் நாள் இந்தியா சுதந்திரம் பெற்றபோது நம்மிடம் நமக்கென ஆளுகைக்கான சாதனம் எதுவும் இருக்கவில்லை . நமது மக்கள் அனைவரும் நீதி , விடுதலை , சமத்துவம் , பாலினப்பாகுபாடின்மை , பொருளாதார சமத்துவம் பெறும் வகையில் 1950 ஆம் ஆண்டு ஜனவரி 26 ஆம் நாள் , இந்திய மக்கள் அரசியல் சாசனத்தை உருவாக்கி ஏற்றுக் கொள்ளும் வரை நாம் காத்திருந்தோம் . சகோதரத்துவம் , தனிநபர் கண்ணியம் , நாட்டின் ஒற்றுமை - ஒருமைப்பாட்டை முன்னெடுத்துச் செல்வோம் என்று உறுதியளித்தோம் .


    அன்றுதான் உலகிலேயே மிகப்பெரிய ஜனநாயக நாடாக நாம் உருவெடுத்தோம் .


    3) நமது மக்களின் நம்பிக்கையும் , உறுதியும் நமது அரசியல் சாசனத்துக்கு உயிரூட்டியது . ஏராளமான பிராந்திய ஏற்றத்தாழ்வுகளையும் , அடிப்படை வசதிகளைக் கூட ‍ பெற்றிராத மக்களையும் உள்ளடக்கி , நலிவுற்ற பொருளாதாரமாக இருந்த நமது நாட்டை , தங்களின் அறிவாற்றலாலும் , பக்குவமான அணுகுமுறையாலும் துன்பங்களில் இருந்து விடுவித்த பெருமை நமது நாட்டை நிர்மாணித்த தலைவர்களைச் சாரும் .


    4) கடந்த 65 ஆண்டுகளாக அல்லாடிக் கொண்டிருந்த நமது பிராந்தியத்தில் பாலைவனத்தில் ஒரு சோலையாக இந்தியா நிலைத்து நின்றதற்கு நமது தலைவர்களால் உருவாக்கப்பட்ட வலுவான ஜனநாயகம் நிறுவனங்கள் தான் காரணம் . 1951 ஆம் ஆண்டு 36 கோடி மக்களைக் கொண்டிருந்த நாம் , இன்று 130 கோடி மக்கள் தொகையுடன் வலுவான நாடாக பரிணமித்துள்ளோம் . எனினும் , நமது தனிநபர் வருவாய் பத்து மடங்கு அதிகரித்துள்ளது . வறுமை விகிதம் மூன்றில் இரண்டு பங்கு குறைந்துள்ளது . சராசரி ஆயுள் இரு மடங்குக்கும் மேலாக அதிகரித்து எழுத்தறிவில் நான்கு மடங்கு முன்னேற்றத்தை நாம் கண்டுள்ளோம் . உலகின் பலமான பொருளாதார சக்திகளுக்கு இடையே , நாம் பொருளாதாரத்தில் வெகு வேகமாக வளர்ந்து வருகிறோம் . அறிவியல் தொழில்நுட்ப ஆற்றலில் உலகின் இரண்டாவது களஞ்சியமாக நம்நாடு திகழ்கிறது . உலகிலேயே மூன்றாவது பெரிய ராணுவத்தையும் , அணுசக்தி நாடுகள் அமைப்பில் ஆறாவது உறுப்பு நாடு என்ற பெருமையையும் , விண்வெளி ஆராய்ச்சியில் ஆறாவது இடத்தில் உள்ள பெருமிதத்தையும் நாம் கொண்டுள்ளோம் . தொழில் சக்தியில் பத்தாவது இடத்தையும் பெற்றுத் திகழ்கிறோம் . உணவுக்காக இறக்குமதியை நம்பியிருந்த நாட்கள் போய் , இன்று உணவுப் பொருள் ஏற்றுமதியில் இந்தியா முன்னணி நாடாக விளங்குகிறது . நாம் கடந்து வந்த இந்தப் பயணம் , சம்பவங்கள் நிறைந்தது . சில சமயம் வேதனைகளும் சூழ்ந்தது . என்றாலும் , பெரும்பாலான சமயங்களில் நமக்கு உற்சாகம் ஊட்டியுள்ளது .


    5) நாம் இதுவரை பின்பற்றிய பாதை நம்மை மேலும் முன்னோக்கி அழைத்து செல்லும் . ஆனால் , காற்றின் திசைக்கு ஏற்ப நமது பாய்மரத்தை துரிதமாகவும் , திறமையாகவும் நாம் சரிசெய்து கொள்ள வேண்டும் . அறிவியல் தொழில்நுட்பம் கொண்டு வரும் முன்னேற்றத்திற்கு ஏற்ப நமது வளர்ச்சியின் பரிணாமமும் , முன்னேற்றமும் அமைய வேண்டும் , புதுமையும் , அனைவரையும் உள்ளடக்கிய புத்தாக்கமும் நமது வாழ்க்கை முறையாக வேண்டும் . தொழில்நுட்பத்தின் வேகத்துக்கு ஏற்ப கல்வி ஈடுகொடுக்க வேண்டும் . மனிதனுக்கும் எந்திரங்களுக்கும் இடையிலான இந்தப் போட்டியில் வெற்றி பெறுவது வேலைவாய்ப்பு உருவாக்கமாகத்தான் இருக்கவேண்டும் . தொழில்நுட்ப வளர்ச்சியின் வேகத்தை புரிந்து கொண்டு , அதனை கற்றுக்கொண்டு , அதனுடன் இணைந்து செல்வோராக பணியாளர்கள் இருக்க வேண்டும் . வாழ்நாள் முழுக்க கற்றுக்கொள்ளும் வகையில் நமது இளைஞர்களை தயாரிக்கும் விதத்தில் நமது கல்வி முறை புதிய கண்டுபிடிப்புகளுடன் கைகோர்த்து செல்லவேண்டும் .


    எனது அருமை குடிமக்களே


    6) உலகம் முழுவதுமே பொருளாதார சவால்களை சந்தித்த நேரத்திலும் நமது பொருளாதாரம் சிறப்பாக செயல்பட்டு வந்திருக்கிறது . 2016-17 ஆம் ஆண்டின் முற்பகுதியில் நமது பொருளாதாரம் அதற்கு முந்தைய ஆண்டிலிருந்த அதே 7.2 சதவீதம் வளர்ச்சியை பெற்றிருந்தது . இது நீடித்த வளர்ச்சிக்கு எடுத்துக்காட்டு . நிதி ஒருமைப்பாட்டை உறுதி செய்யும் பாதையில் நாம் தற்போது சென்று கொண்டிருக்கிறோம் . பணவீக்கமும் கட்டுக்குள் இருக்கிறது , நமது ஏற்றுமதியில் இன்னும் கவனம் தேவை என்றாலும் , நம் கையிருப்பில் உள்ள அந்நியச்செலாவணியுடன் வெளிநாடுகளுடனான வர்த்தகத்தை உறுதியாக வைத்துள்ளோம் .


    7) உயர் மதிப்பு ரூபாய் நோட்டுகள் செல்லாது என்ற நடவடிக்கையால் , கருப்புப் பணத்தின் ஆதிக்கம் தடுக்கப்பட்டு , ஊழலுக்கு எதிரான போராட்டம் நடந்த போதிலும் , தற்காலிகமாக பொருளாதார நடவடிக்கைகளில் தொய்வு ஏற்பட்டது . ரொக்கமற்ற பரிவர்த்தனை அதிகரிக்க அதிகரிக்க நமது பொருளாதாரத்தின் ஒளிவு மறைவற்ற தன்மை மேம்படும் .


    சகோதர சகோதரிகளே ,


    8) சுதந்திர இந்தியாவில் பிறந்த மூன்று தலைமுறையினருக்கு காலனி ஆதிக்கத்தின் சுமை தெரியாது . சுதந்திர நாட்டில் கல்வியையும் , வாய்ப்புகளையும் , கனவுகளை நோக்கிய பயணத்தையும் பெறும் வாய்ப்பை இந்த தலைமுறையினர் பெற்றுள்ளார்கள் . இப்படி எளிதாக எல்லாம் கிடைப்பதால் , சுதந்திரத்துக்காக நமது ஆண்களும் , பெண்களும் கொடுத்த விலை அவர்களுக்கு தெரிவதில்லை . இந்த சுதந்திரம் போற்றிப் பாதுகாக்கப்பட தீவிர கண்காணிப்பும் , செழுமைப்படுத்தலும் அவசியம் என்பதையும் அவர்கள் மறந்து விடுகிறார்கள் . நம் ஒவ்வொருவருக்கும் ஜனநாயகம் சில உரிமைகளை வழங்கியுள்ளது . அந்த உரிமைகளோடு நாம் ஆற்ற வேண்டிய கடமைகளும் நம்மை பிணைத்திருக்கிறது .


    மகாத்மா காந்தி வார்த்தையில் சொல்வதானால் , “ உன்னதமான சுதந்திரம் என்பது ஒழுக்கமும் , எளிமையும் நிறைந்தது . இந்த ஒழுக்கம் எளிமை மூலம் கிடைக்கும் சுதந்திரத்தை ஒருபோதும் மறுக்க முடியாது , எந்தக்கட்டுப்பாடும் இல்லாத உரிமை கொடுமையானது , தனக்கும் , தனது சகாக்களுக்கும் தீங்கிழைப்பது ” என்று அண்ணல் காந்திஜி கூறினார் .


    சக குடிமக்களே ,


    9) தங்களுக்கு புகழும் , வெற்றியும் , மகிழ்ச்சியும் கிட்டும் என்ற நம்பிக்கையுடனும் , இலட்சியத்துடனும் பொங்கிக் கொண்டு இருக்கும் இன்றைய இளைஞர்கள் , அர்ப்பணிப்புடன் தங்கள் லட்சியத்தை நோக்கி பயணிக்கிறார்கள் . தங்கள் வாழ்வுக்கு தேவை மகிழ்ச்சி என்று அவர்கள் நம்புவதை புரிந்துகொள்ள முடிகிறது . அன்றாட உணர்ச்சிகளின் ஏற்ற - இறக்கத்திலும் , தங்களின் லட்சியப் பயணத்திலும் மகிழ்ச்சிதான் அவர்களின் குறியாக உள்ளது .


    தங்கள் வாழ்க்கையில் ஒரு குறிக்கோளை வகுத்துக் கொண்டு வேலை தேடுகிறார்கள் . இந்த வாய்ப்பு கிட்டாத போது அவர்களுக்கு விரக்தியும் , மகிழ்ச்சியின்மையும் , அதன் காரணமாக கோபமும் , பதற்றமும் , அழுத்தமும் , நடத்தையில் தடுமாற்றமும் ஏற்படுகிறது . நல்ல வேலைவாய்ப்பு மூலம் சமுதாயம் சார்ந்த நடத்தை , சமுதாயத்துடன் இணைந்த செயல்பாடு , பெற்றோரின் வழிகாட்டல் , சமுதாயத்தின் அக்கறை ஆகியவை மூலம் அவர்களின் விரக்திக்கு தீர்வு காண முடியும் .


    சகோதர சகோதரிகளே ,


    10) நான் அமர்ந்துள்ள இந்தப் பதவியை ஏற்கனவே வகித்தவர்கள் எனது மேசையில் ஓர் அருமையான மேற்கோளை கண்ணாடி சட்டத்தில் பொறித்து வைத்துள்ளார்கள் . அதில் “ அமைதியான காலத்திலும் , யுத்த காலத்திலும் அரசாங்கத்தின் குறிக்கோள் ஆட்சியாளர்களின் புகழ் அல்ல , சாமானிய மக்களின் மகிழ்ச்சிதான் ” என்று ‍ பொறிக்கப்பட்டுள்ளது . மனித வாழ்க்கை அனுபவத்தின் அடிப்படையே மகிழ்ச்சிதான் . அது பொருளாதார ரீதியிலும் இருக்கலாம் , பொருளாதாரம் அல்லாத நிலையிலும் கிடைக்கலாம் . மகிழ்ச்சியை தேடுவது என்பது மனித குலத்தின் நலன் , உள்ளடக்கிய சமுதாயம் , சுற்றுச்சூழல் பாதுகாப்பு என்பதை உள்ளடக்கிய நீடித்த வளர்ச்சியுடன் நெருக்கமான பிணைப்பு ம் கொண்டது . மக்களின் மகிழ்ச்சியும் நல்வாழ்வுமே பொது வாழ்க்கையின் தரத்தை கண்டறியும் உரைகல்லாக இருக்கும்படி நாம் மாற்ற வேண்டும் .


    11) அரசு அறிவித்துள்ள பெரும்பாலான முன்னுரிமை திட்டங்கள் சமுதாயத்தின் நலனுக்காக வகுக்கப்பட்டதுதான் . 2019 அக்டோபர் 2- ஆம் தேதி மகாத்மா காந்தியின் 150 ஆவது பிறந்த நாளுக்குள் , தூய்மை இந்தியாவை உருவாக்குவதுதான் தூய்மை இந்தியா இயக்கத்தின் குறிக்கோள் . கிராமிய பொருளாதாரத்தை மேலும் ஊக்குவித்து வேலைவாய்ப்பை அதிகரிக்கும் நோக்கத்துடன்தான் மகாத்மா காந்தி ஊரக வேலைவாய்ப்பு உறுதி திட்டத்துக்கு நிதி ஒதுக்கீடு அதிகரிக்கப்படுகிறது . தற்போது 110 கோடி மக்கள் ஏற்றுக் கொண்டுள்ள ஆதார் திட்டம் அரசின் நலத்திட்ட உதவிகள் , வழியில் ஒழுகாமல் நேரடியாக மக்களைச் சென்றடைய உதவுகிறது . டிஜிட்டல் இந்தியா திட்டம் , உலக அளவில் உள்ள டிஜிட்டல் கட்டமைப்பின் மூலம் டிஜிட்டல் அறிவாற்றலை உருவாக்கி , ரொக்கமற்ற பரிவர்த்தனைக்கு மேடையாக அமைகிறது . ஸ்டார்ட் அப் இந்தியா , அடல் புத்தாக்க இயக்கம் ஆகியவை புதிய கண்டுபிடிப்புகளுக்கும் , புதிய தொழில் முனைவுக்கும் வழிவகுக்கின்றன . 2022 ஆம் ஆண்டுக்குள் 30 கோடி இளைஞர்களை திறன்மேம்பாடு அடைய செய்வதற்காக தேசிய திறன்மேம்பாடு இயக்கத்தை ஸ்கில் இந்தியா திட்டம் ஏற்படுத்தியுள்ளது .


    சகோதர சகோதரிகளே ,


    12) சமுதாய ரீதியிலும் , கலாச்சார - மொழி ரீதியிலும் , பல்வேறு மதங்களும் கொண்ட பன்முகத்தன்மைதான் இந்தியாவின் பலம் என்று நான் உறுதியாக நம்புகிறேன் . சகிப்புத்தன்மையற்ற இந்தியனை நமது பாரம்பரியம் ஏற்பதில்லை . விவாதிக்கும் இந்தியனையே அது ஏற்றுக் கொண்டாடுகிறது .


    நமது நாட்டில் பல்வேறு சிந்தனைகளும் ,


    பலதரப்பட்ட கண்ணோட்டமும் , தத்துவங்களும் ஒன்றுக்கொன்று பல நூறு ஆண்டுகளாக அமைதியாக போட்டியிடுகின்றன . செழுமையான ஜனநாயகத்துக்கு அறிவார்ந்த சிந்தனை அவசியம் . சிந்தனைகளின் சங்கமத்தைக் காட்டிலும் , சகிப்புத் தன்மையும் , பொறுமையும் , ஒருவரையொருவர் மதிக்கும் பண்பும் தான் , ஆரோக்கியமான ஜனநாயகத்துக்கு அடிப்படை . ஒவ்வொரு இந்தியனின் இதயத்திலும் , சிந்தனையிலும் இந்த பண்புகள் தழைத்தோங்க வேண்டும் . பொறுப்புணர்வையும் , புரிந்து கொள்ளுதலையும் கொண்ட மனப்பான்மையை அது உருவாக்க வேண்டும் .


    எனதருமை குடிமக்களே ,


    13) நமது ஜனநாயகம் அவ்வப்போது சலசலப்புகளை சந்திக்கிறது . என்றாலும் , அந்த ஜனநாயகம் மேம்படுத்தப்பட வேண்டும் , சரியவிடக் கூடாது . 2014 பொது தேர்தலில் 83.4 கோடி வாக்காளர்களில் , 66 சதவீதம் பேர் வாக்களித்து அந்த ஜனநாயகத்தை வலுப்படுத்தி உள்ளார்கள் . நமது பஞ்சாயத்துராஜ் அமைப்புகளில் தொடர்ந்து நடைபெறும் தேர்தல்கள் அந்த ஜனநாயகத்தின் ஆழத்தையும் , அகலத்தையும் ஒளிரச் செய்கிறது . என்றாலும் , பல முக்கிய பிரச்சினைகளை விவாதிக்க வேண்டிய நேரத்தில் குறுக்கீடுகள் காரணமாக நமது நாடாளுமன்றமும் , சட்டமன்றமும் பாதிக்கப்படுகின்றன . தெளிந்த சிந்தனையுடன் விவாதித்து முடிவெடுக்கும் கூட்டு முயற்சி கொண்டுவரப்பட வேண்டும் .


    14) நமது குடியரசு 68- ஆவது ஆண்டில் அடியெடுத்து வைத்த போதிலும் , நாம் கொண்டுள்ள தற்போதைய முறைமை நேர்த்தியானது என்று கூறமுடியாது . இந்த குறைபாட்டை கண்டறிந்து நிவர்த்தி செய்ய வேண்டும் . நாம் மெத்தனம் காரணமாக விடுபட்டவற்றையும் பரிசீலிக்க வேண்டும் . நமது நம்பிக்கை மேலும் வலுப்படுத்தப்பட வேண்டும் . சுதந்திரம் பெற்றதும் மக்களவைக்கும் , மாநில சட்டமன்றங்களுக்கும் ஒரே சமயத்தில் தேர்தல் நடந்தது போன்று மீண்டும் நடத்தலாமா என்ற தேர்தல் சீர்திருத்தம் குறித்து ஆக்க பூர்வமான விவாதம் நடத்த இது தக்க தருணம் . இது குறித்து அரசியல் கட்சிகளுடன் கலந்து முடிவெடுக்க வேண்டியது தேர்தல் ஆணையம்தான் .


    சக குடிமக்களே ,


    15) உலகம் கடும் போட்டியை சந்திக்கும் காலம் இது . நமது மக்களுக்கு நாம் அளித்துள்ள வாக்குறுதிகளை நிறைவேற்றுவதற்கு கடினமாக உழைத்தாக வேண்டும் .


    o வறுமைக்கு எதிரான நமது போராட்டம் இன்னமும் ஓயவில்லை என்பதால் , கூடுதல் உழைப்பு தேவைப்படுகிறது . வறுமையை ஒழிப்பதற்கு மேலும் சில காலம் நமது பொருளாதாரம் பத்து சதவீதத்திற்கு மேல் வளர்ச்சியை தொடர வேண்டும் . நமது நாட்டு மக்களில் ஐந்தில் ஒரு பங்கினர் இன்னமும் வறுமைக் கோட்டின் கீழே உள்ளார்கள் . ஒவ்வொருவர் கண்ணிலிருந்தும் கண்ணீர் துடைக்கப்பட வேண்டும் என்ற மகாத்மா காந்தியின் போதனை இன்னமும் நிறைவேற்றப்படவில்லை .


    o நமது மக்களுக்கு உணவு பாதுகாப்பு கிடைப்பதற்கும் , இயற்கை பொய்த்த காலத்திலும் விவசாயத் துறை பாதிக்கப்படாதபடி பாதுகாக்கவும் கடுமையான உழைப்பு தேவைப்படுகிறது . கிராமங்களில் வாழும் மக்கள் கூடுதல் வசதிகளையும் , வாய்ப்பையும் பெறுவதற்கும் , கண்ணியமான வாழ்க்கையை நடத்திச் செல்லவும்


    கூடுதல் உழைப்பு தேவைப்படுகிறது .


    o உலகத்தரம் வாய்ந்த உற்பத்தி முறையிலும் , சேவையிலும் நமது இளைஞர்களுக்கு பயிற்சி அளித்து வேலைவாய்ப்பு வழங்குவதற்கும் , கூடுதல் உழைப்பு தேவைப்படுகிறது . உள்நாட்டு தொழில்கள் போட்டி காரணமாக நசிந்து விடாமல் பாதுகாக்க அதன் தரம் , உற்பத்தி திறன் முதலியவை மேம்படுத்தப்பட வேண்டியதும் அவசியமாகிறது .


    o நமது பெண்கள் மற்றும் குழந்தைகளுக்கு பாதுகாப்பும் , ஆதாரமும் கிடைக்கச் செய்யவும் , பெண்கள் கண்ணியமான வாழ்க்கையை நடத்திச் செல்லவும் , குழந்தைகள் தங்களின் குழந்தைப் பருவத்தை முழுமையாக அனுபவிக்கவும் ‍ பணியாற்ற


    கூடுதல் உழைப்பு தேவைப்படுகிறது .


    o சுற்றுச்சூழலுக்கு பாதிப்பில்லாத , பருவநிலைக்கு கேடுவிளைவிக்காத நுகர்வுக்கு மாறவும் , வெள்ளம் , நிலச்சரிவு , வறட்சி போன்ற சீற்றங்களால் ஏற்படும் துயரங்களை போக்க இயற்கையை பாதுகாக்கவும்


    கூடுதல் உழைப்பு தேவை .


    o நமது பன்முகத்தன்மை கலாச்சாரத்துக்கும் , சகிப்புத்தன்மைக்கும் , சுயநல சக்திகளால் தற்போது ஏற்பட்டுள்ள அபாயத்தைப் போக்க , ஒரு சார்பற்ற , சமன்பட்ட நிதானமான சிந்தனை வழிகாட்டியாக அமைவதற்கும்


    கூடுதல் உழைப்பு தேவை .


    o பயங்கரவாத சக்திகள் நமது நலனுக்கு கேடு பயப்பவை என்பதால் , அதனை வளரவோ , அனுமதிக்கவோ கூடாது என்பதுடன் , உறுதியாக நின்று முறியடிக்கவும்


    கூடுதல் உழைப்பு தேவைப்படுகிறது .


    o உள்நாட்டிலும் , வெளிநாட்டு அபாயத்திலிருந்தும் நம்மை பாதுகாக்கும் நமது ராணுவ வீரர்கள் , பாதுகாப்புப் படை வீரர்கள் நலன் காக்கப்படவும்


    கூடுதல் உழைப்பு தேவைப்படுகிறது .


    o நமது தாயின் முன்பு நாம் அனைவரும் சமமான குழந்தைகள் என்பதாலும் ,


    நம் ஒவ்வொருவரின் பங்களிப்பையும் நமது தாய்நாடு எதிர்பார்ப்பதாலும் ,


    ஒருமைப்பாட்டுடனும் , உறுதி குலையாத உணர்வுடனும் , நமது அரசியல் சாசனத்தில் கூறப்பட்டுள்ள மாண்புகளை பாதுகாக்க கடமையாற்றவும் ,


    கூடுதல் உழைப்பு தேவைப்படுகிறது .


    ஜெய்ஹிந்த்


    

    
    (Release ID: 1481227) Visitor Counter : 15