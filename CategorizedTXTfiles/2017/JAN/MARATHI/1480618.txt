      माहिती आणि प्रसारण मंत्रालय

      बदलत्या काळातील तंत्रज्ञानाबरोबर चित्रपटनिर्मितीही लोकशाही प्रक्रियेतून होत आहे – कर्नल राठोड
      दिल्लीमध्ये इंडियन पॅनोरमा चित्रपट महोत्सवाचे उद्‌घाटन

      Posted On: 16 JAN 2017 3:26PM by PIB Mumbai

      भारतीय विभागातील चित्रपटांमध्ये भावनिक आवाहन असते. आपली संस्कृती, प्रदेश, भाषा यांचे प्रतिबिंब त्यात असल्यामुळे प्रेक्षक या चित्रपटांशी समरस होऊ शकतात, असे माहिती आणि प्रसारण राज्यमंत्री कर्नल राज्यवर्धन राठोड यांनी म्हटले आहे. नवी दिल्लीतल्या सिरी फोर्ट ऑडिटोरिअममध्ये इंडियन पॅनोरमा चित्रपट महोत्सवाचे उद्‌घाटन त्यांच्या हस्ते झाले. त्यावेळी ते बोलत होते.

      चित्रपटाच्या माध्यमातून गोष्ट सांगण्याच्या कलेत कालानुरुप बदल झाले असून प्रत्यक्ष जीवनातील प्रेरणादायी गोष्टींवर आधारित चित्रपटांची निर्मिती करण्याचा कल भारतात सुरु झाला आहे, असे ते म्हणाले.
      तंत्रज्ञान आणि व्यवसायाच्या स्वरुपातील बदलांबरोबरच चित्रपटनिर्मितीची प्रक्रिया लोकशाहीवादी होत असून सर्जनशीलतेच्या संधी उपलब्ध होत आहे. व्यावसायिक आणि कलात्मक चित्रपटातील सीमारेषा धूसर होत असून कमी भांडवलातले चित्रपटही व्यावसायिकदृष्टया यश मिळवत असल्याचे राठोड यांनी सांगितले. यावेळी दिवंगत अभिनेते ओम पुरी यांना राठोड यांनी श्रध्दांजली वाहिली.

      महोत्सवात ओम पुरी यांचे “अर्धसत्य”, “मिर्च मसाला”, “जाने भी दो यारो”, “सद्‌गती” आणि धारावी हे पाच चित्रपट दाखविण्यात येणार आहे. तसेच “रिंगण”, “सैराट”, “एक अलबेला”, “नटसम्राट” या मराठी चित्रपटांचाही समावेश आहे.

    
    
    (Release ID: 1480618) Visitor Counter : 4