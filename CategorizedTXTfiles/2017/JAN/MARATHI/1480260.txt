      रस्ते वाहतूक आणि महामार्ग मंत्रालय

      रस्ता सुरक्षेबाबत युवा वर्गाने जनतेला प्रशिक्षित करावे - नितीन गडकरी यांचे आवाहन
      Posted On: 09 JAN 2017 5:35PM by PIB Mumbai


      येत्या काळात रस्ते अपघातांची संख्या निम्म्यावर आणण्यासाठी आपले मंत्रालय कटिबद्ध असल्याचा पुनरुच्चार केंद्रीय भूपृष्ठ वाहतूक मंत्री नितीन गडकरी यांनी केला आहे. रस्ते अपघात आणि या अपघातामुळे होणाऱ्या मृत्युंची संख्या कमी व्हावी, यासाठी आपले मंत्रालय रस्ते सुरक्षेबाबतच्या चार मुद्यांवर अर्थात रस्ते बांधणी, अंमलबजावणी, शिक्षण आणि आपत्कालीन काळजी यासंदर्भात लक्ष पुरवत असल्याचे गडकरी म्हणाले. रस्ते सुरक्षेबाबत युवा वर्गाने जनतेला प्रशिक्षित करण्यासाठी पुढाकार घ्यावा, असेही त्यांनी सांगितले. रस्ता सुरक्षेबाबत जनतेच्या मनात जागृती निर्माण करावी आणि या चळवळीत त्यांचा सक्रीय सहभाग रहावा, यासाठी नवी दिल्लीत आयोजित ‘रोड सेफ्टी वॉक’ला हिरवा झेंडा दाखवल्यानंतर ते बोलत होते. 9 ते 15 जानेवारीदरम्यान पाळल्या जाणाऱ्या रस्ते सुरक्षा सप्ताहाची सुरुवात या कार्यक्रमाने झाली.

      ज्या ठिकाणी वारंवार अपघात होतात अशी अपघात प्रवण ठिकाणे जनतेने आपल्या मंत्रालयाला कळवावीत, असे सांगून या ठिकाणांसंदर्भात काम करण्यासाठी 11 हजार कोटी रुपयांची तरतूद करण्यात आल्याची माहिती त्यांनी दिली.
      नागरी हवाई वाहतूक मंत्री अशोक गजपथी राजू आणि केंद्रीय गृह राज्यमंत्री हंसराज अहिर या कार्यक्रमाला उपस्थित होते.
      
      
      

    N.Sapre /N.Chitale/D.Ran e

    
    
    (Release ID: 1480260) Visitor Counter : 8