      संरक्षण मंत्रालय

      राष्ट्रीय शौर्य पुरस्कार 2016 साठी 25 मुलांची निवड
      महाराष्ट्रातल्या निशा पाटीलचा समावेश

      Posted On: 17 JAN 2017 4:27PM by PIB Mumbai

      राष्ट्रीय शौर्य पुरस्कार 2016 साठी यंदा 25 मुलांची निवड झाली असून यात 12 मुली आणि 13 मुलगे आहेत. यातील चार जणांना मरणोत्तर सन्मानित करण्यात येणार आहे. अरुणाचल प्रदेशमधल्या 8 वर्षांच्या दिवंगत तारह पीजूची मानाच्या भारत पुरस्कारासाठी निवड करण्यात आली आहे. बुडणाऱ्या आपल्या दोन मैत्रिणींचे प्राण वाचवण्यासाठी तिने स्वत:च्या प्राणांचे बलिदान दिले.

      प्रतिष्ठेच्या गीता चोप्रा पुरस्कारासाठी पश्चिम बंगालमधल्या 18 वर्षांच्या तेजस्विता प्रधान आणि 17 वर्षांच्या शिवानी गोंड यांची निवड करण्यात आली आहे. या दोघींनी अतुलनीय धैर्य दाखवून आंतरराष्ट्रीय सेक्स रॅकेट उघड करण्यात आणि सूत्रधाराला अटक करण्यात पोलिस आणि स्वयंसेवी संस्थेला मदत केली.
      संजय चोप्रा पुरस्कारासाठी उत्तराखंडमधल्या 15 वर्षांचया सुमीत ममगेनची निवड करण्यात आली आहे. बिबटयाचा धाडसाने सामना करुन त्याने आपल्या भावाचे प्राण वाचवले.
      दिवंगत रोलुआपुई, दिवंगत ललहितापुई, तुषार वर्मा यांना बापू गायधनी पुरस्काराने सन्मानित करण्यात येणार आहे. शौर्य पुरस्कार विजेत्यांमध्ये महाराष्ट्राच्या निशा दिलीप पाटीलचाही समावेश आहे.
      हे पुरस्कार 23 जानेवारीला पंतप्रधान नरेंद्र मोदी यांच्या हस्ते प्रदान केले जातील. पुरस्कारप्राप्त मुलांच्या सन्मानासाठी राष्ट्रपती प्रणव मुखर्जी यांच्यासह इतर मान्यवर स्वागत समारंभ आयोजित करणार आहेत.
      भारतीय बालकल्याण परिषदेतर्फे 1957 पासून हे पुरस्कार दिले जातात.
      N.Sapre/S.Kulkarni/Anagha

    

    
    (Release ID: 1480681) Visitor Counter : 5