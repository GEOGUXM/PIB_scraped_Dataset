      दूरसंचार आणि माहिती तंत्रज्ञान मंत्रालय

      डिजिटल भारत घडवण्यासाठी एनआयसी आघाडीवर- रविशंकर प्रसाद सर्वोत्कृष्ट नवकल्पनांसाठी पुरस्कार देणार
      Posted On: 19 JAN 2017 5:11PM by PIB Mumbai


      डिजिटल भारत घडवण्यासाठी राष्ट्रीय माहिती केंद्राच्या (एनआयसी) वतीने “ग्रासरुट-इन्फॉर्मेटिक्स” परिषदेचे नवी दिल्लीत आयोजन केले आहे. तीन दिवस चालणाऱ्या या परिषदेचे उद्‌घाटन इलेक्ट्रॉनिक्स आणि माहिती तंत्रज्ञान मंत्री तसेच विधी आणि न्याय मंत्री रविशंकर प्रसाद यांच्या हस्ते काल करण्यात आले. या कार्यक्रमाला माहिती तंत्रज्ञान खात्याचे राज्यमंत्री पी.पी.चौधरी, खात्याच्या सचिव अरुणा सुंदरराजन्, अतिरिक्त सचिव डॉ. अजय कुमार, एनआयसीच्या महासंचालक नीता वर्मा, एनआयसीच्या उप सह संचालक रमा नागपाल उपस्थित होते.

      पंतप्रधान नरेंद्र मोदी यांनी सुरु केलेल्या डिजिटल भारत मोहिमेच्या उद्देशपूर्तीसाठी एनआयसी “तांत्रिक सेतू” बनून कार्यरत आहे, आता जिल्हा पातळीवर माहिती अधिकाऱ्यांनी जोमाने कार्य करुन “ कॉमन सर्व्हिस सेंटर्स”शी जोडले जावे, असे आवाहन रविशंकर प्रसाद यांनी यावेळी केले.
      याप्रसंगी “ डिस्ट्रिक्ट कलेक्टर्स डॅशबोर्ड” आणि “एनआयसी सर्व्हिस डेस्क” अशा दोन पोर्टलचा प्रारंभ अनुक्रमे रविशंकर प्रसाद आणि पी.पी.चौधरी यांच्या हस्ते करण्यात आला.
      “एनआयसी” मध्ये सर्वोत्कृष्ट नवकल्पनांचा वापर करणाऱ्यांना पुरस्काराने सन्मानित करण्यात येईल, अशी घोषणा रविशंकर प्रसाद यांनी यावेळी केली.
      B.Gokhale/S.Bedekar/P.Malandkar

    

    
    (Release ID: 1480944) Visitor Counter : 3