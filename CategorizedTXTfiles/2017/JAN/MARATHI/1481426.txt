      अर्थ मंत्रालय

      उत्पादक रोजगारांसाठी वस्त्रोद्योग आणि चर्मोद्योग महत्त्वपूर्ण-आर्थिक सर्वेक्षण 2016-17
      वस्त्रोद्योग आणि चर्मोद्योग जागतिक पातळीवर स्पर्धात्मक होण्यासाठी कामगार आणि कर प्रणालीत सुधारणा करण्याची शिफारस

      Posted On: 31 JAN 2017 5:09PM by PIB Mumbai

      नवी दिल्ली 31 जानेवारी 2017

      वस्त्रोद्योग आणि चर्मोद्योगात गुंतवणुकीच्या तुलनेत अधिक रोजगार निर्मिती तसेच निर्यात आणि विकासात वाढ होण्यासाठी सुयोग्य असल्याचे वित्तमंत्री अरुण जेटली यांनी आज संसदेत सादर केलेल्या 2016-17च्या आर्थिक सर्वेक्षणात स्पष्ट करण्यात आले आहे.

      या दोन्ही क्षेत्रात दुर्बल घटकांसाठी विशेषत: महिलांसाठी रोजगार निर्मितीच्या मोठ्या संधी आहेत आणि ही क्षेत्रे देशाच्या आर्थिक परिवर्तनात महत्त्वाची भूमिका बजावू शकतात.

      वाढत्या वेतन श्रेणीमुळे जागतिक बाजारातील या क्षेत्रातल्या चीनच्या हिश्यात आलेल्या घटीचा फायदा, कमी वेतन खर्च असणाऱ्या भारतीय राज्यांना होऊ शकतो. इतर देशांच्या तुलनेत भारतात कारखान्यांपासून इच्छीत स्थळापर्यंत माल वाहतूक करण्यासाठी लागणारा वेळ आणि खर्च अधिक आहे. मात्र कामगार खर्चाच्या संदर्भात या क्षेत्रात असणाऱ्या स्पर्धात्मक वातावरणाचा फायदा होत असल्याचेही जेटली यांनी सांगितले.

      वस्त्रोद्योग आणि पादत्राणे क्षेत्रात कर आणि दर प्रणालीमुळे निर्माण झालेल्या असमतोलामुळे भारताला निर्यात स्पर्धात्मकतेत स्थान निर्माण करता येत नाही. भारत मानव-निर्मित तंतूवर 10 टक्के तर कापसाच्या तंतूंवर 6 टक्के जकात लावतो. मात्र जागतिक पातळीवर कापसाच्या तंतूंपासून निर्मित वस्तूंची मागणी वाढत आहे तसेच चामड्यांव्यतिरिक्त इतर प्रकारच्या पादत्राणांची मागणी वाढत आहे.

      भारतात गुरांची संख्या मोठी असूनही कत्तलीसाठी गुरांची मर्यादित उपलब्धता असल्याने गुरांच्या कातड्याच्‍या निर्मितीत भारताचा वाटा कमी आहे.

      ही क्षेत्र जागतिक पातळीवर स्पर्धात्मक व्हावी तसंच नवीन रोजगार निर्मितीतील क्षमतेत वाढ व्हावी आणि विकासाला चालना मिळावी, यासाठी अनेक उपाययोजना हाती घेण्यात आल्या आहेत. जून 2016 मध्ये वस्त्रोद्योग आणि तयार कपडे क्षेत्रासाठी सरकारने जून 2016 मध्ये मान्यता दिलेल्या पॅकेजमध्ये अनेक उपाययोजनांचा समावेश करण्यात आला आहे, असं सर्वेक्षणात नमूद करण्यात आले आहे. यानुसार रोजगार वाढविण्यासाठी वस्त्रोद्योग आणि तयार कपडे कंपन्यांना अनुदान देण्यात येईल.

      · बांगलादेश, व्हिएतनाम आणि इथिओपिया या भारताच्या प्रतिस्पर्ध्यांमध्ये भारताला युरोपीयन युनियन आणि ब्रिटन सोबत झालेल्या परदेशी व्यापार कराराचा फायदा होईल. चर्मोद्योग आणि पादत्राणे क्षेत्रातही असाच फायदा झाल्यामुळे त्याचा सकारात्मक परिणाम होईल.

      · वस्तू सेवा करामुळे देशांतर्गत अप्रत्यक्ष करांचे सुसूत्रीकरण करण्याची उत्तम संधी उपलब्ध होईल.

      · कामगार कायद्यात झालेल्या सुधारणांमुळे या दोन्ही क्षेत्रात रोजगार निर्मितीला चालना मिळेल.


    B.Gokhale /J. Patankar/P.Kor

    
    
    (Release ID: 1481426) Visitor Counter : 3