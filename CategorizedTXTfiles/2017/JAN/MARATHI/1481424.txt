      अर्थ मंत्रालय

      विमुद्रीकरणानंतर सकल देशांतर्गत उत्पादन 6.75 ते 7.50 टक्के राहण्याची अपेक्षा
      गृहबांधणी मूल्यात घट झाल्याने मध्यम वर्गीयांना परवडणाऱ्या किंमतीत घरे उपलब्ध होणार
      
      फेरमुद्रीकरणामुळे एप्रिल 2017 पर्यंत रोख रक्कमेची चणचण दूर होईल

      Posted On: 31 JAN 2017 5:06PM by PIB Mumbai

      नवी दिल्ली 31 जानेवारी 2017

      विमुद्रीकरणाचा सकल देशांतर्गत उत्पादनावरील विपरीत परिणाम तात्पुरता असेल, असं सरकारने स्पष्ट केले आहे. केंद्रीय वित्तमंत्री अरुण जेटली यांनी आज 2017चे आर्थिक सर्वेक्षण संसदेत सादर केलं. मार्च 2017 अखेरपर्यंत फेरमुद्रीकरणानंतर रोख रकमेचा पुरवठा वाढला की अर्थव्यवस्था पूर्वस्थितीला येईल, असं जेटली यांनी स्पष्ट केलं. त्यामुळे 2017-18 या वर्षात सकल देशांतर्गत विकास दर 6.75 ते 7.50 टक्के राहण्याची अपेक्षा आहे, असे जेटली यांनी सांगितले.

      विमुद्रीकरणाचे अल्पकालीन आणि दीर्घकालीन फायदे होतील, असे सर्वेक्षणात स्पष्ट करण्यात आले आहे. काही काळाकरता रोख रकमेच्या पुरवठ्यात तात्पुरती घट झाली आणि त्यामुळे देशांतर्गत उत्पादन वाढीचा विकास दर काहिसा मंदावला. मात्र, विमुद्रीकरणाच्या फायद्यात डिजिटायझेशनला मिळालेली चालना, गृह निर्माण क्षेत्रातल्या किंमतीत झालेली घट यांचा समावेश आहे. यामुळे कर महसूल संकलनात आणि सकल देशांतर्गत उत्पादनात दीर्घकालीन वाढ होईल.

      विमुद्रीकरणामुळे डिजिटायझेशनमध्ये वाढ झाल्याचे दिसून आले आहे. फेरमुद्रीकरणानंतर एप्रिल 2017 पर्यंत रोख रकमेची चणचण नष्ट होईल.

      विमुद्रीकरणानंतर आठ महानगरातल्या गृहबांधणी क्षेत्रातील सरासरी किंमतीत घट झाली असून यामुळे मध्यम वर्गीयांना परवडणाऱ्या किंमतीत घरे उपलब्ध होतील.

      दीर्घकालीन फायद्यांसाठी आणि अल्पकालीन खर्च कमीत कमी रहावे यासाठी सर्वेक्षणात काही उपाय सुचवण्यात आले आहेत. यामध्ये फेरमुद्रीकरण आणि रोख रकमेचे ठेवींमध्ये मुक्त परिवर्तन यांचा समावेश आहे. यामुळे सकल देशांतर्गत उत्पादनाचा कमी झालेला वेग आणि रोख रक्कम साठवून ठेवणे कमी होईल. डिजिटायझेशनला सातत्याने प्रोत्साहन देणे, तसेच जमीन आणि गृहनिर्माण क्षेत्राला वस्तू सेवा कराच्या कक्षेत आणणे, करांमध्ये आणि मुद्रांक शुल्कात कपात आदींचा समावेश आहे. सुधारीत कर प्रणालीमुळे उत्पन्न घोषित करण्यात वाढ होईल, असेही स्पष्ट करण्यात आले आहे.


    B.Gokhale /J.Patankar/P.Kor

    
    
    (Release ID: 1481424) Visitor Counter : 4