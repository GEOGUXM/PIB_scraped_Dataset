      गृह मंत्रालय

      पद्म पुरस्कार 2017 जाहीर
      शरद पवार, डॉ. यू.आर.राव, के.जे.येसुदास आणि सदगुरू जग्गी वासुदेव यांना पद्मविभूषण
      
      अनुराधा पौडवाल, कैलाश खेर आणि भावना सोमय्या यांना पद्मश्री पुरस्कार

      Posted On: 25 JAN 2017 7:42PM by PIB Mumbai

      नवी दिल्ली 25 जानेवारी 2017

      ज्येष्ठ राजकीय नेते आणि राष्ट्रवादी काँग्रेस पक्षाचे अध्यक्ष शरद पवार, प्रसिद्ध अंतराळ वैज्ञानिक आणि इस्रो आणि प्रसार भारतीचे माजी अध्यक्ष डॉ. यू. आर. राव, पार्श्वगायक के. जे. येसुदास, सद्‌गुरू जग्गी वासुदेव आणि माजी केंद्रीय मनुष्यबळ विकास मंत्री मुरली मनोहर जोशी यांना यावर्षीचे पद्मविभूषण पुरस्कार जाहीर झाले आहेत.

      पद्मभूषण पुरस्कार जाहीर झालेल्या सन्मानीत व्यक्तींमध्ये प्रसिद्ध संगीत संयोजक आणि मोहन वीणाचे संस्थापक विश्वमोहन भट आणि मुंबईचे प्रसिद्ध डॉ. तेहम्तोन उदवाडिया यांचा समावेश आहे. प्रसिद्ध स्तंभलेखक चो. रामास्वामी यांना मरणोत्तर पुरस्कार जाहीर झाला आहे.

      पद्मश्री पुरस्काराच्या 75 जणांच्या यादीत महाराष्ट्राच्या पार्श्वगायिका अनुराधा पौडवाल आणि कैलाश खेर, प्रसिद्ध चित्रपट समीक्षक भावना सोमय्या आणि प्रसिद्ध शेफ संजीव कपूर यांचा समावेश आहे. विराट कोहली, साक्षी मलिक, दीपा कर्माकर आणि विकास गौडा या खेळाडूंना देखील पद्मश्री जाहीर झाला आहे.

      महाराष्ट्राला सर्वात जास्त 8 पद्मपुरस्कार मिळाले असून त्यानंतर तामिळनाडू आणि गुजरातला प्रत्येकी 7, कर्नाटक, केरळ आणि तेलंगणाला प्रत्येकी 6 तसंच उत्तर प्रदेश आणि दिल्लीला प्रत्येकी 6 पद्म पुरस्कार मिळाले आहेत.

      पद्म पुरस्कार हा देशातील सर्वोच्च नागरी सन्मानांपैकी एक असून कला, सामाजिक कार्य, विज्ञान आणि अभियांत्रिकी, व्यापार आणि उद्योग, औषध, साहित्य आणि शिक्षण, क्रिडा, नागरी सेवा आदी क्षेत्रातील उल्लेखनीय योगदानाबद्दल हा पुरस्कार दिला जातो.

      दरवर्षी प्रजासत्ताक दिनी या पुरस्कारांची घोषणा केली जाते. दरवर्षी साधारणपणे मार्च-एप्रिल दरम्यान राष्ट्रपती भवनात होणाऱ्या समारंभात राष्ट्रपतींच्या हस्ते हे पुरस्कार प्रदान करण्यात येतात.

      पद्म पुरस्कार विजेत्यांच्या यादीसाठी pib.nic.in ला भेट द्या.


    B.Gokhale /S.Mhatre/P.Kor

    
    
    (Release ID: 1481232) Visitor Counter : 7