      وزیراعظم کا دفتر

      وائیبرینٹ گجرات سربراہ ملاقات 2017 کے افتتاح کے موقع پر وزیر اعظم کی تقریر
      Posted On: 11 JAN 2017 3:39PM by PIB Delhi


    نئی دہلی، 11 ۔جنوری ۔ وزیراعظم جناب نریندرمودی نے وائبرینٹ گجرات عالمی سربراہ ملاقات 2017 کے افتتاح کے موقع پر جو تقریر کی ہے اس کے منتخبہ اقتباسات درج ذیل ہیں:


    ’’ میں وائبرینٹ گجرات سربراہ ملاقات میں آپ سب کا خیر مقدم کرتا ہوں ۔میں آپ سب کو پُر مسرت خوشحالی سے بھرپور اور کامیاب نئے سال کی مبارکباد بھی پیش کرتا ہوں ۔2003 میں یہ تقریب نستباََ چھوٹے پیمانے پر منعقد ہوئی تھی ، تب سے لے کر اب تک کا یہ سفر کافی کامیاب رہا ہے ۔

    میں شراکت دار ممالک اور اداروںکا ممنون ہوں ،جن میں جاپان ، کنیڈا ، امریکہ ، برطانیہ ، نیدرلینڈ ، آسٹریلیا ، ڈینمارک ،فرانس ، پولینڈ ،سویڈن ، سنگاپور اورمتحدہ عرب امارات شامل ہیں۔ میں بطور خاص ابتدائی شراکتدار ممالک یعنی جاپان اورکنیڈا کا وابرینٹ گجرات تقریب میں شریک ہونے کے لئے شکریہ ادا کرتا ہوں ۔

    متعدد دیگر مقتدر عالمی ادارے اورنیٹ ورک بھی اس تقریب سے وابستہ ہیں۔اس شراکت داری کے لئے میں آپ سب کا شکریہ اداکرتا ہوں ۔ بزنس رہنماؤں اور نوجوان صنعت کاروں کے لئے جو یہاں جمع ہوئے ہیں ، آپ کی موجودگی باعث تحریک ہے۔ آپ کے تعاون کے بغیر یہ تقریب ہر دوسال کے بعد 8 مرتبہ نہ منعقد ہوپاتی اور ہرمرتبہ یہ پہلے سے زیادہ بڑے پیمانے پر منعقد ہوتی آئی ہے۔

    گزشتہ تین تقریبات زیادہ بڑے پیمانے پر منعقد ہوئی ہیں ۔100 سے زائد ممالک کے سیاسی اور کاروباری رہنماؤ ں کی موجود گی اور پوری دنیا سے بڑی تعداد میں اداروںکی شرکت نے صحیح معنوں میں اسے ایک عالمی تقریب کا درجہ دلایا ہے ۔ میں مندوبین سے گزارش کروں گا کہ وہ اس سربراہ ملاقات کے دوران ایک دوسرے سے قریب تر ہوکر رابطے قائم کریں اور اس تقریب سے مستفید ہوں ۔ آپ سب کو ٹریڈ شو اور نمائش کا بھی ملاحظہ کرنا چاہئے جہاں سیکڑوں کمپنیوں نےاپنی مصنوعات اور اپنی کارکردگی کے نمونے پیش کئے ہیں۔

    گجرات مہاتما گاندھی اور سردار پٹیل کی سرزمین ہے اور بھارت کے کاروباری جذبے کی نمائندگی بھی کرتی ہے۔ صدیوں سے یہ سرزمین تجارت وصنعت کی قیادت کرتی آئی ہے ۔ صدیوں پہلے یہاں کے عوام سات سمندر پار مواقع کی تلاش میں گئے تھے ۔ یہاں تک کہ آج بھی اس ریاست سے سب سے زیادہ تعداد میں لوگ بیرون ملک جاکر بسے ہوئے ہیں اورکام کررہے ہیں اورجہاں کہیں بھی وہ لوگ گئے ہیں ، انہوں نے اپنے دم قد م سے چھوٹا موٹا گجرات قائم کردیا ہے۔ ہم بڑ ے فخر سے کہتے ہیں جہاں جہاں ایک گجراتی بس جاتا ہے ، وہاں ہمیشہ کے لئے گجرات قائم ہوجاتا ہے ۔ آج کل گجرات میں پتنگوںکا میلہ چل رہا ہے ۔ خداکرے کہ یہ پتنگیں بلند پروازی کی ترغیب دے سکیں ۔

    دوستو!

    جیسا کہ میں نے اکثر کہا ہے ، بھارت کی قوت ،تین ڈی میں مضمر ہے ۔ یہ تین ڈی ڈیموکریسی یعنی جمہوریت ، ڈیمو گریفی یعنی آبادی اور ڈیمانڈ یعنی مطالبہ ہیں۔

    ہماری سب سے بڑی قوت ہماری جمہوریت کی گہرائی میں مضمر ہے ۔ کچھ لوگ کہتے ہیں کہ جمہوریت کے تحت موثر اور تیز رفتار حکمرانی ممکن نہیں ہے۔ لیکن ہم نے گزشتہ ڈھائی برسوں کے دوران یہ مشاہدہ کیا ہے کہ ایسا ممکن ہے ۔تیز رفتار نتائج جمہوری طرز حکومت میں بھی سامنے لائے جاسکتے ہیں۔

    گزشتہ ڈھائی برسوں کے دوران ہم نے ریاستوں کے مابین صحت مندانہ مسابقت کی ثقافت کو رواج دیا ہے۔ آج ریاستوںکی درجہ بندی اچھی حکمرانی کی کسوٹی پر کی جارہی ہے۔ عالمی بینک ہمیں ا س امر میں مدد دے رہا ہے۔

    جب ہم آبادی کی بات کرتے ہیں تو ہم پاتے ہیں کہ ہمارا ملک متحرک نوجوان ملک ہے ۔ بھارت کے نظم وضبط کے حامل ، لگن اور صلاحیت سے آراستہ نوجوان عالمی پیمانے پر بے نظیر ورک فور مثال ہیں۔ ہم دوسرے سب سے بڑے انگریزی بولنے والے ملک میں شمار ہوتے ہیں۔ ہمارے نوجوان نہ صرف روزگار کے مواقع کی جستجو میں ہیں بلکہ انہوں نے خطرات بھی اٹھانے سیکھ لئے ہیں اور اکثر صنعت کار بن گئے ہیں۔

    جہاں تک ڈیمانڈ یعنی مطالبات کی بات ہے اس محاذ پر ہمارا تیزی سے ترقی کرتا ہوا متوسط طبقہ وسیع گھریلو منڈی فراہم کرتا ہے ۔ وہ سمندر، جس نے بھارتی جزیرہ نما کو اپنی آغوش میں لے رکھا ہے ، ہم کو افریقہ ، مشرق وسطیٰٰ اور یورپ سمیت دنیا کی چند سب سے بڑی منڈیوں سے جوڑتا ہے ۔ فطرت ہمارے لئے مہر بان رہی ہے ۔ ہمارے یہاں تین فصلوں کے موسم آتے ہیں ، جن کے دوران ہم اناج سبزیاں ، پھل وافر مقدار میں پیدا کرپاتے ہیں۔

    گوناگونی ہمارے نباتات وحیوانات میں جاگزیں ہے او ر اپنی نوعیت کے لحاظ سے بے نظیر حیثیت رکھتی ہے۔ ہماری ثقافت ایک مالامال ثقافت ہے اور اس کی زندہ علامتیں منفرد حیثیت رکھتی ہیں۔ ہمارے اداروں اور ہمارے علمأ کا احترام پوری دنیا میں کیا جاتا ہے ۔ بھارت اب تحقیق وترقی کا ایک مرکز بن کر ابھر رہا ہے ۔ ہم دنیا بھر میں دوسرے نمبر پر سب سے زیادہ بڑی تعدادمیں سائنسداں اورانجنئیر تیار کرتے ہیں ۔ ہماری تفریحی صنعت دنیا بھر میں نام کما رہی ہے ۔ ان تمام چیزوں کے ذریعہ قدرے کم لاگت پر اچھے معیار حیات کو یقینی بنایا جاسکتا ہے۔

    دوستو !

    ہماری حکومت نے صاف ستھری حکمرانی فراہم کرنے اور جاری بدعنوانی اور کنبہ پروری کے خاتمے کے وعدے پر انتخابات میں کامیابی حاصل کی تھی۔ ہمارا نصب العین یہ ہے کہ سیاست اور معیشت دونوں میں ایک مثالی تبدیلی لائی جائے ۔ ہم نے اس سمت میں متعددفیصلے لئے ہیں اور اقدامات کئے ہیں۔ چند مثالیں اس طرح ہیں:
    · تعلقات پر منحصر حکمرانی کو ہم نے نظام پر مبنی حکمرانی میں بدل دیا ہے۔
    · صوابدید پر منحصر انتظامیہ کو پالیسی پر منحصر انتظامیہ میں بد ل دیا ہے۔
    · اچانک مداخلت کی جگہ ٹکنالوجی کی دراندازی کو رواج دیا ہے۔
    · جانب دار ی کی جگہ برابری کا رویہ اپنایا گیا ہے۔
    · غیر رسمی معیشت کی جگہ رسمی معیشت لائی گئی ہے۔
    ایسا کرنے میں ڈجیٹل ٹکنالوجی نے کلیدی کردار ادا کیا ہے ۔ میں نے اکثر کہا ہے کہ ای – حکمرانی آسان اور موثر حکمرانی ہے۔ میں نے پالیسی کی بنیاد پر کی جانے والی حکمرانی کی ضرورت پر بھی زوردیا ہے۔ آن لائن عمل سے فیصلہ سازی میں رفتار اور کھلا پن آتا ہے۔ اس سمت ہم مزید نئی ٹکنالوجیوں کو اختیار کرنے اور اپنانے پر کام کررہے ہیں تاکہ شفافیت لائی جاسکے اورمن مانی کو ختم کیا جاسکے ۔ میرا یقین کیجئے کہ ہم دنیا کی سب سے زیادہ ڈجیٹلائز ڈ معیشت بننے کی دہلیز پر ہیں ۔ آپ میں سے زیادہ تر لو گ بھارت میں یہ تبدیلی چاہتے تھے ۔ مجھے یہ کہتے ہوئے فخر ہے کہ یہ سب کچھ آپ کے سامنے ہورہا ہے ۔
    پچھلے ڈھائی سال میں ہم نے بھارت کی صلاحیت کو بروئے کار لانے اور معیشت کو صحیح راستے پر گامزن کرنے کے لئے ان تھک کام کیا ہے۔ نتائج حوصلہ افزا رہے ہیں۔ جی ڈی پی کی ترقی ،افراط زر ، مالی خسارے ،چالو کھاتے کے خسارے اور غیر ملکی سرمایہ کاری جیسے کلیدی میکرو معیشت کے عندیوں میں خاطر خواہ بہتری آئی ہے۔
    بھارت ، دنیا میں سب سے تیزی سے ابھرتی ہوئی بڑی معیشت بن گیا ہے۔ عالمی سست روی کے باوجود ہم نے عمدہ ترقی حاصل کی ہے ۔ آج بھارت کو عالمی معیشت میں ایک تابندہ مقام حاصل ہے ۔ ہمیں عالمی ترقی کے ایک انجن کے طور پر دیکھا جاتا ہے۔
    عالمی بینک ، آئی ایم ایف اور دیگر اداروں کی طرف سے آئندہ دنوں میں مزید ترقی کی پیش گوئی کی ہے۔ 15-2014 کی عالمی ترقی میں بھارت کا حصہ ساڑھے بارہ فیصد تھا ۔ عالمی تر قی میں اس کا حصہ عالمی معیشت کے اس کے حصے کی بہ نسبت 60 فیصد زیادہ ہے۔
    کاروبار کے لئے سازگار ماحول تیار کرنا اور سرمایہ کاری کو راغب کرنا میری اولین ترجیح ہے ۔ ہمیں یہ سب کچھ نوجوانوں کے لئے مواقع پیدا کرنے کی خاطر کرنا چاہئے ۔ اس جذبے کے ساتھ ہم کچھ تاریخی اقدامات پر عمل درآمد کی طر ف بڑھ رہے ہیں ۔ اس میں اشیأ اور خدمات ٹیکس شامل ہیں۔
    ادائیگی کے لائق نہ رہنے او ر دیوالیہ پن سے متعلق ضابطہ ، کمپنی قانون سے متعلق قومی ٹرابیونل ، ثالثی سے متعلق ایک نیا لائحہ عمل اور آئی پی آر کا ایک نیا نظام یہ سب اپنی جگہ ہیں ۔ تجارت سے متعلق نئی عدالتیں بھی قائم کی گئی ہیں ۔ یہ چند مثالیں ہیں ، اس سمت کی جدھر ہم جارہے ہیں۔ میری حکومت بھارتی معیشت کی اصلاح کو جاری رکھنے کا زبردست عز م کئے ہوئے ہے ۔
    دوستو!
    ہم نے کاروبار کو آسان بنانے پر سب سے زیادہ زور دیا ہے ۔ ہم نے لائسنس کے عمل کو آسان بنانے ، منظوری دینے ، ریٹرن جاری کرنے اور معائنوں سے متعلق ضابطوں کو معقول بنانے کے لئے فیصلہ کن قدم اٹھائے ہیں۔ ہم مختلف شعبوں میں سیکڑوں اقدامات پر عمل درآمد کا جائزہ لے رہے ہیں جس کا مقصد ضابطہ جاتی لائحہ عمل کو بہتر بنانا ہے ۔ یہ اچھی حکمرانی کے ہمارے وعدے کا حصہ ہے۔ مختلف عندیوں کے تحت بھارت کی عالمی درجہ بندی میں ہماری کوششوں کا نتیجہ قابل دید ہے ۔ پچھلے دو سال میں بہت سی عالمی رپورٹوں اور جائزوں میں بھی دکھایا گیا ہے کہ بھارت نے اپنی پالیسیوں اور طور طریقوں میں نیز اپنی معاشی شبیہ میں بہتری کی ہے ۔
    بھارت کا درجہ عالمی بینک کی تجارت سے متعلق رپورٹ میں خاطر خواہ بہتر ہواہے ۔
    یو این سی ٹی اے ڈی کی طرف سے جاری کی گئی 2016 کی عالمی سرمایہ کاری رپورٹ میں 2018-2016 کے لئے میزبار معیشتوں کے سب سے زیادہ امکانات سے متعلق فہرست میں بھارت کادرجہ تیسرا ہے۔ ہمار ا درجہ 2016-2015 اور 2017 -2016 کی عالمی معیشت کے فورم کی عالمی مقابلہ جاتی رپورٹ میں بھی 32 مقامات بہتر ہوا ہے ۔
    ہم ڈبلیو آئی پی او اور دیگر اداروںکی طرف سے پیش کئے گئے ’’ عالمی اختراع انڈیکس 2016 میں 16 مقامات اوپر آئے ہیں۔ ہم 2016 کے عالمی بینک کے نقل وحمل کی کارکردگی کے انڈیکس میں 19 مقامات اوپر آئے ہیں۔
    آپ دیکھ سکتے ہیں کہ ہم عالمی سطح پر بہترین طور طریقوں کے قریب آرہے ہیں ۔دن بہ دن ہم دنیا کے ساتھ زیادہ سے زیادہ مربوط ہوتے جارہے ہیں ۔ ہمارے اعتماد میں ہماری پالیسیوں اور طور طریقوں کے مثبت اثرات کی وجہ سے بہتری آئی ہے ۔ اس سے ہمیں کاروبار کرنے کے لئے آسان ترین مقام بننے کی خاطر اپنے طور طریقوں کو مزید آسان بنانے کی تحریک ملتی ہے۔
    ہر روز ہم اپنی پالیسیوں اور ضابطوں کو مزید معقول بنارہے ہیں تاکہ کاروبار کو استحکام دینے اور اس میں اضافہ کرنے کے لئے آسانی لائی جاسکے ۔
    ہم نے بہت سے شعبوں اور مختلف طریقوں میں اپنے ایف ڈی آئی نظام میں نرمی کی ہے۔بھارت آج سب سےزیادہ کھلی معیشتوں میں سے ایک ہے ۔
    ماحول میں اس تبدیلی کو گھریلو اور غیر ملکی دونوں ہی سرمایہ کاروں نے تسلیم کیا ہے ۔ ملک میں اب اسٹارٹ اپ اقتصادی نظام کو حوصلہ مل رہا ہے ۔
    پچھلے ڈھائی سال میں مجموعی ایف ڈی آئی آمد 130 ارب امریکی ڈالر کے قریب پہنچ گئی ۔ پچھلے دو مالی برسوں میں ایف ڈی آئی کی مساویانہ آمد اس سے پچھلے دو مالی برسوں کی بہ نسبت 60 فیصد زیادہ تھی ۔ حقیقت میں پچھلے سال حاصل کی گئی کل ایف ڈی آئی آمد اب تک کی سب سے زیادہ آمد ہے۔
    پچھلے دو برس میں ، جن ملکوں سے براہ راست غیر ملکی سرمایہ کاری آرہی ہے اور جن شعبوں میں لگائی جارہی ہے ، ان میں بھی تنوع آیا ہے۔ بھارت اب ایشیا بحرالکاہل خطے میں سب سے زیادہ اہم سرمایہ حاصل کررہا ہے ۔ایف ڈی آئی کی آمد کے حوالے سے بھارت لگاتار چوٹی کے دس ملکوں میں بھی شامل ہے۔
    لیکن کہانی یہیں ختم نہیں ہوجاتی ہے ۔ بھارت نے سرمایہ کاری پر منافع دینے کے حوالے سے ہر دیگر ملک کو پیچھے چھوڑ دیا ہے۔ 2015 میں بھارت ، بنیادی سطح کے افادیت پر مبنی ایڈیکس میں پہلے درجے پر اٹھ آیا ہے ۔
    دوستو!
    میک ان انڈیا بھارت کا اب تک کا سب سے بڑا برانڈ بن چکا ہے ۔ یہ مینوفیکچرنگ ڈیزائن اور اختراع کے لئے بھارت کو ایک عالمی مرکز بنانے کی طرف لے جارہا ہے ۔
    میں ، ساتھیو ،یہ محسوس کرتا ہوں ، میں دنیا میں جہاں جہاں گیا ، میں اگر پانچ بار میک ان انڈیا بولتا تھا ، وہاں تو مہمان ملک کے لیڈر 50 بار میک ان انڈیا بولتے تھے ۔ ایک طرح سے میک ان انڈیا ، یہ دنیا کی نظروں میں بھارت کو ایک سرمایہ کاری کی منزل بناچکا ہے ۔ بھارت میں ریاستوں کے اقدام ، مرکزی حکومت کا تعاون ، یہ مشترکہ کوششیں میک ان انڈیا کے لئے بہت سارے دروازے کھول چکی ہیں ۔
    اس موقع کا فائدہ ہندوستان کی ریاستوں کے مابین مقابلہ پیدا ہو، صحت مندمقابلہ ہو اور وہ بھی اچھی حکمرانی اور اقتصادی نظام کی بنیاد پر ہو ۔ مقابلہ پہلے بھی ہوا کرتا تھا ۔ 15 سال پہلے ایک ریاست دوسری سے زیادہ چیزیں دے دیتی تھی ،دوسری ، تیسری سے زیادہ دیتی تھی ۔ دینے کا مقابلہ ہوتا تھا ۔آخر اگر کوئی نہیں آتا تھا لیکن جہاں جہاں اچھی حکمرانی کو طاقت بخشی گئی ، جہاں جہاں مناسب اقتصاد ی نظام پیدا کیا گیا ، جہاں جہاں ضابطوں کو ٹھیک کیا گیا ،جہاں جہاں کاروبار کے ماحول کو دوستانہ بنایا گیا وہا ں پر زیادہ تعداد میں دنیا کے باہر کے لوگ آنے لگے اور اس لئے میک ان انڈیا یا دنیا میں کہیں پر بھی سمجھانا پڑے ایسی صورت حال نہیں ہے ۔ میں گجرات حکومت کا خیر مقدم کرتا ہوں ، انہوں نے اپنی ترقی پسند پالیسیوں کی بنیاد پر اچھی حکمرانی کو طاقت بخشتے ہوئے غیر ملکی براہ راست سرمایہ کاری کو راغب کرنے میں بہت پیش رفت حاصل کی ہے ۔ گجرات سرکار کی پوری ٹیم کو اس کے لئے میں بہت بہت مبارکباد دیتا ہوں ۔
    میک ان انڈیا نے حال ہیں میں اپنی دوسری سالگرہ منائی ہے ۔

    میں یہ بات بتاتے ہوئے خوشی محسوس کررہا ہو ں کہ ہم دنیا میں چھٹا سب سے بڑامینوفیکچرنگ ملک بن گئے ہیں۔ جبکہ پچھلے سال ہم نواں سب سے بڑا ملک تھے ۔

    اس سب سے ہمیں روزگار منڈی کو توسیع دینے اور اپنے عوام کی قوت خرید میں اضافہ کرنے میں مدد ملے گی ۔ لیکن اصل صلاحیت کہیں زیادہ ہے ۔

    اگر میں آپ کو کچھ مثالیں دو ں : امید ہے کہ بھارت کی خوراک کی ڈبہ بندی سے متعلق صنعت اگلے دس برس میں تقریباََ پانچ گنا بڑھ جائے گی ۔اسی طرح چونکہ بھارت کے عوام کے پاس گاڑیاں کم ہیں لہٰذا یہ موٹر گاڑیوں کی صنعت کے لئے دنیا کی سب سے بڑی منڈیوں میں سے ایک ہے۔

    حکومت کی سطح پر ہمیں اس بات کو یقینی بنانا ہوگا کہ ہمارے ترقی کے عمل میں سب شامل ہیں اور اس میں دیہی اور شہری دونوں ہی طرح کی برادریوں کو ملحوظ خاطر رکھا گیا ہے۔

    ایک بھارت ایسا ملک ہے ، ہم گاؤں اور شہر کے بیچ متوازن ترقی کے حق میں ہیں ۔ ہماری پالیسیوں کافائدہ گاؤں اور شہر دونوں کو مساویانہ طور پر ملنا چاہئے اور اس لئے ہمارے منصوبے کی ترجیح میں بھی گاؤں کو بھی اتنی ہی اہمیت حاص ہو، ہر ترقی کے سفر کا آخری فائدہ گاؤں کے غریب کسان تک پہنچے ۔ یہ ہماری ترجیح رہنے کے سبب ساری پالیسیوں کے مرکز میں ان باتوں پر ہم نے زور دیا ہے ۔ ہم ایک ایسے بھارت کے لئے پر عزم ہیں جس میں :
    · روزگار کے بہتر مواقع ہوں ۔
    · بہتر آمدنی ہو ۔
    · بہتر قوت خرید ہو ۔
    · بہتر حالات زندگی ۔
    · بہتر معیارات زندگی ۔
    ہماری ترقی کی ضرورتیں بہت زیادہ ہیں ، ہماری ترقی کا ایجنڈہ پرعزم ہے ۔ مثال کے طور پر :
    · ہم ہر سر کے اوپر ایک چھت فراہم کرنا چاہتے ہیں۔
    ہر غریب کو یہ گھر ہونا چاہئے اور اپنا گھر ہونا چاہئے اور 2022 تک ہونا چاہئے ۔ یہ خواب لے کر ہم چل رہے ہیں۔
    · ہم ہر ہاتھ کو روزگار فراہم کرنا چاہتے ہیں۔
    800 ملینز 35 سے کم عمر گروپ کے بھارتی جو ایک طرح سے نوجوان بھارت ہے ۔ 800 ملین نوجوان ، جن کی عمر 35 پینتس سے کم ہے ، ان ہاتھوں میں ہنر ہو ، کام کا موقع ہو ،تو نیا ہندوستان ہماری آنکھوں کے سامنے بناکر کے کھڑا کردیں گے ، یہ یقین ہندوستان کے نوجوانوں کے تئیں میرا ہے، ہم سب کا ہے اور ہم سب کا ذمہ بھی ہےکہ اس موقع کو ہم دیں اورہر موقع دے سکتے ہیں ، امکانات بھرپور پڑے ہیں ۔
    · ہم ایسی توانائی تیار کرنا چاہتے ہیں جو زیادہ صاف ہو۔
    · ہم ایسی سڑکیں اور ریلویز تعمیر کرنا چاہتے ہیں جو تیز تر ہوں ۔
    · ہم معدنیات تلاش کرنا چاہتے ہیں تاکہ ہم مزید سرسبز ہوں ۔
    · ہم ایسی شہری سہولیات تعمیر کرنا چاہتے ہیں جو مضبوط تر ہوں ۔
    · ہم اپنے معیار زندگی کو بہتر سے بہتر دیکھنا چاہتے ہیں۔
    ہم اگلی نسل کے بنیادی ڈھانچے کی طرف ایک چھلانگ لگارہے ہیں : بنیادی اور سماجی دونوں شعبوں میں : دیہی اور شہری دونوں علاقوں میں ۔
    ہم سیاحت کو بڑے پیمانے پر فروغ دینا چاہتے ہیں اور اس میں سیاحت سے متعلق بنیادی ڈھانچے کی ضرورت ہوتی ہے۔
    جب میں قابل تجدید توانائ کی بات کرتا ہوں ،175 گیگا واٹ ، ایک زمانہ تھا ہم میگاواٹ کا ذکر کرتے بھی ڈرتے تھے ۔آج ملک گیگاواٹ کے خواب دیکھ رہا ہے ۔ یہ بہت بڑی ، بہت بڑی تبدیلی ہے ، 175 گیگا واٹ قابل تجدید توانائی ،توانائی مرکب جس میں شمسی ہو، ہوا ہو ، نیوکلئیر اور دنیا جو عالمی تابکاری سے پریشان ہے اس دنیا کو بچانے کا خواب ہم نے بھی دیکھا ہے ۔
    سڑکوں کی تعمیر اور ریل لائنیں بچھانے کے نشانے میں کئی گنا اضافہ ہوا ہے ۔ بھارت دنیا کی سب سے بڑی تعمیر منڈیوں میں سے ایک بن کر ابھر رہا ہے جیسا کہ یہاں لاکھوں گھروں کی تعمیر ہونے والی ہے ۔اس سب سے سرمایہ کار برادری کے لئے بے نظیرموقعوںکی پیش کش ہوتی ہے ۔آپ میں سے زیادہ ترلوگ بہت سے شعبوں میں ہمارے ساتھ کام کرسکتے ہیں جن میں یہ شعبے شامل ہیں۔
    · ہارڈ وئیر سے سافٹ وئیر تک ۔
    · سافٹ ہنروں سے سائنسی مزاج تک ۔
    · دفاعی نظام سے سائبر سکیورٹی تک ۔
    · دواسےسیاحت تک
    میں یہ کہنے کی جسارت کررہا ہوں کہ اکیلا بھارت ان موقعوں کی پیش کش کرتا ہے جو پورے بر صغیر میں اس کے حریف نہیں کرسکتے ۔ یہ آج پیش کش کرتا ہے ،جس کا ایک پوری صدی میں امکان ہے ۔ اور یہ سب کچھ ہم صاف ستھرے ،زیادہ سرسبز اور مستحکم طریقے سے کرنا چاہتے ہیں ۔ ہم ماحول کے تحفظ کے لئے پرعزم ہیں اور فطرت کے تئیں اپنی ذمہ داری کے پابند ہیں ۔ آخر کا ر یہی وہ سب کچھ ہے جو بھارت زمانوں سے کرنا چاہتا ہے ۔
    بھارت کا خیر مقدم :
    · روایتوں اور سکون کی زندگی
    · ہمدردی اور جوش وولولے کی زمین
    · تجربے اور محنت کی زمین ۔
    · کھلے پن اور موقعوں کی زمین ۔
    ایک بار پھر میں آپ کا خیر مقدم کرتا ہوں اور آپ کو اس سب کا حصہ بننے کی دعوت دیتا ہوں ۔
    · آج کا بھارت ۔
    · اور کل کا بھارت ۔
    میں آپ کو یقین دلاتا ہوں کہ جب کبھی ضرورت ہوگی تو میں آپ کا ہاتھ تھامنے کو تیار ہوں ۔ شکریہ !

    U-133
    
    
    (Release ID: 1480331) Visitor Counter : 2