      وزارت دفاع

      دفاع کے وزیرمملکت نے ڈی آر ڈی او کے تحت قائم
      ڈاکٹر اے پی جے عبدالکلام میزائل کمپلیکس کا دورہ کیا

      Posted On: 06 JAN 2017 12:43PM by PIB Delhi

    نئی دہلی، 06 ۔جنوری ۔دفاع کے وزیر مملکت ڈاکٹر سبھاش بھامرے نے کل حیدرآبادمیں ڈی آر ڈی او کے تحت قائم ڈاکٹر اے پی جے عبدالکلام میزائل کمپلیکس کا دورہ کیا۔


    اس موقع پر وزیر موصوف نے حیدرآباد میں واقع تین ڈی آر ڈی او تجربہ گاہوں یعنی ایڈوانسڈ سسٹم لیباریٹری(اے ایس ایل ) ، دفاعی تحقیق اورترقیات تجربہ گاہ (ڈی آر ڈی ایل )اور ریسرچ سینٹر عمارات (آر سی آئی ) کے چند جاری پروجیکٹوں پر بھی نظر ثانی کی۔ اپنے دورے کے دوران وزیر موصوف نے گوناگوں پہلوؤ ں کے حامل میزائل نظام اورٹکنالوجیوں میں گہری دلچسپی دکھائی اور انہیں تجربہ گاہوں کے ڈائریکٹر حضرات نے اس سلسلے میں جانکاری فراہم کرائی ۔

    ڈاکٹر بھامرے نے حال ہی میں انجام دئے گئے کامیاب مشنوں کے سلسلے میں ڈی آر ڈی او کے سائنس دانوں کو اپنی جانب سے مبارکباد پیش کرتے ہوئے ڈاکٹر اے پی جے عبدالکلام میزائل کمپلیکس کے ذریعہ حاصل کردہ اہم حصولیابیوں کی بھی ستائش کی ،جس کے تحت ملک کو میزائل نظام اور ٹکنالوجیوں کے سلسلے میں خودکفیل بنادیا گیا ہے۔ انہوں نے کہا کہ اس میزائل کمپلیکس سے حاصل ہونےوالے ہمہ گیر تعاون نے اندرون ملک دفاعی صلاحیتوں کو مستحکم بنانے میں اور ساتھ ہی ساتھ ملک کی صنعتوں کو تعاون دینے میں دور رس کردار ادا کیا ہے ۔ وزیر موصوف نے اظہار خیال کرتے ہوئے کہا کہ انہیں اس بات کی خوشی ہے کہ بہت ساری صنعتیں ایسی ہیں جو نئی مصنوعات تیار کرسکتی ہیں اور ڈی آر ڈی او کی مددسے ٹکنالوجی کے محاذ پر کثیر پہلوئی ٹکنالوجی کو بروئے کارلانے کے سلسلے میں اہم کردار ادا کررہی ہیں ۔وزیر موصوف نے کہا کہ دفاعی تحقیق وترقی جب ’’میک ان انڈیا ‘‘ کی پالیسی کے ساتھ ہم آہنگ ہوجائے گی تو دفاعی صنعتوں کے تمام تر مضمرات کو بروئے کارلانے کے لئے انتہائی سازگار ماحول فراہم ہوسکے گا۔

    وزیر موصوف نے ڈی آر ڈی او کی تجربہ گاہوں کے ڈائریکٹر حضرات سے گزارش کی کہ وہ مقتدر تعلیمی ادارو ں ، تکنیکی اداروں اور اس کے ساتھ ساتھ صنعتوں سے تعاون واشتراک کا رشتہ قائم کریں تاکہ معیشت کی نشوونما کو مستحکم بنانے کے ساتھ ساتھ ملک کو ٹکنالوجی کے لحاظ سے خود کفیل بنانے میں قومی ہنر مندی، تعمیری مشن کے ایک حصے کے طور پر صلاحیت سازی کے اقدامات کے سلسلے میں صحیح رہنمائی ہوسکے۔

    م ن ۔ رم

    U-82
    
    
    (Release ID: 1480086) Visitor Counter : 2