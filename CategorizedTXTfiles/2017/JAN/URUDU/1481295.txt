      صدر جمہوریہ کا سکریٹریٹ

      ابو ظہبی کے ولی عہد اور متحدہ عرب امارات کی مسلح افواج کے نائب سپریم کمانڈر شہزادہ شیخ محمد بن زاید النہیان کے اعزاز میں دی گئی ضیافت میں صدر جمہوریہ جناب پرنب مکھرجی کی تقریر
      Posted On: 27 JAN 2017 6:16PM by PIB Delhi


    نئی دلّی ، 27 جنوری / صدر جمہوریہ جناب پرنب مکھرجی نے 25 جنوری ، 2017 ء کو ابو ظہبی کے ولی عہد اور متحدہ عرب امارات کی مسلح افواج کے نائب سپریم کمانڈر شہزادہ شیخ محمد بن زاید النہیان کے اعزاز میں ضیافت کا اہتمام کیا ۔ اِس موقع پر صدر جمہوریہ نے تقریرکرتے ہوئے کہا کہ میں ولی عہد شہزادہ شیخ محمد بن زائد النہیان اور اُن کے ساتھ آئے وفد کے ارکان کے بھارت دورے پر خیر مقدم کرتاہوں ۔ صدر جمہوریہ نے کہا کہ آپ کا یہ سرکاری دورہ دونوں ممالک کے درمیان مضبوط رشتوں اور وقت پر کھری اترنے والی دوستی کا ضامن ہے ۔ ہمارے تعلقات دونوں ملکوں کے عوام کے درمیان زبردست یکسانیت اوریکساں خواہشات کے ساتھ ساتھ اُن نظریات کی وجہ سے بھی ہے ، جس پر ہمارے دونوں ملکوں کی بنیاد ہے ۔


    متحدہ عرب امارات سے ، یعنی اُس ملک سے ، جو جغرافیائی اور ثقافتی طور پر بہت قریب ہے ، بھارت کے تعلقات قدیم تاریخ میں پیوستہ ہیں ۔ حال ہی میں ہم نے اپنے تعلقات کوسیاسی ، اقتصادی توانائی ، دفاع اور سکیورٹی جیسے وسیع شعبوں میں تعاون کے ساتھ بڑھانے کی کوشش کی ہے ۔ یہ ہمارے لئے بہت اطمینان کی بات ہے کہ آج ہم نے جامع کلیدی ساجھیداری کے فریم ورک معاہدے پر دستخط کئے ہیں اور دونوں ہی اسے زیادہ سے زیادہ حد تک فروغ دینے کے خواہش مند ہیں ۔


    آپ کے والد بزرگ وار حضرت شیخ زاید بن سلطان النہیان کے 1975 ء اور 1992 ء کے تاریخی دوروں اور مجھ سے پہلے صدر جمہوریہ محترمہ پرتبھا دیوی سنگھ پاٹل کے نومبر ، 2010 ء میں متحدہ عرب امارات کے دورے نے ہمارے تعلقات کوبہت مضبوطی بخشی ہے ۔ وزیر اعظم جناب نریندر مودی کے اگست ، 2015 ء میں ہوئے آپ کے خوبصورت ملک کے تاریخی دورے اور اُس کے بعد فروری ، 2016 ء میں آپ کے بھارت دورے نے ہمارے تعلقات کو اُس سطح تک پہنچا دیا ہے ، جہاں سے ہم اور بھی زیادہ آگے بڑھنے پر نظر رکھ سکتے ہیں ۔


    عزت مآب ،


    بھارت اپنی توانائی کی کفالت کے لئے متحدہ عرب امارات کو ایک بھروسے مند اور قابل اعتماد ساجھیدار تصور کرتاہے ۔ ہم پیٹرولیم کے اسٹریٹیجک ذخائر قائم کرنے میں آپ کی شرکت کا خیرمقدم کرتے ہیں ۔ ہم بھارت میں تیل صاف کرنے کے کار خانوں اور پیٹرو کیمیکل پروجیکٹوں میں ساجھیداری اور آپ کے ملک میں تیل پیدا کرنے والی کمپنیوں میں ہمارے ملک کی کمپنیوں کی شرکت اور تیسرے ملکوں میں مشترکہ طور پر تیل کی تلاش میں آپ کی زیادہ ساجھیداری کی خواہش کرتے ہیں ۔


    متحدہ عرب امارات ہمارے سب سے بڑے تجارتی ساجھیداروں میں سے ایک ہے ۔ آج ہمارے اقتصادی اور تجارتی تعلقات اتنے وسیع ہیں ، جو پہلے کبھی نہیں تھے اور اس میں وسیع تعداد میں اشیاء اور خدمات شامل ہیں ۔ بنیادی ڈھانچے کے سیکٹر میں تیز تر ترقی کے ہمارے منصوبوں کےساتھ ہماری حکومت کی طرف سے براہ راست بیرونی سرمایہ کاری کے ضابطوں میں نرمی اور دنیا کی سب سے تیز تر ترقی کرنے والی معیشتوں میں سے ایک ہونے کے ناطے بھارت میں سرمایہ کاری کے وسیع امکانات موجود ہیں ۔ میں اس موقع پر متحدہ عرب امارات کے تجارتی گھرانوں کو ایک بار پھر مدعوکر تا ہوں کہ وہ ہمارے میک اِن انڈیا ، ڈجیٹل انڈیا اور اسمارٹ سٹی جیسے پروگراموں میں شرکت کریں ۔ ہم اپنے نیشنل انفرا اسٹرکچر انوسٹمنٹ فنڈ میں آپ کی بڑی ساجھیداری کے منتظر ہیں ۔


    بھارت میں ہم متحدہ عرب امارات کے اپنے دوستوں کے ذریعے کی گئی زبردست ترقی اور اُن کی خوشحالی سے بہت خوش ہیں۔ بھارت کا پرائیویٹ سیکٹر آپ کے ملک میں قابل قدر سرمایہ کاری کرنے سے بہت محظوظ ہوا ہے ۔ ہماری کمپنیاں عالمی سطح کی ساکھ رکھتی ہیں اور انہیں اعلیٰ ترین معیار کے بنیادی ڈھانچے کے پروجیکٹوں کو پوار کرنے کا وسیع تجربہ ہے اور وہ دوبئی میں عالمی نمائش ، 2020 ء کی تیاریوں میں ساجھیدار بننے کی خواہش مند ہے ۔


    یہ قابل اطمینان ہے کہ جیسے جیسے ہمارے تعلقات مضبوط ہورہے ہیں ، ہماری حکومتیں اس میں توسیع کرنے کے نئے نئے شعبے تلاش کر رہی ہیں ۔ دفاعی ساز و سامان کی مشترکہ تیاری ، خلاء اور قابل تجدید توانائی کی ہماری پیش رفت کے لئے ترجیحات کے طور پر نشاندہی کی گئی ہے ۔


    عالی جناب ،


    متحدہ عرب امارت نے پُر خلوص طریقے سے بڑی تعداد میں بھارتیوں کو اپنے گلے لگایا ہے اور انہیں ترقی اور خوشحالی حاصل کرنے میں ہمت افزائی کی ہے ، جس کے لئے ہم آپ کا تہہ دِل سے شکریہ اداکرتے ہیں ۔ اس برادری کے ذریعے اپنے میز بان ملک کی ترقی اور فروغ میں مثبت تعاون کو اچھے طور پر تسلیم کیا گیا ہے اور اُس کی ستائش کی گئی ہے ۔ ہمیں یقین ہے کہ آپ اِس بھارتی برادری کی حمایت کرتے رہیں گے اور اُن کے تحفظ اور فلاح و بہبود کو یقینی بنائیں گے ۔


    اس موقع پر ، میں اِس بات کا اعادہ کرنا چاہتا ہوں کہ ہم جیسے ذمہ دار ملکوں کے لئے ضروری ہے کہ وہ انتہاپسندی ، دہشت گردی اور عدم روا داری والی قوتوں کے خلاف اپنی مشترکہ کوششوں کو جاری رکھیں ، جنہوں نے ہمارے سماج کے بنیادی تانے بانے کو کمزور کرنے کی کوشش کی ہے ۔ یہ ہم دونوں کے مفاد میں ہے کہ ہم مل کر مغربی ایشیا اور جنوبی ایشیا ، دونوں خطوں میں امن و استحکام کے لئے کام کریں ۔


    عالی جناب ، ہمارے عوام متحدہ عرب امارات کی دوستی کی قدرکرتے ہیں اور ہر جگہ ہمارے باہمی تعاون کو فروغ دینے کے آپ کے عزم کی ستائش کرتے ہیں اور ہمارے مضبوط تعلقات کو جامع ساجھیداری تک لانے میں متحدہ عرب امارت کے صدر عالی جناب شیخ خلیفہ بن زاید النہیان کے ذاتی تعاون کا شکریہ ادا کرتے ہیں ۔ ہم عالی جناب صدر کی اچھی صحت اور طویل وخوشحال زندگی کے لئے دعاء گوہیں ۔


    اِن الفاظ کے ساتھ ، میں ایک بار پھر آپ کا خیر مقدم کرتا ہوں اور دعاء کرتاہوں کہ آپ اور آپ کے وفدکے لئے بھارت کا دورہ مفید ثابت ہو ۔


    ۔۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔

    ( م ن ۔ م م ۔ ع ا ۔ 27 – 01 – 2017 )
    U. No. 363
    
    
    (Release ID: 1481295) Visitor Counter : 3