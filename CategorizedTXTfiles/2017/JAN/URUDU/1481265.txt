      صدر جمہوریہ کا سکریٹریٹ

      ہندوستان کے یومِ جمہوریہ ، 2017 ء کی ما قبل شام ،
      صدر جمہوریۂ ہند جناب پرنب مکھرجی کا قوم سے خطاب

      Posted On: 25 JAN 2017 7:14PM by PIB Delhi

    عزیز ہم وطنو ،


    اپنے ملک کے 68 ویں یومِ جمہوریہ کی ما قبل شام ، میں ہندوستان اور بیرون ملک میں آباد آپ سبھی کو دِلی مبارکباد پیش کرتاہوں ۔ میں مسلح افواج ،نیم فوجی دستوں اور داخلی سلامتی کے کاموں میں مصروف دستوں کو خصوصی مبارکباد پیش کرتا ہوں ۔ میں اُن بہادر فوجیوں اور حفاظتی عملے کواپنا خراج عقیدت پیش کرتا ہوں ، جنہوں نے ہندوستان کی علاقائی سالمیت کا تحفظ کرنے اور نظم و نسق برقرار رکھنے کے لئے اپنی جانیں قربان کر دیں ۔


    بھائیو اور بہنو ،


    2 ۔ 15 اگست 1947 ء کو جب ہندوستان آزادہوا ، ہمارے پاس حکمرانی کا اپنا کوئی تحریری ضابطہ نہیں تھا ۔ ہم نے 26 جنوری، 1950 ء تک انتظار کیا ، جب ہندوستانی عوام نے اس کے سبھی شہریوں کے لئے انصاف ، آزادی، مساوات اور صنفی اور اقتصادی برابری کی خاطر خودکے لئے ایک آئین وقف کیا ۔ ہم نے بھائی چارے ، فرد کے وقار اور قوم کے اتحاد اور سالمیت کی حوصلہ افزائی کرنے کا عہد کیا ۔


    اُس دن ہم دنیا کی سب سے بڑی جمہوریت بن گئے ۔


    3 ۔ لوگوں کے اعتماد اور عہد بستگی نے ہمارے آئین کو زندگی بخشی اور ہمارے ملک کے بانیوں نے ، ذہانت اور بیداری کےساتھ وسیع علاقائی عدم توازن اور بنیادی ضروریات سے بھی محروم بڑی آبادی والی ایک غریب معیشت کی دشواریوں سے گزرتے ہوئے ، نئے ملک کو آگے بڑھایا ۔


    4 ۔ ہمارے بانیوں کے ذریعے قائم کئے گئے جمہوریت کے مضبوط اداروں کے سر یہ سہرا بندھتا ہے کہ گذشتہ ساڑھے چھ دہائیوں میں ہندوستانی جمہوریت بد امنی کے شکار علاقے میں استحکام کا نخلستان رہی ہے ۔ 1951 ء میں 36 کروڑ کی آبادی کے مقابلے میں اب ہم 1.3 ارب آبادی والی ایک مضبوط قوم ہیں ۔ اس کے باوجود ہماری فی کس آمدنی میں دس گنا اضافہ ہوا ہے ۔ غریبی کے تناسب میں دو تہائی کی کمی آئی ہے ۔ اوسط متوقع عرصۂ حیات دوگنا سے زیادہ ہو گیا ہے اور خواندگی کی شرح میں چار گنا اضافہ ہوا ہے ۔ آج ہم دنیا کی اہم معیشتوں میں سب سے تیزی سے نمو کرنے والی معیشت ہیں ۔ ہم سائنسی اور تکنیکی افرادی قوت کا دوسرا سب سے بڑا ذخیرہ ، تیسری سب سے بڑی فوج ، جوہری کلب کے چھٹے رکن ، خلائی سائنس کی دوڑ میں شامل چھٹے رکن اور دسویں سب سے بڑی صنعتی طاقت ہیں ۔ خوردنی اشیاء کی در آمد کرنے والے ملک سے اوپر اٹھ کر بھارت اب خوردنی اشیاء کی برآمد کرنے والا ایک اہم ملک بن گیا ہے ۔ اب تک کا سفر واقعات سے بھر پور ہے ، جس میں کبھی کبھی تکلیف کا سامنا بھی کرنا پڑا ہے لیکن زیادہ تر وقت ہمارا یہ سفر فرحت بخش ہی رہا ہے ۔


    5 ۔ جیسے ہم یہاں تک پہنچے ہیں ، ویسے ہی اور آگے بھی پہنچیں گے لیکن ہمیں بدلتی فضاؤں کے ساتھ تیزی اور مہارت کے ساتھ اپنے رُخ میں تبدیلی لانا سیکھنا ہو گا ۔ ترقی پذیر اور روز افزوں ترقی کے سفر میں سائنس اور ٹیکنا لوجی کی ترقی سے پیدا ہوئی تیز رکاوٹوں کے درمیان ہمیں تال میل قائم کرنا ہو گا ۔ جدت طرازی اور اُس سے بھی زیادہ شمولیت پر مبنی جدت طرازی کو ایک طرز حیات بنانا ، تعلیم کو تکنیک کے ساتھ آگے بڑھنا ہو گا ۔ انسان اور مشین کی دوڑ میں جیتنے والے کو روزگار پیدا کرنا ہو گا ۔ ٹیکنا لوجی اپنانے کی رفتار کے لئے ایک ایسی افرادی قوت کی ضرورت ہو گی ، جو سیکھنے اور خود کو ڈھالنے کی خواہش مند ہو ۔ ہمارے تعلیمی نظام کو ، ہمارے نو جوانوں کو تا عمر سیکھنے کے لئے جدت طرازی سے مربوط کرنا ہوگا ۔


    6 ۔ ہماری معیشت چیلنج سے بھر پور اقتصادی حالات کے باوجود بہتر کارکردگی پیش کر رہی ہے ۔ 2016-17 ء کے نصف اول میں گذشتہ برس کی طرح ، اس میں 7.2 فی صد کی شرح سے اضافہ ہوا ہے اور اس میں مسلسل ابھار نظر آ رہا ہے ۔ ہم مضبوطی سے مالی استحکام کی راہ پر گامزن ہیں اور ہماری افراط زر کی سطح قابل اطمینان ہے ۔ اگرچہ ہماری برآمدات میں اب بھی تیزی آنا باقی ہے لیکن ہم نے خطیر غیر ملکی زر مبادلہ والے ایک مستحکم خارجی شعبے کو قائم رکھا ہے ۔


    7۔ کالے دھن کو ناکارہ بناتے ہوئے اور بدعنوانی سے لڑتے ہوئے نوٹ بندی سے اقتصادی سرگرمیوں میں کچھ وقتوں کے لئے سست روی آسکتی ہے ۔ تاہم زیادہ سے زیادہ غیر نقدی لین دین ہونے سے معیشت میں شفافیت آئے گی۔


    بھائیو اور بہنو ،


    8۔ آزاد ہندستان میں پیدا ہوئے شہریوں کی تین نسلیں نو آبادیاتی ماضی کے برے تجربوں کو ساتھ لیکر نہیں چلتی ہیں۔ ان نسلوں کو آزاد ملک میں علم حاصل کرنے، مواقع کو تلاش کرنے اور ایک آ زاد ملک میں اپنے خوابوں کو پورا کرنے کا فائدہ حاصل ہوتا ر ہا ہے۔ یہی وجہ ہے کہ ان کے لئے کبھی کبھی آزادی کو ہلکے میں لینا، غیر معمولی مردوں اور خواتین کے ذریعہ ملک کی اس آزادی کے لئے ادا کی گئی قیمتوں کو بھول جانا اور آزادی کے درخت کی مسلسل دیکھ بھال ، نگرانی اور غذا فراہم کرنے کی ضرورت کو بھلا دینا آسان ہوجاتا ہے۔ آزادی اور جمہوریت نے ہم سب کو حقوق عطا کئے ہیں تاہم ان حقوق کے ساتھ ساتھ فرائض بھی ادا کرنے پڑتے ہیں۔ گاندھی جی نے کہا ، ’ آزاد ی کی اعلی ترین سطح کے ساتھ ساتھ سخت نظم و ضبط اور انکساری آتی ہے۔ نظم و ضبط اور انکسار ی کے ساتھ آنے والی آزادی کو فراموش نہیں کیا جاسکتا ہے۔ غیر متوازن اور بے لگام آزادی بدتہذیبی کی نشانی ہے جو اپنے اور دوسروں کے لئے یکساں طور سے مضر ہے۔ ‘


    عزیز ہم وطنو ،


    9۔ آ ج نوجوان امیدوں اور تمناؤں سے بھر ے ہوئے ہیں وہ اپنی زندگی کے ان مقاصد کو لگن کے ساتھ حاصل کرتے ہیں جن کے بارے میں وہ سمجھتے ہیں کہ وہ ان کے لئے شہرت ، کامیابی اور خوشی لائیں گے۔ وہ خوشی اور مسرت کو اپنا وجود ی مقصد مانتے ہیں جو فطری بھی ہے ۔ وہ روز مرہ کے جذبات کے اتار چڑھاؤ میں اور اپنے لئے مقررہ اہداف کو حاصل کرنے میں مسرت کو تلاش کرتے ہیں۔ وہ روز گار کےساتھ ساتھ زندگی کی خوشی بھی تلاش کرتے ہیں۔ مواقع کی کمی سے انہیں مایوسی اور دکھ ہوتا ہے جس سے ان کے مزاج میں ناراضگی ، پریشانی ، تناؤ اور انتشار پیدا ہوتا ہے۔ فائدہ پہنچانے والے روزگار ، معاشرہ کے ساتھ سرگرم شراکت داری ، والدین کی رہنمائی اور ایک ذمہ دار سماج کی ہمدردی کے ذریعہ ان میں سماج کے موافق سوچ پیدا کرکے اس سے نمٹا جاسکتا ہے ۔


    بھائیو اور بہنو ،


    10۔ مجھ سے پہلے ایک صدر نے میری میز پر ایک فریم کیا ہوا قول چھوڑ ا ، جو یہ تھا: ’ امن اور لڑائی کے ایام میں سرکار کا مقصد حکمرانوں اور ذاتوں کی شان و شوکت میں ا ضافہ کرنا نہیں ،بلکہ عام آدمی کی خوشحالی ہے ‘ ۔ خوشحالی انسانی زندگی کے تجربے کی بنیاد ہے۔ اسی طرح سے خوشحالی اقتصادی اور غیر اقتصادی معیاروں کے لئے پیمانہ ہے۔ خوشحالی کی تلاش و جستجو ، پائیدار ترقی کے ساتھ جڑی ہوئی ہے جس میں انسان کی ترقی ، سماجی شمولیت اور ماحولیات کو قائم رکھنا شامل ہے۔ ہمیں اپنے لوگوں کی خوشحالی اور بہتری کو عوامی پالیسی کی بنیاد بنانی چاہئے۔


    11۔ حکومت کے متعدد اہم اقدامات سماج کی فلاح و بہبود کو فروغ دینے کے لئے کئے گئے ہیں۔ سووچھ بھارت مشن کا مقصد گاندھی جی کے 150 ویں یوم پیدائش ، 2 اکتوبر2019 تک ، ملک کو صاف ستھرا بنانا ہے۔ گاوؤں کی اقتصادی صورتحال کی بہتری کے لئے منیریگا جیسے پروگراموں سے بڑے پیمانے پر روز گار میں اضافہ ہوا ہے ۔ 110 کروڑ سے زائد افراد تک اپنی موجودہ رسائی کے ساتھ آدھار ، فوائد کی براہ راست منتقلی ، اقتصادی نقصانات کو روکنے اور شفافیت کو بڑھانے میں مدد گار ثابت ہورہا ہے۔ ڈیجیٹل انڈیا پروگرام ، لین دین کے غیرنقدی نظام کے لئے پلیٹ فارم مہیا کرانے کے علاوہ ڈیجیٹل بنیادی ڈھانچے کے ذریعہ معلومات سے بھرپور معیشت پیدا کرر ہا ہے۔ اسٹارٹ اپ انڈیا اور اٹل اختراعی مشن جیسے اقدامات ، ایجادات اور نئے زمانے کے تجارت و کاروبار کو فروغ دے رہے ہیں۔ اسکل انڈیا اقدا م کے تحت ہنر مندی کے فروغ کے لئے قومی مشن 2022 تک 30 کروڑ نوجوانوں کو ہنر مند بنانے کے لئے کام کررہا ہے۔


    بھائیو اور بہنو ،


    12- یہ میرا پختہ یقین ہے کہ بھارت کی کثرت اور اس کی سماجی، ثقافتی ،لسانی اور مذہبی گوناگونیت ہماری سب سے بڑی قوت ہیں۔ ہماری روایات نے ہمیشہ ایک بحث ومباحثہ والے بھارتی کو پسند کیا ہے نہ کہ عدم روادار بھارتی کو۔ ہمارے ملک میں مختلف قسم کے نظریات، خیالات اور فلسفے صدیوں سے ایک دوسرے کے ساتھ مسابقت میں رہے ہیں۔جمہوریت کے فروغ کیلئے ایک ذہین اور بیدار مغز ذہنیت درکار ہوتی ہے۔ ایک صحت مند جمہوریت کیلئے یکساں نظریات سے زیادہ رواداری، تحمل اور دوسروں کیلئے احترام کی اقدار کا لحاظ رکھنا ضروری ہے۔ یہ اقدار ہر ہندوستانی شہری کے دل ودماغ میں کار فرما ں ہونے چاہئیں، جس سے اُن میں ایک سمجھ اور ذمہ داری کا شعور بیدار ہوسکے۔


    عزیز ہم وطنو ،


    13- ہماری جمہوریت میں آوازیں اٹھتی رہتی ہیں، پھر بھی ہمیں ایسی جمہوریت میں ہمیں کمی نہیں بلکہ اضافہ ہی چاہئے۔ ہماری جمہوریت کی قوت اس حقیقت میں پوشیدہ ہے کہ 2014 کے عام انتخابات میں کُل 83 کروڑ 40 لاکھ ووٹروں میں سے 66 فیصد سے زیادہ لوگوں نے ووٹ دیا۔ ہماری جمہوریت کی وسعت معینہ وقت پر ہونے والے ہمارے پنچایتی راج اداروں کے انتخابات سے ظاہر ہوتی ہے۔ اس کے باوجود ہمارے قانون سازوں کی رخنہ اندازی کی وجہ سے اجلاس میں وقت کا ضیاع ہوتا ہے جبکہ انہیں بحث ومباحثہ کرنا چاہئے اور اہمیت کے حامل معاملات پر قانون سازی کرنی چاہئے۔ بحث، تبادلہ خیال اور فیصلہ سازی پر توجہ مرکوز کرنے کیلئے اجتماعی کوششیں کرنا ضروری ہے۔


    14- اب جبکہ ہماری جمہوریت 68ویں برس میں داخل ہورہی ہے، ہمیں اس بات کو تسلیم کرنا چاہئے کہ ہمارے نظام پوری طرح درست نہیں ہیں۔ ان خامیوں کو پہچاننا چاہئے اور ان کو درست کیا جانا چاہئے۔ مستقل خود اطمینانی پر سوال اٹھانے ہوں گے، اعتماد کی بنیاد کو مستحکم کرنا ہوگا۔ یہ وقت انتخابی اصلاحات پر تعمیر ی بحث کیلئے بہت موزوں ہے اور ہماری آزادی کے بعد ابتدائی دہائیوں کے اُس عمل پر واپس آنا ہوگا جب لوک سبھا اور ریاستی اسمبلیوں کے انتخابات ایک ساتھ کرائے جاتے تھے۔ یہ چناؤ کمیشن کی ذمہ داری ہے کہ وہ سیاسی پارٹیوں کے ساتھ صلاح ومشورہ کرکے اس عمل کو آگے بڑھائے۔


    عزیز ہم وطنو ،


    15- آج کی ز بردست مسابقت والی دنیا میں ہمیں ان وعدوں کو پورا کرنے کیلئے، جو ہم نے اپنے عوام سے کئے ہیں، ہمیشہ سے زیادہ سخت محنت کرنی ہوگی۔

      * ہمیں زیادہ محنت کرنی ہوگی کیونکہ غریبی کے خلاف ہماری جنگ ابھی پوری نہیں ہوئی ہے۔ غریبی پر سختی سے اثر انداز ہونے کیلئے ہماری معیشت کو ابھی کافی وقت کیلئے 10 فیصد سے زیادہ کی شرح سے ترقی کرنی ہوگی۔ ہمارے ہم وطنوں کی ایک بٹا پانچ آبادی اب بھی خط افلاس سے نیچے زندگی گزارتی ہے۔ ہر آنکھ سے آنسو خشک کرنے کا گاندھی جی کا مشن ابھی پورا نہیں ہوا ہے۔
      * ہمیں اپنے عوام کو خوراک کی یقینی فراہمی اور زراعت کے سیکٹر کو قدرتی اتار چڑھاؤ سے محفوظ بنانے کیلئے زیادہ سخت محنت کرنی ہوگی۔ ہمیں اچھے طرز زندگی کو یقینی بنانے کیلئے گاؤوں میں اپنے عوام کو زیادہ بہتر سہولتیں اور مواقع فراہم کرنے ہوں گے۔
      * ہمیں عالمی سطح کی مینوفیکچرنگ اور خدمات کے سیکٹر کی تشکیل کے ذریعے اپنے نوجوانوں کو روزگار کے زیادہ مواقع فراہم کرنے کی خاطر زیادہ محنت کرنی ہوگی۔ اپنی گھریلو صنعت میں کوالٹی، پیداواریت اور صلاحیت پر توجہ مرکوز کرتےہوئے اس کی مسابقتی صلاحیت کو بہتر بنانا ہوگا۔
      * ہمیں اپنی خواتین اور بچوں کو تحفظ اور سلامتی فراہم کرنے کیلئے زیادہ سخت محنت کرنی ہوگی۔ خواتین کو اپنی زندگی احترام اور باوقار طریقے سے گزارنے کے قابل ہونا چاہئے۔ بچوں کو اس قابل ہونا چاہئے کہ وہ اپنے بچپن سے پوری طرح محظوظ ہوسکیں۔
      * ہمیں اپنے طریقہ صرف میں تبدیلی لانے کیلئے سخت محنت کرنی ہوگی، جس کے نتیجے میں ماحولیات اور معیشت حیوانات میں گراوٹ آئی ہے۔ ہمیں فطرت کے تقاضوں کو پورا کرنا ہوگا تاکہ سیلاب، مٹی کے تودے کھسکنے اور خشک سالی جیسے قدرتی قہر سے بچا جاسکے۔
      * ہمیں سخت محنت کرنی ہوگی ،کیونکہ مفاد پرست عناصر اب بھی ہماری تکثریت پر مبنی ثقافت اور رواداری کا امتحان لے رہے ہیں۔ ایسے حالات سے نمٹنے میں منطق اور خود پر پورا قابو ہمارے رہنما اصول ہونے چاہئیں ۔
      * ہمیں دہشت گردی کی باطل پرست قوتوں کو دور رکھنے کے لئے سخت محنت کرنی ہے ۔ ان قوتوں سے سختی سے اور فیصلہ کن اندازمیں نمٹنا ہو گا ۔ ایسی کسی بھی قوت کو ہم پروان نہیں چڑھنے دیں گے ، جو ہمارے مفادات کے منافی ہو ۔
      * ہمیں اپنے فوجیوں اور سلامتی کے دستے کے عملے کی فلاح وبہبود کو یقینی بنانے کیلئے جو ہمیں داخلی اور خارجی خطرات سے تحفظ فراہم کرتے ہیں ،سخت سے سخت محنت کرنی چاہئے۔

    اور

      * ہمیں سخت محنت کرنی ہے کیونکہ:

    ہم اپنی ماں کے روبرو سب کے سب مساوی حیثیت کے حامل بچے ہیں ؛


    اور ہماری مادر وطن، ہم میں سے ہر ایک سے، چاہے ہم کوئی بھی کردار ادا کرتے ہوں ؛


    ہمارے آئین میں مضمر اقدار کے مطابق ؛


    دیانتداری، عہد بستگی اور مستحکم وفاداری کے ساتھ اپنا فرض پورا کرنے کا تقاضہ کرتی ہے ۔


    جے ہند !


    ( م ن ۔ م م ۔ م ع ۔ و ۔ ج ۔ ع ا ۔ 25 – 01 – 2017 )


    U No. 344

    
    
    (Release ID: 1481265) Visitor Counter : 2
    
    
    
    
    

*