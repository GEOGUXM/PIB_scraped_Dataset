      ٹیکسٹائلز کی وزارت

      کپڑے کی صنعت کی مرکزی وزیر نے شیلانگ میں پہلے نارتھ ۔ ایسٹ اِنویسٹرز اعلیٰ سطحی اجلاس کا افتتاح کیا
      Posted On: 30 JAN 2017 4:43PM by PIB Delhi


      یہ اجلاس شمال مشرقی خطے کے مالامال پارچہ جات کو فروغ دینے کی کوشش ہے:مرکزی وزیر برائے ٹیکسٹائل


      ہتھ کرگھا کے شعبے میں وسیع تر تعاون پر زور دیا

      نئی دہلی۔ 30 ؍جنوری۔کپڑے کی صنعت کی مرکزی وزیر محترمہ اسمرتی زوبن ایرانی نے شیلانگ کے اسٹیٹ کنوونشن سینٹر میں شمال مشرقی خطے کی ترقیات کی وزارت کی جانب سے منعقد کیے جانے والے پہلے اعلیٰ سطحی نارتھ ایسٹ اِنویسٹر ز اجلاس کا افتتاح کیا۔ اس موقع پر محترمہ اسمرتی زوبن ایرانی نے اپنی افتتاحی تقریر میں کہا کہ اس اجلاس میں شرکاء کی بڑی تعداد اس بات کی مظہر ہے کہ نہ صرف شمال مشرقی خطے میں سرمایہ کاری پر اعتماد اور بھروسے میں اضافہ ہوا ہے بلکہ ان کا یہ اعتماد بھی مضبوط ہوا ہے کہ حکومت ہند اور شمال مشرقی خطے کی ریاستی سرکار کے درمیان تعاون ، اس خطے میں ہمہ جہت ایجاداتی اور اختراعاتی شعبوں میں زبردست ترقی کے نتیجے کی شکل میں ظاہر ہوگا۔ محترمہ ایرانی نے اس اعلیٰ سطحی اجلاس کے انعقاد کیلئے میگھالیہ کی ریاستی سرکار کا شکریہ ادا کرتے ہوئے کہا کہ اس اجلاس میں تقریباً 60 بڑے برآمداتی اداروں کی شرکت حکومت ہند کے اس اعتماد کو مستحکم کرتی ہے کہ اس خطے میں ارتقاء کے وافر امکانات موجود ہیں۔

      اس اجتماع کا اہتمام خاص طور سے شمال مشرقی خطے کے لئے کیا گیا ہے جس میں ٹیکسٹائل اور اس سے متعلقہ دیگر شعبوں میں ساز وسامان کی تیاری اور اس خطے کو سرمایہ کاری کی عالمی منزل کے طور پر پیش کرنے پر توجہ دی گئی ہے۔ اس اجلاس میں نیتی آیوگ کے وائس چیئرمین ڈاکٹر اروند پنگڑیا ، میگھایہ کے وزیر اعلیٰ ڈاکٹر مُکُل سنگما، مشرقی خطے کی ترقیات کی وزارت کے وزیر مملکت (آزادانہ چارج) اور این ای سی کے چیئرمین ڈاکٹر جتیندر سنگھ ، وزارت داخلہ کے وزیر مملکت جناب کرن رجیجو، آسام کے ٹیکسٹائل کے وزیر جناب رنجیت دتّہ ، اروناچل کی ریاستی سرکار کے وزیر جناب ٹامیوٹاگا، میزورم کے وزیر صنعت جناب ایچ رولونا اور شمال مشرقی خطے کی ریاستوں اور ملک بھر کے سرمایہ کاروں کی ایک بڑی تعداد نے شرکت کی۔

      اس موقع پر ٹیکسٹائل کی مرکزی وزیر موصوفہ نے ایک آن لائن پورٹل ، ’’انڈیا ہینڈ میڈ بازار‘‘ کا بھی آغاز کیا۔ اس پورٹل سے ہتھ کرگھا بنکروں اور دستکاری کے فنکاروں کو صارفین / برآمدات کاروں تک اپنی مصنوعات کی معلومات فراہم کرنے میں آسانی ہوگی اور بنکر اور فنکار ڈیولپمنٹ کمشنر کے دفتر میں مندرج اپنے موبائل نمبر سے اس پورٹل سے رابطہ کرسکیں گے۔ محترمہ اسمرتی ایرانی نے اپنی تقریر میں مزید کہا کہ شمال مشرقی خطے کیلئے خاص طور سے شروع کیے جانے والے 20 بڑے ریلوے پروجیکٹس شروع کیے جاچکے ہیں اور حکومت ہند ان پروجیکٹ پر 52 ہزار کروڑ روپئے کا سرمایہ لگائے گی تاکہ اس خطے میں ڈھانچہ جاتی سہولیات کو مستحکم اور سرمایہ کاری کے مواقع میں اضافہ کیا جاسکے۔ انہوں نے اس خطے میں جاری تقریباً 715 ترقیاتی منصوبوں پر روشنی ڈالی جن میں بنگلہ دیش، مینمار اور چین کے ساتھ اقتصادی گلیارے کے ذریعے رابطہ کاری بھی شامل ہے تاکہ حکومت کی مشرق رُخ پالیسی کی کامیابی کو یقینی بنایا جاسکے۔ انہوں نے کہا کہ تنہا ٹیکسٹائل کی وزارت نے ہی شمال مشرقی خطے کیلئے 1040 کروڑ روپئے کی مالیت کے منصوبوں کی منظوری دی ہے۔ اس اجلاس میں نیتی آیوگ کے وائس چیئرمین ، شمال مشرقی خطے کے مرکزی وزیر ڈاکٹر جتیندر سنگھ اور وزیر مملکت برائے داخلہ جناب کرن رجیجو کی اس اجلاس میں شرکت کو ہتھ کرگھوں اور دستکاریوں کی حمایت اور شمال مشرقی خطے کی روایات کے فروغ کیلئے انتہائی مفید مطلب قرار دیتے ہوئے اپنی مسرت کاا ظہار کیا۔ انہوں نے کہا یہ وزیر اعظم نریندر مودی کی قیادت میں مشرق رخ پالیسی کے تئیں حکومت ہند کی عہدبستگی کا مظہر ہے۔

      اس موقع پر نیتی آیوگ کے وائس چیئرمین ڈاکٹر اروند پنگڑیا نے کہا کہ آج ہندوستان کو درپیش سب سے بڑا مسئلہ ملازمتو ں کے مواقع کا فقدان ہے اور ٹیکسٹائل کا شعبہ ملازمتوں کے زیادہ سے زیادہ مواقع فراہم کراسکتا ہے۔ انہوں نے کہا کہ حکومت ہند شمال مشرقی خطے کے لئے زبردست کام کررہی ہے اور ٹیکسٹائل کی وزارت کے بجٹ کا دس فیصد کے بقدر حصہ خاص طور سے شمال مشرقی خطے کیلئے مختص کیا گیا ہے۔ انہوں نے کہا کہ شمال مشرقی خطہ سیاحت ، پن بجلی اور ٹیکسٹائل کی برآمدات کے امکانات کی پاورہاؤس کی حیثیت رکھتا ہے جس سے جنوب مشرقی ایشیا کے ممالک تک رسائی کا راستہ کھل جائیگا۔

      شمال مشرقی خطے کی ترقیات کی وزارت کے وزیر مملکت ڈاکٹر جتیندر سنگھ نے اس موقع پر اپنی تقریر میں کہا کہ حکومت ہند کو اس بات پر زبردست تشویش ہے کہ بڑی تعداد میں شمال مشرقی خطے کے نوجوانوں کو معیاری تعلیم اور روزی روٹی کے لئے ملک کی دیگر ریاستوں کے لئے ہجرت کرنی پڑتی ہے۔ اس کے لئے انہیں بیرون ملک کا بھی سفر کرنا پڑتا ہے۔ انہوں نے کہا کہ اس قسم کے اجلاسوں کے اہتمام سے ٹیکسٹائل کی وزارت کے وسیلے سے کاروبار میں فروغ حاصل ہوگا اور اس خطے میں نوجوانوں کیلئے ملازمتوں کے زبردست مواقع پیداہوسکیں گے۔

      اجلاس میں شریک وزیر مملکت برائے داخلہ ڈاکٹر کرن رجیجو نے شمال مشرقی خطے میں کاروباراور تجارت کے فروغ کیلئے ٹیکسٹائل کی اور شمال مشرقی خطے کی ترقیات کی وزارت کی جانب سے کیے جانے والے اقدامات کی ستائش کی اور اس خطے کی صدیوں پرانی ہتھ کرگھا اور دستکاری کی روایات کی حفاظت کیلئے ٹیکسٹائل کی وزارت کی کوششوں پر اظہار مسرت کیا۔

      میگھالیہ کے وزیر اعلیٰ ڈاکٹر مُکُل سنگما نے اس موقع پر اپنی تقریر میں کہا کہ اس اجلاس کے اہتمام سے اس خطے کے بنکروں کو اپنی صلاحیتوں کے مظاہرے کے مواقع حاصل ہوں گے جس کے نتیجے میں انہیں زیادہ سے زیادہ روزگار فراہم ہوسکیں گے۔ انہوں نے کہا کہ اس اجلاس سے اس خطے کے بنکروں اور کاشتکاروں کو اپنی روزی روٹی کے وسائل میں بہتری پیدا کرنے کے مواقع حاصل ہوں گے۔ انہوں نے کہا کہ ٹیکسٹائل کی صنعت ہر قسم کی سرگرمیوں اور لوگوں سے جڑی ہوئی ہے اور اس اجلاس سے زمینی سطح پر اس خطے کے لوگوں کو فائدہ پہونچے گا۔

      اس سے پہلے کپڑے کی صنعت کی مرکزی وزیر محترمہ اسمرتی زوبن ایرانی نے شیلانگ کے اسٹیٹ کنوونشن سینٹر میں میگھالیہ کے وزیر اعلیٰ ڈاکٹر مُکُل سنگما اور مرکزی وزیر مملکت برائے داخلہ جناب کرن رجیجو کے ساتھ ٹیکسٹائل ایگزیبیشن کے عنوان سے اہتمام کی جانے والی نمائش کا مشترکہ طور سے افتتاح کیا۔

      U-383
    
    
    (Release ID: 1481373) Visitor Counter : 2