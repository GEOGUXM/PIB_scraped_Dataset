      امور داخلہ کی وزارت

      جناب راج ناتھ سنگھ نے آندھرا پردیش میں نئے این ڈی آر ایف کیمپس کا سنگ بنیادرکھا
      Posted On: 10 JAN 2017 1:01PM by PIB Delhi


    نئی دہلی، 10 ۔جنوری ۔ وزیر داخلہ جناب راج ناتھ سنگھ نے کل آندھرا پردیش میں کونڈا پاؤلورو ، گنا ورم (منڈل ) ، واقع کرشنا میں نئے این ڈی آر ایف کیمپس کا سنگ بنیادرکھا ۔ شہری ترقیات ، ہاؤسنگ اور شہری انسداد غربت اور اطلاعات ونشریات کے وزیر جناب ایم ویکیا نائڈو ، آندھرا پردیش کے وزیر اعلیٰ جناب چندر ابابو نائڈو اور سینئیر افسران اس موقع پر موجود تھے۔


    مذکورہ کیمپس حکومت آندھر ا پردیش کے ذریعہ فراہم کردہ 50 ایکڑ آراضی پر تعمیر ہوگا اور اس تعمیرات کی تمام تر لاگت مرکزی حکومت برداشت کرے گی۔ کیمپس دو برسوں کی مدت میں بن کر تیار ہوگا۔ واضح رہے کہ این ڈی آر ایف کی دسویں بٹالین آندھرا پردیش ، تلنگانہ اور کرناٹک میں قدرتی آفات اورتباہی کی صو رتحال میں تمام صورتحال کا سامنا کرنے کے لئے ذمہ دار ہے ۔


    اس موقع پر جناب راج ناتھ سنگھ نے اندورن ملک اور ملک سے باہر بھی تباہی اور آفات سے نمٹنے میں این ڈی آر ایف کے کردار کی تعریف کی اور اس فورس کو جدید تر بنانے پر زوردیا۔ دس برسوں کی قلیل مدت میں این ڈی آر ایف نے عوام کا جو اعتماد حاصل کیا ہے ، اس کا ذکر کرتے ہوئے جناب راج ناتھ سنگھ نے کہا کہ آج این ڈی آر ایف ریڈیو لاجیکل ، نیوکلیائی اور حیاتیاتی تباہ کاری سے نمٹنے کی صلاحیت رکھتی ہے۔ این ڈی آر ایف کی کوششوں کی ستائش نہ صرف بھارت نے بلکہ نیپال اور جاپان جیسے ممالک میں بھی کی گئی ہے، جہاں اس نے تباہی کی صورت میں راحت کاری کا کام انجام دیا تھا۔ جاپانی شہر کے ایک مئیر سے اپنی گفتگو کا حوالہ دیتے ہوئے وزیر داخلہ نے بتایا کہ مئیر مذکور این ڈی آر ایف ٹیموں کی کارکردگی سے نہ صرف یہ کہ بطور خاص متاثر ہوئے تھے بلکہ انہیں یہ بھی محسوس ہوا تھا کہ این ڈی آر ایف نے نہ صرف یہ کہ زندہ بچنے والوں کو باہر نکالا بلکہ تباہ کاری میں ہلاک ہونے والے افراد کی نعشیں بھی پورے احترام او ر جس سلیقے کے ساتھ برآمد کی تھیں ،وہ شاید کسی دیگر راحت رساں ایجنسی کے بس کی بات نہیں تھی۔


    این ڈی آر ایف کی اثر انگیزی ،مہارت اور چستی پھرتی کی تعریف کرتے ہوئے جناب راج ناتھ سنگھ نے کہا کہ بھارت کے عوام مزید این ڈی آر ایف مراکز کی خواہش رکھتے ہیں اور داخلی امورکی وزارت اس پہلو پر کام کررہی ہے۔ انہوں نے کہا کہ اس فورس کے عملے کے افراد کو عالمی درجے کی رہائش گاہیں فراہم کی جائیں گی اور انہوں نے حکومت آندھرا پردیش کا شکریہ ادا کیا ،جس نے این ڈی آر ایف کے لئے اراضی فراہم کی ہے۔


    آندھر ا پردیش کے وزیر اعلیٰ جناب این چندرا بابو نائڈو کی جانب سے اس سے قبل پیش کی گئی درخواست کا حوالہ دیتے ہوئے وزیر داخلہ نے کہا کہ آندھر ا پردیش میں ایک گرے ہاؤنڈ بٹالین مرکز اور سی آر پی ایف بٹالین مراکز کے قیام کے مسئلے پر وزارت داخلہ کی جانب سے سنجیدگی سے غوروفکر کیا جارہا ہے۔اس سلسلے میں انہوں نے این ڈی آرایف کے مرکز کے قیام کے لئے آندھرا پردیش کے وزیر اعلیٰ کی جانب سے 50 ایکڑ زمین فراہم کئے جانے کے عمل کی ستائش کی ۔ انہوں نے شہری ترقیات ، ہاؤسنگ اور شہری انسداد غربت واطلاعات ونشریات کے وزیر جناب ایم وینکیا نائڈو کا بھی شکریہ ادا کیا جنہوں نے مرکز میں آندھرا پردیش کے لئے ترقیاتی پروجیکٹوں کے سلسلے میں سرگرمی سے کوشش کی ۔


    اس سے قبل جناب ایم وینکیا نائڈو نے اپنی تقریر میں کہا کہ مرکزی حکومت قدرتی یا انسانی اعمال کے نتیجے میں ہونے والی تباہ کاری کی صورت میں عوام کی ضروریات سے بخوبی واقف ہے ۔ حکومت نے ایسی صورت میں جانی اتلاف واقع ہونے کی صورت میں 1.2 لاکھ روپے کے معاوضے کو بڑھاکر چار لاکھ روپے کردیا ہے اور فصلوں کو لاحق ہونے والے نقصان کی 50 فیصد کی کسوٹی کو گھٹاکر 33 فیصد کردیا ہے۔


    جناب این چندرا بابو نائڈو نے بھی این ڈی آر ایف کے فوری رد عمل اور تباہی کی صورت میں موثرراحت رسانی کی تعریف کی اور ہُد ہُد اور واردھا کے طوفانوں نے کے دوران این ڈی آ رایف کی کارکردگی کو بطور خاص سراہا ۔ انہوں نے اعلان کیا کہ این ڈی آر ایف کیمپس بہت جلد پختہ سڑک کے ذریعہ وجے واڑہ بائی پاس سڑک (4 کلومیٹر ) سے مربوط کردیا جائے گا اور اس کیمپس کے لئے پانی کی سپلائی پولاّ ورم نہر سے کی جائے گی ۔ انہوں نے وزیر داخلہ سے درخواست کی کہ وہ آندھرا پردیش تشکیل نو ایکٹ سے متعلق تجاویز کے نفاذ میں بھی تیزی لانے کی کوشش کریں۔


    اس سے قبل این ڈی آر ایف کے ڈائریکٹر جنرل آر کے پچانند نے حاضرین کا خیر مقدم کیا ۔ اس موقع پر این ڈی آر ایف کی ٹیموں نے راحت رسانی اور بچاؤ کاری کے دوران کئے جانے والے اپنے مخصوص عمل کا ایک نمونہ بھی پیش کیا ۔


    این ڈی آر ایف نے راحت رسانی کے شعبے میں اپنی کارکردگی کے دس برس پورے کرلئے ہیں اور ملک اور بیرون ملک متعد د آفات ارض وسما کی صورت میں اپنی خدمات انجام دی ہیں اور 5 لاکھ سے زائد افراد کی زندگی بچائی ہے اور اپنی صلاحیت سازی کے پروگراموں کے ذریعہ 47 لاکھ افراد کو اس کے تئیں بیدار کیا ہے ۔


    م ن ۔ رم


    U-112

    

    
    (Release ID: 1480255) Visitor Counter : 2