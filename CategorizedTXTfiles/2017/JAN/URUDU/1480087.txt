      وزارت دفاع

      یوم جمہوریہ پریڈ 2017 کے لئے این سی سی کیمپ کا اہتمام
      Posted On: 06 JAN 2017 12:44PM by PIB Delhi


    نئی دہلی، 06 ۔جنوری ۔این سی سی یوم جمہوریہ کیمپ 2017 کا آغاز یکم جنوری 2017 کو این سی سی کیمپ ، کری اپّا پریڈ گراؤنڈ ، دلی کینٹ میں باقاعدہ طور پر ہوا ہے۔یوم جمہوریہ 2017 کے سلسلے میں این سی سی کے ڈائریکٹر جنرل ،لیفٹیننٹ جنرل ونود وششٹ نے کل یہاں میڈیا کو جانکاری دیتے ہوئے بتایا کہ اس ایک مہینے تک چلنے والے این سی سی کیمپ کے دوران کس نوعیت کے کون کو ن سے پروگرام منعقد ہوں گے۔


    لیفٹیننٹ جنرل وششٹ نے تعمیر قوم ،سماجی بیداری مہمات ،معاشرتی ترقیات ، ماحولیاتی تحفظ اور کھیل کود اور مخاطری سرگرمیوں کے سلسلے میں این سی سی کی اہم حصولیابیوں پر روشنی ڈالی ۔ انہوں نے کہا کہ اکتوبر 2016 میں این سی سی قومی کھیلوں کا اہتمام کیا گیا تھا اوراس اہتمام سے ملک کی اس مقتدر نوجوان تنظیم کی تاریخ میں ایک نئے باب کا اضافہ ہوا ہے۔انہوں نے کہا کہ کیڈٹوں کو دی جانے والی تربیت میں لائی گئی تبدیلی کا فلسفہ یہ ہے کہ یہ تربیت معاشرے کے ہمارے نوجوانوں کی بدلتی ہوئی توقعات کو اپنے اندر سمو تے ہوئے انہیں آگے بڑھا سکے ۔ ان تمام کوششوں کو جاری رکھتے ہوئے اس سال خصوصی توجہ ’’فیلڈ فوکس‘‘ پر ہوگی اور یہی اس سال کے کیمپ کے انعقاد کا موضوع بھی ہے۔ اس کے تحت یوم جمہوریہ کیمپ کے جوش وجذبے کو ملک کے طول وعرض میں وسعت دی جائے گی اور یہ پیغام دیا جائے گا کہ زندگی میں بلندیوں تک پہنچنے کے لئے ہمہ گیر کوششو ں اور لگاتار عزم مصمم کو برقرار رکھنا کس قدر ناگزیر ہے۔

    جموں وکشمیر سے آئے ہوئے 102 کیڈٹ ، شمال مشرق سے آئے ہوئے 162 کیڈ ٹوں سمیت مجموعی طور پر 2068 کیڈٹ 17 این سی سی ڈائریکٹوریٹ سے منتخب ہوکر یہاں آئے ہیں اور اس کیمپ میں حصہ لے رہے ہیں۔ اس سال 696 گرل کیڈٹس بھی شریک ہوئی ہیں ۔ واضح رہے کہ کیڈٹوں کا انتخاب ایک مشکل انتخابی عمل کے ذریعہ کیا جاتا ہے ۔ یہاں کیمپ میں شرکت کرنے والے کیڈٹ متعدد سرگرمیوں مثلاََ ثقافتی ، قومی اتحاد ویکسانیت بیداری پروگراموں اور ادارہ جاتی تربیتی مقابلوں میں حصہ لیتے ہوئے ایک ازحد جامع نظام الاوقات کی پابندی پورے ایک مہینے تک کرتے ہیں۔ اس کیمپ میں متعدد عمائدین آتے ہیں ، جن میں نائب صدر جمہوریہ ہند ، وزیر اعظم ، وزیر دفاع ،دفاع کے وزیر مملکت ، دلی کے وزیر اعلیٰ اور تینوں افواج کے سربراہان شامل ہیں ۔

    یوم جمہوریہ کیمپ کے انعقاد کا مقصد کیڈٹوں کی خود اعتمادی کو بڑھاوا دینا ، ان کے اندر جاگزیں اخلاقیات کے نظام کو مضبوط کرنا اور ہمارے ملک کی مالامال ثقافتی روایات سے انہیں روشناس کرانا اورقومی خطہ راجدھانی میں وقوع پذیر ہونے والی اہم تقریبات کی جھلک دکھانا ہوتا ہے۔ این سی سی کیڈٹوں کے آئیڈیلس ، ان کی صلاحیتیں ، ان کاتخیل اور ان کے تاثرات باہم پیوست ہوتے ہیں۔ یوم جمہوریہ کے موقع پر منعقدہونے والا یہ این سی سی کیمپ ،منی انڈیا یعنی ’’ننھے ہندوستان ‘‘کا نظارہ پیش کرتا ہے ۔

    2016 کا سال این سی سی کے لئے ایک خصوصی سال رہا ہے کیونکہ ایک مخصوص این سی سی گرلس ٹکڑی نے بڑی کامیابی سے ماہ مئی میں ایوریسٹ کی چوٹی سرکی تھی ۔ این سی سی کے کیڈٹوں نے سوچھ بھارت ابھیان کے تحت صفائی ستھرائی کی مہمات ، محفوظ صفائی ستھرائی بیدار ی مہمات کا بھی اہتمام کیا تھا۔ اس مہم کے تحت یکم سے 15 اگست 2016 کے دوران پین انڈیا سطح پر سوچھتا پکھواڑہ منایا گیا تھا اور اس پکھواڑے کے اہتمام کے دوران این سی سی نے اپنی جانب سے جو تعاون دیا تھا ،اس کی ستائش قومی سطح پر ہوئی تھی۔ اس عمدہ کام کے اعتراف میں این سی سی کو وزیر اعظم جناب نریندر مودی نے 30 ستمبر 2016 کو منعقدہ بھارت صفائی ستھرائی کانفرنس میں صنعت کے ساتھ ’ ’سوچھتا پرسکار‘‘ سے بھی نوازا تھا۔

    م ن ۔ رم

    U-83
    
    
    (Release ID: 1480087) Visitor Counter : 2