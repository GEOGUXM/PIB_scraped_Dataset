      شمال مشرقی ریاستوں کی ترقی کی وزارت

      ناگا خواتین کے وفد نے ڈاکٹر جتیندر سنگھ سے ملاقات کی
      Posted On: 19 JAN 2017 1:45PM by PIB Delhi


    نئی دہلی۔ 19 ؍جنوری۔منی پور سے آئے ہوئے ’’خواتین برائے امن‘‘ پر مشتمل ناگا خواتین کے ایک وفد نے شمال مشرقی خطے کی ترقیات ، وزیر مملکت (آزادانہ چارج) ، وزیراعظم کے دفتر، عملہ وشکایات ، پنشن، ایٹمی توانائی اور خلائی سائنسز کے وزیر مملکت ڈاکٹر جتیندر سنگھ سے کل یہاں ملاقات کرکے خطے میں امن و امان قائم کرنے کی درخواست کی۔


    وزیر موصوف کو سونپے گئے ایک میمورنڈم میں وفد نے کہا ہے کہ 8دسمبر 2016 کو منی پور حکومت کی جانب سے ایک اعلان کیا گیا تھا جس کے تحت سات نئے اضلاع قائم کیے جانے ہیں۔ اس اعلان کے بعد سے پورے خطے میں بے چینی اور انتشار کا ماحول پیدا ہوگیا ہے اور عوام کو کافی دقتوں کا سامنا ہے۔ خواتین نے کہا کہ ناگا برادری اور اس کی خواتین اس مسئلے کاحل چاہتی ہیں، جو ریاست میں امن اور فرقہ وارانہ ہم آہنگی پر برعکس طور سے اثرانداز ہورہا ہے۔

    مذکورہ عرضداشت میں یہ بھی کہا گیا ہے کہ منی پور حکومت یا متحدہ ناگاکونسل کی جانب سے جو کچھ بھی قدم اٹھایا گیا ہے اس سے قطع نظر ، عام انسانوں کو پیش آنے والی زبردست مشکلات اور ریاست کا سفر کرنے والے دیگر افراد کو در پیش دشواریوں کے پیش نظر ریاست کو جتنی جلدی ممکن ہوسکے اتنی جلدی تمام مسائل کا حل نکالنا چاہیے۔

    ایک دیگر عرضداشت میں وفد نے اس اعتماد کا اظہار کیا ہے کہ صرف وزیراعظم جناب نریندر مودی کی شخصیت ایسی ہے جن کی قیادت اس امر کو یقینی بناسکتی ہے کہ منی پور کے عوام کیلئے امن ، احترام اور وقار کا ماحول بحال ہوسکے۔ اس عرضداشت میں یہ بھی کہا گیا ہے کہ ’’خواتین برائے امن ‘‘ کی تنظیم توقع کرتی ہے کہ وہ بھارت کے ساتھ قدم سے قدم ملا کر پُرامن بقائے باہمی، ترقی اور پیش رفت کے راستے پر آگے چل سکے گی۔

    ڈاکٹر جتیندر سنگھ نے وفد کی اراکین کے ساتھ تفصیلی گفت وشنید کی اور انہیں پیغام دیا کہ حکومت ریاست منی پور میں امن اور خوشحالی کا ماحول قائم کرنے میں پوری دلچسپی رکھتی ہے۔

    وفد میں محترمہ لنڈا نیومائی ، ڈاکٹر گینا سنگکھم ، ڈاکٹر اچان منگلنگ، محترمہ ٹی نگرےچون، محترمہ ایل ایم تبیتھا، محترمہ تھنگریفی اور محترمہ وانگ رنگ کے نام شامل ہیں۔

    ۔

    ۔۔۔۔۔۔۔۔۔۔۔۔۔۔۔۔۔۔۔۔۔۔

    م ن ۔ ۔ ع ن

    U-261
    
    
    (Release ID: 1480733) Visitor Counter : 3