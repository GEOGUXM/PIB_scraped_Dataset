      امور داخلہ کی وزارت

      منی پور اور ناگالینڈ کے وزرائے اعلیٰ نے مرکزی وزیر داخلہ سے ملاقا ت کی
      Posted On: 19 JAN 2017 2:01PM by PIB Delhi


    نئی دہلی۔ 19 ؍جنوری۔مرکزی وزیر داخلہ جناب راجناتھ سنگھ کی گزارش پر منی پور کے وزیر اعلیٰ جناب اوکرام ایبوبی سنگھ نے وزیر داخلہ سے ملاقات کی۔ اس ملاقات کے دوران وزیر داخلہ نے قومی شاہراہ نمبر2 پر جاری ناکہ بندی پر زبردست تشویش کا اظہار کیا۔ کیونکہ اس ناکہ بندی سے منی پور کے لوگوں کو خاص طور سے اشیائے ضروریہ کی فراہمی میں شدید مشکلات پیش آرہی ہیں۔ جناب راجناتھ نے مزید کہا کہ اس مسلسل جاری ناکہ بندی سے آئندہ ہونے والے اسمبلی انتخابات پر بھی مضر اثرات مرتب ہوں گے۔ کیوں کہ اس سے الیکشن کے عملے سمیت دیگر لوگوں کو آمد ورفت میں دشواریوں کا سامنا کرنا پڑیگا۔


    واضح ہو کہ مرکزی وزارت داخلہ قومی شاہراہ نمبر 2 پر جاری ناکہ بندی کو ختم کرکے اسے کھلوانے کیلئے مسلسل کوششیں کررہی ہے ۔ اس سلسلے میں 15 نومبر 2016 کو منی پور کی سرکار اور یونائیٹڈ ناگاکونسل (یو این سی) کے ساتھ ایک سہ فریقی مذاکراتی اجلاس کا اہتمام راجدھانی نئی دلّی میں کیا گیا تھا جس کا مقصد معاشی ناکہ بندی کو ختم کرانا تھا لیکن اس اجلاس میں منی پور کی سرکار نے شرکت نہیں کی تھی۔ 22دسمبر 2016 کو مرکزی وزیر داخلہ نے منی پور کے وزیر داخلہ کو ایک خط لکھا تھا جس میں انہوں نے کہا تھا کہ منی پور کے وزیر اعلیٰ قومی شاہراہوں کو کھلا رکھنے اور اشیائے ضروریہ کی فراہمی کو یقینی بنانے کی اپنی آئینی ذمہ داریوں کی ادائیگی کریں۔ اس کے ساتھ ہی دسمبر 2016 میں منی پور کی سرکار کی گزارش پر سینٹرل پیرا ملٹری فورسز کی 40 اضافی کمپنیاں بھی فراہم کرائی جاچکی ہیں جبکہ سی اے پی ایف کی 135 کمپنیاں پہلے سے ہی وہاں تعینات ہیں۔ ان مسلسل کوششوں کے باوجود اس ناکہ بندی کے خاتمے کیلئے اب تک کوئی ٹھوس صورتحال سامنے نہیں آسکی ہے۔

    جناب راجناتھ سنگھ نے کہا کہ ریاست میں اشیائے ضروریہ کی فراہمی اور انتخابات کرائے جانے کیلئے موزوں فضا سازگار کرنے سمیت عوامی نظام قانون کو بحال رکھنا منی پور کی سرکار کی آئینی ذمہ داری ہے۔ انہوں نے وزیر اعلیٰ منی پور سے کہا کہ وہ اپنی یہ ذمہ داری منی پو رکے عوام کے مفاد میں ادا کریں اور اگر اس کیلئے کچھ مزید نیم فوجی دستوں کی ضرورت ہو تو حکومت ہند ان کی فراہمی بھی کرائے گی لیکن یہ بات اپنے آپ میں انتہائی اہم ہے کہ منی پور کی سرکار کو حالات کو معمول پر لانے کے لئے اپنی مضبوط قوت ارادی کو بروئے کار لانا ہوگا۔

    اس موقع پر وزیر داخلہ نے کہا کہ اگر منی پور کی سرکار اپنے ریاستی فرائض کی ادائیگی میں ناکام رہی تو مرکزی سرکار کو منی پور میں عوام کو درپیش دشواریوں اور مشکلات کو ختم کرنے کیلئے آئین ہند کی دفعات کے تحت دیگر اقدامات پر غور کرنا پڑیگا۔ اس کے ساتھ ہی وزیر داخلہ کی گزارش پر ناگالینڈ کے وزیر اعلیٰ جناب ٹی آر زیلیان نے بھی وزیر داخلہ سے ملاقات کی۔ اس موقع پر وزیر داخلہ نے قومی شاہراہ نمبر 2 پر دیما پور اور ماؤگیٹ کے درمیان ناکہ بندی ختم کرانے کے لئے تعاون کی درخواست کی اور گزارش کی کہ اس اہم شاہراہ پر آمد ورفت کے نظم وضبط کو درہم برہم ہونے سے محفوظ رکھا جائے۔

    ۔۔۔۔۔۔۔۔۔۔۔۔۔۔۔۔۔۔۔۔۔۔

    م ن ۔ س ش ۔ ع ن

    U-265
    
    
    (Release ID: 1480736) Visitor Counter : 2