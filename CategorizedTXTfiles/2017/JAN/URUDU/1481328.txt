      صحت اور خاندانی بہبود کی وزارت

      صدر جمہوریہ نے 2017 کے لئے ملک بھر میں پلس پولیو پروگرام شروع کیا
      Posted On: 28 JAN 2017 8:42PM by PIB Delhi


    
    نئی دہلی،28جنوری 2017؛ صدر جمہوریہ جناب پرنب مکھرجی نے صحت اور خاندانی بہبود کے مرکزی وزیر جناب جےپی نڈا اور وزیر مملکت برائے صحت جناب پھگن سنگھ كلستے اور محترمہ انوپريا پٹیل کی موجودگی میں آج یہاں راشٹرپتی بھون میں پانچ سال سے کم عمر کے بچوں کو پولیو کی خوراک پلاکر 2017 کے لئے پلس پولیو پروگرام کا آغاز کیا۔ کل ٹیکہ کاری کا قومی دن ہے۔ ملک بھر میں پانچ سال سے کم عمر کے تقریباً 17 کروڑ بچوں کو ملک سے پولیو کے خاتمے کے لیے حکومت ہند کی مہم کے ایک حصے کے طور پر پولیو کی خوراک پلائی جائے گی۔
    
    ٹیکہ کاری کے قومی دن کے موقع پر منعقدہ تقریب سے خطاب کرتے ہوئے صحت اور خاندانی بہبود کے مرکزی وزیر جناب جےپی نڈڈا نے کہا کہ 27 مارچ، 2014 کو ہندوستان سمیت عالمی ادارہ صحت کے سارے جنوب مشرقی ایشیا کے خطے کو پولیو سے آزاد ہونے کی تصدیق صحت کی تاریخ میں ایک بہت بڑی کامیابی ہے۔ انہوں نے کہا کہ باقی تین ممالک (پاکستان، افغانستان اور نائیجیریا) سے اس بیماری کے درآمد کا خطرہ اب بھی بنا ہوا ہے جہاں پولیو وائرس اب بھی متحرک ہے۔ اب بھی ملک میں ٹیکہ کاری اور حساس نگرانی کی ضرورت ہے جب تک دنیا بھر سے پولیو کے خاتمہ نہیں ہو جاتا۔ اسے مسلسل اعلی معیار کی پولیو کی نگرانی کے ساتھ ساتھ نیشنل اور سب نیشنل پولیو راؤنڈ کے ذریعے کیا جاتا ہے۔
    
    وزیر صحت نے کہا کہ 'ہم ہندوستان سے متصل بین الاقوامی سرحدوں پر مسلسل پولیو کی ٹیکہ کاری کا کام کر رہے ہیں۔ ہندوستان اور آٹھ دوسرے ممالک کے درمیان سفر کرنے والے تمام سیاحوں کو ٹیکہ کاری سے متعلق ایک ٹریول ایڈوائزری بھی جاری کی گئی ہے۔ مزیدبرآں، ایک ہنگامی تیاری اور ردعمل کی منصوبہ بندی (يعی پی آر پی) بھی بنائی گئی ہے جس کے تحت پولیو وائرس کی درآمد کی کسی بھی صورت میں فوری طور پر نمٹنے کے لئے تمام ریاستوں / مرکز کے زیر انتظام علاقوں میں سریع الحرکت ٹیموں (آر آرٹی) کا قیام عمل میں لایا گیا ہے۔ جناب نڈڈا نے کہا کہ اپنے بچوں کو دوہرا تحفظ فراہم کرنے کے لئے ہندوستان کی حکومت نے باقاعدہ ٹیکہ کاری پروگرام میں انجکشن والے اِن اکٹیویٹڈ ویکسین (آئی پی وی) بھی متعارف کرایا ہے۔
    
    جناب نڈڈا نے بتایا کہ حالیہ ایس آرایس تخمینہ کے مطابق ہندوستان میں پانچ سال سے کم عمر کے بچوں کی شرح اموات میں کمی آئی ہے اور یہ شرح 2005 کے 1000 میں 75 کے مقابلے میں کم ہو کر 2014 میں 1000 میں 45 تک آ گئی ہے۔ انہوں نے بتایا کہ ٹیکہ کاری ملک میں بچوں کی اموات کو کم کرنے میں ایک اہم وسیلہ رہا ہے۔ انہوں نے کہا کہ ملک میں ٹیکہ کاری کے دائرے کو توسیع کرنے کے لئے گزشتہ سال يوآئی پی کے ایک حصے کے طور پر روٹاوائرس وائرس ویکسین استعمال کیا گیا ہے اور وزارت جلد ہی نمونیا سے متعلق ٹیکہ متعارف کرانے والا ہے جو اسہال، نمونیا اور دماغی بخار میں کمی لانے میں مددگار ثابت ہو گا۔
    
    مرکزی وزیر صحت نے ملک کو پولیو سے پاک رکھنے کے لئے تمام ریاستوں کے ہزاروں رضاکاروں، پیش رو کارکنوں، صحت کے حکام اور ترقیاتی شراکت داروں کی کوششوں کی تعریف کی۔
    
    تقریب کے موقع پر صحت اور خاندانی بہبود کی وزارت میں سیکرٹری جناب سی کے مشرا، صحت اور خاندانی بہبود کی وزارت کے سینئر افسر اور ترقیاتی شراکت داروں کے نمائندے بھی موجود تھے۔
    
    (م ن ۔ رض۔ م ج۔ت ح ۔2017۔01۔28)
    
    U - 374
    

    
    (Release ID: 1481328) Visitor Counter : 2