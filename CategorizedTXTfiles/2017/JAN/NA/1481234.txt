      রাস্ত্রপতিগী লোইশঙ

      ভারতকী গনতন্ত্র নুমিৎ ২০১৭কী মাংওইননা ভারতকী রাষ্ট্রপতিনা পীবা পাওজেল নই দিল্লীঃ জনুৱারী ২৫, ২০১৭
      Posted On: 25 JAN 2017 7:17PM by


    নুংশিরবা ইরৈবাক মচাশিং,


    ১. ঐখোয়গী লৈবাক্কী হুমফু নিপালশুবা গনতন্ত্র নুমিৎকী মাংওইননা, ঐনা ভারত অমসুং মীরমদা খুন্দাদুনা লৈরিবা অদোম পুম্নমকপু হরাও তয়াম্বা ফোংদোকচরি । ঐনা ঐখোয়গী লান্মী, পেরা মিলিতরী ফোর্সশিং অমসুং লৈবাক মনুংবু ঙাক-শেল্লিবা ফোর্সশিংগী মীওইশিংদা অখন্ননা হরাও তয়াম্বা ফোংদোকচরি । ভারতকী লমদমগী ঙমখৈ ঙাকপদা অমসুং লো অমসুং ওর্দর ঙাক্ননবগীদমক্তা মখোয়গী মপুন্সি কৎথোকখ্রবা অদুগুম্বা লান্মীশিং অমসুং ঙাকশেল্লোইশিং অদুগী মফমদা ঐনা শ্রদ্ধাঞ্জলি কচ্চরি ।


    ইচিল-ইনাও অমদি ইচল-ইচেশিং,


    ২. ওগস্ত ১৫, ১৯৪৭তা ভারতনা নীং-খা তম্বা ফংখিবা মতমদুদা ঐখোয়গী লৈঙাক্লোনগী চৎনা-কাংলোন অমত্তা লৈরমদে । ভারতকী মীয়াম্না মসিগী মীয়াম পুম্নমক্কীদমক্তা অচুম্বা ৱায়েল, নীংতম্বা, মান্নবা লোইননা পা-পী অমসুং শেনমিৎলোনগী মান্নবা অদুগীদমক্তা ইশানা সংবিধান অমা শিন্নজখিবা জনুৱারী ২৬, ১৯৫০ ফাওবা ঐখোয়না ঙাইজখি । ঐখোয়না ইচিল ইনাও ওইবা, মীওইবগী পুচেল চাওবা মতৌ অমসুং লৈবাক্কী অপুনবা অমসুং অমত্তা ওইবা মশক অদুদা পুক্নীং থৌগৎনবা ৱাশক শকখি ।


    নুমিৎ অদুদা ঐখোয় মালেমগী খ্বাইদগী চাওবা মীয়াম্না লৈঙাকচবা ( দেমোক্রেসী ) ওইখি ।


    ৩. মীয়ামগী থজবা অমসুং শিন্নথোকপা অদুনা ঐখোয়গী সংবিধানবু হিংহনখি অমসুং ঐখোয়গী লৈবাক শেম্বশিংনা, হৈ-শিংনা অমসুং চেকশিনবগা লোইননা লম লমগী চাওনা চাং মান্নদবা অমসুং তঙাইফদবা মরুওইবশিং অদুসু ৱাৎলবা পাক চাওরবা মীয়াম লৈবা লাইরবা শেনমিৎলোন অমগী অৱাবদগী লান্থোক্তুনা, অনৌবা লৈবাক অমবু মাংদা চখৎহনখি ।


    ৪. হৌখিবা চহি তরাগী খুজিং তরুক্তগী ভারতকী লোকতন্ত্র অসিনা চরাংনবনা য়োমশিল্লবা লমদম অসিদা তংদু লৈতাবগী য়াংলেন ওইদুনা লাক্লিবা অসি ঐখোয়গী লৈবাক শেমবশিংনা লিংখৎপীরম্বা লোকতন্ত্রগী অকনবা লুপশিংগী মরম্না ওইরি । ১৯৫১দা মী মশিং কোতি ৩৬ ওইখিবদুগা য়েংনরুবদা, হৌজিক ঐখোয় মী মশিং কোতি ১.৩ লৈবা লিংলবা লৈবাক অমা ওইরে । মসি মক্তদসু, ঐখোয়গী মীকোক অমদা লাক্লিবা চাগা অসি শরুক তরা হেনগৎলে, লাইরবগী চাংদসু শরুক অহুম থোকপগী অনি হন্থরে, পুন্সিবগী চাংসু শরুক অনিদগী হেনগৎখ্রে, অমসুং মহৈ-মশিং হৈবগী চাংদা শরুক মরি হেনগৎলে । ঙসি ঐখোয় মালেমগী মরু ওইবা শেনমিৎলোনশিংগী মনুংদা খ্বাইদগী খোংজেল য়াংনা হেনগৎলক্লিবা শেনমিৎলোন ওইরে । ঐখোয় সাইন্তিফিক অমসুং তেক্নিকেল মেনপৱারগী অনিশুবা খ্বাইদগী চাওবা ইতুংফম, অহুমশুবা খ্বাইদগী চাওবা লান্মী, ন্যুক্লিয়র ক্লবকী তরুকশুবা মীহুৎ, স্পেসকী লমজেলদা শরুক য়ারিবা তরুকশুবা মীহুৎ অমসুং তরাশুবা খ্বাইদগী চাওবা ইন্দস্ত্রিএল পৱারনি । মপান্দগী চাননবা মহৈ-মরোং পুশিল্লম্বা লৈবাক অমা ওইরম্বদগী হৌজিক ভারত অসি চাননবা পোৎলমশিং মকোক থোংনা পুথোকখিবা অমা ওইরে । হৌজিক ফাওবগী খোংচৎ অসি থৌদোকশিংতনা থল্লি, করিগুম্বদা অৱা অনাতনা থনখি, অদুম ওইনমক মতম অয়াম্বনা নুংঙাইবা ওইখি ।


    ৫. ঐখোয়না মসি ফাওবা য়ৌরক্লিবা অসিগুম মতুংদসু য়ৌখিগনি । অদুম ওইনমক হোংলক্লিবা নুংসিৎ অসিগা লোইননা খোংজেল য়াংনা অমসুং হৈ-শিংনা ঐখোয়গী মায়োলদা অহোংবা পুরকপা তম্বা তাই । মথং মনাও নাইবা অমসুং হেনগৎপা শাহৌদা সাইন্স অমসুং তেক্নোলোজী খুমাং চাওশিনবদগী ওইরকপা খোংজেল য়াংবা অমাং অতাদগী শেমজিন শাজিঞ্জবা তাই । অনৌবা খোংথাং, অমসুং মসিদগী হেনবা অপুনবা খোংথাংশিংবু পুন্সিগী লম্বেল অমা ওইনা শেমগৎপা তাই । মহৈ-মশিংবু তেক্নোলোজীগা লোইননা পুখৎপা তাই । মী অমসুং মেচীনগী লমজেলদা, অথোইবা অদুনা থবক পীগদবনি । তেক্নোলোজী শিজিন্ননবগী খোংজেলগীদমক্তা তম্বা অমসুং খঙবগী লাংতক্নবা পোকপা শুব-নোম্বগী শাজৎ অমা লৈবা তাই । ঐখোয়গী এজুকেসন সিস্তেম অসি ঐখোযগী নহারোলশিংবু পুন্সি চুপ্পা তমহন্নবগীদমক্তা অনৌবা খোংথাং অমগা খুৎসম্নহনগদবনি ।


    নুংশিরবা ইরৈবাক মচাশিং,


    ৬. ঐখোয়গী শেনমিৎলোন অসি শিংনবতনা থল্লবা মালেমগী শেনমিৎলোনগী ফিভম ওইজদুনসু, নিংথিজনা পাংথোরক্লি । ২০১৬-১৭কী হৌরকপদা, মমাংগী চহিগুম্না, মসিদা চাদা ৭.২গী চাংদা হেনগৎলে, অমসুং মসি লেপ্তনা হঞ্জিল্লকপা উরি । ঐখোয় অচেৎপা মওংদা অকনবা চাগাগী লম্বেলদা মাংজিল থারি অমসুং ঐখোয়গী ইনফ্লেসনগী থাক অসি তংদু লৈতানীংঙাই ওইরি । অদুম ওইমক ঐখোয়গী পোৎথোক মীরমদা থাদোকপদা খোংজেল য়াংহনগদবা ৱাৎলি, অদুবু ঐখোয়না পাক চাওরবা ফোরেন এক্সচেঞ্জ রিজার্বশিংদা তং তাবা মপান্থোংগী মফম অমা কনবদি ঙম্লে ।


    ৭. অরোনবা পৈশাবু অরেম্বা তাহন্দুনা অমসুং শেঞ্জা-থুমজাগা মায়োক্নদুনা, শেলয়েক চৎনহন্দবনা শেনমিৎলোনগী থবক-থৌরমদা, মতম খরগী ওইনা তপথহনবা য়াই । লৈবা-য়োনবদা অদুক্কী মতিক কেশ-লেশ চৎনহনবনা শেনমিৎলোনবু নুং-পান ফাওনা উহনবা হেনগৎহনগনি ।


    ইচিল-ইনাও অমদি ইচল-ইচেশিং,


    ৮. নীং-তম্বা ভারত্তা পোকপা, মীওইশিংগী মীরোল অহুম হৌখ্রবা লোইলমগী পোৎলুম পুদুনা চৎতে । মীরোলশিং অসি নীং-তম্বা লৈবাক্তা মহৈ-মশিং তম্নবা, খুদোংচাবশিং থিনবা অমসুং মনী্ং-তম্বা লৈবাক অমদা মংলান মংফাওনহনবগী খুদোংচাবা ফংদুনা লাক্লি । মসিদগী মখোয়না করিগুম্বা মতমদা নীং-তম্ববু য়াংনা লৌবা, লাইপোক্কুম্লবা মীশকশিংনা নীং-তম্বা অসিগীদমক পীখিবা মমল অদুবু কাওথোকপা, অমসুং নীং-তম্বা কৌবা উপাম্বী অসিবু চাং নাইনা শেন্নবীবা অমসুং য়োকপী-থাকপীবগী তঙাইফদবশিং অদুবু কাওথোকপা লাইনা থোকহল্লি । লোকতন্ত্রনা ঐখোয় পুম্নমক্তা হক পীরি । অদুবু হকশিং অসিগা লোইননা পাংথোকপগী মথৌ তাবা থৌদাংসু য়াওরি । গান্ধীজীনা হায়বীরম্মি মদু ঐ কোৎ তৌজরিঃ “ নীং-তম্বগী খ্বাইদগী ৱাংবা থাক অদুদা অকনবা থক্সি-খাসি অমসুং নোল্লুকপা লৈরি । থক্সি-খাসি অমসুং নোল্লুকপগা লোইননা ফংলকপা নীং-তম্ববু থৌওইদবা য়ারোই; চুপ্লি ফাদবা নীং-তম্বা অদুদি মশাগী অমসুং অতোপ্পগী মাংনিংঙাই ওইবা হৌন-খঙদবা অদুনি ” ( অনকোৎ) ।


    নুংশিরবা ইরৈবাক মচাশিং,


    ৯. ঙসি নহোরোলশিং অসি আশা অমসুং অপাম্বতনা থল্লি । মখোয়না মখোয়গী পুন্সিগী নুংঙাইনা ফংলিবা পান্দমশিং অদুগী মতাংদা মখোয়না খল্লি মদুদি মদুনা মখোয়গী মিংচৎ, মাই পাকপা অমসুং নুংঙাইবা পুদুনা লাক্কনি । মখোয়না নুংঙাইববু মখোয়গী ওইরিবা পান্দম অদুনি হায়না লৌই মদু মশানসু তাবনি । মখোয়না নুংতিগী ওইরিবা ৱখল্লোনগী অকা-অকুমদা, অমসুং মশাগীদমক্তা শেমজবা অরেপ্পা পান্দম অদু মপুং ফাহনবদা নুংঙাইবা থিজৈ । মখোয়না থবক্কা লোইননা পুন্সিগী অনীংবা অদুসু থিরি । তাঞ্জা ৱাৎপনা মখোয় নিংবা কাইবা অমসুং অৱাবা নংই মসিদগী মখোয়গী লমচৎতা অশাওবা, নুংনাংবা, লাংতক্নবা অমসুং তংদু লৈতাদবা পোকহল্লি । কান্নবা থবক, কাংলুপকা লোইননা নীংথিজনা লোইনবা, মমা-মপাগী লমজিং-লমতাক, অমসুং থৌদাং লৈরবা খুন্নাইগী মীনুংশিগী পাম্বৈনা মখোয়দা খুন্নাইগী মনুং চনবা লমচৎ-শাজৎ পোকহন্দুনা মসিদগী ঙাকথোকপা য়াই ।


    ইচিল-ইনাও অমদি ইচল-ইচেশিং,


    ১০. ঐগী মাংদা ফম পুরম্বা অমনা ঐগী তেবলদা ফ্রেম চনবা ৱারোল অমা থম্বীরম্মি মদু ঐ পাজরক্কে (কোৎ) ‘ শান্তি অমসুং লান্দা সরকারগী পান্দম অসি লৈঙাকলোইশিং নত্রগা কাংলুপশিংগী মিংচৎ অদু নত্তে মীচম মীয়ামগী নুংঙাই য়াইফবা অদুনি ( অনকোৎ ) ।’ নুংঙাই য়াইফবা অসি পুনসিগী মীওইবগী খঙউ-উরবশিং অদুগী য়ুমফম্নি । নুংঙাই য়াইফবা অসি মান্নবা মওংদা শেনমিৎলোন অমসুং শেনমিৎলোন নত্তবা পথাপ অদুগী ফলনি । নুংঙাই য়াইফনবা হোৎনবা অসি তুং কোইবা চাওখৎ থৌরাংগা লোইননা অচেৎপা মরি লৈনৈ, মসিদা মীওইবগী য়াইফা থৌরাং, মান্নবা খুন্নাই অমসুং অকোইবগী ফিভম ঙাক শেনবা য়াওরি । ঐখোয়না ঐখোয়গী মীওইশিংগী নুংঙাই য়াইফবা অমসুং ৱাৎত-পাদববু লোকনীতিগী য়ুমফম ওইহনগদবনি ।


    ১১. সরকারগী মরুওইবা থৌরম কয়া খুন্নাইগী য়াইফ-থৌরাংবু য়োকখৎনবগীদমক শেমখিবনি । স্বচ্ছ ভারত মিশন গী পান্দম গান্ধীজীগী ১৫০শুবা জয়ন্তীগা লোইননা ওক্তোবর ২, ২০১৯ ফাওবগী মনুংদা ভারতপু তরু-তনালহনবনি । খুঙ্গংগী শেনমিৎলোন নৌনা শেমগৎনবগীদমক্তা মনরেগা গুম্বা থৌরমশিংদা শেল থাদবা হেনগৎপা অসিনা থবক পীবা হেনগৎহল্লি । হৌজিক ফাওবদা কোতি ১১০ দগী হেনবা মীওইশিংদা আধার য়ৌহনখিবা অসিনা বেনিফিৎ হকথেংননা ফংহনবদা, শেনমিৎলোনগী অমাং অতা থিংনবা অমসুং অরোন অথুপ লৈহন্দবদা মতেং ওইরি । দিজিতেল ভারত প্রোগ্রাম অসিনা দিজিতেল ইনফ্রাস্ত্রকচর অমসুং প্লেৎফোর্মগী থোংদা কেশলেশ ইকোনোমিক ত্রান্সেক্সনগীদমক্তা লৌশিং লৈবা শেনমিৎলোন অমা শেম্লি । স্তার্ত-অপ ইন্দিয়া অমসুং অতল নবাচার মিশন গুম্বা খোংথাংশিংনা অনৌবা খোংথাং অমসুং অনৌবা যুগকী ইন্ত্রপ্রিনর্শিপ্পু পুক্নীং থৌগৎলি । কৌশল ভারত খোংথাংগী মখাদা, নেস্নেল স্কিল দিব্লপমেন্ত মিশন্না ২০২২ ফাওবদা নহারোল কোতি ৩০ খুৎ-শা হৈহন্নবা থবক পাইখৎলি ।


    ইচিল-ইনাও অমদি ইচল-ইচেশিং,


    ১২. ঐনা মপুং ফানা থাজৈ মদুদি ভারতকী মশিং য়াম্বা অমসুং মহাক্কী খু্ন্নাইগী, নাৎকী, লোনগী অমসুং ধর্মগী মখল মখা অসি ঐখোয়গী খ্বাইদগী চাওবা পাঙ্গলনি । ঐখোয়গী চৎনবীনা মতম পুম্নমক্তা ‘ খাংবা কন্দবা ’ ভারতীয়গী মহত্তা ‘ নৈনগনবা ’ ভারতীয়বু শিংথারি । মমাংঙৈদগী হৌনা ঐখোয়গী লৈবাক্তা মখল মখাগী মিৎয়েং, ৱাখল্লোল অমসুং ৱাংঙুলোন্না ইং তপ্না অমগা অমগা লোইনদুনা পুন্না হোৎনমিন্নরক্লি । লোকতন্ত্রবু পাকথোক চাওথোকহন্নবা, লৌশিং লৈবা অমসুং ৱায়েল চুম্বা পুকচেল চেনবা মথৌ তাই । মশা মউ ফবা লোকতন্ত্র অমগীদমক ৱাখল্লোনগী অপুনবদগী হেনবা, খাংবা কনবা, অমসুং অতোপ্পবু ইকাই খুম্নবনচিংবা মগুনশিং অসিবু ঙাক্না চৎপগী মথৌ তাই । মখোয়দা লৌশিং তাবা অমসুং থৌদাং য়াবগী ৱাখল্লোন লৈহন্নবা অসিগুম্বা গুন অসি ভারত মচা খুদিংমক্কী পুক্নীংদা লৈহনগদবনি ।


    নুংশিরবা ইরৈবাক মচাশিং,


    ১৩. ঐখোয়গী লোকতন্ত্র অসি চরাংনৈ । অদুম ওইনমক ঐখোয়না পাম্বা লোকতন্ত্র অদু হেন্না ফংহনগদবনি, তাহল্লোইদবনি । ঐখোয়গী লোকতন্ত্রগী পাঙ্গল অসি মসিগী অচুম্বা অসিদগী ফংবা ঙম্মি মদুদি ২০১৪গী মীখলদা অপুনবা ভোতর মশিং কোতি ৮৩ লাক্ষ ৪০গী মনুংদা চাদা ৬৬তগী হেনবনা ভোৎ থাদখি । ঐখোয়গী লোকতন্ত্রগী পাক চাওবা অসি ঐখোয়গী পঞ্চায়তী রাজ লুপশিংদা চাং নাইনা পাংথোক্লিবা মিখলশিংদা উবা ফংই । অদুম ওইনমক মখোয়না মরুওইবা হিরমশিংদা খন্ন-নৈনগদবা অমসুং কাংলোন শেমগদবশিংদু ঐখোয়গী কাংলোন শেম্বশিংদা অপনবা পীবনা মরম ওইদুনা মীফমশিং মাংহল্লি । খন্ন-নৈনবা, ৱারি-ৱাতাই তৌবা অমসুং ৱারেপ লৌবদা অমুক হন্না পুক্নীং চংনবা পুন্না হোৎনমিন্নবা তাই ।


    ১৪. ঐখোয়গী গণতন্ত্রনা হুমফু নিপালশুবা চহিদা খোং থাংজিল্লকপা অসিদা, ঐখোয়না মসি য়াজগদবনি মদুদি ঐখোয়গী সিস্তেমশিং অসি মতিক চাদে । অশোনবশিং অদু খঙদোক্কনি অমসুং মখোয় অদু শেমদোক্কদবনি । তংদু লৈতাখ্রবা পুক্নীংগী অপেনবা অদুদা ৱাহং হংগদবনি । থাজবগী য়ুম্বী অদু মপাঙ্গল কলহনগদবনি । মীখলগী শেমদোক্নীংঙাই ওইবা ৱাফমদুদা মশক থোক্না খন্ননীংঙাই অমসুং নীং-তম্বা মতুংগী হৌরকপা চহি তরাগী খুজিংগী চৎনবী, লোক সভা অমসুং রাজ্য বিধান সভাগী মীখল পুন্না পাংথোকমিন্নরম্বা মতম অদুদা হল্লকপগী মতম ওইরে । রাজনীতি দলশিং খন্ন-নৈনদুনা থবক অসিবু মখা চৎথবা অসি ইলেক্সন কমিসনগী থৌদাংনি ।


    নুংশিরবা ইরৈবাক মচাশিং,


    ১৫. অঙকপা ফংনা অথোই-অহেন তান্নরিবা মালেমদা, ঐখোয়না ঐখোয়গী মীয়ামদা শকখিবা ৱাশকশিংদু পাংথোক্নবা হান্নদগী হেন্না কন্না হোৎনবা তাই ।


    * ঐখোয় হেন্না কন্না হোৎনবা তাই মরমদি লাইরবগা ঐখোয়গা শোক্নবা লান হৌজিকসু লোইদ্রি । ঐখোয়গী শেনমিৎলোন অসি হৌজিকসু লাইরবদা অকনবা খুৎ থানবগীদমক অহেনবা মতম চাদা শরুক ১০দগী হেন্না শাংদোকহনবা তাই । ঐখোয়গী ইরৈবাকচাশিংগী শরুক মঙাগী মনুংদা অমদি হৌজিকসু লাইরবগী লৈইগী মখাদা লৈরি । গান্ধীজীগী মিৎলু খুদিংমক্তগী পীরাং তৈথোকপগী মিশন হৌজিকসু মপুং ফাদ্রি ।


    * ঐখোয়না ঐখোয়গী মীয়ামগীদমক্তা ফুদ সেক্যুরিতী পীনবগীদমক অমসুং মহৌশাগী অকুম-অকাদগী লৌউ-শিংউবগী লম্বু লৈহাও চেলহন্নবা হেন্না কন্না হোৎনবা তাই । ঐখোয়না পুন্সিগী অথোইবা মগুণশিং লেপথোক্নবগীদমক, খুঙ্গংগী ঐখোয়গী মীয়ামগীদমক হেন্না ফবা খুদোংচাবশিং অমসুং তাঞ্জা পুথোকপা তাই ।


    * ঐখোয়না মালেমগী থাক্তা মেনুফেকচরিং অমসুং সর্বিস সেক্তশিংদা শেমগৎতুনা নহারোলশিংবু হেন্না থবক্কী খুদোংচাবা নফংহন্নবা হেন্না হোৎনবা তাই । দোমেস্তিক ইন্দস্ত্রীগী অথোই অহেন তান্নবদা মগুণ লৈহনবা, পোত্থোক অমসুং মগুণদা হেন্না ফবা ওইহনবা তাই ।


    * ঐখোয়না ঐখোয়গী নুপী অমসুং অঙাংশিংগী ঙাকশেল অমসুং শোইদা ঙামদবা ফংহন্নবগীদমক হেন্না কন্না হোৎনগদবনি । নুপীশিংবু ইকাই খুম্নবা অমসুং ইজৎ লৈনা পুন্সি হিংজনবা হোৎনগদবনি । অঙাংশিংবু মপুং ফানা মখোয়গী অঙাং ওইবগী নুংঙাইবা অদু ফংহনগদবনি ।


    * ঐখোয়না অকোইবগী ফিভমদা মোৎশিনহনবা অদুগুম্বা শিজিন্নবগী থৌওং অদুবু হোংদোক্নবগীদমক হেন্না কন্না হোৎনগদবনি । ঐখোয়না ঈশিং-ইচাও, লৈবাক নীংখাইবা অমসুং ইকং থোকপগী মশক ওইরবা থৌদোকশিং অদুবু থিংননবা মহৌষাবু ইংথহনবা তাই ।


    * ঐখোয় হেন্না কন্না হোৎনবা তাই মরমদি ওইজবা য়াওদনা হৌজিকসু ঐখোয়গী মশিং য়াম্বা নাৎ অমসুং খাংবা কনবগী চাংয়েং লৌরি । অসিগুম্বা ফিভম অসিদগী নান্থোক্নবা অচেৎপা অমসুং পুক্নীং চংবা অসিনা ঐখোয়বু লমজিংহনগদবনি ।


    * ঐখোয়না লালহৌবগী ফত্ত্রবা পাঙ্গলশিং অদুবু লাপ্না থমখিনবা হেন্না কন্না হোৎনবা তাই । পাঙ্গলশিং অদুবু অচেৎপা অমসুং অরেপ্পা মওংদা মায়োক্নবা তাই । ঐখোয়গী মায়োক্তা লৈবশিংনা পাঙ্গলশিং অসিবু চাওখৎহনবা ঙম্লোই ।


    * ঐখোয়না মনুংগী অমসুং মপানগী খুদোংথিবশিংদগী ঐখোয়বু ঙাক শেনবীরিবা ঐখোয়গী লান্মীশিং অমসুং সেক্যুরিতীগী মীওইশিংগী হেন্না ফবা পুরক্নবগীদমক হেন্না কন্না হোৎনবা তাই ।


    অমসুং


    * ঐখোয় হেন্না কন্না হোৎনগদবনি মরমদি;


    ঐখোয় পুম্নমক ঐখোয়গী ইমাগী মফমদা; চপ মান্নবা মচাশিংনি;


    অমসুং ঐখোয়গী ইমা লৈবাক্না, ঐখোয় পুম্নমক্তা,


    ঐখোয়না করিগুম্বা অমা হেক্তা পাংথোকপবু ওইরবসু;


    ঐখোয়গী সংবিধান্দা ওইজবা থিদবা মগুণগী মতুং ইন্না;


    থাজবা, কৎথোকপা অমসুং অচেৎপা অচুম্বগা লোইননা;


    ঐখোয়গী থৌদাং মপুং ফাহন্নবগীদমক হায়বীরি ।


    জয় হিন্দ!


    

    
    (Release ID: 1481234) Visitor Counter : 1