      প্রধানমন্ত্রীগী লোইশঙ

      জনুৱারী ২৯, ২০১৭তা রেদিওদা ঙাংখিবা প্রধানমন্ত্রীগী ‘ মন কী বাত ’
      Posted On: 29 JAN 2017 11:52AM by


    


    ঐগী নুংশিরবা ইরৈবাকচাশিং, অদোম পুম্নমকপু খুরুমজরি । জনুৱারী ২৬, ঐখোয়গী ‘ গনতন্ত্র নুমিৎ ’ লৈবাক্কী কাচিন-কোয়াদা আশা অমসুং থৌনাগা লোইননা ঐখোয়না পুম্নমক্না পাংথোক্লে । ভারতকী সংবিধান, মীয়ামগী থৌদাং, মীয়ামগী হক, লোকতন্ত্রগী মাফমদা ঐখোয়গী থম্লিবা ৱাফম, অমরোমদা চৎনবী অসি, লাক্কদৌরিবা মীরোলশিংদা লোকতন্ত্রগী মইকৈদা, লোকতন্ত্রগী ওইবা থৌদাংশিংগী মাইকৈদা, মীকুপসু থোকহল্লি, চৎলো-নচৎসু পীরিবা কুম্মৈ অমসুনি । অদুবু হৌজিকসু ঐখোয়গী লৈবাক্তা, মীয়ামগী থৌদাং অমসুং মীয়ামগী হক – মদুদা মরৈ য়েৎনবা য়াবা মখৈ, অদুক্কী মতিক লুনা মরৈ য়েৎনগদবা, অদুক্কী মতিক পাক-চাওনা ৱারি-ৱাতাই পাংথোকফম থোকপদু হৌজিক ফাওবা পাংথোক্ত্রি । ঐনা থাজৈ মদুদি থাকখুদিংমক্তা, মতম পুম্নমক্তা, হকশিংদা অদুক্কী মতিক শাফু পীরিবা অদুগুম থৌদাংদসু পীগদবনি । হক অমসুং থৌদাংগী ফিবান অনি অদু মক্তদা, ভারতকী লোকতন্ত্রগী গাড়ীনা খোংজেল য়াংনা মাংদা চেনখৎপা ঙমগনি ।


    হয়েং জনুৱারীগী ৩০নি, ঐখোয়না পুজা তৌজরিবা বাপুগী লৈখিদবা নুমিৎনি । জনুৱারীগী ৩০দা ঐখোয় ময়াম্না অয়ুক পুং ১১দা মিনিৎ ২ তুমিন্না লৈদুনা, লৈবাক্কীদমক থৱাই কৎখিবা অথৌবশিংবু শ্রদ্ধাঞ্জলি কৎলি । খুন্নাই অমা ওইনা, লৈবাক অমা ওইনা, জনুৱারী ৩০, পুং ১১দা মিনিৎ অনি শ্রদ্ধাঞ্জলি, মসি নুংদা লেংদনা লৈহনগদবনি । মিনিৎ অনি করিগী তৌরোই, অদুবু মসিদা অপুনবা অদুসু, ৱাসক অদুসু অমসুং অথৌবগী মফমদা নোল্লুকপা অদুসু ফোংদোক্কদবনি ।


    ঐখোয়গী লৈবাক্তা লান্মীগী মফমদা, ঙাক-শেল্লোইশিংগী মফমদা, অশেংবা ৱাখল্লোন পোক্তুনতা লৈ । গনতনত্র নুমিৎ অসিগী নোংমা ৱাৎলিঙৈদা, তোঙান তোঙানবা থৌনা ফবগী মনা ফংলবশিংদা, ইকাই খুমনখিবা অথৌবা লানমীশিং, মখোয়গী মনুং-মনুংবু ঐনা নুংঙাইবা ফোংদোকচরি । মনাশিং অদুদা, ‘ কীর্তি চক্র ’ , ‘ শৌর্য় চক্র ’, ‘ পরম বিশিষ্ট সেবা মেদল ’, ‘বিশিষ্ট সেবা মেদল ’- থাক কয়া মরুম য়াওরি । ঐনা মরু ওইনা নহারোলশিংদা হায়জরি । অদোম সোসিএল মেদিয়াদা এক্তিব য়াম্না ওই । অদোম থবক অমা তৌবা ঙমগদ্রা ? হন্দক, ইকাই খুম্নমবা অসি ফংখিবা অথৌবশিং – অদোমনা নেৎতা য়েংবীয়ু, মখোয়গী মরমদা অফবা ৱাহৈ অনিদং ইবায়ু অমসুং অদোমগী মরূপশিংদা মদু য়ৌহনবীখো। মখোয়গী থৌনাগী, থৌনা ফবগী, লানঙম্বগী ৱাফম্বু লুনা খঙলগদি ঐখোয়না অঙকপসু ফাওই, চাওথোকচবসু ফাওই, ইথিলসু ফংই । অমরোমদা ঐখোয় পুম্নমক জনুৱারী ২৬কী ময়াই অমসুং থৌনাগী পাওশিংনা নুংঙাইহনখি, অমরোমদা মতম অদুদা কশ্মীরদা লৈবাক ঙাক্নবা হোৎনরিবা ঐখোয়গী লান্মীগী জৱানশিং, মখোয় উন কিন্থবনা মরম ওইদুনা থৱাই মাংখ্রে । ঐনা অথৌবা লান্মীশিং অদুবু ইকাই খুম্নবগা লোইননা শ্রদ্ধাঞ্জলি কচ্চরি, নোল্লুকপা উৎচরি ।


    ঐগী নহা ওইরিবা মরূপশিং, অদোম্না নীংথিজনা খঙবীরি মদুদি ঐ ‘ মন কী বাত ’ লেপ্তনা ফোংদোক্লি । জনুৱারী, ফেব্রুৱারী, মার্চ, এপ্রিল – থাশিং অসি ইমুং খুদিংমক্তা চাংয়েংগী থাবুম ওইরি । ইমুংদা অঙাং অমা অনিগী এগজাম তৌই, অদুবু ইমুং অপুনবা এগজামগী পোৎলুম্না নল্লি । অদুনা ঐগী পুক্নীংনা হায়রি মদুদি মসি ঐনা মহৈরোই মরূপশিংগা ৱারি শান্নবা, মখোয়গী অফবা খনবশিংগা ৱারি শান্নবা, মখোয়গী ওজাসিংগা ৱারি শান্নবগী চপ-চাবা মতম্নি । মরমদী চহি কয়াদগী, ঐনা চৎলুবা মফমশিং, উন্নরুবশিং, পরিক্ষা অসি য়াম্না চাওবা অৱাবগী মরম ওইনা উই । ইমুং-মনুং ৱাবা, মহৈরোইশিং ৱাবা, ওজাশিং ৱাবা, ওন্থোকপা পুক্নীংগী ফিভম অমা ইমনুং খুদিংমক্তা উই । অমসুং ঐনা মতম পুম্নমক্তা খল্লি মদুদি মসিদগী থোরকপা তাই অমসুং মরম অসিনা ঙসি নহা ওইরিবা মরূপশিংগা লোইননা খরা পাক চাওনা ৱারি শান্নবা পাম্মি । ঐনা হিরম অসি লাওথোকখিবদা, ওজা কয়া মরুম্না, মরি-মতাশিংনা, মহৈরোইশিংনা ঐঙোন্দা মেসেজ থারকখি, ৱাহং থারকখি, চৈনাসু ফোংদোরকখি, অৱাশিংসু পল্লকখি অমসুং মদু উরুরবা মতুংদা ঐগী পুক্নীংদা খল্লকপা ৱাখল অদু ঙসি ঐনা অদোমগা শরুক য়ামিন্নবা পাম্মি । ঐহাক্না তেলিফোনগী পাওজেল অমা ফংখি সৃষ্টিগী । অদোমসু তাবীয়ু, সৃষ্টিনা করি হায়রিবাঃ-


    “ সর, ঐহাক অদোমদা মসিখক হায়বা পামজৈ মদুদি এগজামগী তাইমদা মতম পুম্নমক্তা অসুম্না তৌই মদুদি ঐখোয়গী য়ুমদা, য়ুমলোন-কৈরোন্নবদা, ঐখোয়গী সোসাইতীদা য়াম্নমক তমথিরবা অমসুং অকিবগী মশক ওইরবা ফিভম অমা ওই । মসিনা মরম ওইদুনা স্তুদেন্ত ইন্সপিরেসন ৱাৎপদা নত্তনা য়াম্না দাউন ওইহল্লি । অদুনা ঐনা অদোমদা মসিখক হংজরি মদুদি ফিভম অসি হরাও-তয়াম্বগী ওইবা য়ারোইদ্রা ? ”


    ফরে, ৱাহংদি সৃষ্টিনা হংলকপনি, অদুবু ৱাহং অসি অদোম ময়ামগী পুক্নীংদা লৈরমগনি । পরিক্ষা অসি মশানা হরাও-তয়াম্বগী তাঞ্জা অমা ওইগদবনি । চহি চপ্পা অমা কন্না হোৎনখিবনি, হৌজিক মদু তাক্ননবগী তাঞ্জা লাক্লে, অসিগুম্বা অশা-থৌনাগী কুম্মৈ অমা ওইহনফম থোকই । মীওই খরখক্তনা এগজামদা প্লেজর ওই, অয়াম্বা মীওইশিংগীদমক্তদি এগজাম অসি প্রেসর অমা ওই । ৱারেপ অদোম্না লৌজগদবনি মদুদি মসিবু অদোম প্লেজর ওইনা লৌগেরা প্রেসর ওইনা লৌগেরা । প্লেজর ওইনা খনবশিংনা ফংগনি, প্রেসর ওইনা খনবশিংনা নীংঙমদবা পোক্কনি । অমসুং মরম অসিনা ঐগী মৎতি পরিক্ষা কুম্মৈ অমনি, পরিক্ষাবু কুম্মৈ অমগুম্না লৌবীয়ু । কুম্মৈ লাকপদা, কুম্মৈ লাকপদা ঐখোয়গী নুংদা খ্বাইদগী বেস্ত ওইবা অদু মপান্দা থোরকই । খুন্নাইগীসু থৌনা অদু কুম্মৈগী মতমদা ফাওই । খ্বাইদগী অথোইবা অদু থোরকই । অচম্বা মওংদা ঐখোয়না খল্লি মদুদি ঐখোয় পুম্নমক কয়াদা ইন্দিসিপ্লিন ওইরিবা, অদুবু করিগুম্বা নুমিৎ ৪০-৫০ চৎথবা কুমভগী মেলাশিংগী থৌরাং য়ুংলুরগদি খঙবা ঙম্মি মদুদি মেক-শিফ্ত এরেঞ্জমেন্ত অমসুং কয়াদা দিসিপ্লিন লৈনরিবা ময়াম অদুদা । মসি কুম্মৈগী থৌনা অদুনি । এগজামদসু ইমুং অপুনবদা মরূপশিংগী মরক্তা, কৈরোই-লৈকাইগী মরক্তা কুম্মৈগী ফিভম অমা ওইহনগদবনি । অদোম য়েংবীয়ু, প্রেসর অসি প্লেজরদা কনভর্ত তৌরক্কনি । কুম্মৈগী ফিভম্না পোৎলুম লৈহল্লোই । অমসুং মসিদা মমা-মপাশিংদা হেন্না হায়জরি মদুদি অদোম হায়রিবা থা অহুম-মরি অসি কুম্মৈগী ফিভম অমা শেম্বীয়ু । ইমুং পুম্বা তীম অমা ওইনা কুম্মৈ অসিবু মাই পাকহন্নবগীদমক মাগী মাগী থৌদাং থৌনা লৈনা য়াবীয়ু । য়েংবীয়ু, য়েংনা য়েংনা অহোংবা পুরক্কনি । অচুম্বনি মসিনি মদুদি কন্যাকুমারীদগী কশ্মীর ফাওবা অমসুং কচ্ছদগী হৌরগা কামরুপ ফাওবা, অমরেলীদগী হৌরগা অরুনাচল প্রদেশ ফাওবা, থা অহুম-মরি অসিদা পরিক্ষাগী পরিক্ষা ঙাক্তা পাংথোকই । মসি ঐখোয় ময়ামগী থৌদাংনি মদুদি ঐখোয়না চহি খুদিংগী থা অহুম-মরি অসি মাগী মাগী মওংদা, মাগী মাগী চৎনবী মওংদা, মাগী মাগী ইমুং মনুংগী ফিভম মতুং ইন্না, কুম্মৈদা ওন্থোকসি । অমসুং মরম অসিনা ঐহাক অদোম ময়ামদা হায়জরি ‘ স্মাইল মোর স্কোর মোর ’ । অমসুং মসি ঐনা থেংনরকপা মতুং ইন্না হায়জরি মদুদি করিগুম্বা প্রেসর ওইরবদি ঐখোয়গী পোৎলমশিং কাওথোকই অমসুং মরম অসিনা ‘ এ হেপ্পি মাইন্দ ইজ দ সেক্রেৎ ফোর এ গুদ মার্ক-শিৎ ’ অসি মথৌ তাই । করিগুম্বদা মসিসু নীংলকই মদুদি ঐখোয়না প্রোপর পর্সপেক্তিবতা পরিক্ষাবু উবা ঙমদে । অসুম্না খল্লি মদুদি মদু শিবা-চংবগী ৱাফম্নি । অদোম্না থাবা চৎকদৌরিবা এগজাম অদু অদোম্না চহি চুপ্পা অমা তমলুবশিং অদুগী এগজাম্নি । মদু অদোমগী পুন্সিগী চাংয়েং নত্তে । অদোম্না করম্বা মহিংদা হিংই, করম্বা পুন্সিদা হিংলি, করম্বা মহিং হিংবা পাম্মি, মদুগী এগজাম নত্তে । অদোমগী পুন্সিদা, ক্লাসরুমদা, নোৎবুক পুরগা থাখিবা পরিক্ষা য়াওদনসু চাংয়েং লান্থকোক্তুনা চৎপগী তাঞ্জা লাক্লমগনি । অমসুং মরম অসিনা, পরিক্ষাবু পুন্সিগী মাই পাকপা-মাইথিবগা মরি লৈনৈ হায়বা অসিদগী নান্তোক্কদবনি । ঐখোয়গী পুম্নমক্কী মাংদা, ঐখোয়গী হান্নগী রাষ্ট্রপতি দাঃ এ পি জে অবদুল কলামজীগী য়াম্না ইথিল পোক্নীংঙাই ওইরবা খুদম লৈরি । মহাক এয়র ফোর্সতা থবক চংনবগীদমক চৎখি, ফেল ওইখি । খনবীয়ু, মাইথিবা অদুনা মরম ওইদুনা মহাক্না নীংবা কাইরম্লবদি, পুন্সিদগী মাইথিরম্লবদি ভারতনা অসুক চাওখ্রবা সাইন্তিস্ত ফংলমগদ্রা, অসুক চাওখ্রবা রাষ্ট্রপতি ফংলমগদ্রা ! ফংলম্লোই । কনাগুম্বা ঋচা আনন্দনা ঐখোন্দা ৱাহং অমা থারকখিঃ-


    “ ঙসিগী খোংচৎ অসিদা মহৈ-মশিংগী মাংদা খ্বাইদগী চাওরবা শিংনবা ওইনা উরিবা অসি মহৈ-মশিংবু পরিক্ষাদা মরু ওইদুনা লৈখিবা অসিনি । মার্কনা খ্বাইদগী মরু ওইবা ওইখ্রে । মসিগী মরমদগী অথোই অহেন তান্নবদি য়াম্না হেনগৎলে, লোইননা মহৈরোইশিংগী পুক্নীং চরাংনবসু য়াম্না হেনগৎলে । অদুনা মহৈ-মশিংগী হৌজিক্কী লৈরিবা মাইকৈ অমসুং তুংলমচৎকীদমক্তা অদোম্বু ৱাখল্লোন্না খঙহঞ্জরি । ”


    অসুম্না মসামক্না পাউখুমসু পীজরে, অদুবু ঋচাজীনা পাম্মি মদুদি ঐসু মসি ৱাফম খরা ফোংদোকউ । মার্ক অমসুং মার্ক-শীৎ মসিগী শিজিন্নফম ঙমখৈ অমা লৈজৈ । পুন্সিদা মসিনা পুম্নমক নত্তে । অদোম্না হায়বীয়ু, অদোমগী ইমুংগী দাক্তর লৈরমগনি অমসুং ইমুংগী মীপুম খুদিংমক মহাক্কী মনাক্তা চৎলমগনি, ফেমিলী দোক্তর লৈ । অদোম ময়ামগী কনাগুম্বা অদোমগী দোক্তরদা নম্বর কয়া ফংদুনা পাস তৌকি হায়না হংলম্লোই । কনানসু হংলম্লোই । বস, অদোমনা খল্লি মদুদি ভাই, দাক্তর অমা ওইনা ফরে,অদোম ময়াম্না কান্নবা ফংলি, অদোম্না মখোয়দগী থবকশিং লৌবা হৌই । অদোম্না করিগুম্বা খ্বাইদগী চাওবা কেস শোক্ননবা কনাগুম্বা উকিলগী মনাক্তা চৎপদা উকিল অদুগী মার্ক-শীৎ য়েংবরা ? অদোম্না মহাক্কী খঙ-হৈববু, মহাক্কী লৌশিংবু, মহাক্কী মাই পাকপগী খোংচৎ অদু য়েংই । অমসুং মরম অসিনা মার্ক্কী পোৎলুম অসি,মদুসু করিগুম্বদা ঐখোয়বু অচুম্বা লম্বীদা চৎপদগী থিংই । অদুবু মসিগী ৱাহন্থোক অসি তম্মরোইসি হায়বদি নত্তে । ইশাগী চাংয়েংগীদমক মসি শিজিন্নবা তঙাইফদে । ঐনা ঙরাং লৈরম্মি, ঙসি কদাইদা, মদু খঙননবগীদমক তঙাইফদে । করিগুম্বদা মসিসু ওই অমসুং করিগুম্বা মথং মনাও নাইনা অদোম্না অদোমগী পুন্সিবু য়েংলগদি,খঙবা ঙমগনি মদুদি করিগুম্বা মার্ক্কী মতুং ইল্লগদি অদোম্না অতেনবা লম্বী থিগনি, সেলেক্তেদ পোৎলমশিংতমক পাইগনি অমসুং মদুদা ফোকস তৌগনি । অদুবু খুৎ থাবা পোৎশকশিং অদুগী মপানগী করিগুম্বা পোৎশক লাক্লবদি, অদোম্না শেম শাকিবা ৱাহংশিং অদুগী ৱাংমদা ৱাহং হংলক্লবদি, অদোম খঙহৌদনা মখাদা তারক্কনি । করিগুম্বা অদোম্না লৌশিংবু মরু ওইনা লৌরবদি পোৎশক কয়ামরুম লৌশিন্নবা হোৎনৈ । অদুবু মার্ক্তা ফোকস তৌরবদি অদোম তপ্না তপ্না নশানা নশাবু নৈহৎচগনি অমসুং অকক্নবা মফম অমখক্তদা নশাবু লোইশিঞ্জগনি শুপ্নগী মার্ক ফংনবগীদমক্তা । অদুনা এগজামদা হৈথোই-শিংথোইজরবসু পুন্সিদা করিগুম্বদা মাইথিবা য়াই ।


    ঋচাজীনা ৱাফম অমসু হায়খি ‘ অথোই অহেন তান্নবা ’ । মসি য়াম্না চাওবা সাইকোলোজিকেলগী লানফম অমনি । তশেংনমক, পুন্সিবু মাংদা পুখৎনবা অথোই অহেন তান্নবা অসি কান্নদে । পুন্সিবু মাংদা পুখৎনবা অথোই অথোই অহেন তান্নদবা অসি কান্নৈ । মতম পুম্নমক্তা অদোম্না শান্নবগী তাইবঙদা উবীরমগনি । মরমদি মদুদা খুদক্তা খঙবা ঙম্মি, মরম অসিনা ঐনা শান্নবগী তাইবঙগী খুদম পীরিবনি । অনম্বনা মাই পাকপা শান্নরোইশিংগী পুন্সিগী মগুন অমদি মখোয় অথোই অহেন তান্নদে । করিগুম্বা ঐখোয়না শ্রীমান সচিন তেলদুলকরজীগী খুদম য়েংবীয়ু । চহি কুন চুপ্না মশাগী রেকোর্দ থুগাইবা, মশামকপু কয়ারক হন্না মাইথিবা পীবা অমসুং মাংদা চখৎপা । য়াম্না চাওবা অঙকপা পুন্সি খোংচৎনি মহাক্কী, মরমদি মহাক্না অথোই অহেন তান্নবদগী হেন্না অথোই অহেন তান্নদবগী লম্বীদা চৎখি ।


    য়াম্না ঙকপা ফোল কোল অমা ঐঙোন্দা লাকখি । মীশক অসি মশাগী মিং তাকথোকপা পামদে । ফোন তারগা অদোম্না খঙবীগনি মদুদি মহাক্না করিগী মমিং হায়দোকপা পামদ্রিবনো হায়বা ।


    “ নমস্কার, প্রধানমন্ত্রীজী, ঐহাক ঐগী ইমিং তাকথোকপদি ঙমজদ্রে, মরমদি ঐনা অঙাং ওইরিঙৈদা তৌখিবা থবকশিং অদুনা । ঐনা মমাংঙৈদা অমুকখক শিন্ননবা হোৎনখি, মদুগীদমক ঐনা শেম শাবা হৌখি, করম্না শিনবা য়াগনি, মদুগী থৌওংশিং অদু থিননবা হোৎনখি, মদুনা মরম ওইদুনা ঐগী মতম ময়াম অমা মাংখি । মতম অদুদা ঐনা শিন্নবগীদমক কোক থাদবদা তিংখিবা মতম অদুদা পারগা মার্ক অদুক ফাওবদি ফংবা ঙম্লম্বনি । অমসুং ঐনা শিল্লগা পাস তৌনবা হোৎনখিবা অদুদা ফাসু ফাখি অমসুং ঐগী মরমদগী ঐগী নাক য়েৎকী মরূপ-মপাং কয়া অমসুং অৱাবা নংখি । ”


    অদোমগী ৱাফম অচুম্বনি । শোর্ত-কৎ ওইবা লম্বেল অসি, শিন্ননবগী মরম অমা ওইরকই । করিগুম্বদা ইশাদা থাজদবনা মরম ওইদুনা থংনবদগী য়েংনীংবা ফাওরকই, কনফার্ম তৌনীংলকই, ঐনা ইরিবশিং অদু লানবরা চুম্বরা অমসুং করিগুম্বদা ঐখোয়না চুম্না ইবদু থংনবনা লান্না ইবদুনা চুম্লবোই নিংদুনা শিল্লি । অদুনা শিনবা অসিনা কৈদৌঙৈদসু কান্নবা পীদে । ‘ তু চীৎ ইজ তু বি চীপ, সো প্লিজ, দু নোৎ চীৎ । ’ শিনবনা অদোম্বু ফত্তবা ওইহল্লি, মরম অসিনা শিনগনু । অদোম্না কয়ারক হন্না অমসুং হন্না হন্না মসি তারমগনি মদুদি খক শিনগনু, শিনগনু । ঐসু অদোমদা ৱাফম অসি হন্না হায়রি । শিনববু অদোম্না শক্তম খুদিংমক্তা য়েংবীয়ু, মদুনা পুন্সিবু মাইথিহন্নবগী লম্বীরোমদা চিংদুনা পুরি অমসুং এগজাম মক্তদা এগজামিনরন ফারবদি অদোমগী পুম্নমক মাংগনি অদুগা খনবীয়ু, কনামতনা ফাদ্রবদি পুন্সি চুপ্পা অদোমগী পুক্নীংদা অদোম্না অসুম্না তৌখি হায়বগী পোৎলুম অমদি লৈরগনি অমসুং করিগুম্বদা অদোম্না অদোমগী অঙাংশিংবু তাকপদা অদোম্না মখোয়গী মিৎ চান্নরগা তাকপা ঙম্লোই । অমসুং শিনবগী হৈনবী লৈখ্রবদি পুন্সিদা কৈদৌঙৈদসু তম্নীংবগী অপাম্বা লৈররোই । অদু ওইরবদি অদোম কদাইদা য়ৌগনি ?


    খনবীয়ু, অদোমসু অদোমগী লম্বীবু কোমশিংদা হোংদোক্লে অমসুং ঐনদি উরি, কনাগুম্বা খরদি শিন্নবগী থৌওং শেম-শাবদা য়াম্নমক তেলেন্ত শিজিন্নরি, ইনভেস্মেন্ত কয়া তৌরি, মশাগী ক্রিয়েতিবিতী পুম্নমক শিন্নবগী থৌওংদা শিজিন্নৈ । করিগুম্বা ক্রিয়েতিবিতী অদু মতম অসিদা অদোম্না এগজামগী ৱাফমদা শিজিন্নরবদি শিনবগী মথৌ তাদবা য়াই । ইশাগী হমাং মমন্না ফংবা ফল অদুদগী হেনগৎলকপা ইশাবু থাজবা অদু অতাংবনি ।


    ফোল কোল অমা লাকখিঃ-


    “ নমস্কার, প্রধানমন্ত্রীজী । ঐগী ইমিং মোনিকা কৌই অমসুং ১২শুবা ক্লাস্তা তম্লি, ঐনা বোর্দ পরিক্ষাগী মতাংদা ৱাহং খরা হংজগে । ঐগী অহানবা ৱাহংদি, ঐখোয়গী এগজাম মনুংদা লাক্লিবা স্ত্রেসশিং অসি করম্না হন্থহনবা ঙমগনি অমসুং অনিশুবা ৱাহংনা, এগজামশিং অসি শান্নবা নত্তদনা করিগী থবক ওইরিবনো, থাগৎচরি । ”


    করিগুম্বা পরিক্ষাগী নুমিৎশিংদা, ঐনা শান্ন-খোৎনবগী ৱারি শারগদি অদোমগী ওজানা, অদোমগী ইমা-ইপানা ঐঙোন্দা শাওরক্কনি, মখোয়না করম্বা প্রধানমন্ত্রীনো, অহাংসিংদা পরিক্ষাগী মতমদবু শান্নৌ হায় হায়না শাওরক্কনি । মরমদি অনম্বনা মসি খন্নৈ মদুদি মহৈরোইশিংনা শান্ন-খোৎনবদা ৱাখল লুপ্লবদি মহৈ-মশিংদা পুক্মীং চংদে । ৱাখল্লোন অসিমক অরানবনি, সমস্যাগী মরু অসি মসিমক্নি । ফজনা চাওখৎহনগে হায়রবদি লাইরিকশিংগী ৱাংমদসু পুন্সি অমা লৈরি অমসুং মদু য়াম্না পাক-চাওই । মখোয়সু হিংবগী তম্বগী মতম অদু মসি ওই । কনাগুম্বনা মসি হায়রবা মদুদি ঐনা অহানবদা পরিক্ষা ময়াম অমা হান্না লোইশিনগে, তুংদা শান্নগেস মদু ওইথোক্তবনি । পুন্সিগী মসিমক্নি থোৎ থোৎ লাওবা মতম ওইরিবসি । মসিবুনি নাওয়োক-নাওকোন হায়রিবসি । তশেংনমক পরিক্ষাদা ঐগী মিয়েংদা ৱাফম অহুমখক য়াম্না মরু ওই – প্রোপর রেস্ত পোথাবা, অনিশুবদা হকচাংগীদমক মথৌ তাবা অদুক্কী মতিক তুম্বা অমসুং অহুমশুবদা ৱাখলগী থবক থৌওংদা নত্তনা হকচাংশু য়াম্না চাওবা শরুক অমনি । অদুনা হকচাংগী অতৈ শরুকশিংসু ফিজিকেল এক্তিবিতী ফংহনবা তাই ।


    ফরে, নহা ওইরিবা মরূপশা, অদোম পরিক্ষাগীদমক শেম শারি অমসুং ঐনা পুক্নীংগী ৱাফমশিংনা পুন্সিন্দুনা থম্লি । ঙসি ঐগী ৱাফমশিং অসিনসু অদোমগীদমক্তা পোথানবগী থবক শোইদনা তৌগনি হায়না নীংই । অদুবু ঐনা মসিগা লোইননা মসিসু হায়রি, ঐনা হায়খিবা ৱাফম খুদিংমক অসিবুসু পোৎলুম ওইহনগনু । ঙম্লবদি তৌবীয়ু, ঙমদ্রগী তৌগনু, নত্রবদি মসিসু পোৎলুম অমা ওইগনি । অদুনা ঐনা অদোমগী ইমুংগী ইমা- ইপাদা পোৎলুম ওইদনবগীদমক পাউতাক পীরিবা অসি ঐঙোন্দদসু চৎনরিবনি । ইশাগী ৱাশক অদু নীংশিংলদুনা, ইশাদা থাজবা থমদুনা, পরিক্ষা থাবা চৎলু, ঐনা য়াইপা পাউজেল পীরি । চাংয়েং খুদিংমক মাই পাক্নবদগীদমক চাংয়েংবু কুম্মৈ ওন্থোকপীয়ু । অদু ওইরবদি চাংয়েং অদু চাংয়েং ওইররোই । মন্ত্র অসি পুদুনা মাংদা চখৎলু ।


    নুংশিরবা ইরৈবাকমচাশিং, ফেব্রুৱারী ১, ২০১৭তা ইন্দিয়ন কোস্ত গার্দনা চহি ৪০ মপুং ফাগদৌরি । থৌরম অসিদা ঐনা কোস্ত গার্দকী ওফিসর অমসুং জৱান পুম্নমক্তা জাতিগীদমক্তা মখোয়না লৌরিবা থৌদাংগীদমক থাগৎপা ফোংদোকচরি । মসি চাওথোকচনীংঙাইনি মদুদিকোস্ত গার্দনা লৈবাক অসিদা শাজবা মশাগী জহাজ ১২৬ অমসুং এয়রক্রাফ ৬২গা লোইননা মালেমগী খ্বাইদগী চাওবা কোস্ত গার্দকী মরক্তা মখোয়গী মফম কল্লি । কোস্ত গার্দকী মন্ত্রনি ‘ ব্যম রক্ষমঃ ’ । মখোয়গী ফিদম ওইরবা ৱাফম অসিবু পাংথোক্লদুনা লৈবাক্কী সমুদ্রগী ঙমখৈশিং অমসুং সমুদ্রগী লমদম ঙাক-শেন্নবগীদমক কোস্ত গার্দকী জৱানশিংনা ফিভম পুম্নমক্তা অহিং নুংথিল চুপ্পা লৈরি । হৌখিবা চহিদা কোস্ত গার্দকী মীওইশিংনা মখোয়গী থৌদাংগা লোইননা ঐখোয়গী সমুদ্র খোংবানবু তরু-তনানহন্নবগীদমক অচৌবা খোংজং চংসিনখি অমসুং মীওই লিশিং কয়ানা মসিদা শরুক য়াখি । কোস্তেল সেক্যুরিীগা লোইননা কোস্তেল ক্লীন্নেসকীসু খনখি মখোয়না, মসি তশেংনমক থাগৎনীংঙাইনি । অমসুং মীওই খর খক্তনা খঙলমগনি মদুদি ঐখোয়গী লৈবাক্তা কোস্ত গার্দতা শুপ্নগী নুপা খক্তা য়াওদে, নুপীশিংসু লেংথোং মান্ননা মখোয়গী থৌদাংশিং পাংথোক্লি অমসুং মাই পাক্না পাংথোক্লি । কোস্ত গার্দকী ঐখোয়গী নুপী ওফিসর পাইলোৎপু ওইরো, ওবজর্বর ওইনা থবকপু তৌবা ওইরো, মসিদা নত্তনা, হোবর্ক্রাফকী কমান্দসু শেন্নৈ । ভারতকী সুমদ্র খোংবানগী ঙাক শেনবদা শরুক য়ারি অমসুং সমুদ্রগী ঙাক-শেল ঙসি মালেমগী মরু ওইরবা হিরম অমা ওইরি, অদুনা ঐনা ইন্দিয়ন কোস্ত গার্দকী ৪০শুবা চহিগী থরমদা মখোয়বু হন্না হন্না নুংঙাইবা ফোংদোকচরি ।


    ফেব্রুৱারী ১ দা বসন্ত পঞ্চমী পাংথোক্নবা শেম শানরি, বসন্ত – মসি খ্বাইদগী অথোইবা ঋতুগী মশক্নি, মসিবু ময়ামনা য়ানরি । বসন্ত – ঋতুশিংগী নিংথৌনি । ঐখোয়গী লৈবাক্তা বসন্ত পঞ্চমী সরস্বতী পূজাগী য়াম্না চাওবা কুম্মৈ অমনি । মহৈগী লাইনিংগী থৌরম ওইনা লৌনৈ । মসিদা নত্তনা, অথৌবগী ইথিন পোক্নফম থৌরম ওইনসু লৌনৈ । ‘ মেরা রঙ্গ দে বসন্তী চোলা ’ – মসিমক্নি ইথিল অদু । বসন্ত পঞ্চমীগী শেংলবা কুম্মৈ অসিদা ঐগী ইরৈবাকচাশিংদা হন্না হন্না য়াইফ-পাওজেল পীজরি ।


    ঐগী নুংশিরবা ইরৈবাকচাশিং, ‘ মন কী বাত ’তা আকাশবাণীসু মখোয়গী খুৎশেমশিংগা লোইননা মতম পুম্নমক্তা অনৌবা মচু কয়া শংদুনতা লৈরি । হৌখিবা থাদগী মখোয়না ‘ মন কী বাত ’ হেক লোইবগা লম লমগী লোন্দা ‘ মন কী বাত ’ তাহনবা হৌখ্রে । মসি পাক শন্না পাম্নরক্লি । অরাপ অরাপ্পদগী মীয়াম্না চিথি ইনরক্লি । ঐনা আকাশবাণীবু মখোয়গী অসিগুম্বা মশাগী ইথিল অসিদগী তৌরক্লিবা থবক অসিগীদমক হন্না হন্না নোল্লুকপা ফোংদোকচরি । ইরৈবাকচাশিং, ঐনা অদোম্বুসু নোল্লুকপা ফোংদোকচরি । ‘ মন কী বাত ’না ঐনা অদোমগা লোইননবগী য়াম্না চাওরবা তাঞ্জা অমা পীরি । হন্না হন্না য়াইফ-পাওজেল পীজরি । থাগৎচরি ।
    
    

    

    
    (Release ID: 1481346) Visitor Counter : 1