      প্রধানমন্ত্রীগী লোইশঙ

      নই দিল্লীদা পাংথোকপা এন সি সি রেলীদা প্রধানমন্ত্রীনা পীখিবা ৱারোল
      Posted On: 28 JAN 2017 2:01PM by


    


    লৈবাক্কী কাচিন কোয়াদগী লাক্লিবা নহা ওইরিবা মরূপ পুম্নমক,



    গণতন্ত্রগী শেংলবা থৌরম অসিদা লৈবাক্কী কাচিন-কোয়াদগী লাক্লিবা এন সি সিগী কেদেৎশিংনা লোকতন্ত্রগী মফমদা মখোয়গী নোল্লুকপা, ভারতকী অপুনবগী মফমদা ঐখোয়গী কমিৎমেন্ত, মখল-মখাদা অপুনবগী ৱাখল্লোন, লৈবাক অমসুং মালেম অসিনা অদোমগী থোংদা ফাওরি । ঐনা অদোম পুম্নমকপু থমোই শেংনা হন্না হন্না নুংঙাইবা ফোংদোকচরি অমসুং ভারতকী মকোক থোংবা নাগরিক অমা ওইনা, লাক্কদৌরিবা মতম অসিদসু অদোম্না অদোমগী লনাইগী পুন্সিদসু, অচম্বা পুন্সিদসু, জাতিগী পুন্সিদসু অমসুং মীওইবগী ৱাংলবা ফিদমগী মফমদসু অসিগুম্বা কমিৎমেন্ত, অসিগুম্বা কৎতোকপগী কুদম অসি লেংদনা লৈহনখিগনি । মসিনা ভারতকী মালেমদা অমত্তা ঙাইরবা শক্তম অমা শেম্ননবগী মরম ওইবা য়াগনি ।


    এন সি সিগী কেদেৎ অমা ওইনা শুপ্নগী য়ুনিফোর্ম খক্তা নত্তে, শুপ্নগী পেরেদ খক্তা নত্তে, শুপ্নগী কেম্প খক্তা নত্তে, এন সি সিগী পাম্বৈনা সেন্স ওফ মিসনগী মরু অমা হুল্লি । ঐখোয়গী নুংদা পুন্সি অমা হিংনবগী পান্দম মসিগী চৎনবীগী অমসুং মদুসু অপুনবগী চৎনবীগী মসি মতম অমা ওইরি । এন সি সিগী মরম্না মখোয়গী মহৈ-মশিংদা নত্তনা, বারতকী মখল-মখাগী, ভারতকী নুংগী ইনর্জীগী, ভারতকী পাক-চাওরবা থৌদাং অদু ঐখোয়না উৎবা ফংলি ।


    মসি ঐখোয়গী লৈবাক্কী মশাগী পাঙ্গলনি । লৈবাক অমত্তা নিংথৌ-নিংথৌরেন্না শেম্বা নত্তে । লৈবাক অসি লৈঙাকলোইশিংনা শেম্বা নত্তে । লৈবাক অসি সরকারশিংনা শেম্বা নত্তে । লৈবাক অসি শেম্মি মীচম মীয়াম্না, ওজাশিংনা, লৌমীশিংনা, শিন্মীশিংনা, সাইন্তিস্তশিংনা, লৌশিং লৈবশিংনা, হৈথোই-শিংথোইবশিংনা, লাইনিংবশিংনা । অদুগুম্বা থৌদাংশিং অদু পাংথোক্নবা মথৌ তারিবা চৎনলোনচৎ, ত্রেনিং, খঙব-হৈবশিং অদু এন সি সিগী থোংদা ঐখোয়না ফংলি ।


    ঐগীসু লাইবক ফবা ওইরকই । অহাং ওইরিঙৈদা এন সি সিগী কেদেৎ অমা ওইনা সেম্স ওফ মিসন, ৱাখল্লোন অসি পোক্লকখি । ঐহাক অদোমগুম্না হৈথোই-শিংথোইরক্তে, অদুক হাক্না মতিং থোকপা কেদেৎ ওইরক্তে অমসুং মরম অসিনা দিল্লীগী পেরেদতা সেলেক্সন খক ফংলক্তে । অদুবু অদোম্বু উরগা ঐহাক চাওথোকচবা পোকই মদুদি অঙাং ওইরিঙৈদা ঐঙোন্দা লৈখিবা থৌনা, খঙ-হৈবা, হৈ-শিংবা অদুদগী অদোম্না শরুক কয়া হেল্লি, মসি উরুরগা ঐহাক অমুক্কা হেন্না নুংঙাইবা ফাওই । মরম অসিনা মসিসু থাজৈ মদুদি অদোমদা মাংদা চখৎনবা থৌনা অদু ঐখোন্দগী শরুক কয়া হেন্না লৈ । মসি নহারোলগী পাঙ্গলনা লৈবাক অসিবু মাংদা পুখৎনবগীদমকসু থৌনা অদু ঐঙোন্দগী শরুক কয়া হেল্লি অমসুং মদুদতা লৈবাক্কী মঙাই নাইবা তুংলমচৎকীদমক থাজবা পোকহল্লি, লৈতাবা পোকহল্লি ।


    এন সি সিনা, মখোয়গী কেদেৎশিংগী লুব-নানবগী খোংজং অসি মখোয়গী ওইনা লৌখ্রে । লৈবাক অসিদা মপম অমদা হেক্তা চৎপগী তাঞ্জা ফংবদা এন সি সিনা থৌওং নাইনা লুব-নানবগী খোংজং পাংথোকই । লুপ অসিদা কেদেৎ লাখ ১৩দগী হেন্না লৈরবা, অদুগুম্বা কেদেৎশিং অদুনা মশা মক্না ওর্গনাইজ ৱেদা লুব-নানবগী খংজং চংশিল্লবা, অতোপ্পদা ইথিল পী । অদুবু নাগরিক অমা ওইনা, মশামক্কী পুন্সিদা, মখোয়গী ইমুংগী পুন্সিদা, মখোয়গী নাক-য়েৎকী পুন্সিদা, মখোয়গী মরূপ-মপাংসিংদা, মরূপ-মপাংগী ইমুংদা, লুব-নানবা, লোনচৎ অসি লৈনবা মসিদা কেতলাইতিক এজেন্ত অমা ওইনা এন সি সিগী কেদ্ৎ খুদিংমক্না চতবক তৌবা য়াই । এন সি সিগী থৌরাংগী মখাদা লুব-নানবা অসি ইথিল পোকহন্নিংঙাই অমনি অদুবু কেদেৎ অমনা নাগরিক অমা ওইনা খুন্নাইদা লুব-নানববু হৈনবী অমা ওইহন্নবগীদমক, ভারতকী লুব-নানবা শক্তম অমা ওইগদবনি, অমসুং ২০১৯দা মহাত্মা গান্ধীগী ১৫০শুবা জয়েন্তী পাংথোকপা মতমদা লৈবাক অসিদা অমোৎপগী মাইকৈদা তমথিনা হঙ্গোইবা, লুব-নানবগী মাইকৈদা অপাম্বা পোকপা, তরু-তনানবা অসি মীপুম খুদিংমক্কী পুন্সীগী মখোয়গী থৌদাং ওইহনবা, ৱাফম অসিবু মখা চৎথনবগীদমক পুম্নমক্না ফনা য়াম্না তৌবগী তঙাইফদবা লৈরি । এন সি সিগী কেদেৎ মশিং অদুক্কী মতিক য়াম্না লৈরি অমসুং লৈবাক্কী কাচিন কোয়াদা শন্দোকখ্রিবা নহারোলশিং লৈরি, ইনর্জী লৈরি, আশা লৈরি, থৌনা লৈরি, ত্রেনিং লৈরি, মদুনা খ্বাইদগী চাওবা থৌনা অমা ওইনা লুব-নানবগী খোংজং অসিবু মখা চৎথহনবা ঙমগনি ।


    নহারোলগী পুক্নীং অসুম্নসু ভারতীয়গী পুক্নীং অসি তেক্নোলোজীবু য়াম্না থুনা এদোপ্ত তৌই । লৈবাক অসিগী মনুংদা চহি ১৮দগী চাওরাক্না মীপুম খুদিংমক্কী ‘ আধার ’ কার্দ লৈবা, ‘ আধার ’ নম্বর লৈবা, বায়োমেত্রিক্না মখোয়বু শকখঙবা, মসি কনাগুম্বা লৈবাক্কী য়াম্না চাওবা ঙসি ভারত্তা লৈরবা লন্নি । অখন্নবা শক্তাক অসিনা ঐখোয়গী স্কিম খুদিংমক্কা পাম্বৈ ওইবা য়াই ।



    হৌজিক মীয়াম্না দিজিতেল করেন্সীগী মাইকৈদা করম্না চংসিনগনি হায়বগী মতাংদা খোংজং অমা চংশিল্লি । এন সি সিগী কেদেৎসিংনা মসিবু মাংদা পুখৎলি । নোৎ, নোৎ নম্বা, নম্বা লোইরবা মতুংদা নোৎপু খুঙ্গংশিংদা য়ৌহনবা, লুপা লাখ কয়া চংই । এ তি এম অমা শেন্ননবগীদমক পুলিস মঙা মঙা চংই । করিগুম্বা ঐখোয়না দিজিতেলগী মাইকৈদা চৎলবদি পৈশা কয়াদা কনবা ঙমগনি অমসুং পৈশা অদু লাইরবশিংদা য়ুম পীনবগীদমক, লাইরবশিংগী মহৈ-মশিং তমহন্নবগীদমক, লাইরবশিংবু হিদা-লাংথক পীনবগীদমক, লাইরবশিংগী অঙাংশিংবু অফবা লমচৎ-শাজৎ পীনবগীদমক শেনফম অদু কান্নগনি । ঐখোয়গী ফুরিখাওদগী করিসু পুথোক্তনা, ইশাগী ফুরিখাওদগী তোঙান্না চাদিং তৌদনা, করিগুম্বা ঐখোয়না লৈবাক অসিদা দিজিতেল পেমেন্তকী হৈনবী থম্লবদি ।



    ভিম এপ, বাবা সাহেব অম্বেদকরবু নীংশিংজরদুনা ভিম এপ ঐখোয়গী মোবাইল ফোন্দা দাউন্দ লোদ তৌরগা অমসুং ভিম এপতগী মীয়াম্না করবার তৌনবা হৈনবী থম্লবা, অদোমগী ইমুংগী মীওই খুদিংমক্না হৈনবী থম্লবা, ঐখোয়না লৈবা-য়োনবা তৌনরিবা মফম অদুগী দুকান্দার অদুনা হৈনবী থম্লবা, অদোম্না খনবা ফাওবা ঙম্লোই, অদুক্কী মতিক চাওরবা সেবা অমা লৈবাক্কীদমক তৌবা ঙমগনি অমসুং হিন্দুস্তানগী মীপুম খুদিংমক্না থবক অসি তৌবা ঙমগনি ।



    এন সি সিগী কেদেৎশিং লৈবাক নীংবগী ৱাখল্লোন্তনা থল্লি । থক্সি-খাসি অসি মখোয়গী থোইদোকপা মগুন্নি । পুন্না থবক তৌমিন্নবা অসি মখোয়গী লোনচৎনি । খোংথাং খোংথাং তিন্ননা চৎমিন্নবা, লেংজুম লেংজুম ঙাননা চৎমিন্নবা অদুবু পুন্না খনমিন্নবা, খন্না খন্না চৎমিন্নবা, চৎমিন্নরগা ফংমিন্নবা, মসি এন সি সিগী মগুন্নি । মরম অসিনা ঙসি মালেম অসিনা লালহৌবগী শিংনবা অসিবু মায়োক্নরিঙৈ অসিদা লৈবাক্কী মফমদা ইশাগী ওইবগী ৱাখল্লোন লেপ্তনা পোকহনবা তারি । ঐখোয়গী অসিদা হায়নবী অমা লৈ, “ রাষ্ট্রম জাগ্রয়াম ব্যং ” । লেপ্তনা মিকপ থোকপা । মসিগীদমক মিকুপ নাহুম শিংনা লৈবা তাই । ঐখোয়গী অকোইবগী কনাগুম্বা নহারোল অরানবা লম্বীদকা চৎলিব্রা, মহাকপু খাম্বা তাই । করিগুম্বা ঐখোয়না মিকপ থোক্লবদি ঐখোয়গী অকোইবগী নাক-য়েৎকী ইমুংশিংবু, ঐখোয়গী লোইনবশিংবুসু, মখোয় এন সি সি ওইরবসু ওইদ্রবসু, ঐখোয়না মখোয়বুসু, অদুগুম্বা ঐখোয়না ফংলিবা সেন্স ওফ মিসন্না, অদুগুম্বা ঐখোয়না খঙবা ঐখোয়গী পুন্সিগী পান্দম অদুবু, মদুবুসু মদু শন্দোকপা ঙমগনি অমসুং মখোয়সু ঐখোয়গী লম্বীদা চৎপা য়াই ।



    ঙসি গনতন্ত্রগী পেরেদ অসিদা নুমিৎ কয়ানি অদোম ময়ামনা কয়ামরুম তম্লে, অনৌবা মরূপ কয়া ফংলে, ভারতকী কাচিন-কোয়া কয়া খঙবা-উবা ঙম্লে । নিংশিংবা কয়ামরুমগা লোইননা অদোম অদোমগী য়ুমদা হনগদৌরে । অদোমগী স্কুল-কোলেজশিংগী মহৈরোইশিং, অদোমগা মরূপশিংনা অদোম করম্বা মতমদা হল্লক্কনি অমসুং অদোম্না থেংনরকপশিংদু তমগনি হায়বা অসিগীদমক ঙাইরি । অদোম্না মখোয়বু অদোমগী ফোতোসু মোবাইল ফোন্দা থারম্লগনি, শিয়র তৌরম্লগনি মদুদি ঐহাক পেরেদতা শ্বাইদা য়াওই অমসুং মরূপশিংনা পেরেদ অদু মথং মথং য়েংলমগনি মদুদি পেরেদ উগেরা উরোইরা, ঐখোয়গী খুঙ্গংগী নুপা মচাদু উবরা উদবরা হায়না । ঐখোয়গী স্কুলগী অঙাং উবরা উদবরা । হিন্দুস্তান অপুনবগী কাচিন কোয়া পুম্নমক্তা পুম্নমক্কী মিৎয়েং অদোমদা থমখি । মসি হন্থবা চাওথোকচবা নত্তে । মসি কয়াদা চাওরবা নুংঙাইবগী মিকুপ ওইরিবনো । নীংশিংবা কয়া অসিবু পুদুনা অদোম য়ুমদা হনবা মতমদা মমল নাইদ্রবা লনগৈ অ,সি অদোমগা লোইনরবনি । মসি কৈদৌঙৈদসু কাইহনগনু, নান্থোকহনগনু, মসি য়োক্তুনা থম্মু অমসুং শন্দোকহন্নবা হোৎনৌ । অফবা পোৎশক অসি অদুক্কী মতিক শন্দোকহল্লিবমখৈ, পুন্সিসু অসুক্কী মতিক নুংঙাইগনি । নাক য়েৎকী অকোইববু য়েন্থোক্তুনা লৈগদবা লৈনম অপুনবা অদু অদোমগী পুন্সিগী নুংদগী থোরক্কনি ।



    ঐনা অদোম পুম্নমকপু থমোই শেংনা য়াইফ-পাওজেল পীজরি । ঙসি মাই পাক্লবা কেদেৎশিংবুসু শমোই শেংনা নুংঙাইবা ফোংদোকচরি, নোল্লুকপা ফোংদোকচরি । এন সি সিবু হন্না হন্না য়াইফ-পাওজেল পীজরি, হন্না হন্না থাগৎচরি ।
    
    

    


    
    (Release ID: 1481331) Visitor Counter : 1