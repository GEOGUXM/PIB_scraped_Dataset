      প্রধানমন্ত্রীরদপ্তর

      মুসলিম শিক্ষাবিদ ও বুদ্ধিজীবীদের এক প্রতিনিধিদল সাক্ষাৎ করলেন প্রধানমন্ত্রীর সঙ্গে বিদেশে ভারতীয় মুসলিমদের এক ইতিবাচক ভাবমূর্তি রয়েছে – বললেন প্রধানমন্ত্রী
      মুসলিম উলেমা, বুদ্ধিজীবী, শিক্ষাবিদ এবং অন্যান্য বিশিষ্ট ব্যক্তিদের নিয়ে গঠিত এক প্রতিনিধিদল আজ এখানে এক সাক্ষাৎকারে মিলিত হলেন প্রধানমন্ত্রী শ্রী নরেন্দ্র মোদীর সঙ্গে।

      Posted On: 20 JAN 2017 1:42PM by PIB Kolkata

    মুসলিম উলেমা, বুদ্ধিজীবী, শিক্ষাবিদ এবং অন্যান্য বিশিষ্ট ব্যক্তিদের নিয়ে গঠিত এক প্রতিনিধিদল আজ এখানে এক সাক্ষাৎকারে মিলিত হলেন প্রধানমন্ত্রী শ্রী নরেন্দ্র মোদীর সঙ্গে। সংখ্যালঘু সম্প্রদায় সহ সমাজের সর্বস্তরের সাধারণ মানুষের অন্তর্ভুক্তি এবং শিক্ষা ও আর্থ-সামাজিক ক্ষমতায়নের লক্ষ্যে সরকার গৃহীত বিভিন্ন পদক্ষেপের জন্য প্রধানমন্ত্রীকে আন্তরিকভাবে অভিনন্দন জানান প্রতিনিধিদলের সদস্যরা।


    ভারত থেকে আরও বেশি সংখ্যক হজ তীর্থযাত্রীদের সাদরে স্বাগত জানানোর যে সিদ্ধান্ত গ্রহণ করেছে সৌদি আরব সেজন্য সেখানকার সরকারের বিশেষ ভূমিকারও প্রশংসা করেন তাঁরা। প্রতিনিধিদল ধন্যবাদ জানায় প্রধানমন্ত্রী শ্রী নরেন্দ্র মোদীকেও এই বিষয়টিকে সম্ভব করে তোলার লক্ষ্যে তাঁর ব্যক্তিগত প্রচেষ্টা ও উদ্যোগের জন্য।

    দুর্নীতি ও কালো টাকার বিরুদ্ধে প্রধানমন্ত্রীর অভিযানকে সর্বান্তঃকরণে সমর্থন জানায় প্রতিনিধিদল। তারা মনে করে যে দুর্নীতির বিরুদ্ধে সংগ্রাম সংখ্যালঘু সহ দেশের দরিদ্র জনসাধারণের কল্যাণ নিশ্চিত করবে আরও বেশি মাত্রায়।


    আন্তর্জাতিক ক্ষেত্রে বিভিন্ন রাষ্ট্রের সঙ্গে ভারতের সহযোগিতার সম্পর্ককে আরও নিবিড় করে তোলার লক্ষ্যে প্রধানমন্ত্রী শ্রী মোদী যে প্রচেষ্টা চালিয়ে যাচ্ছেন সেজন্য তাঁকে বিশেষভাবে অভিনন্দন জানান প্রতিনিধিদলের সদস্যরা। তাঁরা বলেন, যে বিশ্বের বিভিন্ন প্রান্তে বসবাসকারী ভারতীয়রা প্রধানমন্ত্রীর এই প্রচেষ্টায় বিশেষ গর্ব অনুভব করছেন। স্বচ্ছ ভারত অভিযানকে সফল করে তোলার লক্ষ্যে প্রধানমন্ত্রীর উদ্যম ও প্রচেষ্টারও ভূয়সী প্রশংসা করেন তাঁরা।


    প্রতিনিধিদলের সঙ্গে আলাপচারিতার সময় প্রধানমন্ত্রী বলেন, ভারতের যুবশক্তি সাফল্যের সঙ্গেই সন্ত্রাস ও উগ্রপন্থাকে প্রতিহত করেছে। বিশ্বের বিভিন্ন প্রান্তই আজ সন্ত্রাস কবলিত। ভারতের এই সাফল্যে দেশের জনসাধারণের দীর্ঘ ঐতিহ্যের মিলিত মূল্যবোধের বিশেষ অবদান রয়েছে বলে মনে করেন প্রধানমন্ত্রী।


    তিনি বলেন, ভারতের এই ঐতিহ্যের ধারাকে বহন করে নিয়ে যাওয়ার দায়িত্ব আমাদের সকলেরই। কারণ, ভারতের ঐতিহ্য, সংস্কৃতি ও সামাজিকতার কাঠামোতে সন্ত্রাস বা তাতে মদত দেওয়ার কোন স্থান নেই। প্রসঙ্গত শিক্ষা ও দক্ষতা বিকাশের ওপরও বিশেষ জোর দেন শ্রী নরেন্দ্র মোদী। তিনি বলেন, উপযুক্ত কর্মসংস্থান এবং দারিদ্র্য মোচনের ক্ষেত্রে শিক্ষা ও দক্ষতা হল দুটি গুরুত্বপূর্ণ হাতিয়ার।


    ভারত থেকে আরও বেশি সংখ্যক হজ যাত্রীকে স্বাগত জানানোর জন্য সৌদি আরব সরকারের বিশেষ প্রশংসাও করেন প্রধানমন্ত্রী। বিদেশে ভারতীয় মুসলিমদের যে এক ইতিবাচক ভাবমূর্তি রয়েছে সে কথারও উল্লেখ করেন তিনি।


    আজকের প্রতিনিধিদলে ছিলেন ইমাম উমের আহমেদ ইলিয়াসি (ভারতের প্রধান ইমাম), লেঃ জেনারেল (অবসরপ্রাপ্ত) জামিরুদ্দিন শাহ (আলিগড় মুসলিম বিশ্ববিদ্যালয়ের উপাচার্য), এম ওয়াই ইকবাল (সুপ্রিম কোর্টের প্রাক্তন বিচারপতি), তালাত আহমেদ (জামিয়া মিলিয়া ইসলামিয়া বিশ্ববিদ্যালয়ের উপাচার্য) এবং শাহিদ সিদ্দিকি (উর্দু সাংবাদিক)।


    প্রধানমন্ত্রীর সঙ্গে প্রতিনিধিদলের সাক্ষাৎকারকালে উপস্থিত ছিলেন কেন্দ্রীয় সংখ্যালঘু (স্বাধীন দায়িত্বপ্রাপ্ত) তথা সংসদ বিষয়ক কেন্দ্রীয় প্রতিমন্ত্রী শ্রী মুখতার আব্বাস নাকভি এবং বিদেশ প্রতিমন্ত্রী শ্রী এম জে আকবর।

    

    
    (Release ID: 1480860) Visitor Counter : 3
    
    

      Background release reference

      ভারত থেকে আরও বেশি সংখ্যক হজ তীর্থযাত্রীদের সাদরে স্বাগত জানানোর যে সিদ্ধান্ত গ্রহণ করেছে সৌদি আরব সেজন্য সেখানকার সরকারের বিশেষ ভূমিকারও প্রশংসা করেন