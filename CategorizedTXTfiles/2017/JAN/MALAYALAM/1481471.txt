      സാമ്പത്തിക കാര്യങ്ങള്‍ക്കായുള്ള കേന്ദ്ര മന്ത്രിസഭാ സമിതി

      തൊഴിലവസരങ്ങള്‍ സൃഷ്ടിക്കുന്നതിന് ഏറ്റവും അനുയോജ്യമായ മേഖലകളാണ് വസ്ത്ര, തുകല്‍, പാദരക്ഷാ മേഖലകളെന്ന് സാമ്പത്തിക സര്‍വേ
      Posted On: 31 JAN 2017 6:32PM by PIB Thiruvananthpuram


    
    ഔപചാരികവും ഉല്‍പ്പാദനക്ഷമമവുമായ തൊഴിലവസരങ്ങള്‍ സൃഷ്ടിക്കുന്നതിന് ഏറ്റവും അനുയോജ്യമായ മേഖലകളാണ് വസ്ത്ര, തുകല്‍, പാദരക്ഷാ മേഖലകളെന്ന് ധനകാര്യമന്ത്രി ശ്രീ. അരുണ്‍ ജെയ്റ്റ്‌ലി ഇന്ന് പാര്‍ലമെന്റില്‍ അവതരിപ്പിച്ച സാമ്പത്തിക സര്‍വേ 2016- 17 വ്യക്തമാക്കുന്നു. സമൂഹത്തിലെ ദുര്‍ബല വിഭാഗങ്ങള്‍ക്ക്, പ്രത്യേകിച്ച് വനിതകള്‍ക്ക് തൊഴിലവസരങ്ങള്‍ സൃഷ്ടിക്കുന്നതിനും ഇതുവഴി രാജ്യത്ത് സാമൂഹിക പരിവര്‍ത്തനം സാധ്യമാക്കാനും ഈ മേഖലകള്‍ക്ക് സാധിക്കും.


    
    വര്‍ദ്ധിച്ച കൂലി ചൈനയിലെ വസ്ത്ര, തുകല്‍, പാദരക്ഷാ മേഖലകളെ അനാകര്‍ഷകമാക്കിയിട്ടുണ്ടെന്നും കുറഞ്ഞ കൂലി ഇന്ത്യയ്ക്ക് അന്താരാഷ്ട്രരംഗത്ത് മികച്ച അവസരമാണ് നല്‍കുന്നതെന്നും സാമ്പത്തിക സര്‍വേ പറയുന്നു.
    
    ചൈന നിറം മങ്ങിയതോടെ വസ്ത്ര മേഖലയില്‍ ബംഗ്ലാദേശ്, വിയറ്റ്‌നാം എന്നീ രാജ്യങ്ങളും തുകല്‍, പാദരക്ഷാ മേഖലകളില്‍ വിയറ്റ്‌നാമും ഇന്തോനേഷ്യയുമാണ് മുന്നിട്ടു നില്‍ക്കുന്നത്. അതേസമയം ഇന്ത്യന്‍ കമ്പനികള്‍ ചരക്കുനീക്കം, തൊഴില്‍ നിയന്ത്രണങ്ങള്‍, നികുതി-നിരക്ക് നയം, മറ്റു രാഷ്ട്രങ്ങളുമായി താരതമ്യം ചെയ്യുമ്പോള്‍ അന്താരാഷ്ട്രരംഗത്തുള്ള പ്രതികൂല ഘടകങ്ങള്‍ എന്നിവകാരണം ഏറെ വെല്ലുവിളികള്‍ നേരിടുകയാണ്. മറ്റു രാജ്യങ്ങളെ അപേക്ഷിച്ച് ഫാക്ടറിയില്‍നിന്ന ലക്ഷ്യസ്ഥാനത്തേക്ക് സാധനങ്ങള്‍ എത്തിക്കുന്നതിന്റെ ചെലവും സമയവും ഇന്ത്യയില്‍ കൂടുതലാണ്. മനുഷ്യനിര്‍മ്മിത നാരുകള്‍ക്ക് 10 ശതമാനവും പരുത്തിനാരുകള്‍ക്ക് 6 ശതമാനവും തീരുവയാണ് ഇന്ത്യയില്‍ ഈടാക്കുന്നത്. ആഗോളതലത്തില്‍ പരുത്തിയേക്കാള്‍ മനുഷ്യനിര്‍മ്മിത നാരുകള്‍ക്കാണ് ആവശ്യക്കാര്‍ കൂടുതല്‍. പാദരക്ഷാ മേഖലയില്‍ തുകല്‍ അല്ലാത്ത പാദരക്ഷകള്‍ക്കാണ് കൂടുതല്‍ ആവശ്യക്കാര്‍ ഉള്ളത്.
    

    
    (Release ID: 1481471) Visitor Counter : 2