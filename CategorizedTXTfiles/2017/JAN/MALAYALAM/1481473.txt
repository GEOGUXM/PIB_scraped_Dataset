      രാഷ്ട്രപതിയുടെ കാര്യാലയം

      പാര്‍ലമെന്റിന്റെ ഇരുസഭകളെയും അഭിസംബോധന ചെയ്തുകൊണ്ട് രാഷ്ട്രപതി ശ്രീ. പ്രണബ് മുഖര്‍ജി നടത്തിയ പ്രസംഗം
      Posted On: 31 JAN 2017 7:18PM by PIB Thiruvananthpuram


    ബഹുമാനപ്പെട്ട അംഗങ്ങളേ,
    
    നവചൈതന്യത്തിന്റെ വേളയായായ വസന്തകാലത്തു നിങ്ങളെ പാര്‍ലമെന്റിന്റെ ഇരുസഭകളുടെയും സംയുക്തസമ്മേളനത്തിലേക്കു ഞാന്‍ സ്വാഗതംചെയ്യുന്നു. ബജറ്റ് തീയതി മുന്നോട്ടാക്കുകയും റെയില്‍വേ ബജറ്റിനെ പൊതു ബജറ്റിന്റെ ഭാഗമാക്കുകയും വഴി ചരിത്രപ്രാധാന്യമുള്ള സമ്മേളനമാണിത്. നമ്മുടെ രാജ്യത്തിന്റെ നീണ്ട ചരിത്രത്തെ പുഷ്‌കലമാക്കിയ മൂല്യവും സംസ്‌കാരവുമായ ജനാധിപത്യം ആഘോഷിക്കാന്‍ നാം ഒരിക്കല്‍ക്കൂടി ഒത്തുചേര്‍ന്നിരിക്കുകയാണ്. എല്ലാവര്‍ക്കുമൊപ്പം, എല്ലാവര്‍ക്കും വികസനം എന്ന സങ്കല്‍പത്തിലേക്ക് എന്റെ ഗവണ്‍മെന്റിനെ നയിക്കുന്ന സംസ്‌കാരമാണിത്, തീര്‍ച്ച.
    
    സഹ നാ വവതു, സഹ നൗ ഭുനക്തു എന്ന ആശയം: നാം ഒരുമിച്ചു സംരക്ഷിക്കപ്പെടുകയും നന്മയാല്‍ അനുഗ്രഹിക്കപ്പെടുകയും ചെയ്യട്ടെ എന്ന ഈ ആശയം കാലാതീതമായ നാളുകള്‍ മുതല്‍ നമ്മുടെ സംസ്‌കാരത്തെ ഉത്തേജിപ്പിച്ചിട്ടുണ്ട്. ഈ വര്‍ഷം മഹാനായ സിഖ് ഗുരുവായ ഗുരു ഗോവിന്ദ് സിങ് ജിയുടെ 350-ാം ജന്മവാര്‍ഷികം ആഘോഷിക്കുകയാണ്. മഹാനായ തത്ത്വജ്ഞാനിയും സന്യാസിയുമായ രാമാനുജാചാര്യന്റെ ആയിരാമത് ജയന്തി വര്‍ഷവുമാണിത്. അവര്‍ കാട്ടിത്തന്ന സാമൂഹ്യപരിവര്‍ത്തനത്തിന്റെയും പരിഷ്‌കാരത്തിന്റെയും പാത നമുക്കെല്ലാം വഴികാട്ടിയും എന്റെ ഗവണ്‍മെന്റിനു പ്രചോദനവുമാണ്.
    
    നമ്മുടെ സ്വാതന്ത്ര്യസമരത്തിനു പുതിയ ദിശ പകരുകയും കൊളോണിയല്‍ ശക്തിക്കെതിരെയുള്ള പോരാട്ടത്തിലേക്കു ജനശക്തിയെ തിരിച്ചുവിടുകയും ചെയ്ത ചമ്പാരന്‍ സത്യാഗ്രഹത്തിന്റെ നൂറാം വര്‍ഷമാണിത്. സത്യഗ്രഹത്തെ സംബന്ധിച്ച മഹാത്മാഗാന്ധിയുടെ ആശയങ്ങള്‍ ഓരോ ഇന്ത്യക്കാരനിലും ആത്മവിശ്വാസവും പൊതുനന്മയ്ക്കായി ത്യാഗം അനുഷ്ഠിക്കാനുള്ള മനോഭാവവും വളര്‍ത്തി. ഈ ജനശക്തിയാണ് ഇന്നു നമ്മുടെ ഏറ്റവും വലിയ കരുത്ത്.
    
    നമ്മുടെ രാജ്യത്തുള്ളവര്‍, വിശേഷിച്ചു ദരിദ്രര്‍, കള്ളപ്പണത്തിനും അഴിമതിക്കുമെതിരെ അടുത്തിടെ ആരംഭിച്ച പോരാട്ടത്തില്‍ പുലര്‍ത്തിയ സഹനശീലവും സഹനക്ഷമതയും സവിശേഷമാണ്. ഇതേ ആവേശമാണ് പാചകവാതകം സംബന്ധിച്ച 'ഗിവ് ഇറ്റ് അപ്' പ്രചരണ പദ്ധതിക്കും ഉണ്ടായത്. 1.2 കോടിയിലേറെ ഉപഭോക്താക്കള്‍ പാചകവാതക സബ്‌സിഡി വേണ്ടെന്നുവെക്കുകയും ഇത് എത്രയോ ദരിദ്രര്‍ക്കു പാചകവാതകം ലഭ്യമാകുന്നതിനു വഴിവെക്കുകയും ചെയ്തു. സ്വച്ഛ് ഭാരത് ദൗത്യത്തെ ജനകീയ പ്രസ്ഥാനമാക്കി മാറ്റാന്‍ ജനശക്തിക്കു സാധിച്ചു. 1.4 ലക്ഷം ഗ്രാമങ്ങളും 40ലേറെ നഗരങ്ങളും 77 ജില്ലകളും മൂന്നു സംസ്ഥാനങ്ങളും പൊതുസ്ഥലങ്ങളില്‍ മലവിസര്‍ജനമില്ലാത്ത പ്രദേശങ്ങളായി പ്രഖ്യാപിക്കപ്പെട്ടു. എന്റെ ഗവണ്‍മെന്റ് ജനശക്തിയുടെ കരുത്തിനെ അഭിനന്ദിക്കുകയും അതിനെ സൃഷ്ടിപരമായി രാഷ്ട്രനിര്‍മാണത്തിനായി ഉപയോഗപ്പെടുത്തുമെന്നു പ്രതിജ്ഞയെടുക്കുകയും ചെയ്യുന്നു.
    
    ബഹുമാന്യരായ അംഗങ്ങളേ,
    
    എന്റെ ഗവണ്‍മെന്റിന്റെ നയങ്ങളില്‍ ഏറ്റവും ശ്രദ്ധയൂന്നുന്നത് ദരിദ്രരുടെയും ദളിതരുടെയും പീഡിതരുടെയും ശോഷിതരുടെയും വഞ്ചിതരുടെയും കര്‍ഷകരുടെയും പരിശ്രമശാലികളുടെയും യുവാക്കളുടെയും ക്ഷേമത്തിനാണ്. പണ്ഡിറ്റ് ദീനദയാല്‍ ഉപാധ്യായയുടെ അന്ത്യോദയ തത്ത്വശാസ്ത്രമാണ് എന്റെ ഗവണ്‍മെന്റിനെ നയിക്കുന്നത്. അദ്ദേഹത്തിന്റെ ജന്മശതവാര്‍ഷികം ഗരീബ് കല്യാണ്‍ വര്‍ഷമായി ആഘോഷിക്കുകയാണ്.
    
    ദാരിദ്ര്യനിര്‍മാര്‍ജനത്തില്‍ സാമ്പത്തിക ഉള്‍ച്ചേര്‍ക്കല്‍ പരമപ്രധാനമാണ്. ബാങ്ക്് അക്കൗണ്ടില്ലാത്ത 26 കോടിയിലേറെ പേരുടെ ജന്‍ധന്‍ അക്കൗണ്ടുകള്‍ ആരംഭിച്ചു. ക്യാഷ്‌ലെസ് പണമിടപാടുകള്‍ നടത്തുന്നതിനായി 20 കോടിയിലേറെ റൂപേ കാര്‍ഡുകള്‍ വിതരണം ചെയ്തു. ജന്‍ധനില്‍നിന്നു ജനസരുക്ഷ പദ്ധതിയുടെ ഭാഗമായി 13 കോടിയിലേറെ ദരിദ്രരെ വിവിധ സാമൂഹ്യസുരക്ഷാ പദ്ധതികളുടെ ഗുണഭോക്താക്കളാക്കി.
    
    ബാങ്കിങ് സംവിധാനം ദരിദ്രരുടെയും ബാങ്ക് അക്കൗണ്ടില്ലാത്തവരുടെയും വീട്ടുപടിക്കലെത്തിക്കാന്‍ ഇന്ത്യന്‍ പോസ്റ്റല്‍ പേമെന്റ് ബാങ്ക് ആരംഭിച്ചു. ഒന്നര ലക്ഷം പോസ്റ്റ് ഓഫീസുകളോട് കൂടിയതും രാജ്യത്താകമാനം സാന്നിധ്യമുള്ളതുമായ തപാല്‍ശൃംഖല പോസ്റ്റല്‍ ബാങ്കായി പ്രവര്‍ത്തിക്കും. ഇതിനു പുറമെ, ബാങ്കുകള്‍ നിയമിച്ച ഒരു ലക്ഷത്തിലേറെ വരുന്ന ബാങ്ക് മിത്രങ്ങളും രണ്ടര ലക്ഷത്തിലേറെ ഗ്രാമ ഡാക് സേവകരും ബാങ്കിങ് ഇടപാടുകള്‍ നടത്തും.
    
    പണമില്ലാത്തവര്‍ക്കു പണം ലഭ്യമാക്കാനും ചെറുകിട ബിസിനസുകള്‍ പ്രോത്സാഹിപ്പിക്കാനുമായി ഈടില്ലാത്ത വായ്പ നല്‍കുന്നതിനുള്ള പ്രധാനമന്ത്രി മുദ്ര യോജന പ്രകാരം 5.6 കോടി വായ്പകളിലൂടെ രണ്ടു ലക്ഷം കോടി രൂപയിലേറെ വിതരണം ചെയ്തു. ഇതില്‍ 70 ശതമാനത്തിലേറെ വിതരണം ചെയ്തതു വനിതാ സംരംഭകര്‍ക്കാണ്.
    
    സ്ത്രീശാക്തീകരണത്തിന്, വിശേഷിച്ച് പിന്നോക്കവിഭാഗത്തില്‍ നിന്നുള്ളവര്‍ക്ക് ദീനദയാല്‍ അന്ത്യോദയ പദ്ധതിയില്‍നിന്ന് 16,000 കോടി രൂപ ഈ സാമ്പത്തിക വര്‍ഷം സ്വയംസഹായസംഘങ്ങള്‍ക്കു വിതരണം ചെയ്തു. പദ്ധതിയിലൂടെ വൈകാതെ അഞ്ച് കോടി സ്ത്രീകള്‍ക്കു സഹായം നല്‍കാനാണു ലക്ഷ്യമിടുന്നത്.
    
    ബഹുമാനപ്പെട്ട അംഗങ്ങളേ,
    
    ഭവനനിര്‍മാണം, താങ്ങാവുന്ന ചെലവിലുള്ള ആരോഗ്യസംരക്ഷണം, സുരക്ഷിതമായ കുടിവെള്ളവും ശുചിത്വവും, മാലിന്യമുക്തമായ ഊര്‍ജം തുടങ്ങിയവ മെച്ചപ്പെടുത്താന്‍ എന്റെ ഗവണ്‍മെന്റ് ശ്രമിച്ചിട്ടുണ്ട്.
    
    വീടില്ലാത്ത എല്ലാവര്‍ക്കും പ്രധാനമന്ത്രി ആവാസ് യോജനയില്‍പ്പെടുത്തി പലിശയിളവുള്ള ഗൃഹനിര്‍മാണ വായ്പ ലഭ്യമാക്കുന്നതിന് എന്റെ ഗവണ്‍മെന്റ് പ്രതിജ്ഞാബദ്ധമാണ്.
    
    ശുചിത്വത്തിലെ വീഴ്ച ദരിദ്രകുടുംബങ്ങളുടെ സാമ്പത്തിക ശേഷിയെ കൂടുതല്‍ ദുര്‍ബലപ്പെടുത്തുന്നു. ആരോഗ്യവും ശുചിത്വവും, വിശേഷിച്ചു ദരിദ്രരുടേത്, ഉറപ്പുവരുത്തുകയാണു സ്വച്ഛ് ഭാരത് അഭിയാന്റെ ലക്ഷ്യം. ഈ പദ്ധതിക്കു കീഴില്‍ മൂന്നു കോടിയിലേറെ കക്കൂസുകള്‍ നിര്‍മിച്ചു കഴിഞ്ഞു.
    
    പ്രധാനമന്ത്രി ഉജ്വല യോജനയിലൂടെ ദരിദ്രര്‍ക്കു മാലിന്യമുക്തമായ ഊര്‍ജം ലഭ്യമാക്കും. പാചകവാതകം ലഭ്യമാക്കുക വഴി, പുകനിറഞ്ഞ അടുക്കളകളില്‍ മണിക്കൂറുകള്‍ വിറകടുപ്പുകള്‍ക്കു മുന്നില്‍ കഴിയേണ്ടിവരുന്ന സ്ത്രീകളുടെയും കുട്ടികളുടെയും ആരോഗ്യം മെച്ചപ്പെടുത്തുകയാണു ലക്ഷ്യം. ഈ സാമ്പത്തികവര്‍ഷം ഒന്നരക്കോടി കണക്ഷനുകള്‍ നല്‍കിക്കഴിഞ്ഞു. ഉജ്വല പദ്ധതി ഗുണഭോക്താക്കളില്‍ 37 ശതമാനവും പട്ടികജാതി, പട്ടികവര്‍ഗക്കാരാണെന്നത് ശ്രദ്ധേയമാണ്.
    
    സ്വാതന്ത്ര്യം ലഭിച്ച് ഇതുവരെ വൈദ്യുതി എത്തിയിട്ടില്ലാത്ത 18,000 ഗ്രാമങ്ങളില്‍ 11,000 ഗ്രാമങ്ങള്‍ റെക്കോഡ് വേഗത്തില്‍ വൈദ്യുതീകരിക്കാന്‍ ദീനദയാല്‍ ഉപാധ്യായ ഗ്രാമ ജ്യോതി യോജനയിലൂടെ സാധിച്ചു. ഉജാല (ഉന്നത് ജ്യോതി ബൈ അഫോഡബിള്‍ എല്‍.ഇ.ഡിസി ഫോര്‍ ഓള്‍) പദ്ധതി പ്രകാരം 20 കോടി എല്‍.ഇ.ഡി. ബള്‍ബുകള്‍ വിതരണംചെയ്യുക വഴി ഉപഭോക്താക്കളുടെ വൈദ്യുതി ബില്ലുകളില്‍ പതിനായിരം കോടി രൂപയുടെ കുറവുണ്ടായി. ഇതിന്റെ നേട്ടം ലഭിച്ചത് ഏറെയും ദരിദ്രര്‍ക്കാണ്.
    
    കൂടുതലും ദരിദ്രരെ ഉദ്ദേശിച്ച് ഓരോ പൗരനും താങ്ങാവുന്ന ചെലവില്‍ ആരോഗ്യസംരക്ഷണം ഉറപ്പാക്കാന്‍ പല നടപടികളും കൈക്കൊണ്ടു. എല്ലാ കുട്ടികള്‍ക്കും പ്രതിരോധിക്കാവുന്ന പകര്‍ച്ചവ്യാധികള്‍ക്കെതിരെ കുത്തിവെപ്പ് ഉറപ്പാക്കുന്നതാണ് ഇന്ദ്രധനുഷ് പദ്ധതി. 55 ലക്ഷം കുട്ടികള്‍ക്ക് ഇതിനകം ഇതിന്റെ നേട്ടം ലഭിച്ചിട്ടുണ്ട്. താങ്ങാവുന്ന വിലയ്ക്കു മെച്ചപ്പെട്ട മരുന്നുകള്‍ പാവങ്ങള്‍ക്കു ലഭ്യമാക്കുകയാണു പ്രധാനമന്ത്രി ഭാരതീയ ജന ഔഷധി പദ്ധതിയുടെ ലക്ഷ്യം. ജപ്പാന്‍ ജ്വരം നിയന്ത്രണവിധേയമാക്കുന്നതിനു കൈക്കൊണ്ട നടപടികള്‍ ഈ രോഗം നിമിത്തമുള്ള മരണനിരക്കു ഗണ്യമായി കുറയാനിടയാക്കിയിട്ടുണ്ട്.
    
    ബഹുമാന്യരായ അംഗങ്ങളേ,
    
    കര്‍ഷകക്ഷേമത്തിലാണ് രാജ്യത്തിന്റെ അഭിവൃദ്ധി കുടികൊള്ളുന്നത്. ഏതാനും വര്‍ഷങ്ങളായി തുടര്‍ച്ചയായി അനുഭവിച്ചുകൊണ്ടിരുന്ന വരള്‍ച്ചയ്ക്കുശേഷം നല്ല മണ്‍സൂണ്‍ ലഭിച്ചതും കര്‍ഷകരെ ഉദ്ദേശിച്ചുള്ള പദ്ധതികള്‍ നടപ്പാക്കിയതും നിമിത്തം ഖാരിഫ് വിള കൂടുതല്‍ പ്രദേശങ്ങളില്‍ വ്യാപിപ്പിക്കുകയും മെച്ചപ്പെട്ട വിളവു ലഭിക്കുകയും ചെയ്തു. റാബി കൃഷി കഴിഞ്ഞ വര്‍ഷത്തെ അപേക്ഷിച്ച് ഈ വര്‍ഷം ആറു ശതമാനം കൂടുതലാണ്.
    
    കര്‍ഷകരുടെ ജീവിതം മെച്ചപ്പെടുത്തുന്നതിനായി എന്റെ ഗവണ്‍മെന്റ് പല നടപടികളും കൈക്കൊണ്ടിട്ടുണ്ട്. കാര്‍ഷിക മേഖലയുടെ സമഗ്രവികസനത്തനാണ് ഊന്നല്‍ നല്‍കിയിരിക്കുന്നത്. താങ്ങാവുന്ന പലിശയ്ക്കു വായ്പ ലഭ്യമാക്കുകയും വിത്തും വളവും ലഭ്യമാക്കുകയും ജലസേചനസൗകര്യം വര്‍ധിപ്പിക്കുകയും നഷ്ടസാധ്യതകള്‍ മറികടക്കാന്‍ സമഗ്രപദ്ധതി തയ്യാറാക്കുകയും സോയില്‍ ഹെല്‍ത്ത് കാര്‍ഡുകള്‍ ഉപയോഗപ്പെടുത്തി ഉല്‍പാദനക്ഷമത വര്‍ധിപ്പിക്കുകയും ഇനാം (ദേശീയ കാര്‍ഷിക വിപണി) വഴി കാര്‍ഷികോല്‍പന്നങ്ങള്‍ക്കു വിപണിയും ന്യായവിലയും ലഭ്യമാക്കുകയും ചെയ്തതിലൂടെ കാര്‍ഷികമേഖലയുടെ സമഗ്രവികസനത്തിനാണ് ഊന്നല്‍ നല്‍കിയത്.
    
    പ്രധാനമന്ത്രി ഫസല്‍ ബീമ യോജനയിലൂടെ കര്‍ഷകരുടെ നഷ്ടപരിഹാരം വര്‍ധിപ്പിക്കുകയും ഇന്‍ഷുര്‍ ചെയ്ത തുക ഇരട്ടിയാക്കുകയും പ്രീമിയം ഏറ്റവും താഴ്ന്നതാക്കുകയും ചെയ്തു. 2016 ഖാരിഫ് കാലത്ത് 3.66 കോടി കര്‍ഷകരെ 1.4 ലക്ഷം കോടി രൂപയ്ക്ക് ഇന്‍ഷുര്‍ ചെയ്തു.
    
    ഉപയോഗത്തിലുള്ള എല്ലാ കിസാന്‍ ക്രെഡിറ്റ് കാര്‍ഡുകളും ഡിജിറ്റലാക്കുക എന്ന ഉദ്ദേശ്യത്തോടെ ഉടന്‍തന്നെ മൂന്നു കോടി കാര്‍ഡുകള്‍ കൂടി റൂപേ ഡെബിറ്റ് കാര്‍ഡുകളാക്കും.
    
    ജലസേചനം ഫലപ്രദമാക്കുക, കൃഷിക്കു കൂടുതല്‍ ജലം ലഭ്യമാക്കുക എന്ന ഉദ്ദേശ്യത്തോടെ പ്രധാനമന്ത്രി കൃഷി സിഞ്ചായി യോജന വികസിപ്പിച്ചു. കഴിഞ്ഞ രണ്ടു വര്‍ഷത്തിനിടെ 12.7 ലക്ഷം ഹെക്ടര്‍ സ്ഥലത്തേക്കുകൂടി സൂഷ്മ ജലസേചനം വ്യാപിപ്പിച്ചു.
    
    പയര്‍വര്‍ഗങ്ങളുടെ വില കഴിഞ്ഞ വര്‍ഷം ഈ സമയത്തു ഗൗരവമേറിയ പ്രശ്‌നമായിരുന്നു എന്നു മാന്യരായ അംഗങ്ങള്‍ ഓര്‍ക്കുന്നുണ്ടാവുമല്ലോ. എന്റെ ഗവണ്‍മെന്റ് ഫലപ്രദമായ നടപടികള്‍ കൈക്കൊള്ളുകയും അതുവഴി പയര്‍വര്‍ഗങ്ങളുടെ വില താഴ്ത്തിക്കൊണ്ടുവരികയും ചെയ്തു. കര്‍ഷകര്‍ക്കു ന്യായവില ഉറപ്പാക്കുകയും ഉപഭോക്താക്കളുടെ താല്‍പര്യം സംരക്ഷിക്കുകയും ചെയ്യുന്നതിനായി 20 ലക്ഷം ടണ്‍ പയര്‍വര്‍ഗങ്ങള്‍ സംഭരിക്കാന്‍ തീരുമാനിക്കുകയും എട്ടു ലക്ഷം ടണ്‍ ഇതിനകം സംഭരിക്കുകയും ചെയ്തു.
    
    ബഹുമാന്യരായ അംഗങ്ങളേ,
    
    നമ്മുടെ വികസനയാത്രയുടെ ഒഴിച്ചുകൂടാനാവാത്ത ഘടകമായി സ്ത്രീശക്തിയെ എന്റെ ഗവണ്‍മെന്റ് മാറ്റിയെടുക്കുകയാണ്. നമ്മുടെ സ്ത്രീകള്‍ തുല്യ അവസരം അര്‍ഹിക്കുന്നു. നമ്മുടെ അഭിമാനം ഉയര്‍ത്തിയ റിയോ ഒളിംപിക്‌സില്‍ പി.വി.സിന്ധുവും സാക്ഷി മല്ലിക്കും ദീപ കര്‍മാകറും മറ്റുള്ളവരും നടത്തിയ പ്രകടനം നമ്മുടെ സ്ത്രീകളുടെ കരുത്ത് വെളിപ്പെടുത്തുന്നു. സ്ത്രീകളെ നമ്മുടെ സൈന്യത്തിന്റെ യുദ്ധശാഖകളില്‍ ഉള്‍പ്പെടുത്തുന്നുണ്ട്. ആദ്യത്തെ മൂന്നു വനിതാ സൈനിക പൈലറ്റുകളെക്കുറിച്ചു രാഷ്ട്രത്തിന് അഭിമാനമുണ്ട്. സ്ത്രീകളെ പൂര്‍ണമായി ശാക്തീകരിക്കുകയും അവരുടെ നൈപുണ്യവും പ്രതിഭയും പരമാവധി ഉപയോഗപ്പെടുത്തുകയും ചെയ്താല്‍ നമുക്ക് എന്തു നേട്ടമുണ്ടാക്കാന്‍ സാധിക്കുമെന്ന് ഇതു നമ്മെ ഓര്‍മിപ്പിക്കുന്നു.
    
    ആണ്‍ പെണ്‍ അനുപാതം കുറയുന്നതു തടയാനുള്ള ബേഠി ബചാവോ, ബേഠി പഠാവോ പദ്ധതിക്ക് ആശാവഹമായ നേട്ടമുണ്ടാക്കാന്‍ സാധിക്കുന്നുണ്ട്. പെണ്‍കുട്ടികളുടെ ഭാവി ഭദ്രമാക്കാന്‍ ഉദ്ദേശിച്ചുള്ള സുകന്യ സമൃദ്ധി യോജന പദ്ധതിയില്‍ ഒരു ലക്ഷത്തിലേറെ അക്കൗണ്ടുകള്‍ തുറക്കപ്പെടുകയും 11,000 കോടി രൂപയിലേറെ നിക്ഷേപിക്കപ്പെടുകയും ചെയ്തു. പ്രധാനമന്ത്രി സുരക്ഷിത് മാതൃത്വ അഭിയാന്‍ പ്രകാരം യോഗ്യത നേടിയ ഡോക്ടര്‍മാരുടെ സമഗ്ര പരിചരണം എല്ലാ ഗര്‍ഭിണികള്‍ക്കും ലഭിക്കും. മെറ്റേണിറ്റി ബെനിഫിറ്റ് ആക്റ്റ് പരിഷ്‌കരിച്ചതും പ്രസവാവധി 12 ആഴ്ചയില്‍നിന്ന് 26 ആഴ്ചയാക്കി ഉയര്‍ത്തിയതും തൊഴില്‍ ചെയ്യുന്ന ഗര്‍ഭിണികള്‍ക്കു സഹായകമാകും.
    
    ബഹുമാന്യരായ അംഗങ്ങളേ,
    
    നമ്മുടെ ജനങ്ങളില്‍ 65 ശതമാനത്തിലേറെ 35 വയസ്സില്‍ താഴെ പ്രായമുള്ളവരാണ്. യുവാക്കളാണു നമ്മുടെ പ്രധാന കരുത്ത്. യുവാക്കളുടെ ഊര്‍ജ്ജം ഫലപ്രദമായി വഴിതിരിച്ചുവിടേണ്ടതുണ്ട്. യുവാക്കളെ നൈപുണ്യമുള്ളവരും തൊഴിലെടുക്കാന്‍ കഴിയുന്നവരുമാക്കിത്തീര്‍ക്കാന്‍ 'ഹര്‍ ഹാഥ് കോ ഹുനാര്‍' പദ്ധതിക്ക് എന്റെ ഗവണ്‍മെന്റ് തുടക്കമിട്ടു. നേരത്തേ 21 മന്ത്രാലയങ്ങളുടെയും 50 വകുപ്പുകളുടെയും കീഴിലായിരുന്ന നൈപുണ്യവികസനം ഒറ്റ മന്ത്രാലയത്തിനു കീഴിലാക്കി. വരുന്ന നാലു വര്‍ഷത്തിനകം ഒരു കോടി യുവാക്കളെ പരിശീലിപ്പിക്കുന്നതിനായി 12,000 കോടി രൂപയുടെ ബജറ്റ് വിഹിതം നല്‍കി പ്രധാനമന്ത്രി കൗശല്‍ വികാസ് യോജനയ്ക്കു തുടക്കമിട്ടു. 20 ലക്ഷത്തിലേറെ യുവാക്കള്‍ക്ക് ഇതു ഗുണകരമായി. പതിനായിരം കോടി രൂപയുടെ ബജറ്റ് വിഹിതവുമായി നാഷണല്‍ അപ്രന്റിസ്ഷിപ് പ്രമോഷന്‍ സ്‌കീമിനും തുടക്കമിട്ടു. നാഷണല്‍ കരിയര്‍ സര്‍വീസ് പോര്‍ട്ടലിന്റെ ഭാഗമായി രാജ്യത്തിന്റെ വിവിധ ഭാഗങ്ങളിലുള്ള 978 എംപ്ലോയ്‌മെന്റ് എക്‌സ്‌ചേഞ്ചുകളെ ഒരുമിപ്പിക്കാന്‍ സാധിച്ചു.
    
    എന്റെ ഗവണ്‍മെന്റ് കൂടുതല്‍ അവസരങ്ങള്‍ സൃഷ്ടിക്കുകയും സാമ്പത്തികപരാധീനതയുള്ള വിദ്യാര്‍ഥികള്‍ക്കു സാങ്കേതികവിദ്യാഭ്യാസം കൂടുതല്‍ പ്രാപ്തമാക്കുകയും ചെയ്തു. ആദ്യമായി, ഉന്നതപഠനം തുടരാന്‍ അവസരം ഒരുക്കാനായി ഐ.ടി.ഐ. ട്രെയിനികള്‍ക്ക് ബ്രിഡ്ജ് കോഴ്‌സുകളിലൂടെ മെട്രിക്കുലേഷന്‍, ഹയര്‍ സെക്കന്‍ഡറി തലത്തില്‍ അക്കാദമിക തുല്യത ലഭ്യമാക്കി. യുവാക്കള്‍ക്ക് രാജ്യാന്തര നിലവാരത്തിലുള്ള പരിശീലനം നല്‍കുക എന്ന ലക്ഷ്യത്തോടെ ദേശീയ ശൃംഖലയുടെ ഭാഗമായി 50 ഇന്ത്യ ഇന്റര്‍നാഷണല്‍ സ്‌കില്‍ സെന്ററുകള്‍ ആരംഭിച്ചു. ഏഴു ലക്ഷം വിദ്യാര്‍ഥികള്‍ക്കു സംരംഭകത്വ വിദ്യാഭ്യാസവും പരിശീലനം നല്‍കാനുമായി പ്രധാനമന്ത്രി യുവ യോജനയ്ക്കു തുടക്കമിട്ടു.
    
    വസ്ത്രനിര്‍മാണ, അനുബന്ധ മേഖലകളില്‍ തൊഴിലവസരങ്ങളും കയറ്റുമതിയും വര്‍ധിപ്പിക്കാന്‍ ആറായിരം കോടി രൂപയുടെ പാക്കേജ് എന്റെ ഗവണ്‍മെന്റ് പ്രഖ്യാപിച്ചിട്ടുണ്ട്. 1.1 കോടി തൊഴിലവസരങ്ങള്‍ സൃഷ്ടിക്കപ്പെടുമെന്നും ഇതിലേറെയും സ്ത്രീകള്‍ക്കായിരിക്കുമെന്നും ആണു പ്രതീക്ഷിക്കപ്പെടുന്നത്.
    
    ബഹുമാനപ്പെട്ട അംഗങ്ങളെ
    
    ശ്രമേവ ജയതെ എന്നത് എന്റെ ഗവണ്‍മെന്റിനെ നയിക്കുന്ന തത്വങ്ങളില്‍ പ്രധാനപ്പെട്ട ഒന്നാണ് തൊഴിലാളികളുടെ ക്ഷേമത്തിനായി എന്റെ ഗവണ്‍മെന്റ് നിരവധി നടപടികള്‍ കൈക്കൊണ്ടിട്ടുണ്ട്. ഇത് ആദ്യമായി കാര്‍ഷിക കാര്‍ഷികേതര മേഖലകളിലെ കുറഞ്ഞ കൂലിയില്‍ 42 ശതമാനം കണ്ട് വര്‍ദ്ധനവരുത്തി. ബോണസ് നിര്‍ണ്ണയിക്കുന്നതിലെ പരമാവധി 7,000 ആയി ഇരട്ടിപ്പിക്കുകയും അര്‍ഹതാപരിതി 10,000 രൂപയില്‍ നിന്ന് 21,000 രൂപയായി ഉയര്‍ത്തുകയും ചെയ്തു. 55 ലക്ഷം തൊഴിലാളികള്‍ക്ക് കൂടി നേരിട്ടുള്ള പ്രയോജനം ലഭിക്കും. ഇ.പി.എഫ്. അക്കൗണ്ടുകള്‍ മാറ്റുന്നത് സുഗമമാക്കിയ സാര്‍വത്രിക അക്കൗണ്ട് നമ്പര്‍ യു.എ.എന്‍. കോടിക്കണക്കിന് തൊഴിലാളികളുടെ താല്‍പര്യങ്ങള്‍ സംരക്ഷിച്ചു.
    
    ജീവനക്കാര്‍ക്ക് ബാങ്കുകള്‍ മുഖേന ശമ്പളം നല്‍കാന്‍ തൊഴിലുടമകളെ പ്രാപ്തരാക്കാനുള്ള എന്റെ സര്‍ക്കാരിന്റെ തീരുമാനം അനൗപചാരിക മേഖലയില്‍ ജോലി ചെയ്യുന്നവര്‍ക്ക് വലിയ നേട്ടമാകും. ഇത് കുറഞ്ഞ വേതന നിരക്ക്് ഉറപ്പാക്കുന്നത് വര്‍ധിപ്പിക്കും. അസംഘടിത മേഖലയിലെ തൊഴിലാളികള്‍ക്കും എംപ്ലോയീസ് സ്റ്റേറ്റ് ഇന്‍ഷുറന്‍സ് കോര്‍പറേഷനു കീഴില്‍ ആരോഗ്യ പരിരക്ഷകളും പ്രോവിഡന്റ് ഫണ്ട് വഴി സാമൂഹിക സുരക്ഷയും ഇത് ഉറപ്പുവരുത്തും.
    
    50 ലക്ഷം ജീവനക്കാര്‍ക്കും 35 ലക്ഷം പെന്‍ഷന്‍കാര്‍ക്കും ഏഴാം ശമ്പള കമ്മീഷന്‍ നടപ്പാക്കുന്നതിന്റെ മെച്ചം ലഭിക്കും. പലിശ നിരക്കിലെ ഏറ്റക്കുറച്ചിലുകളുടെ പ്രത്യാഘാതത്തില്‍ നിന്ന് മുതിര്‍ന്ന പൗരന്മാരെ സംരക്ഷിക്കുന്നതിന് മുതിര്‍ന്ന പൗരന്മാരുടെ പലിശ നിരക്ക് പത്തു വര്‍ഷക്കാലത്തേക്ക് പ്രതിമാസം 8 ശതമാനമാക്കി നിശ്ചയിച്ചു.
    
    ബഹുമാനപ്പെട്ട അംഗങ്ങളേ,
    
    പാര്‍ശ്വവല്‍ക്കരിക്കപ്പെട്ടവരും ശാക്തീകരിക്കപ്പെടാത്തവരുമായ വിഭാഗങ്ങളുടെ സാമൂഹികവും സാമ്പത്തികവുമായ തുല്യത നമ്മുടെ ഭരണഘടനയുടെ പ്രഥമ വാഗ്ദാനമാണ്. ഈ വാഗ്ദാനം സാക്ഷാല്‍ക്കരിക്കാന്‍ എന്റെ സര്‍ക്കാര്‍ പ്രതിജ്ഞാബദ്ധമാണ്.
    
    സ്റ്റാന്റ്പ്പ് ഇന്ത്യാ സംരംഭത്തിലൂടെ രണ്ടര ലക്ഷത്തിലധികം പട്ടിക ജാതി, പട്ടിക വര്‍ഗ്ഗ വിഭാഗങ്ങളെയും വനിതാ സംരംഭകരെയും ശാക്തീകരിക്കാന്‍ എന്റെ സര്‍ക്കാര്‍ ഉദ്ദേശിക്കുന്നു. സംരഭകത്വം പ്രോല്‍സാഹിപ്പിക്കുന്നതിന് 490 കോടി രൂപ പ്രാരംഭ വീഹിതത്തോടുകൂടി ദേശീയ പട്ടിക ജാതി/ പട്ടിക വര്‍ഗ ഹബ് സ്ഥാപിച്ചിരിക്കുന്നു.
    
    വനാവകാശ നിയമത്തിനു കീഴില്‍ 55.4 ലക്ഷം ഏക്കറിലധികം വനഭൂമിയില്‍ ഏകദേശം 16.5 ലക്ഷം വ്യക്തിഗത വനാവകാശ പട്ടയങ്ങള്‍ അനുവദിച്ചു. കൂടാതെ, ഏകദേശം 47 ലക്ഷത്തോളം ഏക്കര്‍ വനഭൂമിയില്‍ സാമൂഹിക വനാവകാശ പട്ടയങ്ങള്‍ വിതരണം ചെയ്തു.
    
    യാദൃശ്ചികമായി ധാതു സമ്പത്ത് വന്‍തോതില്‍ ഉള്ളത് നമ്മുടെ രാജ്യത്തെ ആദിവാസി ആവാസ കേന്ദ്രങ്ങളിലാണ്. സുസ്ഥിര ഖനനവും ഒപ്പം ഖനന മേഖലകളിലെ ആദിവാസികളുടെയും പാവപ്പെട്ടവരുടെയും മെച്ചത്തിനു വേണ്ടിയുള്ള പ്രാദേശിക വികസനവും പ്രധാനമന്ത്രി ഖനിജ് ക്ഷേത്ര കല്യാണ്‍ യോജന ഉറപ്പുവരുത്തും. ജില്ലാതല മിനറല്‍ ഫൗണ്ടേഷന്‍ ഇതുമായി ബന്ധപ്പെട്ട ഒരു നൂതന സംരംഭമാണ്.
    
    ആദിവാസി ഉപ പദ്ധതിക്കു കീഴിലുള്ള വിഹിതം എന്റെ സര്‍ക്കാര്‍ വര്‍ധിപ്പിച്ചു. ആദിവാസികളുടെ ശാക്തീകരണത്തിനു വേണ്ടി വന്‍ബന്ധു കല്യാണ്‍ യോജനയ്ക്കു കീഴില്‍ 14 വ്യത്യസ്ഥ മേഖലകള്‍ കണ്ടെത്തി. ശ്യാമപ്രസാദ് മുഖര്‍ജി റൂര്‍ബന്‍ മിഷനു കീഴില്‍ നടപ്പാക്കാന്‍ ഉദ്ദേശിക്കുന്ന 300 കൂട്ടായ്മകളില്‍ 100 എണ്ണം ആദിവാസി മേഖലകളിലായിരിക്കും വികസിപ്പിക്കുക.
    
    ബഹുമാനപ്പെട്ട അംഗങ്ങളേ,
    
    കാഴ്ചയില്ലാത്തവര്‍ക്കുള്ള 2014ലെ ലോക കപ്പില്‍ ഇന്ത്യന്‍ ക്രിക്കറ്റ് ടീമിനുണ്ടായ വിജയവും 2016ലെ റിയോ ഒളിമ്പിക്‌സിലെ ഇന്ത്യന്‍ പാരാലിംപിക്‌സ് സംഘത്തിന്റെ വിജയവും വേറിട്ട കഴിവുകളുള്ള നമ്മുടെ പ്രതിഭകള്‍ക്ക് അവസരം ലഭിച്ചാല്‍ മഹത്തായ ഉയരങ്ങളില്‍ എത്താന്‍ സാധിക്കും എന്ന് കാട്ടിത്തന്നു. വേറിട്ട കഴിവുകളുള്ളവര്‍ക്ക് വികസനത്തില്‍ തുല്യ അവസരങ്ങള്‍ ലഭ്യമാക്കാന്‍ എന്റെ സര്‍ക്കാര്‍ പ്രതിജ്ഞാബദ്ധമാണ്. വേറിട്ട കഴിവുകളുള്ളവര്‍ക്ക് സര്‍ക്കാര്‍ ജോലികളിലുള്ള സംവരണം മൂന്നു ശതമാനത്തില്‍ നിന്ന് നാല് ആക്കി ഉയര്‍ത്തിക്കൊണ്ട് തസ്തികകളിലെ മുന്‍കാല നഷ്ടം നികത്താന്‍ എന്റെ സര്‍ക്കാര്‍ തീവ്രനടപടികളിലാണ്. 2014 മെയ് മുതല്‍ രാജ്യമെമ്പാടും സംഘടിപ്പിച്ച 4700 പ്രത്യേക സഹായ ക്യാമ്പുകള്‍ 6 ലക്ഷത്തിലേറെ വേറിട്ട കഴിവുകളുള്ളവര്‍ക്ക് ഗുണകരമായി.
    
    സുഗമ്യ ഭാരത് അഭിയാന്‍ പൊതുസ്ഥലങ്ങളില്‍ വേറിട്ട കഴിവുകളുള്ളവരുടെ പ്രാപ്യത മെച്ചപ്പെടുത്തി. ഇതാദ്യമായി, സംസാര- ഭാഷാ വൈകല്യവും കൃത്യമായി ഗ്രഹിക്കുന്നതിനുള്ള വൈകല്യവും വൈകല്യങ്ങളുള്ള വ്യക്തികളുടെ അവകാശങ്ങള്‍ സംബന്ധിച്ച 2016ലെ നിയമത്തില്‍ ഉള്‍പ്പെടുത്തി. പൊതുവായ ഒരു അടയാള ഭാഷ രാജ്യത്തിനാകെ വികസിപ്പിച്ചു. ഓട്ടിസം, സെറിബ്രല്‍ പാള്‍സി, ബുദ്ധി മാന്ദ്യം എന്നിവയും ബഹുതല വൈകല്യങ്ങളും അഭിമുഖീകരിക്കുന്ന വേറിട്ട കഴിവുകളുള്ളവര്‍ക്ക് ഒരു ലക്ഷം രൂപയുടെ വരെ ആരോഗ്യ ഇന്‍ഷുറന്‍സ് നിരാമയ സ്വാസ്ഥ്യ ബീമാ യോജന ലഭ്യമാക്കുന്നു.
    
    ബഹുമാനപ്പെട്ട അംഗങ്ങളേ,
    
    വ്യത്യസ്ഥമായ ഈണങ്ങളാണ് വരുത്തുന്നതെങ്കിലും അവ ഒന്നിച്ചു ചേരുമ്പോള്‍ മനോഹര മെലഡി ആകുന്ന സിതാറിന്റെ കമ്പികള്‍ പോലെ വ്യത്യസ്ഥ വിശ്വാസങ്ങളും മതങ്ങളും പിന്തുടരുന്ന ജനത ഇന്ത്യയുടെ ആത്മാവ് ഉള്‍ക്കൊള്ളുകയും രാഷ്ട്രത്തിന്റെ കരുത്തിന് സംഭാവന നല്‍കുകയും ചെയ്യുന്നു. ഈ വര്‍ഷം നാം മുന്നൂറാം രക്തസാക്ഷിത്വ വാര്‍ഷികം ആചരിച്ച ബാബാ ബന്ദാ സിംഗ് ബഹാദൂറിന്റെ ധീരതയും ത്യാഗവും; സമീപകാലത്ത് വാഴ്ത്തപ്പെട്ടവളായി പ്രഖ്യാപിക്കപ്പെട്ട മദര്‍ തെരേസയുടെ നിസ്വാര്‍ത്ഥ സേവനത്തിന്റെ ഊര്‍ജ്ജവും നമ്മെ തുല്യ നിലയില്‍ പ്രചോദിപ്പിക്കുന്നു. എല്ലാ സമുദായങ്ങളില്‍ നിന്നുമുള്ളവരുടെ അഭിലാഷങ്ങള്‍ സാക്ഷാല്‍ക്കരിക്കുന്നുവെന്ന് ഉറപ്പാക്കുന്ന നിരവധി നടപടികള്‍ എന്റെ സര്‍ക്കാര്‍ സ്വീകരിക്കുകയും മുസ്്‌ലീങ്ങള്‍, ക്രിസ്ത്യാനികള്‍, ബുദ്ധമതക്കാര്‍, സിഖുകാര്‍, പാഴ്‌സികള്‍, ജൈനര്‍ എന്നീ ന്യൂനപക്ഷങ്ങളെ ഉള്‍ക്കൊള്ളുന്ന വികസന സമീപനത്തിന് കൂടുതല്‍ ഊന്നല്‍ നല്‍കുകയും ചെയ്യുന്നു. അവരുടെ വിദ്യാഭ്യാസ ശാക്തീകരണത്തിന് സ്‌കോളര്‍ഷിപ്പ്, ഫെലോഷിപ്പുകള്‍ എന്നിവ നടപ്പാക്കുകയും അവരുടെ സാമ്പത്തിക ശാക്തീകരണത്തിന് നൈപുണ്യ വികസനത്തിനും സീഖോ ഓര്‍ കമാവോ, ഉസ്താദ്, നയീ മന്‍സില്‍ പോലുള്ള പദ്ധതികള്‍ നടപ്പാക്കുകയും ചെയ്യുന്നു.
    
    ഓരോ മഴവെള്ളത്തുള്ളിയും നീര്‍ച്ചാലുകളും ചെന്നു ചേരുന്നത് സമുദ്രത്തിലാണ് എന്നതുപോലെ, എന്റെ സര്‍ക്കാരിന്റെ ഓരോ നയവും പാര്‍ശ്വവല്‍ക്കരിക്കപ്പെട്ടവരും അവകാശങ്ങള്‍ നിഷേധിക്കപ്പെട്ടവരുമായ ജനങ്ങളുടെ ക്ഷേമം ലക്ഷ്യമാക്കുന്നതാണ്. വീടില്ലാത്തവര്‍ക്ക് വീടുകള്‍ നല്‍കുന്നത് മുതല്‍ വൈദ്യുതി ഇല്ലാത്ത ഗ്രാമങ്ങള്‍ വൈദ്യുതീകരിക്കുന്നതു വരെ, പാവപ്പെട്ടവര്‍ക്ക് സൗജന്യ പാചക വാതകം നല്‍കുന്നത് മുതല്‍ എല്‍ഇഡി ബള്‍ബുകള്‍ വിതരണം ചെയ്യുന്നതു വരെ, ജന്‍ധന്‍ മുതല്‍ ജന്‍സുരക്ഷ വരെ, പാവപ്പെട്ടവര്‍ക്ക് കുറഞ്ഞ ചെലവില്‍ ലഭ്യമാകുന്ന ആരോഗ്യ പരിരക്ഷ മുതല്‍ ഗുണനിലവാരമുള്ള വിദ്യാഭ്യാസം വരെ......എന്റെ സര്‍ക്കാരിന്റെ എല്ലാ നയങ്ങളും കേന്ദ്രീകരിച്ചിരിക്കുന്നത് പാവപ്പെട്ടവരുടെ ക്ഷേമത്തിലാണ്.
    
    ബഹുമാനപ്പെട്ട അംഗങ്ങളേ,
    

    
    (Release ID: 1481473) Visitor Counter : 9