      സാമ്പത്തിക കാര്യങ്ങള്‍ക്കായുള്ള കേന്ദ്ര മന്ത്രിസഭാ സമിതി

      രാജ്യത്തിന്റെ പൊതുവെയുള്ള സാമ്പത്തിക വിജയം സംസ്ഥാനങ്ങളെ ആശ്രയിച്ചാണെന്ന് സാമ്പത്തിക സര്‍വ്വെ
      Posted On: 31 JAN 2017 6:25PM by PIB Thiruvananthpuram


    രാജ്യത്തിന്റെ പൊതുവെയുള്ള സാമ്പത്തിക പ്രകടനം മികച്ചതാണെങ്കിലും ഒരു ഫെഡറേഷന്‍ എന്ന നിലയില്‍ ഇന്ത്യയുടെ വിജയം ഓരോ സംസ്ഥാനങ്ങളുടെയും പ്രകടനത്തെ ആശ്രയിച്ചിരിക്കുന്നുവെന്നു സാമ്പത്തിക സര്‍വേ ചൂണ്ടിക്കാട്ടുന്നു. വരുമാനവും ഉപഭോഗവും ആരോഗ്യ, ശിശുമരണ നിരക്ക് ഉള്‍പ്പെടെയുള്ള ജനസംഖ്യാ സൂചനകകള്‍, ജീവിത നിലവാരം തുടങ്ങിയ കാര്യങ്ങളാണ് ഒരു സംസ്ഥാനത്തിന്റെ ഇതുവരെയുള്ള പ്രകടനം വിലയിരുത്താവുന്ന സൂചികകള്‍. ഹിന്ദു വളര്‍ച്ചാനിരക്കിന്റെ മുന്‍കാലത്തുനിന്നു ഘടനാപരമായ മാറ്റം സംഭച്ചതോടെ 1980കളിലാണ് ഈ സൂചികകള്‍ വിലയിരുത്തിത്തുടങ്ങിയത്.
    
    താരതമ്യാടിസ്ഥാനത്തിലുള്ള വിലയിരുത്തലിനു മാനദണ്ഡമില്ലാത്തതിനാല്‍ ഈ സൂചികകളില്‍ വന്ന മാറ്റം മാത്രം വ്യക്തമായ ചിത്രം തരുന്നില്ലെന്നും സര്‍വേ വ്യക്തമാക്കുന്നു.
    
    1983 മുതല്‍ 2014 വരെയുള്ള പ്രതിശീര്‍ഷ ജി.എസ്.ഡി.പി. പഠനവിധേയമാക്കുമ്പോള്‍ സൂചികകളില്‍ വ്യക്തമായ വര്‍ധന പ്രകടമാണെന്നു സാമ്പത്തിക സര്‍വേ ചൂണ്ടിക്കാട്ടുന്നു. ഉദാഹരണത്തിന് 1984നും 2014നും ഇടയില്‍ ഏറ്റവും ദരിദ്ര സംസ്ഥാനമായ ത്രിപുര പ്രതിശീര്‍ഷ വരുമാനം 11,537 രൂപയില്‍നിന്ന് 64,712 രൂപയായി ഉയര്‍ത്തി. ഇത് 5.6 ഇരട്ടിവര്‍ധനയാണ്. ഹിമാചല്‍ പ്രദേശാകട്ടെ, ഇത് 4.3 ഇരട്ടി വര്‍ധന നേടിയെടുത്തു.
    
    കഴിഞ്ഞ ദശാബ്ദത്തിലെ (2004-2014) പ്രതിശീര്‍ഷ ആഭ്യന്തര മൊത്ത ഉല്‍പാദനത്തിലെ കേന്ദ്രീകരണം പഠനവിധേയമാക്കുമ്പോള്‍ വെളിവാകുന്നതു ചൈനയിലെ പ്രവിശ്യകളില്‍ കേന്ദ്രീകരണം സംഭവിക്കുകയും ഇന്ത്യയില്‍ വികേന്ദ്രീകരണം സംഭവിക്കുകയും ചെയ്യുന്നുവെന്നാണ്. ഇന്ത്യന്‍ സംസ്ഥാനങ്ങളിലെ പ്രതിശീര്‍ഷ ഉപഭോഗത്തിന്റെ കണക്കു പഠനവിധേയമാക്കിയപ്പോഴും സമാനമായി വികേന്ദ്രീകരണം ദൃശ്യമായി. ശരാശരി വളര്‍ച്ച പ്രകടമാണെങ്കിലും ഇന്ത്യന്‍ സംസ്ഥാനങ്ങള്‍ക്കിടയില്‍ പ്രാദേശികമായ അസന്തുലിതാവസ്ഥ പ്രകടമാണ്. ഈ സ്ഥിതി ഒഴിവാക്കുന്നതിന് അനുകൂലഘടകങ്ങളായ ചരക്കുനീക്കവും ജനങ്ങളുടെ സഞ്ചാരവും സജീവമാണെന്നതിനാല്‍ ഇത്തരമൊരു സാഹചര്യം നിലനില്‍ക്കുന്നത് ആശയക്കുഴപ്പം സൃഷ്ടിക്കുന്നുണ്ട്.
    

    
    (Release ID: 1481463) Visitor Counter : 3