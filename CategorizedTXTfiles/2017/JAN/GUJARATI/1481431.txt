      નાણા મંત્રાલય

      વિમુદ્રીકરણ પછી 2017-18માં જીડીપીમાં 6.75 થી 7.50 ટકા વૃદ્ધિની ગણતરી
      રીયલ એસ્ટેટના ભાવોમાં ઘટાડો થવાથી મધ્યમ વર્ગના લોકોને પરવડી શકે એવી કિંમતે આવાસ મળી શકશે
      પુનઃ મુદ્રીકરણના પગલાં દ્વારા એપ્રિલ-2017 સુધીમાં રોકડ રકમની તંગી દૂર થશે
      Posted On: 31 JAN 2017 5:38PM by PIB Ahmedabad

      નવી દિલ્હી, 31- 0 1-2017
      કેન્દ્રીય નાણાં મંત્રી શ્રી અરૂણ જેટલીએ આજે સંસદમાં રજૂ કરેલી 2016-17ની આર્થિક સમીક્ષામાં જણાવવામાં આવ્યું છે કે વિમુદ્રીકરણનો જીડીપીમાં વૃદ્ધિ ઉપરનો માઠો પ્રભાવ કામચલાઉ છે. એકવાર રોકડ રકમની તંગી – નોટોનો પૂરવઠો માર્ચ 2017ના અંત સુધીમાં પૂર્વવત થયા બાદ દેશનું અર્થતંત્ર ફરી પૂર્વવત બનશે. આ બાબતને ધ્યાનમાં રાખી 2017-18માં જીડીપીમાં વાસ્તવિક વૃદ્ધિની ગણતરી 6.75 થી 7.50 ટકા જેટલી કરવામાં આવી છે.
      સમીક્ષા જણાવે છે કે વિમુદ્રીકરણની ટૂંકાગાળાની કિંમત ચૂકવવી પડશે અને એના લાંબાગાળાના ફાયદા પણ થશે. એના માઠાં પરિણામોમાં જીડીપી વૃદ્ધિ કામચલાઉ ધોરણે મંદ પડશે જ્યારે એના લાભમાં ડીજીટલાઈઝેશનમાં વધારો, કરવેરા ભરવાના પ્રમાણમાં વધારો અને રીયલ એસ્ટેટના ભાવોમાં ઘટાડાનો સમાવેશ થાય છે, જે લાંબાગાળે કરવેરાની આવકમાં વધારો અને જીડીપીમાં વૃદ્ધિ તરફ દોરી જાય એવી સંભાવના છે.
      લાભની વાત કરીએ તો વિમુદ્રીકરણ પછી ડિજીટલાઈઝેશનમાં વધારો થયો છે. માઠી અસરો જોઈએ તો ચલણમાં – સરક્યુલેશનમાં અસરકારક રોકડ નાણાંના પ્રમાણમાં મોટો ઘટાડો થયો હતો, જો કે આ ઘટાડો સામાન્ય રીતે માનવામાં આવે છે એનાથી ઘણો ઓછો હતો. 8મી નવેમ્બરે વિમુદ્રીકરણની જાહેરાત કરવામાં આવી એ પછીના અઠવાડિયાઓ સુધી ઉંચા મુલ્યની જૂની રદ કરાયેલી ચલણી નોટોનો વ્યવહારોમાં ઉપયોગ ચાલુ રહ્યો હતો. એ જોતાં ડિસેમ્બર મહિનામાં ચલણી નોટોના સરક્યુલેશનમાં મહત્તમ 35 ટકાનો ઘટાડો થયો હતો. પુનઃ મુદ્રીકરણ માટેનાં પગલાં, રોકડ રકમની તંગી કે એના ઉપરનું દબાણ એપ્રિલ 2017 સુધીમાં નાબુદ કરશે. વચગાળામાં રોકડ નાણાં ઉપરનું દબાણ જીડીપી ઉપર અસર કરશે. જેને લીધે 2016-17માં જીડીપીમાં 0.25 થી 0.50 ટકાનો ઘટાડો થશે.
      સમીક્ષા જણાવે છે કે 8મી નવેમ્બર પછી, વિમુદ્રીકરણની જાહેરાતના પ્રભાવ હેઠળ દેશના 8 મુખ્ય શહેરોમાં રીયલ એસ્ટેટના સરેરાશ ભાવના ઘટતા જતાં વલણમાં વધુ ઘટાડો જોવા મળ્યો હતો. આ ઘટાડો આવકાર્ય છે. કારણ કે એનાથી દેશના મધ્યમ વર્ગના લોકોને પરવડી શકે એવા દરે પોતાનું મકાન ખરીદવાની સંભાવના ઉભી થશે.
      AP/J.Khunt/GP ક્રમાંક : 63

    

    
    (Release ID: 1481431) Visitor Counter : 28