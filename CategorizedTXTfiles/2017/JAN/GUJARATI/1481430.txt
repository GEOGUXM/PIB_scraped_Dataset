      નાણા મંત્રાલય

      આર્થિક સમીક્ષા 2017 ઉડતી નજરે
      વિમુદ્રીકરણ પછી 2017-18માં જીડીપીમાં 6.75 થી 7.5 ટકાની વૃદ્ધિની ગણતરી

      Posted On: 31 JAN 2017 5:37PM by PIB Ahmedabad
      નવી દિલ્હી, 31- 0 1-2017
      · આજે સંસદમાં રજૂ થયેલી આર્થિક સમીક્ષામાં જણાવવામાં આવ્યું છે કે જીડીપી વૃદ્ધિ ઉપર વિમુદ્રીકરણનો પ્રભાવ કામચલાઉ રહેશે અને 2017-18માં જીડીપીમાં 6.75 થી 7.5 ટકાની વૃદ્ધિ થવાની ગણતરી છે. એકવાર રોકડનો પૂરવઠો પૂર્વવત થયા પછી જીડીપી વૃદ્ધિ એકધારી થતી રહેશે.
      · ઓદ્યૌગિક ક્ષેત્રનો વૃદ્ધિદર જે ગયા નાણાકીય વર્ષમાં 7.4 ટકા હતો તે 2016-17માં ઘટીને 5.2 ટકા થવાનો અંદાજ છે. કૃષિ વિષયક ક્ષેત્રમાં ચાલુ વર્ષે 4.1 ટકાની વૃદ્ધિ થવાની ધારણા છે, જે 2015-16માં માત્ર 1.2 ટકા હતી.
      · 1983 થી 2014 વચ્ચે વાસ્તવિક માથાદીઠ જીએસડીપીમાં વિશાળ ધોરણે સુધારો જણાયો છે.
      · સમીક્ષા એવું સૂચવે છે કે વિમુદ્રીકરણ પછી ભરાયેલાં વિવિધ પગલાં જેમકે ઝડપી પુનઃ મુદ્રીકરણ, ડીજીટલાઈઝેશનની દિશામાંના પગલાં, જમીન અને રીયલ એસ્ટેટને જીએસટી હેઠળ આવરી લેવાની દરખાસ્ત, વેરા અને સ્ટેમ્પ ડ્યુટીમાં ઘટાડો તથા કરવેરાના વહીવટી તંત્રની સિસ્ટમમાં કરાયેલો સુધારો લાંબાગાળાના આર્થિક ફાયદા સુનિશ્ચિત કરવા માટેના મહત્વના સુધારા છે.
      · છેલ્લાં કેટલાંક વર્ષોમાં રાજ્યોની નાણાકીય પરિસ્થિતિમાં સુધારો જણાયો છે. સરેરાશ મહેસુલી ખાધ નાબૂદ કરાઈ છે જ્યારે સરેરાશ વિત્તીય ખાધને જીએસડીપીના 3 ટકા કરતાં પણ નીચા સ્તરે નિયંત્રિત કરવામાં આવી છે. દેવા સામે જીએસડીપીનો સરેરાશ રેશિયો ઘટ્યો છે.
      · સમીક્ષામાં જણાવ્યા મુજબ દેશની જાહેર ક્ષેત્રની બેંકોમાં સપ્ટેમ્બર 2016ના અંતે કુલ એનપીએ (નોન પ્રોડક્ટીવ એસેટ્સ) વધીને બેંકોના કુલ ધિરાણના લગભગ 12 ટકા જેટલી થઈ છે. એનપીએનું આ પ્રમાણ જોતાં ભારતનો એપીએનો રેશિયો એકમાત્ર રશિયાને બાદ કરતાં અન્ય મુખ્ય ઉદભવતા બજારો કરતાં વધુ ઉંચો છે. એનપીએને કાબુમાં લેવાના બેંકોના પગલાંને પરિણામે મહત્વના ક્ષેત્રો ખાસ કરીને ઉદ્યોગ તેમજ મધ્યમ અને નાના ઉદ્યોગ એકમોને પૂરા પાડવામાં આવતા ધિરાણની વૃદ્ધિનો દર ઘટ્યો છે, જે છેલ્લા બે દાયકામાં અભૂતપૂર્વ છે. આના પરિણામે ખાનગી અને એકંદર મૂડીરોકાણ નકારાત્મક બન્યું છે. આ બાબતમાં નિર્ણાયક પગલાં તાકિદે ભરવાની જરૂરિયાત ઉભી થઈ છે.
      · સમીક્ષા કેન્દ્રીય જાહેર ક્ષેત્રની અસ્કયામતોના પુનઃર્વસવાટની એજન્સી ઉભી કરવાનું સૂચવે છે જે મોટા અને સૌથી મુશ્કેલ કેસોમાં તપાસ કરશે અને દેવું ઘટાડવા રાજકીય દ્રષ્ટિએ કઠોર નિર્ણયો લેશે.
      · સમીક્ષા મુજબ ગરીબોને લક્ષ્યમાં રાખીને ફાયદો પહોંચાડવા સંબંધમાં સરકાર દ્વારા પુનઃ વહેંચણીના પગલાં ક્ષમતાથી ઘણાં દૂર રહ્યા છે. સમીક્ષા જણાવે છે કે લોકોને આરોગ્ય અને શિક્ષણ જેવી આવશ્યક સેવાઓ પૂરી પાડવામાં સરકારની શક્તિ નબળી રહી છે. કારણ કે ભારે માત્રામાં ભ્રષ્ટાચાર, સરકારી નિયમો, નિર્ણયોમાં વિલંબ વગેરેને કારણે સરકારની શક્તિનું સ્તર નીચું રહ્યું છે. રાજ્યોના સ્તરે લોકોને સ્પર્ધાત્મક ધોરણે આવશ્યક સેવાઓ પૂરી પાડવાને બદલે લોકોને ખુશ રાખે એવા પગલાં સ્પર્ધાત્મક રીતે ભરવા ઉપર વધુ ધ્યાન આપવામાં આવ્યું છે.
      · દેશમાં ગરીબી ઘટાડવાના એક પ્રયાસ રૂપે સામાજીક કલ્યાણની વિવિધ યોજનાઓના એક વિકલ્પ રૂપે લોકોને વૈશ્વિક પાયાની આવક – યુનિવર્સલ બેઝિક ઈન્કમના વિચારની હિમાયત કરવાં આવી છે. સમીક્ષા જણાવે છે કે લોકોને પાયાની આવક પૂરી પાડવાની યોજનાને સફળ બનાવા માટે બે બાબતો આવશ્યક છે. આંમાં કાર્યશીલ જનધન યોજના, આધાર અને મોબાઈલ સિસ્ટમનો સમાવેશ થાય છે. કારણ કે આ સિસ્ટમ રોકડ રકમની ટ્રાન્સફર સીધેસીધી લાભાર્થીના ખાતામાં જમા થાય એ સુનિશ્ચિત કરશે. બીજું આ કાર્યક્રમના ખર્ચની વહેંચણી સંબંધમાં કેન્દ્ર અને રાજ્યો વચ્ચે વાટાઘાટો જરૂરી છે.
      · આર્થિક સમીક્ષા માટે હાથ ધરાયેલો એક અભ્યાસ એવું દર્શાવે છે કે મિલકત વેરો – પ્રોપર્ટી ટેક્ષમાંથી આવકની સંભાવના ઘણી મોટી છે. અને શહેરોની સપાટીએ વધારાની આવક ઉભી કરવા માટે એનો ઉપયોગ થઈ શકે એમ છે. પ્રોપર્ટી ટેક્ષની યોગ્ય વસુલાત અને અમલમાં સેટેલાઈટ ઈમેજરી એક ઉપયોગી સાધન પુરવાર થઈ શકે એમ છે અને એનાથી શહેરોનું શાસન પણ સુધારી શકાય એમ છે.
      · સમીક્ષા જણાવે છે કે વિધિસરની અને ઉત્પાદક નોકરીઓની તકો ઉભી કરવામાં તૈયાર કપડાં અને ચામડાંનો ઉદ્યોગ ઘણી મહત્વની ચાવીરૂપ ભૂમિકા ભજવી શકે એમ છે. આ બંને ઉદ્યોગોને વૈશ્વિક ધોરણે સ્પર્ધાત્મક બનાવવા માટે કામદાર વિષયક તેમજ કરવેરાની નિતીઓમાં સુધારા કરવાની ભલામણ થઈ છે. સમીક્ષા ઉમેરે છે કે આ બંને ઉદ્યોગોનાં ક્ષેત્રો સમાજના નબળાં વર્ગના લોકો ખાસ કરીને મહિલાઓ માટે રોજગારની તકો વિપુલ પ્રમાણમાં ઉભી કરવાની ક્ષમતા ધરાવે છે અને એ દેશમાં વિશાળ સામાજીક પરિવર્તન લાવવામાં પણ મહત્વની ભૂમિકા ભજવી શકે તેમ છે.
      · ભારતમાં એક થી બીજા સ્થળે કામદારો – મજૂરોના સ્થળાંતર કે હિજરત અંગેના નવા અંદાજો એવું દર્શાવે છે કે અગાઉના અંદાજો કરતાં દેશમાં કામદારો – મજૂરોનું આંતરરાજ્ય સ્થળાંતર ઘણું વધ્યું છે. પ્રમાણમાં ગરીબ એવા બિહાર અને ઉત્તરપ્રદેશ જેવા રાજ્યોમાંથી અન્ય રાજ્યોમાં કામદારોનું સ્થળાંતર ઘણું વધુ રહ્યું છે. દેશના 7 રાજ્યો, ગોવા, દિલ્હી, મહારાષ્ટ્ર, ગુજરાત, તામિલનાડુ, કેરળ અને કર્ણાટકમાં અન્ય રાજ્યોમાંથી કામદારો આવવાનું પ્રમાણ ઘણું ઉંચું રહ્યું છે. કામદારોના સ્થળાંતર પછી એમને મહત્તમ ફાયદો થતો જાળવી રાખવા માટે કેટલાક નીતિ વિષયક પગલાં ભરવાનું જરૂરી છે. આમાં ખોરાકની સલામતીના લાભોની portability સુનિશ્ચિત કરવી, સ્થળાંતર કરીને આવેલા કામદારોની આરોગ્ય સંભાળ અને એમની પાયાની સામાજિક સલામતી માટે માળખું ઉભું કરવાનો સમાવેશ થાય છે. આ માટે આંતરરાજ્ય સેલ્ફ રજીસ્ટ્રેશન પ્રોસેસ આવશ્યક છે.
      AP/J.Khunt/GP ક્રમાંક : 62
    
    
    (Release ID: 1481430) Visitor Counter : 51