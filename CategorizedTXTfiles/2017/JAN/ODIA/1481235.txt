      ରାଷ୍ଟ୍ରପତିଙ୍କ ସଚିବାଳୟ

      ଭାରତର ଗଣତନ୍ତ୍ର ଦିବସ ୨୦୧୭ ପୂର୍ବ ସନ୍ଧ୍ୟାରେ ରାଷ୍ଟ୍ରପତି ଶ୍ରୀ ପ୍ରଣବ ମୁଖାର୍ଜୀଙ୍କ ରାଷ୍ଟ୍ର ଉଦ୍ଦେଶ୍ୟରେ ସମ୍ବୋଧନ
      Posted On: 25 JAN 2017 8:47PM by PIB Bhubaneshwar


    ପ୍ରିୟ ଦେଶବାସୀ ,


    ୧. ଆମ ଦେଶର ୬୮ତମ ଗଣତନ୍ତ୍ର ଦିବସ ପୂର୍ବ ସନ୍ଧ୍ୟାରେ ମୁଁ ଭାରତରେ ଏବଂ ବିଦେଶରେ ରହୁଥିବା ସମସ୍ତ ଭାରତବାସୀଙ୍କୁ ହାର୍ଦ୍ଦିକ ଶୁଭକାମନା ଜଣାଉଛି । ମୁଁ ସଶସ୍ତ୍ର ବାହିନୀ , ଅର୍ଦ୍ଧସାମରିକ ବାହିନୀ ଏବଂ ଆଭ୍ୟନ୍ତରୀଣ ସୁରକ୍ଷା ବାହିନୀର ସଦସ୍ୟମାନଙ୍କୁ ବିଶେଷ ଶୁଭେଚ୍ଛା ଜଣାଉଛି । ମୁଁ ସେହି ବୀର ସୈନିକ ଏବଂ ସୁରକ୍ଷାକର୍ମୀମାନଙ୍କୁ ନିଜର ଶ୍ରଦ୍ଧାଞ୍ଜଳି ଜଣାଉଛି ଯେଉଁମାନେ ଭାରତ ଭୂଖଣ୍ଡର ଅଖଣ୍ଡତା ରକ୍ଷା ଏବଂ ଆଇନଶୃଙ୍ଖଳା ବଜାୟ ରଖିବା ନିମନ୍ତେ ନିଜ ଜୀବନକୁ ବଳିଦାନ ଦେଇଛନ୍ତି ।

    ଭାଇ ଓ ଭଉଣୀମାନେ ,


    ୨. ୧୫ ଅଗଷ୍ଟ , ୧୯୪୭ରେ ଯେତେବେଳେ ଭାରତ ସ୍ୱାଧୀନ ହେଲା , ଆମ ପାଖରେ ନିଜସ୍ୱ କୌଣସି ଶାସନର ଢ଼ାଂଚାଗତ ଦସ୍ତାବିଜ ନଥିଲା । ଆମେ ୨୬ ଜାନୁଆରୀ , ୧୯୫୦ ପର୍ଯ୍ୟନ୍ତ ଅପେକ୍ଷା କଲୁ , ଯେତେବେଳେ ଭାରତୀୟ ଜନତା ଏହାର ସମସ୍ତ ନାଗରିକମାନଙ୍କ ପାଇଁ ନ୍ୟାୟ , ସ୍ୱାଧୀନତା , ସମାନତା ତଥା ଲିଙ୍ଗଗତ ଏବଂ ଆର୍ଥିକ ସମାନତା ନିମନ୍ତେ ନିଜକୁ ଏକ ସମ୍ବିଧାନ ଅର୍ପଣ କଲେ । ଆମେ ଭାତୃତ୍ୱଭାବ , ବ୍ୟକ୍ତିଗତ ଗରିମା ଏବଂ ରାଷ୍ଟ୍ରର ଏକତା ଏବଂ ଅଖଣ୍ଡତାକୁ ପ୍ରୋତ୍ସାହିତ କରିବା ନିମନ୍ତେ ଶପଥ କଲୁ ।


    ସେହିଦିନ ଆମେ ବିଶ୍ୱର ସବୁଠୁ ବଡ଼ ଗଣତନ୍ତ୍ର ହେଲୁ ।


    ୩. ଲୋକମାନଙ୍କ ବିଶ୍ୱାସ ଏବଂ ପ୍ରତିଶ୍ରୁତିବଦ୍ଧତା ଆମ ସମ୍ବିଧାନକୁ ଜୀବନ ପ୍ରଦାନ କଲା ଏବଂ ଆମ ରାଷ୍ଟ୍ର ନିର୍ମାତାମାନେ ନିଜ ବୁଦ୍ଧିମତା ଏବଂ ଯତ୍ନଶୀଳତାର ସହିତ ଆଂଚଳିକ ବୈଷମ୍ୟ ଏବଂ ମୌଳିକ ଆବଶ୍ୟକତାରୁ ବଂଚିତ ବିଶାଳ ନାଗରିକବର୍ଗ ଏକ ଗରିବ ଅର୍ଥବ୍ୟବସ୍ଥାର ସମସ୍ୟା ଦେଇ ଗତି କରି , ନୂତନ ରାଷ୍ଟ୍ରକୁ ଆଗକୁ ବଢ଼ାଇଲେ ।


    ୪. ଗତ ସାଢ଼େ ୬ ଦଶନ୍ଧି ଧରି ଭାରତୀୟ ଗଣତନ୍ତ୍ର ଅଶାନ୍ତିଗ୍ରସ୍ତ କ୍ଷେତ୍ରରେ ସ୍ଥିରତାର ମରୁଦ୍ୟାନ ଭାବେ ଉଭା ହୋଇଛି , ଏହାର ଶ୍ରେୟ ଆମ ରାଷ୍ଟ୍ର ନିର୍ମାତାଙ୍କ ଦ୍ୱାରା ନିର୍ମିତ ଗଣତନ୍ତ୍ରର ମଜଭୂତ ସଂସ୍ଥାଗୁଡ଼ିକୁ ଦେବା ଉଚିତ୍ । ୧୯୫୧ରେ ୩୬ କୋଟି ଲୋକସଂଖ୍ୟା ତୁଳନାରେ , ଏବେ ଆମେ ୧୩୦ କୋଟି ଜନସଂଖ୍ୟା ବିଶିଷ୍ଟ ମଜଭୂତ ରାଷ୍ଟ୍ର ହୋଇପାରିଛୁ । ଏହା ବ୍ୟତୀତ ଆମର ବ୍ୟକ୍ତିଗତ ମୁଣ୍ଡପିଛା ଆୟରେ ଦଶଗୁଣ ବୃଦ୍ଧି ହୋଇଛି । ଗରିବ ଅନୁପାତରେ ଦୁଇ ତୃତୀୟାଂଶ ହ୍ରାସ ଦେଖାଦେଇଛି । ହାରାହାରି ଜୀବନ ପ୍ରତ୍ୟାଶା ଦୁଇଗୁଣରୁ ଅଧିକ ହୋଇପାରିଛି ଏବଂ ସାକ୍ଷରତା ହାର ଚାରିଗୁଣ ବଢ଼ିଛି । ଆଜି ଆମେ ବିଶ୍ୱର ପ୍ରମୁଖ ଅର୍ଥବ୍ୟବସ୍ଥା ମଧ୍ୟରୁ ସବୁଠୁ ଦ୍ରୁତ ଅଭିବୃଦ୍ଧିଶୀଳ ଅର୍ଥବ୍ୟବସ୍ଥାରେ ପରିଣତ ହୋଇପାରିଛୁ । ଆମେ ବୈଜ୍ଞାନିକ ଏବଂ ବୈଷୟିକ ଜ୍ଞାନକୌଶଳଯୁକ୍ତ ଜନଶକ୍ତି ଭାବେ ଦ୍ୱିତୀୟ ବୃହତ ଭଣ୍ଡାର , ତୃତୀୟ ବୃହତ ପ୍ରତିରକ୍ଷାବାହିନୀ , ପରମାଣୁ କ୍ଲବ୍ ଷଷ୍ଠ ସଦସ୍ୟ , ମହାକାଶ ଦୌଡ଼ରେ ସାମିଲ ଷଷ୍ଠ ସଦସ୍ୟ ଏବଂ ଦଶମ ବୃହତ ଔଦ୍ୟୋଗିକ ଶକ୍ତି ହୋଇପାରିଛୁ । ସର୍ବାଧିକ ଖାଦ୍ୟାନ୍ନ ଆମଦାନୀ କରୁଥିବା ରାଷ୍ଟ୍ରରୁ ଭାରତ ଏବେ ଖାଦ୍ୟ ସାମଗ୍ରୀ ରପ୍ତାନୀ କରିବାରେ ଅଗ୍ରଣୀ ରାଷ୍ଟ୍ର ହୋଇପାରିଛି । ବର୍ତମାନ ପର୍ଯ୍ୟନ୍ତ ରାସ୍ତା ଘଟଣାବହୁଳ , ବେଳେ ବେଳେ କଷ୍ଟଦାୟକ , କିନ୍ତୁ ଅଧିକାଂଶ ସମୟରେ ଆନନ୍ଦଦାୟକ ରହିଆସିଛି ।


    ୫. ଯେପରି ଆମେ ଏଠାରେ ପହଂଚିପାରିଛୁ ସେହିପରି ଆଗକୁ ମଧ୍ୟ ବଢ଼ିବୁ । କିନ୍ତୁ ଆମମାନଙ୍କୁ ପରିବର୍ତିତ ପରିସ୍ଥିତି ସହ ଦ୍ରୁତଗତିରେ ଏବଂ ଦକ୍ଷତାପୂର୍ଣ୍ଣ ଭାବେ ନିଜର ଗତି ପରିବର୍ତନ କରିବା ର ଉପାୟ ଶିଖିବାକୁ ହେବ । ପ୍ରଗତିଶୀଳ ଏବଂ ବୁଦ୍ଧିଗତ ବିକାଶରେ ବିଜ୍ଞାନ ଏବଂ ପ୍ରଯୁକ୍ତିର ଉନ୍ନତୀରୁ ଉତ୍ପନ୍ନ ତୀବ୍ର ବ୍ୟବଧାନ ସହ ଖାପଖୁଆଇବାକୁ ହେବ । ନବପ୍ରବର୍ତନ ଏବଂ ଏହାଠାରୁ ଅଧିକ ସମାବେଶୀ ନବପ୍ରବର୍ତନ ଏକ ଜୀବନଶୈଳୀ ଭାବେ ଗ୍ରହଣ କରିବାକୁ ହେବ । ଶିକ୍ଷା ଏବଂ ପ୍ରଯୁକ୍ତି ସହିତ ଆଗକୁ ବଢ଼ିବାକୁ ହେବ । ମନୁଷ୍ୟ ଏବଂ ମେସିନ୍ର ଦୌଡ଼ରେ ଜିତୁଥିବା ଲୋକକୁ ରୋଜଗାର ସୃଷ୍ଟି କରିବାକୁ ହେବ । ପ୍ରଯୁକ୍ତି ଆପଣେଇବାର ତୀବ୍ରତା ନିମନ୍ତେ ଏପରି ଏକ କାର୍ଯ୍ୟଶକ୍ତିର ଆବଶ୍ୟକତା ରହିଛି ଯିଏ ଶିଖିବା ଏବଂ ନିଜକୁ ପରିସ୍ଥିତି ସହ ଖାପଖୁଆଇବା ଲାଗି ଇଚ୍ଛୁକ ଥିବ । ଆମର ଶିକ୍ଷା ବ୍ୟବସ୍ଥାକୁ , ଆମ ଯୁବକମାନଙ୍କୁ ଜୀବନପର୍ଯ୍ୟନ୍ତ ଶିଖିବା ଲାଗି ନବପ୍ରବର୍ତନ ସହ ଯୋଡ଼ିବାକୁ ହେବ ।


    ୬. ବିଶ୍ୱସ୍ତରରେ ପ୍ରତିଦ୍ୱନ୍ଦ୍ୱିତାପୂର୍ଣ୍ଣ ଆର୍ଥିକ ପରିସ୍ଥିତି ସତ୍ୱେ ଆମ ଅର୍ଥବ୍ୟବସ୍ଥା ଉତମ କାର୍ଯ୍ୟ ପ୍ରଦର୍ଶନ କରୁଛି । ୨୦୧୬-୧୭ର ପୂର୍ବାର୍ଦ୍ଧରେ ଗତବର୍ଷ ଭଳି ଏଥିରେ ୭.୨ ପ୍ରତିଶତ ହାରରେ ଅବିବୃଦ୍ଧି ହୋଇଛି ଏବଂ ଏଥିରେ ନିରନ୍ତର ଉତ୍ଥାନ ଦେଖା ଦେଇଛି । ଆମେ ଦୃଢ଼ ଭାବେ ଆର୍ଥିକ ସ୍ଥିରତା ପଥରେ ଅଗ୍ରସର ହେଉଛୁ ଏବଂ ଆମର ମୁଦ୍ରାସ୍ଫୀତି ହାର ନିୟନ୍ତ୍ରଣାଧୀନ ରହିଛି । ଯଦିଓ ଆମର ରପ୍ତାନୀରେ ଏବେ ଦ୍ରୁତ ଅଭିବୃଦ୍ଧି ଆସିବା ବାକିରହିଛି , ତଥାପି ଆମେ ବିଶାଳ ବିଦେଶୀ ମୁଦ୍ରା ଭଣ୍ଡାର ବିଶିଷ୍ଟ ଏକ ସ୍ଥିର ବାହ୍ୟ କ୍ଷେତ୍ରକୁ ବଜାୟ ରଖିପାରିଛୁ ।


    ୭. କଳାଧନକୁ ଅଚଳ କରିବା ଏବଂ ଦୁର୍ନୀତି ସହିତ ଲଢ଼ିବା ପାଇଁ ବିମୁଦ୍ରୀକରଣର ପଥ ବାଛିଛୁ ଯଦ୍ୱାରା ଆର୍ଥିକ ଗତିବିଧିରେ କିଛି ସମୟ ପର୍ଯ୍ୟନ୍ତ ମାନ୍ଦାବସ୍ଥା ଆସିପାରେ । କାରବାର ଅଧିକରୁ ଅଧିକ ନଗଦବିହୀନ ହୋଇପାରିଲେ ଅର୍ଥବ୍ୟବସ୍ଥାରେ ପାରଦର୍ଶିତା ବୃଦ୍ଧି ପାଇବ ।


    ୮. ସ୍ୱତନ୍ତ୍ର ଭାରତରେ ଜନ୍ମ ନେଇଥିବା ନାଗରିକମାନଙ୍କ ୩ ପୀଢ଼ି ଉପନିବେଶବାଦ ଇତିହାସର ଖରାପ ଅନୁଭବକୁ ସାଥୀରେ ନେଇ ଚାଲେ ନାହିଁ । ଏହି ପୀଢ଼ିକୁ ସ୍ୱତନ୍ତ୍ର ରାଷ୍ଟ୍ରରେ ଶିକ୍ଷା ପ୍ରାପ୍ତ କରିବାରେ , ସୁଯୋଗ ଖୋଜିବାରେ ଏବଂ ସ୍ୱତନ୍ତ୍ର ତଥା ଅଗ୍ରଣୀ ରାଷ୍ଟ୍ରର ସ୍ୱପ୍ନ ପୂରଣ କରିବାର ଲାଭ ମିଳିପାରୁଛି । ତେବେ ସେମାନଙ୍କ ପାଇଁ ବେଳେ ବେଳେ ସ୍ୱାଧୀନତାକୁ ହାଲୁକା ଭାବେ ନେବା , ଅସାଧାରଣ ପୁରୁଷ ଏବଂ ମହିଳାଙ୍କ ଦ୍ୱାରା ଏହି ସ୍ୱାଧୀନତା ପାଇଁ ପ୍ରଦତତ୍ତ ବଳିଦାନକୁ ଭୁଲିଯିବା ଏବଂ ସ୍ୱାଧୀନତା ରୂପକ ବୃକ୍ଷକୁ ଲଗାତାର ଯତ୍ନ ଏବଂ ପୋଷଣର ଆବଶ୍ୟକତାକୁ ବିସ୍ମୃତ କରିଦେବା ସହଜ ହୋଇଯାଉଛି । ଗଣତନ୍ତ୍ର ଆମକୁ ସମସ୍ତ ଅଧିକାର ପ୍ରଦାନ କରିଛି । କିନ୍ତୁ ଏହି ଅଧିକାର ସହିତ ଦାୟିତ୍ୱ ମଧ୍ୟ ରହିଛି , ଯାହାକୁ ତୁଲାଇବା ଆବଶ୍ୟକ । ଗାନ୍ଧୀଜୀ କହିଥିଲେ , “ ସ୍ୱାଧୀନତାର ସର୍ବୋଚ୍ଚ ସ୍ତର ସହିତ କଠୋର ଅନୁଶାସନ ଏବଂ ବିନମ୍ରତା ଆସିଥାଏ । ଅନୁଶାସନ ଏବଂ ବିନମ୍ରତା ସହିତ ଆସୁଥିବା ସ୍ୱାଧୀନତାକୁ ଅସ୍ୱୀକାର କରାଯାଇପାରିବ ନାହିଁ ; ଅନିୟନ୍ତ୍ରିତ ସ୍ୱାଚ୍ଛନ୍ଦ୍ୟ ଅସଭ୍ୟତାର ସୂଚକ , ଯାହା ନିଜ ପାଇଁ ଏବଂ ଅନ୍ୟ ପାଇଁ ସମାନରୂପରେ ହାନିକାରକ । ”


    ପ୍ରିୟ ଦେଶବାସୀ ,


    ୯. ଆଜିର ଯୁବପୀଢ଼ିଙ୍କ ଠାରେ ଅନେକ ଆଶା ଏବଂ ଆକାଂକ୍ଷା ରହିଛି । ସେମାନେ ନିଜ ଜୀବନରେ ସେସବୁ ଲକ୍ଷ୍ୟକୁ ସମର୍ପିତ ଭାବରେ ହାସଲ କରିଥାନ୍ତି , ଯାହା ସେମାନଙ୍କ ପାଇଁ ପ୍ରସିଦ୍ଧି , ସଫଳତା ଏବଂ ପ୍ରସନ୍ନତା ନେଇ ଆସିବ । ସେମାନେ ପ୍ରସନ୍ନତାକୁ ନିଜ ଅସ୍ଥିତ୍ୱର ଆଧାର ବୋଲି ବିବେଚନା କରୁଛନ୍ତି , ଯାହା ସ୍ୱାଭାବିକ ମଧ୍ୟ । ସେମାନେ ଦୈନନ୍ଦିନର ଉତ୍ଥାନ-ପତନରେ ଏବଂ ନିଜ ପାଇଁ ନିର୍ଦ୍ଧାରିତ ଉଦେ୍ଦଶ୍ୟ ପୂରଣରେ ପ୍ରସନ୍ନତା ଖୋଜିଥାନ୍ତି । ସେମାନେ ରୋଜଗାର ସହିତ ଜୀବନର ପ୍ରୟୋଜନ ମଧ୍ୟ ଖୋଜିଥାନ୍ତି । ସୁଯୋଗ ଅଭାବ ଥିଲେ ସେମାନେ ନିରାଶା ଏବଂ ଦୁଃଖ ପାଇଥାନ୍ତି ଯାଦ୍ୱାରା ସେମାନଙ୍କ ବ୍ୟବହାରରେ କ୍ରୋଧ , ଚିନ୍ତା , ମାନସିକ ଦୁଶ୍ଚିନ୍ତା ଏବଂ ଅସାମାନ୍ୟତା ସୃଷ୍ଟି ହୋଇଥାଏ । ଲାଭକାରୀ ରୋଜଗାର , ଗୋଷ୍ଠୀ ସହିତ ସକ୍ରିୟ ସମ୍ପର୍କ , ମାତା-ପିତାଙ୍କ ମାର୍ଗଦର୍ଶନ ଏବଂ ଏକ ଦାୟିତ୍ୱସମ୍ପନ୍ନ ସମାଜର ସହାନୁଭୂତି ଜରିଆରେ ସେମାନଙ୍କ ମଧ୍ୟରେ ସମାଜ ଅନୁକୂଳ ଆଚରଣ ସୃଷ୍ଟି କରାଇ ଏହି ସମସ୍ୟା ସହ ମୁକାବିଲା କରିହେବ ।


    ୧୦. ମୋର ଜଣେ ପୂର୍ବସୂରୀ ମୋର ଟେବୁଲ୍ ଉପରେ ଫ୍ରେମ କରାଯାଇଥିବା ଏକ କଥନ ଛାଡ଼ିଯାଇଥିଲେ ଯାହା ଠିକ୍ ଏହିପରି ଥିଲା : “ ଶାନ୍ତି ଏବଂ ଯୁଦ୍ଧରେ ସରକାରଙ୍କ ଉଦେ୍ଦଶ୍ୟ ଶାସକ ଏବଂ ଜାତିର ମହିମା ନୁହେଁ ବରଂ ସାଧାରଣ ଜନତାଙ୍କ ସୁଖ । ” ସୁଖ ହେଉଛି ଜୀବନରେ ମାନବୀୟ ଅନୁଭବର ଆଧାର । ସୁଖ ସମାନ ରୂପରେ ଆର୍ଥିକ ଏବଂ ଅଣ-ଆର୍ଥିକ ମାନଦଣ୍ଡର ପରିଣାମ । ସୁଖର ପ୍ରୟାସ ସାମଗ୍ରୀକ ବିକାଶ ସହିତ ମଜଭୂତ ଭାବେ ଯୋଡ଼ି ହୋଇ ରହିଛି , ଯେଉଁଥିରେ ମାନବ କଲ୍ୟାଣ , ସାମାଜିକ ସମାବେଶନ ଏବଂ ପରିବେଶର ସୁରକ୍ଷା ମଧ୍ୟ ସାମିଲ । ଆମକୁ ନିଜ ଲୋକମାନଙ୍କ ସୁଖ ଏବଂ ଉନ୍ନତୀକୁ ଲୋକନୀତିର ଆଧାର କରିବା ଆବଶ୍ୟକ ।


    ୧୧. ସରକାରଙ୍କ ପ୍ରମୁଖ ଅଭିଯାନଗୁଡ଼ିକର ନିର୍ମାଣ ସମାଜ କଲ୍ୟାଣକୁ ପ୍ରୋତ୍ସାହନ ଦେବା ନିମନ୍ତେ କରାଯାଇଛି । ସ୍ୱଚ୍ଛ ଭାରତ ମିଶନର ଲକ୍ଷ୍ୟ ଗାନ୍ଧୀଜୀଙ୍କ ୧୫୦ତମ ଜୟନ୍ତୀ ସହିତ ୦୧ ଅକ୍ଟୋବର , ୨୦୧୯ ପର୍ଯ୍ୟନ୍ତ ଭାରତକୁ ସ୍ୱଚ୍ଛ କରିବା ଲାଗି ଉଦ୍ଦିଷ୍ଟ । ଗ୍ରାମୀଣ ଅର୍ଥବ୍ୟବସ୍ଥାରେ ଅଭିବୃଦ୍ଧି ଆଣିବା ଲାଗି ମନରେଗା ଭଳି କାର୍ଯ୍ୟକ୍ରମରେ ଅଧିକ ବ୍ୟୟ ଦ୍ୱାରା ରୋଜଗାରରେ ବୃଦ୍ଧି ହୋଇଛି । ୧୧୦ କୋଟିରୁ ଅଧିକ ଲୋକଙ୍କ ନିକଟରେ ଆଧାର ପହଂଚି ସାରିଥିବାରୁ ଏହା ସିଧାସଳଖ ଲାଭ ହସ୍ତାନ୍ତର , ଆର୍ଧିକ ବାଟମାରଣାକୁ ରୋକିବା ଏବଂ ସ୍ୱଚ୍ଛତା ବୃଦ୍ଧିରେ ସହାୟକ ହୋଇପାରିଛି । ଡିଜିଟାଲ୍ ଭାରତ କାର୍ଯ୍ୟକ୍ରମ ଡିଜିଟାଲ୍ ଭିତିଭୂମିର ସର୍ବବ୍ୟାପକ ବ୍ୟବସ୍ଥା ଏବଂ ନଗଦବିହୀନ ଆର୍ଥିକ କାରବାର ସାଧନ ଦ୍ୱାରା ଏକ ଜ୍ଞାନପୂର୍ଣ୍ଣ ଅର୍ଥବ୍ୟବସ୍ଥାର ନିର୍ମାଣ କରୁଛି । ଷ୍ଟାର୍ଟ-ଅପ୍ ଇଣ୍ଡିଆ ଏବଂ ଅଟଳ ନବପ୍ରବର୍ତନ ମିଶନ ଭଳି ଯୋଜନା ନବସୃଜନ ଏବଂ ନୂଆଯୁଗର ଉଦ୍ୟୋଗୀମାନଙ୍କୁ ପ୍ରୋତ୍ସାହନ ଦେଉଛି । କୌଶଳ ଭାରତ ଯୋଜନା ଅନ୍ତର୍ଗତ , ରାଷ୍ଟ୍ରୀୟ କୌଶଳ ବିକାଶ ମିଶନ ୨୦୨୨ ପର୍ଯ୍ୟନ୍ତ ୩୦ କୋଟି ଯୁବକଯୁବତୀଙ୍କୁ କୌଶଳଯୁକ୍ତ କରିବା ଲାଗି କାର୍ଯ୍ୟ ଆରମ୍ଭ ହୋଇଛି ।


    ଭାଇ ଓ ଭଉଣୀମାନେ ,


    ୧୨. ମୋର ସମ୍ପୂର୍ଣ୍ଣ ବିଶ୍ୱାସ ଯେ ଭାରତର ବହୁଳବାଦ ଏବଂ ଏହାର ସାମାଜିକ , ସାଂସ୍କୃତିକ , ଭାଷାଗତ ଏବଂ ଧାର୍ମିକ ବିବିଧତା ଆମର ସବୁଠୁ ବଡ଼ ଶକ୍ତି । ଆମର ପରମ୍ପରା ସର୍ବଦା ‘ ଅସହିଷ୍ଣୁ ’ ଭାରତୀୟ ନୁହେଁ ବରଂ ‘ ତର୍କବାଦୀ ’ ଭାରତୀୟକୁ ପ୍ରଶଂସା କରିଛି । ଶହ ଶହ ବର୍ଷ ଧରି ଆମ ଦେଶରେ ବିବିଧ ଦୃଷ୍ଟିକୋଣ , ବିଚାର ଏବଂ ଦର୍ଶନ ଶାନ୍ତିପୂର୍ବକ ପରସ୍ପର ସହିତ ପ୍ରତିଯୋଗିତା କରିଆସିଛନ୍ତି । ଗଣତନ୍ତ୍ରର ବୃଦ୍ଧି ଏବଂ ପୋଷଣ ନିମନ୍ତେ , ଏକ ବୁଦ୍ଧିମାନ ଏବଂ ବିବେକପୂର୍ଣ୍ଣ ମାନସିକତାର ଆବଶ୍ୟକତା ରହିଛି । ଏକ ସୁସ୍ଥ ଗଣତନ୍ତ୍ର ନିମନ୍ତେ ବିଚାରଗତ ଏକତା ଠାରୁ ଅଧିକ , ସହିଷ୍ଣୁତା , ଧୈର୍ଯ୍ୟ ଏବଂ ଅନ୍ୟକୁ ସମ୍ମାନ ଜଣାଇବା ଭଳି ମୂଲ୍ୟବୋଧ ପାଳନ କରିବାର ଆବଶ୍ୟକତା ରହିଛି । ଏସବୁ ମୂଲ୍ୟବୋଧ ପ୍ରତ୍ୟେକ ଭାରତୀୟର ହୃଦୟ ଏବଂ ମସ୍ତିଷ୍କରେ ରହିବା ଆବଶ୍ୟକ , ଯଦ୍ଦ୍ୱାରା ସେମାନଙ୍କ ମଧ୍ୟରେ ବୁଦ୍ଧିମତା ଏବଂ ଦାୟିତ୍ୱ ନିର୍ବାହର ଭାବନା ରହିପାରିବ ।


    ପ୍ରିୟ ଦେଶବାସୀ


    ୧୩. ଆମର ଗଣତନ୍ତ୍ର କୋଳାହଳପୂର୍ଣ୍ଣ । ତଥାପି ଯେଉଁ ଗଣତନ୍ତ୍ର ଆମେ ଚାହୁଁଛୁ ତାହା ଅଧିକ ହେଉ , କମ୍ ନହେଉ । ଆମର ଗଣତନ୍ତ୍ରର ଦୃଢ଼ତା ଏଇଥିରୁ ପ୍ରମାଣିତ ହୁଏ ଯେ ୨୦୧୪ ସାଧାରଣ ନିର୍ବାଚନରେ ଏକ ସ୍ଥାୟୀ ସରକାର ଗଢ଼ିବା ଲାଗି ମୋଟ୍ ୮୩ କୋଟି ୪୦ ଲକ୍ଷ ଭୋଟରଙ୍କ ମଧ୍ୟରୁ ୬୬ ପ୍ରତିଶତରୁ ଅଧିକ ମତଦାନ କରିଥିଲେ । ଆମ ଗଣତନ୍ତ୍ରର ବିଶାଳ ଆକାର ଆମ ପଂଚାୟତିରାଜ ସଂସ୍ଥାଗୁଡ଼ିକରେ ଆୟୋଜିତ ନିୟମିତ ନିର୍ବାଚନରୁ ପ୍ରତିଫଳିତ ହୋଇଥାଏ । ତଥାପି ଆମର ଆଇନ ପ୍ରଣେତାମାନଙ୍କ ମଧ୍ୟରେ ମତ ବ୍ୟବଧାନ କାରଣରୁ ସଂସଦର ଅଧିବେଶନ କ୍ଷତିଗ୍ରସ୍ତ ହେଉଛି ଯେତେବେଳେ କି ସେମାନଙ୍କୁ ମହତ୍ୱପୂର୍ଣ୍ଣ ପ୍ରସଙ୍ଗରେ ଆଲୋଚନା କରିବା ଏବଂ ଆଇନ ପ୍ରଣୟନ କରିବାର ଆବଶ୍ୟକତା ରହିଛି । ଆଲୋଚନା , ପର୍ଯ୍ୟାଲୋଚନା ଏବଂ ନିର୍ଣ୍ଣୟ ଉପରେ ପୁଣିଥରେ ଧ୍ୟାନ ଦେବା ନିମନ୍ତେ ସାମୁହିକ ପ୍ରୟାସ କରାଯିବା ଆବଶ୍ୟକ ।


    ୧୪. ଯେତେବେଳେ ଆମ ଗଣତନ୍ତ୍ର ନିଜର ୬୮ତମ ବର୍ଷରେ ପ୍ରବେଶ କରିବାକୁ ଯାଉଛି , ଆମକୁ ଏହା ସ୍ୱୀକାର କରିବାକୁ ହେବ ଯେ ଆମର ବ୍ୟବସ୍ଥାଗୁଡ଼ିକ ଶ୍ରେଷ୍ଠ ନୁହେଁ । ତ୍ରୁଟିଗୁଡ଼ିକୁ ଚିହ୍ନଟ କରିବା ଆବଶ୍ୟକ ଏବଂ ସେଥିରେ ସୁଧାର ଆଣିବା ଆବଶ୍ୟକ । ସ୍ଥାୟୀ ଆତ୍ମସନ୍ତୋଷ ଉପରେ ପ୍ରଶ୍ନ ଉଠାଇବାକୁ ହେବ । ବିଶ୍ୱାସର ଭିତିଭୂମିକୁ ମଜଭୂତ କରିବାକୁ ହେବ । ନିର୍ବାଚନୀ ସଂସ୍କାର ଉପରେ ସୃଜନଶୀଳ ପରିଚର୍ଚ୍ଚା କରିବା ଏବଂ ସ୍ୱାଧୀନତା ପରେ ସେହି ପ୍ରାରମ୍ଭିକ ଦଶକଗୁଡ଼ିକର ପରମ୍ପରା ଆଡ଼କୁ ଫେରିବାର ସମୟ ଆସିଯାଇଛି ଯେତେବେଳେ ଲୋକସଭା ଏବଂ ରାଜ୍ୟ ବିଧାନସଭାର ନିର୍ବାଚନ ଏକ ସମୟରେ ଆୟୋଜନ କରାଯାଉଥିଲା । ରାଜନୈତିକ ଦଳଗୁଡ଼ିକ ମଧ୍ୟରେ ବିଚାରବିମର୍ଷ ଦ୍ୱାରା ଏହି କାର୍ଯ୍ୟକୁ ଆଗେଇ ନେବା ନିର୍ବାଚନ କମିଶନଙ୍କ ଦାୟିତ୍ୱ ।


    ପ୍ରିୟ ଦେଶବାସୀ ,


    ୧୫. ଭୟଙ୍କର ରୂପରେ ପ୍ରତିଦ୍ୱନ୍ଦ୍ୱିତାପୂର୍ଣ୍ଣ ବିଶ୍ୱରେ , ଜନତାଙ୍କୁ ଦେଇଥିବା ପ୍ରତିଶ୍ରୁତି ପୂରଣ କରିବାକୁ ହେଲେ ଆମକୁ ଅଧିକ ପରିଶ୍ରମ କରିବାକୁ ହେବ -


     ଆମକୁ ଆହୁରି ଅଧିକ ପରିଶ୍ରମ କରିବାକୁ ହେବ କାରଣ ଦାରିଦ୍ର୍ୟ ବିରୋଧରେ ଆମର ଲଢ଼େଇ ଏପର୍ଯ୍ୟନ୍ତ ସମାପ୍ତ ହୋଇନାହିଁ । ଏବେବି ଦାରିଦ୍ର୍ୟ ଉପରେ କଡ଼ା ପ୍ରହାର କରିବାକୁ ହେଲେ ଆମର ଅର୍ଥବ୍ୟବସ୍ଥା ଦୀର୍ଘକାଳ ପର୍ଯ୍ୟନ୍ତ ୧୦ ପ୍ରତିଶତରୁ ଅଧିକ ବୃଦ୍ଧି କରିବାର ଆବଶ୍ୟକତା ରହିଛି । ଆମ ଦେଶର ଏକ ପଂଚମାଂଶ ଏବେ ବି ଦାରିଦ୍ର୍ୟ ସୀମାରେଖା ତଳେ ରହିଛନ୍ତି । ପ୍ରତିଟି ଆଖିରୁ ପ୍ରତ୍ୟେକ ଲୁହ ବୁନ୍ଦା ପୋଛିବା ଲାଗି ଗାନ୍ଧୀଜୀଙ୍କ ସ୍ୱପ୍ନ ଏବେବି ଅପୂରଣୀୟ ହୋଇରହିଛି ।


     ଆମକୁ ନିଜ ଲୋକମାନଙ୍କୁ ଖାଦ୍ୟ ସୁରକ୍ଷା ପ୍ରଦାନ କରିବା ନିମନ୍ତେ ଏବଂ ପ୍ରକୃତିର ଉତ୍ଥାନ ପତନ ସହ କୃଷିକ୍ଷେତ୍ରକୁ ଖାପଖୁଆଇବାକୁ ହେଲେ ଆହୁରି ଅଧିକ ପରିଶ୍ରମ କରିବାକୁ ହେବ । ଆମକୁ ଜୀବନରେ ଶ୍ରେଷ୍ଠ ଗୁଣବତା ସୁନିଶ୍ଚିତ କରିବା ନିମନ୍ତେ , ଗ୍ରାମାଂଚଳରେ ରହୁଥିବା ଲୋକମାନଙ୍କୁ ଅଧିକ ସୁବିଧା ଏବଂ ସୁଯୋଗ ପ୍ରଦାନ କରିବାକୁ ହେବ ।


     ଆମକୁ ବିଶ୍ୱସ୍ତରୀୟ ବିନିର୍ମାଣ ଏବଂ ସେବା କ୍ଷେତ୍ର ସୃଷ୍ଟି ଦ୍ୱାରା ଯୁବପୀଢ଼ିକୁ ଆହୁରି ଅଧିକ ରୋଜଗାର ସୁଯୋଗ ପ୍ରଦାନ କରିବା ନିମନ୍ତେ ପରିଶ୍ରମ କରିବାକୁ ହେବ । ଘରୋଇ ଉଦ୍ୟୋଗ ପ୍ରତିଯୋଗିତାରେ ଗୁଣବତା , ଉତ୍ପାଦକତା ଏବଂ ଦକ୍ଷତା ପ୍ରତି ଧ୍ୟାନ ଦେଇ ସଂସ୍କାର ଆଣିବାକୁ ହେବ ।


     ଆମକୁ ମହିଳା ଏବଂ ଶିଶୁମାନଙ୍କୁ ସୁରକ୍ଷା ଏବଂ ସଂରକ୍ଷଣ ପ୍ରଦାନ କରିବା ନିମନ୍ତେ ଅଧିକ ପରିଶ୍ରମ କରିବାକୁ ହେବ । ମହିଳାମାନଙ୍କୁ ସମ୍ମାନ ଏବଂ ଗରିମାର ସହିତ ବଂଚିବା ଲାଗି ସକ୍ଷମ କରିବାକୁ ହେବ । ଶିଶୁମାନଙ୍କୁ ସମ୍ପୂର୍ଣ୍ଣ ଭାବେ ବାଲ୍ୟପଣର ଆନନ୍ଦ ଉଠାଇବା ଲାଗି ସକ୍ଷମ କରିବାକୁ ହେବ ।


     ପରିବେଶ ଏବଂ ପରିସ୍ଥିତି ପ୍ରଦୂଷଣ ସୃଷ୍ଟି କରୁଥିବା ସେହି ଉପଭୋଗ ଶୈଳୀ ବଦଳାଇବା ଲାଗି ଆମକୁ ଆହୁରି ଅଧିକ ପରିଶ୍ରମ କରିବାକୁ ହେବ । ଆମକୁ ବନ୍ୟା , ଭୂସ୍ଖଳନ ଏବଂ ମରୁଡ଼ି ଭଳି ପ୍ରାକୃତିକ ଦୁର୍ବିପାକର ପ୍ରଶମନ ନିମନ୍ତେ ପ୍ରକୃତିକୁ ଶାନ୍ତ କରିବାକୁ ହେବ ।


     ଆମକୁ ଆହୁରି ଅଧିକ ପରିଶ୍ରମ କରିବାକୁ ହେବ କାରଣ ସଂକୀର୍ଣ୍ଣ ସ୍ୱାର୍ଥ ଦ୍ୱାରା ଏବେବି ଆମର ବହୁଳବାଦୀ ସଂସ୍କୃତି ଏବଂ ସହିଷ୍ଣୁତାର ପରୀକ୍ଷା ନିଆଯାଉଛି । ଏଭଳି ପରିସ୍ଥିତି ସହ ମୁକାବିଲା କରିବାକୁ ହେଲେ ତର୍କ ଏବଂ ସଂଯମ ଆମର ମାର୍ଗଦର୍ଶନ କରିବା ଆବଶ୍ୟକ ।


     ଆମକୁ ଆତଙ୍କବାଦର ଦୁଷ୍ଟଶକ୍ତି ଦୂର କରିବାକୁ ହେଲେ ଆହୁରି ଅଧିକ ପରିଶ୍ରମ କରିବାକୁ ହେବ । ଏହି ଶକ୍ତିଗୁଡ଼ିକ ବିରୋଧରେ ଦୃଢ଼ ଏବଂ ନିର୍ଣ୍ଣାୟକ ଲଢ଼େଇ ଲଢ଼ିବାକୁ ହେବ । ଆମର ସ୍ୱାର୍ଥବିରୋଧୀ ଏହି ଶକ୍ତିଗୁଡ଼ିକୁ ବଢ଼ିବାକୁ ଦିଆଯାଇପାରିବ ନାହିଁ ।


     ଆଭ୍ୟନ୍ତରୀଣ ଏବଂ ବାହ୍ୟ ସୁରକ୍ଷା ପ୍ରଦାନ କରୁଥିବା ସୈନିକ ଏବଂ ସୁରକ୍ଷାକର୍ମୀମାନଙ୍କ କଲ୍ୟାଣ ସୁନିଶ୍ଚିତ କରିବା ପାଇଁ ଆମକୁ ଆହୁରି ଅଧିକ ପରିଶ୍ରମ କରିବାକୁ ହେବ ।


     ଆମକୁ ଆହୁରି ଅଧିକ ପରିଶ୍ରମ କରିବାକୁ ହେବ କାରଣ ;


     ଆମେ ସମସ୍ତେ ନିଜ ମା ’ ଆଗରେ ଏକାଭଳି ସନ୍ତାନ ;


     ଏବଂ ଆମର ମାତୃଭୂମି , ଆମ ସମସ୍ତଙ୍କୁ , ଆମେ ଯେକୌଣସି ଭୂମିକାରେ ଥାଉ ନା କାହିଁକି ;


     ଆମ ସମ୍ବିଧାନରେ ନିହିତ ମୂଲ୍ୟବୋଧ ଅନୁଯାୟୀ ;


     ନିଷ୍ଠା , ସମର୍ପଣ ଏବଂ ଦୃଢ଼ ସତ୍ୟନିଷ୍ଠତାର ସହ ;


     ନିଜ କର୍ତବ୍ୟ ସମ୍ପନ୍ନ କରିବାକୁ କହିଥାଏ ।


    ଜୟ ହିନ୍ଦ!


    

    
    (Release ID: 1481235) Visitor Counter : 5