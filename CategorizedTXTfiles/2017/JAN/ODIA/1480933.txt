      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      କେନ୍ଦ୍ର, ରାଜ୍ୟ, କେନ୍ଦ୍ରଶାସିତ ଅଞ୍ଚଳର ପର୍ଯ୍ୟଟନ, ସଂସ୍କୃତି ଓ କ୍ରୀଡା ମନ୍ତ୍ରୀ ତଥା ସଚିବମାନଙ୍କ ଜାତୀୟ ସମ୍ମିଳନୀକୁ ପ୍ରଧାନମନ୍ତ୍ରୀଙ୍କ ଉଦ୍ଘାଟନୀ ସମ୍ବୋଧନ
      Posted On: 20 JAN 2017 7:53PM by PIB Bhubaneshwar


    


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି (20.01.2017) କେନ୍ଦ୍ର , ରାଜ୍ୟ , କେନ୍ଦ୍ରଶାସିତ ଅଞ୍ଚଳର ପର୍ଯ୍ୟଟନ , ସଂସ୍କୃତି ଓ କ୍ରୀଡା ମନ୍ତ୍ରୀ ତଥା ସଚିବମାନଙ୍କର ଜାତୀୟ ସମ୍ମିଳନୀକୁ ସମ୍ବୋଧିତ କରିଛନ୍ତି । ଗୁଜରାଟର କଚ୍ଛଠାରେ ଏହି ସମ୍ମିଳନୀ ଆୟୋଜିତ ହେଉଛି ।


    ଦେଶରେ କ୍ରୀଡା କ୍ଷେତ୍ରରେ ପାରଦର୍ଶିତା ଆଣିବା ଲାଗି ଆନୁଷଙ୍ଗିକ ଭିତ୍ତିଭୂମି ଏବଂ ସଂସ୍ଥାଗତ ବ୍ୟବସ୍ଥାର ସୁଦୃଢୀକରଣ ଉପରେ ପ୍ରଧାନମନ୍ତ୍ରୀ ଗୁରୁତ୍ଵାରୋପ କରିଥିଲେ । ସେ କହିଥିଲେ ଯେ , ଉଭୟ କେନ୍ଦ୍ର ଓ ରାଜ୍ୟ ସରକାରମାନେ କ୍ରୀଡାକୁ ଲୋକପ୍ରିୟ କରିବା ଲାଗି ପ୍ରୟାସରତ । ଜିଲ୍ଲାସ୍ତରରେ କ୍ରୀଡା ପ୍ରତିଭାମାନଙ୍କୁ ଚିହ୍ନଟ କରିବା ପାଇଁ ଆବଶ୍ୟକ ଢାଞ୍ଚାଗତ ବ୍ୟବସ୍ଥା ରହିବା ଜରୁରୀ ଏବଂ ତାହାକୁ ଭିତ୍ତିକରି ବିଭିନ୍ନ ସ୍ତରରେ ଆବଶ୍ୟକ ହେଉଥିବା କ୍ରୀଡା ଭିତ୍ତିଭୂମିର ନିର୍ମାଣ ଯୋଜନା କରିବାକୁ ପଡିବ ।


    ପର୍ଯ୍ୟଟନ ସମ୍ପର୍କରେ ପ୍ରଧାନମନ୍ତ୍ରୀ କହିଥିଲେ ଯେ , ଭାରତରେ ପର୍ଯ୍ୟଟନ ବିଭବର ଅଭାବ ନାହିଁ । ଯେତିକି ବିଶାଳ ପର୍ଯ୍ୟଟନ ସମ୍ପଦ ରହିଛି ତାହା ବିଶ୍ଵକୁ ଆକୃଷ୍ଟ କରିବା ଲାଗି ଯଥେଷ୍ଟ । ଭାରତର ଯୁବଗୋଷ୍ଠୀ ଡିଜିଟାଲ ଇଣ୍ଡିଆ ଅଭିଯାନ ଏବଂ ସ୍ଵଚ୍ଛ ଭାରତ ମିଶନ ଭଳି କାର୍ଯ୍ୟକ୍ରମକୁ ଶକ୍ତି , ସାହସ ଓ ସମର୍ଥନ ଦେଉଛନ୍ତି । ପ୍ରତ୍ୟେକ ରାଜ୍ୟ ନିଜର କେତେକ ବଛା ବଛା ପର୍ଯ୍ୟଟନସ୍ଥଳୀକୁ ବିକଶିତ କରିବାକୁ ପଡିବ । ସେହିସବୁ ସ୍ଥାନରେ ବିଶ୍ଵସ୍ତରର ପର୍ଯ୍ୟଟନ ଭିତ୍ତିଭୂମି ନିର୍ମାଣ ହେବା ଆବଶ୍ୟକ , ଯାହାକି ବିଶ୍ଵର ବିଭିନ୍ନ ସ୍ଥାନରୁ ପର୍ଯ୍ୟଟକମାନଙ୍କୁ ଆକୃଷ୍ଟ କରିପାରିବ ।


    ରାଜ୍ୟ ରାଜ୍ୟ ମଧ୍ୟରେ ପାରସ୍ପରିକ ସ୍ଵାର୍ଥ ଜଡିତ ପ୍ରସଙ୍ଗ ଉପରେ ଭାଗିଦାରୀତାକୁ ଆଧାର କରି “ଏକ ଭାରତ ଶ୍ରେଷ୍ଠ ଭାରତ” କାର୍ଯ୍ୟକ୍ରମ ଲାଗୁ କରିବାକୁ ପ୍ରଧାନମନ୍ତ୍ରୀ ଉପସ୍ଥିତ ମନ୍ତ୍ରୀ ଓ ସଚିବମାନଙ୍କୁ ପରାମର୍ଶ ଦେଇଥିଲେ ।


    ଏହି ଜାତୀୟ ସମାବେଶରେ ଗୁଜରାଟ ମୁଖ୍ୟମନ୍ତ୍ରୀ ଶ୍ରୀ ବିଜୟ ରୂପାନୀ , କେନ୍ଦ୍ର ମନ୍ତ୍ରୀ ଶ୍ରୀ ବିଜୟ ଗୋଏଲ ଏବଂ ଡଃ ମହେଶ ଶର୍ମା ପ୍ରମୁଖ ଉପସ୍ଥିତ ଥିଲେ ।


    **********

    
    
    (Release ID: 1480933) Visitor Counter : 5