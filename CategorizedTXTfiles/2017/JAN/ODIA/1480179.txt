      ରାଷ୍ଟ୍ରପତିଙ୍କ ସଚିବାଳୟ

      ନୂଆଦିଲ୍ଲୀ ପ୍ରବାସୀ ଓଡ଼ିଆ ସମ୍ମିଳନୀରେ ରାଷ୍ଟ୍ରପତିଙ୍କ ଉଦ୍ବୋଧନ
      Posted On: 06 JAN 2017 10:09AM by PIB Bhubaneshwar


    1. ଓଡ଼ିଶା ସରକାର ଏବଂ ଓଡ଼ିଶା ଫୋରମ୍ ଦ୍ୱାରା ଆୟୋଜିତ ପ୍ରବାସୀ ଓଡ଼ିଆ ସମ୍ମିଳନୀ- 2017 ରେ ଉପସ୍ଥିତ ରହିବା ବାସ୍ତବରେ ମୋ ପାଇଁ ଖୁସିର ମୁହୂର୍ତ୍ତ । ଏହା ଏକ ପ୍ରଶଂସନୀୟ ପଦକ୍ଷେପ ଭାବେ ପ୍ରତୀୟମାନ ।


    2. ବନ୍ଧୁଗଣ , କଳିଙ୍ଗ ଯୁଦ୍ଧ , ଯାହାକି ଜଣେ ସମ୍ରାଟ ଅଶୋକଙ୍କୁ ଚଣ୍ଡାଶୋକରୁ ଧର୍ମାଶୋକରେ ପରିବର୍ତ୍ତନ କରିଦେଇପାରିଥିଲା , ଏପରି ଅନେକ କ୍ଷେତ୍ରରେ ଓଡ଼ିଶା ପ୍ରଥମରେ ରହିଛି । ଦେଶ ସ୍ୱାଧୀନତା ପ୍ରାପ୍ତିର 11 ବର୍ଷ ପୂର୍ବରୁ ଓଡ଼ିଶା 1936 ମସିହାରେ ଭାଷାଗତ ଆଧାରରେ ସୃଷ୍ଟି ହୋଇଥିଲା । ଦେଶରେ ଏହା ପ୍ରଥମ ରାଜ୍ୟ ଯାହାକି ରାଜାରାଜୁଡ଼ା ଶାସନକୁ ପରିତ୍ୟାଗ କରି ଗଣତାନ୍ତ୍ରିକ ନୀତିକୁ ଆପଣେଇଥିଲା ।

    3. ଏହି ପ୍ରସଙ୍ଗରେ ସର୍ଦ୍ଦାର ବଲ୍ଲଭଭାଇ ପଟେଲଙ୍କ ମନ୍ତବ୍ୟକୁ ଉଲ୍ଲେଖ କରିବା ଉଚିତ , ଯିଏ କି ଲେଖିଥିଲେ “ …… ଏକତ୍ରୀକରଣ (ରାଜା - ରାଜୁଡ଼ା ରାଜ୍ୟର) ଏବଂ ଗଣତନ୍ତ୍ରକରଣର ଦ୍ୱୈତ ପ୍ରକ୍ରିୟାକୁ ଆରମ୍ଭ କରିଥିଲି , ଯାହାକି ଦୂରନ୍ତ ଓଡ଼ିଶାରେ ଏହାର ଏକ କ୍ଷୁଦ୍ର ଆରମ୍ଭ ହୋଇ ଥିଲା , କିନ୍ତୁ ଧୀରେ ଧୀରେ ସମଗ୍ର ଉପମହାଦେଶକୁ ବ୍ୟାପି ଯାଇଥିଲା ।


    ଭାରତର ଗଣତନ୍ତ୍ରକରଣ ପ୍ରସଙ୍ଗ ଉଠିଲେ , ସ୍ୱାଧୀନତା ଆନ୍ଦୋଳନ ସମୟର ଓଡ଼ିଶାର ନେତାମାନଙ୍କ କଥା ଉଲ୍ଲେଖ ନକରିବା ଅନୁଚିତ ହେବ । ସେମାନେ ସ୍ୱାଧୀନତା ଆନ୍ଦୋଳନରେ ଏକ ଗୁରୁତ୍ୱପୂର୍ଣ୍ଣ ଭୂମିକା ନେଇଥିଲେ । ଏଥିସହ ଏହା ଓଡ଼ିଶା ତଥା ଦେଶ ପାଇଁ ମହାତ୍ମା ଗାନ୍ଧୀଙ୍କ ନିଃସ୍ୱାର୍ଥପର ସେବା ଓ ବଳିଦାନ ଉପରେ ମଧ୍ୟ ଗଭୀର ପ୍ରଭାବ ପକାଇ ପାରିଥିଲା ।


    4. ଏହି କ୍ଷେତ୍ରରେ ଉକ୍ରଳମଣି ଗୋପବନ୍ଧୁ ଦାସଙ୍କ ଅବଦାନକୁ ସର୍ବୋତ୍ତମ ଉଦାହରଣ ଭାବେ ନିଆଯାଇପାରେ । ଭାତ ଓ ଡାଲିରେ ବଞ୍ଚି ରହୁଥିବା ଗୋପବନ୍ଧୁ ଥିଲେ ଜଣେ ସଚ୍ଚା ବିଦ୍ରୋହୀ । 1921 ମସିହାରେ ମହାତ୍ମା ଗାନ୍ଧୀ ତାଙ୍କର ପ୍ରଥମ ଓଡ଼ିଶା ଗସ୍ତ କାଳରେ ଗୋପବନ୍ଧୁଙ୍କୁ ପ୍ର ଶ୍ନ କରିଥିଲେ , କେବଳ ଭାତ ଓ ଡାଲିରେ ବଞ୍ଚିବା କଣ ସ୍ୱାସ୍ଥ୍ୟାବସ୍ଥା ଉପରେ ଖରାପ ପ୍ରଭାବ ପକାଇବ ନାହିଁକି ? ଗୋପବନ୍ଧୁ ଉତ୍ତର ଦେଇଥିଲେ , ସ୍ୱରାଜ ପାଇଁ ସେ ଏଭଳି ଜୀବନ ଜୀଇଁବାକୁ ପ୍ରସ୍ତୁତ । ଗାନ୍ଧିଜୀ ତାଙ୍କ ରଚିତ ନିବନ୍ଧ-“ MY ORISSA TOUR” ରେ ଗୋପବନ୍ଧୁଙ୍କ ଏଭଳି ଇଚ୍ଛାଶକ୍ତିକୁ ପ୍ରଶଂସା କରିବା ସହ ଲେଖିଥିଲେ , ଯଦି ସେ ଭାରତରେ ଶହେ ଗୋପବନ୍ଧୁଙ୍କୁ ଏକାଠି କରିପାରିବେ ତେବେ ସ୍ୱାଧୀନତା ନିଶ୍ଚିତ ମିଳିଯିବ ।


    5. ବାସ୍ତବରେ ସ୍ୱରାଜ ହାସଲର ଏହି ମନୋବୃତ୍ତି ପୂର୍ବୋତ୍ତର ଭାଗର ଏହି ମୁକ୍ତାକୁ ଏପରି ଅଗ୍ରଣୀ କରିଥିଲା , ଯାହାକି ଭାରତ ଗଠନରେ ବିଭିନ୍ନ କ୍ଷେତ୍ରରେ ଅବଦାନ ଦେଇଥିଲା ।


    6. ଏହି ରାଜ୍ୟର ଅଧିବାସୀମାନେ ଅବଶିଷ୍ଟ ଭାରତ ପାଇଁ ପ୍ରେରଣାର ଉତ୍ସ ପାଲଟିଛନ୍ତି । ପ୍ରବାସୀ ଓଡ଼ିଆଙ୍କ କଥା ଭାବିଲେ ସ୍ୱତଃ ଓଡ଼ିଶାର ଇତିହାସ କଥା ମନେ ପଡ଼ିଯାଏ । ଅତୀତରେ ପ୍ରବାସୀ ଓଡ଼ିଆମାନେ ସେମାନଙ୍କ ଔଦ୍ୟୋଗିକ ଓ ବ୍ୟବସାୟିକ ଭାବନାର ସର୍ବୋତ୍ତମ ଉଦାହରଣ ସୃଷ୍ଟି କରିଛନ୍ତି , ଯାହାକି ବର୍ତ୍ତମାନ ଦେଶର ଉଚ୍ଚତର ଅଭିବୃଦ୍ଧି ଓ ଉନ୍ନତି ହାସଲ ସକାଶେ ଆବଶ୍ୟକ ହୋଇପଡ଼ିଛି ।


    7. ପ୍ରବାସୀ ଓଡ଼ିଆଙ୍କ କଥା କହିଲେ ମୋର ମନେ ପଡ଼ିଯାଉଛି ଉ ତ୍କ ଳ ଗୌରବ ମଧୁସୂଦନ ଦାସଙ୍କ କଥା , ଯିଏକି ସ୍ୱତନ୍ତ୍ର ଓଡ଼ିଶା ଗଠନ ସକାଶେ ଅଧିକାଂଶ ସମୟ ବାହାରେ ରହି ମଧ୍ୟ ଆନ୍ଦୋଳନ ଗଢ଼ି ତୋଳିବା ସକାଶେ 1903 ରେ ଉ ତ୍କ ଳ ସମ୍ମିଳନୀ ଗଠନ ରୂପରେ ପ୍ରଥମ ପଦକ୍ଷେପ ନେଇଥିଲେ । ସେ ଓଡ଼ିଶାରେ ମହିଳାଙ୍କ ପାଇଁ ପ୍ରଥମ ଶିକ୍ଷାନୁଷ୍ଠାନ ପ୍ରତିଷ୍ଠା କରିଥିଲେ , ଯାହାକି 1913 ମସିହାରେ ମହାବିଦ୍ୟାଳୟରେ ପରିଣତ ହୋଇଥିଲା । 1916 ରେ ବମ୍ବେରେ ପ୍ରଥମ ମହିଳା ବିଶ୍ୱବିଦ୍ୟାଳୟର ଯଥେଷ୍ଟ ପୂର୍ବରୁ ଏହା କାମ କରିଥିଲା ।


    8. ତାଙ୍କର ପ୍ରଚେଷ୍ଟା ସ୍ୱରୂପ ପ୍ରଥମ ଥର ସକାଶେ ଭାରତୀୟ ବାର୍ କାଉନସିଲ୍ ରେ ମହିଳାମାନେ ପ୍ରବେଶ କରିବା ସହ ଆଇନଜୀବୀ ଭାବେ ପେସା ଆରମ୍ଭ କରିପାରିଥିଲେ । 1923 ମସିହା ପର୍ଯ୍ୟନ୍ତ ଭାରତରେ ମହିଳାଙ୍କୁ ଏହି ସୁଯୋଗ ମିଳି ପାରିନଥିଲା । ମହିଳାମାନଙ୍କୁ ଆଇନଜୀବୀ ଭାବେ କାମ କରିବାକୁ ଅନୁମତି ଦେବାକୁ ଲଣ୍ଡନର ପ୍ରିଭି କାଉନ୍ସିଲରେ ମଧୁସୂଦନ ଜନସ୍ୱାର୍ଥ ମାମଲା କରିଥିଲେ । ଏହା ସମ୍ଭବତଃ ବିଶ୍ୱର ପ୍ରଥମ ଜନସ୍ୱାର୍ଥ ମାମଲା ଥିଲା । ଫଳରେ 1923 ରେ ଲିଗାଲ୍ ପ୍ରାକ୍ଟିସନର ଆଇନର ସଂଶୋଧନ ହୋଇଥିଲା ଓ ମହିଳାଙ୍କୁ ଏଥିରେ ସୁଯୋଗ ମିଳିଥିଲା ।


    9. ଓଡ଼ିଶାର ନେତାମାନଙ୍କର ଏଭଳି ଅନ୍ତର୍ଦୃଷ୍ଟି ଓଡ଼ିଶା ତଥା ଦେଶ ପାଇଁ ସେମାନଙ୍କର ଉଲ୍ଲେଖନୀୟ ଅବଦାନ ଥିବା ଆଲୋକପାତ କରୁଛି ।


    10. ଏବେ ଓଡ଼ିଶା ସମେତ ସମଗ୍ର ବିଶ୍ୱରେ ଓଡ଼ିଆମାନେ ଶ୍ରେଷ୍ଠତା ପ୍ରତିପାଦନ କରୁଛନ୍ତି , ସେମାନେ ନିଜର ମେଧାଶକ୍ତି ଓ ମୂଲ୍ୟବୋଧ ଜରିଆରେ ଦେଶର ପ୍ରତ୍ୟେକ କୋଣରେ ନିଜର ଛାପ ଛାଡ଼ିବାରେ ସଫଳ ହୋଇଛନ୍ତି । ଏବେ ଅନେକ ପ୍ରବାସୀ ଓଡ଼ିଆ - ରାଜନୀତି , ବିଚାର ବ୍ୟବସ୍ଥା , ସାମ୍ବାଦିକତା , ଅମଲାତନ୍ତ୍ର ଓ ସାହିତ୍ୟ ଆଦି କ୍ଷେତ୍ରରେ ସୁନାମ ଅର୍ଜନ କରି ନିଜ ଉ ତ୍କ ର୍ଷ ପ୍ରତିପାଦିତ କରିଛନ୍ତି ।


    11. ଅସଂଖ୍ୟ ପ୍ରକାରର ନୃତ୍ୟ , ସଙ୍ଗୀତ ଏବଂ କଳା ଜରିଆରେ ରାଜ୍ୟର ବୈଭବଶାଳୀ ସାଂସ୍କୃତିକ ଐତିହ୍ୟ ପରିସ୍ଫୁଟିତ ହେଉଛି । କଳା , ସଂସ୍କୃତି , ସଙ୍ଗୀତ , ନୃତ୍ୟ ଏବଂ ସ୍ଥାପତ୍ୟ ଆଦି କ୍ଷେତ୍ରରେ ଓଡ଼ିଶାର ଅତୀତ ଅତ୍ୟନ୍ତ ଗୌରବୋଜ୍ଜଳ । ନିକଟ ଅତୀତରେ ଓଡ଼ିଶାର ଅନେକ କବି ଏବଂ ସାହି ତ୍ୟି କ ସାହିତ୍ୟ ଏକାଡେମୀ , ଜ୍ଞାନପୀଠ ଏବଂ ଅନ୍ୟାନ୍ୟ ଜାତୀୟ ପୁରସ୍କାର ହାସଲ କରିପାରିଛନ୍ତି । ଓଡ଼ିଆ ଭାଷା ଉଚିତ ସମୟରେ ଶାସ୍ତ୍ରୀୟ ଭାଷାର ମାନ୍ୟତା ପାଇପାରିଛି ।


    12. ମୁଁ ଅତ୍ୟନ୍ତ ଖୁସି ଯେ ଆପଣମାନେ ଏକ ଅଧିବେଶନ ପାଇଁ ସମୟ ଦେଇଛନ୍ତି , ଯେଉଁଠାରେ ଓଡ଼ିଶା ତାର ପରାକାଷ୍ଠା ପ୍ରଦର୍ଶନ କରୁଛି ।


    ମୁଁ ନିଶ୍ଚିତ ଯେ ଏହି ସମ୍ମିଳନୀରେ ଏକାଠି ହୋଇଥିବା ଦେଶ ତଥା ବିଶ୍ୱର ବିଭିନ୍ନ ଅଞ୍ଚଳରେ ରହୁଥିବା ଓଡ଼ିଆମାନେ ନିଜ ରାଜ୍ୟ ଓ ଦେଶର ଗଠନ ଦିଗରେ ବିକାଶମୂଳକ ପରାମର୍ଶ ଦେବେ । ସେମାନେ ରାଷ୍ଟ୍ର ଗଠନରେ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିବେ ବୋଲି ମୁଁ ଆଶା କରୁଛି । ମୁଁ ନିଶ୍ଚିତ ଯେ ପ୍ରବାସୀ ଓଡ଼ିଆ ଅଧିବେଶନ ଏଭଳି ଏକ ଦୂରଦୃଷ୍ଟିରେ ଅଗ୍ରସର ହେବ ।


    13. ରାଜ୍ୟ ସରକାରଙ୍କ ସକାରାତ୍ମକ ପରିବର୍ତ୍ତନ ପ୍ରକ୍ରିୟାରେ ରାଜ୍ୟ , ଦେଶ ତଥା ଦେଶ ବାହାରେ ରହୁଥିବା ଓଡ଼ିଆମାନେ ସାମିଲ ହେବେ ବୋଲି ମୁଁ ଆଶା କରୁଛି ।


    14. ବିଶ୍ୱ ଯେତେବେଳେ ଦ୍ରୁତ ଗତିରେ ଉନ୍ନତି ପଥରେ ଅଗ୍ରସର ହେଉଛି , ଆମେ ଏହାର ସୁଯୋଗ ନେଇ ଓଡ଼ିଶା ତଥା ବାହାରେ ଥିବା ପ୍ରତିଭାମାନଙ୍କୁ ଏକତ୍ର କରି ଆମର ବିକାଶ ପ୍ରକ୍ରିୟାରେ ସାମିଲ କରିବା ଆବଶ୍ୟକ ।


    15. ଏହି ଦୃଷ୍ଟିରୁ ଏହି ଅଧିବେଶନ କେବଳ ଓଡ଼ିଶା ନୁହେଁ ବରଂ ସମଗ୍ର ଦେଶ ପାଇଁ ଗୁରୁତ୍ୱପୂର୍ଣ୍ଣ ବୋଲି ମୁଁ ଅନୁଭବ କରୁଛି । ରବୀନ୍ଦ୍ର ନାଥ ଟାଗୋର ଓ ମହାତ୍ମା ଗାନ୍ଧୀଙ୍କ ଜଣେ ନିକଟତର ସାଥୀ ଭାବେ ପରିଚିତ ସି ଏଫ୍ ଆଣ୍ଡ୍ରୁ ସ୍ 1927 ମସିହାରେ ଓଡ଼ିଶାର ପ୍ରେରଣା ସମ୍ପର୍କରେ ଏକ ନିବନ୍ଧରେ ଉଲ୍ଲେଖ କରିଥିଲେ । ନିବନ୍ଧର ପ୍ରଥମ ଅନୁଚ୍ଛେଦ( Paragraph) ରେ ସେ ଉଲ୍ଲେଖ କରିଥିଲେ “ପ୍ରେମ ଯଦି ସେବାର ପ୍ରଥମ କାର୍ଯ୍ୟ ହୁଏ , ତେବେ ଓଡ଼ିଶାକୁ ଏହି ସେବା ପ୍ରଦାନ କରିବା ଅତ୍ୟନ୍ତ ସହଜ । କାରଣ ଓଡ଼ିଆଙ୍କ ଭଳି ଏତେ ସ୍ନେହୀ ଲୋକ ଭାରତର ଅନ୍ୟ କେଉଁଠାରେ ମୁଁ ଦେଖିବାକୁ ପାଇନାହିଁ.........” ।


    16. ପ୍ରବାସୀ ଓଡ଼ିଆ ସମ୍ମିଳନୀ- 2017 ଅବସରରେ ଓଡ଼ିଶାର ସ୍ନେହୀ ଲୋକ ଓ ପ୍ରବାସୀ ଓଡ଼ିଆଙ୍କ ସହିତ ନିଜକୁ ସାମିଲ କରି ମୁଁ ଅତ୍ୟନ୍ତ ଆନନ୍ଦ ଅନୁଭବ କରୁଛି । ମୁଁ ସମସ୍ତଙ୍କୁ ଏହି ଅବସରରେ ଶୁଭେଚ୍ଛା ଜଣାଉଛି ଏବଂ ସମ୍ମିଳନୀର ଅପାର ସଫଳତା କାମନା କରୁଛି ।


    ଜୟହିନ୍ଦ୍


    **********

    

    
    (Release ID: 1480179) Visitor Counter : 4