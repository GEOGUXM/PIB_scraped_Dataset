      ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି

      ନୂଆଦିଲ୍ଲୀର ପ୍ରଗତି ମଇଦାନରେ ବିଶ୍ୱସ୍ତରୀୟ ସମନ୍ୱିତ ପ୍ରଦର୍ଶନୀ ଏବଂ ସମ୍ମେଳନ କେନ୍ଦ୍ର ନିର୍ମାଣ ପ୍ରସ୍ତାବକୁ କ୍ୟାବିନେଟ ମଞ୍ଜୁରି
      Posted On: 24 JAN 2017 10:36AM by PIB Bhubaneshwar


      ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଆଜି ଅନୁଷ୍ଠିତ ଅର୍ଥନୈତିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି ବୈଠକରେ ନୂଆଦିଲ୍ଲୀର ପ୍ରଗତି ମଇଦାନ ଠାରେ ବିଶ୍ୱସ୍ତରୀୟ ସମନ୍ୱିତ ପ୍ରଦର୍ଶନୀ ଏବଂ ସମ୍ମେଳନ କେନ୍ଦ୍ର (ଆଇଇସିସି) ନିର୍ମାଣ ପ୍ରସ୍ତାବକୁ ମଞ୍ଜୁରି ମିଳିଛି । କେନ୍ଦ୍ର ସରକାରଙ୍କ ବାଣିଜ୍ୟ ମନ୍ତ୍ରଣାଳୟ ଅଧୀନ ଭାରତୀୟ ବାଣିଜ୍ୟ ପ୍ରୋତ୍ସାହନ ପ୍ରତିଷ୍ଠାନ (ଆଇଟିପିଓ) ଦ୍ୱାରା ଏହି ବିକାଶମୂଳକ କାର୍ଯ୍ୟ କରାଯିବ । ଏହି ପ୍ରକଳ୍ପ ନିମନ୍ତେ ମୋଟ 2,254 କୋଟି ଟଙ୍କା ବିନିଯୋଗ କରାଯିବ । ଆଇଟିପିଓ ନିଜସ୍ୱ ମୁକ୍ତ ପାଣ୍ଠିରୁ ଏହି ପ୍ରକଳ୍ପ ପାଇଁ 1200 କୋଟି ଟଙ୍କା ନିବେଶ କରିବ । ଏହାବ୍ୟତୀତ ଆଇଟିପିଓ ସାଂଗଠିକ ଋଣ/ସୁଲଭ ଋଣ/ବାହ୍ୟ ଅନୁଦାନ/ଭୂମି ମୁଦ୍ରାକରଣ ଜରିଆରେ ସଂସ୍ଥାଗତ ଋଣ ନିମନ୍ତେ ସରକାରୀ ଜମାନତ ସହିତ ବାକି 1,054 କୋଟି ଟଙ୍କାର ପାଣ୍ଠି ଯୋଗାଡ଼ କରିବ ।

      
      ଦୁଇଟି ପର୍ଯ୍ୟାୟରେ ପ୍ରଗତି ମଇଦାନର ବିକାଶମୂଳକ କାର୍ଯ୍ୟ କରାଯିବ । ପ୍ରଥମ ପର୍ଯ୍ୟାୟ ଉନ୍ନୟନ କାର୍ଯ୍ୟ 2019 ମେ ମାସ ସୁଦ୍ଧା ଶେଷ କରାଯିବ । ପ୍ରଥମ ପର୍ଯ୍ୟାୟରେ 3.26 ଲକ୍ଷ ବର୍ଗ ମିଟର ଅଂଚଳର ବିକାଶ କରାଯିବ । ଏହି ପୁନଃବିକାଶ କାର୍ଯ୍ୟକ୍ରମ ପରେ ପ୍ରଦର୍ଶନୀ ସ୍ଥାନ ଦୁଇଗୁଣ ବୃଦ୍ଧି କରାଯାଇ 1.19 ଲକ୍ଷ ବର୍ଗ ମିଟର ପର୍ଯ୍ୟନ୍ତ ବିସ୍ତୃତ କରାଯିବ । ବର୍ତ୍ତମାନ ଏହା 65 ହଜାର ବର୍ଗ ମିଟର ସ୍ଥାନରେ ସୀମିତ ରହିଛି । ପୁନଃବିକାଶ ଦ୍ୱାରା ସମ୍ମେଳନ କେନ୍ଦ୍ରରେ ଅତ୍ୟାଧୁନିକ ସୁବିଧା ସହ 7 ହଜାର ଲୋକ ବସିବାର ସ୍ଥାନ ରହିବ ।
      
      ଆଇଟିପିଓ ପକ୍ଷରୁ ଏହି ବିଶାଳ ପ୍ରକଳ୍ପ ନିର୍ମାଣ କରିବାର ଦାୟିତ୍ୱ ଜାତୀୟ ଅଟ୍ଟାଳିକା ନିର୍ମାଣ ନିଗମ (ଏନ୍ବିସିସି)କୁ ପ୍ରକଳ୍ପ ପରିଚାଳନା ପରାମର୍ଶଦାତା ଭାବେ ଦିଆଯାଇଛି । ତେବେ ପ୍ରକଳ୍ପ ନିର୍ମାଣ ଲାଗି ବିଶ୍ୱସ୍ତରୀୟ ଟେଣ୍ଡର ଆହ୍ୱାନ କରାଯିବ ।
      
      ମନ୍ତ୍ରୀସ୍ତରୀୟ ଏବଂ ଅନ୍ୟାନ୍ୟ କ୍ଷେତ୍ରରେ ଆୟୋଜିତ ବିଭିନ୍ନ ଅନ୍ତର୍ଜାତୀୟ ସମ୍ମିଳନୀରେ ଭାରତର ଏକ ସ୍ୱତନ୍ତ୍ର ତଥା ପ୍ରଗତିଶୀଳ ଛବି ସୃଷ୍ଟି ହୋଇଛି । ତେଣୁ ନୂଆଦିଲ୍ଲୀରେ ଏକ ବିଶ୍ୱସ୍ତରୀୟ ସମନ୍ୱିତ ପ୍ରଦର୍ଶନୀ ଏବଂ ସମ୍ମେଳନ କେନ୍ଦ୍ର ନିର୍ମାଣ କରାଯିବାର ଆବଶ୍ୟକତା ରହିଛି । ଏହା ଅନ୍ତର୍ଜାତୀୟ ସ୍ତରର କାର୍ଯ୍ୟକ୍ରମ ପାଇଁ ଉପଯୁକ୍ତ ସ୍ଥାନ ହୋଇପାରିବ । ବର୍ତ୍ତମାନ ମିଳୁଥିବା ସୁବିଧା ଅନ୍ତର୍ଜାତୀୟ ସ୍ତରର ନୁହେଁ ।
      
      ସଂକୀର୍ଣ୍ଣ ରାସ୍ତାକୁ ସୁବିଧାଜନକ କରିବା ଲାଗି ମଥୁରା ରୋଡ ଏବଂ ଭୈରୋଁ ରୋଡରେ ଗ୍ରେଡ୍ ସେପାରେଟର୍ ବ୍ୟବସ୍ଥା କରାଯିବ । ସେହିପରି ପ୍ରଗତି ମଇଦାନ ଦେଇ ମଥୁରା ରୋଡରୁ ରିଙ୍ଗ୍ ରୋଡ ପର୍ଯ୍ୟନ୍ତ ଏକ ସବ-ୱେ ମଧ୍ୟ ନିର୍ମାଣ କରାଯିବ । **********
    
    
    (Release ID: 1481170) Visitor Counter : 3