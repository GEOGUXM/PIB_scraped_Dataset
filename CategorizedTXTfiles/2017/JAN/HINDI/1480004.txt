      आयुष

      श्री श्रीपद नाईक ने मधुमेह के लिए तीन दिवसीय अंतर्राष्‍ट्रीय सम्‍मेलन का शुभारंभ किया
      Posted On: 04 JAN 2017 3:10PM by PIB Delhi


    
    

    आयुष राज्‍य मंत्री (स्‍वतंत्र प्रभार) श्री श्रीपद येस्‍सो नाईक ने आज नई दिल्‍ली में ‘मधुमेह के लिए योग’ पर तीन दिवसीय अंतर्राष्‍ट्रीय सम्‍मेलन का शुभारंभ किया। अपने उद्धाटन संबोधन में मंत्री महोदय ने जानकारी दी कि संस्‍कृति के लिए विश्‍व की सर्वोच्‍च संस्‍था यूनेस्‍को ने हाल ही में योग को अपनी अमूर्त सांस्‍कृतिक धरोहर की सूची में शामिल किया है। मंत्री महोदय ने कहा कि यह योग की सार्वभौमिक प्रासंगिता की एक और पहचान है और यह राष्‍ट्रीय सीमाओं के पार भी अपने सम्‍मान को बढ़ाता है।


    श्री नाईक ने कहा कि इस सम्‍मेलन का उद्देश्‍य योग के माध्‍यम से मधुमेह के नियंत्रण के लिए अपनाए गए माध्‍यम और मधुमेह की रोकथाम तथा प्रबंधन में योग की भूमिका पर विचार-विमर्श करना है। यह मधुमेह के खिलाफ कार्य करने वाले एलोपैथी और आयुष चिकित्‍सकों, अनुसंधानकर्ताओं, शिक्षाविदों, नीति निर्माताओं और छात्रों को समान मंच प्रदान करेगा।


    इस सम्‍मेलन में भारत और विदेशों से करीब 400 प्रतिनिधियों और 50 विशेषज्ञों के भाग लेने की उम्‍मीद है। पारम्‍परिक चिकित्‍सा और आयुष प्रणाली के साथ-साथ योग के प्रख्‍यात विशेषज्ञ भी इस सम्‍मेलन में भाग ले रहे हैं। तीन दिवसीय सम्‍मेलन में शोध, नीति निर्माण और पैनल वार्ता के साथ योग और मधुमेह के विभिन्‍न पक्षों पर सत्रों का आयोजन शामिल है।


    भारत में मधुमेह खासतौर पर शहरी जनसंख्‍या में तेजी के साथ फैल रहा है। यह न सिर्फ वृद्ध जनसंख्‍या बल्कि युवा पीढ़ी में भी बढ़ रहा है।


    माननीय प्रधानमंत्री ने चंडीगढ़ में दूसरे अंतर्राष्‍ट्रीय योग सम्‍मेलन को संबोधित करते हुए कहा कि: आने वाले दिनों में हम एक बात पर ध्‍यान केन्द्रित करते हैं, योग के माध्‍यम से मधुमेह को कैसे कम किया जा सकता है। मधुमेह को योग के माध्‍यम से निश्चित रूप से नियंत्रित किया जा सकता है।


    इसे ध्‍यान में रखते हुए आयुष मंत्रालय ने मधुमेह की रोकथाम और प्रबंधन में योग की भूमिका के बारे में जागरूकता फैलाने के लिए कई कार्यक्रमों की पहल की है। आयुष मंत्रालय ने डॉ. एच आर नगेन्‍द्र की अध्‍यक्षता में मधुमेह के नियंत्रण के लिए एक समान योग प्रोटोकॉल तैयार करने के लिए एक विशेषज्ञ समिति गठित की है। इस समिति ने ही इसे अंतिम रूप दिया। इस पुस्तिका का विमोचन माननीय प्रधानमंत्री श्री नरेन्‍द्र मोदी के द्वारा नई दिल्‍ली में प्रवासी भारतीय दिवस के अवसर पर 2 अक्‍टूबर, 2016 को किया गया।


    इस अवसर पर मंत्री महोदय ने योग पर एक पुस्‍तक का भी विमोचन किया, जिसमें 2001 से लेकर 2016 तक के चयन किये गये शोध पत्र शामिल हैं। श्री नाईक ने योग और मधुमेह पर 2017 का कैलेंडर भी जारी किया।


    ***


    वीके/एसएस/वाईबी-28

    
    
    (Release ID: 1480004) Visitor Counter : 20