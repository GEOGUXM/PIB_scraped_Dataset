      युवा कार्यक्रम एवं खेल मंत्रालय

      हरियाणा के रोहतक में ‘डिजिटल इंडिया के लिए युवा’ थीम के साथ चार दिवसीय राष्ट्रीय युवा महोत्‍सव का शुभारंभ
      Posted On: 12 JAN 2017 8:33PM by PIB Delhi


    आज हरियाणा के रोहतक में ‘ डिजिटल इंडिया के लिए युवा ’ थीम के साथ 21वें राष्‍ट्रीय युवा महोत्‍सव का शुभारंभ हुआ। इस चार दिवसीय महोत्‍सव के उद्घाटन समारोह में प्रधानमंत्री श्री नरेन्‍द्र मोदी ने वीडियो कांफ्रेंसिंग के जरिए देश भर के उन युवाओं को संबोधित किया , जो इस आयोजन में भाग लेने के लिए रोहतक आए हुए हैं। इस समारोह का उद्घाटन केन्‍दीय युवा मामले एवं खेल राज्‍य मंत्री (स्‍वतंत्र प्रभार) श्री विजय गोयल ने हरियाणा के मुख्‍यमंत्री श्री मनोहर लाल के साथ किया। हरियाणा के खेल मंत्री श्री अनिल विज और कई अन्‍य गणमान्‍य व्‍यक्ति भी इस अवसर पर उपस्थित थे।


    इस अवसर पर श्री विजय गोयल ने स्‍वामी विवेकानंद को श्रद्धांजलि दी और कहा कि वर्ष 1985 से ही भारत सरकार उनके जन्‍म दिन को राष्‍ट्रीय युवा दिवस के रूप में मना रही है , क्‍योंकि उनका जीवन और उपदेश इस देश के करोड़ों युवाओं के लिए प्रेरणा के स्रोत हैं। उन्‍होंने कहा कि इस साल महोत्‍सव की थीम ‘ डिजिटल इंडिया के लिए युवा ’ है , जो भारत सरकार द्वारा डिजिटलीकरण एवं कौशल विकास पर दिए जा रहे विशेष बल की खास अहमियत को दर्शाती है। यह थीम ‘ युवा की अगुवाई में विकास ’ से संबंधित प्रधानमंत्री के विजन के लिए घोषित राष्ट्रीय लक्ष्य को प्राप्‍त करने की दिशा में अग्रसर होने की बात को भी दर्शाती है।


    श्री गोयल ने कहा कि प्रधानमंत्री श्री नरेन्‍द्र मोदी के गतिशील नेतृत्‍व में सरकार ने एकजुट , मजबूत एवं आधुनिक भारत के निर्माण का मिशन शुरू किया है। उन्‍होंने कहा कि ‘ डिजिटल इंडिया ’ और कौशल विकास पहल का उद्देश्‍य भारत को डिजिटल ढंग से सशक्‍त समाज और ज्ञान अर्थव्‍यवस्‍था में तब्‍दील करना है। 500 रुपये एवं 1000 रुपये के करेंसी नोटों को बंद किये जाने का उल्‍लेख करते हुए मंत्री महोदय ने कहा कि काले धन , आतंकवादियों को धन प्रवाह और नकली नोटों की समस्‍या से निजात दिलाने के उद्देश्‍य से यह निर्णय लिया गया है। उन्‍होंने कहा कि पैसे के लेन-देन के डिजिटल तरीकों का उपयोग करके भारत को लेस कैश सोसायटी में तब्‍दील करने में युवा महत्‍वपूर्ण भूमिका निभाएंगे।


    महोत्‍सव में भाग ले रहे विभिन्‍न राज्‍यों/केन्‍द्र शासित प्रदेशों के लगभग 5000 युवा प्रतिनिधि इस दौरान अपने ज्ञान का संवर्धन करेंगे और अपने-अपने अनुभवों को साझा करेंगे।


    *****

    वीके/आरआरएस/वाईबी-126

    
    
    (Release ID: 1480443) Visitor Counter : 7