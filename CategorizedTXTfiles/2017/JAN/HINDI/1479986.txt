      सामाजिक न्‍याय एवं अधिकारिता मंत्रालय

      सर लुई ब्रेल के जन्‍मदिवस के अवसर पर सहायक उपकरणों का वितरण
      Posted On: 04 JAN 2017 8:16PM by PIB Delhi


    सामाजिक न्‍याय और अधिकारिता मंत्री श्री थावर चंद गहलोत आज सर लुई ब्रेल के जन्‍म दिवस के अवसर पर आयोजित एक कार्यक्रम में शामिल हुए। इस अवसर पर सामाजिक न्‍याय और अधिकारिता मंत्रालय के दिव्‍यांगजन सशक्तिकरण विभाग की एडीआईपी योजना के अंतर्गत दृष्टिबाधित छात्रों को 270 स्‍मार्ट फोन और 40 डेजी प्‍लेयर्स का वितरण किया गया। नेशनल फेडरेसन ऑफ़ दी ब्लाइंड की राष्‍ट्रीय छात्रवृति योजना के अंतर्गत दृष्टिबाधित 66 छात्रों में से प्रत्‍येक को पांच लाख रुपये के छात्रवृति चैक भी वितरित किये गये।


    कार्यक्रम के दौरान मंत्री महोदय ने कहा कि सरकार ‘सबका साथ सबका विकास’ के उद्देश्‍य के साथ समाज के हर वर्ग के समग्र विकास के लिए समर्पित है। उन्‍होंने प्रसन्‍नता जताई कि विभाग ने अब तक सफलतापूर्वक चार विश्‍व रिकॉर्ड कायम किये हैं, यह दिव्‍यांगजनों के सशक्तिकरण की दिशा में सरकार की प्रतिबद्धता को दर्शाता है।


    कार्यक्रम के दौरान दिव्‍यांग सशक्तिकरण विभाग के संयुक्‍त सचिव श्री अवनीश कुमार अवस्‍थी ने कहा कि हाल ही में पारित हुआ आरपीडब्‍ल्‍यूडी अधिनियम, 2016 दिव्‍यांगजनों के सशक्तिकरण में एक नया आयाम जोड़ देगा। उन्‍होंने भविष्‍य में सशक्तिकरण के लिए स्‍वयं को शिक्षित बनाने के लिए संभाषण से पाठ सुविधा का उपयोग करने के लिए एडीआईपी योजना के अंतर्गत स्‍मार्ट फोन प्राप्‍त करने के लिए छात्रों को प्रोत्‍साहित किया।


    नेशनल फेडरेसन ऑफ़ दी ब्लाइंड के अध्‍यक्ष श्री संतोष कुमार रूंगटा ने दिव्‍यांगजनों के लिए कल्‍याणकारी योजनाओं में सहायता प्रदान करने के लिए सामाजिक न्‍याय और अधिकारिता मंत्री एवं विभाग को धन्‍यवाद दिया।


    कार्यक्रम से पूर्व नेशनल फेडरेसन ऑफ़ दी ब्लाइंड के नई दिल्‍ली के पुष्‍प विहार स्थित मुख्‍यालय में 3 और 4 जनवरी, 2016 को अखिल भारतीय प्रतिस्‍पर्धाओं का आयोजन किया गया। इन प्रतियोगिताओं में विभिन्‍न राज्‍यों से करीब 500 प्रतिभागियों ने भाग लिया। प्रतियोगिता के विजेताओं को 30 पुरस्‍कार भी वितरित किए गए।


    दिव्‍यांगजन सशक्तिकरण विभाग ब्रेल प्रेसों की स्‍थापना, आधुनिकीकरण, क्षमता संवर्धन सहायता की केन्‍द्रीय योजना के अंतर्गत अपने संगठन में ब्रेल प्रेस के आधुनिकीकरण के लिए एनएफबी को 49.5 लाख रुपये का अनुदान दे चुका है।


    ***


    वीके/एसएस/वाईबी-26

    
    
    (Release ID: 1479986) Visitor Counter : 13