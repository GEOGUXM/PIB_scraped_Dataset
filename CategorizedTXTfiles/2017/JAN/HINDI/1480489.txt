      सामाजिक न्‍याय एवं अधिकारिता मंत्रालय

      श्री थावरचंद गहलोत ने राष्ट्रीय पिछड़ा वर्ग वित्त एवं विकास निगम के रजत जयंती समारोह का उद्घाटन किया
      Posted On: 13 JAN 2017 5:39PM by PIB Delhi


    
    

    सामाजिक न्याय एवं अधिकारिता मंत्री श्री थावरचंद गहलोत ने आज यहां सामाजिक न्याय एवं अधिकारिता मंत्रालय के अधीन राष्ट्रीय पिछड़ा वर्ग वित्त एवं विकास निगम (एनबीसीएफडीसी) के रजत जयंती समारोह का उद्घाटन किया। इस अवसर पर सामाजिक न्याय एवं अधिकारिता राज्यमंत्री श्री रामदास अठावले, मंत्रालय की सचिव श्रीमती लता कृष्णा राव और अन्य विशिष्ट जन उपस्थित थे।


    श्री गहलोत ने एनबीसीएफडीसी के चैनल प्रशिक्षण साझीदारों को उत्कृष्ट कामकाज के लिए पुरस्कृत किया और ऋण एवं कर्मचारी सूचना स्वचालन परियोजना प्रणाली की शुरूआत की। उन्होंने एनबीसीएफडीसी के हितधारकों के अनुभवों पर आधारित एक लघु फिल्म ‘हमारी कहानी’ और एक पुस्तक ‘सफलता की कहानियां’ का विमोचन किया।


    श्री गहलोत ने कहा कि सामाजिक न्याय एवं अधिकारिता मंत्रालय पिछड़े वर्ग के कल्याण के लिए सभी राज्यों में सहायक एजेंसियों और बैंक संस्थानों के साथ मिल कर काम कर रहा है। उन्होंने कहा कि उनके मंत्रालय के अधीन सभी निगम बेहतरीन काम कर रहे हैं और जरूरतमंद लोगों की सेवा कर रहे हैं। सामाजिक न्याय एवं अधिकारिता मंत्रालय अपने निगमों के माध्यम से पिछड़े वर्ग के युवाओं के लिए नियमित रूप से रोजगार मेलों का आयोजन करता है। उन्होंने कहा कि प्रशिक्षण से व्यक्तित्व में निखार आता है। उन्होंने कहा कि “जन भागीदारी” के बिना इस तरह की योजनाएं सफल नहीं हो सकतीं। उन्होंने लोगों से आग्रह किया कि वे सामाजिक न्याय एवं अधिकारिता मंत्रालय के इन निगमों की विभिन्न योजनाओं से लाभ उठाएं।


    ***


    वीके/एकेपी/सीएस-137

    
    
    (Release ID: 1480489) Visitor Counter : 8