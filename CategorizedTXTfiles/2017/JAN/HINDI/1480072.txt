      शहरी विकास मंत्रालय

      चेन्नई, अहमदाबाद और वाराणसी को स्मार्ट सिटी बनाने में सहायता करेगा जापान
      Posted On: 05 JAN 2017 8:22PM by PIB Delhi


    
    जापान ने स्‍मार्ट सिटी के रूप में चेन्‍नई, अहमदाबाद और वाराणसी के विकास कार्यों से जुड़ने का निर्णय लिया है। इस आशय की जानकारी भारत में जापान के राजदूत श्री केंजी हीरामत्‍सु ने शहरी विकास मंत्री श्री एम. वेंकैया नायडू के साथ अपनी बैठक के दौरान दी।


    श्री हीरामत्‍सु ने यह भी कहा कि जापान भारत सरकार के शहरी विकास से जुड़े कदमों में काफी दिलचस्‍पी रखता है और उसने इसमें एक भागीदार बनने का फैसला किया है।


    ब्रिटेन के उच्‍चायुक्‍त श्री डोमिनिक एसक्‍विथ ने भी श्री वेंकैया नायडू से मुलाकात की और उन्‍होंने ब्रिटेन की प्रधानमंत्री सुश्री थेरेसा मे की हालिया भारत यात्रा के दौरान शहरी विकास के क्षेत्र में सहयोग पर दोनों देशों के बीच हस्‍ताक्षरित सहमति-पत्र (एमओयू) को मूर्त रूप देने के मुद्दे पर विचार-विमर्श किया। उन्‍होंने कहा कि स्‍मार्ट सिटी के विकास के लिए सरकारी स्‍तर पर सहयोग को संस्‍थागत रूप देने की व्‍यापक संभावनाएं हैं।


    अब तक कई प्रमुख देश 15 स्मार्ट शहरों के विकास से जुड़ने के लिए आगे आ चुके हैं। इनमें ये शामिल हैं: अमेरिकी व्यापार विकास एजेंसी (यूएसटीडीए)- विशाखापत्तनम, अजमेर एवं इलाहाबाद, ब्रिटेन- पुणे, अमरावती (आंध्र प्रदेश) एवं इंदौर, फ्रांस- चंडीगढ़, पुडुचेरी एवं नागपुर और जर्मनी - भुवनेश्वर, कोयंबटूर एवं कोच्चि।


    ***


    वीके/आरआरएस/एसकेपी- 39

    
    
    (Release ID: 1480072) Visitor Counter : 11