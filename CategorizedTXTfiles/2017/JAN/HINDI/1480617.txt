      वस्‍त्र मंत्रालय

      वस्‍त्र मंत्री 58वें आईआईजीएफ 2017 का उदघाटन करेंगी
      58वां आईआईजीएफ ब्रांड इंडिया का लाभ उठाने के लिए है-एईपीसी, अध्‍यक्ष

      Posted On: 17 JAN 2017 3:17PM by PIB Delhi

    58वां भारत अंतरराष्‍ट्रीय परिधान मेला (आईआईजीएफ) 18-20 जनवरी, 2017 को नई दिल्‍ली में आयोजित किया जाएगा। 58वें आईआईजीएफ प्रमुख रूप से शरद और शीत ऋतु 2017-18 की जरूरतों के लिए होगा। भारतीय परिधान निर्यात संवर्द्धन परिषद (एईपीसी) द्वारा आयोजित आईआईजीएफ एशिया के सबसे बड़े और सबसे अधिक लोकप्रिय मंचों में से एक है। यहां से विदेशों से आने वाले परिधान खरीददार भारत के परिधान और फैशन के सामान के क्षेत्र के बेहतरीन दिग्‍गजों के उत्‍पाद खरीदने के साथ ही उनसे व्‍यापारिक संबंध बना सकते हैं।


    केंद्रीय वस्‍त्र मंत्री श्रीमती स्‍मृति जुबिन ईरानी 58वें आईआईजीएफ का उदघाटन करने के साथ ही मेले की पुस्तिका का अनावरण भी करेंगी। इस अवसर पर वस्‍त्र राज्‍य मंत्री श्री अजय टमटा और वस्‍त्र मंत्रालय में सचिव श्रीमती रश्मि वर्मा भी उपस्थित रहेंगे।


    देश के 14 राज्‍यों के कुल 312 प्रतिभागी मेले में हिस्‍सा ले रहे हैं। प्रमुख प्रतिभागी राज्‍य दिल्‍ली–एनसीआर, राजस्‍थान, महाराष्‍ट्र, उत्‍तर प्रदेश, पश्चिम बंगाल, हरियाणा, तमिलनाडु, पंजाब, गुजरात और कर्नाटक हैं। मेले में विक्रेता महिलाओं, बच्‍चों और पुरूषों के परिधान तथा फैशन का सामान प्रदर्शित करेंगे।


    तीन दिवसीय आईआईएफजी में फैशन संग्रह का प्रदर्शन करने और कारोबार बढ़ाने के लिए एक दिन में दो फैशन शो (एक सुबह और एक दोपहर में) आयोजित किए जाएंगे। इस कार्यक्रम के कुछ अन्‍य आकर्षण थीम पवेलियन और सर्वश्रेष्‍ठ प्रदर्शन पुरस्‍कार हैं।


    एईपीसी के अध्‍यक्ष श्री अशोक राजानी ने बताया कि 58वां आईआईजीएफ दक्षिण एशिया में भारत का सबसे बड़ा परिधान शो है जिसमें बड़े प्रदर्शन क्षेत्र में परिधान और फैशन के सामान प्र‍दर्शित किए जाते है। उन्‍होंने कहा कि आईआईजीएफ का उद्देश्‍य परिधान और फैशन के सामानों के नवीनतम चलन को प्रदर्शित करना और विश्‍वभर में ब्रांड इंडिया का लाभ उठाना है।


    भारत अंतरराष्‍ट्रीय परिधान मेले की शुरूआत 1988 में हुई थी।

    *****
    वीके/एमके/एसके- 171

    
    
    (Release ID: 1480617) Visitor Counter : 5