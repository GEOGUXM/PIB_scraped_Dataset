      कौशल विकास एवं उद्यमिता मंत्रालय

      सरकार ने ‘भारतीय कौशल विकास सेवा’ की अधिसूचना जारी की
      Posted On: 04 JAN 2017 5:47PM by PIB Delhi


    
    

    


    कौशल विकास और उद्यमिता मंत्रालय (एमएसडीई) ने भारतीय कौशल विकास सेवा (आईएसडीएस) की स्‍थापना की अधिसूचना जारी कर दी है। इस सेवा को कौशल विकास और उद्यमिता मंत्रालय के प्रशिक्षण निदेशालय के लिए गठित किया गया है।


    समूह ‘क’ श्रेणी में एक औपचारिक सेवा के गठन के उद्देश्‍य की पहल लगभग दो वर्ष पूर्व की गई थी, जब इस मंत्रालय का गठन किया गया था और केंद्रीय मंत्रिमंडल ने 7 अक्‍टूबर, 2015 को इसके गठन को अपनी स्‍वीकृति दे दी थी। इस सेवा की अधिसूचना के साथ देश में वर्तमान वैज्ञानिक और औद्योगिक विकास के साथ कौशल पारिस्थितिकी तंत्र के भी मजबूत और आधुनिक होने की उम्‍मीद है।


    आईएसडीएस एक समूह ‘क’ सेवा होगी जिसमें यूपीएससी के द्वारा आयोजित कराई गई भारतीय अभियांत्रिकी सेवा परीक्षा के माध्‍यम से नियुक्ति होगी। यह युवा और प्रतिभाशाली प्रशासकों को कौशल विकास की दिशा में आकर्षित करने का एक प्रयास है। चयनित अभियंताओं के द्वारा प्राप्‍त ज्ञान कौशल विकास के साथ-साथ योजनाओं के कुशल और प्रभावी कार्यान्‍वयन के लिए सरकार की पहल को नये प्रोत्‍साहन देंगे। आने वाले वर्षों में मंत्रालय प्रशिक्षित कुशल प्रशासकों के कार्यबल के निर्माण में सक्षम होगा, जिनके माध्‍यम से कुशल युवाओं की वृद्धि के लक्ष्‍य को प्राप्‍त किया जा सकेगा। प्रशासित प्रशिक्षण भारतीयों को कौशल युक्‍त बनाने की बड़ी चुनौती का सामना करने में सर्वोपरि है। प्रधानमंत्री के नेतृत्‍व में कौशल विकास को इस आशा के साथ प्राथमिकता के तौर पर लिया गया है कि कौशल भारत अभियान न सिर्फ भारत में बल्कि अंतर्राष्‍ट्रीय स्‍तर पर भी व्‍यापक मानव संसाधन की आपूर्ति करेगा। 2022 तक 500 मिलियन लोगों को कुशल बनाने के लक्ष्‍य को पूरा करने की दिशा में यह एक महत्‍वपूर्ण कदम है।


    प्रशिक्षण निदेशालय में 578 मॉडयूलों को शामिल करते हुए मॉडयूलर रोजगार योग्‍य कौशल (एमईएस) के लिए कौशल विकास पहल योजना (एसडीआईएस) और 259 व्‍यवसायों को शामिल करते हुए शिक्षुता प्रशिक्षण योजना (एटीएस), 126 व्‍यवसायों को शामिल करते हुए शिल्‍पकार प्रशिक्षण योजना (सीटीएस) जैसी विभिन्‍न योजनाओं का कार्यान्‍वयन शामिल है। प्रशिक्षण निदेशालय राष्‍ट्रीय व्‍यावसायिक प्रशिक्षण परिषद (एनसीवीटी) के अंतर्गत परीक्षाओं का आयोजन करता है और प्रमाण पत्र भी प्रदान करता है। इसके अलावा यह देश भर में फैले अपने विभिन्‍न क्षेत्रीय संस्‍थानों के माध्‍यम से आधुनिक कौशल प्रशिक्षण, पर्यवेक्षी प्रशिक्षण, कर्मचारी प्रशिक्षण का भी आयोजन करता है।


    भारतीय कौशल विकास सेवा (आईएसडीएस) में अखिल भारतीय स्‍तर पर 263 पद होंगे। इस कैडर में तीन पद वरिष्‍ठ प्रशासनिक ग्रेड के, 28 पद कनिष्‍ठ प्रशासनिक ग्रेड के, 120 पद वरिष्‍ठ टाइम स्केल और 112 पद कनिष्‍ठ टाइम स्‍केल के होंगे। कैडर प्रशिक्षण अकादमी राष्‍ट्रीय कौशल विकास संस्‍थान होगी।


    ***


    वीके/एसएस/वाईबी-22


    
    

    
    (Release ID: 1479953) Visitor Counter : 24