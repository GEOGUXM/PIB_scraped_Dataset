      वस्‍त्र मंत्रालय

      कल से पूर्वोत्तर राज्यों के दो दिवसीय निवेशक शिखर सम्मेलन की शिलांग में शुरूआत होगी
      केन्द्रीय वस्त्र मंत्री पूर्वोत्तर राज्यों के इस प्रथम निवेशक शिखर सम्मेलन का उद्घाटन करेंगी

      Posted On: 28 JAN 2017 4:40PM by PIB Delhi

    
    
    
    

    केन्द्रीय वस्त्र मंत्री श्रीमती स्मृति जुबिन ईरानी पूर्वोत्तर राज्यों के लिए आयोजित प्रथम दो दिवसीय “ निवेशक शिखर सम्मेलन ” की 29 जनवरी 2017 को शिलांग में उद्घाटन करेंगी।वस्त्र और संबद्ध क्षेत्रों में निर्माण पर ध्यान केंद्रित करते हुए उत्तर पूर्वी निवेशक शिखर सम्मेलन 2017 उद्योग संघों फिक्की और सीआईआई के साथ मिलकर भारत सरकार के वस्त्र मंत्रालय और पूर्वोत्तर क्षेत्र विकास मंत्रालय द्वारा संयुक्त रूप से 29 -3 0 जनवरी 2017 को शिलांग में आयोजित किया जा रहा है। थीम "पूर्वोत्तर क्षेत्र में अवसरों की तलाश" के साथ इस शिखर सम्मेलन का उद्देश्य उत्तर पूर्व क्षेत्र को एक वैश्विक निवेश स्थल के रूप में प्रस्तुत करना है और इस पूर्वोत्तर क्षेत्र में निवेश को आकर्षित करने के लिए विभिन्न केन्द्रीय मंत्रालयों और उत्तर-पूर्वी राज्यों के संयुक्त प्रयास से संभावनाओं का पता लगाना है ।


    इस शिखर सम्मेलन में पूर्वोत्तर के सभी राज्य, पूर्वोत्तर क्षेत्र के उद्योगों के प्रमुख और देश भर के कई प्रमुख निवेशक भाग लेंगे। इस पूर्वोत्तर क्षेत्र में वस्त्र निर्माण में अपार संभावनाएं हैं जिससे आने वाले समय में रोजगार के नये अवसर उत्पन्न होने की उम्मीद है।

    इस शिखर सम्मलेन में केन्द्रीय पूर्वोत्तर क्षेत्र विकास मंत्री डॉ जितेन्द्र सिंह, मेघालय के मुख्यमंत्री श्री मुकुल संगमा, केन्द्रीय गृह राज्यमंत्री श्री किरण रिजिजू, वस्त्र राज्यमंत्री श्री अजय टम्टा, नीति आयोग के उपाध्यक्ष डॉ अरविंद पाणिग्रहिया और अन्य गणमान्य लोगों के शामिल होने की भी संभावना हैं।

    उत्तर-पूर्व राज्य के वस्त्र निर्माण के क्षेत्र में लगे उद्योगों के लिए यह एक अद्वितीय अवसर होगा। निवेश के साथ-साथ नए कौशल और उन्नत उत्पादन तकनीक के प्रयोग के लिए भी यह एक सुनहरा अवसर होगा। पूर्वोत्तर क्षेत्र के राज्यों द्वारा इस सम्मेलन में कई स्टॉल लगाये जायेंगे और निवेशकों के सामने बनाये सामानों को पेश किया जायेगा। इस शिखर सम्मेलन में पूर्वोत्तर में वस्त्र उद्योग में अवसर, उद्यमिता विकास और स्टार्ट अप, वस्त्र डिजाइन और विपणन द्वारा उत्तर-पूर्व में वस्त्र की पहुंच बढ़ाना, वस्त्र उद्योग के वित्तपोषण की व्यवस्था को आसान बनाना और पूर्वोत्तर क्षेत्र में बुनियादी ढांचे में सुधार पर ध्यान केंद्रित किया जाएगा। इस पूर्वोत्तर क्षेत्र में निवेश को बढ़ावा देने और निर्माण को मजबूती प्रदान करने के लिए राज्य सरकारों और निवेशकों के बीच कई समझौतों पर हस्ताक्षर होने की संभावना भी है।

    ***

    वीके/पीकेपी/आरके/एसएस – 276
    

    
    (Release ID: 1481314) Visitor Counter : 4