      गृह मंत्रालय

      जम्मू क्षेत्र के दूरदराज के इलाकों से आए 40 स्कूली बच्चों के एक समूह ने गृह राज्य मंत्री श्री हंसराज गंगाराम अहीर से मुलाकात की
      Posted On: 24 JAN 2017 8:23PM by PIB Delhi


    जम्मू क्षेत्र के दूरदराज/दूरस्थ इलाकों से आए हुए 40 स्कूली बच्चों के एक समूह ने आज यहां गृह राज्य मंत्री श्री हंसराज गंगाराम अहीर से मुलाकात की। इस समूह में 20 लड़के और 20 लड़कियां शामिल हैं। ये बच्चे 12 से 18 वर्ष की आयु समूह के हैं, जो सीमा सुरक्षा बल (बीएसएफ) द्वारा 15 जनवरी, 2017 से 29 जनवरी, 2017 तक आयोजित भारत दर्शन टूर के तहत आए हुए हैं।

    इस अवसर पर संबोधित करते हुए श्री अहीर ने बच्चों को देश की एकता और अखंडता को मजबूत बनाने और घर वापस जाकर इस संदेश को प्रसारित करने के लिए प्रोत्साहित किया। सीमापार दुश्मनों के नापाक इरादों की ओर इशारा करते हुए श्री अहीर ने ऐसे तत्वों के खिलाफ देश की रक्षा करने के लिए बच्चों को प्रेरित किया। उन्होंने आशा व्यक्त की कि इस यात्रा से बच्चों को काफी अनुभव प्राप्त होंगे।

    सीमा सुरक्षा बल के निदेशक श्री के. के. शर्मा ने मंत्री महोदय का स्वागत किया और बच्चों के समूह की संरचना की जानकारी दी। उन्होंने बताया कि भारत दर्शन टूर बच्चों को देश की विविधता का अनुभव करने के लिए एक अनुभव प्रदान करता है।

    इसके बाद बच्चों ने विभिन्न ऐतिहासिक स्थलों का दौरा करने के अपने अनुभवों को साझा किया और इस प्रकार के टूर का आयोजन करने के लिए बीएसएफ को धन्यवाद दिया। कार्यक्रम के तहत बच्चों को मैसूर, बैंगलुरू, दिल्ली, आगरा, कोलकाता-सुंदरवन और अमृतसर ले जाया गया। बच्चों को दिल्ली मेट्रो की सवारी करने का भी अवसर मिला। बच्चों ने ताजमहल की सुंदरता की भी प्रशंसा की।

    जम्मू-कश्मीर के बच्चों के लिए भारत दर्शन के टूर का आयोजन वर्ष 2000 से बीएसएफ द्वारा किया जाता है। इस यात्रा के पूरा खर्च बीएसएफ द्वारा किया जाता है। जिसमें कपड़े, यात्रा व्यय, आवास और भोजन आदि शामिल हैं।

    इस यात्रा से बच्चों को देश की ऐतिहासिक, सांस्कृतिक और सामाजिक परिवेश के बारे में जानने का मौका मिलता है। इस यात्रा का उद्देश्य बच्चों में राष्ट्र के लिए गर्व की भावना पैदा करना है। बीएसएफ द्वारा आयोजित भारत दर्शन टूर में अभी तक जम्मू-कश्मीर से 1578 बच्चों भाग ले चुके हैं।

    ****

    वीके/केजे/सीएस – 256
    
    
    (Release ID: 1481160) Visitor Counter : 5