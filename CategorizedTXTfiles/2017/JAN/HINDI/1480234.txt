      सड़क परिवहन एवं राजमार्ग मंत्रालय

      श्री गडकरी ने सड़क सुरक्षा दौड़ को झंडी दिखाई और जनता को सड़क सुरक्षा के मुद्दों के बारे में शिक्षित करने के लिए युवाओं का आह्वान किया
      Posted On: 09 JAN 2017 8:11PM by PIB Delhi


    सड़क परिवहन, राजमार्ग एवं शिपिंग मंत्री श्री नितिन गडकरी ने आज प्रातः नई दिल्ली में इंडिया गेट से सड़क सुरक्षा दौड़ को झंड़ी दिखाई। केंद्रीय नागर विमानन मंत्री श्री अशोक गजपति राजू और गृह राज्य मंत्री श्री हंसराज गंगाराम अहीर भी इस अवसर पर उपस्थित थे। इस दौड़ का आयोजन सड़क परिवहन और राजमार्ग मंत्रालय ने सड़क सुरक्षा के बारे में आम जनता में सड़क सुरक्षा के प्रति जागरुकता पैदा करने तथा सड़क सुरक्षा आंदोलन में उनकी सक्रिय भागीदारी का अनुरोध करने के लिए किया है। यह दौड़ सड़क सुरक्षा सप्ताह की शुरूआत है जो 9 से 15 जनवरी, 2017 तक आयोजित किया जा रहा है। अनेक एनजीओ और युवा संगठनों ने भी इस दौड़ में भाग लिया।

      इस अवसर पर श्री गडकरी ने अगले कुछ वर्षों में सड़क दुर्घटनाओं और उससे जुड़ी मृत्यु की संख्या को 50 प्रतिशत तक घटाने के बारे में अपने मंत्रालय की प्रतिबद्धता को दोहराया। उन्होंने बताया कि उनका मंत्रालय इस उद्देश्य को पूरा करने के लिए सड़क सुरक्षा हेतु - इंजीनियरिंग, प्रवर्तन, शिक्षा और आपातकालीन देखभाल जैसे मुद्दों पर कार्य कर रहा था। उन्होंने कहा कि पहचाने गए सर्वाधिक दुर्घटना वाले स्थलों को सुधारने का कार्य पूरे जोरों पर है। इस उद्देश्य के लिए 11,000 करोड़ रुपये की राशि निर्धारित की गई है। उन्होंने लोगों से कहा कि वे ऐसे स्थलों की रिपोर्ट मंत्रालय से करें जहां बहुत अधिक दुर्घटनाएं होती रहती हैं ताकि सड़कों के इंजीनियरिंग दोषों को दूर करने के लिए कदम उठाए जा सकें। श्री गडकरी ने बताया कि फ्लाईओवर, अंडरपास, क्रैश बैरियर, रंबल स्ट्रिप्स, यातायात चिन्हों को उचित तरीके से लगाया गया था ताकि आदि दुर्घटनाओं में कमी लाई जा सके।
      श्री गडकरी ने उम्मीद जाहिर की कि मोटर वाहन (संशोधन) विधेयक, जांच के लिए परिवहन, पर्यटन और संस्कृति विभाग से संबंधित संसदीय स्थायी समिति के पास है। इसे संसद के अगले सत्र में पारित कर दिया जाएगा। यह विधेयक कड़े दंड, इलेक्ट्रॉनिक प्रवर्तन की अनुमति देने, फिटनेस प्रमाण पत्र और लाइसेंसिंग व्यवस्था में सुधार लाने और अच्छी तथा मान्य आईटी सक्षम प्रवर्तन प्रणालियां उपलब्ध कराकर सड़क सुरक्षा के मुद्दों का निपटान करेगा। यह विधेयक सार्वजनिक परिवहन में सुधार लाने का मार्ग भी प्रशस्त करेगा जिससे सड़क सुरक्षा सुधारने में मदद मिलेगी। इस विधेयक में दुर्घटना के शिकार लोगों का जीवन बचाने के लिए महत्वपूर्ण समय के दौरान इलाज का प्रावधान है जिससे मूल्यवान जीवन बचाने में मदद मिलेगी।
      मंत्रालय द्वारा जारी किए गए अच्छे और बेहतर दिशा-निर्देशों का उल्लेख करते हुए श्री गडकरी ने जनता से दुर्घटना के शिकार लोगों की मदद के लिए आगे आने का आह्वान किया ताकि उनके तुरंत प्रयास और आपातकालीन देखभाल से अनमोल जीवन बचाए जा सकें। उन्होंने लोगों से यातायात नियमों का पालन करने और सड़कों पर अपनी जिम्मेदारी दिखाने का भी आह्वान किया। इस संबंध में उन्होंने देश के युवाओं से जनता के पास जाने और उन्हें सड़क सुरक्षा के मुद्दों के बारे में शिक्षित करने के लिए कहा।
      इस अवसर पर बोलते हुए श्री ए. गजपति राजू ने कहा कि जनता के आगे आए बगैर भारतीय सड़कों को सुरक्षित बनाना संभव नहीं है इसलिए जनता को इस बारे में आगे आना चाहिए। श्री हंसराज गंगाराम अहीर ने भी लोगों से सड़क दुर्घटनाओं में कमी लाने और दुर्घटनाओं में मरने वाले लोगों की संख्या घटाने के लिए अपनी भागीदारी करने का आह्वान किया।
      सचिव सड़क परिवहन और राजमार्ग श्री संजय मित्रा, दिल्ली पुलिस आयुक्त श्री आलोक कुमार वर्मा और दिल्ली की संयुक्त पुलिस आयुक्त ट्रैफिक सुश्री गरिमा भटनागर ने भी उपस्थित जनों को संबोधित किया। इस अवसर पर एक युवा समूह ने यातायात के नियमों और सुरक्षा के मुद्दों पर एक नुक्कड़ नाटक प्रस्तुत किया।
      ***
      वीके/आईपीएस/सीएस-75
      
    
    
    (Release ID: 1480234) Visitor Counter : 4