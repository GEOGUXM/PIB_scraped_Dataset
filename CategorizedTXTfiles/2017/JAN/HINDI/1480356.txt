      सड़क परिवहन एवं राजमार्ग मंत्रालय

      श्री नितिन गडकरी ने स्वयं सेवी संगठनों और लोगों से भारतीय सड़कों को सुरक्षित बनाने में भागीदार बनने को कहा
      Posted On: 11 JAN 2017 7:00PM by PIB Delhi


    

    


    सड़क परिवहन, राजमार्ग और शिपिंग मंत्री श्री नितिन गडकरी ने कहा है कि उनका मंत्रालय सड़क सुरक्षा गतिविधि में शामिल होने वाले स्वयंसेवी संगठनों को 2 लाख रूपये तक अनुदान देगा। श्री गडकरी आज नई दिल्ली में सड़क सुरक्षा पर काम करने वाले स्वयंसेवी संगठनों की राष्ट्रीय बैठक को संबोधित कर रहे थे। श्री गडकरी ने कहा कि सड़कों को सुरक्षित बनाने में सबसे अधिक जरूरत नागरिकों की भागीदारी की है। उन्होंने स्वयंसेवी संगठनों से कहा कि वे यातायात के नियमों तथा सड़क सुरक्षा से संबंधित अन्य विषयों के प्रति जनसाधारण को जागरूक बनाए। उन्होंने स्वयंसेवी संगठनों से कहा कि वे स्थानीय सांसद को दुर्घटना वाले क्षेत्रों की पहचान करने और निदान के उपाय करने में सहायता दें।


    इस राष्ट्रीय बैठक में लगभग 170 स्वयंसेवी संगठनों ने सड़क सुरक्षा के विभिन्न पहलुओं पर चर्चा की। देश में सड़क सुरक्षा की गंभीर स्थिति को दिखाने के लिए प्रजेंटेशन दिया गया। सड़क सुरक्षा के इंजीनियरिंग समाधान के लिए विभिन्न उपायों पर चर्चा की गई और इस संबंध में उठाए जा रहे कदमों पर विचार किया गया।


    यह बैठक मंत्रालय द्वारा 9 से 15 जनवरी, 2017 तक मनाए जा रहे 28 वें सड़क सुरक्षा सप्ताह के हिस्से के रूप में आयोजित की गई थी और इसका उद्देश्य सड़क सुरक्षा के प्रति जागरूकता फैलाना है।


    ***


    वीके / एकेजी /सीएस -108

    
    
    
    (Release ID: 1480356) Visitor Counter : 5