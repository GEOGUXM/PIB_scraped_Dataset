      ৰেচম মন্ত্ৰালয়

      মেঘালয়ৰ আমপাতিত প্ৰথমটো বস্ত্ৰ আৰু সাজ-পাৰ কেন্দ্ৰ মুকলি
      কেন্দ্ৰটোৱে অঞ্চলটোৰ পুৰুষ-মহিলা উভয়কে সংস্থাপনৰ সূযোগ প্ৰদান কৰিবঃ কেন্দ্ৰীয় বস্ত্ৰ মন্ত্ৰী স্মৃতি জুবিন ইৰাণী

      Posted On: 30 JAN 2017 7:32PM by PIB Guwahati
      মেঘালয়ৰ আমপাতিত প্ৰথমটো বস্ত্ৰ আৰু সাজ-পাৰ কেন্দ্ৰ মুকলি
      কেন্দ্ৰটোৱে অঞ্চলটোৰ পুৰুষ-মহিলা উভয়কে সংস্থাপনৰ সূযোগ প্ৰদান কৰিবঃ কেন্দ্ৰীয় বস্ত্ৰ মন্ত্ৰী স্মৃতি জুবিন ইৰাণী
      কেন্দ্ৰীয় গৃহ ৰাজ্য মন্ত্ৰী শ্ৰী কিৰেণ ৰিজিজুৰ উপস্থিতিত মেঘালয়ৰ মুখ্যমন্ত্ৰী ড০ মুকুল চাংমাৰ সৈতে মেঘালয়ৰ পশ্চিম গাৰো পাহাৰৰ আমপাতিত প্ৰথমটো বস্ত্ৰ আৰু সাজ-পাৰ কেন্দ্ৰ মুকলি কৰে কেন্দ্ৰীয় বস্ত্ৰ মন্ত্ৰী শ্ৰীমতী স্মৃতি জুবিন ইৰাণীয়ে ।
      কেন্দ্ৰটো আমপাতিসকলৰ নামত উচৰ্গা কৰি কেন্দ্ৰীয় মন্ত্ৰী স্মৃতি ইৰাণীয়ে কেন্দ্ৰীয় আৰু ৰাজ্য চৰকাৰৰ প্ৰচেষ্টাৰ শলাগ লয়। তেওঁ এই কেন্দ্ৰটোৰ জৰিয়তে অঞ্চলটোৰ পুৰুষ-মহিলা উভয়কে সংস্থাপনৰ সূযোগ প্ৰদান কৰাৰ লগতে তেওঁলোকক আৰ্থিকভাৱে টনকীয়াল কৰিব বুলিও সদৰি কৰে।
      মন্ত্ৰীগৰাকীয়ে কয় যে কেন্দ্ৰীয় বস্ত্ৰ মন্ত্ৰালয়ে কেৱল মেঘালয়ৰ ৰেচম তথা হস্ততাঁত খণ্ডৰ বাবে ৭০ কোটি টকাৰ প্ৰকল্প ধাৰ্য কৰিছে। হস্ততাঁতৰ বিকাশৰ বাবে ইতিমধ্যে মেঘলায় চৰকাৰক ৩২ কোটি টকা মোকোলাই দিয়া হৈছে বুলিও মন্ত্ৰীগৰাকীয়ে উল্লেখ কৰে। তেওঁ বিশেষকৈ মহিলাসকলক হস্ততাঁত খণ্ডৰ একোগৰাকীকৈ উদ্যোগী হ ’ বলৈ আহ্বান জনায়। তেওঁ লগতে মহিলাসকলক ভাৰতীয় হস্ততাঁত বোৰ্ডত পঞ্জীয়ন কৰি বৃহ ৎ মাল্টিনেচনেল কোম্পানীসমূহৰ সৈতে পোনপটীয়াকৈ যোগাযোগ কৰিবলৈ আহ্বান জনায়। কেন্দ্ৰীয় মন্ত্ৰীগৰাকীয়ে কেন্দ্ৰটো সম্পূৰ্ণভাৱে সক্ষম হৈ উঠিলে দেশৰ বিভিন্ন স্থানৰ পৰা বিনিয়োগকাৰীয়ে ভিৰ কৰিব বুলি আশা প্ৰকাশ কৰাৰ লগতে অঞ্চলটোৰ যুৱক-যুৱতীসকলক এই কাম-কাজৰ বাবে সাজু থাকিবলৈ কয়।
      আমপাতিৰ সমীপৰ হাতিশিলত নিৰ্মীয়মান ৪৫,০০০ বৰ্গ ফূট এলেকাৰ এই ৰং-বিৰঙী পোছাক আৰ সাজ-পাৰ প্ৰস্তুত কেন্দ্ৰটোৰ বাবে বস্ত্ৰ মন্ত্ৰালয়ৰ উত্তৰ-পূৰ্বাঞ্চল হস্ততাঁত বিকাশ আঁচনিৰ অধীনত প্ৰায় ১৪.২৬ কোটি টকা ব্যয় কৰা হৈছে। ইয়াত তিনিটা গোটৰ দুটাত ১০৫টাকৈ চিলাই মেচিন আৰু আনটোত ৭০টা মেচিন স্থাপন কৰা হৈছে। ২০১৫ চনত নিৰ্মাণ আৰম্ভ কৰা কেন্দ্ৰটো এনবিচিচিয়ে নিৰ্ধাৰিত দুবছৰতকৈ কম সময়তে সম্পূৰ্ণ কৰি উলিয়ায়।
      এই উপলক্ষে মুখ্যমন্ত্ৰী ড০ মুকুল চাংমায়ে অঞ্চলবাসীক এই বিশাল আন্তঃগাঁথনি নিৰ্দিষ্ট সময়ৰ আগতে কোনো অতিৰিক্ত ব্যয় নোহোৱাকৈ নিৰ্মাণ সম্পূৰ্ণ কৰাৰ বাবে কৃতজ্ঞতা জ্ঞাপন কৰে । তেওঁ ৰাজ্যখনৰ সীমাতে বাংলাদেশ অৱস্থিত হোৱাত এখন আন্তঃৰাষ্ট্ৰীয় বজাৰো লাভ কৰিবলৈ সক্ষম হোৱাৰ লগতে ইয়াৰ বিনিয়োগকাৰীসকলক আকৰ্ষণ কৰিব বুলি সদৰি কৰে। ইফালে, ৰাজ্যখনৰ শিপিনীসকলক সক্ষম কৰ্মশক্তি বুলি সদৰি কৰি মুখ্যমন্ত্ৰীগৰাকীয়ে তেওঁলোকক উন্নত প্ৰযুক্তিৰ ব্যৱহাৰ কৰিব পৰাকৈ আগতীয়া প্ৰশিক্ষণ দিয়াত গুৰুত্ব আৰোপ কৰে।
      অনুষ্ঠানত ভাগ লৈ কেন্দ্ৰীয় গৃহ ৰাজ্য মন্ত্ৰী শ্ৰী কিৰেণ ৰিজিজুৱে মেঘালয়ৰ বিশেষকৈ গাৰো পাহাৰত এই কেন্দ্ৰটোৱে ব্যাপক হাৰত সংস্থাপনৰ সূযোগ সৃষ্টি কৰিব বুলি কয়। তেওঁ লগতে কয় যে বস্ত্ৰ আৰু হস্ততাঁতৰ বিকাশৰ বাবে ৰাজ্যখনৰ মহিলাসকলৰ বাবে ইয়াতকৈ একো ডাঙৰ সূযোগ থাকিব নোৱাৰে।
      এই উপলক্ষে আয়োজিত সভাত মেঘালয়ৰ ৰেচম মন্ত্ৰী ক্লিমেণ্ট মাৰাক, ক্ৰীড়া আৰু যুৱ পৰিক্ৰমা বিভাগৰ মন্ত্ৰী জেনিথ চাংমাৰ লগতে কেন্দ্ৰ আৰু ৰাজ্য চৰকাৰৰ কেইবাগৰাকী বিশিষ্ট ব্যক্তি তথা বিষয়া কৰ্মচাৰী উপস্থিত থাকে। উদ্বোধনী অনুষ্ঠানত অঞ্চলটোৰ শতাধিক শিপিনীয়ে ভাগ লয়।
      উল্লেখ্য যে ২০১৪ চনৰ ১ ডিচেম্বৰত প্ৰধানমন্ত্ৰী শ্ৰী নৰেন্দ্ৰ মোদীয়ে নাগালেণ্ডত বস্ত্ৰ আৰু সাজ-পাৰ প্ৰস্তুত কেন্দ্ৰ মুকলি কৰি এই প্ৰচেষ্টাৰ শুভাৰম্ভণি কৰাৰ পাছত উত্তৰ-পূৰ্বাঞ্চলৰ ৰাজ্যসমূহত পৰ্যায়ক্ৰমে এনে কেন্দ্ৰ স্থাপন কৰি থকা হৈছে। প্ৰতিটো কেন্দ্ৰত প্ৰত্যক্ষভাৱে ১২০০ লোকে নিযুক্তি লাভ কৰিব। বস্ত্ৰ মন্ত্ৰালয়ৰ উত্তৰ-পূৰ্বাঞ্চল হস্ততাঁত বিকাশ আঁচনিৰ অধীনত প্ৰতিখন ৰাজ্যৰ বাবে ১৮.১৮ কোটি টকাকৈ আনুমানিক ব্যয় ধাৰ্য কৰা হৈছে। এই আঁচনিৰ অধীনত চিল্ক, হস্ততাঁত, হস্তশিল্প আৰু বস্ত্ৰ তথা সাজ-পাৰক সামৰি লোৱা হৈছে।
      ***

    GG/DJM/PIB Shillong/DB

    
    
    (Release ID: 1482211) Visitor Counter : 1
    
    

      Background release reference

      Meghalaya’s first ever Apparel and Garment Centre inaugurated at Ampati
      This link will take you to a webpage outside this websiteinteractive page. Click OK to continue.Click Cancel to stop : www.google.com