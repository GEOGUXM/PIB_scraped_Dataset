      സാമ്പത്തിക കാര്യങ്ങള്‍ക്കായുള്ള കേന്ദ്ര മന്ത്രിസഭാ സമിതി

      മധുര-വാഞ്ചി, മണിയാച്ചി-തൂത്തുക്കുടി പാത ഇരട്ടിപ്പിച്ചു വൈദ്യുതീകരിക്കുന്നതിനു മന്ത്രിസഭാ അനുമതി
      Posted On: 03 AUG 2017 12:18PM by PIB Thiruvananthpuram


    
    തമിഴ്‌നാട്ടിലെ മധുര-വാഞ്ചി, മണിയാച്ചി-തൂത്തുക്കുടി പാത ഇരട്ടിപ്പിച്ചു വൈദ്യുതീകരിക്കുന്നതിനു പ്രധാനമന്ത്രി ശ്രീ. നരേന്ദ്ര മോദിയുടെ അധ്യക്ഷതയില്‍ ചേര്‍ന്ന സാമ്പത്തിക കാര്യങ്ങള്‍ക്കായുള്ള കേന്ദ്രമന്ത്രിസഭാ ഉപസമിതി അനുമതി നല്‍കി.


    
    160 കിലോമീറ്റര്‍ ദൈര്‍ഘ്യമുള്ളതാണ് ഈ പാത. 1182.31 കോടി രൂപയാണു പ്രതീക്ഷിക്കുന്ന നിര്‍മാണച്ചെലവ്. ഓരോ വര്‍ഷവും പിന്നിടുമ്പോള്‍ അഞ്ചു ശതമാനം വീതം ചെലവു വര്‍ധിക്കുമെന്ന പ്രതീക്ഷയില്‍ പദ്ധതി യാഥാര്‍ഥ്യമാക്കാന്‍ ആകെ 1272.51 കോടി രൂപ ചെലവിടേണ്ടിവരുമെന്നും കണക്കാക്കപ്പെടുന്നു.


    
    2020-21 ആകുമ്പോഴേക്കു പണി പൂര്‍ത്തിയാക്കാനാണു പദ്ധതി. നിര്‍മാണപ്രവര്‍ത്തനം വഴി 38.4 ലക്ഷം ദിവസത്തെ മനുഷ്യാധ്വാനം പ്രത്യക്ഷമായ തൊഴിലവസരമായി ലഭിക്കും.


    
    പാത ഇരട്ടിപ്പിച്ചു വൈദ്യുതീകരിക്കുന്നതു ചരക്കു, യാത്രാ തീവണ്ടി ഗതാഗതം വേഗമാര്‍ന്നതാക്കി മാറ്റുമെന്നു മാത്രമല്ല, വരുംകാലത്ത് ഗതാഗതത്തിരക്ക് വര്‍ധിക്കുന്ന സാഹചര്യത്തെ നേരിടാന്‍ ഉതകുകയും ചെയ്യും.


    പശ്ചാത്തലം:
    തദ്ദേശവാസികളുടെയും വര്‍ധിച്ചുവരുന്ന വിനോദസഞ്ചാരികളുടെയും യാത്രയ്ക്കായും തുറമുഖങ്ങളിലേക്കും തിരിച്ചുമുള്ള ചരക്കുനീക്കത്തിനായും കൂടുതല്‍ തീവണ്ടികള്‍ അനുവദിക്കണമെന്ന ആവശ്യം ഇവിടെ വര്‍ധിച്ചുവരികയാണ്. നിലവിലുള്ള പാത 106 ശതമാനമാണ് ഇപ്പോള്‍ ഉപയോഗിക്കപ്പെടുന്നത്. നാലു വര്‍ഷത്തിനകം ഇത് 154 ശതമാനമായി ഉയരുമെന്നാണു പ്രതീക്ഷിക്കുന്നത്. ഈ 160 കിലോമീറ്റര്‍ പാത ഇരട്ടിപ്പിക്കാത്തപക്ഷം തൂത്തുക്കുടി തുറമുഖത്തിലേക്കുള്ളതും തിരികെയുള്ളതുമായ യാത്രാ, ചരക്കു തീവണ്ടികള്‍ പിടിച്ചിടേണ്ട സാഹചര്യമുണ്ടാകും. ഇതിനു പരിഹാരമായി മധുര-വാഞ്ചി, മണിയാച്ചി-തൂത്തുക്കുടി പാത ഇരട്ടിപ്പിക്കേണ്ട ആവശ്യമുണ്ട്.


    
    

    
    (Release ID: 1498234) Visitor Counter : 2
    
    
      This link will take you to a webpage outside this websiteinteractive page. Click OK to continue.Click Cancel to stop : pib.nic.in