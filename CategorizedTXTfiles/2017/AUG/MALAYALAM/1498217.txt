      PIB Headquarters

      ദലിത് യുവാവ് രാജേഷിന്റെ കൊലപാതകം: പ്രതികള്‍ക്കെതിരെ കര്‍ശന നടപടി വേണമെന്ന് ദേശീയ പട്ടികജാതി കമ്മീഷന്‍
      Posted On: 02 AUG 2017 6:32PM by PIB Thiruvananthpuram


    തിരുവനന്തപുരത്തെ ശ്രീകാര്യത്ത് ദലിത് യുവാവ് രാജേഷ് കൊല്ലപ്പെട്ട കേസിലെ പ്രതികളില്‍ പട്ടികജാതി വിഭാഗത്തില്‍പ്പെടാത്ത നാലുപേര്‍ക്കെതിരെ പട്ടികജാതി/പട്ടികവര്‍ഗ്ഗക്കാര്‍ക്കെതിരായ അതിക്രമങ്ങള്‍ തടയുന്ന നിയമത്തിന്റെ 325ാം വകുപ്പിനു കീഴില്‍ കേസ്സെടുക്കണമെന്ന് ദേശീയ പട്ടികജാതി കമ്മീഷന്‍ വൈസ് ചെയര്‍മാന്‍ ശ്രീ.എല്‍.മുരുഗന്‍ ഡി.ജി.പി ലോക്‌നാഥ് ബെഹ്‌റയോടാവശ്യപ്പെട്ടു. കൊല്ലപ്പെട്ട രാജേഷിന്റെ വീട് സന്ദര്‍ശിച്ച ശേഷം തിരുവനന്തപുരത്ത് മാധ്യമപ്രവര്‍ത്തകരോട് സംസാരിക്കുകയായിരുന്നു അദ്ദേഹം.


    ആരോപണവിധേയരുടെ ജാതി സര്‍ട്ടിഫിക്കറ്റ് ലഭിക്കാത്തതുകൊണ്ടാണ് പട്ടികജാതി/പട്ടികവര്‍ഗ്ഗക്കാര്‍ക്കെതിരായ അതിക്രമങ്ങള്‍ തടയല്‍ നിയമത്തിനു കീഴില്‍ കേസ്സ് രജിസ്റ്റര്‍ ചെയ്യാത്തതെന്നാണ് പൊലീസ് അറിയിച്ചതെന്നും കുറ്റകൃത്യം നടന്നിട്ട് ഇത്ര ദിവസമായിട്ടും ഇത് സംഘടിപ്പിക്കാനാവാത്തത് നിരുത്തരവാദപരമാണെന്നും ശ്രീ.എല്‍.മുരുഗന്‍ പറഞ്ഞു. മൂന്നു ദിവസത്തിനകം ഇതു സംബന്ധിച്ച് സ്വീകരിച്ച നടപടികളെക്കുറിച്ചുള്ള റിപ്പോര്‍ട്ട് സമര്‍പ്പിക്കാന്‍ കമീഷന്‍ ഡി.ജി.പിയോടാവശ്യപ്പെട്ടു.


    ആഭ്യന്തര വകുപ്പ് സെക്രട്ടറി, പട്ടികജാതി/പട്ടികവര്‍ഗ്ഗ വകുപ്പ് പ്രിന്‍സിപ്പല്‍ സെക്രട്ടറി എന്നിവരുമായും കമ്മീഷന്‍ കൂടിക്കാഴ്ച നടത്തി.


    പട്ടികജാതിക്കാര്‍ക്കെതിരെയുള്ള അതിക്രമങ്ങളിലെ ഇരകള്‍ക്കു സഹായം നല്‍കുന്നതിനുള്ള ഫണ്ടില്‍നിന്ന് രാജേഷിന്റെ കുടുംബത്തിനു എത്രയും വേഗം നഷ്ടപരിഹാരം അനുവദിക്കണമെന്ന് കമ്മീഷന്‍ നിര്‍ദ്ദേശിച്ചു. രാജേഷിന്റ കുടുംബത്തിന് ഭൂമിയും വീടും അനുവദിക്കണമെന്നും കുടുംബത്തിന്റെ സുരക്ഷ ഉറപ്പു വരുത്തണമെന്നും കുട്ടികളുടെ ബിരുദതലം വരെയുള്ള വിദ്യഭ്യാസ ചിലവ് വഹിക്കണമെന്നും കമ്മീഷന്‍ സംസ്ഥാന ഗവണ്‍മെന്റിനോടാവശ്യപ്പെട്ടു. കേരളത്തില്‍ പട്ടികജാതിക്കാര്‍ക്കെതിരെയായുള്ള അതിക്രമങ്ങള്‍ വര്‍ദ്ധിച്ചു വരുന്നതില്‍ കമ്മീഷന്‍ ഉപാധ്യക്ഷന്‍ ആശങ്ക രേഖപ്പെടുത്തി.


    തൃശൂരില്‍ പൊലീസ് മര്‍ദ്ദനത്തെത്തുടര്‍ന്ന ആത്മഹത്യചെയ്‌തെന്ന് ആരോപണമുയര്‍ന്ന വിനായകന്റെ വീട് നാളെ (ആഗസ്റ്റ് 3 വ്യാഴാഴ്ച) കമ്മീഷന്‍ സന്ദര്‍ശിക്കും.

    
    
    (Release ID: 1498217) Visitor Counter : 2