      PIB Headquarters

      തപാല്‍ വകുപ്പ് ദേശീയ കത്തെഴുത്ത് മത്സരം സംഘടിപ്പിക്കുന്നു
      Posted On: 07 AUG 2017 3:12PM by PIB Thiruvananthpuram


    തപാല്‍ വകുപ്പ് 'പ്രിയപ്പെട്ട ബാപ്പുജി, അങ്ങാണെന്റെ പ്രചോദനം' എന്ന വിഷയത്തെ ആസ്പദമാക്കി ദേശീയതല കത്തെഴുത്ത് മത്സരം സംഘടിപ്പിക്കുന്നു. ഇംഗ്ലീഷിലോ, ഹിന്ദിയിലോ, മലയാളമുള്‍പ്പെടെയുള്ള പ്രാദേശിക ഭാഷകളിലോ മഹാത്മാഗാന്ധിയ്ക്ക് എഴുതുന്ന രീതിയില്‍ കത്ത് തയ്യാറാക്കാവുന്നതാണ്. 1000 വാക്കുകളില്‍ കവിയാതെ എ-4 സൈസ് പേപ്പറില്‍ കത്തെഴുതി സ്റ്റാമ്പ് ഒട്ടിച്ച കവറിലിട്ടും, 500 വാക്കുകളില്‍ കവിയാതെ ഇന്‍ലന്‍ഡില്‍ കത്തെഴുതിയും മത്സരത്തില്‍ പങ്കെടുക്കാം. തയ്യാറാക്കിയ കത്ത് 'ചീഫ് പോസ്റ്റ് മാസ്റ്റര്‍ ജനറല്‍, കേരള സര്‍ക്കിള്‍, ട്രിവാന്‍ഡ്രം, 695033' എന്ന് വിലാസം എഴുതി അടുത്തുള്ള പോസ്റ്റ് ഓഫീസില്‍ 2017 ഓഗസ്റ്റ് 14 നു മുന്‍പ് സമര്‍പ്പിക്കുക. ഇന്‍ലന്‍ഡ് കാറ്റഗറി, എന്‍വലപ് കാറ്റഗറി എന്നീ ഇനങ്ങളിലായി, പതിനെട്ട് വയസ്സിന് താഴെ പ്രായമുള്ളവര്‍, പതിനെട്ട് വയസ്സിന് മുകളില്‍ പ്രായമുള്ളവര്‍ എന്നീ വിഭാഗങ്ങളിലാണ് മത്സരം. മത്സരാര്‍ത്ഥികള്‍ കത്തില്‍ പ്രായം പതിനെട്ട് വയസ്സിന് താഴെ/ പതിനെട്ട് വയസ്സിന് മുകളില്‍ എന്ന രീതിയില്‍ സ്വയം സാക്ഷ്യപ്പെടുത്തേണ്ടതാണ്.


    ദേശീയ തലത്തില്‍ ഓരോ വിഭാഗങ്ങളിലും ഒന്നാം സമ്മാനമായി 50,000 രൂപയും, പാട്രണ്‍ ഓഫ് പോസ്റ്റ് ബഹുമതിയും, രണ്ടാം സമ്മാനമായി 25,000 രൂപയും, കമ്പാനിയന്‍ ഓഫ് പോസ്റ്റ് ബഹുമതിയും, മൂന്നാം സമ്മാനമായി 10,000 രൂപയും, പോസ്റ്റ് പാള്‍ ബഹുമതിയും ലഭിക്കും. സര്‍ക്കിള്‍ തലത്തില്‍ 25,000 രൂപ, 10,000 രൂപ, 5,000 രൂപ എന്നിങ്ങനെയാണ് ഒന്ന, രണ്ട്, മൂന്ന് സമ്മാനങ്ങള്‍ക്ക് ലഭിക്കുക. ഏറ്റവും മികച്ച് മൂന്ന് കത്തുകളുടെ രചയിതാക്കള്‍ക്ക് 2017 ഒക്‌ടോബര്‍ 02 ന് സബര്‍മതി ആശ്രമത്തില്‍ വച്ച് അവാര്‍ഡുകള്‍ നല്‍കും. കൂടുതല്‍ വിവരങ്ങള്‍ക്ക് ബന്ധപ്പെടുക: സീനിയര്‍ സൂപ്രണ്ട് ഓഫ് പോസ്റ്റ് ഓഫീസസ്, എറണാകുളം ഡിവിഷന്‍, 0484-2355336, 2369507, 2361614.

    
    
    (Release ID: 1498700) Visitor Counter : 8