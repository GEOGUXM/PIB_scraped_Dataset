      PIB Headquarters

      ദേശീയ കൈത്തറി ദിനാഘോഷവും, മുതിര്‍ന്ന നെയ്ത്തുകാരെ ആദരിക്കലും
      Posted On: 03 AUG 2017 2:52PM by PIB Thiruvananthpuram


    ദേശീയ കൈത്തറി ദിനത്തോടനുബന്ധിച്ച് കേന്ദ്ര ഫീല്‍ഡ് പബ്ലിസിറ്റി ഡയറക്ടറേറ്റിന്റെ ആഭിമുഖ്യത്തില്‍ കാസറഗോഡ് ജില്ലയിലെ വിവിധ നെയ്ത്ത് സഹകരണ സംഘങ്ങളില്‍ ദീര്‍ഘകാലമായി പ്രവര്‍ത്തിച്ചു വരുന്ന മുതിര്‍ന്ന നെയ്ത്തുകാരെ ആദരിക്കും. വരുന്ന ശനിയാഴ്ച (ഓഗസ്റ്റ് 5) പെരിയയിലെ കേരള കേന്ദ്ര സര്‍വ്വകലാശാല ആസ്ഥാനത്തെ സെമിനാര്‍ ഹാളില്‍ രാവിലെ 10 മണിക്ക് നടക്കുന്ന പരിപാടി വൈസ് ചാന്‍സലര്‍ പ്രൊഫ. ഡോ. ജി. ഗോപകുമാര്‍ ഉദ്ഘാടനം ചെയ്യും. മുതിര്‍ന്ന നെയ്ത്തുകാരെ അദ്ദേഹം ഷാളണിയിച്ചാദരിക്കും. കേന്ദ്ര സര്‍വ്വകലാശാലയുടെ നാഷണല്‍ സര്‍വ്വീസ് സ്‌കീം സെല്ലിന്റെ സഹകരണത്തോടെയാണ് പരിപാടി സംഘടിപ്പിക്കുന്നത്.


    'കൈത്തറി മേഖലയും ഭാരതീയ സംസ്‌കാരവും' എന്ന


    വിഷയത്തെക്കുറിച്ച് കണ്ണൂരിലെ ഇന്‍ഡ്യന്‍ ഇന്‍സ്റ്റിറ്റ്യൂട്ട് ഓഫ് ഹാന്‍ഡ്‌ലൂം ടെക്‌നോളജിയുടെ എക്‌സിക്യൂട്ടീവ് ഡയറക്ടര്‍ ശ്രീ. കെ. ചന്ദ്രന്‍ മുഖ്യ പ്രഭാഷണം നടത്തും.


    പരമ്പരാഗതമായ കൈത്തറി മേഖലയെക്കുറിച്ച് യുവ തലമുറയില്‍ അവബോധം സൃഷ്ടിക്കുക എന്ന ലക്ഷ്യത്തോടെ രാജ്യത്തെമ്പാടുമുള്ള ഐ.ഐ.ടി., എന്‍.ഐ.ടി., ഐ.ഐ.എം., കേന്ദ്ര സര്‍വ്വകലാശാലകള്‍ തുടങ്ങിയ ഉന്നത വിദ്യാഭ്യാസ കേന്ദ്രങ്ങളില്‍ ഓഗസ്റ്റ് 5-ാം തീയതി കൈത്തറി ദിനാഘോഷം നടക്കുമെന്ന് ഫീല്‍ഡ് പബ്ലിസിറ്റി കേരള - ലക്ഷദ്വീപ് മേഖലാ ഡയറക്ടര്‍ ശ്രീ. എസ്. സുബ്രഹ്മണ്യന്‍ അറിയിച്ചു. കേന്ദ്ര സര്‍വ്വകലാശാല രജിസ്ട്രാര്‍ ഡോ. എ. രാധാകൃഷ്ണന്‍ നായര്‍, നാഷണല്‍ സര്‍വ്വീസ് സ്‌കീം പ്രോഗ്രാം കോ-ഓര്‍ഡിനേറ്റര്‍ ഡോ. ഇഫ്തികര്‍ അഹമദ്, കാസര്‍ഗോഡ് നെയ്ത്ത് സഹകരണ സംഘം സെക്രട്ടറി ശ്രീ. കെ. ലോകനാഥന്‍, ഫീല്‍ഡ് പബ്ലിസിറ്റി തൃശൂര്‍ അസി. ഡയറക്ടര്‍ ജോര്‍ജ് മാത്യു എന്നിവര്‍ പ്രസംഗിക്കും.


    സോംഗ് ആന്‍ഡ് ഡ്രാമ ഡിവിഷനിലെ കലാകാരന്മാര്‍ കാസര്‍ഗോഡിന്റെ പരമ്പരാഗത കലാരൂപമായ യക്ഷഗാനം അവതരിപ്പിക്കും.
    

    
    (Release ID: 1498274) Visitor Counter : 4