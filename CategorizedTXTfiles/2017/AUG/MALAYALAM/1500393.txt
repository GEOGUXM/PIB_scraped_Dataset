      PIB Headquarters

      സങ്കല്‍പ് സേ സിദ്ധി (നേട്ടത്തിനുള്ള ദൃഢനിശ്ചയം) ജില്ലാതല ഉദ്ഘാടനം ആഗസ്റ്റ് 25 ന് പത്തനംതിട്ട കൃഷി വിജ്ഞാന കേന്ദ്രത്തില്‍
      Posted On: 22 AUG 2017 11:47AM by PIB Thiruvananthpuram


    കര്‍ഷകരുടെ വരുമാനം രണ്ടായിരത്തി ഇരുപത്തിരണ്ടോടുകൂടി ഇരട്ടിയാക്കുന്നതിനും, കര്‍ഷക ക്ഷേമ പ്രവര്‍ത്തനങ്ങളിലൂടെ നവ ഭാരത നിര്‍മ്മാണം ലക്ഷ്യമാക്കിയും കേന്ദ്ര ഗവണ്‍മെന്റ് വിഭാവനം ചെയ്തിട്ടുള്ള പരിപാടിയാണ് 'സങ്കല്‍പ് സേ സിദ്ധി' അഥവാ 'നേട്ടത്തിനുള്ള ദൃഢനിശ്ചയം'. ഇതിന്റെ ലക്ഷ്യപ്രാപ്തിക്കായി ജലസേചനം അനുബന്ധ വിഭവ നിര്‍മ്മാണം, അത്യുല്പാദനശേഷിയുള്ള വിത്തുകള്‍, നടീല്‍ വസ്തുക്കള്‍, ജൈവകൃഷി, മണ്ണ് പരിശോധനാ കാര്‍ഡ് എന്നിവ അധിഷ്ഠിതമാക്കിയുള്ള ഉല്പാദനം, വിളവെടുപ്പിനുശേഷമുള്ള നഷ്ടം ഒഴിവാക്കാന്‍ സംഭരണാശാലകളും ശീതീകരണ സംഭരണികളും ശാക്തീകരിക്കുക, കാര്‍ഷിക ഉല്പന്നങ്ങളുടെ മൂല്യവര്‍ദ്ധനവ്, ഇ-നാം (e-nam) പദ്ധതിയിലൂടെ കാര്‍ഷിക വിപണിയുടെ അപാകതകള്‍ പരിഹരിക്കുക, കാര്‍ഷിക മേഖലയുടെ വളര്‍ച്ചയിലൂടെ വരുമാന അനിശ്ചിതത്വവും പരിഹരിക്കുന്നതിനായി വായ്പകള്‍ നല്‍കുക, കൃഷി അനുബന്ധ മേഖലകളായ മൃഗസംരക്ഷണം, കോഴി വളര്‍ത്തല്‍, തേനീച്ച, മത്സ്യ കൃഷി, കാര്‍ഷിക-വനവല്‍ക്കരണം, സംയോജിത കൃഷി സമ്പ്രദായം എന്നിവയെ പ്രോത്സാഹിപ്പിക്കുക തുടങ്ങിയ ഏഴിന പദ്ധതി ആവഷ്‌കരിച്ചിട്ടുണ്ട്.


    'സങ്കല്‍പ് സേ സിദ്ധി' പരിപാടിയുടെ പത്തനംതിട്ട ജില്ലാതല ഉദ്ഘാടനം പത്തനംതിട്ട ജില്ലാ ഐ.സി. എ.ആര്‍-കൃഷി വിജ്ഞാന കേന്ദ്രത്തില്‍ വച്ച് വെള്ളിയാഴ്ച (2017 ആഗസ്റ്റ് 25 ന്) രാവിലെ 9.30 ശ്രീ. ആന്റോ ആന്റണി എം.പി. നിര്‍വ്വഹിക്കും. കൃഷി വിജ്ഞാന കേന്ദ്രം ചെയര്‍മാന്‍ അഭിവന്ദ്യ തോമസ് മാര്‍ തിമോത്തിയോസ് എപ്പിസ്‌കോപ്പാ അദ്ധ്യക്ഷത വഹിക്കും. ശ്രീ. രാജു ഏബ്രഹാം എം.എല്‍.എ വിശിഷ്ടാതിഥി ആയിരിക്കും.


    'സംയോജിത കൃഷി സമ്പ്രദായത്തിലൂടെ കര്‍ഷകരുടെ വരുമാനം ഇരട്ടിയാക്കല്‍' എന്ന വിഷയത്തില്‍ കേരള കാര്‍ഷിക സര്‍വ്വകലാശാലയുടെ ഇന്റഗ്രേറ്റഡ് ഫാമിങ്ങ് സിസ്റ്റം റിസേര്‍ച്ച് സ്റ്റേഷന്‍ പ്രൊഫസറും മേധാവിയുമായ ഡോ. ജേക്കബ് ജോണ്‍ സെമിനാറിന് നേതൃത്വം നല്‍കും.
    

    
    (Release ID: 1500393) Visitor Counter : 3