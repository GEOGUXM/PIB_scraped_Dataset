      വനിതാ, ശിശു വികസന മന്ത്രാലയം

      അങ്കണവാടികളെ പ്രീ സ്‌കൂള്‍ പദവിയിലേയ്ക്ക് ഉയര്‍ത്തും :കേന്ദ്ര മന്ത്രി മനേകാ ഗാന്ധി
      Posted On: 31 AUG 2017 7:32PM by PIB Thiruvananthpuram


    ഐ.സി.ഡി.സി പദ്ധതിയുടെ അടിസ്ഥാനത്തില്‍ ശിശുവികസനവും ബന്ധപ്പെട്ട മേഖലകളിലേയും പ്രവര്‍ത്തനങ്ങള്‍അംഗീകരിച്ചുകൊണ്ട് അങ്കണവാടി ജീവനക്കാര്‍ക്കുള്ള ദേശീയ പുരസ്‌ക്കാരങ്ങള്‍ കേന്ദ്ര വനിതാ-ശിശുക്ഷേമ മന്ത്രി ശ്രീമതി മേനകാ സജ്ഞയ് ഗാന്ധി ന്യൂഡല്‍ഹിയില്‍ വിതരണം ചെയ്തു. 2016-17ല്‍ പുരസ്‌ക്കാരത്തിന് അര്‍ഹരായ 51 പേര്‍ക്കാണ് പുരസ്‌ക്കാരങ്ങള്‍ വിതരണംചെയ്തത്. വര്‍ഷംതോറുമാണ് പുരസ്‌ക്കാരങ്ങള്‍ നല്‍കുന്നത്. അങ്കണവാടികളെ പ്രീ സ്‌കൂള്‍ പദവിയിലേക്ക് ഉയര്‍ത്തുമെന്ന് പുരസ്‌ക്കാരം നല്‍കികൊണ്ട് സംസാരിച്ച മന്ത്രി വ്യക്തമാക്കി.


    പുരസ്‌ക്കാര ജേതാക്കളെ അഭിനന്ദിച്ച ശ്രീമതി മേനക സജ്ഞയ്ഗാന്ധി, ഐ.സി.ഡി.എസ് സേവനങ്ങള്‍ നടത്തുമ്പോള്‍ ശിശുവികസനം, സാമൂഹിക സംയോജനം, ബോധവല്‍ക്കരണം തുടങ്ങിയമേഖലകളില്‍ തങ്ങളുടെ പ്രവര്‍ത്തനം കുടുതല്‍ അര്‍പ്പണബോധത്തോടെ പ്രവര്‍ത്തിക്കാന്‍ അഭ്യര്‍ത്ഥിച്ചു. ചെറിയ കുട്ടികളെ പരിചരിക്കുന്നതിനുള്ള ഉത്തരവാദിത്വം ലഭിക്കുന്നതുകൊണ്ട് ശിശുവികാസത്തില്‍ അങ്കണവാടി പ്രവര്‍ത്തകര്‍ സുപ്രധാനമായ പങ്കാണ് വഹിക്കുന്നതെന്നും ചൂണ്ടിക്കാട്ടി.


    ഇന്നുവരെ കുട്ടികള്‍ക്കും മുലയൂട്ടുന്ന അമ്മമാര്‍ക്കും ഭക്ഷണം നല്‍കുന്നതില്‍ മാത്രം ഒതുങ്ങിനിന്ന അങ്കണവാടികളുടെ പ്രവര്‍ത്തനം കുടുതല്‍ ശക്തമാക്കും. അങ്കണവാടികളെ പഠനകേന്ദ്രങ്ങളായ പ്രീ-സ്‌കൂളുകളാക്കി മാറ്റുന്നതിന് ഊന്നല്‍ നല്‍കും. ഇതിന്റെ അടിസ്ഥാനത്തില്‍ അങ്കണവാടി അദ്ധ്യാപകരെ പ്രീ സ്‌കൂള്‍ അദ്ധ്യാപകരാക്കി മാറ്റുന്നതിനുള്ള ബൃഹത്തായ പരിശീലന പരിപാടി ആരംഭിച്ചിട്ടുണ്ട്. നിലവില്‍ 27 ലക്ഷം അങ്കണവാടി പ്രവര്‍ത്തകരും സഹായികളും 14 ലക്ഷം അങ്കണവാടികളുമാണ് രാജ്യത്തുള്ളത്.


    നേരത്തെ അങ്കണവാടി പ്രവര്‍ത്തകരെ അഭിസംബോധന ചെയ്ത കേന്ദ്ര വനിതാ-ശിശുക്ഷേമവികസന സഹമന്ത്രി ശ്രീമതി കൃഷ്ണരാജ് സ്വച്ച് ഭാരത് ദൗത്യത്തില്‍ അങ്കണവാടികള്‍ക്ക് വലിയ സംഭാവനകള്‍ നല്‍കാന്‍ കഴിയുമെന്ന് ഓര്‍മ്മപ്പെടുത്തി. 25,000 രൂപയും ശിലാഫലകവും അടങ്ങുന്നതാണ് അങ്കണവാടി പ്രവര്‍ത്തകര്‍ക്കുള്ള ദേശീയപുരസ്‌ക്കാരം, 5,000 രൂപയും ശിലാഫലകവും ഉള്‍പ്പെടുന്നതാണ് സംസ്ഥാന പുരസ്‌ക്കാരങ്ങള്‍. സംസ്ഥാനങ്ങളും കേന്ദ്ര ഭരണപ്രദേശങ്ങളും തെരഞ്ഞെടുക്കുന്നവര്‍ക്കാണ് ദേശീയ പുരസ്‌ക്കാരം നല്‍കുന്നത്. ഓരോ സംസ്ഥാനത്തിന്റെയും കേന്ദ്ര ഭരണപ്രദേശത്തിന്റെയും വലിപ്പത്തിന്റെയും ഐ.സി.ഡി.സി പ്രവര്‍ത്തനങ്ങളുടെയും അടിസ്ഥാനത്തിലാണ് പുരസ്‌ക്കാരങ്ങളുടെ എണ്ണം നിശ്ചയിക്കുന്നത്. 2000-01മുതലാണ് ഈ പുരസ്‌ക്കാരങ്ങള്‍ നല്‍കിത്തുടങ്ങിയത്.

    
    
    (Release ID: 1502004) Visitor Counter : 4
    
    
      This link will take you to a webpage outside this websiteinteractive page. Click OK to continue.Click Cancel to stop : www.pib.nic.in