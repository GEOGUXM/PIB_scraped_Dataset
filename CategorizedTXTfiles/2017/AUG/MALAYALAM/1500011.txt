      ആഭ്യന്തരകാര്യ മന്ത്രാലയം

      പ്രധാനമന്ത്രിയുടെ പ്രസംഗത്തെ വ്യാഖ്യാനിച്ചുകൊണ്ട് കേന്ദ്ര ആഭ്യന്തരമന്ത്രി ശ്രീ. രാജ്‌നാഥ് സിംഗ് തയാറാക്കിയ ലേഖനം
      Posted On: 16 AUG 2017 11:52AM by PIB Thiruvananthpuram


    ''സ്വാതന്ത്ര്യത്തിന്റെ 70 വര്‍ഷം പൂര്‍ത്തിയാക്കിയ നാം ഇന്ന് രാജ്യത്തിന്റെ മുന്നോട്ടുള്ള പ്രയാണത്തില്‍ നവീകരണം പ്രചോദനം എന്നിവയില്‍ തുടങ്ങി എല്ലാകാര്യത്തിലും സമ്പൂര്‍ണ്ണമായും വ്യത്യസ്തമായ തലത്തിലൂടെയാണ് പോകുന്നത്. ഈ ചരിത്ര സന്ദര്‍ഭത്തില്‍ ചുവപ്പ്‌കോട്ടയില്‍ നിന്നും പ്രധാനമന്ത്രി നടത്തിയ പ്രസംഗത്തില്‍ ഈ ഉത്സാഹമാണ് പ്രകടമാകേണ്ടിയിരുന്നത്, നിശ്ചയമായും അതുതന്നെയാണ് പ്രകടമായതും. എങ്ങനെയാണ് അത് സാധാരണ സ്വാതന്ത്ര്യദിന പ്രസംഗങ്ങളില്‍ നിന്നും വ്യത്യസ്തമാകുന്നത്?''


    ഇന്നത്തെ സാഹചര്യത്തില്‍ നിന്നുകൊണ്ട് സ്വാതന്ത്ര്യസമരത്തിന് അത് സമഗ്രമായ ഒരു വീക്ഷണം നല്‍കി. ചമ്പാരന്‍ സത്യഗ്രഹം, സബര്‍മതി ആശ്രമത്തിന്റെ 125-ാം വാര്‍ഷികം, ക്വിറ്റ് ഇന്ത്യാ പ്രസ്ഥാനത്തിന്റെ 75-ാം വാര്‍ഷികം എന്നിവയൊക്കെ പരാമര്‍ശിച്ചപ്പോള്‍ 1942ലെ സംഭവങ്ങളിലേക്ക് നയിച്ച ഓരോ സുപ്രധാന വിഷയങ്ങളും അദ്ദേഹം എടുത്തുകാട്ടുകയായിരുന്നു.


    രാജ്യത്തിന്റെ പ്രയാണം 'ചക്രധാരി'യില്‍ നിന്നും 'ചര്‍ക്കാധാരി' എന്ന് അദ്ദേഹം പറയുമ്പോള്‍, നമുക്ക് വ്യക്തമായി അറിയാത്ത ഒരു കാലം മുതല്‍ ഈ ആധുനികകാലം വരെ രാജ്യം കൈവരിച്ച പ്രചോദനങ്ങളായി മാറിയ മൂല്യങ്ങളുടെ ചിത്രമാണ് അദ്ദേഹം വരച്ചിട്ടത്. ഇതിലൂടെ അദ്ദേഹം നിത്യതയിലെ നമ്മുടെ രാഷ്ട്രത്തിന്റെ അനശ്വരതയെയാണ് സ്പഷ്ടമാക്കുന്നത്.


    ഒരു സഹപ്രവര്‍ത്തകന്‍ എന്ന നിലയില്‍ അദ്ദേഹത്തിന്റെ പ്രസംഗത്തില്‍ ഉരുത്തിരിഞ്ഞുവന്ന ചില സുപ്രധാനവും വ്യത്യസ്തവുമായ മാതൃകകളെ അഭിനന്ദിക്കേണ്ടത് ആവശ്യമാണെന്ന് എനിക്ക് തോന്നുന്നു. ഒരു മന്ത്രംപോലെ ഭരണത്തെക്കുറിച്ചുള്ള അദ്ദേഹത്തിന്റെ വീക്ഷണങ്ങളാണ് അതില്‍ പ്രതിഫലിക്കുന്നത്. വിശാലാര്‍ത്ഥത്തില്‍ അദ്ദേഹത്തിന്റെ ഓരോ സൂചനകളിലും നിരവധി പ്രമേയങ്ങള്‍ അന്തര്‍ലീനമായിട്ടുണ്ട്.


    ഒരു ഭയപ്പാടുമില്ലാതെ സ്വതന്ത്രരായി നമുക്ക് ജീവിക്കുന്നതിനായി നമ്മുടെ സ്വാതന്ത്ര്യസമരസേനാനികളും രക്തസാക്ഷികളും അനുഷ്ഠിച്ച ത്യാഗത്തെക്കുറിച്ചാണ് പ്രധാനമന്ത്രി തുടക്കത്തില്‍ പറഞ്ഞത്. അതിലൂടെ അദ്ദേഹം ഈ ഗവണ്‍മെന്റിന് അത്തരം പോരാളികളായ സ്വാതന്ത്ര്യ സമരസേനാനികളോടും കര്‍ത്തവ്യ നിര്‍വഹണത്തിനിടയില്‍ സ്വാതന്ത്ര്യത്തിന് വേണ്ടി ജീവന്‍ ത്യജിച്ചവരോടുമുള്ള വീകാരതീവ്രത പ്രകടിപ്പിക്കുന്നതോടൊപ്പം ഭയപ്പാടില്ലാത്ത സ്വാതന്ത്ര്യത്തിന്റെ ഉറപ്പും നല്‍കുന്നു. അതോടൊപ്പം തന്നെ ഗോരഖ്പൂര്‍ ദുരന്തത്തിലും രാജ്യത്തിന്റെ പല ഭാഗങ്ങളിലുണ്ടായ വെള്ളപ്പൊക്കത്തിലും പ്രകൃതിദുരന്തത്തിലും ബാധിക്കപ്പെട്ടവരോടുമുള്ള തന്റെ സഹാനുഭൂതി പ്രകടിപ്പിക്കുകയും ചെയ്തു. ദുരന്തത്തിന്റെ ഇരകള്‍ക്ക് സമാശ്വാസം നല്‍കുന്ന പ്രസ്താവനയാണ് ചുവപ്പ് കോട്ടയുടെ കൊത്തളങ്ങളില്‍ നിന്നും അദ്ദേഹം നടത്തിയത്. ഈ ആഘോഷവേളയില്‍പ്പോലും ഇത്തരം ദുരന്തങ്ങളില്‍പ്പെട്ടവരോടും ആഘോഷിക്കാന്‍ കഴിയാത്തവരോടുമുള്ള രാജ്യത്തിനുള്ള മൃദുലവികാരമാണ് അദ്ദേഹം അവിടെ പ്രകടിപ്പിച്ചത്.


    ''അധിക്ഷേപങ്ങള്‍ക്കോ, വെടിയുണ്ടകള്‍ക്കോ'' കാശ്മീര്‍ പ്രശ്‌നം പരിഹരിക്കാന്‍ കഴിയില്ലെന്ന് പറഞ്ഞതിലൂടെ പ്രധാനമന്ത്രി തന്റെ ഗവണ്‍മെന്റിന്റെ നിലപാട് വ്യക്തമാക്കിയത് ഹൃദയാവര്‍ജകമായിട്ടാണ്. പകരം സാധാരണക്കാരായ കാശ്മീരികളെ ആശ്ലേഷിച്ചുകൊണ്ടു മാത്രമേ കഴിയുള്ളു. സാധാരണക്കാരായ കാശ്മീരികള്‍ സമാധാന ശ്രമത്തിന്റെ പങ്കാളികളാകണം എന്നതാണ് കേന്ദ്ര ഗവണ്‍മെന്റിന്റെ എപ്പോഴുമുള്ള വിശ്വാസം. കാശ്മീര്‍ താഴ്‌വരകളില്‍ സമാധാനം ആവശ്യമില്ലാത്ത ചില സ്വാര്‍ത്ഥതാല്‍പര്യക്കാര്‍ അവരെ ഇരകളാക്കുകയായിരുന്നു. അക്രമത്തില്‍ നിന്നും മടങ്ങിപ്പോകാന്‍ ആഗ്രഹിക്കുന്നവരെ ഉപദേശിക്കുകയും അക്രമത്തിനില്ലെന്ന് ശപഥം ചെയ്ത് പിന്‍മാറാനും തങ്ങളുടെ പ്രശ്‌നങ്ങള്‍ക്കും ദുഃഖങ്ങള്‍ക്കും പരിഹാരം കാണാന്‍ അക്രമത്തിന് പകരം ജനാധിപത്യമാര്‍ഗ്ഗങ്ങള്‍ സ്വീകരിക്കാന്‍ പ്രേരിപ്പിക്കുകയുമാണ് പ്രധാനമന്ത്രി തന്റെ പ്രസംഗത്തിലൂടെ ചെയ്തിരിക്കുന്നത്.


    എല്ലാ തലത്തില്‍ നിന്നും അക്രമത്തെ മാറ്റിനിര്‍ത്താനാണ് പ്രധാനമന്ത്രി മോദി ജനങ്ങളോട് ആവശ്യപ്പെട്ടത്. അത് ജാതിയുടേതായാലും മതത്തിന്റെതായാലും ഒരു തെരുവുയുദ്ധത്തിന്റെ പേരിലായാലും അക്രമം പാടില്ല. അതോടൊപ്പം മുത്തലാഖ് എന്ന ദുരാചാരത്തിനെതിരെ പോരാടുന്ന സ്ത്രീകളോട് അദ്ദേഹം ഐക്യദാര്‍ഢ്യം പ്രഖ്യാപിക്കുകയും ചെയ്തു. അവകാശങ്ങള്‍ക്ക് വേണ്ടി നിലകൊണ്ട സ്ത്രീകളെ പ്രധാനമന്ത്രി അഭിനന്ദിച്ചു. സ്ത്രീകളുടെ ദുരവസ്ഥയും അവരുടെ അവകാശപ്പോരാട്ടവും പരസ്യമായി ചര്‍ച്ചചെയ്യാന്‍ ഗവണ്‍മെന്റുകളും പ്രധാനമന്ത്രിമാരും തയാറാകാതിരുന്ന 80 കളില്‍ നിന്നുള്ള വലിയ മാറ്റമാണിത്.


    സ്ത്രീ സംബന്ധിയായ വിഷയങ്ങളിലും അവരുടെ ക്ഷേമത്തിലും നമ്മുടെ ഗവണ്‍മെന്റ് അതീവ ജാഗരൂകരാണ്. പ്രസവാനുകൂല്യത്തിലുണ്ടാക്കിയ ഭേദഗതി മാതാക്കളാകാന്‍ പോകുന്നവര്‍ക്കും നവജാതശിശുക്കളുടെ മാതാക്കളോടും ഏറ്റവും കൂടുതല്‍ മൃദുലവികാരം പ്രകടിപ്പിക്കുന്ന രാജ്യമായി ഇന്ത്യയെ മാറ്റി.


    പാവപ്പെട്ടവരേയും ദുര്‍ബലരേയും കുറിച്ചുള്ള ഗവണ്‍മെന്റിന്റെ ചിന്തയെക്കുറിച്ച് എല്ലാവര്‍ക്കും നല്ലവണ്ണം അറിവുള്ളതാണ്. പാവപ്പെട്ടവരുടെ സേവനത്തിനായിട്ടാണ് നമ്മുടെ പ്രധാനമന്ത്രി അദ്ദേഹത്തിന്റെ ഗവണ്‍മെന്റിനെ അര്‍പ്പിച്ചിരിക്കുന്നത്. സ്വാതന്ത്ര്യദിനത്തില്‍ ചുവപ്പ് കോട്ടയില്‍ നിന്നും നടത്തിയ പ്രസംഗത്തില്‍ അദ്ദേഹം അത് ആവര്‍ത്തിച്ചിട്ടുമുണ്ട്. ദശാബ്ദങ്ങളായി പല പദ്ധതികളും മുടങ്ങിക്കിടക്കുന്നതിനെക്കുറിച്ച് നാം വിലപിക്കാറുണ്ട്. എന്നാല്‍ അത് പാവപ്പെട്ടവരെ ഏറെ ബാധിക്കുമെന്നതിനാല്‍ അവ വേഗത്തില്‍ നടപ്പാക്കുമെന്നാണ് അദ്ദേഹം അറിയിച്ചത്. എല്ലാത്തിനുമുപരിയായി ചെലവഴിക്കുന്ന ഓരോ രൂപയും അവഗണിക്കപ്പെട്ട വിഭാഗങ്ങള്‍ക്ക് നേട്ടമുണ്ടാക്കുന്നതിന് വേണ്ടിയാകും. എല്‍.ഇ.ഡി വിളക്കുകളുടെ വിതരണത്തിനുള്ള ദൃഢനിശ്ചയം അതിനുദാഹരണമാണ്.


    എണ്‍പതുകളുടെ അവസാനത്തിലും തൊണ്ണൂറുകളുടെ തുടക്കത്തിലും ജനിച്ച 21-ാം നൂറ്റാണ്ടിന്റെ കുട്ടികളോടായി പ്രധാനമന്ത്രി പറഞ്ഞത് അവരാണ് ഈ യുവ രാജ്യത്തിന്റെ യഥാര്‍ത്ഥ ഭാഗ്യവിധാതക്കള്‍ എന്നാണ്. എന്തെന്നാല്‍ ഇന്ത്യയുടെ നാളത്തെ വളര്‍ച്ചയുടെ പ്രവര്‍ത്തന യന്ത്രങ്ങളാണവര്‍. ഈ രാജ്യത്തെ യുവജനങ്ങളെ ജനസംഖ്യാ ലാഭവിഹിതമായാണ് അംഗീകരിക്കപ്പെട്ടിട്ടുള്ളത്. രാഷ്ട്രനിര്‍മ്മിതിക്കായി അവരെ പ്രയോജനപ്പെടുത്തുന്നതിനായി ഗവണ്‍മെന്റ് ഒരു കര്‍മ്മ പദ്ധതി തയാറാക്കുന്നുമുണ്ട്.


    കള്ളപ്പണ വേട്ടയ്ക്കുള്ള പ്രത്യേക അന്വേഷണ സംഘത്തെ ആദ്യ മന്ത്രിസഭായോഗത്തില്‍ തന്നെ രൂപീകരിച്ചുകൊണ്ട് എന്താണ് തന്റെ ഗവണ്‍മെന്റിന്റെ ഔന്നിത്യമെന്ന് കാണിച്ചു കൊടുത്തതിനെക്കുറിച്ചും പ്രധാനമന്ത്രി പരാമര്‍ശിച്ചു. അതുമുതല്‍ ഇന്ത്യയുടെ കള്ളപ്പണവേട്ടയ്ക്കായി ശക്തമായ പല നടപടികളും സ്വീകരിച്ചു.


    നോട്ടുപിന്‍വലിക്കല്‍, ബിനാമി നിയമം വിജ്ഞാപനം ചെയ്യല്‍ മുതലായ നടപടികളിലൂടെയും അവയുടെ പാലനത്തിലൂടെയും 800 കോടി രൂപയുടെ സ്വത്ത് കണ്ടുകെട്ടിയതും, ഷെല്‍ കമ്പനികളുടെ തകര്‍ന്നുവീഴലും കറന്‍സി നിരോധനത്തിന് ശേഷമുള്ള കാലത്തെ കണക്കെടുപ്പുമൊക്കെ ഇക്കാര്യത്തില്‍ നമ്മുടെ പ്രധാനമന്ത്രി കാട്ടുന്ന സത്യസന്ധതയുടെ സൂചനകളാണ്. ഗവണ്‍മെന്റിന്റെ നിശ്ചയദാര്‍ഢ്യവും തീരുമാനം എടുക്കാനുള്ള അദ്ദേഹത്തിന്റെ കഴിവും ഇതിലൂടെ പ്രകടമാകുന്നുമുണ്ട്.


    തന്റെ ഗവണ്‍മെന്റിന്റെ നിര്‍ണ്ണായകമായ നടപടികളുടെ ഫലങ്ങള്‍ ചൂണ്ടിക്കാട്ടിയ പ്രധാനമന്ത്രി മോദി 1.25 ലക്ഷം കോടി രൂപയുടെ കള്ളപ്പണം കണ്ടെത്തിയതായി വ്യക്തമാക്കിയിരുന്നു. അതോടൊപ്പം തന്നെ 1.75 ലക്ഷം കോടി രൂപ പരിശോധനയിലുമാണെന്നും ചൂണ്ടിക്കാട്ടിയിരുന്നു. കറന്‍സി നിരോധനംമൂലം 3 ലക്ഷം കോടിയിലേറെ രൂപയുടെ കള്ളപ്പണം നമ്മുടെ ഔദ്യോഗിക സമ്പദ്ഘടനയില്‍ ഒരിക്കലും വരികയുമില്ല. ഏകദേശം മൂന്നു ലക്ഷം തട്ടിപ്പ് കമ്പനികളെ കണ്ടെത്തുകയും അതില്‍ 1.75 ലക്ഷം എണ്ണത്തെ എന്നന്നേയ്ക്കുമായി പൂട്ടിക്കുകയും ചെയ്തു.


    സത്യസന്ധത അംഗീകരിക്കുകയും അതിനെ ആദരിക്കുകയും ചെയ്യുമെന്ന് പ്രധാനമന്ത്രി സത്യസന്ധരായ ജനങ്ങള്‍ക്ക് ഉറപ്പും നല്‍കിയിട്ടുണ്ട്. ഭൂരിഭക്ഷം വരുന്ന സത്യസന്ധരായ ജനങ്ങളും മൗനികളായതുകൊണ്ടുതന്നെ ആരും നല്‍കാന്‍ തയാറാകാത്ത ഒരു ഉറപ്പാണ് അദ്ദേഹം കൊടുത്തിരിക്കുന്നത്. രാജ്യത്തെ കൊള്ളയടിച്ചവരെ മനസമാധാനത്തോടെ ഉറങ്ങാന്‍ അനുവദിക്കില്ലെന്നും അവരെ നിയമത്തിന് മുന്നില്‍ കൊണ്ടുവരുമെന്നതുമാണ് ആ ഉറപ്പ്.


    സുരക്ഷാ രംഗത്ത് ഗവണ്‍മെന്റും സൈന്യവും കൈക്കൊണ്ട നടപടികളെക്കുറിച്ച് പ്രധാനമന്ത്രി വിശദീകരിച്ചു. 2014 മുതല്‍ രാജ്യത്തെ പൊതുവായ സുരക്ഷയില്‍ വലിയ പുരോഗതിയുണ്ടായിട്ടുണ്ട്. പതിറ്റാണ്ടുകളായി ശീതികരണിയില്‍ സൂക്ഷിച്ചിരുന്ന വണ്‍ റാങ്ക്-വണ്‍ പെന്‍ഷന്‍ പദ്ധതിയെക്കുറിച്ചും സ്വാതന്ത്ര്യദിന പ്രസംഗത്തില്‍ അദ്ദേഹം സൂചിപ്പിച്ചിരുന്നു. വണ്‍ റാങ്ക് വണ്‍ പെന്‍ഷന്‍ എന്ന ഉത്തരവാദിത്തം നിറവേറ്റിയതും നമ്മുടെ വിരമിച്ച സൈനികര്‍ക്ക് അര്‍ഹമായ ആനുകൂല്യം നല്‍കിയതും പ്രധാനമന്ത്രി മോദിയായിരുന്നു.


    ശത്രുക്കളില്‍ നിന്നും നമ്മുടെ രാജ്യത്തെ രക്ഷിക്കാന്‍ നമ്മുടെ സായുധ സേനകള്‍ അസംഖ്യം ത്യാഗങ്ങള്‍ അനുഷ്ഠിക്കുകയും അവരുടെ കഴിവിനപ്പുറം പോവുകയും ചെയ്തു. രാജ്യത്തെ രക്ഷിക്കാന്‍ നമ്മുടെ സേനകള്‍ കൈക്കൊണ്ട അനിതരസാധാരണമായ നടപടിയുടെ ഏറ്റവും അനുയോജ്യമായ ഉദാഹരണമാണ് നിയന്ത്രണരേഖയും കടന്ന് ഇന്ത്യന്‍ സൈന്യം നടത്തിയ മിന്നാലാക്രമണവും അതിലൂടെ അതിര്‍ത്തിയോട് ചേര്‍ന്ന് കിടന്ന ഭീകരരുടെ കേന്ദ്രങ്ങള്‍ നശിപ്പിക്കുന്നതില്‍ നേടിയ വിജയവും. നമ്മുടെ സൈന്യത്തിന്റെ ധീരമായ നടപടികളെ എടുത്തുകാട്ടുന്നതിന്റെ ഭാഗമായി ധീരതയ്ക്കുള്ള അവാര്‍ഡ് നേടിയ പുരുഷ-വനിതാ സൈനികരെക്കുറിച്ചുള്ള വിവരങ്ങളും അവരുടെ ധീരമായ നടപടികളും ഉള്‍ക്കൊള്ളിച്ചുകൊണ്ട് ഒരു പ്രത്യേക വെബ്‌സൈറ്റ് ആരംഭിക്കുന്നതിനെക്കുറിച്ച് പ്രധാനമന്ത്രി പ്രഖ്യാപിച്ചതില്‍ ഞാന്‍ അതീവ സന്തുഷ്ടനുമാണ്.


    ഇന്ത്യന്‍ കര്‍ഷകരെ ശാക്തീകരിക്കുകയെന്നതും ഈ ഗവണ്‍മെന്റിന്റെ പ്രഥമ പരിഗണനയിലുള്ള വിഷയമാണ്. തന്റെ പ്രസംഗത്തില്‍ അദ്ദേഹം വിത്തുമുതല്‍ ചന്തവരെ കൈത്താങ്ങാകുന്ന സമീപനം സ്വീകരിച്ചുകൊണ്ട് ഈ ശാക്തീകരണം വ്യക്തമാക്കി. ജലസേചന സൗകര്യങ്ങള്‍ വര്‍ദ്ധിപ്പിക്കല്‍, കോടിക്കണക്കിന് സോയില്‍ ഹെല്‍ത്ത് കാര്‍ഡുകള്‍, കാര്‍ഷിക ഇന്‍ഷ്വറന്‍സിന്റെ പരിരക്ഷ മുമ്പുള്ളതിന്റെ ഇരട്ടിയാക്കിയത്, വിപണിയുമായി കൂടുതല്‍ മെച്ചപ്പെട്ട ബന്ധം, ഇതുവരെ കാണാത്തതരത്തിലുള്ള ഗവണ്‍മെന്റിന്റെ ധാന്യസംഭരണം, കൂടുതല്‍ മെച്ചപ്പെട്ട സംഭരണ വിതരണ ശൃംഖലയ്ക്കായി ഭക്ഷ്യസംസ്‌ക്കരണമേഖലയില്‍ 100 ശതമാനം നേരിട്ടുള്ള വിദേശ നിക്ഷേപം, ഇവയെല്ലാം 2022 ഓടെ കര്‍ഷകരുടെ വരുമാനം ഇരട്ടിയാക്കുന്നതിനുള്ള മോദി ഗവണ്‍മെന്റിന്റെ നടപടികളാണ്.


    ഈ വിഷയത്തില്‍ നല്‍കിയ ശ്രദ്ധേയമായ മറ്റൊരു ഊന്നലാണ് രാജ്യത്തിന്റെ അവിവികസിതമായ കിഴക്കന്‍ മേഖലയ്ക്ക് നല്‍കിയ പ്രാധാന്യം. മേഖലയുടെ സമ്പന്നതയും ഉത്സാഹശീലരായ ജനങ്ങളുമുണ്ടെങ്കിലും ഈ മേഖല എന്നും പിന്നോക്കമായിരുന്നു. ഈ മേഖലയുടെ പൂര്‍ണ്ണമായ ശക്തിക്ക് അനുസൃതമായി പ്രവര്‍ത്തിക്കുന്നതിന് ആവശ്യമായ ശാക്തീകരണം ഗവണ്‍മെന്റിന്റെ മുന്‍ഗണയായിരിക്കുമെന്നും പ്രധാനമന്ത്രി പറഞ്ഞു.


    വോട്ടിംഗ് ബൂത്തില്‍ ജനാധിപത്യം അവസാനിക്കാത്ത ഇന്ത്യ എന്ന ആഹ്വാനമാണ് പ്രധാനമന്ത്രി നടത്തിയത്. വോട്ടിംഗ് ബൂത്തില്‍ നിന്ന് തുടങ്ങി പങ്കാളിത്ത ജനാധിപത്യത്തിന്റെ അടിസ്ഥാന തത്വത്തിലെത്തുന്നതാകണം അതെന്ന് അദ്ദേഹം ഓര്‍മ്മിപ്പിച്ചു. ഭരണത്തില്‍ ജനങ്ങളുടെ പങ്കാളിത്തം എന്ന അദ്ദേഹത്തിന്റെ വീക്ഷണം പ്രശംസനീയമാണ്. ജനാധിപത്യം എന്നതിനെക്കുറിച്ച് അദ്ദേഹം പറയുന്നത്, ജനങ്ങള്‍ ഭരണത്തെ നിയന്ത്രിക്കണം. അല്ലാതെ ഭരണം ജനങ്ങളെ നിയന്ത്രിക്കുന്ന സംവിധാനം ഉണ്ടാകരുത് എന്നാണ്.


    കറന്‍സി നിരോധനത്തിനുള്ള ജനപിന്തുണ, ജി.എസ്ടിയുടെ സുഗമമായ നടപ്പാക്കല്‍, സ്വച്ച് ഭാരത് മിഷന്റെ നേതൃത്വം ജനങ്ങള്‍ ഏറ്റെടുക്കുന്നത്, പാവപ്പെട്ടവര്‍ക്ക് പാചകവാതക കണക്ഷന്‍ ലഭിക്കാനായി സ്വമേധയാ പാചകവാതക സബ്‌സിഡി വേണ്ടെന്ന് വയ്ക്കുന്നത് എല്ലാം ടീം ഇന്ത്യയുടെ ജനപങ്കാളിത്തത്തിനുള്ള ഉദാഹരണങ്ങളാണെന്ന് പ്രധാനമന്ത്രി ചൂണ്ടിക്കാട്ടി. പാവപ്പെട്ടവര്‍ക്ക് പാചകവാതക കണക്ഷനുവേണ്ടി സ്വയമേധയാ സബ്‌സിഡി വേണ്ടെന്നുവയ്ക്കുക പദ്ധതിക്കടക്കം പലകാര്യങ്ങളിലുമുള്ള ജനപങ്കാളിത്തം വളരെ പ്രശസംനീയവും പ്രോാത്സാഹജനകവുമാണ്. ഒരു ലക്ഷ്യത്തിന് വേണ്ടി ജനങ്ങളും ഗവണ്‍മെന്റും ഒന്നിച്ചുവരികയെന്ന ഒരു സംസ്‌കാരം ഇവിടെയുണ്ടായി. പഴയ വിശ്വാസനഷ്ടത്തിന്റെ കാലത്ത് കേട്ട് കേള്‍വി പോലും കഴിയാത്തതായിരുന്നു അത്.


    71-ാം സ്വാതന്ത്ര്യ ദിനത്തിന്റെ പ്രധാനമന്ത്രി നടത്തിയ പ്രസംഗത്തില്‍ പ്രധാനമായും പരാമര്‍ശിച്ചത് ഈ ജനപങ്കാളിത്തം തന്നെയായിരുന്നു. രാഷ്ട്ര നിര്‍മ്മാണമെന്ന ലക്ഷ്യത്തിനായി തങ്ങളാല്‍ കഴിയുന്ന ചെറിയ അര്‍പ്പണമെങ്കിലും നടത്താനായി അദ്ദേഹം ആഹ്വാനം ചെയ്തു. മഹാ ഇതിഹാസങ്ങളായ മഹാഭാരതവും രാമയണവും ഉദ്ധരിച്ചുകൊണ്ട് ഗോവര്‍ദ്ധന പര്‍വ്വതം ഉയര്‍ത്താന്‍ എങ്ങനെ ഗോപാലന്മാര്‍ ശ്രീ കൃഷ്ണനോടൊപ്പം നിന്നെന്നും കടലില്‍ പാലം നിര്‍മ്മിക്കുന്നതിന് ഒരു അണ്ണാറക്കണ്ണന്‍ ശ്രീരാമനെ സഹായിച്ചതും വ്യക്തമാക്കിയിരുന്നു.


    നവ ഇന്ത്യയെക്കുറിച്ചുള്ള തന്റെ വീക്ഷണവും അദ്ദേഹം വിശദീകരിച്ചു. ജാതീയത, വര്‍ഗ്ഗീയത, അഴിമതി, ഭീകരവാദം എന്നിവയില്‍ നിന്നൊക്കെ മോചിതമായ ഒരു ഇന്ത്യ എന്നതാണ് ഉദ്ദേശിച്ചത്. ജനപങ്കാളിത്തവുമായി ബന്ധിപ്പിച്ച്‌കൊണ്ട് 125 കോടി ജനങ്ങള്‍ ഒരു സാമൂഹിക പ്രതിജ്ഞ എടുത്താല്‍ മാത്രമേ 2022 ഓടെ അത് സാധ്യമാകൂവെന്ന് അദ്ദേഹം പറഞ്ഞു. 2017 മുതല്‍ 2022 വരെയുള്ള അഞ്ചുവര്‍ഷ കാലത്തെ 1942നും 47നും ഇടയിലുള്ള ക്വിറ്റിന്ത്യാ മുതല്‍ സ്വതന്ത്ര ഇന്ത്യ വരെയുള്ള അഞ്ചുവര്‍ഷങ്ങളുമായാണ് പ്രധാനമന്ത്രി താരതമ്യം ചെയ്തത്. ആ പ്രയത്‌നം ആവര്‍ത്തിക്കാന്‍ അദ്ദേഹം അഭ്യര്‍ത്ഥിക്കുകയും ചെയ്തു.


    ശാസ്ത്രങ്ങളില്‍ നിന്നും പ്രചോദനം ഉള്‍ക്കൊണ്ടുകൊണ്ട് നവ ഇന്ത്യയുടെ നിര്‍മ്മാണത്തിന് അനുയോജ്യമായ സമയമാണിതെന്നതിലാണ് പ്രധാനമന്ത്രി മോദി ഊന്നല്‍ നല്‍കിയത്. ഈ അവസരം നാം നഷ്ടപ്പെടുത്തരുതെന്ന് ഓര്‍മ്മിപ്പിക്കാനും അദ്ദേഹം മറന്നില്ല. ഇന്നത്തെ ഇന്ത്യയില്‍ നിന്നും നവ ഇന്ത്യയിലേക്കുള്ള പ്രയാണം തുടങ്ങിക്കഴിഞ്ഞു. ഈ ഗവണ്‍മെന്റിന്റെ മൂന്നുവര്‍ഷം കൊണ്ട് അതിന് വേഗതയും കൈവന്നിട്ടുണ്ട്. ഇനി അതിനെ ഒരു ബഹുജന പ്രസ്ഥാനമാക്കി പരിവര്‍ത്തിപ്പിക്കേണ്ടതുണ്ട്. അതിനായി പ്രധാനമന്ത്രി ജനങ്ങളെ ഉദ്‌ബോധിപ്പിച്ചു. സ്വതന്ത്ര ഇന്ത്യയുടെ ചരിത്രത്തിലെ പ്രധാന വഴിത്തിരിവും നീണ്ടനാളായി അന്തരാഷ്ട്ര രംഗത്തെ ജഗദ്ഗുരു സ്ഥാനം തിരിച്ചുപടിക്കുന്നതിനുള്ള ആഗ്രഹത്തിനുമായി ഈ നവ ഇന്ത്യ പ്രസ്ഥാനത്തില്‍ അണിചേരേണ്ടതുണ്ടെന്ന് അദ്ദേഹം അവരെ ബോധിപ്പിച്ചു.


    നമുക്ക് 'സ്വരാജ്യം' ലഭിച്ചുകഴിഞ്ഞു, അതിനെ നമുക്ക് ഇനി 'സുരാജ്യം' അല്ലെങ്കില്‍ ധര്‍മ്മബോധമുള്ള ഒരു ഗവണ്‍മെന്റാക്കി മാറ്റണമെന്ന് പറയുന്നതിലൂടെ തന്നെ ഭാവിയെക്കുറിച്ചുള്ള അദ്ദേഹത്തിന്റെ വീക്ഷണമാണ് അതിലൂടെ പുറത്തുവരുന്നത്. എങ്ങനെയാണ് ഈ ലക്ഷ്യം നേടിയെടുക്കുക? ' ഇന്ത്യയെ ഒന്നിപ്പിക്കുന്നതിലൂടെ' അതായത് എല്ലാ ഇന്ത്യക്കാരെയും ഒന്നിച്ചുകൊണ്ടുവരികയെന്ന് അര്‍ത്ഥം, 21-ാം നൂറ്റാണ്ടില്‍ മുന്നോട്ടുപോകുന്നതിന് നമുക്കുള്ള വഴിയാണിത്.


    ഇപ്പോള്‍ നിലനില്‍ക്കുന്ന 'എല്ലാം നടന്നുപോകും' എന്ന നിഷേധാത്മകമായ നിലപാടിന് പകരം അന്തര്‍ദ്ദേശീയമായി ശക്തിപ്പെടുത്തു ന്നതിനുള്ള 'മാറ്റാന്‍ കഴിയും' എന്നന നിലപാടിനാണ് അദ്ദേഹം ഊന്നല്‍ നല്‍കിയത്. എന്തുകൊണ്ട് എന്ന് ചോദിക്കരുത്, എന്തുകൊണ്ട് കഴിയില്ല, എന്ന് ചോദിക്കണ മെന്നാണ് അദ്ദേഹം പറയുന്നത്. बदलाहै, बदलरहाहै, बदलसकताहै... हमइसविश्वास और संकल्पकेसाथ आगेबढ़ें(നമ്മുടെ രാജ്യത്തെ നല്ലതിനുവേണ്ടി മാറ്റാം, മാറ്റങ്ങളേയും മാറ്റാന്‍ കഴിയും എന്ന വിശ്വാസത്തോടെയും നിശ്ചയദാര്‍ഢ്യത്തോടെയും നാം മുന്നോട്ടുപോകണം,)എന്നാണ് അദ്ദേഹം പറയുന്നത്.

    
    
    (Release ID: 1500011) Visitor Counter : 2
    
    
      This link will take you to a webpage outside this websiteinteractive page. Click OK to continue.Click Cancel to stop : pib.nic.in