      PIB Headquarters

      കാര്‍ഷികോല്‍പ്പന്നങ്ങളുടെ വില തകര്‍ച്ച തടയാന്‍ കേന്ദ്രം ഊഹകച്ചവട നിയമം ഭേദഗതി ചെയ്യണം: കൃഷി മന്ത്രി വി.എസ്. സുനില്‍ കുമാര്‍
      Posted On: 30 AUG 2017 11:38AM by PIB Thiruvananthpuram


    രാജ്യത്തെ കര്‍ഷകരുടെ വരുമാനം ഇരട്ടിയാക്കുന്നതിന് കേന്ദ്ര ഗവണ്‍മെന്റ് ആവിഷ്‌കരിച്ച സങ്കല്‍പ് സേ സിദ്ധി പരിപാടി തിരുവനന്തപുരം വെള്ളായണി കാര്‍ഷിക കോളേജില്‍ സംസ്ഥാന കൃഷി മന്ത്രി ശ്രീ. വി എസ് സുനില്‍കുമാര്‍ ഉദ്ഘാടനം ചെയ്തു.


    രാജ്യത്ത് നിലവിലുള്ള ഊഹക്കച്ചവട നിയമത്തില്‍ ഭേദഗതി വരുത്താതെയും കാര്‍ഷികോത്പ്പന്നങ്ങളുടെമേല്‍ കോര്‍പ്പറേറ്റുകള്‍ക്കുള്ള നിയന്ത്രണം അവസാനിപ്പിക്കാതെയും കര്‍ഷകരുടെ വരുമാനം ഇരട്ടിയാക്കാനാവില്ലെന്ന് അദ്ദേഹം പറഞ്ഞു. കാര്‍ഷിക ഉല്‍പ്പന്നങ്ങളുടെ വില തകരുന്നതും, കാര്‍ഷികോല്‍പ്പന്നങ്ങളുമായി ബന്ധപ്പെട്ട അവശ്യവസ്തുക്കളുടെ വില വന്‍തോതില്‍ വര്‍ദ്ധിക്കുന്നതുമാണ് ഇന്ന് രാജ്യത്ത് കാണുന്നതെന്നും, ഇവിടെയാണ് കേന്ദ്ര ഗവണ്‍മെന്റിന്റെ ഇടപെടലുണ്ടാകേണ്ടതെന്നും ശ്രീ. വി എസ് സുനില്‍കുമാര്‍ ചൂണ്ടിക്കാട്ടി.


    1969 ലുണ്ടായ ഊഹക്കച്ചവട നിയമത്തില്‍ ഭേദഗതി വരുത്തിയത് മുതല്‍ കാര്‍ഷികോല്‍പ്പന്നങ്ങളുടെവില നിയന്ത്രിക്കുന്നതിന്മേല്‍ കേന്ദ്രത്തിനുണ്ടായിരുന്ന നിയന്ത്രണം അവസാനിപ്പിച്ചതിനാല്‍, ഇന്ന് 64 ഇനം കാര്‍ഷിക വിഭവങ്ങളാണ് ഊഹക്കച്ചവട നിയമത്തിന്റെ പരിധിയില്‍ വന്നിട്ടുള്ളത്. ഈ ഊഹക്കച്ചവട നിയമത്തില്‍ ഭേദഗതി വരുത്താന്‍ കേന്ദ്ര ഗവണ്‍മെന്റ് തയ്യാറാകണമെന്ന് ശ്രീ. സുനില്‍ കുമാര്‍ അഭ്യര്‍ത്ഥിച്ചു.


    ചടങ്ങില്‍ കേരള കാര്‍ഷിക സര്‍വ്വകലാശാല വൈസ് ചാന്‍സലര്‍ ഡോ. പി രാജേന്ദ്രന്‍ അധ്യക്ഷനായിരുന്നു. സങ്കല്‍പ് സേ സിദ്ധി പരിപാടിയെക്കുറിച്ച് കാര്‍ഷിക സര്‍വ്വകലാശാല എക്സ്റ്റന്‍ഷന്‍ ഡയറക്ടര്‍ ഡോ. ജിജു പി അലക്‌സ് വിശദീകരിച്ചു. കാര്‍ഷിക കോളേജ് അസോസിയേറ്റ് ഡയറക്ടര്‍ ഡോ. ഉമാമഹേശ്വരന്‍ പ്രതിജ്ഞാവാചകം ചൊല്ലിക്കൊടുത്തു. നേമം ബ്ലോക്ക് പഞ്ചായത്ത് പ്രസിഡന്റ് ശ്രീമതി ശകുന്തള കുമാരി, കല്ലിയൂര്‍ ഗ്രാമ പഞ്ചായത്ത് പ്രസിഡന്റ് ശ്രീമതി ആര്‍ ജയലക്ഷ്മി, വാര്‍ഡ് അംഗം ശ്രീമതി. എല്‍ എസ് പ്രവീണ കുമാരി, കാര്‍ഷിക സര്‍വ്വകലാശാല ജനറല്‍ കൗണ്‍സില്‍ അംഗങ്ങളായ ഡോ. തോമസ് ജോര്‍ജ്ജ്, ശ്രീ. അബിന്‍ ജോര്‍ജ്ജ് എന്നിവര്‍ സംസാരിച്ചു. കാര്‍ഷിക കോളേജ് ഡീന്‍ ഡോ. എ അനില്‍ കുമാര്‍ സ്വാഗതവും, മിത്ര നികേതന്‍ കൃഷി വിജ്ഞാന്‍ കേന്ദ്രം പ്രോഗ്രാം കോ-ഓര്‍ഡിനേറ്റര്‍ ഡോ. ആര്‍ മാരിമുത്തു നന്ദിയും പറഞ്ഞു.


    കേരള കാര്‍ഷിക സര്‍വ്വകലാശാല വിജ്ഞാന വ്യാപന ഡയറ്ടറേറ്റിന്റെ നേതൃത്വത്തില്‍ വെള്ളായണി കാര്‍ഷിക കോളേജും, വെള്ളനാട് മിത്ര നികേതന്‍ കൃഷി വിജ്ഞാന്‍ കേന്ദ്രവും സംയുക്തമായാണ് പരിപാടി സംഘടിപ്പിച്ചത്. നൂറോളം കര്‍ഷകരും സര്‍വ്വകലാശാല വിദ്യാര്‍ത്ഥികളും ചടങ്ങില്‍ പങ്കെടുത്തു.

    
    
    (Release ID: 1501264) Visitor Counter : 3