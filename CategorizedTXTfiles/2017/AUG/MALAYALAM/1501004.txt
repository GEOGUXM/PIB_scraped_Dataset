      PIB Headquarters

      കൊച്ചി നിവാസികൾക്ക് ഓരോ കറിവേപ്പും മല്ലിയും: കെ വി കെ യുടെ വിപണന മേള വ്യാഴാഴ്ച
      Posted On: 29 AUG 2017 3:52PM by PIB Thiruvananthpuram

      കൊച്ചി നഗരവാസികൾക്ക് ഓരോ കറിവേപ്പിൻ തൈയും മല്ലിവിത്തും പദ്ധതിയുടെ ഭാഗമായി ഓഗസ്റ്റ് 31ന് എറണാകുളം കൃഷിവിജ്ഞന കേന്ദ്രം വിപണന മേള നടത്തും. കേന്ദ്ര സമുദ്രമത്സ്യ ഗവേഷണ സ്ഥാപനത്തിൽ (സിഎംഎഫ്ആർഐ) നടക്കുന്ന വിപണന മേളയിൽ ആറുമാസം പ്രായമായ കറിവേപ്പിൻ തൈ, മല്ലിവിത്ത്, ചട്ടികളിൽ ഇവ രണ്ടും എങ്ങനെ കൃഷിചെയ്യാമെന്ന ലഘുലേഖകൾ, കുമ്മായം എന്നിവയടങ്ങുന്ന കിറ്റാണ് വിതരണം ചെയ്യുക. രാവിലെ 10 മുതൽ വൈകീട്ട് 5 വരെയാണ് മേളയുടെ സമയം. ഭക്ഷ്യവസ്ുതക്കളിൽ വിപണിയിലെ കറിവേപ്പിലയും മല്ലിയിലയുമാണ് ഏറ്റവും കൂടുതൽ വിഷമയമായതെന്ന കാർഷിക സർവകലാശാല പഠനത്തെ തുടർന്നാണ്, നഗരപ്രദേശങ്ങളിൽ താമസിക്കുന്നവർക്ക് ചട്ടികളിൽ ഇവ കൃഷി ചെയ്ത് ഉപയോഗിക്കാൻ സാഹചര്യമൊരുക്കുന്നതിന് സിഎംഎഫ്ആർഐയുടെ കീഴിൽ പ്രവർത്തിക്കുന്ന കെവികെ പദ്ധതി ആവിഷ്‌കരിച്ചത്.
      ചട്ടികളിലെ കൃഷി എങ്ങനെ
        കൊച്ചി നഗരത്തിൽ താമസിക്കുന്നവർക്ക് സ്വന്തം ഭക്ഷണാവശ്യത്തിനായി ചട്ടികളിൽ കറിവേപ്പും മല്ലിയിലയും കൃഷിചെയ്യാൻ സഹായിക്കുന്നതാണ് പദ്ധതി. കുറ്റിച്ചെടിയായി കറിവേപ്പ് വീടുകളിൽ കൃഷി ചെയ്യാൻ കൊച്ചി നിവാസികളെ പ്രോത്സാഹിപ്പിക്കും. സാധാരണയിൽ, കറിവേപ്പ് മരങ്ങൾക്ക് താഴെ നിന്ന് ശേഖരിക്കുന്ന തൈകളാണ് പലരും ഉപയോഗിക്കുന്നത്. ഇത്തരം തൈകൾ പിടിച്ചുകിട്ടാൻ എളുപ്പമല്ല. അതിനാൽ കൃഷി ചെയ്യാൻ മാത്രമായി ആന്ധ്രപ്രദേശിൽ നിന്നും കൊണ്ട് വന്ന വിത്തിട്ട മുളപ്പിച്ച കറിവേപ്പ് തൈകളാണ് സിഎംഎഫ്ആർഐയിൽ വിതരണം ചെയ്യുന്നത്. കുറ്റിച്ചെടികളായി ചട്ടികളിൽ എങ്ങനെ കറിവേപ്പ് കൃഷി ചെയ്യാമെന്ന് വിപണന മേളയിൽ വിതരണം ചെയ്യുന്ന ലഘുലേഖയിൽ അടങ്ങിയിട്ടുണ്ട്. കറിവേപ്പ് വളരാൻ ക്ഷാരഗുണമുള്ള മണ്ണാണ് വേണ്ടത്, സംസ്ഥാനത്തെ മണ്ണിൽ അമ്ലഗുണം കൂടുതലുള്ളതിനാൽ മണ്ണിൽ ക്ഷാരഗുണം വർധിപ്പിക്കുന്നതിന് കുമ്മായം ആവശ്യമാണ്. ഇതിനായി ഒരു പായ്ക്കറ്റ് ഡോളമൈറ്റും കിറ്റിൽ ഉൾപ്പെടുത്തിയിട്ടുണ്ട്. മല്ലിയിലയും ചട്ടികളിൽ കൃഷി ചെയ്യാൻ കഴിയും. കൃഷിചെയ്യാനുള്ള വിത്തിന് വേണ്ടി മാത്രമായി തയ്യാറാക്കിയ മല്ലിവിത്താണ് കെവികെ വിപണന മേളയിൽ വിതരണം ചെയ്യുക. കറിവേപ്പ് തൈ, മല്ലി വിത്ത്, വിവരണ ലഘുലേഖകൾ, ഡോളമൈറ്റ് എന്നിവയടങ്ങുന്ന ഒരു കിറ്റിന് 50 രൂപയാണ് വില. ഇവ വെവ്വേറെയായും ലഭിക്കും.
        കൃഷിക്ക് ആവശ്യമായ ചട്ടികളുടെ വിൽപനക്കായി ആലുവ മൺപാത്ര സൊസൈറ്റിയുടെ സ്റ്റാൾ മേളയിലുണ്ടാകും. മണ്ണ് ലഭ്യമില്ലാത്തവർക്ക്, പകരമായി ഉപയോഗിക്കാവുന്ന മണ്ണില്ലാ മിശ്രിതം വൈപ്പിൻ സ്വയംസഹായക സംഘത്തിന്റെ സ്റ്റാളിൽ നിന്ന് ലഭിക്കും. കൂടുതൽ വിവരങ്ങൾക്ക് 8281757450.
    
    
    (Release ID: 1501004) Visitor Counter : 2