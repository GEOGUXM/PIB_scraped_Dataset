      PIB Headquarters

      കർഷകരുടെ വരുമാനം ഇരട്ടിയാക്കാൻ ഏഴിന കർമ്മപരിപാടി
      ഇടനിലക്കാരെ ഒഴിവാക്കാൻ ഓൺലൈൻ വിപണനം, സംഭരണശാലകൾക്ക് കുറഞ്ഞ പലിശയിൽ വായ്പ, നഷ്ടങ്ങൾ ഒഴിവാക്കാൻ സുസ്ഥാപിത ഇൻഷുറൻസ് പരിരക്ഷ
      Posted On: 24 AUG 2017 3:46PM by PIB Thiruvananthpuram


    കൊച്ചി: 2022 ഓടു കൂടി വരുമാനം ഇരട്ടിയാക്കുന്നതിന് ഇടനിലക്കാരെ ഒഴിവാക്കിയുള്ള ഓൺലൈൻ വിപണന സംവിധാനങ്ങൾ പ്രയോജനപ്പെടുത്തണമെന്ന് നിർദ്ദേശം. കർഷകരുടെ വരുമാനം ഇരട്ടിയാക്കുന്നതിനുള്ള ഏഴിന കർമ്മപരിപാടിയിലാണ് ഈ നിർ്‌ദ്ദേശം. കേന്ദ്ര സർക്കാർ ആവിഷ്‌കരിച്ച കർമ്മപരിപാടിയുടെ എറണാകുളം ജില്ലാതല പ്രഖ്യാപനവും വിശദീകരണവും കേന്ദ്ര സമുദ്രമത്സ്യ ഗവേഷണ സ്ഥാപനത്തിലാണ് (സിഎംഎഫ്ആർഐ) നടന്നത്.

      കേന്ദ്രം ആവിഷ്‌കരിച്ച കാർഷിക വിപണന സംവിധാനമായ ഇ-നാം പദ്ധതിയിലൂടെ 455 വിപണന കേന്ദ്രങ്ങൾ ബന്ധിപ്പിച്ചിട്ടുണ്ട്. ഏകീകൃത ദേശീയ വിപണിയായ ഇ-നാം ഉപയോഗിക്കുന്നതിലൂടെ ഇടനിലക്കാരിലൂടെയുള്ള നഷ്ടം ഒഴിവാക്കി കർഷകർക്ക് കൂടുതൽ വില ലഭിക്കുമെന്ന് കർമ്മരേഖയിൽ പറയുന്നു. കാലാവസ്ഥ വ്യതിയാനം, കമ്പോള നിലവാരം, വിളസംരക്ഷണം തുടങ്ങിയവയെ കുറിച്ചുള്ള വിവരങ്ങൾ ഉൾക്കൊള്ളുന്ന മൊബൈൽ, ഇന്റർനെറ്റ് സേവനങ്ങൾ കർഷകർ പരമാവധി പ്രയോജനപ്പെടുത്തണമെന്നും കർമ്മരേഖയിൽ നിർദ്ദേശമുണ്ട്.
      കാർഷിക നഷ്ടങ്ങൾ കുറയ്ക്കുന്നതിനായുള്ള പ്രധാനമന്ത്രി ഫസൽ ഭീമാ യോജന പദ്ധതിയിലൂടെ വായ്പാ ഇൻഷുറൻസ് പരിരക്ഷ എല്ലാ കർഷരും ഉറപ്പാക്കണമെന്നും കർമ്മരേഖ നിർദ്ദേശിക്കുന്നു. വരുമാനം വർധിപ്പിക്കുന്നതിന് കൃഷി ചെലവ് കുറയ്ക്കുന്ന ജൈവകൃഷി പിന്തുടരണമെന്നതാണ് മറ്റൊരു നിർദ്ദേശം.
      ജലസേചനത്തിനും മണ്ണിന്റെ ഗുണനിലവാരം നിലനിർത്തുന്നതിനുമായുള്ള പ്രധാൻമന്ത്രി കൃഷി സിഞ്ചായ് യോജന പദ്ധതി ജില്ലയിൽ നടപ്പിലാക്കണം. വരുമാനം ഇരട്ടിപ്പിക്കാൻ സംയോജിത കൃഷിരീതികൾക്ക് ഊന്നൽ നൽകണം.
      കൃഷി, പാലുൽപ്പാദനം, കോഴി വളർത്തൽ, തേനീച്ച വളർത്തൽ, മത്സ്യബന്ധനം, മത്സ്യകൃഷി എന്നിവയുടെ സംയോജിത പ്രവർത്തനപദ്ധതികൾ വരുമാന വർധനവിന് സഹായകരമാകും. വിളവെടുപ്പിന് ശേഷം ആറു മാസം വരെ ഉൽപ്പന്നങ്ങൾ സൂക്ഷിക്കുന്നതിനുള്ള സംഭരണശാലകൾ ഒരുക്കുന്നതിന് കുറഞ്ഞ പലിശനിരക്കിലുള്ള വായ്പാപദ്ധതികൾ കർഷകർ പ്രയോജനപ്പെടുത്തണമെന്നും കർമ്മരേഖയിൽ നിർദ്ദേശിക്കുന്നു.
      സിഎംഎഫ്ആർഐക്ക് കീഴിൽ പ്രവർത്തിക്കുന്ന എറണാകുളം കൃഷി വിജ്ഞാന കേന്ദ്രം സംഘടിപ്പിച്ച പരിപാടിയിൽ ഭാരതീയ കാർഷിക ഗവേഷണ കൗൺസിൽ (ഐസിഎആർ) അസിസ്റ്റന്റ് ഡയറക്ടർ ജനറൽ ഡോ പ്രവീൺ പുത്ര കർമ്മപദ്ധതിയുടെ പ്രഖ്യാപനവും വിശദീകരണവും നിർവഹിച്ചു.
      പരിപാടി പ്രൊഫ. കെ വി തോമസ് എം പി ഉദ്ഘാടനം ചെയ്തു. ഭക്ഷ്യസുരക്ഷ ഉറപ്പാക്കുന്നതിന് കേരളത്തിൽ ഇപ്പോഴും ഫലപ്രദമായ സംവിധാനങ്ങളില്ലെന്ന് അദ്ദേഹം പറഞ്ഞു. നവഭാരത പ്രതിജ്ഞയ്ക്ക് അദ്ദേഹം നേതൃത്വം നൽകി. സിഎംഎഫ്ആർഐ ഡയറക്ടർ ഡോ എ ഗോപാലകൃഷ്ണൻ അധ്യക്ഷത വഹിച്ചു. കെവികെ മേധാവി ഡോ ഷിനോജ് സുബ്രമണ്യൻ, ഡോ എൻ അശ്വതി എന്നിവർ സംസാരിച്ചു.
      കർഷക-ശാസ്ത്രജ്ഞ മുഖാമുഖം ശ്രദ്ധേയമായി
      കർഷകരുടെ വരുമാനം ഇരട്ടിപ്പിക്കുന്നതിനുള്ള പദ്ധതി വിശദീകരണവുമായി ബന്ധപ്പെട്ട് എറണാകുളം കൃഷിവിജ്ഞാന കേന്ദ്രം സംഘടിപ്പിച്ച കർഷക-ശാസ്ത്രജ്ഞ മുഖാമുഖം ശ്രദ്ധേയമായി. 'സ്വന്തം കൃഷിയും ഭക്ഷ്യോൽപാദനവും' എന്ന വിഷയത്തിൽ നടന്ന മുഖാമുഖത്തിൽ ജൈവപച്ചക്കറി കൃഷി, മു്ട്ടയുൽപാദനം, മൃഗസംരക്ഷണം, ഇറച്ചി ഉൽപാദനം, മത്സ്യകൃഷി, മണ്ണ് പരിപാലനം, ജൈവവളങ്ങളുടെയും മൂല്യവർധിത വസ്തുക്കളുടെയും ഉൽപാദനം തുടങ്ങിയ മേഖലകളുമായി ബന്ധപ്പെട്ട് കർഷകർ ചോദ്യങ്ങൾ ചോദിച്ചു. സിഎംഎഫ്ആർഐ, കെവികെ, കേരള കാർഷിക സർവകലാശാല എന്നിവിടങ്ങളിലെ വിദഗ്ധരായ ഡോ ബോബി ഇഗ്നേഷ്യസ്, ഡോ പി മുരളീധരൻ, ഡോ ഷിനോജ് സുബ്രമണ്യൻ, ഡോ രവി എസ്, ഡോ പി എ വികാസ്, പുഷ്പരാജ് ആൻജലോ, ഷോജി ജോയ് എഡിസൺ, ശ്രീലത പി എന്നിവർ കർഷകരുടെ ചോദ്യങ്ങൾക്ക് മറുപടി നൽകി. പരിപാടിയിൽ ഇരുന്നൂറോളം കർഷകർ പങ്കെടുത്തു.
    
    
    (Release ID: 1500596) Visitor Counter : 4