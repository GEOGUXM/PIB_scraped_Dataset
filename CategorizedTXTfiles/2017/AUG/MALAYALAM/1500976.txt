      രാഷ്ട്രപതിയുടെ കാര്യാലയം

      സുപ്രീം കോടതി ചീഫ് ജസ്റ്റിസായി ജസ്റ്റിസ് ദീപക് മിശ്ര ചുമതലയേറ്റു
      Posted On: 28 AUG 2017 12:27PM by PIB Thiruvananthpuram


    രാജ്യത്തിന്റെ നാല്‍പ്പത്തിയഞ്ചാമത് ചീഫ് ജസ്റ്റിസായി ശ്രീ. ജസ്റ്റിസ് ദീപക് മിശ്ര സത്യപ്രതിജ്ഞ ചെയ്ത് ചുമതലയേറ്റു. ന്യൂ ഡല്‍ഹിയിലെ രാഷ്ട്രപതി ഭവനില്‍ നടന്ന ചടങ്ങില്‍ രാഷ്ട്രപതി ശ്രീ. രാം നാഥ് കോവിന്ദ് സത്യവാചകം ചൊല്ലിക്കൊടുത്തു. ഉപരാഷ്ട്രപതി ശ്രീ. എം. വെങ്കയ്യ നായിഡു, പ്രധാനമന്ത്രി ശ്രീ. നരേന്ദ്ര മോദി, കേന്ദ്ര മന്ത്രിമാരായ ശ്രീ. രാജ് നാഥ് സിംഗ്, ശ്രീ. രവിശങ്കര്‍ പ്രസാദ് തുടങ്ങി നിരവധി വിശിഷ്ട വ്യക്തികള്‍ ചടങ്ങില്‍ സംബന്ധിച്ചു. പതിമൂന്ന് മാസമാണ് ശ്രീ. ജസ്റ്റിസ് മിശ്രയുടെ സേവന കാലയളവ്.


    1953 ഒക്‌ടോബര്‍ 3 ന് ഒഡീഷയില്‍ ജനിച്ച ശ്രീ. ജസ്റ്റിസ് ദീപക് മിശ്ര 1977 മുതലാണ് അഭിഭാഷകവൃത്തിയില്‍ പ്രവേശിച്ചത്. ഒറീസ ഹൈക്കോടതിയിലും സര്‍വ്വീസ് ട്രിബ്യൂണലിലുമായി 20 വര്‍ഷത്തോളം അദ്ദേഹം സിവില്‍, ക്രിമിനല്‍, റവന്യൂ, സര്‍വ്വീസ്, വില്‍പ്പന നികുതി വിഷയങ്ങളില്‍ പ്രാക്ടീസ് ചെയ്തിരുന്നു. 1996 ല്‍ ഒഡീഷ ഹൈക്കോടതിയില്‍ അഡീഷണല്‍ ജഡ്ജായി നിയമിതനായ അദ്ദേഹത്തെ 1997 ഡിസംബറില്‍ ഡിസംബറില്‍ സ്ഥിരം ജഡ്ജിയാക്കി. പട്‌ന, ഡല്‍ഹി ഹൈക്കോടതികളില്‍ ചീഫ് ജസ്റ്റിസായി സേവനമനുഷ്ഠിച്ചിട്ടുണ്ട്. 2011 ലാണ് ശ്രീ. ജസ്റ്റിസ് ദീപക് മിശ്രയ്ക്ക് സുപ്രീം കോടതി ജഡ്ജിയായി സ്ഥാനകയറ്റം ലഭിച്ചത്.

    
    
    (Release ID: 1500976) Visitor Counter : 2
    
    
      This link will take you to a webpage outside this websiteinteractive page. Click OK to continue.Click Cancel to stop : pib.nic.in