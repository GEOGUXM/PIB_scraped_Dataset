      PIB Headquarters

      റബ്ബറുത്പാദനം കൂടുന്നു
      Posted On: 22 AUG 2017 12:39PM by PIB Thiruvananthpuram


    
    രാജ്യത്തെ റബ്ബറുത്പാദനം 2017 ജൂലൈ മാസത്തില്‍ 2016 ജൂലൈ മാസത്തെ അപേക്ഷിച്ച് 11.5 ശതമാനം വര്‍ദ്ധിച്ചതായി റബ്ബര്‍ബോര്‍ഡ് അറിയിച്ചു. 2017 ജൂലൈ മാസത്തെ ഉത്പാദനം 58,000 ടണ്ണാണ്. 2016 ജൂലൈ മാസത്തില്‍ ഇത് 52,000 ടണ്‍ ആയിരുന്നു. 2017 ഏപ്രില്‍ - ജൂലൈ കാലയളവിലെ മൊത്തം ഉത്പാദനം 201,000 ടണ്‍ ആയിരുന്നു. മുന്‍വര്‍ഷം ഇതേ കാലയളവില്‍ 187,000 ടണ്‍ റബ്ബറാണ് ഉത്പാദിപ്പിച്ചത്. ഇത് ഏഴര ശതമാനം വര്‍ദ്ധനയാണ് കാണിക്കുന്നത്. ഈ വര്‍ഷത്തെ ഉത്പാദനലക്ഷ്യം എട്ടുലക്ഷം ടണ്‍ ആണ്.


    റബ്ബറിന്റെ ഉത്പാദനവും ഉത്പാദനക്ഷമതയും വര്‍ദ്ധിപ്പിക്കുകയും കൃഷിച്ചെലവുകള്‍ കുറയ്ക്കുകയും ചെയ്യുകവഴി കൂടുതല്‍ ആദായം നേടാന്‍ കര്‍ഷകരെ പ്രാപ്തരാക്കുന്നതിനുള്ള വിവിധപരിപാടികള്‍ റബ്ബര്‍ബോര്‍ഡ് തുടര്‍ന്നു വരികയാണ്. ആഴ്ചയിലൊരിക്കല്‍ ടാപ്പിങ്, നിയന്ത്രിതകമിഴ്ത്തിവെട്ട്, മണ്ണുജലസംരക്ഷണം, ഓണ്‍ലൈന്‍ വളപ്രയോഗ ശുപാര്‍ശ (റബ്‌സിസ്), ഇടവിളക്കൃഷി, നൈപുണ്യവികസനപരിപാടികള്‍, ആഴ്ചയിലൊരു ടാപ്പിങ്, റെയിന്‍ഗാര്‍ഡിങ്, തുടങ്ങിയവ ഇതില്‍ ഉള്‍പ്പെടും.'പ്രധാന്‍മന്ത്രി കൗശല്‍ വികാസ് യോജന' (പി.എം.കെ.വി.വൈ.) പദ്ധതിപ്രകാരം റബ്ബര്‍മേഖലയില്‍ നൈപുണ്യവികസനപദ്ധതി, സംസ്ഥാനകൃഷിവകുപ്പുമായി സഹകരിച്ചുകൊണ്ട് ഇടവിളകൃഷിക്കായുള്ള പദ്ധതി എന്നിവയും ബോര്‍ഡ് നടപ്പാക്കിവരുന്നു.


    'ഡിജിറ്റല്‍ ഇന്ത്യ'യുടെ ഭാഗമായി വിജ്ഞാന വ്യാപനപ്രവര്‍ത്തനങ്ങള്‍ ഡിജിറ്റല്‍ രൂപത്തില്‍ റബ്ബര്‍ബോര്‍ഡ് നടത്തിവരുന്നു. ബോര്‍ഡിന്റെ കോള്‍സെന്റര്‍, ഓണ്‍ലൈന്‍ റബ്ബര്‍ ക്ലിനിക്, വാട്‌സ്ആപ്പ്, യൂട്യൂബ് എന്നിവ വഴിയുള്ള സേവനങ്ങളെല്ലാം കര്‍ഷകര്‍ ഉപയോഗപ്പെടുത്തുന്നുണ്ട്.


    റബ്ബറുത്പാദനം വര്‍ധിപ്പിക്കുന്നതിനായുള്ള നടപടികള്‍ക്ക് പുറമെ ബോര്‍ഡ് റബ്ബറിന്റെ ആഭ്യന്തര ഉപഭോഗം വര്‍ദ്ധിപ്പിക്കുന്നതിനായി റബ്ബറുത്പന്നനിര്‍മ്മാണമേഖലയെയും പ്രോത്‌സാഹിപ്പിക്കുന്നു. ഇതിനായി ഇന്ത്യന്‍ റബ്ബര്‍ഗവേഷണകേന്ദ്രത്തില്‍വെച്ച് ഒരു ദ്വിദിന ദേശീയ കോണ്‍ഫറന്‍സ് കഴിഞ്ഞ മാസം നടത്തുകയുണ്ടായി. റബ്ബറുത്പന്നനിര്‍മ്മാണവുമായി ബന്ധപ്പെട്ട വിവിധ മേഖലകളില്‍ നിന്നുള്ളവര്‍ കോണ്‍ഫറന്‍സില്‍ പങ്കെടുത്തു.

    
    
    (Release ID: 1500302) Visitor Counter : 2