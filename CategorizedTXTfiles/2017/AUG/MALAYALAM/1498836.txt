      കുടിവെള്ള, ശുചീകരണ മന്ത്രാലയം

      സ്വച്ഛ് സര്‍വേക്ഷണ്‍ ഗ്രാമീണ്‍ 2017
      Posted On: 08 AUG 2017 4:58PM by PIB Thiruvananthpuram


    സ്വച്ഛ് ഭാരത് ദൗത്യം മൂന്ന് വര്‍ഷങ്ങള്‍ പൂര്‍ത്തീകരിക്കുന്നതുമായി ബന്ധപ്പെട്ട് കേന്ദ്ര കുടിവെള്ള, ശുചീകരണ മന്ത്രാലയം നടത്തിയ സ്വച്ഛ് സര്‍വേക്ഷണ്‍ ഗ്രാമീണ ശുചിത്വ സര്‍വ്വേയുടെ ഫലം പുറത്തു വിട്ടു. ക്വാളിറ്റി കൗണ്‍സില്‍ ഓഫ് ഇന്ത്യയാണ് രാജ്യത്തെ എല്ലാ സംസ്ഥാനങ്ങളെയും പങ്കെടുപ്പിച്ചുകൊണ്ട് സ്വച്ഛ് സര്‍വ്വേക്ഷണ്‍ ഗ്രാമീണ്‍-2017 സര്‍വ്വേ നടത്തിയത്. 4626 ഗ്രാമങ്ങളില്‍ നിന്നുള്ള 1.4 ലക്ഷം കുടുംബങ്ങള്‍ സര്‍വ്വേയില്‍ പങ്കെടുത്തു. സര്‍വ്വേ ഫലമനുസരിച്ച് ഗ്രാമീണ മേഖലയിലെ മൊത്തം ശൗചാലയ വ്യാപ്തി 62.45 ശതമാനമാണ്. ശൗചാലയ ലഭ്യതയുള്ളവരില്‍ 91.29 ശതമാനം ജനങ്ങളും ശൗചാലയം ഉപയോഗിക്കുന്നതായും സര്‍വ്വേ ചൂണ്ടിക്കാണിക്കുന്നു.


    സംസ്ഥാനങ്ങളുടെയും, ജില്ലകളുടെയും ശുചീകരണ വ്യാപ്തിയും, ഖര, ദ്രാവക മാലിന്യ സംസ്‌കരണവും മെച്ചപ്പെടുത്തുന്നതിനായി ജില്ലകള്‍ക്ക് റാങ്കിങ്ങ് ഏര്‍പ്പെടുത്തുമെന്ന് കേന്ദ്ര കുടിവെള്ള, ശുചീകരണ മന്ത്രി ശ്രീ നരേന്ദ്ര സിങ്ങ് തൊമാര്‍ സര്‍വ്വേഫലം പുറത്തുവിട്ട ശേഷം മാധ്യമങ്ങളോട് പറഞ്ഞു. 2017 ജൂലൈ മുതല്‍ സെപ്തംബര്‍ വരെയുള്ള പാദത്തെ അടിസ്ഥാനമാക്കിയുള്ള ആദ്യ റാങ്കിങ്ങ് 2017 ഒക്‌ടോബര്‍ 02 ന് പ്രഖ്യാപിക്കുമെന്നും അദ്ദേഹം അറിയിച്ചു. പ്രകടനം, സുസ്ഥിരത, സുതാര്യത എന്നിവയ്ക്ക് യഥാക്രമം 50, 25, 25 സ്‌കോറുകള്‍ നല്‍കിക്കൊണ്ടുള്ള ഫോര്‍മുല പ്രകാരമാകും ജില്ലകളുടെ റാങ്കിങ്ങ് നിര്‍ണ്ണയിക്കുക.


    സ്വച്ഛ് ഭാരത് ദൗത്യത്തിന്റെ ഭാഗമായി സ്വാതന്ത്ര ദിനത്തോടനുബന്ധിച്ച് ഒരാഴ്ച ദൈര്‍ഘ്യമുള്ള ആഘോഷ പരിപാടികള്‍ സംഘടിപ്പിക്കുമെന്നും മന്ത്രി പറഞ്ഞു. ദൗത്യം മൂന്ന് വര്‍ഷം പൂര്‍ത്തീകരിക്കുന്നതുമായി ബന്ധപ്പെട്ട് 2017 സെപ്തംബര്‍ 25 മുതല്‍ ഒക്‌ടോബര്‍ 02 വരെ പ്രത്യേക പരിപാടികള്‍ സംഘടിപ്പിക്കുമെന്നും അദ്ദേഹം അറിയിച്ചു.

    
    
    (Release ID: 1498836) Visitor Counter : 8
    
    
      This link will take you to a webpage outside this websiteinteractive page. Click OK to continue.Click Cancel to stop : www.pib.nic.in