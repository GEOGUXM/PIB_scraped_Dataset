      PIB Headquarters

      സ്വസ്ഥ് ബച്ചേ, സ്വസ്ഥ് ഭാരത് പദ്ധതിയ്ക്ക് കൊച്ചിയില്‍ തുടക്കമായി
      Posted On: 21 AUG 2017 3:39PM by PIB Thiruvananthpuram


    കേന്ദ്രീയ വിദ്യാലയ സംഗതന്‍ നടപ്പാക്കുന്ന 'സ്വസ്ഥ് ബച്ചേ, സ്വസ്ഥ് ഭാരത്' പദ്ധതിയ്ക്ക് കൊച്ചിയില്‍ തുടക്കമായി. പദ്ധതിയുടെ ഭാഗമായ പ്രൊഫൈല്‍ കാര്‍ഡിന്റെ പ്രകാശനം കേന്ദ്ര മാനവവിഭവശേഷി വികസന മന്ത്രി ശ്രീ പ്രകാശ് ജാവദേക്കര്‍ നിര്‍വഹിച്ചു. 12 ലക്ഷത്തിലധികം കേന്ദ്രീയ വിദ്യാലയ വിദ്യാര്‍ത്ഥികള്‍ക്ക് ശാരീരികാരോഗ്യത്തിനും, കായികക്ഷമതയ്ക്കുമുള്ള പ്രൊഫൈല്‍ കാര്‍ഡ് നല്‍കുന്നതിനായി ആവിഷ്‌കരിച്ചതാണ് 'സ്വസ്ഥ് ബച്ചേ, സ്വസ്ഥ് ഭാരത്' പദ്ധതി. ഇന്ത്യയിലെ പൊതുവിദ്യാഭ്യാസ രംഗം ശക്തിപ്പെടുത്തുന്നതിലൂടെ, വിദ്യാഭ്യാസ രംഗത്തെ ശാക്തീകരിക്കുകയാണ് മോദി ഗവണ്‍മെന്റിന്റെ ലക്ഷ്യമെന്ന് ശ്രീ പ്രകാശ് ജാവദേക്കര്‍ പറഞ്ഞു. ഗുണനിലവാരമുള്ള വിദ്യാഭ്യാസം എല്ലാവര്‍ക്കും ഉറപ്പുവരുത്താനും ഗവണ്‍മെന്റ് ഉന്നമിടുന്നു. കേരളത്തിലെ കേന്ദ്രീയ വിദ്യാലയങ്ങള്‍ മറ്റ് സംസ്ഥാനങ്ങളിലെ കേന്ദ്രീയ വിദ്യാലയങ്ങളേക്കാള്‍ ഗുണനിലവാരം പുലര്‍ത്തുന്നതായും മന്ത്രി പറഞ്ഞു. പഠനത്തിനു പുറമേ വീട്ടുകാര്യങ്ങളിലും കുട്ടികളെ പങ്കാളികളാക്കുന്നതിനുള്ള സംവിധാനം രൂപപ്പെടുത്തണമെന്നും അദ്ദേഹം അഭിപ്രായപ്പെട്ടു. കേന്ദ്രീയ വിദ്യാലയത്തിലെ വിദ്യാര്‍ത്ഥികളുമായി അദ്ദേഹം പരിപാടിയുടെ ഭാഗമായി സംവദിച്ചു. എറണാകുളം ജില്ലാ കളക്ടര്‍ മുഹമ്മദ് വൈ. സഫീറുള്ള, കേന്ദ്രീയ വിദ്യാലയ സംഗതന്‍ അഡീഷണല്‍ കമ്മീഷണര്‍ ശ്രീ യു. എന്‍. ഖവാരെ എന്നിവര്‍ പരിപാടിയില്‍ പങ്കെടുത്തു. സ്വസ്ഥ് ബച്ചേ, സ്വസ്ഥ് ഭാരത് പ്രദര്‍ശനവും, വിദ്യാര്‍ത്ഥികളുടെ യോഗയും പരിപാടിയുടെ ഭാഗമായി നടന്നു.


    'സ്വസ്ഥ് ബച്ചേ, സ്വസ്ഥ് ഭാരത്' പദ്ധതിയുടെ ഭാഗമായി ഭിന്നശേഷിയുള്ളവരുള്‍പ്പെടെ, എല്ലാ പ്രായത്തിലുമുള്ള കുട്ടികള്‍ക്ക് സമഗ്രമായ റിപ്പോര്‍ട്ട് കാര്‍ഡ് നല്‍കും. നല്ല ആരോഗ്യം, ശാരീരിക ക്ഷമത എന്നിവയുടെ പ്രാധാന്യത്തെക്കുറിച്ച് വിദ്യാര്‍ത്ഥികളെയും, അധ്യാപകരെയും, രക്ഷിതാക്കളെയും ബോധവത്കരിക്കുന്നതിനും, ദിവസവും 60 മിനുട്ട് കളികള്‍ക്കായി ചെലവഴിക്കുന്നത് പ്രോത്സാഹിപ്പിക്കുന്നതിനും പദ്ധതി ലക്ഷ്യമിടുന്നു. ഒളിമ്പിക്‌സിന്റെയും, പാരാലിമ്പിക്‌സിന്റെയും മൂല്യങ്ങള്‍ ഉള്‍ക്കൊള്ളാന്‍ വിദ്യാര്‍ത്ഥികളെ പ്രാപ്തരാക്കുക. വ്യായാമവും, കളികളും പഠനത്തിന്റെ ഭാഗമാക്കുക, കായികരംഗത്തെ മികവ് പ്രോത്സാഹിപ്പിക്കുക എന്നിവയും പദ്ധതിയുടെ ലക്ഷ്യങ്ങളാണ്.

    
    
    (Release ID: 1500212) Visitor Counter : 8
    
    
      Read this release in: English