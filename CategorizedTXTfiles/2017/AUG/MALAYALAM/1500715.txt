      PIB Headquarters

      ദലിത് യുവാക്കളുടെ കൊലപാതകങ്ങള്‍: പ്രതികള്‍ക്കെതിരെ പട്ടികജാതി നിയമപ്രകാരം കേസെടുത്തത് കമ്മീഷന്‍ ഇടപെടലിനുശേഷം - ദേശീയ പട്ടികജാതി കമ്മീഷന്‍ ചെയര്‍മാന്‍ പ്രൊഫ. രാം ശങ്കര്‍ കത്തേരിയ
      Posted On: 23 AUG 2017 6:42PM by PIB Thiruvananthpuram


    തിരുവനന്തപുരത്തെ ശ്രീകാര്യത്ത് കൊല്ലപ്പെട്ട ദലിത് യുവാവ് രാജേഷിന്റെയും കണ്ണമൂലയില്‍ കൊല്ലപ്പെട്ട ദലിത് യുവാവ് വിഷ്ണുവിന്റെയും കേസുകളില്‍ ദേശീയ പട്ടികജാതി കമ്മീഷന്റെ ഇടപെടലിന് ശേഷമാണ് പട്ടികജാതിക്കാര്‍ക്കെതിരെയുള്ള അതിക്രമം തടയല്‍ നിയമപ്രകാരം പൊലീസ് കേസെടുത്തതെന്ന് ദേശീയ പട്ടികജാതി കമ്മീഷന്‍ ചെയര്‍മാന്‍ പ്രൊഫ. രാം ശങ്കര്‍ കത്തേരിയ പറഞ്ഞു.
    കൊല്ലപ്പെട്ട രാജേഷ്, വിഷ്ണു എന്നിവരുടെ വീടുകള്‍ സന്ദര്‍ശിച്ച ശേഷം തിരുവനന്തപുരത്ത് മാധ്യമപ്രവര്‍ത്തകരോട് സംസാരിക്കുകയായിരുന്നു അദ്ദേഹം.
    കമ്മീഷന്റെ നിര്‍ദ്ദേശപ്രകാരം പട്ടികജാതിക്കാര്‍ക്കെതിരെയുള്ള അതിക്രമങ്ങളിലെ ഇരകള്‍ക്കു സഹായം നല്‍കുന്നതിനുള്ള ഫണ്ടില്‍ നിന്ന് കൊല്ലപ്പെട്ട രണ്ടുപേരുടെ കുടുംബത്തിനും 4,12,500 രൂപ വീതം ലഭ്യമാക്കിയതായിതായി ദേശീയ പട്ടികജാതി കമ്മീഷന്‍ വൈസ് ചെയര്‍മാന്‍ ശ്രീ.എല്‍.മുരുഗന്‍ പറഞ്ഞു. കൊല്ലപ്പെട്ട രാജേഷിന്റെ കുട്ടികളുടെ ബിരുദതലം വരെയുള്ള പഠന ചിലവ് സംസ്ഥാന ഗവണ്‍മെന്റ് വഹിക്കാനും വീട് വയ്ക്കാനാവശ്യമായ നടപടികള്‍ സ്വീകരിക്കാനും ആവശ്യപ്പെട്ടിട്ടുണ്ടെന്നും അദ്ദേഹം അറിയിച്ചു.


    കേരളത്തില്‍ എല്‍ഡിഎഫ് അധികാരത്തില്‍ വന്നതിന് ശേഷംദേശീയ ക്രൈം റെക്കോര്‍ഡ്‌സ് ബ്യൂറോയുടെ റിപ്പോര്‍ട്ട് പ്രകാരം 12 കൊലപാതകങ്ങളും 155 ബലാത്സംഗകേസുകളും അടക്കം 800 ലധികം കുറ്റകൃത്യങ്ങള്‍ ദളിതര്‍ക്കെതിരെ നടന്നതായി പ്രൊഫ. രാം ശങ്കര്‍ കത്തേരിയ പറഞ്ഞു. മറ്റു സംസ്ഥാനങ്ങളെ അപേക്ഷിച്ച് ദളിതര്‍ക്കെതിരായ കുറ്റകൃത്യങ്ങള്‍ കേരളത്തില്‍ കൂടിവരികയാണെന്നും ഇത് സംസ്ഥാന ഗവണ്‍മെന്റ് ഗൗരവമായി കാണുന്നില്ലെന്നും ശ്രീ. രാം ശങ്കര്‍ കത്തേരിയ കുറ്റപ്പെടുത്തി.


    ചീഫ് സെക്രട്ടറി, ഡിജിപി എന്നിവരുമായികമ്മീഷന്‍ ചെയര്‍മാനും വൈസ് ചെയര്‍മാനും കൂടിക്കാഴ്ച നടത്തി.


    തൃശൂരില്‍ പൊലീസ് മര്‍ദ്ദനത്തെത്തുടര്‍ന്ന ആത്മഹത്യചെയ്‌തെന്ന് ആരോപണമുയര്‍ന്ന വിനായകന്റെ വീട് നാളെ (ആഗസ്റ്റ് 24 വ്യാഴാഴ്ച) കമ്മീഷന്‍സന്ദര്‍ശിക്കും.

    
    
    (Release ID: 1500715) Visitor Counter : 2