      প্রধানমন্ত্রীরদপ্তর

      মাটির স্বাস্থ্য পরীক্ষা এবং ফসল বিমা সম্পর্কিত কেন্দ্রীয় কর্মসূচির অগ্রগতি পর্যালোচনা করলেন প্রধানমন্ত্রী
      সয়েল হেলথ্‌ কার্ড এবং প্রধানমন্ত্রী ফসল বিমা যোজনা

      Posted On: 21 AUG 2017 4:56PM by PIB Kolkata

    সয়েল হেলথ্‌ কার্ড এবং প্রধানমন্ত্রী ফসল বিমা যোজনা – কৃষি সম্পর্কিত এই দুটি প্রধান কর্মসূচির অগ্রগতি আজ পর্যালোচনা করলেন প্রধানমন্ত্রী শ্রী নরেন্দ্র মোদী।
    
    পর্যালোচনাকালে শ্রী মোদীকে অবহিত করা হয় যে,দেশের ১৬টি রাজ্য ও কেন্দ্রশাসিত অঞ্চল প্রথম দফার সয়েল হেলথ্‌ কার্ড বন্টনের কাজ ইতিমধ্যেই সম্পূর্ণ করেছে। অবশিষ্ট রাজ্যগুলি আর কয়েক সপ্তাহের মধ্যেই এই কাজ শেষ করবে বলে আশা করা হচ্ছে।
    
    কর্মসূচির অগ্রগতি পর্যালোচনা করে প্রধানমন্ত্রী বলেন, মাটির নমুনা এবং বিভিন্ন পরীক্ষাগারে তা পরীক্ষা করে দেখার কাজটিতে যথেষ্ট সতর্কতা অবলম্বন করা প্রয়োজন, যাতে মাটির প্রকৃতি বা তার আসল স্বাস্থ্যের বিষয়টি সহজেই চিহ্নিত করা যায়। এই ব্যবস্থায় মাটির স্বাস্থ্য পরীক্ষা সম্পর্কিত রিপোর্ট বা প্রতিবেদনের যথার্থতা সম্পর্কে নিশ্চিত হওয়া সম্ভব।
    
    শ্রী মোদী বলেন, সয়েল হেলথ্‌ কার্ডের মুদ্রণ আঞ্চলিক ভাষা বা উপ-ভাষায় হওয়া প্রয়োজন, যাতে কৃষ করা তা পাঠ করে মাটির প্রকৃতি সম্পর্কে সহজেই অবহিত থাকতে পারেন।
    
    মাটি পরীক্ষার কাজে অত্যাধুনিক প্রযুক্তির প্রয়োগও ব্যবহারকে উৎসাহিত করেন প্রধানমন্ত্রী। তিনি বলেন, যত দ্রুত এই প্রযুক্তিকে গ্রহণ করা যায়, ততই মঙ্গল। এই প্রচেষ্টায় স্টার্ট আপ সংস্থা এবং শিল্পোদ্যোগীদের যুক্ত করার সম্ভাবনার বিষয়টি খতিয়ে দেখার জন্য তিনি নির্দেশ দেন সংশ্লিষ্ট আধিকারিকদের।
    
    প্রধানমন্ত্রী ফসল বিমা যোজনা সম্পর্কে প্রধানমন্ত্রীকে অবহিত করা হয় যে ২০১৬’র খরিফ মরশুমে এবং ২০১৬-১৭ অর্থ বছরের রবিমরশুমে ৭,৭০০ কোটি টাকার বিমা সংক্রান্ত দাবি দাওয়া ইতিমধ্যেই পূরণ করা হয়েছে । এরফলে, উপকৃত হয়েছেন ৯০ লক্ষেরও বেশি কৃষিজীবী।
    
    আধিকারিকরা প্রধানমন্ত্রীকে জানান, শস্য বিমা সংক্রান্ত দাবিদাওয়া পূরণের ক্ষেত্রে স্মার্টফোন, দূরসংবেদী ব্যবস্থা, উপগ্রহ মারফৎ প্রাপ্ত তথ্য এবং ড্রোন ব্যবহার করা হচ্ছে। কারণ এরফলে, দ্রুত তথ্য ও পরিসংখ্যান সংগ্রহ সম্ভব।
    
    কেন্দ্রীয় কৃষি মন্ত্রক, নীতি আয়োগ এবং প্রধানমন্ত্রীর দপ্তরের পদস্থ আধিকারিকরা এদিন উপস্থিত ছিলেন এই পর্যালোচনা বৈঠকে।

    
    
    (Release ID: 1500243) Visitor Counter : 2
    
    

      Background release reference

      সয়েল হেলথ্‌ কার্ড এবং প্রধানমন্ত্রী ফসল বিমা যোজনা