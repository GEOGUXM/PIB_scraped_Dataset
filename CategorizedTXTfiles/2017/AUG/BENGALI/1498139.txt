      প্রধানমন্ত্রীরদপ্তর

      গুয়াহাটিতে উচ্চ পর্যায়ের একগুচ্ছ বৈঠকে উত্তর-পূর্বাঞ্চলীয় রাজ্যগুলির বন্যা পরিস্থিতি খতিয়ে দেখে ২,০০০ কোটি টাকারও বেশি সহায়তার কথা ঘোষণা প্রধানমন্ত্রীর
      প্রধানমন্ত্রী শ্রী নরেন্দ্র মোদী উত্তর-পূর্বাঞ্চলের বন্যা কবলিত রাজ্যগুলির ত্রাণ, পুনর্বাসন,পুনর্গঠন ও বন্যা মোকাবিলা সংক্রান্ত ব্যবস্থা গ্রহণের জন্য ২,০০০ কোটি টাকারও বেশি ত্রাণ প্যাকেজের কথা ঘোষণা করেছেন

      Posted On: 02 AUG 2017 4:21PM by PIB Kolkata

    প্রধানমন্ত্রী শ্রী নরেন্দ্র মোদী উত্তর-পূর্বাঞ্চলের বন্যা কবলিত রাজ্যগুলির ত্রাণ, পুনর্বাসন,পুনর্গঠন ও বন্যা মোকাবিলা সংক্রান্ত ব্যবস্থা গ্রহণের জন্য ২,০০০ কোটি টাকারও বেশি ত্রাণ প্যাকেজের কথা ঘোষণা করেছেন। গুয়াহাটিতে একগুচ্ছ উচ্চ পর্যায়ের বৈঠকে সংশ্লিষ্ট রাজ্যগুলিতে বন্যা পরিস্থিতি ও ত্রাণ ব্যবস্থা পর্যালোচনার পর প্রধানমন্ত্রী এই ঘোষণা করেন।
    
    সারাদিন ধরে প্রধানমন্ত্রী আজ অসম, অরুণাচল প্রদেশ, মণিপুর ও নাগাল্যান্ডের পরিস্থিতি সম্পর্কে পৃথক পৃথকভাবে বিশদ পর্যালোচনা বৈঠক করেন। সংশ্লিষ্ট রাজ্যের মুখ্যমন্ত্রীরা উচ্চপদস্থ আধিকারিকদের সঙ্গে নিয়ে এইসব বৈঠকে যোগ দিয়ে ছিলেন। মিজোরামের মুখ্যমন্ত্রী বৈঠকে স্বয়ং উপস্থিত হতে না পারলেও তাঁর পক্ষ থেকে একটি স্মারকপত্র পেশ করা হয়।
    
    কেবলমাত্র পরিকাঠামো ক্ষেত্রের জন্যই ১,২০০ কোটি টাকারও বেশি অর্থ কেন্দ্রীয় সরকারের পক্ষথেকে দেওয়া হচ্ছে। এই অর্থ সড়ক, জাতীয় সড়ক, সেতু এবং অন্যান্য ক্ষতিগ্রস্ত পরিকাঠামোর মেরামতি, রক্ষণাবেক্ষণ এবং সংস্কারে ব্যবহার করা হবে।
    
    ব্রহ্মপুত্রনদের জলধারণ ক্ষমতা বাড়াতে ৪০০ কোটি টাকার দেওয়া হবে, আর এর ফলে বন্যা নিয়ন্ত্রণে ও সহায়তা ঘটবে।
    
    চলতি অর্থ বছরে কেন্দ্রীয় সরকার রাজ্যের বিপর্যয় ত্রাণ তহবিলের কেন্দ্রীয় অংশ বাবদ ৬০০ কোটি টাকা দেওয়ার প্রস্তাবে অনুমোদন দিয়েছে। এর মধ্যে ৩৪৫ কোটি টাকা ইতিমধ্যেই দেওয়াহয়ে গেছে। ত্রাণ ও পুনর্বাসনের কাজে রাজ্যগুলিকে সাহায্য করতে বাকিটাও অবিলম্বে দেওয়া হবে।
    
    কেন্দ্রীয় সরকার, উত্তর-পূর্ব অঞ্চলে বারংবার বন্যার মোকাবিলায় সময়বদ্ধ দীর্ঘ মেয়াদি সমাধান খুঁজতে সমন্বিত প্রয়াসের জন্য একটি সমীক্ষার উদ্দেশ্যে ১০০ কোটি টাকার সংস্থান করবে।
    
    ভারতের মোটভূমির ৮ শতাংশ নিয়ে গঠিত উত্তর-পূর্বাঞ্চলে দেশের জলসম্পদের এক-তৃতীয়াংশ রয়েছে। এই অঞ্চলের বিরাট জলসম্পদের উপযুক্ত ব্যবস্থাপনার জন্য কেন্দ্রীয় সরকার একটি উচ্চ পর্যায়ের কমিটি গঠন করবে। এই কমিটিতে ভারত সরকারের নানা মন্ত্রক এবং রাজ্যগুলিরও যথোপযুক্ত প্রতিনিধিত্ব থাকবে।
    
    এছাড়া, প্রধানমন্ত্রীর জাতীয় ত্রাণ তহবিল থেকে উত্তর-পূর্বাঞ্চলের বন্যায় মৃতদের প্রত্যেকের পরিবারকে ২ লক্ষ টাকা আর গুরুতর আহতদের জন্য মাথাপিছু ৫০ হাজার টাকার এককালীন আর্থিক সহায়তার কথাও ঘোষণা করা হয়েছে।

    
    
    (Release ID: 1498139) Visitor Counter : 2
    
    

      Background release reference

      সারাদিন ধরে প্রধানমন্ত্রী আজ অসম, অরুণাচল প্রদেশ, মণিপুর ও নাগাল্যান্ডের পরিস্থিতি সম্পর্কে পৃথক পৃথকভাবে বিশদ পর্যালোচনা বৈঠক করেন