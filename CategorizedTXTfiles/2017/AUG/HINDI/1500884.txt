      इस्‍पात मंत्रालय

      केन्‍द्रीय इस्‍पात मंत्री का इस्‍पात और खनन के क्षेत्र में ऑस्‍ट्रेलिया और भारत के बीच सहयोग बढ़ाने का आहवान
      Posted On: 28 AUG 2017 5:08PM by PIB Delhi


    ऑस्‍ट्रेलिया के सहायक व्‍यापार, पर्यटन और निवेश मंत्री श्री कीथ पिट के नेतृत्‍व में एक प्रतिनिधिमंडल ने आज यहां केन्‍द्रीय इस्‍पात मंत्री श्री बीरेन्‍द्र सिंह से मुलाकात की। बैठक में भारत में ऑस्‍ट्रेलिया के उप उच्‍चायुक्‍त श्री क्रिस एलस्‍टोफ्ट, इस्‍पात सचिव डॉ. अरूणा शर्मा और ऑस्‍ट्रेलिया तथा भारत के अन्‍य वरिष्‍ठ अधिकारी शामिल हुए।


    श्री बीरेन्‍द्र सिंह ने राष्‍ट्रीय इस्‍पात नीति 2017 और प्रधानमंत्री नरेन्‍द्र मोदी के नेतृत्‍व में सरकार द्वारा लागू अन्‍य प्रयासों के बारे में विस्‍तार से चर्चा की। उन्‍होंने ऑस्‍ट्रेलिया सरकार और उद्योग को भारत में उपलब्‍ध महत्‍वाकांक्षी वृद्धि और विकास के अवसरों का हिस्‍सा बनने के लिए आमंत्रित किया। उन्‍होंने कहा कि नये भारत ने निवेश, प्रोद्योगिकी हस्‍तांतरण और ज्ञान को बांटकर द्विपक्षीय संबंधों को मजबूत बनाने के लिए पर्याप्‍त दायरा प्रदान किया है। उन्‍होंने भारत के इस्‍पात उद्योग की चिन्‍ता से जुड़े क्षेत्रों पर प्रकाश डाला जिनमें ऑस्‍ट्रेलिया से आयातित कोकिंग कोल के बढ़ते-घटते मूल्‍यों और भारतीय इस्‍पात निर्यातकों को अन्‍य देशों के लिए रियायती दरों के कारण नुकसान जैसे मुद्दे शामिल थे।


    श्री कीथ पिट ने कहा कि ऑस्‍ट्रेलिया प्राकृतिक संसाधनों से लेकर प्रोद्योगिकी के बंटवारे और ज्ञान के आदान-प्रदान का दायरा बढ़ाने को इच्‍छुक है। ऑस्‍ट्रेलियाई निवेशक भारत में वृद्धि और व्‍यवसाय की संभावना देखने के लिए उत्‍सुक है। श्री पिट ने कहा कि दक्षता से संसाधनों को निकालने के लिए अपनी विशेषज्ञता बांटने में ऑस्‍ट्रेलिया को प्रसन्‍नता होगी।


    दोनों पक्षों ने आपसी हित से जुड़े क्षेत्रों पर कार्य करने और सहयोग के मार्ग खोजने के लिए बातचीत को आगे जारी रखने पर सहमति व्‍यक्‍त की।


    वीके/केपी -3553

    
    
    (Release ID: 1500884) Visitor Counter : 10