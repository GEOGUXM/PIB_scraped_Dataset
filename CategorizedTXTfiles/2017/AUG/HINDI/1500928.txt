      रक्षा मंत्रालय

      रक्षा लेखा विभाग का रक्षा पेंशन पर पहला सहभागिता सम्मेलन
      Posted On: 28 AUG 2017 8:04PM by PIB Delhi


    रक्षा लेखा विभाग ने आज रक्षा पेंशन पर अपना पहला सहभागिता सम्मेलन आयोजित किया। इस सम्मेलन में सभी रक्षा पेंशन भोगी परिसंघों ने भाग लिया तथा इसमें कोई भी पेंशन भोगी कर्मचारी भाग ले सकता था। अपर रक्षा लेखा महानियन्त्रक (अपर सीजीडीए) श्री प्रशान्त शुक्ल ने पैनल और भागीदारों का स्वागत किया तथा उन्होंने रक्षा लेखा विभाग (डीएडी) द्वारा आयोजित सहभागिता सम्मेलन के माध्यम से भागीदारों की सलाह के महत्व पर जोर दिया।


    इस सम्मेलन का उद्देश्य पेंशन भोगियों से फीड-बैक प्राप्त करना है। जिससे विभाग को व्यवस्थाओं और प्रक्रियों में निरन्तर सुधार करने के द्वारा उन्हें और अच्छी सेवाएं प्रदान करने में सहायता मिलेगी। सम्मेलन में पेंशन के आकड़ों का डिजीटाइजेशन और पेंशन एप कार्यान्वित करने के बारे में भी विस्तार से चर्चा की गई।


    संयुक्त सीजीडीए (पेंशन), श्री कंवलदीप सिंह ने पेंशन से संबंधित महत्वपूर्ण मुद्दों की वर्तमान स्थिति के बारे में संक्षिप्त विवरण दिया। सम्मेलन में भागीदारों द्वारा उठाए गए कई मुद्दों और सुझावों पर विशेष चर्चा की गई।


    सम्मेलन में किए गए विचार-विमर्श से विभाग को काफी लाभ मिला। इस पहल को व्यवस्थित एवं नियमित रूप से आयोजित किया जाएगा।


    पेंशन भोगियों से पारस्परिक विचार-विमर्श के लिए अपर रक्षा लेखा महानियन्त्रक, श्री उपेन्द्र शाह की अध्यक्षता में एक पैनल बनाया गया। पैनल में रक्षा मंत्रालय के प्रतिनिधि, संयुक्त सचिव (भूतपूर्व सैनिक कल्याण), श्री रवि कान्त तथा प्रधान रक्षा लेखा नियन्त्रक (पेंशन) श्री प्रवीन कुमार शामिल है। सेनाओं के प्रतिनिधि एसीओपी (सीपी), रीयर एडमिरल के.के.पाण्डे और उप महानिदेशक (पीएस) ब्रिगेडियर, जे.के.राव भी पैनल में शामिल है।


    ******


    वीके/पीसी/सीएल- 3562

    
    
    (Release ID: 1500928) Visitor Counter : 12