      रसायन एवं उर्वरक मंत्रालय

      उत्तर प्रदेश में 1000 प्रधानमंत्री भारतीय जन औषधि परियोजना केन्द्र खोले जाएंगे
      समाज के निर्धन और वंचित वर्गों को सस्ती और श्रेष्ठ औषधियां उपलब्ध कराना सरकार की प्राथमिकताः श्री मनसुख लाल मांडवीय
      Posted On: 10 AUG 2017 5:07PM by PIB Delhi


    केन्द्रीय सड़क परिवहन एवं राजमार्ग, नौवहन और रसायन एवं उर्वरक राज्य मंत्री, श्री मनसुख लाल मांडवीय ने भारत सरकार और उत्तर प्रदेश सरकार के बीच राज्य में 1000 प्रधान मंत्री भारतीय जन-औषधि केन्द्र खोलने के लिए समझौता ज्ञापन पर हस्ताक्षर कार्यक्रम की अध्यक्षता की। यह कार्य आज उत्तर प्रदेश के स्वास्थ्य मंत्री श्री सिद्धार्थनाथ सिंह और स्वास्थ्य राज्य मंत्री डॉ.महेन्द्र सिंह की उपस्थिति में लखनऊ में संपन्न हुआ। रसायन और उर्वरक मंत्रालय के अंतर्गत भारत के फार्मा ब्यूरो पीएसयू (बीपीपीआई) ने भारत सरकार की तरफ से तथा उत्तर प्रदेश सरकार के व्यापक स्वास्थ्य और एकीकृत सेवा राज्य एजेंसी (एसएसीएचआईएस) ने ज्ञापन समझौते पर हस्ताक्षर किए।


    इस अवसर पर मीडिया को संबोधित करते हुए, श्री मांडवीय ने कहा कि प्रधान मंत्री श्री नरेन्द्र मोदी के नजरिये के अनुसार पीएमबीजेपी योजना के अंतर्गत समाज के निर्धन और वंचित वर्गों को अच्छी और सस्ती दवाइयां दिलाना सरकार की प्राथमिकता है। उन्होंने कहा कि इस योजना के अंतर्गत उपलब्ध दवाएं उच्चतम गुणत्ता के मानदंडों को पूरा करती हैं और सरकार द्वारा महंगी बड़ी कंपनियों की तुलना में बहुत कम कीमत पर उपलब्ध कराई जाती हैं। मंत्री महोदय यह भी कहा कि कार्डिएक स्टेंट की लागत लगभग 85 प्रतिशत कम कर दी गई है, जिससे उन गरीब मरीजों को फायदा होगा जो पहले उन्हें वहन नहीं कर सकते थे।


    श्री मांडवीय ने बताया कि पीएमबीजेपी योजना के अंतर्गत देशभर में खोले गये जन औषधि केंद्रों पर 600 से अधिक दवाएं और 150 से अधिक शल्य चिकित्सा और अन्य चिकित्सा वस्तुओं को सस्ती दरों पर उपलब्ध कराया जा रहा है। इस योजना के अंतर्गत उपलब्ध दवाइयों की संख्या जल्द ही बढ़ाकर 1000 कर दी जाएगी। मंत्री ने कहा कि इस योजना के अंतर्गत केंद्र खोलने वाले लोगों को भारत सरकार 2,50,000 रुपये तक की वित्तीय सहायता दे रही है।


    इस कार्यक्रम में श्री सिद्धार्थनाथ सिंह ने कहा कि ये 1000 स्टोर सरकारी अस्पतालों और सामुदायिक स्वास्थ्य केंद्रों में खोले जाएंगे, ताकि समाज के अधिक से अधिक गरीब और वंचित वर्ग इस योजना का लाभ उठा सकें। श्री सिंह ने यह भी सूचित किया कि मंत्रिमंडल ने पहले ही अस्पताल परिसरों में केंद्र खोलने की मंजूरी दे दी है और करीब 400 जन- औषधि केंद्रों का आवंटन किया जा चुका है।


    इस कार्यक्रम के दौरान श्री मांडवीय ने राज्य के लिए पीएमबीजेपी योजना की वेबसाइट का भी उद्घाटन किया। इस वेबसाइट से लोगों को इस योजना के बारे में अधिक जानकारी, जन-औषधि केंद्रों की स्थिति और उस समय उपलब्ध दवाइयों और उनकी कीमतों के बारे में और जानने में सहायता मिलेगी। इस अवसर पर अन्य गणमान्य व्यक्ति श्री सुधांश पंत, संयुक्त सचिव, औषधि विभाग, संघ और राज्य सरकार के अन्य वरिष्ठ अधिकारी भी उपस्थित थे।


    ****


    वीके/पीसी/एम-3342

    
    
    (Release ID: 1499190) Visitor Counter : 16