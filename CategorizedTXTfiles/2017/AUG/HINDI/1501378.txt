      युवा कार्यक्रम एवं खेल मंत्रालय

      खेल मंत्री ने बैडमिंटन खिलाड़ियों और उनके कोचों का अभिनंदन किया
      Posted On: 31 AUG 2017 5:21PM by PIB Delhi


    युवा मामले और खेल मंत्री श्री विजय गोयल ने आज यहां बैडमिंटन खिलाड़ियों साइना नेहवाल, पी.वी. सिंधु, किदाम्‍बी श्रीकांत और उनके कोचों पी. गोपीचंद और विमल कुमार का अभिनंदन किया।


    इस अवसर पर श्री गोयल ने कहा कि पी.वी. सिंधु और साइना नेहवाल ने एक बार फिर साबित कर दिया है कि भारत की बेटियां अपनी दृढ़ता और संकल्‍प से जीवन के किसी भी क्षेत्र में कुछ भी हासिल करने में सक्षम हैं। उन्‍होंने कहा कि इन खिलाड़ियों ने ग्‍लासगो में हाल ही में सम्‍पन्‍न विश्‍व बैडमिंटन चैम्‍पियनशिप में कमाल दिखाकर करोड़ों दिलों को जीत लिया है। श्री गोयल ने कहा कि इन खिलाड़ियों की सफलता से देश के करोड़ों युवाओं खासतौर से उभरते हुए खिलाड़ियों को प्रेरणा मिलेगी।


    खिलाड़ियों को लगातार सहयोग प्रदान करने के लिए पी.वी.सिंधु, साइना नेहवाल और किदाम्‍बी श्रीकांत ने भारत सरकार, प्रधानमंत्री श्री नरेन्‍द्र मोदी और खेल मंत्री श्री विजय गोयल को धन्‍यवाद दिया। सभी खिलाड़ियों ने कहा कि खेलों को बढ़ावा देने और खिलाड़ियों के कल्‍याण में प्रधानमंत्री की गहरी दिलचस्‍पी के कारण ही सफलता हासिल करने के लिए कड़ी मेहनत करना संभव हुआ।


    पी. गोपीचंद और विमल कुमार ने कहा कि कड़ी मेहनत और बैडमिंटन खिलाड़ियों की सफलता के कारण क्रिकेट के बाद बैडमिंटन देश का सबसे लोकप्रिय खेल बन गया है। उन्‍होंने कहा कि आज खेलाड़ियों के लिए उपलब्‍ध सुविधाओं के कारण भारत विभिन्‍न खेलों में लगातार तरक्‍की कर रहा है।


    ******


    वीके/केपी/एसकेपी–3593

    
    
    (Release ID: 1501378) Visitor Counter : 7