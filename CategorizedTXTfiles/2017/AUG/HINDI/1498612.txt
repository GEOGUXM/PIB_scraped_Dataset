      विद्युत मंत्रालय

      विद्युत एवं नवीन और नवीकरणीय ऊर्जा मंत्रालयों से संबद्ध सलाहकार समिति की बैठक सम्पन्न
      Posted On: 04 AUG 2017 7:56PM by PIB Delhi

                                                                                                                                                                                                                                                                                                                                                
                                                                                                                                                                                                                                                                                                                                                
                                                                                                                                                                                                                                                                                                                                                
विद्युत एवं नवीन और नवीकरणीय ऊर्जा मंत्रालयों से संबद्ध सलाहकार समिति की बैठक आज यहां केन्द्रीय विद्युत, कोयला, नवीन और नवीकरणीय ऊर्जा तथा खान राज्य मंत्री (स्वतंत्र प्रभार) श्री पीयूष गोयल की अध्यक्षता में सम्पन्न हुई। समिति ने पावर ग्रिड कॉरपोरेशन ऑफ इंडिया (पीजीसीआईएल) के कामकाज तथा पवन ऊर्जा कार्यक्रम के क्रियान्वयन की समीक्षा की।
                                                                                                                                                                                                                                                                                                                                                
सलाहकार समिति की बैठक की शुरुआत पीजीसीआईएल के चेयरमैन एवं प्रबंध निदेशक श्री आई. एस. झा द्वारा पीजीसीआईएल पर दी गई प्रस्तुति के साथ हुई। इस प्रस्तुति के दौरान पीजीसीआईएल के परिचालन क्षेत्रों पर अवलोकन पेश किया गया। इसी तरह प्रस्तुति के दौरान अनेक पहल जैसे राष्ट्रीय ग्रिड का विकास, सार्क ग्रिड इत्यादि के बारे में जानकारी दी गई।        
                                                                                                                                                                                                                                                                                                                                                
इस बैठक के दौरान नवीन एवं नवीकरणीय ऊर्जा मंत्रालय द्वारा पवन ऊर्जा कार्यक्रम के क्रियान्वयन पर प्रस्तुति दी गई। इस दौरान माननीय सदस्यों को भारत में पवन ऊर्जा के क्षेत्र में हुई प्रगति के साथ-साथ समग्र नवीकरणीय ऊर्जा में इसकी हिस्सेदारी, नीतिगत परिवर्तनों इत्यादि के बारे में जानकारी दी गई।                                               
                                                                                                                                                                                                                                                                                                                                                
सभी सदस्यों ने पीजीसीआईएल के समग्र प्रदर्शन के लिए सरकार और पीजीसीआईएल को बधाई दी। समिति के सदस्यों ने नवीकरणीय ऊर्जा पर बढ़ाए गए फोकस के साथ-साथ पिछले तीन वर्षों के दौरान रिकॉर्ड वृद्धि दर्ज करने के लिए सरकार की सराहना की।                                                                                                                 
                                                                                                                                                                                                                                                                                                                                                
सलाहकार समिति के सदस्यों द्वारा दिए गए सुझावों पर प्रतिक्रिया व्यक्त करते हुए श्री पीयूष गोयल ने माननीय सदस्यों को इस बात का आश्वासन दिया कि उनके मूल्यवान सुझावों पर संबंधित मंत्रालयों एवं पीजीसीआईएल द्वारा गौर किया जाएगा।                                                                                                                  
                                                                                                                                                                                                                                                                                                                                                
विद्युत सचिव श्री ए. के. भल्ला, नवीन एवं नवीकरणीय ऊर्जा मंत्रालय में सचिव श्री आनंद कुमार, पीजीसीआईएल के निदेशक और विद्युत एवं नवीन एवं नवीकरणीय ऊर्जा मंत्रालयों के वरिष्ठ अधिकारियों ने भी इस बैठक में शिरकत की।                                                                                                                              
                                                                                                                                                                                                                                                                                                                                                
******                                                                                                                                                                                                                                                                                                                                          
                                                                                                                                                                                                                                                                                                                                                
                                                                                                                                                                                                                                                                                                                                                
                                                                                                                                                                                                                                                                                                                                                
वीके/आरआरएस/डीएस-3278                                                                                                                                                                                                                                                                                                                           

    

    
    (Release ID: 1498612) Visitor Counter : 12