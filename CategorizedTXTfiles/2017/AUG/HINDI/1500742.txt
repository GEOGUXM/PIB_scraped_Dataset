      सांख्यिकी एवं कार्यक्रम कार्यान्‍वयन मंत्रालय

      श्री सदानन्द गौड़ा ने एनईआईजीआरआईएचएमएस के निर्माण स्थलों का निरीक्षण किया
      निर्माण के संबंध में गुणवत्ता के साथ समझौता नहीं किया जाना चाहिए : श्री सदानन्द गौड़ा
      Posted On: 25 AUG 2017 6:47PM by PIB Delhi


    केन्द्रीय सांख्यिकी और कार्यक्रम कार्यान्वयन मंत्री श्री डी.वी. सदानन्द गौड़ा ने आज शिलांग स्थित एनईआईजीआरआईएचएमएस का दौरा किया और संस्थान में चल रहे निर्माण कार्यों का निरीक्षण किया। उन्होंने अधिकारियों, इंजीनियरों तथा विनिर्माण कंपनी एचएससीसी के अधिकारियों से विस्तार से बात की। संसद सदस्य श्रीमती वानसुक सिएम भी मंत्री महोदय के साथ थीं। मंत्री महोदय ने क्षेत्रीय कैंसर केन्द्र, मेडिकल कॉलेज भवन, हॉस्टल और नर्सिंग कॉलेज के निर्माण स्थलों का निरीक्षण किया। मंत्री महोदय ने अधिकारियों और इंजीनियरों को निर्माण संबंधी गुणवत्ता से कोई भी समझौता न करने की सलाह दी।


    मंत्री श्री गौड़ा ने डॉक्टरों और रोगियों से भी अस्पताल में उपलब्ध सेवाओं के संबंध में बातचीत की। बाद में मंत्री महोदय ने कहा, “जिन रोगियो से मैंने बात की, वे सभी अस्पताल में उपलब्ध सेवाओं से खुश हैं। मैं अस्पताल की स्वच्छता से संतुष्ट हूं।”


    एनईआईजीआरआईएचएमएस के अधिकारियों ने मंत्री महोदय को अस्पताल तक पहुंचने वाली सड़कों की बुरी हालत तथा पानी की समस्या से अवगत कराया। मंत्री महोदय ने श्रीमती वानसुक सिएम को इस मामले में पहल करने का सुझाव दिया। मेघालय सरकार के योजना सचिव डॉ बी.डी.आर. तिवारी ने मंत्री महोदय को जानकारी प्रदान करते हुए कहा कि राज्य सरकार ने अस्पताल तक पहुंचने वाली सड़कों तथा अस्पताल को पानी की उपलब्धता के संबंध में योजना बनाई है, जिसका कार्यान्वयन शीघ्र ही प्रारम्भ किया जाएगा।


    मंत्री महोदय ने केन्द्र व राज्य सरकार के अधिकारियों को संस्थान के प्रति सभी प्रकार की सहायता उपलब्ध कराने का आग्रह किया ताकि परियोजनाएं समय पर पूरी की जा सकें।


    *****


    वीके/जेके/डीएस-3535


    

    
    (Release ID: 1500742) Visitor Counter : 10