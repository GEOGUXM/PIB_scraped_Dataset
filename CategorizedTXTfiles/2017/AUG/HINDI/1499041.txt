      कार्मिक, लोक शिकायत एवं पेंशन मंत्रालय

      डॉ. जितेन्‍द्र सिंह ने मंत्रालय कर्मियों को नये भारत के लिए ‘संकल्‍प से सिद्धि’ की शपथ दिलाई
      Posted On: 09 AUG 2017 6:39PM by PIB Delhi

                                                                                                                                                                                                                                                                                                                                                                                                                                                                                                                                                                                                           
                                                                                                                                                                                                                                                                                                                                                                                                                                                                                                                                                                                                           
                                                                                                                                                                                                                                                                                                                                                                                                                                                                                                                                                                                                           
  केन्‍द्रीय पूर्वोत्तर क्षेत्र विकास (स्‍वतंत्र प्रभार) , प्रधानमंत्री कार्यालय, कार्मिक, लोक शिकायत और पेंशन, परमाणु ऊर्जा और अंतरिक्ष राज्‍य मंत्री डॉ. जितेन्‍द्र सिंह ने आज यहां भारत छोड़ो आंदोलन की 75वीं वर्षगांठ के अवसर पर मंत्रालय कर्मियों को नये भारत के लिए ‘संकल्‍प से सिद्धि’ की शपथ दिलाई। यह संकल्‍प नये भारत के निर्माण के प्रति हमारी प्रतिबद्धता जाहिर करता है। ऐसा भारत जो शक्तिशाली, समृद्ध और समावेशी हो तथा जो हमारे स्‍वतंत्रता सेनानियों को गर्व प्रदान कर सकता हो।                                                                                                             
                                                                                                                                                                                                                                                                                                                                                                                                                                                                                                                                                                                                           
                                                                                                                                                                                                                                                                                                                                                                                                                                                                                                                                                                                                           
  इस अवसर पर कार्मिक मंत्रालय के संयुक्‍त सचिव श्री देवेश चतुर्वेदी ने भ्रष्‍टाचार के विरोध में भारत सरकार द्वारा उठाए गए कदमों पर आधारित एक प्रस्‍तुति दी। इसके साथ ही पेयजल और स्‍वच्‍छता मंत्रालय के स्‍पेशल डयूटी अधिकारी श्री अक्षय राउत ने स्‍वच्‍छ भारत मिशन पर एक प्रस्‍तुति दी।                                                                                                                                                                                                                                                                                                                   
                                                                                                                                                                                                                                                                                                                                                                                                                                                                                                                                                                                                           
                                                                                                                                                                                                                                                                                                                                                                                                                                                                                                                                                                                                           
  उपस्थित लोगों को संबोधित करते हुए डॉ. जितेन्‍द्र सिंह ने कहा कि भारत छोड़ो आंदोलन की 75वीं वर्षगांठ का हिस्‍सा बनने का अनोखा अवसर हमें प्राप्‍त हुआ है। उन्‍होंने कहा कि 1942 से 1947 तक के तेजी से बदलते घटनाक्रम के अंतर्गत 1942 में भारत छोड़ो आंदोलन का प्रारंभ हुआ और इसके परिणामस्‍वरूप पांच वर्ष बाद हमारे देश को स्‍वतंत्रता प्राप्‍त हुई। इसी भावना का आदर करते हुए हमें यह संकल्‍प लेना चाहिए कि अगले पांच वर्षों में गरीबी , भ्रष्‍टाचार, आतंकवाद, संप्रदायवाद, जातिवाद समाप्‍त करते हुए 2022 तक एक स्‍वच्‍छ और नये भारत का निर्माण करेंगे, जब देश स्‍वतंत्रता की 75वीं वर्षगांठ मना रहा होगा।
                                                                                                                                                                                                                                                                                                                                                                                                                                                                                                                                                                                                           
                                                                                                                                                                                                                                                                                                                                                                                                                                                                                                                                                                                                           
  डॉ. जितेन्‍द्र सिंह ने कहा कि सरकार भ्रष्‍टाचार के खिलाफ कार्रवाई करते हुए तथा कार्य करने का एक बेहतर वातावरण प्रदान करते हुए अपनी प्रतिबद्धताओं को पूरा करने में सफल हुई है। उन्‍होंने कहा कि यह दिन प्रतिबद्धताओं के प्रति हमारे पुनर्समर्पण को रेखांकित करता है।                                                                                                                                                                                                                                                                                                                                      
                                                                                                                                                                                                                                                                                                                                                                                                                                                                                                                                                                                                           
                                                                                                                                                                                                                                                                                                                                                                                                                                                                                                                                                                                                           
  डीओपीटी प्रस्‍तुति देखने के लिए यहां क्लिक करें –                                                                                                                                                                                                                                                                                                                                                                                                                                                                                                                                                        
                                                                                                                                                                                                                                                                                                                                                                                                                                                                                                                                                                                                           
                                                                                                                                                                                                                                                                                                                                                                                                                                                                                                                                                                                                           
  पेयजल व स्‍वच्‍छता मंत्रालय की प्रस्‍तुति देखने के लिए यहां क्लिक करें -                                                                                                                                                                                                                                                                                                                                                                                                                                                                                                                                 
                                                                                                                                                                                                                                                                                                                                                                                                                                                                                                                                                                                                           
                                                                                                                                                                                                                                                                                                                                                                                                                                                                                                                                                                                                          
  ***                                                                                                                                                                                                                                                                                                                                                                                                                                                                                                                                                                                                      
                                                                                                                                                                                                                                                                                                                                                                                                                                                                                                                                                                                                           
  वीके /जेके/वाईबी –3321                                                                                                                                                                                                                                                                                                                                                                                                                                                                                                                                                                                   
                                                                                                                                                                                                                                                                                                                                                                                                                                                                                                                                                                                                           
                                                                                                                                                                                                                                                                                                                                                                                                                                                                                                                                                                                                           

    

    
    (Release ID: 1499041) Visitor Counter : 14