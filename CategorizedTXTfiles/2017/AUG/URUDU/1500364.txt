      کامرس اور صنعت کی وزارتہ

      آئی پی آر کے نفاذ کے بارے میں قومی ورکشاپ کا افتتاح
      Posted On: 22 AUG 2017 6:16PM by PIB Delhi


    نئی دہلی، 22 اگست 2017، وزیر داخلہ جناب راجناتھ سنگھ نے آج دانشورانہ املاک کے حقوق (آئی پی آر) کے نفاذ کے بارے میں ایک سہ روزہ ورکشاپ کا افتتاح کیا۔ اس موقع پر کامرس اور صنعت کی وزیر محترمہ نرملا سیتارمن اور امور داخلہ کے وزیر مملکت جناب کرن رجیجو بھی موجو د تھے۔


    ورکشاپ سے خطاب کرتے ہوئے جناب راجناتھ سنگھ نے کہا کہ جعل سازی اور پائریسی نے سنگین منظم جرائم کو فروغ دیا ہے۔ایسے کاموں کے ذریعہ مجرموں اور دہشت گردوں کی مالی امداد کی جاتی ہے جو غیر قانونی طریقوں سے دولت حاصل کرنے کیلئے جعلی سامان کا کاروبار کرتے ہیں۔ انہوں نے کہا کہ پولیس افسروں کو مناسب معلومات اور تربیت فراہم کرائی جانی چاہئے تاکہ دانشورانہ املاک کے حقوق کی خلاف ورزیوں کو ابتدا میں ہی روکا جا سکے۔


    مرکزی وزیر داخلہ نے اعلان کیا کہ دانشورانہ املاک کے حقوق سے پولس فورس کو واقف کرانے اور ان کے بارے میں انہیں حساس بنانے کیلئے پورے ہندوستان میں پولس کے تربیتی اداروں اور اکیڈمیوں میں آئی پی آر ٹریننگ موڈیول شروع کئے جائیں گے۔


    محترمہ نرملا سیتارمن نے کہا کہ دانشورانہ املاک کے حقوق کے سلسلے میں ٹکنالوجی اوراختراعی تعاون کیلئے دانشورانہ املاک سے متعلق عالمی تنظیم (ڈبلیو آئی پی او) پنجاب اور تمل ناڈو میں سی آئی پی اے ایم کے تعاون سے دو ٹکنالوجی اور اختراعی تعاون مراکز (ٹی آئی ایس سی) قائم کر رہی ہے۔ انہوں نے کہا کہ ایک محفوظ مستقبل کیلئے لوگوں کو اپنی دانشورانہ املاک کے تحفظ کے طریقوں کو سمجھنے کی ضرورت ہے۔


    امور داخلہ کے وزیر مملکت جناب کرن رجیجو نے لوگوں سے کہا کہ وہ دوسروں کی دانشورانہ املاک کا احترام کریں۔ انہوں نے ملک میں آئی پی آر کے نفاذ کا ایک مستحکم نظام تیار کئے جانے کی ضرورت پر زور دیا۔


    یہ ورکشاپ ملک بھر میں قانون نافذ کرنے والی ایجنسیوں کو آئی پی آر کے نفاذ میں ان کے رول کی اہمیت کو سمجھنے میں مدد کریگی۔ یہ دانشورانہ املاک کے حقوق کے نفاذ کے معاملے میں افسروں کیلئے ایک دوسرے کے تجربات سے فائدہ اٹھانے، آئی پی آر کے تحفظ کے بہترین طریقہ کار کے بارے میں اظہار خیال کرنے اور ایجنسیوں کے درمیان بہتر باہمی تعاون کیلئے ایک پلیٹ فارم کے طور پر بھی کام کریگی۔ اس ورکشاپ میں قانون نافذ کرنے والی ایجنسیوں کے علاوہ بہت سے آئی پی پروفیشنلز، وکیل، قانون کے طلبا اور صنعتی ایسوسی ایشنز سے تعلق رکھنے والے لوگ بھی شرکت کر رہے ہیں۔


    دانشورانہ املاک کے حقوق کے نفاذ کے بارے میں 22 سے 24 اگست 2017 تک چلنے والی اس سہ روزہ ورکشاپ کا انعقاد نئی دہلی میں حکومت ہند کی کامرس اور صنعت کی وزارت کے صنعتی پالیسی اور فروغ کے محکمے (ڈی آئی پی پی) کے تحت ایک پروفیشنل ادارے سیل فار آئی پی آر پرموشن اینڈ منجمنٹ(سی آئی پی اے ایم) کے ذریعہ کیا جا رہا ہے۔


    ۔۔۔۔۔۔۔۔۔۔۔


    
    
    
    
    
    م ن۔ ۔ ا گ۔ع ج


    U: 4132


    

    
    (Release ID: 1500364) Visitor Counter : 2