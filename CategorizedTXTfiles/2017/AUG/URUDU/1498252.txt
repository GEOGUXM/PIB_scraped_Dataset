      وزیراعظم کا دفتر

      سابق صدرجمہوریہ ہند،جناب پرنب مکھرجی نے اپنے عہدہ صدارت کے آخری دن وزیراعظم کی جانب سے موصول ہوئے مکتوب کو منظرعام پرلاتے ہوئے کہاہے کہ اس مکتوب نے انھیں دلی طورپرمتاثرکیاہے
      Posted On: 03 AUG 2017 1:27PM by PIB Delhi


    نئی دہلی ،3 اگست :سابق صدرجمہوریہ ہند، جناب پرنب مکھرجی نے اپنے عہدہ صدارت کے آخری دن ،وزیراعظم جناب نریندرمودی کی جانب سے موصول ہونے والے مکتوب کو شیئرکیاہے ۔جناب پرنب مکھرجی نے کہاہے کہ وزیراعظم کی جانب سے موصول ہوئے اس مکتوب نے ان کے دل کو چھواہے ۔ مکتوب کا متن درج ذیل ہے:


    نئی دہلی ،24جولائی ، 2017


    عزیزی پرنب دا،


    اب آپ اپنے ممتاز سفرکے اس نئے دورمیں داخل ہورہے ہیں ، میں اس موقع پرآپ کے ذریعہ ملک، خصوصاً بطورصدرجمہوریہ ہند، گذشتہ پانچ سالوں کے دوران آپ کے بے پایاں تعاون کے تئیں اپنے عمیق جذبہ ستائش اورتشکرکا اظہارکئے بغیرنہیں رہ سکتا۔ آپ نے اپنی سادگی ، اعلیٰ اصولوں اورمثالی قیادت سے ہم سب کی رہنمائی کی ہے ۔


    تین برس قبل ، میں ایک اجنبی کے طورپرنئی دہلی میں وارد ہواتھا۔مجھے جوکام درپیش تھا ،وہ اپنی نوعیت کے لحاظ سے بہت وسیع اورچنوتیوں سے بھراہواتھا۔ ایسے وقت میں آپ ہمیشہ ہمارے لئے ایک بزرگ اوررہنماکی حیثیت کے حامل رہے ہیں۔ آپ کی دانشمندی ، رہنمائی اورذاتی گرمجوشی نے مجھے بڑااعتماد اورقوت بخشی ۔


    آپ اپنے علم ودانش کے لئے معروف ہیں ۔ مختلف موضوعات ، جو پالیسی سے سیاست تک ، معیشتوں سے خارجی امورتک اور سلامتی سے وابستہ امورسے لے کر قومی اورعالمی اہمیت کے حامل موضوعات کااحاطہ کرتے ہیں، کے تئیں ،میں ہمیشہ سے آپ کی دروبینی کا قائل رہاہوں ۔آپ کی ذہنی قوت نے ہمیشہ میری حکومت اور میری ذاتی اعانت کی ہے ۔


    آپ میرے تئیں اس قدرگرم جوش، مشفق اور کرم فرما رہے ہیں ۔ طویل میٹنگوں پرمشتمل دن گذارنے یا کسی دورے کے بعد آپ کی جانب سے موصول ہونے والی ایک کال ’’میں امیدکرتاہوں کہ آپ اپنی صحت کے تئیں خبردارہوں گے ‘‘مجھے نئی توانائی سے سرشارکردینے کے لئے کافی ہواکرتی تھی ۔


    پرنب دا،ہمارے سیاسی سفرمختلف سیاسی پارٹیوں کے توسط سے طے ہوئے ہیں ۔ہمارے نظریات کبھی کبھی مختلف بھی رہے ہیں ۔ ہمارے تجربات بھی منفرد رہے ہیں ۔ انتظامی امورکامیرا تجربہ، میری ریاست کا تھا جب کہ آپ نے ہماری عملی سیاست اور کئی دہائیوں کی سیاسی کیفیات ملاحظہ کی ہیں۔پھربھی آپ کی دانشوری اور ادراک میں وہ قوت ہے جس کی بنیاد پر ہم باہم تال میل بناکر کام کرسکے ۔


    آپ کے سیاسی سفراور آپ کے عہدہ ٔ صدارت کے دوران ، آپ نے قوم کی عافیت کو ہمیشہ ہرچیز پرترجیح دی ۔ آپ نے راشٹرپتی بھون کا دروازہ ان پہل قدمیوں اور پروگراموں کے لئے کھول دیا ،جن کے ذریعہ بھارت کے نوجوانوں کی اختراعی قوت اورصلاحیتوں کو تسلیم کیاگیا۔


    آپ کا تعلق رہنماؤں کی اس پیڑھی سے ہے، جن کے لئے سیاست صرف اس چیز کا نام تھی کہ ہم بے نفس ہوکر اپنی جانب سے معاشرے کو کیادے سکتے ہیں ۔آپ بھارت کے عوام کے لئے ترغیب کا عظیم مخرج ہیں ۔ بھارت کو ہمیشہ آپ پرایک ایسے صدرکے طورپر فخررہے گا جو ایک منکسرالمزاج عوامی خدمت گاراور ایک غیرمعمولی رہنماتھا ۔


    آپ کی وراثت ہماری رہنمائی کرتی رہے گی ۔ہم آپ کے سب کو ساتھ لے کرچلنے کے جمہوری نظریئے سے، جسے آپ نے اپنی طویل اور ممتاز عوامی زندگی کے عرصے میں اپنائے رکھا تھا، قوت حاصل کرتے رہیں گے ۔ اب آپ جب اپنی زندگی کے ایک نئے دورمیں داخل ہورہے ہیں ، میں آپ کی آئندہ کوششوں کے لئے اپنی جانب سے نیک تمنائیں پیش کرتاہوں ۔


    میں ایک مرتبہ پھر آپ کی جانب سے ملنے والی اعانت ، حوصلہ افزائی ، رہنمائی اور ترغیب کے لئے آپ کا شکریہ اداکرتاہوں ۔ چند روز قبل پارلیمنٹ میں دیئے گئے الوداعیہ میں آپ نے میرے لئے جن مشفقانہ کلمات کا اظہار کیاتھا، میں، اس کے لئے آپ کا شکریہ اداکرتاہوں ۔


    راشٹرپتی جی ، آپ کے وزیراعظم کے طورپر کام کرنا میرے لئے ایک اعزاز کی بات رہی ہے ۔


    جئے ہند


    مخلص


    ۔دستخط


    (نریندرمودی ) جناب پرنب مکھر جی


    صدرجمہوریہ ہند


    ۔۔۔۔۔۔۔۔۔۔۔۔۔۔۔۔۔۔۔۔۔۔


    (م ن۔ع آ ۔ 3-08-17 )


    U- 3730

    
    
    (Release ID: 1498252) Visitor Counter : 2