      کامرس اور صنعت کی وزارتہ

      ہندوستان-تنزانیہ مشترکہ تجارتی کمیٹی کا چوتھا اجلاس
      Posted On: 29 AUG 2017 5:37PM by PIB Delhi


    نئی دہلی،29؍ اگست ۔ہندوستان-تنزانیہ مشترکہ تجارتی کمیٹی کا چوتھا اجلاس نئی دلی میں 29؍اگست 2017 کو منعقد ہوا۔اس میں ہندوستانی وفد کی قیادت کامرس اور صنعت کی وزیر مملکت (آزادانہ چارج) محترمہ سیتا رمن نے کی ۔ تنزانیہ کے وفد کے رہنما وہاں کی صنعت، تجارت اور سرمایہ کاری کے وزیر جناب چارلس جان میوی جیگ تھے۔


    محترمہ سیتا رمن نے اپنے افتتاحی کلمات میں اس بات کو اجاگر کیا کہ ہندوستان اور تنزانیہ قریبی اور خوشگوار رشتے رکھتے ہیں۔ انہوں نے دوستی اور استحکام کےغیرمتزلزل رشتوں کا ذکر کیا، جو نوآبادیات کیخلاف جدو جہد کی یکساں تاریخ سے عبارت ہیں۔ انہوں نے ترقی کرتی ہوئی کلیدی نوعیت کی ساجھیداری ، ہمہ جہت تعاون اور دونوں ملکوں کے درمیان عوام سے عوام کے درمیان رابطوں کو بھی اجاگر کیا۔


    اجلاس کے دوران وزیراعظم کے نو-دس جولائی 2016 کے تنزانیہ کےسرکاری دورے کا ذکر بھی آیا۔ اس دورے کے دوران باہمی تعاون کے تمام پہلوؤں پر تبادلہ ٔ خیال کیا گیا تھا۔


    اجلاس میں ا س بات کا ذکر کیاگیا کہ تنزانیہ ، افریقہ میں ہندوستان کیلئے انتہائی اہم ملکوں میں سے ایک ہے۔ خاص طور پر مختلف شعبوں میں ہندوستان کے باہمی تعاون کے تعلق سے دو اعشاریہ دو ارب امریکی ڈالر کے سرمائے سے تنزانیہ ان پانچ ملکوں میں شامل ہے، جو ہندوستان کے لئے سرمایہ کاری کیلئے بے حد اہمیت رکھتے ہیں ۔ ہندوستان نے تنزانیہ کے وفد کوبتایا کہ ہندوستان نے تنزانیہ کیلئے جو شعبے مفید ہو سکتے ہیں، ان میں روشنی کے تیل اور پٹرولیم یا پتھریلی معدنیات ، موٹر کاریں اور گاڑیاں اور دوائیں وغیرہ شامل ہیں۔ اسی طرح ہندوستان میں تنزانیہ سے جن چیزوں کی ضرورت ہے، اُن میں دھاتیں اور معدنیات ، خشک کاجووغیرہ قابلِ ذکر ہیں۔۔


    تنزانیہ کے وفد نے ماہی پروری، صنعتی ترقی بشمول صنعتی تحقیق اور ترقی اور ایس ایم ایز کی ترقی، اطلاعات ، مواصلات اور ٹیکنالوجی، لیبر اورروزگار ، اطلاعات ، کلچر، فنون اور کھیل کود وغیرہ کے سلسلے میں تعاون میں دلچسپی کا اظہار کیا۔


    ہندوستان کی محصولات کی ترجیحات کی ڈیوٹی فِری اسکیم سے جس سے فیض اٹھانے والوں میں تنزانیہ بھی شامل ہے ، حالیہ برسوں میں تنزانیہ سے ہندوستان کیلئے برآمدات میں اضافہ ہوا ہے ۔ ہندوستان اورتنزانیہ نے آپسی ضرورتوں اور باہمی فائدے پر مبنی شعبہ جاتی تعاون کو بڑھانے پر اتفاق کیا ہے۔


    باہمی ویزہ نظام سے تجارت اور سرمایہ کاری میں ترقی ہوئی ہے۔ آمد پر ویزہ دینے کی سہولت تنزانیہ میں بھی حاصل ہے۔حالانکہ یہ صرف تین مہینے کی مدت کیلئے ہے۔ تبادلۂ خیال کے دوران اس بات کا ذکر آیا کہ معروف کاروباری کمپنیوں کیلئے طویل مدتی ویزہ (کم از کم ایک سال کیلئے) جس میں کئی مرتبہ کا آناجانا شامل ہو، اس سے دونوں ملکوں کے درمیان سرمایہ کاری اور تجارتی تعاون کے اضافے میں مدد ملے گی۔


    تبادلۂ خیال گرمجوشی کے اور خیر سگالی کے ماحول میں مکمل ہوا، جس سے دونوں ملکوں کے درمیان دوستانہ رشتوں کی عکاسی ہوتی ہے۔ باہمی طور پر متفقہ دستاویز پر دستخط کے ساتھ اجلاس تکمیل کو پہنچا۔


    ۰۰۰۰۰۰۰۰۰۰۰۰۰۰۰۰۰۰۰۰۰


    م ن ۔ ج ۔ ک ا


    U- 4254

    
    
    (Release ID: 1501096) Visitor Counter : 2