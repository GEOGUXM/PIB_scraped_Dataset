      آبی وسائل، دریائی ترقیات اور گنگا احیاء کی وزارت

      باندھوں کیلئے ہنگامی صورتحال میں لائحہ عمل کے منصوبے کے نفاذ کے موضوع پر ورکشاپ کا اہتمام
      Posted On: 31 AUG 2017 5:35PM by PIB Delhi


    نئی دہلی،31؍ اگست ۔ملک میں باندھوں کی سلامتی سے متعلق اقدامات کے تئیں بیداری میں اضافہ کرنے اور ہنگامی حالات میں اپنائے جانے والے لائحہ عمل (ای اے پی) کو حتمی شکل دینے کی غرض سے تملناڈو واٹرریسورس ڈیولپمنٹ ڈپارٹمنٹ نے مرکزی آبی کمیشن کے تعاون و اشتراک سے حال ہی میں تمل ناڈو میں ضلع کرشنا گِری کے تحت کرشنا گِری باندھ پر تمام شراکت داروں سے مشاورت کی غرض سے ایک ورکشاپ کا اہتمام کیا تھا۔ تمام شراکت داروں کی نمائندگی کرنے والے 150مندوبین نے اس ورکشاپ میں شرکت کی ۔ یہ وہی مندوبین ہیں، جو ضرورت پڑنے پر راحت کاری اور بچاؤ کے آپریشن انجام دیتے ہیں۔ اس ورکشاپ میں نیشنل ڈیزاسٹر مینجمنٹ اتھارٹی، ریاستی ہنگامی حالات کے انتظام سے متعلق اتھارٹی، بھارتی محکمہ ٔ موسمیات، ریاستی صحت ، آگ لگنے کی صورت میں اس کے بجھانے سے متعلق عملے، پولیس، مالیہ اور سڑک محکموں اور ریلوے کے مندوبین نے بھی حصہ لیا۔

    
    مرکزی آبی کمیشن کے رکن جناب این کے ماتھر نے اس ورکشاپ کی صدارت کی اور ہر ایک باندھ کیلئے ہنگامی حالات کی صورت میں اپنائے جانے والے لائحہ عمل کی تیاری کی ضرورت پر روشنی ڈالی اور ساتھ ہی ساتھ مؤثر راحت کاری اور بچاؤ کے کاموں کے سلسلے میں تمام ایجنسیوں کے تعاون اور اس کی ضرورت کو اجاگر کیا ۔ کچھ قومی اور بین الاقوامی ڈیم ڈیزاسٹرس یعنی باندھوں کے ٹوٹنے کی شکل میں پیش آنے والے حادثات کے مختصر پس منظر بھی بیان کئے گئے اور ان پر تبادلۂ خیالات عمل میں آئے۔ مؤثر اور جامع اور قابل عمل ہنگامی حالات سے متعلق لائحہ عمل پر مبنی دستاویزات کے سلسلے میں بھی مختلف مراحل پر مشتمل تفصیلات بھی پیش کی گئیں۔
    
    بھارت دنیا بھر میں باندھوں کی تعداد کے لحاظ سے تیسرے نمبر پر آتاہے اور یہاں 5 ہزار 254 بڑے باندھ مصروف عمل زمرے میں ہیں اور 447 بڑے باندھ زیرِ تعمیر ہیں۔ اس تعداد میں سے تقریباً چار فیصد بڑے باندھ ( 209)سو برس سے بھی زائد پرانے ہیں اور تقریبا ً 17فیصد(876)باندھ 50 برس سے بھی زائد کے ہیں۔ ان میں سے بہت سارے باندھ ایسے ہیں، جو باندھوں کی صحت سے متعلق حالیہ معیارات پر مختلف زاویوں سے پورے نہیں اترتے اور سلامتی کے لحاظ سے بھی مخدوش ہیں۔ آبی وسائل کی وزارت کے تحت باندھوں کے احیاء اور اصلاح سے متعلق پروجیکٹ (ڈی آر آئی پی) کے تحت باندھوں کی مرمت اور اصلاح کا کام جاری ہے اور گنگا احیاء کا پروگرام تقریباً 198 بڑے باندھ پروجیکٹوں کے سلسلے میں 7 ریاستوں میں احیاء کے عمل میں تعاون دے رہا ہے۔ اس کے علاوہ باندھوں کی ہمہ گیر سلامتی کے اقدامات بھی ادارہ جاتی شکل میں نیز نفاذ ایجنسیوں کے ذریعےعمل میں لائے جا رہے ہیں۔
    
    اگرچہ ہمارے باندھ عام طور پر محفوظ ہیں، تاہم اگر کسی وقت کوئی واقعہ رونما ہوتا ہےاور باندھوں کو کوئی خطرہ درپیش ہوتاہے،تو بڑے پیمانے پر املاک کو نقصان پہنچتا ہے۔ ماحولیات متاثر ہوتا ہے اور کبھی کبھی جانی اتلاف بھی رونما ہوتا ہے۔ باندھوں کے سلسلے میں اس طرح کا کوئی واقعہ اور اس کے نتیجے میں پیداہونے والی صورتحال کو سنبھالنے کیلئے تمام قومی اور ریاستی ایجنسیوں کی کوششوں میں تال میل ضروری ہوتا ہے۔ ڈی آر آئی پی باندھوں کے سلسلے میں ایمرجنسی ایکشن پلان (ای اے پی) کی تیاری ڈی آر آئی پی کے تحت انجام دی جانے والی سرگرمیوں میں سے ایک ہے ۔ متعلقہ دستاویز میں تمام متعلقہ ایجنسیوں کے فرائض تفصیل سے بیان کئے گئے ہیں اور ہنگامی حالات کے مختلف مراحل میں اپنائے جانے والے معیاراتی آپریٹنگ قواعد و ضوابط اور نظم و نسق کا بھی ذکر ہے۔ ساتھ ہی ساتھ اس دستاویز میں، سیلابی لہروں کی مختلف کیفیات اور بستیوں پر پڑنے والے ان کے اثرات کی تمام تر تکنیکی تفصیلات بھی اس میں شامل کی گئی ہیں۔

    *****


    م ن ۔ ۔ ک ا
    U- 4294

    
    
    (Release ID: 1501383) Visitor Counter : 2