      نائب صدر جمہوریہ ہند کا سکریٹریٹ

      بھارت نیپال میں بنیادی ڈھانچہ اور سماجی ادارے قائم کریگا۔نائب صدر جمہوریہ ہند
      نیپال کے وزیراعظم سے نائب صدر جمہوریہ ہند کی گفت وشنید
      
      Posted On: 24 AUG 2017 6:53PM by PIB Delhi


    نئی دہلی۔25؍اگست۔نائب صدر جمہوریہ ہند ، جناب ایم وینکیانائیڈو نے کہا ہے کہ بھارت نیپال میں بنیادی ڈھانچے اور سماجی اداروں کی تعمیر کیلئے نیپال کے ساتھ شراکت داری کا متمنی ہے۔ موصوف بھارت کے دورے پر آئے ہوئے نیپال کے وزیراعظم جناب شیربہادر دیوبا سے گفت وشنید کررہے تھے ،جو ان سے ملاقات کرنے گئے تھے۔


    نائب صدر جمہوریہ ہند نے کہا کہ دونوں ممالک کے مابین افزوں رابطہ کاری سے اقتصادی ترقی کو بڑھاوا ملے گا اور ترائی سڑکوں ، ریل روابط ، مربوط چیک پوسٹ اور رکسول۔ املیکھ گنج تیل پائپ لائن جیسے پروجیکٹوں پر از سر نو توجہ دینے کی ضرورت ہے۔ انہوں نے مزید کہا کہ پن بجلی شعبے میں دونوں ممالک میں باہمی تعاون کے زبردست مضمرات موجود ہیں اور دونوں ممالک کو 1996 میں طے کیے گئے پنچیشور پروجیکٹ کے نفاذ میں تیزی لانے کیلئے کوشاں ہونے کی ضرورت ہے۔ انہوں نے کہا کہ ہمیں آبی وسائل کے شعبے میں اپنا تعاون بڑھانا چاہئے تاکہ دونوں ممالک کے عوام کو فائدہ حاصل ہوسکے۔


    نائب صدر جمہوریہ ہند نے کہا کہ نیپال آئین کے نفاذ کے اہم کام میں مصروف ہے اور ترقی پسند اور شمولیت پر مبنی سیاسی ایجنڈے کی تشکیل کررہا ہے اور ایک ایسے سیاسی نظام کے قیام کی از حد اہمیت ہے جو نیپال کے معاشرے کے ہر طبقے کی توقعات کی تکمیل کرسکے۔ نائب صدر جمہوریہ ہند نے نیپال کے وزیراعظم اور وہاں کی حکومت کو مقامی اداروں کے انتخابات کے دو مراحل کامیابی سے مکمل کرنے کیلئے اپنی جانب سے مبارکباد پیش کی۔ انہوں نے کہا کہ بھارت نیپال میں آئندہ منعقد ہونےو الے ا نتخابات کے سلسلے میں ہر ممکن متعلقہ امداد فراہم کرنے میں مسرت کا احساس کرے گا۔


    نائب صدر جمہوریہ ہند نے کہا کہ دونوں ممالک کے مابین کھلی سرحدیں ہمارے تعلقات کو منفرد حیثیت دیتی ہیں اور دونوں ممالک کے عوام کو اس سے زبردست فوائد حاصل ہوتے ہیں۔ انہوں نے کہا کہ ہمیں شر پسندوں کے ذریعے کھلی سرحدوں کے ناجائز استعمال کے تئیں خبردار رہنا چاہئے۔ بھارت نیپال کو نیپال کی پولیس اور مسلح پولیس کے دستوں کو مستحکم بنانے میں مدد فراہم کرتا آیا ہے اور یہ مدد ساز وسامان، موٹر گاڑیوں اور تربیت وغیرہ کی شکل میں فراہم کی جاتی رہی ہے۔


    نائب صدر جمہوریہ ہند نے کہا کہ بھارت اپنے تمام ہمسایہ ممالک کے ساتھ اچھے تعلقات استوار رکھنا چاہتا ہے اور ہماری حکومت کی کوشش یہ ہے کہ ’’سب کا ساتھ سب کا وکاس‘‘ کے اصول پر بھارت کے اندر اور بیرون بھارت دونوں جگہ عمل کیا جائے۔ انہوں نے مزید کہا کہ بھارت کی خواہش ہے کہ بھارت میں شمولیت پر مبنی ترقی عمل میں آئے اور دیگر ہمسایہ ممالک میں بھی ایسا ہی ہو۔ بھارت ،روزگار کی فراہمی اور اپنے تمام ہمسایہ ممالک میں گھریلو شعبوں کی ترقی میں اپنی جانب سے ترقیاتی امداد فراہم کرنے کا متمنی ہے۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    م ن۔ ۔ ع ن۔


    U-4188

    
    
    (Release ID: 1500681) Visitor Counter : 2