      جہاز رانی کی وزارت

      ہندوستان اور ایران نے چاہ بہار بندرگاہ کو جلد چالو کرنے کے اپنے عہد کو دوہرایا
      نتن گڈکری ایران کے دوروزہ دورے کے بعد وطن لوٹ آئے

      Posted On: 07 AUG 2017 7:21PM by PIB Delhi

    نئی دلّی ، 7 اگست / جہازرانی، سڑک ٹرانسپورٹ اور شاہراہوں کے وزیر جناب نتن گڈکری ایران کے اپنے دوروزہ دورے کے بعد کل ہندوستان لوٹ آئے۔ انھوں نے 5 اگست کو دوسری مدت کے لئے ایران کے صدر کی حیثیت سے عالی جناب ڈاکٹر حسن روحانی کی حلف برداری کی تقریب میں شرکت کرنے کے لئے ہندوستانی حکومت کی نمائندگی کی تھی۔


    بعد میں ڈاکٹر حسن روحانی کے ساتھ گفتگو کرتے ہوئے جناب گڈکری نے ہندوستان کے وزیراعظم کی طرف سے انھیں مبارکباد دی اور ان کے لئے ایک کامیاب مدت کے لئے نیک خواہشات کا اظہار کیا۔ انھوں نے وزیراعظم نریندر مودی کی طرف سے مبارک بادی کا پیغام بھی ان کے حوالے کیا اور انھیں ہندوستان کا دورہ کرنے کی دعوت دی۔


    جناب گڈکری نے چاہ بہار اور زاہدان کے درمیان مجوزہ ریل رابطہ اور چاہ بہار بندرگاہ کی ترقی میں ہندوستان کے تعاون سمیت بہت سے معاملات پر وسیع تر تبادلۂ خیال کیا۔ میٹنگ میں دونوں فریقوں نے ان فیصلوں کے نفاذ میں کی گئی پیش رفت کا جائزہ لیا جو پچھلے سال وزیراعظم نریندر مودی کے دورۂ ایران کے دوران کئے گئے تھے۔ اس میں چاہ بہار بندرگاہ کی پیش رفت کا بھی معاملہ شامل ہے۔ دونوں فریقوں نے چاہ بہار بندرگاہ کو جلد مکمل کرنے اور اسے چالو کرنے کے بارے میں اپنے عزم کا اعادہ کیا۔


    جناب گڈکری نے اوّل نائب صدر ڈاکٹر ای جہانگیری سے بھی ملاقات کی اور چاہ بہار بندرگاہ کے ڈیولپمنٹ سے متعلق معاہدے کو شروع کرنے کے معاملے کو اجاگر کیا اور انھیں بتایا کہ انڈیا پورٹس گلوبل لمیٹڈ (آئی پی جی ایل) نے ریل ماؤنٹیڈ گینٹری کرین (آر ایم جی سی) جیسے اہم ساز و سامان کی خریداری کو حتمی شکل دے دی ہےاور ربر، ٹائر، موبائل کرین، ایم ٹی کنٹینر ہینڈلرس، ٹرک اینڈ ٹریکٹر ٹریلرس کنٹینرس اور متعلقہ ساز و سامان سے متعلق آرڈرس کو حتمی شکل دی جارہی ہے۔ جناب نتن گڈکری نے چاہ بہار بندرگاہ کو چالو کرنے میں ایران کی مدد کرنے کے لئے ہندوستان کی تیاریوں سے بھی آگاہ کیا۔ انھوں نے ایران سے درخواست کی کہ وہ ایگزم بینک آف انڈیا سے چاہ بہار بندرگاہ کی ترقی کے لئے قرض کی درخواست جلد پیش کرے تاکہ دونوں ملکوں کے درمیان سمجھوتے کو عملی شکل دی جاسکے۔ قابل ذکر ہے کہ ایران نے ہندوستان سے درخواست کی تھی کہ چاہ بہار بندرگاہ کو چالو کرنے کے لئے 150 ملین ڈالر کا قرض فراہم کرے ۔ ایران نے اسے ایک شرط کے طور پر پیش کیا تھا۔ ایگزم بینک آف انڈیا سے قرض کے لئے درخواست کا اب بھی انتظار ہے۔


    بعد میں جناب گڈکری نے ایران کے شاہراہوں اور شہری ترقی کے وزیر ڈاکٹر عباس اخوندی سے ملاقات کی اورانھیں دو ٹرمینلس کثیر مقصدی اور کنٹینر کے لئے ساز و سامان کی خریداری کے بارے میں تازہ ترین جانکاری سے آگاہ کیا۔ انھوں نے ڈاکٹر اخوندی سے یہ بھی درخواست کی کہ چاہ بہار بندرگاہ کو شروع کرنے میں درکار تعاون کے مفاد میں ایران کو قرض کی درخواست پیش کرنے کی شرط کو معاف کردینے پر غور کرنا چاہئے۔ ایران نے یقین دلایا ہے کہ یہ درخواست جلد ایگزم بینک آف انڈیا کو پیش کی جائے گی۔


    جناب گڈکری اور ڈاکٹر اخوندی کی موجودگی میں آئی پی جی ایل کے ایم ڈی کی طرف سے غیرملکی سرمایہ کاری کے فروغ اور تحفظ قانون (ایف آئی پی پی اے) درخواست ایرانی حکام کو پیش کی گئی۔ ہندوستان نے تہران میں آئی پی جی ایل کا ایک دفتر کھولا ہے۔


    ڈاکٹر اخوندی کے ساتھ اپنی میٹنگ میں جناب گڈکری نے کارگو کو راغب کرنے کے لئے چاہ بہار بندرگاہ کی مارکیٹنگ کی ضرورت پر زور دیا۔ انھوں نے کہا کہ ہندوستان اور ایران کو جلد سے جلد اس مقصد کے لئے چاہ بہار بندرگاہ پر ایک ورکشاپ کا مشترکہ طور پر اہتمام کرنا چاہئے۔ جناب گڈکری نے چاہ بہار سے زاہدان تک ریل رابطے کی ضرورت پر بھی زور دیا اور کہا کہ اس سلسلے میں ہندوستان کے ساتھ ایک مفاہمت نامہ پر دستخط کئے جاسکتے ہیں۔ میٹنگ کے دوران ہندوستان، ایران اور افغانستان کے درمیان سہ رخی راہداری سمجھوتے کی توثیق کے معاملے پر بھی تبادلۂ خیال ہوا۔ ہندوستان اور افغانستان نے یہ سمجھوتہ کیا ہے اور ایران کو ابھی یہ سمجھوتہ کرنا ہے۔


    جناب نتن گڈکری کے علاوہ ہندوستان وفد جہازرانی کی وزارت میں خصوصی سکریٹری ڈاکٹر آلوک شریواستو، ایران کے لئے ہندوستان کے سفیر سوربھ کمار، وزارت خارجہ میں جوائنٹ سکریٹری دیپک متل اور جناب گڈکری کے او ایس ڈی راج گوپال شرما پر مشتمل تھا۔


    ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔


    ( م ن ۔ ح ا۔ م ر ۔ 07 - 08 - 2017 )


    U. No. 3832

    
    
    (Release ID: 1498747) Visitor Counter : 2