      وزارت دفاع

      لینڈنگ کرافٹ یوٹیلٹی ایم کے –IV کی بحریہ میں شمولیت
      Posted On: 21 AUG 2017 4:17PM by PIB Delhi


    نئی دہلی، 21 اگست/ جزائر انڈمان و نیکوبار کے لیفٹیننٹ گورنر ڈاکٹر جگدیش مکھی نے آج پورٹ بلیئر میں آئی این ایل سی یو ایل-52 کو ہندوستانی بحریہ میں شامل کیا۔ آئی این ایل سی یو ایل-52 ایم کے – IV کلاس کا دوسری لینڈنگ کرافٹ یوٹیلٹی (ایل سی یو) ہے، جسے ہندوستانی بحریہ میں شامل کیا گیا ہے۔ اس جہاز کا ڈیزائن ملک میں ہی تیار کیا گیا ہے اور اسے کولکاتہ کی گارڈن ریچ شپ بلڈرس اینڈ انجینئرس کمپنی نے بنایا ہے۔ ایل -52 کی بحریہ میں شمولیت ملک کی دیسی ڈیزائن اور جہاز کی تیاری کی اہلیت کے امکانات کا ایک اور اظہار ہے۔


    ایل سی ایم کے – IV ایک بحری و برّی جہاز ہے، جس کا بنیادی کام خاص جنگی ٹینکوں، بکتربند گاڑیوں، فوجیوں اور ساز و سامان کی جہاز سے سمندری ساحل تک نقل و حمل اور تعیناتی ہے۔ یہ جہاز انڈمان و نیکوبار کمانڈ میں موجود رہیں گے اور انھیں مختلف طرح کی سرگرمیوں میں لگایا جاسکے گا۔ ان سرگرمیوں میں بیچنگ آپریشن یعنی ساحل سمندر پر انجام دی جانے والی سرگرمیاں، تلاش اور بچاؤ، آفات راحت آپریشن، رسد و ذخیرہ کاری اور دوردراز کے جزائر سے انخلاء شامل ہیں۔


    اس جہاز کی کمان کمانڈر کوشک چٹرجی کے ہاتھوں میں ہے اور اس میں اضافی عملے کے طور پر پانچ افسران، 46 جہازراں شامل ہیں اور یہ مزید 160 فوجیوں کو لانے لے جانے کی صلاحیت سے لیس ہے۔ 830 ٹن پانی کو ہٹانے کی صلاحیت رکھنے والا یہ جہاز مختلف قسم کے جنگی ساز و سامان کی نقل و حمل کی اہلیت رکھتا ہے۔ ان جنگی ساز و سامان میں خاص قسم کے جنگی ٹینک ارجن، ٹی 72 اور دیگر گاڑیاں شامل ہیں۔ اس جہاز میں جدید ترین قسم کے ساز و سامان اور سسٹم لگے ہوئے ہیں، جن میں انٹیگریٹڈ برج سسٹم (آئی بی ایس) اور انٹیگریٹڈ پلیٹ فارم مینجمنٹ سسٹم (آئی پی ایم ایس) شامل ہیں۔


    اس زمرے کے باقی ماندہ چھ جہاز میسرس جی آر ایس ای، کولکاتہ میں تیاری کے آخری مراحل میں ہیں اور آئندہ دو برسوں میں انھیں بحریہ میں شامل کیے جانے کا پروگرام ہے۔ ان جہازوں کی بحریہ میں شمولیت سے ملک کی بحری سلامتی سے متعلق ضرورتوں کی تکمیل ہوگی ۔ ان جہازوں کی تیاری وزیراعظم کی ’میک اِن انڈیا‘ مہم سے ہم آہنگ ہے۔


    م ن۔ م م۔م ر


    UNO-4110

    
    
    (Release ID: 1500224) Visitor Counter : 2