      خواتین اور بچوں کی ترقیات کی وزارت

      تشدد کا شکار عورتوں کیلئے ملک میں 151 ون اسٹاپ سینٹر کام کر رہے ہیں:مینکا گاندھی
      Posted On: 04 AUG 2017 4:51PM by PIB Delhi


    نئی دہلی04 اگست۔ عورتوں اور بچوں کی ترقی کی مرکزی وزیرمملکت حترمہ مینکا سنجے گاندھی نے آج لوک سبھا میں ایک سوال کے جواب میں بتایا کہ عورتوں اور بچوں کی ترقی کی وزارت نے تشدد کا شکار عورتوں کے لئے ون اسٹاپ سینٹر (او ایس سی ایس) کی نئی اسکیم کے تحت اب تک 151 مراکز قائم کئے ہیں۔ انہوں نے مزید بتایا کہ تشدد کا شکار اس طرح کی 30 ہزار عورتوں کو اب تک ان مراکز میں امداد دی گئی ہے۔ انہوں نے کہا کہ ان ’’ون اسٹاپ سینٹرس کا مقصد ان عورتوں کی مدد کرنا ہے جن کو نہ تو پولس یا طبی سہولیات تک رسائی حاصل ہے اور نا ہی وہ تکلیف اور پریشانی کے عالم میں پولس اسٹیشنوں میں جا سکتی ہیں۔ وزیر موصوف نے وضاحت کی کہ ہر سینٹر میں ایک ماہر نفسیات ایک ڈاکٹر ایک نرس ایک وکیل پولس اور 8 بستروں کی سہولت ہے جس کو بڑھایا جا سکتا ہے۔ محترمہ مینکا گاندھی نے کہا کہ عورتوں اور بچوں کی ترقی کی وزارت ملک بھر میں 600 ون اسٹاپ سینٹرس قائم کرنے کی کوشش کر رہی ہے۔


    ایک ضمنی سوال کے جواب میں محترمہ مینکا گاندھی نے کہا کہ وومین ہیلپ لائن کو عام کرنے کی اسکیم اپریل 2015 میں شروع کی گئی تھی جو 22 ریاستوں میں اب شروع ہو گئی ہے۔ہر او ایس سی کو اس وومین ہیلپ لائن سے جوڑا جا رہا ہے۔ انہوں نے کہا کہ حکومت ہر موبائل فون میں پینک بٹن نصب کرنے کی سمت میں بھی کام کر رہی ہے۔ اور توقع ہے کہ یہ (پینک) بٹن ستمبر کے آخر تک کام کرنے لگے گا ۔ عورتوں اور بچوں کی ترقی کی وزارت کی طرف سے ایک اور تجویز یہ ہے کہ پولس فورس میں عورتوں کو 33 فیصد ریزرویشن دیا جائے جسے داخلی امور کی وزارت نے قبول کر لیا ہے۔ تمام ریاستوں اور مرکز کے زیر انتظام علاقوں کی انتظامیہ نے یہ تجویز لاگو کر دی ہے۔ اور اس سمت میں بھرتی شروع کر دی ہے۔ وزیر موصوف نے بتایا کہ مہلا پولس والینٹرس کی اسکیم بھی شروع کی گئی ہے۔ اور ہریانہ کی طرف سے اس اسکیم پر کام ہو رہا ہےجس کی آہستہ آہستہ دوسری ریاستوں تک توسیع کی جا ئے گی۔


    ایک اور ضمنی سوال کے جواب میں محترمہ مینکا گاندھی نے کہا کہ ان کی وزارت ورکنگ وومین ہاسٹلز کی اسکیم کے لئے مالی امداد فراہم کرتی ہے اب تک 940ہوسٹلز ملک بھر میں قائم کئے گئے ہیں اور ان سے 70600 عورتوں کو فائدہ ہوا ہے۔


    محترمہ مینکا گاندھی نے کہا کہ وزارت مشکل حالات کا شکار عورتوں کے لئے سدھار گھر کے قیام کے لئے مالی امداد فراہم کرتی ہے۔ ان سدھار گھروں کے کام کاج سے متعلق موصول ہونے والی کسی بھی شکایت کا سنجیدگی سے نوٹس لیا جاتا ہے اور اسے مناسب کارروائی کے لئے عورتوں کے قومی کمیشن کے سپرد کر دیا جاتا ہے۔


    
    م ن۔ ح ا۔ع ج


    U- 3783

    
    
    (Release ID: 1498562) Visitor Counter : 2