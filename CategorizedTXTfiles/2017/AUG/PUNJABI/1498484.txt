      ਪ੍ਰਧਾਨ ਮੰਤਰੀ ਦਫਤਰ

      ਪ੍ਰਧਾਨ ਮੰਤਰੀ ਨੇ ਵੀਡੀਓ ਕਾਨਫਰੰਸ ਰਾਹੀਂ ਦਾਦਾ ਵਾਸਵਾਨੀ ਦੇ 99ਵੇਂ ਜਨਮ ਦਿਵਸ ਸਮਾਰੋਹ ਨੂੰ ਸੰਬੋਧਨ ਕੀਤਾ
      Posted On: 02 AUG 2017 10:42AM by PIB Chandigarh


    PM addresses 99th birthday celebrations of Dada Vaswani via video conference


    ਪ੍ਰਧਾਨ ਮੰਤਰੀ ਨੇ ਵੀਡੀਓ ਕਾਨਫਰੰਸ ਰਾਹੀਂ ਦਾਦਾ ਵਾਸਵਾਨੀ ਦੇ 99ਵੇਂ ਜਨਮ ਦਿਵਸ ਸਮਾਰੋਹ ਨੂੰ ਸੰਬੋਧਨ ਕੀਤਾ


    ਪ੍ਰਧਾਨ ਮੰਤਰੀ, ਸ੍ਰੀ ਨਰੇਂਦਰ ਮੋਦੀ ਨੇ ਵੀਡੀਓ ਕਾਨਫਰੰਸ ਰਾਹੀਂ ਪੁਣੇ ਵਿੱਚ ਮਨਾਏ ਜਾ ਰਹੇ ਦਾਦਾ ਵਾਸਵਾਨੀ ਦੇ 99ਵੇਂ ਜਨਮ ਦਿਵਸ ਸਮਾਰੋਹ ਨੂੰ ਸੰਬੋਧਨ ਕੀਤਾ। ਉਨ੍ਹਾਂ ਯਾਦ ਕੀਤਾ ਕਿ ਉਹ ਦਾਦਾ ਵਾਸਵਾਨੀ ਨੂੰ ਪਹਿਲੀ ਵਾਰੀ 27 ਸਾਲ ਪਹਿਲਾਂ ਸੰਯੁਕਤ ਰਾਸ਼ਟਰ 'ਚ ਵਿਸ਼ਵ ਧਾਰਮਿਕ ਕਾਨਫਰੰਸ ਵਿੱਚ ਮਿਲੇ ਸਨ। ਉਨ੍ਹਾਂ 2013 ਵਿੱਚ ਪੁਣੇ ਵਿੱਚ ਹੋਈ ਆਪਣੀ ਮੀਟਿੰਗ ਨੂੰ ਵੀ ਯਾਦ ਕੀਤਾ।


    ਪ੍ਰਧਾਨ ਮੰਤਰੀ ਨੇ ਮਨੁੱਖਤਾ ਦੀ ਬੇਲਾਗ ਸੇਵਾ ਕਰਨ ਲਈ ਦਾਦਾ ਵਾਸਵਾਨੀ ਦੀ ਪ੍ਰਸ਼ੰਸਾ ਕੀਤੀ। ਦਾਦਾ ਵਾਸਵਾਨੀ ਦੇ 'ਸਹੀ ਚੋਣ ਕਰਨ' ਬਾਰੇ ਵਿਚਾਰਾਂ ਦੀ ਪ੍ਰਸ਼ੰਸਾ ਕਰਦੇ ਹੋਏ ਪ੍ਰਧਾਨ ਮੰਤਰੀ ਨੇ ਕਿਹਾ ਕਿ ਜੇ ਲੋਕ ਸਹੀ ਚੋਣ ਕਰਨ ਦਾ ਇਰਾਦਾ ਧਾਰ ਲੈਣ ਤਾਂ ਭ੍ਰਿਸ਼ਟਾਚਾਰ, ਜਾਤੀਵਾਦ, ਨਸ਼ੀਲੀਆਂ ਦਵਾਈਆਂ, ਜੁਰਮ ਵਗੈਰਾ ਵਰਗੀਆਂ ਬੁਰਾਈਆਂ ਉੱਤੇ ਕਾਬੂ ਪਾਇਆ ਜਾ ਸਕੇਗਾ। ਉਨ੍ਹਾਂ ਨੇ ਭਾਰਤ ਦੀ ਅਜ਼ਾਦੀ ਦੀ 2022 ਵਿੱਚ ਆ ਰਹੀ 75ਵੀਂ ਵਰ੍ਹੇਗੰਢ ਬਾਰੇ ਬੋਲਦੇ ਹੋਏ ਕਿਹਾ ਕਿ ਭਾਰਤ ਨੂੰ ਇਹ ਪੱਕਾ ਇਰਾਦਾ ਕਰ ਲੈਣਾ ਚਾਹੀਦਾ ਹੈ ਕਿ ਅਜ਼ਾਦੀ ਘੁਲਾਟੀਆਂ ਦੇ ਸੁਪਨੇ ਤੱਦ ਤੱਕ ਪੂਰੇ ਕਰ ਦਿੱਤੇ ਜਾਣਗੇ। ਉਨ੍ਹਾਂ ਸਾਧੂ ਵਾਸਵਾਨੀ ਮਿਸ਼ਨ ਨੂੰ ਤਾਕੀਦ ਕੀਤੀ ਕਿ ਉਹ ਇਸ ਯਤਨ ਵਿੱਚ ਸ਼ਾਮਲ ਹੋਣ, ਭਾਵੇਂ ਕਿਸੇ ਵੀ ਰੂਪ ਵਿੱਚ ਹੋਵੇ।


    ਦਾਦਾ ਵਾਸਵਾਨੀ ਦੇ ਪ੍ਰਧਾਨ ਮੰਤਰੀ ਦਾ ਧੰਨਵਾਦ ਕੀਤਾ ਅਤੇ ਉਨ੍ਹਾਂ ਨੂੰ ਅੱਜ ਦੇ ਵਿਸ਼ਵ ਦੇ ਸਭ ਤੋਂ ਮਹਾਨ ਨੇਤਾਵਾਂ ਵਿੱਚੋਂ ਇੱਕ ਦੱਸਿਆ। ਉਨ੍ਹਾਂ ਨੇ ਕਿਹਾ ਕਿ ਪ੍ਰਧਾਨ ਮੰਤਰੀ ਵੱਲੋਂ ਸ਼ੁਰੂ ਕੀਤੀਆਂ ਗਈਆਂ ਪਹਿਲਾਂ ਦੇ ਪ੍ਰਭਾਵ ਨਜ਼ਰ ਆ ਰਹੇ ਹਨ, ਜਿਵੇ ਕਿ ਜਨਧਨ ਯੋਜਨਾ, ਮੇਕ ਇਨ ਇੰਡੀਆ, ਸਵੱਛ ਭਾਰਤ ਆਦਿ। ਉਨ੍ਹਾਂ ਨੇ ਕਿਹਾ ਕਿ ਤਿੰਨ ਸਾਲਾਂ ਵਿੱਚ ਭਾਰਤ 'ਚ ਕਾਫੀ ਬਦਲਾਅ ਹੋਏ ਹਨ। ਉਨ੍ਹਾਂ ਇਹ ਵੀ ਕਿਹਾ ਕਿ ਰਾਜਨੀਤੀ ਨਹੀਂ, ਕਿੰਤੂ ਸਹੀ ਸਮੇਂ 'ਤੇ ਸਹੀ ਸਿੱਖਿਆ ਰਾਸ਼ਟਰ ਨਿਰਮਾਣ ਦੀ ਪੂੰਜੀ ਹੈ। ਉਨ੍ਹਾਂ ਨੇ ਕਿਹਾ ਕਿ ਸਾਨੂੰ ਸਭ ਨੂੰ ਇੱਕ ਅਜਿਹੇ ਰਾਸ਼ਟਰ ਦੇ ਨਿਰਮਾਣ ਦਾ ਸੰਕਲਪ ਕਰਨਾ ਜੋ ਚਾਹੀਦਾ ਹੈ, ਜਿਸ ਨਾਲ ਸਾਰੇ ਭਾਰਤੀ ਮਾਣ ਮਹਿਸੂਸ ਕਰਨ।


    ਹੇਠਾਂ ਪ੍ਰਧਾਨ ਮੰਤਰੀ ਦੇ ਸੰਬੋਧਨ ਦਾ ਮੂਲ-ਪਾਠ—


    ''ਸ਼ਰਧਾਯੋਗ ਦਾਦਾ ਜੇ ਪੀ ਵਾਸਵਾਨੀ ਨੂੰ ਉਨ੍ਹਾਂ ਦੇ 99ਵੇਂ ਜਨਮ ਦਿਨ ਉੱਤੇ ਮੇਰੀਆਂ ਬਹੁਤ-ਬਹੁਤ ਸ਼ੁਭ ਕਾਮਨਾਵਾਂ।


    ਜਨਮ ਦਿਨ ਦਾਦਾ ਵਾਸਵਾਨੀ ਦਾ ਹੈ ਪਰ ਉਨ੍ਹਾਂ ਤੋਂ ਅਸ਼ੀਰਵਾਦ ਲੈਣ ਦਾ ਸੁਭਾਗ ਮੈਨੂੰ ਮਿਲਿਆ ਹੈ।


    ਦਾਦਾ ਵਾਸਵਾਨੀ ਦੀ ਉਮਰ ਦੇ 100ਵੇਂ ਸਾਲ ਦੇ ਸ਼ੁਰੂ `ਤੇ ਹੋ ਰਹੇ ਇਸ ਸਮਾਰੋਹ ਵਿੱਚ ਮੈਂ ਤੁਹਾਡਾ ਸਭ ਦਾ ਹਾਰਦਿਕ ਅਭਿਨੰਦਨ ਕਰਦਾ ਹਾਂ।


    ਦਾਦਾ ਵਾਸਵਾਨੀ ਦੇ ਲੱਖਾਂ ਭਗਤਾਂ ਲਈ ਉਨ੍ਹਾਂ ਦੀ ਨਿਰਮਲ ਅਤੇ ਪਵਿੱਤਰ ਮੁਸਕਾਨ ਤੋਂ ਸਾਰੇ ਵਾਕਿਫ ਹਨ।


    ਉਨ੍ਹਾਂ ਦੀ ਸਰਲਤਾ-ਸਹਿਜਤਾ ਦਾ ਅਹਿਸਾਸ ਮੈਨੂੰ 27 ਸਾਲ ਪਹਿਲਾਂ ਹੋਇਆ ਸੀ। ਯੂ ਐੱਨ ਵਿੱਚ ਉਸ ਵੇਲੇ ਵਰਲਡ ਰਿਲੀਜਨ ਕਾਨਫਰੰਸ ਹੋ ਰਹੀ ਸੀ ਅਤੇ ਮੈਨੂੰ ਵੀ ਉੱਥੇ ਜਾਣ ਦਾ ਮੌਕਾ ਮਿਲਿਆ ਸੀ। ਉਸ ਵੇਲੇ ਮੈਂ ਦਾਦਾ ਵਾਸਵਾਨੀ ਨਾਲ ਰਾਸ਼ਟਰ ਨਿਰਮਾਣ, ਸਮਾਜਿਕ ਫਰਜ਼ਾਂ ਬਾਰੇ ਕਈ ਘੰਟੇ ਚਰਚਾ ਕੀਤੀ ਸੀ।


    2013 ਵਿੱਚ, ਪੁਣੇ ਵਿੱਚ ਸਾਧੂ ਵਾਸਵਾਨੀ ਕਾਲਜ ਆਵ੍ ਨਰਸਿੰਗ ਦਾ ਉਦਘਾਟਨ ਅਸੀਂ ਦੋਹਾਂ ਨੇ ਮਿਲ ਕੇ ਕੀਤਾ ਹੈ।


    ਪਿਛਲੇ ਸਾਲ ਦਾਦਾ ਵਾਸਵਾਨੀ ਜਦੋਂ ਦਿੱਲੀ ਆਏ ਸਨ ਤਾਂ ਫਿਰ ਮੈਨੂੰ ਉਨ੍ਹਾਂ ਨਾਲ ਮੁਲਾਕਾਤ ਦਾ ਸੁਭਾਗ ਹਾਸਲ ਹੋਇਆ ਸੀ। ਉਸ ਵੇਲੇ ਵੀ ਅਸੀਂ ਸਿੱਖਿਆ, ਸਿਹਤ ਵਰਗੇ ਅਹਿਮ ਵਿਸ਼ਿਆਂ ਉੱਤੇ ਕਾਫੀ ਦੇਰ ਤੱਕ ਗੱਲਬਾਤ ਕੀਤੀ ਸੀ। ਚੰਗਾ ਹੁੰਦਾ ਅੱਜ ਮੈਨੂੰ ਰੂਬਰੂ ਹੋ ਕੇ ਤੁਹਾਨੂੰ ਮਿਲਣ ਦਾ ਮੌਕਾ ਮਿਲਦਾ ਪਰ ਜ਼ਿੰਮੇਵਾਰੀਆਂ ਕਾਰਨ ਮੈਂ ਨਹੀਂ ਆ ਸਕਿਆ।


    ਸਾਥੀਓ,


    ਦਾਦਾ ਵਾਸਵਾਨੀ ਦੀ ਸ਼ਖਸੀਅਤ ਆਧੁਨਿਕ ਭਾਰਤ ਦੀ ਸੰਤ ਪਰੰਪਰਾ ਦੀ ਅਧਿਆਤਮਕ ਯਾਤਰਾ ਨੂੰ ਅੱਗੇ ਵਧਾਉਂਦੀ ਹੈ।


    ਜਦੋਂ ਵੀ ਮੈਂ ਉਨ੍ਹਾਂ ਨੂੰ ਮਿਲਦਾ ਹਾਂ, ਉਨ੍ਹਾਂ ਦੀ ਸ਼ਖ਼ਸੀਅਤ ਵਿੱਚ ਤਸੱਲੀ, ਨਿਮਰਤਾ ਅਤੇ ਪ੍ਰੇਮ ਦੀ ਅਸਲ ਸ਼ਕਤੀ ਦਾ ਸਜੀਵ ਤਜਰਬਾ ਹੁੰਦਾ ਹੈ।


    ਦੂਜਿਆਂ ਉੱਤੇ ਆਪਣਾ ਸਭ ਕੁਝ ਵਾਰਨ ਦਾ ਰੁਝਾਨ ਦਾਦਾ ਵਾਸਵਾਨੀ ਦੇ ਜੀਵਨ ਦਾ ਆਧਾਰ ਰਿਹਾ ਹੈ।


    ਦਾਦਾ ਜੇ ਪੀ ਵਾਸਵਾਨੀ ਦੀ ਇੱਕ ਗੱਲ ਮੈਨੂੰ ਯਾਦ ਆਉਂਦੀ ਹੈ-


    ਤੁਸੀਂ ਜਿੰਨਾ ਭਲਾ ਕਰ ਸਕਦੇ ਹੋ, ਕਰੋ।


    ਤੁਸੀਂ ਜਿੰਨੇ ਲੋਕਾਂ ਦਾ ਭਲਾ ਕਰ ਸਕਦੇ ਹੋ, ਕਰੋ।


    ਤੁਸੀਂ ਜਿੰਨੀ ਤਰ੍ਹਾਂ ਨਾਲ ਭਲਾ ਕਰ ਸਕਦੇ ਹੋ, ਕਰੋ


    ਅਤੇ


    ਜਿੰਨੀ ਜ਼ਿਆਦਾ ਵਾਰ ਭਲਾ ਕਰ ਸਕਦੇ ਹੋ, ਕਰੋ।


    ਦਾਦਾ ਵਾਸਵਾਨੀ ਦੇ ਇਹ ਦੈਵੀ ਪ੍ਰਵਚਨ ਪੂਰੀ ਮਨੁੱਖਤਾ ਦੀ ਮਜ਼ਬੂਤੀ ਦਾ ਰਸਤਾ ਖੋਲ੍ਹਦੇ ਹਨ।


    ਸਾਡੇ ਸਮਾਜ ਵਿੱਚ ਕਿੰਨੇ ਹੀ ਦੀਨ ਦੁਖੀ, ਗ਼ਰੀਬ, ਦਲਿਤ, ਸ਼ੋਸ਼ਿਤ, ਵਾਂਝੇ ਲੋਕ ਹਨ। ਉਹ ਆਪਣੀ ਸਥਿਤੀ ਬਦਲਣ ਲਈ ਸੰਘਰਸ਼ ਕਰ ਰਹੇ ਹਨ, ਮਿਹਨਤ ਕਰ ਰਹੇ ਹਨ। ਸਾਧੂ ਵਾਸਵਾਨੀ ਮਿਸ਼ਨ ਇਹਨਾਂ ਨੂੰ ਅੱਗੇ ਵਧਾਉਣ ਲਈ, ਉਨ੍ਹਾਂ ਦੀ ਜ਼ਿੰਦਗੀ ਆਸਾਨ ਬਣਾਉਣ ਲਈ ਵਰ੍ਹਿਆਂ ਤੋਂ ਯਤਨਸ਼ੀਲ ਹੈ। ਮੈੰ ਉਨ੍ਹਾਂ ਦਾ ਦਿਲੋਂ ਅਭਿਨੰਦਨ ਕਰਦਾ ਹਾਂ।


    ਸਾਥੀਓ,


    ਮੈਨੂੰ ਬਹੁਤ ਖੁਸ਼ੀ ਹੈ ਕਿ ਤੁਹਾਡੇ ਸਭ ਵੱਲੋਂ ਅੱਜ ਇਸ ਉਤਸਵ ਦੀ ਸ਼ੁਰੂਆਤ ਕੀਤੀ ਜਾ ਰਹੀ ਹੈ। ਮੈਂ ਵਿਸ਼ੇਸ਼ ਤੌਰ `ਤੇ ਉਸ ਵਿਸ਼ੇ `ਤੇ ਗੱਲ ਕਰਨੀ ਚਾਹੁੰਦਾ ਹਾਂ ਜਿਸ ਉੱਤੇ ਦੋ ਦਿਨ ਪਹਿਲਾਂ ਤੁਸੀਂ ਚਰਚਾ ਕੀਤੀ ਸੀ। Make The Right Choice ਵਿਸ਼ਾ ਅੱਜ ਦੇ ਸੰਦਰਭ ਵਿੱਚ ਬਹੁਤ ਹੀ ਢੁਕਵਾਂ ਹੈ।


    ਜੀਵਨ ਵਿੱਚ ਸਹੀ ਅਤੇ ਗਲਤ ਬਦਲ ਬਾਰੇ ਦਾਦਾ ਵਾਸਵਾਨੀ ਨੇ ਕਿੰਨੇ ਸੁੰਦਰ ਵਿਚਾਰ ਰੱਖੇ। ਮੈਂ ਉਨ੍ਹਾਂ ਨੂੰ ਇੱਥੇ ਦੁਹਾਰਾਉਣਾ ਚਾਹੁੰਦਾ ਹਾਂ।


    ਦਾਦਾ ਵਾਸਵਾਨੀ ਨੇ ਕਿਹਾ -


    ''ਸਹੀ ਬਦਲ ਚੁਣਨ ਲਈ ਸਾਨੂੰ ਆਪਣੀ ਚੇਤਨਾ ਨੂੰ ਸ਼ਾਂਤ ਕਰ ਲੈਣਾ ਚਾਹੀਦਾ ਹੈ, ਸਾਨੂੰ ਆਪਣੀਆਂ ਭਾਵਨਾਵਾਂ ਨੂੰ ਸ਼ਾਂਤ ਕਰ ਲੈਣਾ ਚਾਹੀਦਾ ਹੈ,


    ਹਰ ਪਾਸੇ ਪਰਮਾਤਮਾ ਨੂੰ ਹਾਜ਼ਰ ਮੰਨ ਕੇ ਖੁਲ੍ਹੇ ਮਨ ਨਾਲ ਵਿਚਾਰ ਕਰਨ ਉੱਤੇ ਅਸੀਂ ਸਹੀ ਬਦਲ ਚੁਣ ਸਕਦੇ ਹਾਂ।


    ਜੀਵਨ ਦਾ ਹਰੇਕ ਤਜਰਬਾ ਸਾਨੂੰ ਇੱਕ ਸਿੱਖਿਆ ਦਿੰਦਾ ਹੈ। ਇਹ ਸਾਡੇ ਉੱਤੇ ਹੈ ਕਿ ਅਸੀਂ ਉਹ ਸਿੱਖਿਆ ਕਿਸ ਤਰ੍ਹਾਂ ਲੈਂਦੇ ਹਾਂ।''


    ਅੱਜ ਦੇ ਨੌਜਵਾਨਾਂ ਨੂੰ ਦਾਦਾ ਵਾਸਵਾਨੀ ਦੀਆਂ ਇਹਨਾਂ ਗੱਲਾਂ ਤੋਂ ਪ੍ਰੇਰਨਾ ਲੈਣੀ ਚਾਹੀਦੀ ਹੈ। ਜੀਵਨ ਦੇ ਰਾਹ 'ਤੇ ਵਿਅਕਤੀ ਨੂੰ ਹਮੇਸ਼ਾ ਅਜਿਹੇ ਹਾਲਾਤ ਨਾਲ ਦੋ-ਚਾਰ ਹੋਣਾ ਪੈਂਦਾ ਹੈ। ਅੱਜ ਸਮਾਜ ਵਿੱਚ ਫੈਲੀਆਂ ਸਾਰੀਆਂ ਬੁਰਾਈਆਂ ਦਾ ਵੱਡਾ ਕਾਰਣ ਵੀ ਇਹੋ ਹੈ ਕਿ ਸਹੀ ਅਤੇ ਗ਼ਲਤ ਨੂੰ ਜਾਣਦੇ ਹੋਏ ਵੀ ਕੁਝ ਲੋਕ ਗ਼ਲਤ ਦਾ ਬਦਲ ਚੁਣ ਲੈਂਦੇ ਹਨ। ਭਿਸ਼੍ਰਟਾਚਾਰ ਹੋਵੇ, ਜਾਤੀਵਾਦ ਹੋਵੇ, ਅਪਰਾਧ ਹੋਵੇ, ਡਰੱਗਜ਼ ਦੀ ਮਾੜੀ ਆਦਤ ਹੋਵੇ, ਇਹਨਾਂ ਸਭ ਨਾਲ ਨਜਿੱਠਿਆ ਜਾ ਸਕਦਾ ਹੈ ਜੇ ਇਨਸਾਨ ਆਪਣੇ ਜੀਵਨ ਵਿੱਚ ਬਦਲ ਚੁਣਨ ਦੇ ਰੁਝਾਨ ਵਿੱਚ ਸੁਧਾਰ ਕਰੇ।


    ਸਮਾਜ ਦੇ ਹਰ ਵਿਅਕਤੀ ਦਾ ਸਹੀ ਬਦਲ ਚੁਣਨਾ ਅਤੇ ਉਸ ਉੱਤੇ ਅੱਗੇ ਵਧਣਾ ਮਜ਼ਬੂਤ ਸਮਾਜ ਦਾ ਅਧਾਰ ਹੈ।


    ਸਾਥੀਓ,


    ਇਹ ਬਹੁਤ ਵਧੀਆ ਸੰਜੋਗ ਹੈ ਕਿ ਇਸ ਸਾਲ ਹੀ ਚੰਪਾਰਨ ਸੱਤਿਆਗ੍ਰਹਿ ਦੇ ਸੌ ਸਾਲ ਪੂਰੇ ਹੋਏ ਹਨ। ਚੰਪਾਰਨ ਸੱਤਿਆਗ੍ਰਹਿ ਰਾਹੀਂ ਮਹਾਤਮਾ ਗਾਂਧੀ ਨੇ ਨਾ ਸਿਰਫ ਦੇਸ਼ ਨੂੰ ਸੱਤਿਆਗ੍ਰਹਿ ਦੀ ਤਾਕਤ ਤੋਂ ਜਾਣੂ ਕਰਵਾਇਆ ਸਗੋਂ ਸਮਾਜਿਕ ਬੁਰਾਈਆਂ ਨਾਲ ਲੜਨ ਲਈ ਜਨਤਕ ਭਾਈਵਾਲੀ ਨੂੰ ਵੀ ਇੱਕ ਮਜ਼ਬੂਤ ਮੰਤਰ ਵਜੋਂ ਸਥਾਪਿਤ ਕੀਤਾ। ਚੰਪਾਰਨ ਸੱਤਿਆਗ੍ਰਹਿ ਦੇ ਸ਼ਤਾਬਦੀ ਸਾਲ ਨੂੰ ਸਰਕਾਰ ਸਵੱਛਾਗ੍ਰਹਿ ਦੇ ਰੂਪ ਵਿੱਚ ਮਨਾ ਰਹੀ ਹੈ।


    ਦਾਦਾ ਵਾਸਵਾਨੀ ਦਾ ਅਸ਼ੀਰਵਾਦ ਸਵੱਛਾਗ੍ਰਹਿ ਨੂੰ ਹੋਰ ਤਾਕਤ ਦੇਵੇਗਾ। ਮਹਾਤਮਾ ਗਾਂਧੀ ਦੇ ਅਧੂਰੇ ਸੁਪਨਿਆਂ ਨੂੰ ਪੂਰਾ ਕਰਨ ਵਿੱਚ ਸਹਾਈ ਹੋਵੇਗਾ।


    ਸਵੱਛ ਭਾਰਤ ਮੁਹਿੰਮ ਦੇਸ਼ ਵਿੱਚ ਇੱਕ ਜਨ ਅੰਦੋਲਨ ਵਾਂਗ ਜਾਰੀ ਹੈ। 2 ਅਕਤੂਬਰ, 2014 ਜਦੋਂ ਇਹ ਮੁਹਿੰਮ ਸ਼ੁਰੂ ਕੀਤੀ ਗਈ ਸੀ ਤਾਂ ਦੇਸ਼ ਵਿੱਚ ਦਿਹਾਤੀ ਸਵੱਛਤਾ ਦਾ ਦਾਇਰਾ ਸਿਰਫ 39% ਸੀ, ਅੱਜ ਇਹ ਵਧ ਕੇ 66 % ਤੱਕ ਪਹੁੰਚ ਗਿਆ ਹੈ। ਇੱਕ ਬਹੁਤ ਹੀ ਸਿਹਤਮੰਦ ਰਵਾਇਤ ਵੀ ਸ਼ੁਰੂ ਹੋਈ ਹੈ। ਪਿੰਡਾਂ, ਜ਼ਿਲ੍ਹਿਆਂ ਅਤੇ ਰਾਜਾਂ ਵਿੱਚ ਆਪਣੇ ਆਪ ਨੂੰ ਖੁਲ੍ਹੀ ਥਾਂ 'ਤੇ ਬੈਠ ਕੇ ਪਖਾਨਾ ਕਰਨ ਤੋਂ ਮੁਕਤ ਐਲਾਨਣ ਦੀ ਮੁਕਾਬਲੇਬਾਜ਼ੀ ਚਲ ਰਹੀ ਹੈ। ਹੁਣ ਤੱਕ ਦੇਸ਼ ਦੇ 2 ਲੱਖ 17 ਹਜ਼ਾਰ ਪਿੰਡ ਆਪਣੇ ਆਪ ਨੂੰ ਖੁਲ੍ਹੀ ਥਾਂ 'ਤੇ ਪਖਾਨਾ ਕਰਨ ਤੋਂ ਮੁਕਤ ਕਰਵਾ ਚੁੱਕੇ ਹਨ।


    ਦੇਸ਼ ਦੇ ਪੰਜ ਰਾਜ — ਹਿਮਾਚਲ ਪ੍ਰਦੇਸ਼, ਹਰਿਆਣਾ, ਉੱਤਰਾਖੰਡ, ਸਿੱਕਮ ਅਤੇ ਕੇਰਲ ਵੀ ਇਸ ਲਿਸਟ ਵਿੱਚ ਸ਼ਾਮਲ ਹਨ।


    ਤੁਸੀਂ ਸਾਰੇ ਲੋਕ ਸਿੱਖਿਆ ਦੇ ਖੇਤਰ ਵਿੱਚ, ਮਹਿਲਾ ਭਲਾਈ ਦੇ ਖੇਤਰ ਵਿੱਚ, ਸਿਹਤ ਦੇ ਖੇਤਰ ਵਿੱਚ ਏਨਾ ਕੁਝ ਕਰ ਰਹੇ ਹੋ। ਸਵੱਛਾਗ੍ਰਹਿ ਵਿੱਚ ਤੁਹਾਡਾ ਵਧੇਰੇ ਯੋਗਦਾਨ ਲੋਕਾਂ ਨੂੰ ਸਿੱਖਿਅਤ ਵੀ ਕਰੇਗਾ ਅਤੇ ਉਨ੍ਹਾਂ ਦੀ ਸਿਹਤ ਵੀ ਸੁਧਾਰੇਗਾ।


    ਮੈਂ ਅੱਜ ਇਸ ਪ੍ਰੋਗਰਾਮ ਰਾਹੀਂ ਦੇਸ਼ ਦੇ ਹਰੇਕ ਸਮਾਜ ਸੇਵੀ ਸੰਗਠਨ ਨੂੰ ਇੱਕ ਅਪੀਲ ਵੀ ਕਰਨੀ ਚਾਹੁੰਦਾ ਹਾਂ।


    ਸਾਥੀਓ,


    ਇੱਟਾਂ ਪੱਥਰ ਜੋੜ ਕੇ ਪਖਾਨੇ ਤਾਂ ਬਣਾਏ ਜਾ ਸਕਦੇ ਹਨ, ਕਰਮਚਾਰਿਆਂ ਨੂੰ ਇਕੱਠਾ ਕਰਕੇ ਸੜਕਾਂ ਤਾਂ ਸਾਫ਼ ਕਰਵਾਈਆਂ ਜਾ ਸਕਦੀਆਂ ਹਨ, ਰੇਲਵੇ ਸਟੇਸ਼ਨ, ਬੱਸ ਅੱਡੇ ਸਾਫ਼ ਕਰਵਾਏ ਜਾ ਸਕਦੇ ਹਨ, ਪਰ ਉਨ੍ਹਾਂ ਨੂੰ ਲਗਾਤਾਰ ਸਵੱਛ ਰੱਖਣ ਲਈ ਸਾਨੂੰ ਮਿਲ ਕੇ ਯਤਨ ਕਰਨਾ ਪਵੇਗਾ।


    ਸਵੱਛਤਾ ਇੱਕ ਵਿਵਸਥਾ ਨਹੀਂ ਹੈ, ਸਵੱਛਤਾ ਇੱਕ ਰੁਝਾਨ ਹੈ। ਇਹ ਸਾਡਾ ਸਾਰਿਆਂ ਦਾ ਸੁਭਾਅ ਬਣੇ, ਇਹ ਜ਼ਰੂਰੀ ਹੈ।


    ਸਵੱਛਤਾ ਨੂੰ ਇੱਕ ਰੁਝਾਨ ਮੰਨ ਕੇ, ਇੱਕ ਵੱਡੀ ਲਗਨ ਨਾਲ ਰੋਜ਼ਾਨਾ ਅਭਿਆਸ ਕਰੀਏ ਤਾਂ ਇਹ ਰੁਝਾਨ ਆਪਣੇ ਆਪ ਸਮਾਜ ਦਾ ਰੁਝਾਨ ਬਣ ਜਾਵੇਗਾ।


    ਇਸੇ ਤਰ੍ਹਾਂ ਵਾਤਾਵਰਨ ਦੀ ਰਾਖੀ ਪ੍ਰਤੀ ਵੀ ਲੋਕਾਂ ਨੂੰ ਜਾਗਰੂਕ ਕੀਤੇ ਜਾਣ ਦੀ ਲੋੜ ਹੈ।


    ਅੱਜ ਕਲਾਈਮੇਟ ਚੇਂਜ ਪੂਰੀ ਦੁਨੀਆ ਦੇ ਸਾਹਮਣੇ ਬਹੁਤ ਵੱਡੀ ਚੁਣੌਤੀ ਬਣ ਗਿਆ ਹੈ। ਵੱਧ ਤੋਂ ਵੱਧ ਦਰਖ਼ਤ ਲਗਾਉਣ ਦੇ ਪ੍ਰੋਗਰਾਮ, Waste to Energy ਨਾਲ ਜੁੜੇ ਪ੍ਰੋਗਰਾਮ, ਸੂਰਜੀ ਊਰਜਾ ਪ੍ਰਤੀ ਲੋਕਾਂ ਦਾ ਰੁਝਾਨ ਵਧਾਉਣ ਦੇ ਪ੍ਰੋਗਰਾਮ, ਪਾਣੀ ਦੀ ਸੰਭਾਲ ਲਈ ਲੋਕਾਂ ਨੂੰ ਪ੍ਰੇਰਿਤ ਕਰਨ ਦੇ ਪ੍ਰੋਗਰਾਮ, ਸਾਡੀ ਕੁਦਰਤ ਅਤੇ ਵਾਤਾਵਰਨ ਨੂੰ ਮਜ਼ਬੂਤ ਕਰਨਗੇ।


    ਸਾਥੀਓ,


    ਦਾਦਾ ਵਾਸਵਾਨੀ ਅਤੇ ਉਨ੍ਹਾਂ ਦੀ ਸੰਸਥਾ ਦਾ ਮੇਰੇ ਲਈ ਏਨਾ ਪਿਆਰ ਹੈ ਕਿ ਮੈਂ ਵੀ ਇੱਕ ਅਧਿਕਾਰ ਨਾਲ ਤੁਹਾਡੀ ਸੰਸਥਾ ਨੂੰ ਇੱਕ ਬੇਨਤੀ ਕਰਨਾ ਚਾਹੁੰਦਾ ਹਾਂ।


    ਸਾਡਾ ਦੇਸ਼ 2022 ਵਿੱਚ ਅਜ਼ਾਦੀ ਦੇ 75ਵੇਂ ਸਾਲ ਦਾ ਜਸ਼ਨ ਮਨਾਵੇਗਾ। ਦਾਦਾ ਵਾਸਵਾਨੀ ਤਾਂ ਆਪ ਅਜ਼ਾਦੀ ਅੰਦੋਲਨ ਦੇ ਗਵਾਹ ਰਹੇ ਹਨ।


    ਦੇਸ਼ ਦੀ ਅਜ਼ਾਦੀ ਲਈ ਆਪਣਾ ਜੀਵਨ ਲਗਾ ਦੇਣ ਵਾਲੇ ਸਾਡੇ ਵੀਰਾਂ ਦੇ ਸੁਪਨੇ ਅਜੇ ਵੀ ਅਧੂਰੇ ਹਨ।


    2022 ਤੱਕ ਇਹਨਾਂ ਅਧੂਰੇ ਸੁਪਨਿਆਂ ਨੂੰ ਪੂਰਾ ਕਰਨ ਲਈ ਦੇਸ਼ ਅੱਜ 2017 ਵਿੱਚ ਇੱਕ ਸੰਕਲਪ ਲੈ ਰਿਹਾ ਹੈ।


    ਇਹ ਸੰਕਲਪ ਹੈ ਨਿਊ ਇੰਡੀਆ ਦਾ।


    ਦਾਦਾ ਵਾਸਵਾਨੀ ਦਾ ਅਸ਼ੀਰਵਾਦ, ਸਾਧੂ ਵਾਸਵਾਨੀ ਮਿਸ਼ਨ ਦੀ ਇੱਛਾ ਸ਼ਕਤੀ ਇਸ ਸੰਕਲਪ ਨੂੰ ਪੂਰਾ ਕਰਨ ਵਿੱਚ ਸਹਾਈ ਹੋਵੇਗੀ। ਇਸ ਲਈ ਮੇਰੀ ਬੇਨਤੀ ਹੈ ਕਿ ਤੁਹਾਡੀ ਸੰਸਥਾ ਵੀ 2022 ਲਈ ਆਪਣੇ ਟੀਚੇ ਤੈਅ ਕਰ।ਟੀਚੇ ਵੀ ਅਜਿਹੇ ਹੋਣ ਜਿਨ੍ਹਾਂ ਨੂੰ ਗਿਣਤੀ ਵਿੱਚ ਨਾਪਿਆ ਜਾ ਸਕਦਾ ਹੋਵੇ।


    ਜਿਵੇਂ ਸਵੱਛਤਾ ਦੀ ਬੇਨਤੀ ਨਾਲ ਤੁਸੀਂ ਹਰ ਸਾਲ 10,000 ਲੋਕਾਂ ਨਾਲ ਸੰਪਰਕ ਕਰੋਗੇ ਜਾਂ 20,000 ਨਾਲ, ਸੂਰਜੀ ਊਰਜਾ ਨੂੰ ਉਤਸ਼ਾਹਿਤ ਕਰਨ ਲਈ ਹਰ ਸਾਲ 5,000 ਲੋਕਾਂ ਤੱਕ ਜਾਓਗੇ ਜਾਂ 10,000 ਤੱਕ, ਇਹ ਸੰਕਲਪ ਤੁਹਾਡੀ ਸੰਸਥਾ ਨੇ ਹੀ ਲੈਣਾ ਹੈ।


    ਜਦੋਂ ਦੇਸ਼ ਦਾ ਹਰ ਵਿਅਕਤੀ, ਹਰ ਪਰਿਵਾਰ, ਹਰ ਸੰਸਥਾ ਆਪਣੇ ਆਪਣੇ ਟੀਚੇ ਮਿੱਥੇਗੀ ਅਤੇ ਉਸ ਦੀ ਪ੍ਰਾਪਤੀ ਲਈ ਮਿਹਨਤ ਕਰੇਗੀ ਤਾਂ ਟੀਚੇ ਵੀ ਹਾਸਲ ਹੋਣਗੇ ਅਤੇ ਨਿਊ ਇੰਡੀਆ ਦਾ ਸੁਪਨਾ ਵੀ ਸਾਕਾਰ ਹੋਵੇਗਾ।


    ਦਾਦਾ ਵਾਸਵਾਨੀ ਦਾ ਜੀਵਨ ਵੇਖਦੇ ਹੋਏ ਅਸੀਂ ਸਾਰੇ ਜੋ


    ਉਨ੍ਹਾਂ ਨੂੰ ਪਿਆਰ ਕਰਦੇ ਹਾਂ ਅਤੇ ਜਿਨ੍ਹਾਂ ਨੂੰ ਉਹ ਪਿਆਰ ਕਰਦੇ ਹਨ, ਇਹ ਸ਼ਤਾਬਦੀ ਅਸੀਂ ਕਿਵੇਂ ਬਣਾਵਾਂਗੇ, ਇਹ ਸਾਨੂੰ ਤੈਅ ਕਰਨਾ ਪਵੇਗਾ।


    ਮੇਰਾ ਸੁਝਾਅ ਹੈ ਕਿ ਇਹ ਸ਼ਤਾਬਦੀ ਸਾਲ ਇੱਕ ਮੁੱਦੇ ਤੇ ਕੇਂਦ੍ਰਿਤ ਹੋਵੇ, ਜਿਸ ਵਿੱਚ ਹਰ ਵਿਅਕਤੀ ਸਮਾਜ ਲਈ ਕੁਝ ਕਰੇ, ਸਮਾਜ ਲਈ ਜੀਵੇ ਅਤੇ ਮੈਨੂੰ ਯਕੀਨ ਹੈ ਕਿ ਦਾਦਾ ਵਾਸਵਾਨੀ ਦੀ ਤਪੱਸਿਆ ਮੂਰਤ ਰੂਪ ਲਵੇਗੀ।


    ਦਾਦਾ ਵਾਸਵਾਨੀ ਦੀਆਂ ਸਿੱਖਿਆਵਾਂ ਤੋਂ ਸਾਨੂੰ ਲਗਾਤਾਰ ਇਸ ਟੀਚੇ ਦੀ ਪ੍ਰਾਪਤੀ ਦੀ ਪ੍ਰੇਰਨਾ ਮਿਲੇਗੀ।


    ਉਨ੍ਹਾਂ ਦਾ ਅਸ਼ੀਰਵਾਦ ਸਾਡੇ ਸਭ ਤੇ ਇਵੇਂ ਹੀ ਬਣਿਆ ਰਹੇ, ਇਸੇ ਕਾਮਨਾ ਨਾਲ ਮੈਂ ਆਪਣੀ ਗੱਲ ਖ਼ਤਮ ਕਰਦਾ ਹਾਂ। ਇੱਕ ਵਾਰੀ ਫੇਰ ਤੁਹਾਨੂੰ ਸਭ ਨੂੰ ਬਹੁਤ-ਬਹੁਤ ਸ਼ੁਭ ਕਾਮਨਾਵਾਂ।


    ਧੰਨਵਾਦ।''


    ****


    

    
    (Release ID: 1498484) Visitor Counter : 3