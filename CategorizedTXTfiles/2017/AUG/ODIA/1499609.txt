      ମାନବ ସମ୍ବଳ ବିକାଶ ମନ୍ତ୍ରଣାଳୟ

      ପାଠ୍ୟ ପୁସ୍ତକ ବିତରଣ ପାଇଁ ନୂଆ ୱେବ ପୋର୍ଟାଲ ଆରମ୍ଭ କଲା ଏନସିଇଆରଟି
      Posted On: 09 AUG 2017 6:40PM by PIB Bhubaneshwar


    ଭାରତ ସରକାରଙ୍କ ମାନବ ସମ୍ବଳ ବିକାଶ ରାଷ୍ଟ୍ରମନ୍ତ୍ରୀ ଶ୍ରୀ ଉପେନ୍ଦ୍ର କୁଶୱାହା ସ୍କୁଲ ଓ ଜନସାଧାରଣଙ୍କୁ ଏନସିଇଆରଟିର ପାଠ୍ୟପୁସ୍ତକ ବିତରଣ ଲାଗି ନୂଆଦିଲ୍ଲୀରେ ଏକ ୱେବ ପୋର୍ଟାଲର ଶୁଭାରମ୍ଭ କରିଛନ୍ତି । ଏହି ପୋର୍ଟାଲ ମାଧ୍ୟମରେ ଦେଶବ୍ୟାପୀ ପାଠ୍ୟପୁସ୍ତକର ଉତ୍ତମ ବିତରଣ ସୁନିଶ୍ଚିତ ହେବ ଏବଂ ଏନସିଇଆରଟିର ପାଠ୍ୟପୁସ୍ତକର ଅନୁପଲବ୍ଧତା ବାବଦରେ ସ୍କୁଲ ଏବଂ ପିତାମାତାମାନଙ୍କ ଆଶଙ୍କାକୁ ଦୂର କରାଯାଇ ପାରିବ । 2018-19 ବର୍ଷର ପୁସ୍ତକ ପାଇଁ ଅର୍ଡ଼ର ଦେବା ଲାଗି ସ୍କୁଲମାନେ 2017 ସେପ୍ଟେମ୍ବର 8 ପର୍ଯ୍ୟନ୍ତ ନିଜ ନିଜର ବୋର୍ଡ ସମ୍ବନ୍ଧୀୟ ସଂଖ୍ୟା ଏବଂ ବିବରଣୀ ପ୍ରଦାନ କରି ୱେବପୋର୍ଟାଲ ଲଗ-ଇନ୍ କରିପାରିବେ । ଏହା www.ncertbooks.ncert.gov.in. ୱେବ-ପୋର୍ଟାଲରେ ଉପଲବ୍ଧ ।


    ଅର୍ଡ଼ର ଦେବା ସମୟରେ ସ୍କୁଲମାନଙ୍କୁ ଦେୟ ପ୍ରଦାନ କରିବାର ଆବଶ୍ୟକତା ନାହିଁ । ବଣ୍ଟନ ହେବା ପରେ ସେମାନେ ଦେୟ ପ୍ରଦାନ କରିପାରିବେ । ସ୍କୁଲମାନଙ୍କ ପାଖରେ ନିକଟସ୍ଥ ଏନସିଇଆରଟି ବିକ୍ରେତାମାନଙ୍କ ପାଖରୁ କିମ୍ବା ଅହମ୍ମଦାବାଦ, କୋଲକାତା, ଗୌହାଟୀ, ବେଙ୍ଗାଲୁରୁ ସ୍ଥିତ କ୍ଷେତ୍ରୀୟ ଉତ୍ପାଦନ ସହ ବିତରଣ କେନ୍ଦ୍ର (RPDC)ରୁ ମଧ୍ୟ ପୁସ୍ତକ କ୍ରୟ କରିବାର ବିକଳ୍ପ ରହିବ ।


    ଖୁବ ଶୀଘ୍ର ଜନସାଧାରଣ ମଧ୍ୟ ପୋର୍ଟାଲ ମାଧ୍ୟମରେ ପାଠ୍ୟପୁସ୍ତକ କ୍ରୟ କରିପାରିବେ । ସେମାନେ ପୋର୍ଟାଲ ଉପରେ ଲଗ-ଇନ କରି ନିଜର ଅର୍ଡ଼ର ଦେଇପାରିବେ ଏବଂ ନାମ ମାତ୍ର ଡାକ ଶୁଳ୍କ ମାଧ୍ୟମରେ ପୁସ୍ତକ ତାଙ୍କ ଘରେ ପହଂଚାଇ ଦିଆଯିବ । ପୋର୍ଟାଲ ମାଧ୍ୟମରେ କ୍ରୟ କରୁଥିବା ବ୍ୟକ୍ତି ନିଜ ଅର୍ଡରର ସ୍ଥିତି ଉପରେ ନଜର ରଖିପାରିବେ । ପାଠ୍ୟପୁସ୍ତକ ଦିଲ୍ଲୀରେ ଏନସିଇଆରଟିର ମୁଖ୍ୟାଳୟରେ ସ୍ଥିତ ଖୁଚୁରା ବିକ୍ରି କାଉଂଟର, ଏହାର କ୍ଷେତ୍ରୀୟ ଶିକ୍ଷା ସଂସ୍ଥାନ (RIE) ଆଜମେର, ଭୋପାଳ, ଭୁବନେଶ୍ୱର, ଶିଲଂ ଏବଂ ମସୁରୀ ତଥା ଆହ୍ଲାବାଦ, କୋଲକାତା, ଗୌହାଟୀ ଏବଂ ବେଙ୍ଗାଲୁରଠାରେ ଏହାର କ୍ଷେତ୍ରୀୟ ବିତରଣ କେନ୍ଦ୍ରରେ ମଧ୍ୟ ବିକ୍ରି କରାଯିବ ।


    ଏନସିଇଆରଟି ପାଠ୍ୟପୁସ୍ତକ ଏହାର ୱେବସାଇଟ www.ncert.nic.in ରୁ ନିଃଶୁଳ୍କ ଡାଉନଲୋଡ କରାଯାଇ ପାରିବ । “ଇ ପାଠଶାଳା” ଉପରେ ଲଗ-ଇନ କରି କିମ୍ବା ମୋବାଇଲ ଆପ୍ଲିକେସନ ଜରିଆରେ ଏନସିଇଆରଟି ପାଠ୍ୟ ପୁସ୍ତକ ଡିଜିଟାଲ ରୂପରେ ମଧ୍ୟ ପ୍ରାପ୍ତ କରାଯାଇ ପାରିବ । ଏନସିଇଆରଟି ବିଭିନ୍ନ ରାଜ୍ୟ/ କେନ୍ଦ୍ରଶାସିତ ଅଂଚଳମାନଙ୍କୁ ନିଜର ପାଠ୍ୟ ପୁସ୍ତକ ଛାପିବା ପାଇଁ କପି ରାଇଟ ମଧ୍ୟ ପ୍ରଦାନ କରିଥାଏ । 2017-18 ବର୍ଷରେ 15 ରାଜ୍ୟ ଏବଂ କେନ୍ଦ୍ରଶାସିତ ଅଂଚଳକୁ କପି ରାଇଟ ପ୍ରଦାନ କରାଯାଇଛି ।


    ଏହି ଅବସରରେ ସ୍କୁଲ ଶିକ୍ଷା ଓ ସାକ୍ଷରତା ସଚିବ ଶ୍ରୀ ଅନିଲ ସ୍ୱରୂପ, ସ୍କୁଲ ଶିକ୍ଷା ଏବଂ ସାକ୍ଷରତା ସ୍ୱତନ୍ତ୍ର ସଚିବ ଶ୍ରୀମତି ରୀନା ରାୟ, ସିବିଏସଇର ଅଧ୍ୟକ୍ଷ ଆର କେ ଚତୁର୍ବେଦୀ, ସିବିଏସଇର ନିର୍ଦ୍ଦେଶକ ଡଃ ହୃଷିକେଶ ସେନାପତି ମଧ୍ୟ ଉପସ୍ଥିତ ଥିଲେ ।


    ************

    
    
    (Release ID: 1499609) Visitor Counter : 2