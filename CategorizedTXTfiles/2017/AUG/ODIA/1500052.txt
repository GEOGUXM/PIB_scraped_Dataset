      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ପ୍ରଧାନମନ୍ତ୍ରୀଙ୍କ ସ୍ୱାଧୀନତା ଦିବସ ଭାଷଣର ସାଂକେତିକ ସନ୍ଦେଶ “ସ୍ୱରାଜରୁ ସୁରାଜ, ଭାରତଛାଡ଼ରୁ ଭାରତଯୋଡ଼”
      Posted On: 16 AUG 2017 3:54PM by PIB Bhubaneshwar


    ( ରାଜନାଥ ସିଂହ )


    ଆମେ ସ୍ୱାଧୀନତା ପ୍ରାପ୍ତିର 70 ବର୍ଷ ପୂର୍ଣ୍ଣ କରିସାରିଛୁ । ନୂତନ ଭାବନା , ପ୍ରେରଣା ଏବଂ ଦିଗଦର୍ଶନ କ୍ଷେତ୍ରରେ ଏକ ଭିନ୍ନ ଯୁଗରେ ପହଞ୍ଚିପାରିଛୁ । ଯଦ୍ୱାରା ଦେଶ ଆଗକୁ ମାଡ଼ି ଚାଲିଛି । ଏହି ଐତିହାସିକ ଅବସରରେ ଲାଲକିଲ୍ଲା ଉପରୁ ପ୍ରଧାନମନ୍ତ୍ରୀ ଦେଇଥିବା ଉଦବୋଧନ ସେହି ଭାବନାକୁ ପ୍ରତିଫଳିତ କରିଛି । ସ୍ୱାଭାବିକ ସ୍ୱାଧୀନତା ଦିବସଗୁଡ଼ିକଠାରୁ ଏହା ଭିନ୍ନ ?


    ସାମ୍ପ୍ରତିକ ସ୍ଥିତିରେ ଏହା ସମଗ୍ର ସ୍ୱାଧୀନତା ଆନ୍ଦୋଳନ ସମ୍ପର୍କରେ ଏକ ଆଭିମୁଖ୍ୟ ରଖିଥିଲା । ସେ ଯେତେବେଳେ ଚମ୍ପାରଣ ସତ୍ୟାଗ୍ରହର ଶତବାର୍ଷିକୀ , ସାବରମତୀ ଆଶ୍ରମର 125ତମ ବର୍ଷ ପୂର୍ତ୍ତୀ ଏବଂ ଭାରତଛାଡ଼ ଆନ୍ଦୋଳନର 75 ବର୍ଷ ପୂର୍ତ୍ତୀ ସମ୍ପର୍କରେ ତାଙ୍କ ଭାଷଣରେ ଉଲ୍ଲେଖ କଲେ , ସେତେବେଳେ ସେ 1942 ରାଜନୈତିକ ଆନ୍ଦୋଳନର ପ୍ରତିଟି ଗୁରୁତ୍ୱପୂର୍ଣ୍ଣ ପ୍ରସଙ୍ଗକୁ ଛୁଇଁଥିଲେ । ସେ ଯେତେବେଳେ ତାଙ୍କ ଭାଷଣରେ “ ଚକ୍ରଧାରୀରୁ ଚରଖାଧାରୀ ” ପର୍ଯ୍ୟନ୍ତ ଦେଶର ଯାତ୍ରା କଥା ଉଲ୍ଲେଖ କଲେ , ସେଥିରେ ସେ ଅଜ୍ଞାତ ଯୁଗରୁ ବର୍ତ୍ତମାନର ଆଧୁନିକ ଯୁଗ ପର୍ଯ୍ୟନ୍ତ ସୃଜନଶୀଳତା ଓ ପ୍ରେରଣାର ତଥ୍ୟ ଉପସ୍ଥାପନ କରିଥିଲେ । ଯାହାକି ଆମକୁ ସବୁକାଳ ଓ ସବୁ ସମୟ ପାଇଁ ଏକ ଅକ୍ଷୟ ଓ ଅବିନଶ୍ୱର ଜାତି ରୂପେ ପ୍ରତିପାଦିତ କରିପାରିଛି ।


    ଜଣେ ସହଯୋଗୀ ଭାବେ ତାଙ୍କ ଭାଷଣକୁ ମୁଁ ପସନ୍ଦ କରୁଛି । ଉଦବୋଧନରେ ଅନେକ ବିଶେଷତ୍ୱ ଥିଲା ଯାହାର ମନ୍ତ୍ର ପରି ପ୍ରଭାବ ମନେ ହେଉଥିଲା । ଉଦବୋଧନ ଅତ୍ୟନ୍ତ ତାତ୍ପର୍ଯ୍ୟପୂର୍ଣ୍ଣ ହେବା ସହ ଅନେକ ସାରକଥାକୁ ରେଖାଙ୍କିତ କରିପାରିଛି ।


    ପ୍ରଧାନମନ୍ତ୍ରୀ ତାଙ୍କ ଭାଷଣରେ ଆମର ମହାନ ସ୍ୱାଧୀନତା ସଂଗ୍ରାମୀଙ୍କ ଅବଦାନ ଓ ସହିଦଙ୍କ ବଳିଦାନର ସ୍ମୃତିଚାରଣ କରିଥିଲେ । ସେହି ମହାନାୟକଙ୍କ ପରି ସରକାର ଭୟଭ୍ରାନ୍ତିହୀନ ଭାବେ ଦେଶ ପାଇଁ କାର୍ଯ୍ୟ କରିବାର ସନ୍ଦେଶ ତାଙ୍କ ଉଦବୋଧନରେ


    ଥିଲା । ଗୋରଖପୁରର ଦୁଃଖଦ ଘଟଣା ଏବଂ ନିକଟରେ ଘଟିଯାଇଥିବା ବନ୍ୟା ଓ ଭୂସ୍ଖଳନ ପରି ପ୍ରାକୃତିକ ବିପର୍ଯ୍ୟୟରେ ପ୍ରଭାବିତମାନଙ୍କ ପ୍ରତି ସେ ସମବେଦନା ପ୍ରକଟ କରିଥିଲେ । ସ୍ୱାଧୀନତା ଉତ୍ସବର ପରିବେଶ ଭିତରେ ମଧ୍ୟ ଦେଶ ପୀଡ଼ିତ ଓ ପ୍ରଭାବିତଙ୍କ ପ୍ରତି ସମ୍ବେଦନଶୀଳ ବୋଲି ପ୍ରଧାନମନ୍ତ୍ରୀଙ୍କ ଲାଲକିଲ୍ଲା ଭାଷଣରୁ ପ୍ରମାଣିତ ହୋଇପାରିଛି ।


    ଏହା ଖୁବ୍ ଆନନ୍ଦଦାୟକ ମୁହୂର୍ତ୍ତ ଥିଲା , ଯେତେବେଳେ କାଶ୍ମୀର ପ୍ରସଙ୍ଗ ଉପରେ ସରକାରଙ୍କ ଆଭିମୁଖ୍ୟ ରଖି ପ୍ରଧାନମନ୍ତ୍ରୀ କହିଲେ ଯେ , “ ଗାଳି ନୁହେଁ କି , ଗୁଳି ନୁହେଁ , ଆଲିଙ୍ଗନ ଜରିଆରେ ବହୁବିଧ କାଶ୍ମୀର ପ୍ରସଙ୍ଗର ସମାଧାନ ହେବା ଉଚିତ୍ । ସାଧାରଣ କାଶ୍ମୀରବାସୀ ଶାନ୍ତି ପ୍ରକ୍ରିୟାରେ ଏକ ଅଂଶୀଦାର ହେବାକୁ ଚାହାନ୍ତି , ଏହି ବିଶ୍ୱାସ ସରକାରଙ୍କର ରହିଛି । ତେବେ ଯେଉଁ କେତେକ ନ୍ୟସ୍ତସ୍ୱାର୍ଥ ଗୋଷ୍ଠୀ କାଶ୍ମୀର ଉପତ୍ୟକାରେ ଶାନ୍ତି ଚାହାନ୍ତି ନାହିଁ , ସେହିମାନଙ୍କ ଶିକାର ଏହି ସାଧାରଣ ଜନତା ହେଉଛନ୍ତି ବୋଲି ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ । ଏହି ଅବସରରେ ପ୍ରଧାନମନ୍ତ୍ରୀ ନିବେଦନ ପୂର୍ବକ କହିଥିଲେ ଯେ ହିଂସା ପରିହାର କରି ଗଣତାନ୍ତ୍ରିକ ଉପାୟରେ ନିଜର ଆପତ୍ତି - ଅଭିଯୋଗ ସମ୍ପର୍କରେ ସ୍ୱର ଉଠାଇବା ଆବଶ୍ୟକ ।


    ସାମ୍ପ୍ରଦାୟିକତାବାଦ , ଜାତିବାଦ କିମ୍ବା ଅନ୍ୟ କିଛି ସାଧାରଣ ଘଟଣାକୁ ନେଇ ହେଉ ହିଂସା ସର୍ବଦା ପରିହାର କରିବାକୁ ପ୍ରଧାନମନ୍ତ୍ରୀ ତାଙ୍କ ଭାଷଣରେ ନିବେଦନ କରିଛନ୍ତି । ତିନି ତଲାକ୍ ବିରୋଧରେ ସଂଗ୍ରାମ ଚଳାଇଥିବା ମହିଳାଙ୍କ ପ୍ରତି ସରକାରଙ୍କ ସମର୍ଥନ ଓ ଦୃଢ଼ତା ସମ୍ପର୍କରେ ପ୍ରଧାନମନ୍ତ୍ରୀ ସୂଚନା ଦେଇଥିଲେ । ଅଧିକାର ଓ ସଶକ୍ତିକରଣ ପାଇଁ ଲଢ଼େଇ ଜାରି ରଖିଥିବା ମହିଳାମାନଙ୍କ ସାହସକୁ ପ୍ରଧାନମନ୍ତ୍ରୀ ପ୍ରଶଂସା କରିଥିଲେ । 80 ଦଶକରେ ଯେତେବେଳେ ମହିଳାମାନଙ୍କ ଦୁଃଖ ଓ ସମସ୍ୟା ସମ୍ପର୍କରେ ଆଲୋଚନା କରିବା ପାଇଁ ସେତେବେଳର ସରକାର ଓ ପ୍ରଧାନମନ୍ତ୍ରୀମାନେ ଅନିଚ୍ଛା ପ୍ରକାଶ


    କରୁଥିଲେ , ସେଥିରେ ଏକ ବଡ଼ ପରିବର୍ତ୍ତନ ଆସିପାରିଛି । ମହିଳାଙ୍କ ବିଭିନ୍ନ ସମସ୍ୟାର ସମାଧାନ ଏବଂ କଲ୍ୟାଣ ପାଇଁ ଆମ ସରକାର ଅତ୍ୟନ୍ତ ସମ୍ବେଦନଶୀଳ । ମାତୃତ୍ୱ ସୁବିଧା ସୁଯୋଗରେ ସଂଶୋଧନ କରାଯାଇଛି । ଫଳରେ ଜଣେ ମା ’ ହେବାକୁ


    ଯାଉଥିବା ମହିଳା ଓ ନବମାତୃତ୍ୱ ହାସଲ କରିଥିବା ମହିଳା ଅନେକ ଫାଇଦା ପାଇପାରୁଛନ୍ତି । ଗରିବ ଏବଂ ଦୁର୍ବଳ ଶ୍ରେଣୀ ପାଇଁ ସରକାର କେତେ ଚିନ୍ତିତ ତାହା ସମସ୍ତଙ୍କୁ ଜଣା । ଆମ ପ୍ରଧାନମନ୍ତ୍ରୀ ତାଙ୍କ ସରକାରକୁ ଗରିବଙ୍କ ସେବା ପାଇଁ ଉତ୍ସର୍ଗ କରି ଦେଇଛନ୍ତି । ଏହି କଥା ମଧ୍ୟ ସେ ଲାଲକିଲ୍ଲା ଉପରୁ ଦେଇଥିବା ସ୍ୱାଧୀନତା ଦିବସ ଉଦବୋଧନରେ ଉଲ୍ଲେଖ କରିଛନ୍ତି । ଦଶନ୍ଧି ଦଶନ୍ଧି ଧରି ବିଳମ୍ବିତ ଅବସ୍ଥାରେ ଥିବା ପ୍ରକଳ୍ପଗୁଡ଼ିକ ସମ୍ପର୍କରେ ସୂଚନା ଦେଇ ପ୍ରଧାନମନ୍ତ୍ରୀ କହିଥିଲେ ଯେ ଏହି ବିଳମ୍ବ ଯୋଗୁ ଗରିବ ଜନସାଧାରଣ ଅଧିକ ପ୍ରଭାବିତ ହେଉଥିବାରୁ ଏଗୁଡ଼ିକ ତ୍ୱରାନ୍ୱିତ କରାଯାଇଛି । ବଞ୍ଚିତ ବର୍ଗଙ୍କ ଫାଇଦା ପାଇଁ ପ୍ରତିଟି ଟଙ୍କାକୁ ସଞ୍ଚୟ କରାଯିବ । ଏଲଇଡି ଲାଇଟ୍ ବଣ୍ଟନ ଏହାର ଏକ ଉଦାହରଣ ।


    ଏକବିଂଶ ଶତାବ୍ଦୀର ପିଲାମାନଙ୍କ ସମ୍ପର୍କରେ ପ୍ରଧାନମନ୍ତ୍ରୀ କହିଲେ ଯେ ଏକ ଯୁବସୁଲଭ ରାଷ୍ଟ୍ରର ଭବିଷ୍ୟତ ଅଭିବୃଦ୍ଧି ପାଇଁ ଯୁବସମାଜ ହେଉଛି ଇଞ୍ଜିନ ସଦୃଶ । ସେହିମାନେ ହିଁ ପ୍ରକୃତରେ ଜାତିର “ ଭାଗ୍ୟ ବିଧାତା ” । ରାଷ୍ଟ୍ର ନିର୍ମାଣ କାର୍ଯ୍ୟରେ ଯୁବକମାନଙ୍କୁ ସାମିଲ୍ କରିବା ପାଇଁ ସରକାର ଏକ କ୍ରୀୟାନୁଷ୍ଠାନ ଯୋଜନା ପ୍ରସ୍ତୁତ କରୁଛନ୍ତି ବୋଲି ପ୍ରଧାନମନ୍ତ୍ରୀ କହିଛନ୍ତି ।


    କଳାଧନ ବିରୋଧରେ ଏସ୍ଆଇଟି ଗଠନ ନିମନ୍ତେ ସରକାର ତାଙ୍କ ପ୍ରଥମ କ୍ୟାବିନେଟ୍ ବୈଠକରେ ନିଷ୍ପତି ନେଇଥିଲେ । ସେବେ ଠାରୁ ଭ୍ରଷ୍ଟାଚାର ବିରୋଧରେ ଅନେକ ପ୍ରଭାବୀ ପଦକ୍ଷେପ ଗ୍ରହଣ କରାଯାଇଛି । ବିମୁଦ୍ରୀକରଣ , ବେନାମୀ ଆଇନ ସମ୍ପର୍କରେ ବିଜ୍ଞପ୍ତି ଏବଂ ପ୍ରବର୍ତ୍ତନ ନିର୍ଦ୍ଦେଶାଳୟ ଦ୍ୱାରା 8 ଶହ କୋଟି ଟଙ୍କାର ସମ୍ପତି ଜବତ , ଜାଲ କମ୍ପାନୀ ଉପରେ ଚଢ଼ାଉ ଆଦି ଅନେକ ପଦକ୍ଷେପ ହେଉଛି ଆମ ପ୍ରଧାନମନ୍ତ୍ରୀଙ୍କ ସଚ୍ଚୋଟତା ଏବଂ ସାଧୁତାର ଜ୍ୱଳନ୍ତ ଉଦାହରଣ । ତାଙ୍କର ନିର୍ଣ୍ଣାୟକ ନିଷ୍ପତ୍ତି ହେଉଛି ସରକାରଙ୍କ ଦକ୍ଷତା ।


    ସରକାରଙ୍କ ନିର୍ଣ୍ଣାୟକ ନିଷ୍ପତ୍ତିର ଫଳାଫଳ ସମ୍ପର୍କରେ ସୂଚନା ଦେଇ ପ୍ରଧାନମନ୍ତ୍ରୀ କହିଛନ୍ତି ଯେ 1.25 ଲକ୍ଷ କୋଟି ଟଙ୍କାର କଳାଧନ ଠାବ ହୋଇଛି । ଆଉ 1.75 ଲକ୍ଷ କୋଟି ଟଙ୍କାର ଯାଞ୍ଚ କରାଯାଉଛି । ଏହାଛଡ଼ା ବିମୁଦ୍ରୀକରଣ କରାଯାଇନଥିଲେ


    3 ଲକ୍ଷ କୋଟି ଟଙ୍କାର କଳାଧନ ସ୍ୱାଭାବିକ ବ୍ୟାଙ୍କିଙ୍ଗ ବ୍ୟବସ୍ଥା ଭିତରକୁ ଆସିପାରିନଥାଆନ୍ତା । 3 ଲକ୍ଷ ଜାଲ୍ କମ୍ପାନୀକୁ ଚିହ୍ନଟ କରାଯାଇଛି ଏବଂ ସେମାନଙ୍କ ମଧ୍ୟରୁ 1 ଲକ୍ଷ 75 ହଜାର କମ୍ପାନୀ ଅସମୟରେ ବନ୍ଦ ହୋଇଯାଇଛି ।


    ସଚ୍ଚୋଟ ନାଗରିକ ଏବଂ ସେମାନଙ୍କ ସାଧୁତା ହେଉଛି ସମାଜର ମୂଲ୍ୟ ଓ ଆଦର । ତେବେ ଅଧିକାଂଶ ସରକାର ଏହି ନିରବ ସଂଖ୍ୟାବହୁଳ ସଚ୍ଚୋଟ ନାଗରିକଙ୍କୁ ମନେରଖନ୍ତି ନାହିଁ । ଏହି ଅବସରରେ ପ୍ରଧାନମନ୍ତ୍ରୀ ସତର୍କ କରାଇ କହିଥିଲେ ଯେ ଯେଉଁମାନେ ରାଷ୍ଟ୍ରକୁ ଲୁଟୁଛନ୍ତି , ଦେଶ ସେମାନଙ୍କୁ ଶାନ୍ତିରେ ଶୋଇବାକୁ ଦେବ ନାହିଁ । ସେମାନଙ୍କୁ ନ୍ୟାୟର ଅଦାଲତକୁ ଅଣାଯିବ ।


    ସୁରକ୍ଷା ପ୍ରସଙ୍ଗରେ ପ୍ରଧାନମନ୍ତ୍ରୀ ସରକାର ଓ ସଶସ୍ତ୍ର ବାହିନୀର ନିର୍ଣ୍ଣାୟକ ନିଷ୍ପତି ସମ୍ପର୍କରେ ଅବତାରଣା କରିଛନ୍ତି । 2014 ପର ଠାରୁ ଦେଶର ମୋଟାମୋଟି ସୁରକ୍ଷା ଦୃଶ୍ୟପଟ୍ଟରେ ଉନ୍ନତି ଘଟିଛି । ପ୍ରଧାନମନ୍ତ୍ରୀ ତାଙ୍କ ସ୍ୱାଧୀନତା ଦିବସ ଭାଷଣରେ ଦଶନ୍ଧି ଦଶନ୍ଧି ଧରି ଶୀତଳ ଭଣ୍ଡାରରେ ପଡ଼ିରହିଥିବା ‘ ଏକ ପାହ୍ୟା ଏକ ପେନସନ୍ ଯୋଜନା ’ ସମ୍ପର୍କରେ ଉଲ୍ଲେଖ କରିଥିଲେ । ଆମ ପୂର୍ବତନ ସାମରିକ କର୍ମଚାରୀମାନଙ୍କ ଏକ ପାହ୍ୟା ଏବଂ ଏକ ପେନସନ୍ ବ୍ୟବସ୍ଥାକୁ କାର୍ଯ୍ୟକାରୀ କରି ପ୍ରଧାନମନ୍ତ୍ରୀ ମୋଦୀ ନିଜ ପ୍ରତିଶ୍ରୁତିକୁ ପୂରଣ କରିପାରିଛନ୍ତି ।


    ଆମର ସଶସ୍ତ୍ର ବାହିନୀ ଉତ୍ସର୍ଗୀକୃତ କାର୍ଯ୍ୟ କରି ଦେଶକୁ ଶତ୍ରୁ କବଳରୁ ସୁରକ୍ଷା ଦେଇପାରୁଛନ୍ତି । ଏହାର ଉତ୍କୃଷ୍ଟ ଉଦାହରଣ ହେଉଛି ସର୍ଜିକାଲ୍ ଷ୍ଟ୍ରାଇକ୍ । ଭାରତୀୟ ସେନା ନିୟନ୍ତ୍ରଣ ରେଖା ଡେଇଁ ସୀମାନ୍ତ ନିକଟରେ ଥିବା ଆତଙ୍କବାଦୀଙ୍କ ଲଞ୍ଚପ୍ୟାଡ୍ ଧ୍ୱଂସ କରି ଉଲ୍ଲେଖନୀୟ ସାହସ ଦେଖାଇପାରିଛନ୍ତି । ସମୟର ଆବଶ୍ୟକତାକୁ ଦେଖି ସଶସ୍ତ୍ରବାହିନୀର ଏହା ଏକ ପ୍ରଶଂସାଯୋଗ୍ୟ କାର୍ଯ୍ୟ । ସାହସିକ କାର୍ଯ୍ୟ କରି ପଦକ


    ପାଇଥିବା ଭାରତୀୟ ସେନାବାହିନୀର ଯବାନଙ୍କ ଏହି ବୀରତ୍ୱ କାର୍ଯ୍ୟକୁ ଏକ ୱେବସାଇଟରେ ସଂରକ୍ଷିତ ରଖିବା ପାଇଁ ପ୍ରଧାନମନ୍ତ୍ରୀ ଯେଉଁ ଘୋଷଣା କରିଛନ୍ତି ତାହାକୁ ମୁଁ ସ୍ୱାଗତ କରୁଛି ।


    ଦେଶରେ ଚାଷୀ ସଶକ୍ତିକରଣ ପ୍ରସଙ୍ଗ ହେଉଛି ସରକାରଙ୍କ ପାଇଁ ଏକ ଗୁରତ୍ୱପୂର୍ଣ୍ଣ ଚିନ୍ତା


    । ସେ ତାଙ୍କ ଭାଷଣରେ ‘ ବୀଜ୍ ସେ ବାଜାର ତକ୍ ’ ଅର୍ଥାତ୍ ବିହନରୁ ବଜାର ପର୍ଯ୍ୟନ୍ତ ସଶକ୍ତ ବ୍ୟବସ୍ଥା ଉପରେ ଗୁରୁତ୍ୱ ଦେଇଛନ୍ତି । ଜଳସେଚନ କ୍ଷମତା , ମୃତିକା ସ୍ୱାସ୍ଥ୍ୟ କାର୍ଡ , ପୂର୍ବ ତୁଳନାରେ ଦ୍ୱିଗୁଣ ଚାଷୀଙ୍କୁ ବୀମାଭୁକ୍ତ କରିବା , ଉତ୍ତମ ବଜାର ସୃଷ୍ଟି , ଡାଲିର ସହାୟକ ମୂଲ୍ୟ ନିର୍ଦ୍ଧାରଣ , ଖାଦ୍ୟ ପ୍ରକ୍ରିୟାକରଣରେ ପ୍ରତ୍ୟକ୍ଷ ବିଦେଶୀ ପୁଞ୍ଜିନିବେଶ , ଉତ୍ତମ ସଂରକ୍ଷଣ ଓ ଯୋଗାଣ ବ୍ୟବସ୍ଥା ଆଦି କାର୍ଯ୍ୟକ୍ରମ ଜରିଆରେ ମୋଦୀ ସରକାର 2022 ସୁଦ୍ଧା ଚାଷୀଙ୍କ ଆୟ ଦ୍ୱିଗୁଣିତ କରିବା ପାଇଁ ପଦକ୍ଷେପ ଗ୍ରହଣ କରିଛନ୍ତି ।


    ପ୍ରଧାନମନ୍ତ୍ରୀଙ୍କ ଭାଷଣର ଅନ୍ୟ ଏକ ଉଲ୍ଲେଖନୀୟ ଦିଗ ହେଲା ଦେଶର ପୂର୍ବାଂଚଳର ବିକାଶ । ଏହି ଅଞ୍ଚଳରେ ଅନେକ ପ୍ରାଚୁର୍ଯ୍ୟ ଭରି ରହିଥିଲେ ମଧ୍ୟ ଜନସାଧାରଣ ପଛୁଆ ରହିଯାଇଛନ୍ତି । ତେଣୁ ଅଗ୍ରାଧିକାର ଭିତିରେ ଏହି ଅଞ୍ଚଳର ବିକାଶ ପାଇଁ ପ୍ରଧାନମନ୍ତ୍ରୀ ଗୁରୁତ୍ୱ ଦେଇଛନ୍ତି ।


    ପ୍ରଧାନମନ୍ତ୍ରୀ ତାଙ୍କ ଭାଷଣରେ ଏପରି ଏକ ଭାରତ ନିମନ୍ତେ ଆହ୍ୱାନ ଦେଇଛନ୍ତି , ଯେଉଁଠି ଗଣତନ୍ତ୍ର ଭୋଟିଂ ବୁଥରେ ଶେଷ ନହୋଇ ସେହି ଠାରୁ ଆରମ୍ଭ ହୋଇ ପଥରଶଯ୍ୟା ସଦୃଶ ଆଗେଇ ଯିବାରେ ସହାୟକ ହେବ । ସରକାର ଜନଭାଗିଦାରୀତା ଉପରେ ଗୁରୁତ୍ୱ ଦେଇଛନ୍ତି । ଲୋକତନ୍ତ୍ର ସମ୍ପର୍କରେ ସେ କହିଛନ୍ତି ଯେ ସରକାର ଲୋକଙ୍କୁ ତନ୍ତ୍ର ଅର୍ପଣ କରିବା ପରିବର୍ତ୍ତେ ଲୋକମାନେ ତନ୍ତ୍ରକୁ ପରିଚାଳନା କରିବା ଉଚିତ୍ ।


    ବିମୁଦ୍ରୀକରଣକୁ ବିପୁଳ ଜନସମର୍ଥନ , ସୁରୁଖୁରୁରେ ଜିଏସଟି ଗୃହିତ ହେବା , ସ୍ୱଚ୍ଛ ଭାରତ କ୍ଷେତ୍ରରେ ନାଗରିକଙ୍କ ଅଂଶଗ୍ରହଣ , ଗରିବଙ୍କୁ ଗ୍ୟାସ ସଂଯୋଗ ଯୋଗାଇ ଦେବା ନିମନ୍ତେ ସ୍ୱଇଚ୍ଛାରେ ଲୋକଙ୍କ ଏଲପିଜି ସବସିଡି ପରିତ୍ୟାଗ ଆଦି ଘଟଣା ହେଉଛି ଟିମ୍ ଇଣ୍ଡିଆର ଜନଭାଗୀଦାରୀ ମନୋଭାବର ଉଦାହରଣ ବୋଲି ପ୍ରଧାନମନ୍ତ୍ରୀ ତାଙ୍କ ଭାଷଣରେ ଉଲ୍ଲେଖ କରିଛନ୍ତି । ସବସିଡି ପରିତ୍ୟାଗ ଅଭିଯାନ ଏ କ୍ଷେତ୍ରରେ ଖୁବ୍ ଉତ୍ସାହଜନକ ଥିଲା । ପୂର୍ବ ସରକାରଙ୍କ ଅମଳରେ ‘ ଆସ୍ଥାର ଅଭାବ ’ ଥିଲା ।


    କିନ୍ତୁ ବର୍ତ୍ତମାନର ସରକାରଙ୍କ ଶାସନ କାଳରେ ସରକାର ଏବଂ ଜନତାଙ୍କ ମଧ୍ୟରେ ସହଯୋଗ ଏକ ନୂତନ ସଂସ୍କୃତି ସୃଷ୍ଟି କରିପାରିଛି ।


    ପ୍ରଧାନମନ୍ତ୍ରୀ ତାଙ୍କ 71 ତମ ସ୍ୱାଧୀନତା ଦିବସ ଭାଷଣରେ ଜନ ଭାଗିଦାରୀକୁ ଯଥେଷ୍ଟ ପ୍ରାଧାନ୍ୟ ଦେଇଛନ୍ତି । ଜନତାଙ୍କ ଛୋଟ ଛୋଟ ସହଯୋଗ ଓ ଉତ୍ସର୍ଗୀକୃତ କାର୍ଯ୍ୟ ରାଷ୍ଟ୍ର ନିର୍ମାଣରେ ସହାୟକ ହୋଇପାରିବ । ଏହି ଅବସରରେ ରାମାୟଣ ଏବଂ ମହାଭାରତ କାହାଣୀର ଅବତାରଣା କରି ସାଧାରଣ ଗାଈଆଳ ପିଲାଙ୍କ ସହଯୋଗରେ ଶ୍ରୀକୃଷ୍ଣଙ୍କ ଗିରିଗୋବର୍ଦ୍ଧନ ଟେକିବା ଏବଂ ସମୁଦ୍ରରେ ରାମସେତୁ ନିର୍ମାଣ କ୍ଷେତ୍ରରେ ଏକ ଗୁଣ୍ଡୁଚି ମୂଷାର ସହଯୋଗ ଆଦି ଉଦାହରଣ ଦେଇଥିଲେ ।


    ପ୍ରଧାନମନ୍ତ୍ରୀ ତାଙ୍କ ଭାଷଣରେ ନବଭାରତ ସମ୍ପର୍କରେ ସୂଚନା ଦେଇଥିଲେ । ଯେଉଁ ଭାରତ ଭ୍ରଷ୍ଟାଚାର , ଦାରିଦ୍ର୍ୟ , ଆତଙ୍କବାଦ , ଜାତିବାଦ ଏବଂ ସାମ୍ପ୍ରଦାୟିକତାବାଦରୁ ମୁକ୍ତ ହୋଇଥିବ । ଯେବେ 125 କୋଟି ଭାରତୀୟ ନୂଆ ଭାରତ ନିର୍ମାଣ ନିମନ୍ତେ “ ସାମୂହିକ ସଂକଳ୍ପ ” ନେବେ ତେବେ ଯାଇ 2022 ସୁଦ୍ଧା ସିଦ୍ଧି ହାସଲ ହୋଇପାରିବ । ଏହି ପରିପ୍ରେକ୍ଷୀରେ ସେ 1942 ରୁ 1947 ଭାରତ ଛାଡ଼ ଆନେ୍ଦାଳନକୁ 2017 ରୁ 2022 ଅବଧି ସହ ସଂଯୋଗ କରିଥିଲେ । ରାଷ୍ଟ୍ର ନିର୍ମାଣ ପାଇଁ ସେତେବେଳର ସେହି ଜାତୀୟ ଭାବନାର ପୁନଃ ଜାଗରଣ କରି ନୂଆ ଭାରତ ନିର୍ମାଣରେ ସହଯୋଗ ପାଇଁ ସେ ଦେଶବାସୀଙ୍କୁ ଆହ୍ୱାନ ଦେଇଥିଲେ ।


    ନୂଆ ଭାରତ ନିର୍ମାଣ ପାଇଁ ବର୍ତ୍ତମାନର ସମୟ ହେଉଛି ପ୍ରକୃଷ୍ଟ ସମୟ ଏବଂ ଏହାକୁ ହାତଛଡ଼ା କରାଯିବା ଅନୁଚିତ୍ । ବର୍ତ୍ତମାନର ଭାରତରୁ ନୂତନ ଭାରତ ନିର୍ମାଣର ଯାତ୍ରା ଆରମ୍ଭ ହୋଇସାରିଛି । ଏହି ସରକାରଙ୍କ ତିନି ବର୍ଷର ଶାସନ କାଳ ମଧ୍ୟରେ ଏହି ଭାବଧାରା ସୃଷ୍ଟି ହୋଇପାରିଛି । ବର୍ତ୍ତମାନ ଏହାକୁ ଜନଆନ୍ଦୋଳନର ରୂପ ଦିଆଯାଉଛି । ସ୍ୱାଧୀନ ଭାରତର ଏହି ଐତିହାସିକ ସନ୍ଧିକ୍ଷଣରେ ଜନସାଧାରଣ ନୂଆ ଭାରତ ନିର୍ମାଣରେ ସାମିଲ୍ ହେବାକୁ ଆହ୍ୱାନ ଦେଇ ପ୍ରଧାନମନ୍ତ୍ରୀ ରାଷ୍ଟ୍ର ପାଇଁ ଜଗଦଗୁରୁଙ୍କ ସ୍ଥାନ ପୁନଃ ଖୋଜିବାକୁ କହିଛନ୍ତି । 70 ବର୍ଷ ପୂର୍ବେ ଆମେ ‘ ସ୍ୱରାଜ ’ ପ୍ରାପ୍ତ କରିଥିଲୁ , ବର୍ତ୍ତମାନ ଏହାକୁ ‘ ସୁରାଜ ’ ରେ ରୂପାନ୍ତରିତ କରିବା ଆବଶ୍ୟକ ବୋଲି କହି ପ୍ରଧାନମନ୍ତ୍ରୀ


    ତାଙ୍କ ଭବିଷ୍ୟତ ଭିଜନ ସମ୍ପର୍କରେ ସୂଚନା ଦେଇଥିଲେ । ଏହି ଲକ୍ଷ୍ୟ କିପରି ହାସଲ ହେବ ? ‘ ଭାରତ ଯୋଡ଼ ’ ଦ୍ୱାରା ପ୍ରତ୍ୟେକ ଭାରତୀୟ ଏକଜୁଟ୍ ହୋଇ ଏକବିଂଶ ଶତାବ୍ଦୀ ଆଡ଼କୁ ଅଗ୍ରସର ହେବା ପାଇଁ ଉଦ୍ୟମ କରିବା ଆବଶ୍ୟକ ।


    “ ଚଲତା ହୈ ” ଆଭିମୁଖ୍ୟ ପରିହାର କରି “ ବଦଲ୍ ସକ୍ତା ହୈ ” ମନୋଭାବ ପୋଷଣ ଉପରେ ପ୍ରଧାନମନ୍ତ୍ରୀ ତାଙ୍କ ଭାଷଣରେ ଗୁରୁତ୍ୱ ଦେଇଛନ୍ତି । ସେ କହିଥିଲେ ଯେ କାହିଁକି ବୋଲି ଆଦୌ ପ୍ରଶ୍ନ କରନାହିଁ , ବରଂ କାହିଁକି ନୁହେଁ ବୋଲି ପ୍ରଶ୍ନ କରିବା ଆବଶ୍ୟକ । ସେ କହିଥିଲେ ଯେ “ ବଦଲା ହୈ , ବଦଲ୍ ରହା ହୈ , ବଦଲ୍ ସକ୍ତା ହୈ ... ହମ୍ ଇସ୍ ବିଶ୍ୱାସ ଔର ସଂକଳ୍ପ କେ ସାଥ୍ ଆଗେ ବଢ଼େ ” ।


    ( ଲେଖକ ହେଉଛନ୍ତି କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ )


    ************

    
    
    (Release ID: 1500052) Visitor Counter : 3