      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ପେଟ୍ରୋଲିୟମ ମନ୍ତ୍ରଣାଳୟର ବିଶ୍ୱ ଜୈବଇନ୍ଧନ ଦିବସ ପାଳନ
      ଖୁବଶୀଘ୍ର ଜୈବ ଇନ୍ଧନ ନୀତି ପ୍ରଣୟନ କରାଯିବ: ମନ୍ତ୍ରୀ ଧର୍ମେନ୍ଦ୍ର ପ୍ରଧାନ
      
      ପାରମ୍ପରିକ ଇନ୍ଧନ ତୁଳନାରେ ଜୈବ ଇନ୍ଧନ ମୂଲ୍ୟ ଶସ୍ତା ଏବଂ ପରିବେଶଧର୍ମୀ : ଶ୍ରୀ ଗଡ଼କରୀ

      Posted On: 10 AUG 2017 7:40PM by PIB Bhubaneshwar

    କେନ୍ଦ୍ର ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ ପକ୍ଷରୁ ଆଜି ବିଶ୍ୱ ଜୈବ ବଇନ୍ଧନ ଦିବସ 2017 ପାଳନ କରାଯାଇଛି । ଏହି ଅବସରରେ ଉଦ୍ବୋଧନ ଦେଇ ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ କହିଲେ ଯେ ଏହି ଦିବସ ପାଳନର ମୁଖ୍ୟ ଉଦ୍ଦେଶ୍ୟ ହେଲା ଯୁବଗୋଷ୍ଠୀ ବିଶେଷ କରି ସ୍କୁଲ କଲେଜର ଛାତ୍ରଛାତ୍ରୀମାନଙ୍କୁ ଜୈବ ଇନ୍ଧନ ସଂପର୍କରେ ସଚେତନ କରାଇବା । ସେହିଭଳି ଅନ୍ୟମାନଙ୍କୁ ଏହି ଇନ୍ଧନ ସଂପର୍କରେ ସଚେତନ କରାଯାଇପାରିଲେ ଜୈବ ଇନ୍ଧନର ବ୍ୟବହାର ବୃଦ୍ଧି ପାଇବ ଏବଂ ସେମାନେ ପରିବେଶ ସୁରକ୍ଷା ପ୍ରତି ସଚେତନ ହୋଇପାରିବେ । ଖୁବ୍ ଶୀଘ୍ର ସରକାର ଏକ ନୂତନ ଜୈବ ଇନ୍ଧନ ନୀତି ପ୍ରଣୟନ କରିବାକୁ ଯାଉଛନ୍ତି । ଜନସାଧାରଣଙ୍କୁ ଏହି ଅଭିଯାନରେ ସାମିଲ କରାଯାଇ ଏହା କାର୍ଯ୍ୟକାରୀ କରାଯିବ ବୋଲି ସେ କହିଛନ୍ତି ।


    ଜୈବ ଇନ୍ଧନ କ୍ଷେତ୍ରରେ ଏବେସୁଦ୍ଧା ସରକାର ଅନେକ ପ୍ରକାର କାର୍ଯ୍ୟକ୍ରମ ହାତକୁ ନେଇଛନ୍ତି ଏବଂ ସେଥିରୁ କେତେଗୁଡ଼ିଏ କାର୍ଯ୍ୟକାରୀ କରାଯାଇଛି । ଦେଶର 100ଟି ଜିଲ୍ଲାରେ ବିଶ୍ୱ ଜୈବ ଇନ୍ଧନ ଦିବସ ପାଳନ କରିବାର ତାତ୍ପର୍ଯ୍ୟ ହେଲା ଲୋକମାନଙ୍କୁ ଅଧିକରୁ ଅଧିକ ସଂଖ୍ୟାରେ ଏହି ଇନ୍ଧନର ବ୍ୟବହାର ପ୍ରତି ଆକୃଷ୍ଟ କରାଇବା । 2017 ଅଗଷ୍ଟ 11 ତାରିଖ ଠାରୁ 14 ତାରିଖ ପର୍ଯ୍ୟନ୍ତ ଏହି କାର୍ଯ୍ୟକ୍ରମମାନ ଜୈବଇନ୍ଧନ ସେକ୍ଟରର ବିଭିନ୍ନ ଅଂଶୀଦାରମାନଙ୍କ ସହଯୋଗୀତାରେ କାର୍ଯ୍ୟକାରୀ କରାଯାଉଛି ।


    ଯେଉଁ ଇନ୍ଧନ ପରିବହନ ଏବଂ ଘରୋଇ ବ୍ୟବହାର ସକାରେ ଦେଶରେ ଆବଶ୍ୟକ ପଡ଼ୁଛି ସେଥିରୁ 80 ପ୍ରତିଶତ ଏବେ ଅଶୋଧିତ ତୈଳ ଭାବେ ବିଦେଶରୁ ଆମଦାନି କରାଯାଉଛି । ମାନ୍ୟବର ପ୍ରଧାନମନ୍ତ୍ରୀ ସେଥିପାଇଁ ଏକ ଲକ୍ଷ୍ୟ ଧାର୍ଯ୍ୟ କରିଛନ୍ତି ଯେ 2022 ସୁଦ୍ଧା ଏହି ତୈଳ ଆମଦାନୀରେ 10 ପ୍ରତିଶତ କାଟ କରାଯିବ । ଏହି ଲକ୍ଷ୍ୟ ହାସଲ କରିବା ଦିଗରେ ଜୈବ ଇନ୍ଧନ ବିଶେଷ ଭାବେ ସହାୟକ ହେବ ବୋଲି ଶ୍ରୀ ପ୍ରଧାନ କହିଛନ୍ତି । ଦେଶରେ ଜୈବ ଇନ୍ଧନ ଉତ୍ପାଦନକୁ ପ୍ରୋତ୍ସାହନ ଦେଲେ ଏହା କର୍ମନିଯୁକ୍ତି ସୃଷ୍ଟି ଆର୍ଥିକ ଅଭିବୃଦ୍ଧି ଏବଂ କୃଷକ ତଥା ଦେଶର ସୁରକ୍ଷାରେ ସହାୟକ ହେବ । ତେଣୁ ପେଟ୍ରୋଲିୟମ ମନ୍ତ୍ରଣାଳୟ ଖୁବ୍ ଶୀଘ୍ର ଜୈବ ଇନ୍ଧନ ନୀତି ପ୍ରଣୟନ କରିବାକୁ ସ୍ଥିର କରିଛି । ତାଙ୍କ ମନ୍ତ୍ରଣାଳୟ ତଥା ନୂତନ ତଥା ଅକ୍ଷୟଶକ୍ତି ମନ୍ତ୍ରଣାଳୟ ଜୈବ ଇନ୍ଧନର ବହୁଳ ବ୍ୟବହାର ସଂପର୍କରେ କାର୍ଯ୍ୟପନ୍ଥା ସ୍ଥିର କରିବ ।


    ଶ୍ରୀ ପ୍ରଧାନ କହିଛନ୍ତି ଯେ ସରକାର ଦ୍ୱିତୀୟ ପିଢ଼ିର ଜୈବ ଇନ୍ଧନ ବିଶୋଧନାଗାରର ବିକାଶ ନିମନ୍ତେ ବିଭିନ୍ନ କମ୍ପାନୀରେ 2 ବିଲିୟନ ଡ଼ଲାର ଖର୍ଚ୍ଚ କରୁଛନ୍ତି । ତେଣୁ ସହରାଂଳ ସହ ଗ୍ରାମାଂଳରେ ଏହି ଇନ୍ଧନର ବହୁଳ ବ୍ୟବହାର କରାଯାଇପାରିବ । ଦେଶରେ ଜୈବ ଇନ୍ଧନର ଏକ ଲକ୍ଷ କୋଟିର ଶିଳ୍ପର ସମ୍ଭାବନା ଥିବା ସେ ସୂଚନା ଦେଇଛନ୍ତି ଯାହା ଆଗାମୀ ଏକ କିମ୍ବା ଦୁଇ ବର୍ଷରେ ଅନୁଭୂତ ହେବ ।


    ସେହିଭଳି କାର୍ଯ୍ୟକ୍ରମରେ ଉଦ୍ବୋଧନ ଦେଇ କେନ୍ଦ୍ର ସଡ଼କ ପରିବହନ ତଥା ରାଜମାର୍ଗ ମନ୍ତ୍ରୀ ଶ୍ରୀ ନୀତିନ ଗଡ଼କରୀ ଦେଶରେ ଜୈବ ଇନ୍ଧନର ବ୍ୟାପକ ବଜାର ଓ ଚାହିଦା ଥିବା ଉଲ୍ଲେଖ କରିଥିଲେ । ଏହା ପରିବେଶଅନୁକୂଳ ଏବଂ ପ୍ରଦୂଷଣକୁ ବ୍ୟାପକ ମାତ୍ରାରେ ରୋକିପାରିବ ବୋଲି ସେ ମତପୋଷଣ କରିଥିଲେ । ଜୈବ ଇନ୍ଧନ ନୀତ ଦେଶର ସାମାଜିକ-ଆର୍ଥିକ ବିକାଶ କ୍ଷେତ୍ରରେ ଏକ ମାଇଲଖୁଂଟ ହେବ ବୋଲି ସେ କହିଛନ୍ତି । ବାୟୋଡ଼ିଜେଲ ଉପରେ ଜିଏସଟି ହ୍ରାସ ପାଇଁ ସେ ଅର୍ଥମନ୍ତ୍ରୀଙ୍କୁ ଅନୁରୋଧ କରିବେ ବୋଲି ସୂଚନା ଦେଇଥିଲେ । ନାଗପୁର ସହରରେ ଏବେ 55ଟି ବସ୍ 100 ପ୍ରତିଶତ ଇଥାନୋଲରେ ଚାଲୁଛି ବୋଲି ଶ୍ରୀ ଗଡ଼କରୀ ସୂଚାଇଥିଲେ । ଏହି କାର୍ଯ୍ୟକ୍ରମରେ ଉଭୟ ମନ୍ତ୍ରଣାଳୟର ବହୁ ବରିଷ୍ଠ ପଦାଧିକାରୀ ଉପସ୍ଥିତ ଥିଲେ ।


    **********

    
    
    (Release ID: 1500913) Visitor Counter : 2