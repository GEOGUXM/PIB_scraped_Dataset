      ଜାହାଜ ଚଳାଚଳ ମନ୍ତ୍ରଣାଳୟ

      ଦେଶର ପ୍ରମୁଖ ବନ୍ଦରାଞ୍ଚଳରେ ଥିବା ହସ୍ପିଟାଲର ପୁନଃବିକାଶ ନିମନ୍ତେ କମିଟି ଗଠନ
      Posted On: 03 AUG 2017 5:22PM by PIB Bhubaneshwar


    ଦେଶର ପ୍ରମୁଖ ବନ୍ଦରାଞ୍ଚଳରେ ଥିବା ହସ୍ପିଟାଲଗୁଡିକର ପୁନଃବିକାଶ ନିମନ୍ତେ 2016 ମେ 6 ତାରିଖରେ ସରକାର ଏକ କମିଟି ଗଠନ କରିଥିଲେ । ଘରୋଇ-ସରକାରୀ ସହଭାଗୀତାରେ ଏହି ପୋର୍ଟ ହସ୍ପିଟାଲଗୁଡିକର କିପରି ଭାବେ ବିକାଶ ଓ ଆଧୁନିକୀକରଣ କରିହେବ କମିଟିକୁ ତାହାର ଏକ ମଡେଲ ପ୍ରସ୍ତୁତ କରିବା ଦାୟିତ୍ୱ ଦିଆଯାଇଥିଲା । ଏହି ହସ୍ପିଟାଲମାନଙ୍କ ସହ କିପରି ମେଡିକାଲ ଶିକ୍ଷା କଲେଜ ସ୍ଥାପନା କରିହେବ ତାର ସମ୍ଭାବନା ସମ୍ପର୍କରେ ମଧ୍ୟ କମିଟି ଅନୁଧ୍ୟାନ କରିବା ଦାୟିତ୍ୱ ବହନ କରିଥିଲା । ଇତି ମଧ୍ୟରେ 2017, ଜୁଲାଇ 14 ତାରିଖ ଦିନ କମିଟି ତାଙ୍କ ରିପୋର୍ଟ ସରକାରଙ୍କୁ ପ୍ରଦାନ କରିଛନ୍ତି । କମିଟି ସରକାରଙ୍କୁ ଦେଇଥିବା ବିଭିନ୍ନ ପ୍ରସ୍ତାବ ମଧ୍ୟରେ ଚିକିତ୍ସା ବ୍ୟବସ୍ଥାର ଉନ୍ନତିକରଣ, ଆନୁସଙ୍ଗିକ ସେବା ବୃଦ୍ଧି, ଏବଂ ପିପିପି ମୋଡରେ ବନ୍ଦର ହସ୍ପିଟାଲମାନଙ୍କରେ ମେଡିକାଲ କଳେଜ ହସ୍ପିଟାଲ ସ୍ଥାପନା ପାଇଁ ସୁପାରିଶ କରିଛନ୍ତି । ଏହି ରିପୋର୍ଟ ସ୍ୱାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରଣାଳୟ ଏବଂ ପ୍ରମୁଖ ବନ୍ଦରମାନଙ୍କୁ ସେମାନଙ୍କ ମତାମତ ନିମନ୍ତେ ପଠାଯାଇଛି । ବନ୍ଦର ହସ୍ପିଟାଲର ବିକାଶ ସରକାରଙ୍କ ପ୍ରଚଳିତ ବିଧିବିଧାନ ଅନୁସାରେ କରାଯିବ ତଥା ଏହା ଭାରତୀୟ ମେଡିକାଲ କାଉନସିଲ ନିୟମାବଳୀ ମୁତାବକ ହେବ ବୋଲି ଲୋକସଭାରେ ଲିଖିତ ଉତ୍ତର ଦେଇ ଜାହାଜ ଚଳାଚଳ ଓ ସଡକ ପରିବହନ ତଥା ରାଜମାର୍ଗ ରାଷ୍ଟ୍ରମନ୍ତ୍ରୀ ଶ୍ରୀ ପି ରାଧାକୃଷ୍ଣନ ପ୍ରକାଶ କରିଛନ୍ତି ।

    ******

    
    
    (Release ID: 1498711) Visitor Counter : 2