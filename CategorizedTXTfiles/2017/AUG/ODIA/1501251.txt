      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପ୍ରଗତି କାର୍ଯ୍ୟକ୍ରମ;
      ଓଡିଶା ସମେତ 16 ରାଜ୍ୟରେ 8.79 ଲକ୍ଷ କୋଟି ଟଙ୍କାର 183 ଭିତ୍ତିଭୂମି ପ୍ରକଳ୍ପର ଅଗ୍ରଗତି ସମୀକ୍ଷା କଲେ ପ୍ରଧାନମନ୍ତ୍ରୀ

      Posted On: 30 AUG 2017 9:01PM by PIB Bhubaneshwar

    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଆଜି ଅତି ସକ୍ରିୟ ସୁଶାସନ ଏବଂ ନିର୍ଦ୍ଧାରିତ ସମୟରେ କାର୍ଯ୍ୟ ସମ୍ପାଦନ ନିମନ୍ତେ ଆଇସିଟି ଆଧାରିତ ବହୁମୂଖୀ ପ୍ଲାଟଫର୍ମ - ପ୍ରଗତି ମାଧ୍ୟମରେ 21ତମ ମତ ବିନିମୟ ଓ ସମୀକ୍ଷା ବୈଠକ ସମ୍ପନ୍ନ ହୋଇଛି ।


    ପ୍ରଗତିର 21ତମ ବୈଠକରେ 8.79ଲକ୍ଷ କୋଟି ଟଙ୍କାର ମୋଟ ନିବେଶ ଥିବା 183 ପରିଯୋଜନାର ପୁନଃପୌନିକ ସମୀକ୍ଷା କରାଯାଇଥିଲା । 17ଟି କ୍ଷେତ୍ରରେ ଜନ ଅଭିଯୋଗର ସମୀକ୍ଷା କରାଯାଇଥିଲା ।


    ଆଜି 21ତମ ବୈଠକରେ ପ୍ରଧାନମନ୍ତ୍ରୀ ପେଟେଣ୍ଟ ଏବଂ ଟ୍ରେଡମାର୍କ ସମ୍ବନ୍ଧୀୟ ଅଭିଯୋଗ ଉପରେ କାର୍ଯ୍ୟାନୁଷ୍ଠାନ ଏବଂ ସମାଧାନର ଅଗ୍ରଗତି ସମୀକ୍ଷା କରିଥିଲେ । ସେ କାର୍ଯ୍ୟ ସମ୍ପାଦନରେ ଉନ୍ନତି ହୋଇଥିବା ଅନୁଭବ କରିଥିଲେ ଏବଂ ସମ୍ପୃକ୍ତ ବିଭାଗର ଅଧିକାରୀମାନଙ୍କୁ ପେଟେଣ୍ଟ ଏବଂ ଟ୍ରେଡମାର୍କ ଆବେଦନପତ୍ର ଉପରେ ଆହୁରି ତ୍ୱରିତ ପଦକ୍ଷେପ ନେବାକୁ ନିର୍ଦ୍ଦେଶ ଦେଇଥିଲେ । ଅଧିକାରୀମାନେ ସ୍ପଷ୍ଟ କରିଥିଲେ ଯେ ପେଟେଣ୍ଟ ଏବଂ ଟ୍ରେଡମାର୍କ ପ୍ରଦାନ କରିବା ଏବଂ ମାନବ ସମ୍ବଳ ବଢ଼ାଇବା ଦିଗରେ ଦ୍ରୁତ ପଦକ୍ଷେପ ନିଆଯାଇଛି । ପ୍ରଧାନମନ୍ତ୍ରୀ ଏ ସମ୍ପର୍କରେ ନବୀନତମ ତଥା ସର୍ବାଧୁନିକ ପ୍ରଯୁକ୍ତିର ଉପଯୋଗ , ବ୍ୟବହାର ପ୍ରକ୍ରିୟାକୁ ସୁଚାରୁ ରୂପେ ପ୍ରସ୍ତୁତ କରିବା ଏବଂ ଅନ୍ତର୍ଜାତୀୟ ମାନକ ପ୍ରାପ୍ତ କରିବାର ମହତ୍ୱ ଉପରେ ଗୁରୁତ୍ୱ ଦେଇଥିଲେ ।


    ପ୍ରଧାନମନ୍ତ୍ରୀ ଉତ୍ତର ପ୍ରଦେଶ , ମଧ୍ୟପ୍ରଦେଶ , ଗୁଜରାଟ , ହରିୟାଣା , ରାଜସ୍ଥାନ , ମହାରାଷ୍ଟ୍ର , ଉତ୍ତରାଖଣ୍ଡ , ପଞ୍ଜାବ , ପଶ୍ଚିମବଙ୍ଗ , କର୍ଣ୍ଣାଟକ , ତାମିଲନାଡ଼ୁ , ଆନ୍ଧ୍ରପ୍ରଦେଶ , ବିହାର , ଓଡ଼ିଶା , ତେଲଙ୍ଗାନା ଏବଂ କେରଳ ସହିତ ଅନେକ ରାଜ୍ୟରେ ପରିବ୍ୟାପ୍ତ ରେଳବାଇ , ସଡ଼କ , ବିଦ୍ୟୁତ ଏବଂ ତୈଳ ପାଇପ ଲାଇନ ତଥା ସ୍ୱାସ୍ଥ୍ୟ କ୍ଷେତ୍ରରେ 56 ହଜାର କୋଟି ଟଙ୍କାରୁ ଅଧିକ ନିବେଶର 9ଟି ମହତ୍ୱପୂର୍ଣ୍ଣ ଭିତ୍ତିଭୂମି ପରିଯୋଜନାର ଅଗ୍ରଗତି ସମୀକ୍ଷା କରିଥିଲେ । ଆଜି ଯେଉଁ ପ୍ରମୁଖ ପରିଯୋଜନାର ସମୀକ୍ଷା କରାଯାଇଥିଲା ସେଥିରେ ଦିଲ୍ଲୀ , ମୁମ୍ବାଇ ଶିଳ୍ପ କରିଡର , ଆନ୍ଧ୍ରପ୍ରଦେଶର ମଙ୍ଗଳଗିରି , ପଶ୍ଚିମବଙ୍ଗର କଲ୍ୟାଣୀ , ମହାରାଷ୍ଟ୍ରର ନାଗପୁର ଏବଂ ଉତ୍ତରପ୍ରଦେଶର ଗୋଟିଏ ଲେଖାଏଁ ନୂଆ ଏମ୍ସର ନିର୍ମାଣ ପ୍ରକଳ୍ପ ସାମିଲ ରହିଛି ।


    ପ୍ରଧାନମନ୍ତ୍ରୀ ସ୍ମାର୍ଟ ସିଟି ମିଶନର ପ୍ରଗତି ମଧ୍ୟ ସମୀକ୍ଷା କରିଥିଲେ । ସେ ଆହ୍ୱାନମୂଳକ କାର୍ଯ୍ୟରେ ସହରଗୁଡ଼ିକର ସହଭାଗିତାକୁ ପ୍ରଶଂସା କରିଥିଲେ । 90ଟି ବଛା ବଛା ସହରରେ ଏହି ମିଶନର କାର୍ଯ୍ୟକାରୀତାକୁ ସୁନିଶ୍ଚିତ କରିବା ତଥା ଉଚ୍ଚ ଗୁଣବତା ସହିତ ଏହି କାର୍ଯ୍ୟକୁ ଦ୍ରୁତ ଗତିରେ ଲକ୍ଷ୍ୟ ହାସଲ ଦିଗରେ ନେଇଯିବାକୁ ପ୍ରଧାନମନ୍ତ୍ରୀ ପରାମର୍ଶ ଦେଇଥିଲେ ।


    ବନ ଅଧିକାର ଅଧିନିୟମର ପ୍ରଗତି ସମୀକ୍ଷା କରି ପ୍ରଧାନମନ୍ତ୍ରୀ ଆଦିବାସୀ ସମୁଦାୟୀଙ୍କ ଅଧିକାରକୁ ସୁନିଶ୍ଚିତ କରିବା ଏବଂ ସେମାନଙ୍କୁ ଦାବିଗୁଡିକର ଆଶୁ ସମାଧାନ କରିବା ଲାଗି ମହାକାଶ ପ୍ରଯୁକ୍ତିର ବ୍ୟବହାର ଉପରେ ଗୁରୁତ୍ୱ ଦେଇଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ଜିଏସଟି ସମ୍ବନ୍ଧରେ ଉଠିଥିବା ଆଶଙ୍କା ଏବେ ଭିତ୍ତିହୀନ ସାବ୍ୟସ୍ତ ହୋଇଛି ଏବଂ ଏଥିରେ ସୁଚାରୁ ରୂପେ କାରବାର ହେଉଛି । ଏ ସମ୍ପର୍କରେ ଗୋଟିଏ ମାସ ଭିତରେ ଉଲ୍ଲେଖନୀୟ ଲକ୍ଷ୍ୟ ହାସଲ ହୋଇଛି ଏବଂ ଜିଏସଟି ପଞ୍ଜୀକରଣରେ ଆହୁରି ବୃଦ୍ଧି କରିବା ଲାଗି ନିଜ ପ୍ରୟାସରେ ତୀବ୍ରତା ଆଣିବା ଲାଗି ସେ ମୁଖ୍ୟ ସଚିବମାନଙ୍କୁ ନିର୍ଦ୍ଦେଶ ଦେଇଥିଲେ ।


    ସରକାରୀ ଇ-ମାର୍କେଟ ପ୍ଲେସ(ଜିଇଏମ) ସମ୍ପର୍କରେ ସେ କହିଥିଲେ ଯେ ପୋର୍ଟାଲ ଦ୍ୱାରା ପାରଦର୍ଶିତାରେ ଉନ୍ନତି ଆସିଛି ଏବଂ ଅପବ୍ୟୟ ହ୍ରାସ ପାଇଛି । ସେ ସମସ୍ତ ରାଜ୍ୟର ମୁଖ୍ୟ ସଚିବମାନଙ୍କୁ କହିଥିଲେ ଯେ ସେମାନେ ସରକାରୀ କ୍ରୟରେ ଜିଇଏମକୁ ଅଗ୍ରାଧିକାର ଦେବା ଆବଶ୍ୟକ ।


    **********

    
    
    (Release ID: 1501251) Visitor Counter : 2