      ଯୁବ ବ୍ୟାପାର ଓ କ୍ରୀଡା ମନ୍ତ୍ରଣାଳୟ

      ହାଇସ୍କୁଲ ସ୍ତରରେ ଯୋଗ/କ୍ରୀଡ଼ା ବାଧ୍ୟତାମୂଳକ
      Posted On: 08 AUG 2017 6:35PM by PIB Bhubaneshwar


    ଯୁବବ୍ୟାପାର ଓ କ୍ରୀଡ଼ା ରାଷ୍ଟ୍ରମନ୍ତ୍ରୀ ( ସ୍ୱାଧୀନ ) ଶ୍ରୀ ବିଜୟ ଗୋଏଲ ଆଜି ରାଜ୍ୟସଭାରେ ପ୍ରକାଶ କରିଛନ୍ତି ଯେ ଶିକ୍ଷା ସମବର୍ତ୍ତୀ ତାଲିକାରେ ଆସୁଛି । ଅଧିକାଂଶ ବିଦ୍ୟାଳୟ ରାଜ୍ୟ ପରୀକ୍ଷା ବୋର୍ଡ ଅଧୀନରେ ଆସୁଛନ୍ତି ଏବଂ ବିଦ୍ୟାଳୟ ପାଠ୍ୟକ୍ରମ ରାଜ୍ୟ ସରକାରଙ୍କ ଦ୍ୱାରା ସ୍ଥିର କରାଯାଇଥାଏ । ତେବେ ଜାତୀୟ ପାଠକ୍ରମ ଢ଼ାଂଚା 2005 ଦେଶରେ ପିଲା ଏବଂ ଯୁବକଙ୍କ ସାମଗ୍ରୀକ ଉନ୍ନତିରେ କ୍ରୀଡ଼ା ଏବଂ ଶାରୀରିକ ଶିକ୍ଷାର ଭୂମିକା ରହିଥିବା ସ୍ୱୀକାର କରେ । ଏହି ନୀତିର ଅଂଶବିଶେଷ ସ୍ୱରୂପ , ସରକାର ଖେଳକୁଦ ପାଇଁ ପଡିଆ ଓ ଉପକରଣର ବ୍ୟବସ୍ଥା କରିବା ସହ ଶାରୀରିକ ପ୍ରଶିକ୍ଷକ ନିଯୁକ୍ତ କରିଛନ୍ତି । ଶିକ୍ଷା ଅଧିକାର ଆଇନ ଅନୁଯାୟୀ ଏହା ସମସ୍ତ ବିଦ୍ୟାଳୟ ମାନଙ୍କ ପାଇଁ ବାଧ୍ୟତାମୂଳକ ।


    ଏକ ଲିଖିତ ଉତ୍ତରରେ ସେ ପ୍ରକାଶ କରିଥିଲେ ଯେ ମାଧ୍ୟମିକ ଶିକ୍ଷାର କେନ୍ଦ୍ରୀୟ ବୋର୍ଡ ( CBSE ) ବିଦ୍ୟା ଶିକ୍ଷାର ସହାୟକ କ୍ଷେତ୍ରଗୁଡ଼ିକ ପାଇଁ ସ୍ୱତନ୍ତ୍ର ଗୁରୁତ୍ୱ ପ୍ରଦାନ କରୁଛନ୍ତି । ଏଥିରେ କ୍ରୀଡ଼ା ଓ ଶାରୀରିକ ଫିଟନେସ ମଧ୍ୟ ସାମିଲ ରହିଛି । ବିଦ୍ୟାଳୟ ମାନଙ୍କରେ କ୍ରୀଡ଼ାକୁ ପ୍ରୋତ୍ସାହିତ କରିବା ପାଇଁ ସିବିଏସଇ ଦ୍ୱାରା ଗ୍ରହଣ କରାଯାଇଥିବା ପ୍ରମୁଖ ପଦକ୍ଷେପର ସାରାଂଶ ଅନୁବନ୍ଧରେ ପ୍ରଦାନ କରାଯାଇଛି । ରାଜ୍ୟ ଶିକ୍ଷା ବୋର୍ଡଗୁଡ଼ିକ ମଧ୍ୟ ସିବିଏସଇ ଉଦାହରଣକୁ ଅନୁକରଣ କରିବେ ବୋଲି ଆଶା କରାଯାଉଛି ।


    କ୍ରୀଡ଼ା / ଯୋଗର ପ୍ରସାର ପାଇଁ ସିବିଏସଇ ସ୍ୱୀକୃତି ପ୍ରାପ୍ତ ବିଦ୍ୟାଳୟ ସ୍ତରରେ ଗ୍ରହଣ କରାଯାଇଥିବା ପଦକ୍ଷେପ ନିମ୍ନରେ ପ୍ରଦାନ କରାଗଲା ...


    ଅଷ୍ଟମରୁ ଦଶମ ଶ୍ରେଣୀ ମଧ୍ୟରେ ନିମ୍ନଲିଖିତ ପଦକ୍ଷେପ ମଧ୍ୟରୁ ଦୁଇଟି ବାଧ୍ୟତାମୂଳକ :


    1 ) କ୍ରୀଡା / ଦେଶୀୟ କ୍ରୀଡ଼ା ( ଖୋ - ଖୋ ଇତ୍ୟାଦି )


    2 ) ଏନସିସି / ଏନଏସଏସ


    3 ) ସ୍କାଉଟ ଏବଂ ଗାଇଡ


    4 ) ସନ୍ତରଣ


    5 ) ଜିମ୍ନାଷ୍ଟିକ୍ସ


    6 ) ଯୋଗ


    7 ) ପ୍ରାଥମିକ ଚିକିତ୍ସା


    8 ) ବଗିଚାକାମ / ଶ୍ରମଦାନ


    ବୋର୍ଡ ମାନଙ୍କୁ ଉପଦେଶ ଦିଆଯାଇଛି ଯେ ପ୍ରତ୍ୟେକ ଦିନ ବିଦ୍ୟାଳୟ ମାନଙ୍କରେ ପ୍ରଥମ ଶ୍ରେଣୀରୁ 10ମ ଶ୍ରେଣୀରେ ଅତି କମରେ 40-45 ମିନିଟ ଶାରୀରିକ କାର୍ଯ୍ୟକଳାପ କିମ୍ବା ଖେଳ ପିରିୟଡ ରହିବ । ଏକାଦଶ ଓ ଦ୍ୱାଦଶ ଶ୍ରେଣୀରେ ପ୍ରତ୍ୟେକ ପିଲା ସର୍ବାଧିକ ଶାରୀରିକ ଲାଭ ପାଇବା ଉଦ୍ଦେଶ୍ୟରେ ଶାରୀରିକ କାର୍ଯ୍ୟକଳାପ / ଖେଳ / ସାମୁହିକ ଶାରୀରିକ ପ୍ରଶିକ୍ଷଣ / ଯୋଗ ଆଦିରେ ସପ୍ତାହକୁ ଦୁଇଟି ପିରିୟଡ ( 90-120 ମିନିଟ ପ୍ରତି ସପ୍ତାହ ) ରେ ଅଂଶଗ୍ରହଣ କରିବା ନିଶ୍ଚିତ କରିବା ଉଚିତ ।


    ବୋର୍ଡ ମଧ୍ୟ ସାମୁହିକ , ଆଂଚଳିକ ଏବଂ ଜାତୀୟ ସ୍ତରରେ 24 ଟି କ୍ଷେତ୍ରରେ ଆନ୍ତଃସ୍କୁଲ କ୍ରୀଡ଼ା ଆୟୋଜନ କରେ । ପ୍ରତ୍ୟେକ ବର୍ଷ ଏଥିରେ 1.5 ଲକ୍ଷରୁ ଉର୍ଦ୍ଧ୍ଵ ଛାତ୍ରଛାତ୍ରୀ ଅଂଶଗ୍ରହଣ କରନ୍ତି । ଖେଳ କୁଦ କ୍ଷେତ୍ରରେ ପ୍ରତିଭାବାନ ଖେଳାଳିଙ୍କ ଚିହ୍ନଟ କରି ସେମାନଙ୍କ ପ୍ରତିଭା ବୃଦ୍ଧି ଲାଗି ଦ୍ୱାଦଶ ଶ୍ରେଣୀ ପରଠାରୁ ବୋର୍ଡ ଚାଚା ନେହେରୁ ଛାତ୍ର ବୃତ୍ତି ପ୍ରଦାନ କରୁଛି ।


    ***********

    
    
    (Release ID: 1499039) Visitor Counter : 2