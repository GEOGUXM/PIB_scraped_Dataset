      ରାଷ୍ଟ୍ରପତିଙ୍କ ସଚିବାଳୟ

      ନିଜର ଦାୟିତ୍ୱବୋଧ ଓ କର୍ତ୍ତବ୍ୟ ସଂପାଦନ ଦ୍ୱାରା ଦେଶବାସୀଙ୍କ ଆଶା ଆକାଂକ୍ଷା ପୂରଣ କରିବାକୁ ରାଷ୍ଟ୍ରପତି ଭବନର ଅଧିକାରୀ ତଥା କର୍ମଚାରୀମାନଙ୍କୁ ରାଷ୍ଟ୍ରପତି ଶ୍ରୀ ରାମନାଥ କୋବିନ୍ଦଙ୍କ ଆହ୍ୱାନ
      Posted On: 05 AUG 2017 2:39PM by PIB Bhubaneshwar


    ଏକ ବିରଳ ଘଟଣାକ୍ରମରେ ରାଷ୍ଟ୍ରପତି ଶ୍ରୀ ରାମନାଥ କୋବିନ୍ଦ ରାଷ୍ଟ୍ରପତି ଭବନରେ କାର୍ଯ୍ୟରତ ଅଧିକାରୀ ତଥା କର୍ମଚାରୀମାନଙ୍କୁ ନିଜର ଦାୟିତ୍ୱବୋଧ ଓ କର୍ତ୍ତବ୍ୟନିଷ୍ଠା ମାଧ୍ୟମରେ ଦେଶବାସୀଙ୍କ ଆଶା ଆକାଂକ୍ଷାକୁ ପୂରଣ କରିବା ନିମନ୍ତେ ପରାମର୍ଶ ଦେଇଛନ୍ତି । ଶନିବାର (ଅଗଷ୍ଟ 5, 2017) ଦିନ ରାଷ୍ଟ୍ରପତି ଭବନର ସାମରିକ ୱିଙ୍ଗର ଅଧିକାରୀ ତଥା କର୍ମଚାରୀମାନଙ୍କୁ ଭେଟିବା ଅବସରରେ ଶ୍ରୀ କୋବିନ୍ଦ ଏଭଳି ଆହ୍ୱାନ ଜଣାଇଛନ୍ତି । ରାଷ୍ଟ୍ରପତି ଭାବେ ଦାୟିତ୍ୱ ଗ୍ରହଣ କରିବାର ମାତ୍ର ସ୍ୱଳ୍ପ ଦିନ ମଧ୍ୟରେ ତଥା ପ୍ରଥମ ଥର ପାଇଁ ରାଷ୍ଟ୍ରପତି ଶ୍ରୀ କୋବିନ୍ଦ ତାଙ୍କର ସାମରିକ କର୍ମଚାରୀମାନଙ୍କୁ ଏକ ପୃଥକ୍‌ ବୈଠକରେ ମିଳିତ ହୋଇ ସେମାନଙ୍କ ସହ ପରିଚିତ ହୋଇଛନ୍ତି । ରାଷ୍ଟ୍ରପତିଙ୍କ ସାମରିକ ସଚିବ ମିଲିଟାରୀ ୱିଙ୍ଗର ପଦାଧିକାରୀ ତଥା କର୍ମଚାରୀମାନଙ୍କୁ ମହାମହୀମ ରାଷ୍ଟ୍ରପତିଙ୍କ ସହ ପରିଚିତ କରାଇଥିଲେ । ରାଷ୍ଟ୍ରପତିଙ୍କ ମିଲିଟାରୀ ୱିଙ୍ଗରେ DMSP, ADCs, ସେରିମୋନିଆଲ୍‌ ବିଭାଗ, ଆମନ୍ତ୍ରଣ ବିଭାଗ, ପର୍ଯ୍ୟଟନ ବିଭାଗ, ପର୍ଯ୍ୟଟକଙ୍କ ପରିଚାଳନା ସେଲ୍‌, ହାଉସହୋଲ୍ଡ ବିଭାଗ, ପରିମଳ ବିଭାଗ, ରାଷ୍ଟ୍ରପତିଙ୍କ ଅଙ୍ଗରକ୍ଷୀ ଏବଂ ଆନୁଷ୍ଠାନିକ ଗାର୍ଡ଼ ବାଟାଲିଅନ ଅଛନ୍ତି । ପ୍ରଥମ ଥର ପାଇଁ ରାଷ୍ଟ୍ରପତିଙ୍କ ସହ ମିଲିଟାରୀ ୱିଙ୍ଗ ସହ ରାଷ୍ଟ୍ରପତିଙ୍କ ଏଭଳି ସାକ୍ଷାତ ପରିଚୟ ପର୍ବ ଅନୁଷ୍ଠିତ ହୋଇଛି । ଏହି ଅବସରରେ ଉଦ୍‌ବୋଧନ ଦେଇ ରାଷ୍ଟ୍ରପତି କହିଲେ ଯେ ସମଗ୍ର ଦେଶବାସୀ ଆଶା ଆକାଂକ୍ଷାର ସହ ରାଷ୍ଟ୍ରପତି ଭବନକୁ ଚାହିଁ ରହିଥାନ୍ତି । ତେଣୁ ଦେଶବାସୀଙ୍କ ଏଭଳି ଆଶାକୁ ଉଜ୍ଜୀବୀତ ରଖିବା ସକାଶେ ସେମାନେ ଶତତ ପ୍ରୟାସୀ ହେବାକୁ ସେ ପରାମର୍ଶ ଦେଇଥିଲେ । ନିଜର ଅଧିକାର ପରିବର୍ତ୍ତେ କର୍ତ୍ତବ୍ୟରତ ଅଧିକାରୀମାନେ ସେମାନଙ୍କର ଦାୟିତ୍ୱ ଉପରେ ଅଧିକ ଧ୍ୟାନ ଦେବାକୁ ତଥା ମନରେ ସଦାବେଳେ ତ୍ୟାଗ ଓ ଶୃଙ୍ଖଳାର ମନୋଭାବ ପୋଷଣ କରିବାକୁ ରାଷ୍ଟ୍ରପତି କହିଥିଲେ । ସେଥିପାଇଁ ସେମାନଙ୍କୁ ନିଷ୍ଠା ତଥା ସମର୍ପିତ ମନୋଭାବର ସହ କାର୍ଯ୍ୟ କରିବାକୁ ପଡ଼ିବ ତାହାହେଲେ ଦେଶ ଓ ଦେଶବାସୀଙ୍କ ଉନ୍ନତି ସାଧିତ ହୋଇପାରିବ ବୋଲି ରାଷ୍ଟ୍ରପତି ଶ୍ରୀ କୋବିନ୍ଦ କହିଛନ୍ତି ।

    **********

    
    
    (Release ID: 1498943) Visitor Counter : 2