      ସ୍ୱାସ୍ଥ୍ୟ ଓ ପରିବାର ମନ୍ତ୍ରଣାଳୟ

      ସ୍ତନ୍ୟପାନକୁ ପ୍ରୋତ୍ସାହନ ପ୍ରଦାନ ପାଇଁ ସ୍ତନ୍ୟପାନ ସପ୍ତାହ
      Posted On: 03 AUG 2017 5:24PM by PIB Bhubaneshwar


    ‘ନିରନ୍ତର ସ୍ତନ୍ୟପାନ’ ଅନୁଚିନ୍ତାକୁ ନେଇ କରାଯିବ ବିଭିନ୍ନ କାର୍ଯ୍ୟକ୍ରମ
    
    ସ୍ତନ୍ୟପାନ କରାଇ ନବଜାତ ଶିଶୁମାନଙ୍କୁ ଶାରିରୀକ ସୁସ୍ଥତା ପ୍ରଦାନ କରିବା ପାଇଁ ପ୍ରତିବର୍ଷ ଅଗଷ୍ଟ ମାସର ପ୍ରଥମ ସପ୍ତାହକୁ ସ୍ତନ୍ୟପାନ ସପ୍ତାହ ଭାବେ ପାଳନ କରାଯାଉଛି । ଚଳିତ ବର୍ଷ ଏହି ସପ୍ତାହ ପାଳନର ଅନୁଚିନ୍ତା ‘ନିରନ୍ତର ସ୍ତନ୍ୟପାନ’ ବିଷୟକୁ ନେଇ ସ୍ୱାସ୍ଥ୍ୟ ଏବଂ ପରିବାର କଲ୍ୟାଣ ମନ୍ତ୍ରଣାଳୟ, ଆଇଏପି ଏବଂ ରାମମୋହନ ଲୋହିଆ ହସ୍ପିଟାଲ ମିଳିତ ଭାବେ ରାଷ୍ଟ୍ରୀୟ ସ୍ତରରେ ବିଭିନ୍ନ କାର୍ଯ୍ୟକ୍ରମର ଆୟୋଜନ କରିବେ ।
    
    ସ୍ତନ୍ୟପାନକୁ ପ୍ରୋତ୍ସାହିତ କରିବା ଏବଂ ଏହା ଉପରେ ଧ୍ୟାନ ଆକର୍ଷିତ କରିବା ପାଇଁ ‘ମା’-ମା’ ମାନଙ୍କର ଅନାବିଳ ସ୍ନେହ’ ନାମକ ଏକ ରାଷ୍ଟ୍ରବ୍ୟାପୀ କାର୍ଯ୍ୟକ୍ରମର ଶୁଭାରମ୍ଭ କରାଯାଇଛି । ଏଥିସହିତ ସାର୍ବଜନୀନ ସ୍ୱାସ୍ଥ୍ୟ ସୁବିଧାରେ ସ୍ତନ୍ୟପାନ କେନ୍ଦ୍ର ଉପରେ ରାଷ୍ଟ୍ରୀୟ ନିର୍ଦ୍ଦେଶାବଳୀ ଉନ୍ମୋଚନ କରାଯାଇଛି ।
    
    ମା’ କାର୍ଯ୍ୟକ୍ରମ ବିଷୟରେ ସଚେତନତା ସୃଷ୍ଟି କରିବା, ସ୍ତନ୍ୟପାନ କରାଇବା ପାଇଁ ପ୍ରଚାର ପ୍ରସାର, ଗୋଷ୍ଠୀଗତ ସ୍ତରରେ ବ୍ୟକ୍ତିଗତ ଭାବେ ପରାମର୍ଶ ପ୍ରଦାନ ଆଦି କରାଯାଉଛି । ଏହି କାର୍ଯ୍ୟକ୍ରମ ଅଧିନରେ ଆଶାକର୍ମୀ ମାନେ ଗର୍ଭବତୀ ଏବଂ ସ୍ତନ୍ୟପାନ କରାଉଥିବା ମା ମାନଙ୍କ ପାଖରେ ପହଞ୍ଚିବା ଏବଂ ପାରସ୍ପରିକ ଭାବର ଆଦାନ ପ୍ରଦାନ କରିବା ସମୟରେ ଲାଭଦାୟକ ସ୍ତନ୍ୟପାନ ବିଷୟରେ ପରାମର୍ଶ ଦେବେ । ରାଷ୍ଟ୍ରୀୟ ସ୍ୱାସ୍ଥ୍ୟ ମିଶନ ଜରିଆରେ ସମସ୍ତ ରାଜ୍ୟକୁ 2016ରୁ ମା’ କାର୍ଯ୍ୟକ୍ରମ କାର୍ଯ୍ୟକାରୀ କରିବା ପାଇଁ ଆର୍ଥିକ ସହାୟତା ଦିଆଯାଉଛି । 23ଟି ରାଜ୍ୟ ଏହି ଯୋଜନାରେ ବିଭିନ୍ନ କାର୍ଯ୍ୟକ୍ରମ କରିଛନ୍ତି । 2.5 ଲକ୍ଷ ଆଶା ଏବଂ 40 ହଜାର ସ୍ୱାସ୍ଥ୍ୟ କର୍ମୀଙ୍କ ସମେତ ଜିଲ୍ଲା ଏବଂ ବ୍ଲକ ସ୍ତରରେ ଡାକ୍ତର, ଷ୍ଟାଫ ନର୍ସ ଏବଂ ଏଏନଏମମାନଙ୍କୁ ଏବଂ ସ୍ୱାସ୍ଥ୍ୟ କେନ୍ଦ୍ରରେ କାର୍ଯ୍ୟ କରୁଥିବା 2800 ଜଣ କର୍ମଚାରୀଙ୍କୁ ସ୍ତନ୍ୟପାନ ପାଇଁ ପ୍ରୋତ୍ସାହନ ପ୍ରଦାନ କରିବାର କୌଶଳ ବିଷୟରେ ପ୍ରଶିକ୍ଷଣ ପ୍ରଦାନ କରାଯାଇଛି । ଆଶା ମାନଙ୍କ ଦ୍ୱାରା 75000 ଜଣ ମା’ ଙ୍କୁ ସ୍ତନ୍ୟପାନର ମହତ୍ତ୍ୱ ବିଷୟରେ ସଚେତନ କରାଯାଇଛି ।
    
    ନବଜାତ ଶିଶୁର ରୋଗ ପ୍ରତିରୋଧକ ଶକ୍ତି ବୃଦ୍ଧି କରିବା ପାଇଁ ଶିଶୁ ଜନ୍ମର ଏକ ଘଣ୍ଟା ମଧ୍ୟରେ ସ୍ତନ୍ୟପାନ କରାଇଲେ ଶିଶୁର ମୃତ୍ୟୁ ଆଶଙ୍କା 20 ପ୍ରତିଶତ ହ୍ରାସ ହୋଇଥାଏ । ଯେଉଁ ନବଜାତମାନଙ୍କୁ ମା’ କ୍ଷୀର ଦିଆଯାଇଥାଏ ସେମାନଙ୍କ ତୁଳନାରେ ସ୍ତନ୍ୟପାନ ନ କରାଯାଇଥିବା ଶିଶୁମାନେ ନିମୋନିଆରେ ପୀଡିତ ହେବାର 15 ଗୁଣ ଆଶଙ୍କା ବୃଦ୍ଧି ପାଇଥାଏ ଏବଂ 11 ଗୁଣରୁ ଅଧିକ ଆଶଙ୍କା ଝାଡା ବାନ୍ତିରେ ମୃତ୍ୟୁବରଣ କରିବାର ଥାଏ । ସାଧାରଣତଃ 5 ବର୍ଷରୁ କମ ବୟସର ଶିଶୁମାନଙ୍କଠାରେ ଏହି ରୋଗ ହେବାର ଆଶଙ୍କା ଅଧିକ ଥାଏ । ଏହାବ୍ୟତୀତ ସ୍ତନ୍ୟପାନ ନକରାଯାଇଥିବା ପିଲାମାନଙ୍କୁ ମଧୁମେହ, ମୋଟାହେବା, ଆଲର୍ଜି, ଶ୍ୱାସ, ଲ୍ୟୁକେମିଆ ଭଳି ରୋଗ ଦେଖାଯିବାର ଆଶଙ୍କା ଥାଏ । ମୃତ୍ୟୁ ହାର ଏବଂ ରୁଗ୍ଣତା ଦୂର ହେବା ବ୍ୟତୀତ ସ୍ତନ୍ୟପାନ କରାଯାଇଥିବା ପିଲାମାନଙ୍କର ଧିଶକ୍ତି ମଧ୍ୟ ଅଧିକ ଦେଖାଯାଏ ।
    
    ବର୍ତ୍ତମାନ ସ୍ତନ୍ୟପାନ କ୍ଷେତ୍ରରେ ବୃଦ୍ଧି ପରିଲକ୍ଷିତ ହୋଇଛି । ମିଳିଥିବା ତଥ୍ୟ ଅନୁସାରେ ବିଗତ ଦଶ ବର୍ଷ ମଧ୍ୟରେ ସ୍ତନ୍ୟପାନ ଦ୍ୱିଗୁଣିତ ହୋଇ 23.4 ପ୍ରତିଶତରୁ 41.6 ପ୍ରତିଶତ ହୋଇଛି । ଖାସକରି ସ୍ତନ୍ୟପାନ କରାଉଥିବା 6 ମାସରୁ କମ ବୟସର ପିଲାମାନଙ୍କ ଅନୁପାତରେ ଉଲ୍ଲେଖନୀୟ ବୃଦ୍ଧି ପରିଲକ୍ଷିତ ହୋଇଛି । ଏହା 46.4 ପ୍ରତିଶତରୁ ବୃଦ୍ଧି ଘଟି 54.9 ପ୍ରତିଶତରେ ପହଂଚିଛି ।
    

    
    (Release ID: 1498713) Visitor Counter : 2