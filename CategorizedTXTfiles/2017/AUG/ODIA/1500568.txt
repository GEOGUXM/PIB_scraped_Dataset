      ଯୁବ ବ୍ୟାପାର ଓ କ୍ରୀଡା ମନ୍ତ୍ରଣାଳୟ

      ନୂଆଦିଲ୍ଲୀରେ ପ୍ରତିଷ୍ଠା ହେବ ପ୍ରଥମ ଜାତୀୟ କ୍ରୀଡ଼ା ସଂଗ୍ରହାଳୟ
      Posted On: 23 AUG 2017 1:47PM by PIB Bhubaneshwar


    ଯୁବ ବ୍ୟାପାର ଓ କ୍ରୀଡ଼ା ମନ୍ତ୍ରଣାଳୟ ନୂଆ ଦିଲ୍ଲୀର ଜୱାହାରଲାଲ ନେହେରୁ ଷ୍ଟାଡିୟମରେ ପ୍ରଥମ ଥର ଲାଗି ଜାତୀୟ କ୍ରୀଡ଼ା ସଂଗ୍ରହାଳୟ ପ୍ରତିଷ୍ଠା କରିବ । ଏହି ନିଷ୍ପତ୍ତି 3 ମାସ ତଳେ ଗ୍ରହଣ କରାଯାଇଥିଲା ଏବଂ ଅନେକ ବୈଠକ ପରେ ଓ ରାଜଧାନୀର ବିଭିନ୍ନ ସ୍ଥାନକୁ ଅନେକ ଥର ପାଇଁ ବ୍ୟକ୍ତିଗତ ଗସ୍ତ କରିବା ପରେ କ୍ରୀଡ଼ାମନ୍ତ୍ରୀ ଶ୍ରୀ ବିଜୟ ଗୋଏଲ ନିଜେ ଏହି ସ୍ଥାନକୁ ସଂଗ୍ରହାଳୟ ପ୍ରତିଷ୍ଠା ନିମନ୍ତେ ସ୍ଥିର କରିଛନ୍ତି ।


    ଶ୍ରୀ ବିଜୟ ଗୋଏଲ କହିଲେ ଯେ ଏହି ସଂଗ୍ରହାଳୟ କ୍ରୀଡ଼ା କ୍ଷେତ୍ରରେ ଭାରତର ସଫଳତାକୁ ପ୍ରଦର୍ଶନ କରିବ ଏବଂ ଦେଶରେ ପ୍ରଚଳିତ ପାରମ୍ପରିକ କ୍ରୀଡ଼ା ବାବଦରେ ମଧ୍ୟ ଧ୍ୟାନ କେନ୍ଦ୍ରୀଭୁତ କରିବ । ସେ କହିଲେ ଯେ ସଂଗ୍ରହାଳୟର ଲକ୍ଷ୍ୟ ହେଉଛି ଦେଶରେ କ୍ରୀଡ଼ାକୁ ଏକ ଜୀବନଧାରା ଭଳି ଲୋକପ୍ରିୟ କରାଇବା । ଏଥି ଅନୁଯାୟୀ ପ୍ରସ୍ତାବିତ ସଂଗ୍ରହାଳୟରେ କେବଳ ପାରମ୍ପରିକ ଭାବେ କିଛି ସ୍ମରଣୀୟ ବସ୍ତୁର ସଂଗ୍ରହ ରହିବ ନାହିଁ ବରଂ ଏହା ସମସ୍ତ ବୟସ ବର୍ଗର ବ୍ୟକ୍ତିଙ୍କ ପାଇଁ ପାରସ୍ପରିକ ଭାବ ବିନିମୟର ଏକ କେନ୍ଦ୍ର ମଧ୍ୟ ହେବ । ଏଥିସହିତ ଶ୍ରୀ ଗୋଏଲ ମଧ୍ୟ କହିଲେ ଯେ , କ୍ରୀଡ଼ା କ୍ଷେତ୍ରରେ ମହାନ କ୍ରୀଡ଼ାବିତଙ୍କ ସଫଳତାକୁ ଏହା ପ୍ରଦର୍ଶିତ କରିବ ଏବଂ ଯୁବ ସମାଜ ପାଇଁ ଏହା ଏକ ଶିକ୍ଷାନୁଷ୍ଠାନ ହେବା ସହ କେତେକ କ୍ରୀଡ଼ା କ୍ଷେତ୍ରରେ ଗଭୀର ଭାବେ ପ୍ରବେଶ କରିବା ପାଇଁ ସୁଯୋଗ ପ୍ରଦାନ କରିବ ।


    ଶ୍ରୀ ଗୋଏଲ ବର୍ତ୍ତମାନ ଏବଂ ଅତୀତର ସମସ୍ତ କ୍ରୀଡ଼ାବିତ ଏବଂ ଜନସାଧାରଣଙ୍କୁ ସେମାନଙ୍କ ପାଖରେ ରହିଥିବା ସ୍ମରଣିକାକୁ ସ୍ଥାୟୀ ଭାବେ ଜାତୀୟ ସଂଗ୍ରହାଳୟରେ ପ୍ରଦର୍ଶିତ କରିବା ପାଇଁ ପ୍ରଦାନ କରିବାକୁ ଅନୁରୋଧ କରିଥିଲେ । ସେ କହିଥିଲେ ଯେ ଏପରି ଯୋଗଦାନକୁ ସ୍ୱୀକୃତି ଓ ପରିଚୟ ପ୍ରଦାନ କରାଯିବ ।


    ଶ୍ରୀ ଗୋଏଲ କହିଲେ ଯେ ଯୁବ କ୍ରୀଡ଼ାବିତଙ୍କ ଶିକ୍ଷାର ଅଂଶବିଶେଷ ସ୍ୱରୂପ ବିଭିନ୍ନ କ୍ରୀଡ଼ା ବିଷୟକ ନିୟମ ଓ ଇତିହାସକୁ ଅଡିଓ - ଭିଜୁଆଲ ମାଧ୍ୟମରେ ଏଠାରେ ପ୍ରଦର୍ଶିତ କରାଯିବା ନେଇ ପ୍ରସ୍ତାବ ରହିଛି । ଏଠାରେ କ୍ରୀଡା ଓ ଶାରୀରିକ ଫିଟନେସ ସମ୍ବନ୍ଧୀୟ ଏକ ଅତ୍ୟାଧୁନିକ ପାଠାଗାର , ଚିତ୍ର ଗ୍ୟାଲେରୀ ଏବଂ ବିଭିନ୍ନ ଐତିହାସିକ ମ୍ୟାଚ , ପ୍ରତିଯୋଗିତା ଓ କ୍ରୀଡ଼ାର ସ୍କ୍ରିନିଂ ପାଇଁ ଏକ ଆମ୍ପିଥିଏଟର ପ୍ରତିଷ୍ଠା କରାଯିବା ନେଇ ମଧ୍ୟ ଯୋଜନା ରହିଛି ।


    ସେ କହିଲେ ଯେ ସଂଗ୍ରହାଳୟରେ ଏକ କଫିହାଉସ , ଏକ ଆକ୍ଟିଭିଟି ଜୋନ , ଏକ ସ୍ମରଣିକା / ପ୍ରୋ ସପ ଏବଂ ଖେଳ ଅଞ୍ଚଳ ରହିବ । ବିଭିନ୍ନ ବାବଦରେ ଯୋଜନା କରାଯାଇଥିବା କାର୍ଯ୍ୟଧାରା ଅନ୍ତର୍ଗତ କ୍ରୀଡ଼ା କାର୍ଯ୍ୟକଳାପ , କ୍ରୀଡ଼ା ସମ୍ପର୍କିତ କମ୍ପ୍ୟୁଟର ଗେମ ଏବଂ କ୍ରୀଡ଼ା ଉପକରଣ ଓ ସ୍ମରଣିକା ବିକ୍ରି କରୁଥିବା କିଓସ୍କ ରହିବା ନେଇ ପ୍ରସ୍ତାବ ରହିଛି ।


    ଶ୍ରୀ ବିଜୟ ଗୋଏଲ କହିଲେ ଯେ ସଂଗ୍ରହାଳୟ ପ୍ରତିଷ୍ଠା ନେଇ ପ୍ରଥମ ପର୍ଯ୍ୟାୟ କାର୍ଯ୍ୟ ଖୁବ ଶୀଘ୍ର ଆରମ୍ଭ ହୋଇଯିବ ଏବଂ ଏହି ଯୋଜନା ବିଶେଷଜ୍ଞମାନଙ୍କ ଦ୍ୱାରା ଏକ ଚିନ୍ତାଧାରାରୁ ସଂଗ୍ରହାଳୟର ମଡେଲରେ ରୂପାନ୍ତରିତ ହୋଇସାରିଛି ।


    **********

    
    
    (Release ID: 1500568) Visitor Counter : 2