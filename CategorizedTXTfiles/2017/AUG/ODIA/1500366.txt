      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ସିସିଟିଏନଏସ ପ୍ରକଳ୍ପ ଅର୍ନ୍ତଗତ ଡିଜିଟାଲ ପୁଲିସ ପୋର୍ଟାଲର ଶୁଭାରମ୍ଭ କଲେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ
      ଅପରାଧିକ ନ୍ୟାୟ ବ୍ୟବସ୍ଥାର ବିଭିନ୍ନ ଅଙ୍ଗ; ପୁଲିସ, ନ୍ୟାୟାଳୟ, ଜେଲକୁ ସିସିଟିଏନ ଡାଟାବେସ ସହ ସଂଯୋଗ କରାଯିବ: ରାଜନାଥ ସିଂହ

      Posted On: 21 AUG 2017 6:18PM by PIB Bhubaneshwar

    ଅପରାଧିକ ନ୍ୟାୟ ବ୍ୟବସ୍ଥା (କ୍ରିମିନାଲ ଜଷ୍ଟିସ ସିଷ୍ଟମ)ର ବିଭିନ୍ନ ଅଙ୍ଗ ; ପୁଲିସ , ଜେଲ , କୋର୍ଟ , ପ୍ରସିକ୍ୟୁସନ , ଫୋରେନସିକ୍ ଲାବୋରାଟୋରୀ , ଫିଙ୍ଗର ପ୍ରିଣ୍ଟ ଏବଂ ଜୁଭେନାଇଲ ହୋମଗୁଡ଼ିକୁ କ୍ରାଇମ ଆଣ୍ଡ କ୍ରିମିନାଲ ଟ୍ରାକିଂ ନେଟୱର୍କ ଆଣ୍ଡ ସିଷ୍ଟମ୍ସ (ସିସିଟିଏନଏସ) ସହ ସଂଯୋଗ କରିବାକୁ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟ ପଦକ୍ଷେପ ନେବ ବୋଲି କହିଛନ୍ତି ସ୍ୱରାଷ୍ଟ୍ର ମନ୍ତ୍ରୀ ଶ୍ରୀ ରାଜନାଥ ସିଂହ । ନୂଆଦିଲ୍ଲୀରେ ସିସିଟିଏନ ପ୍ରକଳ୍ପ ଅର୍ନ୍ତଗତ ଡିଜିଟାଲ ପୁଲିସ ପୋର୍ଟାଲର ଶୁଭାରମ୍ଭ କରି ସେ କହିଲେ ଯେ , ଇଣ୍ଟରଅପରେବଲ କ୍ରିମିନାଲ ଜଷ୍ଟିସ ସିଷ୍ଟମ (ଆଇସିଜେଏସ) ନୀତି ନିର୍ଦ୍ଧାରକମାନଙ୍କ ସମେତ ଏହି ପ୍ରକ୍ରିୟା ସମସ୍ତ ପକ୍ଷଙ୍କ ସକାଶେ ସହାୟକ ହେବ ।


    ରାଜନାଥ ସିଂହ କହିଲେ ଯେ , ଡିଜିଟାଲ ପୁଲିସ ପୋର୍ଟାଲ ଜରିଆରେ ଅନଲାଇନରେ ଏତଲା ଦେବାର ସୁଯୋଗ ଲୋକମାନେ ପାଇପାରିବେ । 34ଟି ରାଜ୍ୟ ଏବଂ କେନ୍ଦ୍ରଶାସିତ ଅଂଚଳରେ ଏହି ପୋର୍ଟାଲ ଜରିଆରେ ଲୋକମାନେ ଏବେ 7 ପ୍ରକାର ସେବା ପାଇପାରିବେ । ଯଥା ; କର୍ମଜୀବୀ , ଭଡ଼ାଟିଆ ଏବଂ ନର୍ସ ଆଦିଙ୍କ ପରିଚୟ ଓ ଠିକଣା ଯାଞ୍ଚ , ଉତ୍ସବାଦି ପାଇଁ ଅନୁମତି , କୌଣସି ଦ୍ରବ୍ୟ ହଜିବା , ପାଇବା ଏବଂ ଗାଡ଼ି ଚୋରି ଇତ୍ୟାଦି । ଆଇନ ପ୍ରଣୟନକାରୀ ସଂସ୍ଥାମାନଙ୍କୁ ଏହି ପୋର୍ଟାଲର ସୁବିଧା ସୀମିତ ଭାବେ ମିଳିବ , ଯେପରିକି କୌଣସି ତଥ୍ୟ ଯାଞ୍ଚ ଏବଂ ଏତଲା ଗ୍ରହଣ ।


    ରାଜନାଥ ସିଂହ କହିଲେ ଯେ , ଏବେ ସିସିଟିଏନଏସ ପ୍ରକଳ୍ପରେ ମୋଟ 15 , 398 ପୁଲିସ ଥାନା ମଧ୍ୟରୁ 14 , 284ଟି ଥାନା ସିସିଟିଏନଏସ ସଫ୍ଟୱେର ବ୍ୟବହାର କରୁଛନ୍ତି । 14 , 284 ଥାନାରୁ 13 , 775 ଥାନାରେ ଏତଲା ଶତ ପ୍ରତିଶତ ସିସିଟିଏନଏସ ସଫ୍ଟୱେର ମାଧ୍ୟମରେ ଗ୍ରହଣ କରାଯାଉଛି । ସମସ୍ତ ରାଜ୍ୟରେ ଏହା ଉଚିତ ସମୟରେ ଲାଗୁ କରାଯାଇପାରୁଛି । ଦେଶର ମୋଟ 15 , 398ଟି ଥାନା ମଧ୍ୟରୁ 13 , 439ଟି ଥାନାକୁ ଏହି ସଫ୍ଟୱେରରେ ସଂଯୋଗ କରାଯାଇଛି । 36ଟି ରାଜ୍ୟ/କେନ୍ଦ୍ର ଶାସିତ ଅଂଚଳରୁ 35ଟି ରାଜ୍ୟ/କେନ୍ଦ୍ରଶାସିତ ଅଂଚଳ ସିସିଟିଏନଏସ ଡାଟାବେସର 7 କୋଟି ତଥ୍ୟର ଆଦାନ ପ୍ରଦାନ କରିପାରୁଛନ୍ତି । ଯେଉଁଥିରେ 2.5 କୋଟି ଏତଲା ରହିଛି । ସେ କହିଲେ ଯେ ସ୍ୱରାଷ୍ଟ୍ର ମନ୍ତ୍ରଣାଳୟ ଏଥିପାଇଁ 1450 କୋଟି ଟଙ୍କା ମଂଜୁର କରିଛି । ଏଥିରୁ ରାଜ୍ୟମାନେ 1 , 086 କୋଟି ଟଙ୍କା ଖର୍ଚ୍ଚ କରିଛନ୍ତି ।


    ସ୍ୱରାଷ୍ଟ୍ର ମନ୍ତ୍ରୀ କହିଲେ ଯେ , ସିସିଟିଏନଏସ ପୋର୍ଟାଲ ଦ୍ୱାରା ତଦନ୍ତକାରୀ ଅଫିସରମାନେ ଦେଶର ଯେକୌଣସି ସ୍ଥାନର ଜଣେ ଅପରାଧୀ ବିଷୟରେ ସବିଶେଷ ତଥ୍ୟ ପାଇପାରିବେ । ଏହି ସଫ୍ଟୱେର ଗୁଗଲ ଭଳି ଆଡଭାନ୍ସଡ ସର୍ଚ୍ଚ ଇଞ୍ଜିନ ବ୍ୟବହାର କରୁଛି । ପୋର୍ଟାଲରେ 11 ପ୍ରକାରର ସର୍ଚ୍ଚ ଏବଂ 44 ପ୍ରକାରର ରିପୋର୍ଟ ଉପଲବ୍ଧ । ନିକଟରେ ଏହି ପୋର୍ଟାଲ ଜରିଆରେ ତାମିଲନାଡ଼ୁର କେତେକ ମାନସିକ ଅକ୍ଷମ ମହିଳାଙ୍କୁ ଉତ୍ତରାଖଣ୍ଡରୁ ଉଦ୍ଧାର କରାଯାଇଛି ।


    କାର୍ଯ୍ୟକ୍ରମରେ ସ୍ୱରାଷ୍ଟ୍ର ରାଷ୍ଟ୍ରମନ୍ତ୍ରୀ ଶ୍ରୀ କିରେନ ରିଜିଜୁ , ଶ୍ରୀ ହଂସରାଜ ଗଙ୍ଗରାମ ଆହିର , ଇଂଟେଲିଜେନ୍ସ ବ୍ୟୁରୋ ନିର୍ଦ୍ଦେଶକ ଶ୍ରୀ ରାଜୀବ ଜୈନ , ଅର୍ଦ୍ଧ ସାମରିକ ବଳର ଡିଜି , ସ୍ୱରାଷ୍ଟ୍ର ମନ୍ତ୍ରଣାଳୟ ଏବଂ ଏନଆଇସିର ବରିଷ୍ଠ ଅଫିସରମାନେ ଉପସ୍ଥିତ ଥିଲେ ।


    ଏହି ଅବସରରେ କେନ୍ଦ୍ର ଗୃହ ସଚିବ ଶ୍ରୀ ରାଜୀବ ମେହରିଷି କହିଲେ ଯେ , ସିସିଟିଏନଏସ ପୋର୍ଟାଲ କ୍ରିମିନାଲ ଜଷ୍ଟିସ ସିଷ୍ଟମର ମେରୁଦଣ୍ଡ ହେବ ଏବଂ ଏହି ଡାଟାବେସକୁ ଭବିଷ୍ୟତରେ କେନ୍ଦ୍ର ସଡ଼କ ପରିବହନ ଏବଂ ରାଜମାର୍ଗ ମନ୍ତ୍ରଣାଳୟର ଯାନ ପଞ୍ଜିକରଣ ପାଇଁ ବ୍ୟବହାର କରାଯିବ ।


    ସ୍ୱରାଷ୍ଟ୍ର ମନ୍ତ୍ରୀଙ୍କ ଓଏସଡି ରାଜୀବ ଗଉବା କହିଥିଲେ ଯେ , ସିସିଟିଏନଏସ ଦେଶରେ ପୁଲିସର କାର୍ଯ୍ୟଶୈଳୀରେ ବିରାଟ ପରିବର୍ତ୍ତନ ଆଣିବ । ଏହାର ସଫଳପତା ପାଇଁ ଡାଟାବେସର ସତ୍ୟତା ଉପରେ ସେ ଗୁରୁତ୍ୱ ଦେଇଥିଲେ ।


    **********

    
    
    (Release ID: 1500366) Visitor Counter : 2