      କ୍ୟାବିନେଟ

      ସରକାରୀ ପଦବୀ ସହିତ କେନ୍ଦ୍ରୀୟ ରାଷ୍ଟ୍ରାୟତ୍ତ ଉଦ୍ୟୋଗ, ବ୍ୟାଙ୍କ, ବୀମା ପ୍ରତିଷ୍ଠାନ ପଦବୀର ସମତୁଲତାକୁ କ୍ୟାବିନେଟର ଅନୁମୋଦନ,
      ନିମ୍ନ ପାହ୍ୟା କର୍ମଚାରୀଙ୍କ ସନ୍ତାନ ପାଇବେ ଓବିସି ସଂରକ୍ଷଣ ସୁବିଧା

      Posted On: 30 AUG 2017 8:47PM by PIB Bhubaneshwar

    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ କେନ୍ଦ୍ର କ୍ୟାବିନେଟ ବୈଠକରେ ସରକାରୀ ପଦବୀ ସହିତ କେନ୍ଦ୍ରୀୟ ରାଷ୍ଟ୍ରାୟତ୍ତ ଉଦ୍ୟୋଗ (ପିଏସୟୁ) , ବ୍ୟାଙ୍କ , ବୀମା ପ୍ରତିଷ୍ଠାନରେ କାର୍ଯ୍ୟରତ ନିମ୍ନ ଶ୍ରେଣୀର କର୍ମଚାରୀଙ୍କ ପାଇଁ ପଦବୀର ସମତୁଲତା ତଥା ଅନ୍ୟ ପଛୁଆ ବର୍ଗ ସଂରକ୍ଷଣ ଲାଭର ଦାବି ପ୍ରସ୍ତାବକୁ ମଞ୍ଜୁରି ପ୍ରଦାନ କରାଯାଇଛି । ଏହା ଫଳରେ ପାଖାପାଖି 24 ବର୍ଷ ଧରି ବିଳମ୍ବିତ ହୋଇଥିବା ପ୍ରସଙ୍ଗ ସମାପ୍ତ ହୋଇଯିବ । ଏହାଦ୍ୱାରା ପିଏସୟୁ ଏବଂ ଅନ୍ୟ କେନ୍ଦ୍ରୀୟ ପ୍ରତିଷ୍ଠାନରେ ନିମ୍ନ ପାହ୍ୟାରେ କାର୍ଯ୍ୟ କରୁଥିବା କର୍ମଚାରୀଙ୍କ ସନ୍ତାନମାନଙ୍କୁ ଅନ୍ୟ ସରକାରୀ ବିଭାଗରେ କାର୍ଯ୍ୟରତ କର୍ମଚାରୀଙ୍କ ସନ୍ତାନଙ୍କ ଭଳି ଓବିସି ସଂରକ୍ଷଣର ଲାଭ ମିଳିପାରିବ । ପୂର୍ବରୁ ଓବିସିଙ୍କ ନିମନ୍ତେ ସଂରକ୍ଷିତ ସରକାରୀ ପଦବୀକୁ ଏଡ଼ାଇ ଦେଇ ଆୟ ମାପଦଣ୍ଡର ଭୁଲ ବ୍ୟାଖ୍ୟା କାରଣରୁ ତଥା ପଦବୀର ସମତୁଲତା ଅଭାବରେ ଏମାନଙ୍କୁ ଅଣ-କ୍ରିମିଲେୟାର ବୋଲି ଗ୍ରହଣ କରାଯାଉଥିଲା ଏବଂ ବାସ୍ତବିକ ଅଣ-କ୍ରିମିଲେୟାର ପ୍ରାର୍ଥୀ ଏହି ସଂରକ୍ଷଣର ସୁବିଧାରୁ ବଞ୍ଚିତ ହେଉଥିଲେ । ହେଲେ ଏହାଦ୍ୱାରା ଏପରି ପ୍ରତିଷ୍ଠାନର ବରିଷ୍ଠ ପଦବୀରେ କାମ କରୁଥିବା ଲୋକମାନଙ୍କର ସନ୍ତାନମାନଙ୍କୁ ଏପରି ଲାଭ ନେବା ଉପରେ ପ୍ରତିବନ୍ଧ ଲାଗିପାରିବ ।


    କେନ୍ଦ୍ର କ୍ୟାବିନେଟ ଦେଶରେ ସାମାଜିକ ଦୃଷ୍ଟିରୁ ଆଗୁଆ ବ୍ୟକ୍ତି/ବର୍ଗ (କ୍ରିମିଲେୟାର)ଙ୍କୁ ଓବିସି ସଂରକ୍ଷଣ ପରିଧିରୁ ବାହାର କରିବା ଲାଗି କ୍ରିମିଲେୟାର ପ୍ରତିବନ୍ଧିତ ବ୍ୟବସ୍ଥା ନିମନ୍ତେ ବର୍ତ୍ତମାନ 6 ଲକ୍ଷ ଟଙ୍କା ବାର୍ଷିକ ଆୟର ମାନଦଣ୍ଡକୁ ବଢ଼ାଇବାକୁ ମଞ୍ଜୁରି ପ୍ରଦାନ କରିଛନ୍ତି । ନୂଆ ଆୟର ମାନଦଣ୍ଡ ବାର୍ଷିକ 8 ଲକ୍ଷ ଟଙ୍କା ହେବ । ଏହାଦ୍ୱାରା ଅଧିକରୁ ଅଧିକ ଓବିସି ବର୍ଗଙ୍କୁ ସରକାରୀ ସେବାରେ ପ୍ରଦାନ କରାଯାଉଥିବା ଲାଭ ତଥା କେନ୍ଦ୍ରୀୟ ଶୈକ୍ଷିକ ପ୍ରତିଷ୍ଠାନରେ ନାମଲେଖା କ୍ଷେତ୍ରରେ ସୁବିଧା ମିଳିପାରିବ ।


    ସରକାରଙ୍କ ପ୍ରୟାସରେ ଏହି ଉପାୟରେ ଓବିସି ବର୍ଗର ଲୋକ/ପ୍ରାର୍ଥୀଙ୍କୁ ବୃହତ୍ତର ସାମାଜିକ ନ୍ୟାୟ ଏବଂ ଅନ୍ତର୍ଭୂକ୍ତିକରଣ ସୁନିଶ୍ଚିତ ହୋଇପାରିବ । ସରକାର ଜାତୀୟ ପଛୁଆ ବର୍ଗ କମିଶନକୁ ସାମ୍ବିଧାନିକ ମାନ୍ୟତା ଦେବା ଲାଗି ସଂସଦରେ ପ୍ରଥମରୁ ହିଁ ଏକ ବିଧେୟକ ଉପସ୍ଥାପନ କରିସାରିଛନ୍ତି । ସରକାର ସମ୍ବିଧାନର ଅନୁଚ୍ଛେଦ 340 ଅନ୍ତର୍ଗତ ଓବିସିର ଉପ-ଶ୍ରେଣୀ ବର୍ଗୀକରଣ ନିମନ୍ତେ ଏକ କମିଶନ ପ୍ରତିଷ୍ଠା କରିଛନ୍ତି ଯାହାଦ୍ୱାରା ଓବିସି ସମୁଦାୟଙ୍କ ମଧ୍ୟରେ ଆହୁରି ଅଧିକ ପଛୁଆ ବର୍ଗର ଲୋକମାନଙ୍କୁ ଶିକ୍ଷା ଅନୁଷ୍ଠାନ ଏବଂ ସରକାରୀ ଚାକିରୀରେ ସଂରକ୍ଷଣ ଲାଭ ମିଳିପାରିବ । ଏକ ସମୟରେ ନିଆଯାଇଥିବା ଏହି ସମସ୍ତ ନିଷ୍ପତ୍ତି ଦ୍ୱାରା ଏହା ଆଶା କରାଯାଉଛି ଯେ ଶିକ୍ଷାନୁଷ୍ଠାନ ଏବଂ ସରକାରୀ ଚାକିରୀରେ ଓବିସି ବର୍ଗର ବୃହତ୍ତର ପ୍ରତିନିଧିତ୍ୱ ସୁନିଶ୍ଚିତ ହୋଇପାରିବ । ଅନ୍ୟପଟେ ଏହି ଶ୍ରେଣୀ ମଧ୍ୟରେ ଅଧିକ ବଞ୍ଚିତ ଲୋକମାନଙ୍କୁ ସମାଜର ମୁଖ୍ୟସ୍ରୋତରେ ସେମାନଙ୍କ ସୁବିଧା ସୁଯୋଗରୁ ବଞ୍ଚିତ ହେବାକୁ ପଡ଼ିବ ନାହିଁ ।


    **********

    
    
    (Release ID: 1501237) Visitor Counter : 2