      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଭାରତ ଛାଡ଼ ଆନ୍ଦୋଳନର 75 ବର୍ଷ ପୂର୍ତ୍ତି ଉପଲକ୍ଷେ ଲୋକସଭାରେ ପ୍ରଧାନମନ୍ତ୍ରୀଙ୍କ ଉଦ୍ବୋଧନ
      ଦୁର୍ନୀତି, ଦାରିଦ୍ର୍ୟ, ଅଶିକ୍ଷା, କୁପୋଷଣ ସମସ୍ୟାର ମୁକାବିଲା ଏବେ ଭାରତ ପାଇଁ ବଡ଼ ଆହ୍ୱାନ
      
      ଆସନ୍ତା ୫ ବର୍ଷ ସଂକଳ୍ପରୁ ସିଦ୍ଧିର ବର୍ଷ ହେବ – ଶ୍ରୀ ନରେନ୍ଦ୍ର ମୋଦୀ
      Posted On: 09 AUG 2017 8:06PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ , ଆଜି ଭାରତ ଛାଡ଼ ଆନ୍ଦୋଳନର 75 ବର୍ଷ ପୂର୍ତ୍ତି ଉପଲକ୍ଷେ ଲୋକସଭାର ସ୍ୱତନ୍ତ୍ର ଅଧିବେଶନରେ ଉଦ୍ବୋଧନ ଦେଇଥିଲେ ।


    ସେ କହିଥିଲେ ଯେ ଭାରତ ଛାଡ଼ ଆନ୍ଦୋଳନ ଭଳି ଆନ୍ଦୋଳନର ସ୍ମୃତିଚାରଣ , ସବୁବେଳେ ପ୍ରେରଣାର ଉତ୍ସ । ସେ କରିଥିଲେ ଯେ ବର୍ତ୍ତମାନର ପିଢ଼ି ପାଖରେ ଏପରି ଆନ୍ଦୋଳନର ଉତରାଧିକାରକୁ ପରବର୍ତ୍ତୀ ପିଢ଼ି ପାଇଁ ଆଗେଇ ନେବାର ଉତ୍ତରଦାୟିତ୍ୱ ରହିଛି ।


    ପ୍ରଧାନମନ୍ତ୍ରୀ ସ୍ମୃତିଚାରଣ କରି କହିଥିଲେ ଯେ ମହାତ୍ମା ଗାନ୍ଧୀଙ୍କ ଭଳି ବରିଷ୍ଠ ନେତାମାନେ ଭାରତ ଛାଡ଼ ଆନ୍ଦୋଳନର ଆରମ୍ଭରେ କାରାବରଣ କରିବା ସତ୍ତ୍ଵେ ନୂଆ ପିଢ଼ିର ନେତାମାନେ ଆଗକୁ ଆସି ସେହି ଶୂନ୍ୟସ୍ଥାନ ପୂରଣ କରିବା ସହ ଆନ୍ଦୋଳନକୁ ଆଗେଇ ନେଇଥିଲେ ।


    ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ ଯେ ସ୍ୱାଧୀନତା ସଂଗ୍ରାମ ଭିନ୍ନ ଭିନ୍ନ ପର୍ଯ୍ୟାୟ ଦେଇ ଗତି କରିଛି ଏବଂ 1857 ପର ଠାରୁ ବିଭିନ୍ନ ନେତା ଏବଂ ଆନ୍ଦୋଳନ ବିଭିନ୍ନ ପ୍ରସଙ୍ଗକୁ ନେଇ ମୁଣ୍ଡ ଟେକିଥିବା କହିଥିଲେ । ସେ ଆହୁରି କହିଥିଲେ ଯେ 1942ର ଭାରତଛାଡ଼ ଆନ୍ଦୋଳନ ଆରମ୍ଭ ହୋଇଥିଲା , ଏହା ଏକ ବିରାଟ ଆନ୍ଦୋଳନ ଥିଲା । ଗାନ୍ଧୀଜୀଙ୍କ ବିଷୟରେ ଉଲ୍ଲେଖ କରି ପ୍ରଧାନମନ୍ତ୍ରୀ କହିଥିଲେ ଯେ ମହାତ୍ମା ଗାନ୍ଧୀଙ୍କ “ କର ଅବା ମର ” ଡାକରାରେ ସବୁ ବର୍ଗର ଲୋକ ଏଥିରେ ସାମିଲ ହୋଇଥିଲେ । ସେ କହିଥିଲେ ଯେ ରାଜନେତାଙ୍କ ଠାରୁ ଆରମ୍ଭ କରି ସାଧାରଣ ଜନତା , ପ୍ରତ୍ୟେକ ଲୋକ ଏହି ଉତ୍ସାହରେ ପୂରି ଉଠିଥିଲେ । ସାରା ଦେଶ ଏହି ସଂକଳ୍ପ ନେବା ପରେ , ସ୍ୱାଧୀନତାର ଲକ୍ଷ୍ୟ ହାସଲ କରିବା ଲାଗି 5 ବର୍ଷ ଲାଗିଥିଲା ବୋଲି ପ୍ରଧାନମନ୍ତ୍ରୀ କହିଥିଲେ ।


    ସେ ସମୟରେ ଲୋକମାନଙ୍କ ଭାବନା ବିଷୟରେ ବର୍ଣ୍ଣନା କରିବା ଲାଗି ପ୍ରଧାନମନ୍ତ୍ରୀ ଲେଖକ ରାମବୃକ୍ଷ ବେଣିପୁରୀ ଏବଂ କବି ସୋହନନାଲ୍ ଦ୍ୱିବେଦୀଙ୍କ ଉକ୍ତି ସମ୍ପର୍କରେ ଉଲ୍ଲେଖ କରିଥିଲେ ।


    ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ ଯେ ଦୁର୍ନୀତି , ଦାରିଦ୍ର୍ୟ , ଅଶିକ୍ଷା , କୁପୋଷଣା ଆଦି ସମସ୍ୟାର ମୁକାବିଲା କରିବା ଏବେ ଭାରତ ପାଇଁ ବଡ଼ ଆହ୍ୱାନ । ସେ କହିଥିଲେ ଯେ ଏଥିପାଇଁ ଏକ ସକାରାତ୍ମକ ପରିବର୍ତ୍ତନ ଏବଂ ଏକ ସଂକଳ୍ପର ଆବଶ୍ୟକତା ରହିଛି । ସେ ମଧ୍ୟ ସ୍ୱାଧୀନତା ସଂଗ୍ରାମରେ ମହିଳାମାନଙ୍କ ଭୂମିକା ସମ୍ପର୍କରେ ଉଲ୍ଲେଖ କରିଥିଲେ ଏବଂ କହିଥିଲେ ଯେ ମହିଳାମାନେ ଆଜି ମଧ୍ୟ ଆମ ଲକ୍ଷ୍ୟ ହାସଲ କ୍ଷେତ୍ରରେ ଦୃଢ଼ ଯୋଗଦାନ ଦେଇପାରିବେ ।


    ଅଧିକାର ଏବଂ କର୍ତ୍ତବ୍ୟ ସମ୍ପର୍କରେ ଉଲ୍ଲେଖ କରି ପ୍ରଧାନମନ୍ତ୍ରୀ କହିଥିଲେ ଆମେ ଭଲ ଭାବେ ଆମ ଅଧିକାର ସମ୍ପର୍କରେ ଅବଗତ , ଆମକୁ ଆମ କର୍ତ୍ତବ୍ୟ ବିଷୟରେ ଭୁଲିଯିବା ଉଚିତ୍ ନୁହେଁ ଏବଂ ଏହାମଧ୍ୟ ଆମ ଜୀବନର ଅଂଶବିଶେଷ ହେବା ଉଚିତ୍ ।


    ପ୍ରଧାନମନ୍ତ୍ରୀ କହିଥିଲେ ଯେ ଉପନିବେଶବାଦ ଭାରତରେ ଆରମ୍ଭ ହୋଇଥିଲା ଏବଂ ଏହା ଶେଷ ମଧ୍ୟ ହୋଇଥିଲା , ଭାରତର ସ୍ୱାଧୀନତା ସହିତ , ଏହାପରେ ଏସିଆ ଏବଂ ଆଫ୍ରିକାରେ ଉପନିବେଶବାଦର ପତନ ହୋଇଥିଲା ।


    1942ରେ ସ୍ୱାଧୀନତା ହାସଲ କରିବା ପାଇଁ ଭାରତ ପକ୍ଷରେ ଅନୁକୂଳ ବାତାବରଣ ରହିଥିଲା , ବୋଲି ଉଲ୍ଲେଖ କରି ପ୍ରଧାନମନ୍ତ୍ରୀ କହିଥିଲେ ଯେ ଆଜି ମଧ୍ୟ ଜାଗତିକ/ବୈଶ୍ୱିକ ପରିସ୍ଥିତି ଭାରତ ପାଇଁ ଅନୁକୂଳ ରହିଛି । ସେ କହିଥିଲେ ଯେ 1857ରୁ 1947 ପର୍ଯ୍ୟନ୍ତ ସ୍ୱାଧୀନତା ଦିଗରେ ଯାତ୍ରା ଅଭିବୃଦ୍ଧିଶୀଳ ଥିଲା , କିନ୍ତୁ 1942ରୁ 1947 ମଧ୍ୟରେ ଏଥିରେ ରୂପାନ୍ତରଣ ଆସିଥିଲା ଏବଂ ଲକ୍ଷ୍ୟ ପ୍ରାପ୍ତି ହୋଇଥିଲା । 2022ରେ ଦେଶ ସ୍ୱାଧୀନତାକୁ 75ବର୍ଷ ପୂରଣ ହେବ , 2017ରୁ 2022 ପର୍ଯ୍ୟନ୍ତ ଏହି ପାଂଚ ବର୍ଷ ମଧ୍ୟରେ ରାଜନୈତିକ ଭେଦଭାବକୁ ଭୁଲି ଏକ ନୂତନ ଭାରତ ନିର୍ମାଣର ଲକ୍ଷ୍ୟ ଦିଗରେ କାର୍ଯ୍ୟ କରିବା ଲାଗି ପ୍ରଧାନମନ୍ତ୍ରୀ ସମସ୍ତ ସାଂସଦମାନଙ୍କୁ ଆହ୍ୱାନ କରିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ଯଦି 1942 ରେ ଯଦି ଡାକରା ଥିଲା “ କରେଙ୍ଗେ ୟା ମରେଙ୍ଗେ” , ଆଜିର ଆହ୍ୱାନ “ କରେଙ୍ଗେ ଔର କରକେ ରହେଙ୍ଗେ ” ହେବା ଆବଶ୍ୟକ । ସେ କହିଥିଲେ ଯେ ଆସନ୍ତା 5 ବର୍ଷ ସଂକଳ୍ପରୁ ସିଦ୍ଧିର ବର୍ଷ ହେବା ଉଚିତ - ଏକ ସଂକଳ୍ପ ଯାହା ଆମକୁ ସଫଳତା ଦିଗରେ ଆଗେଇ ନେବ ।


    ଦୁର୍ନୀତି ଦୂର କରିବା , ଗରିବମାନଙ୍କୁ ସେମାନଙ୍କ ଅଧିକାର ଦେବା , ଯୁବକମାନଙ୍କୁ ସ୍ୱାବଲମ୍ବୀ କରିବା , କୁପୋଷଣର ଶେଷ କରିବା , ମହିଳା ସଶକ୍ତିକରଣ କ୍ଷେତ୍ରରେ ସୃଷ୍ଟ ବାଧା ଦୂର କରିବା ଏବଂ ଅଶିକ୍ଷା ଦୂର କରିବା ଲାଗି ନିମ୍ନୋକ୍ତ ସଂକଳ୍ପ ନେବା ଲାଗି ଆହ୍ୱାନ କରି ପ୍ରଧାନମନ୍ତ୍ରୀ ତାଙ୍କ ବକ୍ତବ୍ୟ ଶେଷ କରିଥିଲେ ---


    ଆମେ ସମସ୍ତେ ମିଶି ଭ୍ରଷ୍ଟାଚାର ଦୂର କରିବା , ଏବଂ ନିଶ୍ଚିତ ରୂପେ ଦୂର କରିବା -


    ଆମେ ସମସ୍ତେ ମିଶି ଗରିବଙ୍କୁ ସେମାନଙ୍କ ଅଧିକାର ଦେବା ଏବଂ ନିଶ୍ଚିତ ରୂପେ ଦେବା -


    ଆମେ ସମସ୍ତେ ମିଶି ଯୁବକମାନଙ୍କୁ ସ୍ୱରୋଜଗାର ଏବଂ ସୁଯୋଗ ଦେବା ଏବଂ ନିଶ୍ଚିତ ରୂପେ ଦେବା -


    ଆମେ ସମସ୍ତେ ମିଶି ଦେଶରୁ କୁପୋଷଣ ସମସ୍ୟା ଶେଷ କରିବା ଏବଂ ନିଶ୍ଚିତ ରୂପେ ଶେଷ କରିବା -


    ଆମେ ସମସ୍ତେ ମିଶି ମହିଳାମାନଙ୍କୁ ଆଗକୁ ବଢ଼ିବାରେ ସୃଷ୍ଟି ହେଉଥିବା ବାଧା ଦୂର କରିବା ଏବଂ ନିଶ୍ଚିତ ରୂପେ ଦୂର କରିବା -


    ଆମେ ସମସ୍ତେ ମିଶି ଦେଶରୁ ଅଶିକ୍ଷା ଦୂର କରିବା ଏବଂ ନିଶ୍ଚିତ ରୂପେ କ ରି ବା –


    **********

    
    
    (Release ID: 1499071) Visitor Counter : 5