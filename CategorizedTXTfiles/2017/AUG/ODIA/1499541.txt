      ରେଳ ମନ୍ତ୍ରଣାଳୟ

      ରେଳ ଷ୍ଟେସନ ଓ ଟ୍ରେନରେ ଦିବ୍ୟାଙ୍ଗଙ୍କ ପାଇଁ ସୁବିଧା
      Posted On: 11 AUG 2017 3:19PM by PIB Bhubaneshwar


    ରେଳ ଷ୍ଟେସନ ଓ ଟ୍ରେନ୍ ଗୁଡ଼ିକରେ ଦିବ୍ୟାଙ୍ଗ ମାନଙ୍କ ସୁବିଧା ସକାଶେ ଅନେକ ଗୁଡ଼ିଏ ପଦକ୍ଷେପ ନିଆଯାଇଛି । ରେଳ ରାଷ୍ଟ୍ରମନ୍ତ୍ରୀ ଶ୍ରୀ ରାଜେନ ଗୋହେନ୍ ଆଜି ରାଜ୍ୟସଭାରେ ଏକ ଲିଖିତ ପ୍ରଶ୍ନର ଉତ୍ତରରେ ଏ ସମ୍ପର୍କରେ ସୂଚନା ଦେଇଛନ୍ତି । ଦିବ୍ୟାଙ୍ଗ ମାନଙ୍କ ସୁବିଧାକୁ ଦୃଷ୍ଟିରେ ରଖି ‘ A-1 ’, ‘ A ’ ଏବଂ ‘ B ’ ବର୍ଗର ଷ୍ଟେସନ ଗୁଡ଼ିକରେ କେତେକ ସ୍ୱଳ୍ପକାଳୀନ ବ୍ୟବସ୍ଥା ଗ୍ରହଣ କରାଯାଇଛି । ସେଗୁଡ଼ିକ ହେଲା :


    1 . ବାଧା ବିହୀନ ପ୍ରବେଶ ପାଇଁ ଷ୍ଟାଣ୍ଡାର୍ଡ ରାମ୍ପ୍


    2 . ଅତି କମରେ ଦୁଇଟି ପାର୍କି ସ୍ଥାନ ଚିହ୍ନଟ


    3 . ପାକିଂ ସ୍ଥଳରୁ ବିଲ୍ଡିଂ ପର୍ଯ୍ୟନ୍ତ ଖସଡ଼ୁ ନଥିବା ରାସ୍ତା


    4 . ଠିକ୍ ଭାବେ ଦୃଶ୍ୟ ହେଉଥିବା ସୂଚନା ଫଳକ


    5 . ତଳ ମହଲାରେ ଅତି କମରେ ଏକ ଶୌଚାଳୟ


    6 . ଦିବ୍ୟାଙ୍ଗ ମାନେ ବ୍ୟବହାର କରିପାରିବା ଭଳି ଅତି କମରେ ଏକ ପାଣି ଟ୍ୟାପ୍


    7 . ‘ ମେ ଆଇ ହେଲ୍ପ ୟୁ ’ ବୁଥ୍


    ଏଥିସହ ‘ A-1 , ‘ A ’ ଏବଂ ‘ B ’ ବର୍ଗର ଷ୍ଟେସନ ଗୁଡ଼ିକରେ କେତେକ ଦୀର୍ଘକାଳୀନ ବ୍ୟବସ୍ଥା ଗ୍ରହଣ କରାଯାଇଛି ;


    - ଗୋଟିଏ ପ୍ଲାଟଫର୍ମରୁ ଅନ୍ୟ ପ୍ଲାଟଫର୍ମକୁ ଯିବା ପାଇଁ ସୁବିଧା


    - ପ୍ଲାଟଫର୍ମର ଧାର ଗୁଡ଼ିକୁ ସୁରକ୍ଷିତ କରିବା


    ବରିଷ୍ଠ ନାଗରିକ ଏବଂ ଦିବ୍ୟାଙ୍ଗମାନଙ୍କ ଯାତାୟାତର ସୁବିଧା ପାଇଁ ବର୍ତ୍ତମାନର ନିୟମାନୁସାରେ ‘ A-1 ’ ଷ୍ଟେସନଗୁଡ଼ିକରେ ଏସ୍କାଲେଟର / ଏଲିଭେଟର ସଂଯୋଗ କରାଯାଇପାରିବ । ‘ A ’, ‘ C ’ ବର୍ଗର ଷ୍ଟେସନ ଏବଂ ପର୍ଯ୍ୟଟକଙ୍କ ପାଇଁ ଗୁରୁତ୍ୱ ଥିବା ଷ୍ଟେସନ ଗୁଡ଼ିକରେ ଏସ୍କାଲେଟର ସଂଯୋଗ କରାଯାଇପାରିବ । ଏ ପର୍ଯ୍ୟନ୍ତ 167 ଟି ଷ୍ଟେସନରେ 394 ଟି ଏସ୍କାଲେଟର ଲାଗିଥିବା ବେଳେ 100 ଟି ଷ୍ଟେସନରେ 219 ଟି ଲିଫ୍ଟ ସଂଯୋଗ କରାଯାଇଛି । ଏଥିସହ 133 ଟି ଷ୍ଟେସନରେ 380 ଟି ଏସ୍କାଲେଟର ଏବଂ 134 ଟି ଷ୍ଟେସନରେ 427 ଟି ଲିଫ୍ଟର କାମ ଜାରି ରହିଛି । ଏଗୁଡ଼ିକ ଆସନ୍ତା 2/3 ବର୍ଷ ମଧ୍ୟରେ ସମ୍ପୂର୍ଣ୍ଣ ହେବା ଆଶା କରାଯାଉଛି ।


    ଭାରତୀୟ ରେଳବାଇ ପ୍ରାୟ 3450 ଟି SLRD/SRD ( ସେକେଣ୍ଡ କ୍ଲାସ୍ - ଲଗେଜ୍ - ଗାର୍ଡ ଭ୍ୟାନ୍ ଏବଂ ଦିବ୍ୟାଙ୍ଗଙ୍କ ସୁବିଧା ଥିବା କମ୍ପାର୍ଟମେଣ୍ଟ ) ନିର୍ମାଣ କରିଛି , ଯେଉଁଥିରେ କି ଦିବ୍ୟାଙ୍ଗମାନଙ୍କ ପାଇଁ ସ୍ୱତନ୍ତ୍ର ଶୌଚାଳୟ ରହିଛି । ଏସବୁ କମ୍ପାର୍ଟମେଣ୍ଟର ପ୍ରବେଶ ଦ୍ୱାର ଏବଂ ଭିତରେ ହ୍ୱିଲ ଚେୟାର ପାଇଁ ଚଉଡ଼ା ସ୍ଥାନ ରହିଛି । ହାତ ଧୂଆ ବେସିନ୍ ଏବଂ ଆଇନା ମଧ୍ୟ କମ୍ ଉଚ୍ଚତାରେ ଲାଗିଛି । ପ୍ରତ୍ୟେକ ମେଲ୍ / ଏକ୍ସପ୍ରେସ୍ ଟ୍ରେନରେ ଅତି କମରେ ଏପରି ଏକ ବଗି ସଂଯୋଗ କରିବାକୁ ନିର୍ଦ୍ଦେଶ ଦିଆଯାଇଛି ।


    ସମ୍ପୂର୍ଣ୍ଣ ଶୀତତାପ ନିୟନ୍ତ୍ରିତ ଗରିବ ରଥ ଟ୍ରେନରେ ମଧ୍ୟ ଦିବ୍ୟାଙ୍ଗ ପାଇଁ ସ୍ୱତନ୍ତ୍ର କମ୍ପାର୍ଟମେଣ୍ଟ ରହୁଛି । ଅନ୍ୟ କେତେକ ବଗିରେ ମଧ୍ୟ ସେମାନଙ୍କ ପାଇଁ ସ୍ୱତନ୍ତ୍ର ଶୌଚାଳୟ କରାଯାଇଛି ।


    ପ୍ଲାଟଫର୍ମରେ ହ୍ୱିଲଚେୟାର ଉପଲବ୍ଧ : ପ୍ରତ୍ୟେକ ପ୍ଲାଟଫର୍ମରେ ହ୍ୱିଲଚେୟାର ଉପଲବ୍ଧ କରିବାକୁ ରେଳ ମନ୍ତ୍ରାଳୟ ନିର୍ଦ୍ଦେଶ ଦେଇଛି । ହ୍ୱିଲଚେୟାର ସହ କୁଲି ( ଦେୟ ପଡ଼ିବ ) ର ସୁବିଧା ମଧ୍ୟ ରହିଛି । ପ୍ରତି ପ୍ଲାଟଫର୍ମରେ ଗୋଟିଏ ହ୍ୱିଲ ଚେୟାର ଏବଂ ଆଇଲାଣ୍ଡ ପ୍ଲାଟଫର୍ମ ହୋଇଥିଲେ ଦୁଇଟି ପ୍ଲାଟଫର୍ମ ସକାଶେ ଗୋଟିଏ ହ୍ୱିଲ ଚେୟାର ରଖିବାକୁ ସମସ୍ତ ‘ A-1 ’ ଏବଂ ‘ A ’ ବର୍ଗର ଷ୍ଟେସନ ପାଇଁ ଜୋନାଲ ରେଲୱେକୁ ନିର୍ଦ୍ଦେଶ ଦିଆଯାଇଛି ।


    ବ୍ୟାଟେରୀ ଚାଳିତ କାର୍ : ବରିଷ୍ଠ ନାଗରିକ , ଦିବ୍ୟାଙ୍ଗ , ଗର୍ଭବତୀ ମହିଳା ଏବଂ ଅସୁସ୍ଥ ଯାତ୍ରୀମାନଙ୍କ ସକାଶେ ପ୍ଲାଟଫର୍ମରେ ବ୍ୟାଟେରୀ ଚାଳିତ କାରର ବ୍ୟବସ୍ଥା କରିବାକୁ ସମସ୍ତ ଜୋନାଲ ରେଲୱେକୁ ନିର୍ଦ୍ଦେଶ ଦିଆଯାଇଛି । କୌଣସି ଏନଜିଓ , ଟ୍ରଷ୍ଟ , ବ୍ୟକ୍ତିବିଶେଷ , ଶିଳ୍ପସଂସ୍ଥା କିମ୍ବା ଦାତବ୍ୟ ଅନୁଷ୍ଠାନ ମାନଙ୍କ ପ୍ରାୟୋଜନରେ ବ୍ୟାଟେରୀ ଚାଳିତ କାର୍ ବ୍ୟବସ୍ଥା କରାଯାଇପାରିବ । 48 ଟି ବୃହତ ଷ୍ଟେସନରେ 70 ଟି କାରର ବ୍ୟବସ୍ଥା ହୋଇସାରିଛି ।


    ଯାତ୍ରୀ ମିତ୍ର ସେବା : ଏହି ସେବା ପ୍ରାୟ ସମସ୍ତ ବୃହତ ଷ୍ଟେସନ ମାନଙ୍କରେ ଉପଲବ୍ଧ ହେଉଛି । ଏହାଦ୍ୱାରା ଯାତ୍ରୀମାନେ ହ୍ୱିଲ ଚେୟାର ଏବଂ ପୋର୍ଟର ବୁକ୍ କରିପାରିବେ । ଆଇଆରସିଟିସି ଜରିଆରେ ଏହି ସେବା ମିଳିପାରିବ । ଆଇଆରସିଟିସି ଏନଜିଓ କିମ୍ବା କୌଣସି ସଂସ୍ଥାର ପ୍ରାୟୋଜନରେ ସେବା ଯୋଗାଇ ଦେଇପାରେ ଅଥବା ଦେୟ ପ୍ରଦାନରେ ଇ - ଟିକେଟିଂ ୱେବସାଇଟ କିମ୍ବା 139 ( IVRS and SMS ) କିମ୍ବା ମୋବାଇଲ ମାଧ୍ୟମରେ ମିଳିପାରିବ ।


    ସେବା ପାଇବାରେ ସମସ୍ୟା ଥିଲେ ଯାତ୍ରୀମାନେ ଅଭିଯୋଗ କରିବାର ବିଭିନ୍ନ ମାଧ୍ୟମ ମଧ୍ୟ ଅଛି । ସେଣ୍ଟ୍ରାଲାଇଜଡ ପବ୍ଲିକ ଗ୍ରିଭାନ୍ସ ରିଡ୍ରେସ୍ ଆଣ୍ଡ ମନିଟରିଂ ସିଷ୍ଟମ ୱେ ପୋର୍ଟାଲ , ମ୍ୟାନେଜମେଣ୍ଟ ସିଷ୍ଟମ ପୋର୍ଟାଲ କିମ୍ବା ସୋସିଆଲ ମିଡିଆ ମାଧ୍ୟମରେ ଅଭିଯୋଗ ପଠାଇପାରିବେ । ତେବେ ଦିବ୍ୟାଙ୍ଗମାନଙ୍କ ଅଭିଯୋଗ ଗ୍ରହଣ ପାଇଁ ସେଭଳି କୌଣସି ସ୍ୱତନ୍ତ୍ର ପୋର୍ଟାଲ ନାହିଁ ।


    ରେଳ ରାଷ୍ଟ୍ରମନ୍ତ୍ରୀ ଶ୍ରୀ ରାଜେନ ଗୋହେନ୍ ଆଜି ରାଜ୍ୟସଭାରେ ଏକ ଲିଖିତ ପ୍ରଶ୍ନର ଉତ୍ତରରେ ଏହି ସୂଚନା ଦେଇଛନ୍ତି ।


    ***********

    
    
    (Release ID: 1499541) Visitor Counter : 4