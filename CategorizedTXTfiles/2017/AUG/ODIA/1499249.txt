      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ସଂସଦରେ ଉପରାଷ୍ଟ୍ରପତି ହମିଦ ଆନସାରୀଙ୍କ ବିଦାୟ ସମ୍ବର୍ଦ୍ଧନା ସମାରୋହରେ ପ୍ରଧାନମନ୍ତ୍ରୀଙ୍କ ବକ୍ତବ୍ୟ
      Posted On: 10 AUG 2017 9:23PM by PIB Bhubaneshwar


    ରାଜ୍ୟସଭାର ଅଧ୍ୟକ୍ଷ ଭାବରେ ସୂଚାରୁ ରୂପେ କାର୍ଯ୍ୟ ପରିଚାଳନା କରିବା ଦିଗରେ ଉପରାଷ୍ଟ୍ରପତି ଶ୍ରୀ ହମିଦ ଆନସାରୀଙ୍କ ଦକ୍ଷତାକୁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଉଚ୍ଚ ପ୍ରଶଂସା କରିଛନ୍ତି । ଗତ 10 ବର୍ଷ ଧରି ଅତ୍ୟନ୍ତ ନିପୁଣତାର ସହ ଗୃହ କାର୍ଯ୍ୟ ପରିଚାଳନା କରିବା – ଏହା ଶ୍ରୀ ଆନସାରୀଙ୍କ ସାମର୍ଥ୍ୟ, କୌଶଳ, ଧୈର୍ଯ୍ୟ ଓ ବୁଦ୍ଧିମତ୍ତାର ଉପଯୁକ୍ତ ପ୍ରତିଫଳନ । ଗୃହରେ ସବୁ ପ୍ରକାର ପରିସ୍ଥିତିରେ ବିଚଳିତ ନ ହୋଇ ଶାନ୍ତ ଓ ସ୍ଥିର ଚିତ୍ତରେ କାର୍ଯ୍ୟ କରି ସେ ତାଙ୍କର କାର୍ଯ୍ୟ କୁଶଳତା ଓ ପାରଦର୍ଶିତାର ପ୍ରମାଣ ଦେଇଛନ୍ତି ବୋଲି ପ୍ରଧାନମନ୍ତ୍ରୀ କହିଥିଲେ ।
    
    ସଂସଦରେ ଆୟୋଜିତ ଶ୍ରୀ ଆନସାରୀଙ୍କ ବିଦାୟକାଳୀନ ସମ୍ବର୍ଦ୍ଧନା ସଭାରେ ନିଜର ବକ୍ତବ୍ୟ ରଖି ପ୍ରଧାନମନ୍ତ୍ରୀ କହିଥିଲେ ଯେ, ଉପରାଷ୍ଟ୍ରପତିଙ୍କ ଦୀର୍ଘ ସାର୍ବଜନୀନ ଜୀବନ ନିର୍ବିବାଦ ରହି ଆସିଛି ।
    
    ପ୍ରଧାନମନ୍ତ୍ରୀ କହିଥିଲେ ଯେ, ଶ୍ରୀ ଆନସାରୀଙ୍କ ପରିବାର ଅନେକ ପିଢି ଧରି ସାର୍ବଜନୀନ ଜୀବନରେ ମହତ୍ଵପୂର୍ଣ୍ଣ ଭୂମିକା ତୁଲାଇ ଆସିଛନ୍ତି । ବିଶେଷକରି ବ୍ରିଗେଡିୟର ଉସମାନଙ୍କ ଅବଦାନକୁ ସ୍ମୃତିଚାରଣ କରି ପ୍ରଧାନମନ୍ତ୍ରୀ କହିଥିଲେ ଯେ, ସ୍ଵର୍ଗତ ଉସମାନ 1948ରେ ଦେଶ ରକ୍ଷା କାର୍ଯ୍ୟ ପାଇଁ ଆତ୍ମବଳୀ ଦେଇ ସହିଦ ହୋଇଛନ୍ତି । ଏହି ଅବସରରେ ପ୍ରଧାନମନ୍ତ୍ରୀ ଏକ ଉତ୍ତମ ପ୍ରସ୍ତାବ ଦେଇ କହିଥିଲେ ଯେ, ଉପରାଷ୍ଟ୍ରପତି ଶ୍ରୀ ଆନସାରୀ ତାଙ୍କର ଦୀର୍ଘ ଅନୁଭୂତିର ଅଂଶ ସ୍ୱରୂପ ଉପର ସଦନ ବା ରାଜ୍ୟସଭାର ସୂଚାରୁ ପରିଚାଳନା ସମ୍ପର୍କରେ ଏକ ମନନଶୀଳ ପୁସ୍ତକ ରଚନା କରିବା ଆବଶ୍ୟକ । ଏଥିରୁ ସାମ୍ପ୍ରତିକ ଓ ପରବର୍ତ୍ତୀ ପିଢିର ସାଂସଦଙ୍କ ପାଇଁ ଉପଯୁକ୍ତ ଜ୍ଞାନ ମିଳିପାରିବ ବୋଲି ସେ କହିଥିଲେ ।

    **********

    
    
    (Release ID: 1499249) Visitor Counter : 2