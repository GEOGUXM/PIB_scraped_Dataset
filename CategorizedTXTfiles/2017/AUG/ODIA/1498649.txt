      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ମୃତ୍ୟୁ ପ୍ରମାଣପତ୍ର ପାଇଁ ଆଧାର ଜରୁରି
      Posted On: 04 AUG 2017 8:17PM by PIB Bhubaneshwar


    2017 ମସିହା ଅକ୍ଟୋବର 1 ତାରିଖରୁ ଜଣେ ବ୍ୟକ୍ତିର ମୃତ୍ୟୁ ପ୍ରମାଣପତ୍ରରେ ପରିଚୟକୁ ସ୍ଥିର କରିବା ପାଇଁ ଆଧାର ନମ୍ବର ବାଧ୍ୟତାମୂଳକ ହେବ । ସ୍ୱରାଷ୍ଟ୍ର ମନ୍ତ୍ରାଳୟ ଅନ୍ତର୍ଗତ ରେଜିଷ୍ଟ୍ରାର ଜେନେରାଲ ଇଣ୍ଡିଆ(RGI) ପକ୍ଷରୁ ଆଜି ଜାରି ହୋଇଥିବା ଏକ ବିଜ୍ଞପ୍ତିରେ କୁହାଯାଇଛି ଯେ, ମୃତ୍ୟୁ ପ୍ରମାଣପତ୍ରରେ ଆଧାର ନମ୍ବର ବାଧ୍ୟତାମୂଳକ କରାଯିବ । ଏହାଦ୍ୱାରା ମୃତ ବ୍ୟକ୍ତିଙ୍କ ସମ୍ପର୍କୀୟ/ଉତ୍ତରାଧିକାରୀ କିମ୍ବା ଦାବିଦାରମାନଙ୍କ ଦ୍ୱାରା ଦାଖଲ କରାଯାଇଥିବା ତଥ୍ୟର ସତ୍ୟତା ସ୍ପଷ୍ଟ ଜଣାପଡ଼ିବ । ଏହାଦ୍ୱାରା ମୃତବ୍ୟକ୍ତିଙ୍କ ପରିଚୟ ଜାଲିଆତିକୁ ମଧ୍ୟ ରୋକିହେବ । ଏହା ଫଳରେ ମୃତ ବ୍ୟକ୍ତିଙ୍କ ପରିଚୟ ବିବରଣୀ ମଧ୍ୟ ନଥିପତ୍ରରେ ସଂରକ୍ଷିତ ରହିପାରିବ । ଆଧାର ନମ୍ବର ଦାଖଲ ଦ୍ୱାରା ମୃତ୍ୟୁ ପ୍ରମାଣପତ୍ର ହାସଲ କରିବାକୁ ଆବଶ୍ୟକ ପଡ଼ୁଥିବା ଏକାଧିକ ତଥ୍ୟର ଆବଶ୍ୟକତା ମଧ୍ୟ ଆଉ ପଡ଼ିବ ନାହିଁ ।
    
    ବିଭିନ୍ନ ରାଜ୍ୟ ଓ କେନ୍ଦ୍ରଶାସିତ ଅଂଚଳରେ ଜନ୍ମ/ମୃତ୍ୟୁ ପଞ୍ଜିକରଣ କରୁଥିବା ସଂସ୍ଥାଗୁଡ଼ିକ ନୂତନ ନିର୍ଦ୍ଦେଶକୁ ଅନୁଧ୍ୟାନ କରି 2017 ସେପ୍ଟେମ୍ବର 1 ତାରିଖ ସୁଦ୍ଧା ମତାମତ ଜଣାଇବାକୁ ବିଜ୍ଞପ୍ତିରେ କୁହାଯାଇଛି ।
    
    ଜମ୍ମୁ-କାଶ୍ମୀର, ଆସାମ ଓ ମେଘାଳୟର ନାଗରିକଙ୍କ ବ୍ୟତୀତ ଅନ୍ୟ ସମସ୍ତ ରାଜ୍ୟରେ ଏହା ତତକ୍ଷଣାତ ଲାଗୁ ହେବ । ଏହି ତିନିଟି ରାଜ୍ୟ ପାଇଁ ପରେ ତାରିଖ ଘୋଷଣା କରାଯିବ ।
    
    ଜନ୍ମ ଏବଂ ମୃତ୍ୟୁ ପଞ୍ଜିକରଣ ଆଇନ, 1969ର ଧାରା 3 (3) ଅନୁଯାୟୀ ଆରଜିଆଇ ଏହି ବିଜ୍ଞପ୍ତି ଜାରି କରିଛନ୍ତି । ବିଜ୍ଞପ୍ତି ଅନୁସାରେ ମୃତ୍ୟୁ ପ୍ରମାଣପତ୍ର ପାଇଁ ମୃତ ବ୍ୟକ୍ତିଙ୍କ ଆଧାର ନମ୍ବର ଜରୁରି । ପ୍ରମାଣ ପତ୍ର ହାସଲ କରିବାର ପ୍ରକ୍ରିୟା ହେଲା:
    
    ମୃତ୍ୟୁ ପ୍ରମାଣପତ୍ର ପାଇଁ କେହି ଆବେଦନ କରୁଥିଲେ ତାଙ୍କୁ ପ୍ରଥମେ ମୃତ ବ୍ୟକ୍ତିଙ୍କ ଆଧାର ନମ୍ବର କିମ୍ବା ଆଧାର ଆବେଦନ ପଞ୍ଜିକରଣ ନମ୍ବର ସହ ଅନ୍ୟାନ୍ୟ ତଥ୍ୟ ଦାଖଲ କରିବାକୁ ପଡ଼ିବ ।
    
    ମୃତ ବ୍ୟକ୍ତିଙ୍କ ଆଧାର ନମ୍ବର ନଥିଲେ କିମ୍ବା ସେ ନେଇ ଅବଗତ ନଥିଲେ, ତାଙ୍କର ଆଧାର ନମ୍ବର ନାହିଁ ବୋଲି ଏକ ସାର୍ଟିଫିକେଟ ଦାଖଲ କରିବାକୁ ପଡ଼ିବ । ଏଥିସହ ଆବେଦନକାରୀଙ୍କୁ ଏହା ମଧ୍ୟ ଉଲ୍ଲେଖ କରିବାକୁ ପଡ଼ିବ ଯେ, ଦର୍ଶାଯାଇଥିବା ତଥ୍ୟ ଭୁଲ ଥିଲେ ଏହାକୁ ଆଧାର ଆଇନ, 2016 ଓ ଜନ୍ମ/ମୃତ୍ୟୁ ପଞ୍ଜିକରଣ ଆଇନ, 1969 ଅନୁଯାୟୀ ଅପରାଧ ଭାବେ ବିବେଚନା କରାଯିବ । ଆବେଦନକାରୀଙ୍କ ଆଧାର ନମ୍ବର ସହ ପତ୍ନୀ କିମ୍ବା ପିତାମାତାଙ୍କ ଆଧାର ନମ୍ବର ମଧ୍ୟ ଗ୍ରହଣୀୟ ହେବ ।

    
    
    (Release ID: 1498649) Visitor Counter : 2