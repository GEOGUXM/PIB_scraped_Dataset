      କ୍ୟାବିନେଟ

      “ଜେବୁ” ପ୍ରଜାତିର ଗୋଧନ ଓ ସହାୟକ ପ୍ରଜନନକ୍ଷମ ପ୍ରଯୁକ୍ତି କୌଶଳ ବିକାଶ କ୍ଷେତ୍ରରେ ସହଯୋଗ ପାଇଁ ଭାରତ-ବ୍ରାଜିଲ ବୁଝାମଣାକୁ କ୍ୟାବିନେଟର ଅନୁମୋଦନ
      Posted On: 30 AUG 2017 8:51PM by PIB Bhubaneshwar


    ଜେବୁ ପ୍ରଜାତିର ଗୋଧନ ପରିପାଳନ ଏବଂ ସହାୟକ ପ୍ରଜନନକ୍ଷମ ଟେକ୍ନୋଲଜିର ବିକାଶ କ୍ଷେତ୍ରରେ ସହଯୋଗ ପାଇଁ ଭାରତ ଓ ବ୍ରାଜିଲ ମଧ୍ୟରେ ଏକ ବୁଝାମଣାପତ୍ର ସ୍ୱାକ୍ଷରିତ ହୋଇଛି । ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଆଜି ଅନୁଷ୍ଠିତ କେନ୍ଦ୍ର ମନ୍ତ୍ରୀମଣ୍ଡଳ ବୈଠକରେ ଏହି ବୁଝାମଣାପତ୍ରକୁ ଅନୁମୋଦନ କରାଯାଇଛି ।


    ବୁଝାମଣା ଅନୁଯାୟୀ ଦୁଇ ରାଷ୍ଟ୍ର ପାରସ୍ପରିକ ଆବଶ୍ୟକତା ଓ ସହମତି ଭିତ୍ତିରେ ଜେବୁ ପ୍ରଜାତି ଗୋଧନର ଅନୁବଂଶ ବୃଦ୍ଧି ଏବଂ ସହାୟକ ପ୍ରଜନନକ୍ଷମ ଟେକ୍ନୋଲଜିର ବିକାଶ ଲାଗି କାର୍ଯ୍ୟ କରିବେ । ଏହା ଦୁଇ ଦେଶ ମଧ୍ୟରେ ସମ୍ପର୍କ ବୃଦ୍ଧି କରିବାରେ ସହାୟକ ହେବ ।


    ପ୍ରସ୍ତାବିତ କ୍ଷେତ୍ରରେ କାର୍ଯ୍ୟ ପରିଚାଳନା ପାଇଁ ଏକ ଆନ୍ତଃରାଷ୍ଟ୍ର ରୂପାୟନ କମିଟି ଗଠନ କରାଯିବ । ଏଥିରେ ଭାରତ ଓ ବ୍ରାଜିଲର ସମ ସଂଖ୍ୟକ ପ୍ରତିନିଧି ରହିବେ ଏବଂ ନିୟମିତ ଭାବେ ସେମାନେ ବିଭିନ୍ନ ଗବେଷଣା , ବିକାଶ ଓ ପ୍ରୟୋଗାତ୍ମକ କାର୍ଯ୍ୟଧାରାର ତଦାରଖ , ସମୀକ୍ଷା ଓ ମୂଲ୍ୟାୟନ କରିବେ ।


    ମଇଁଷି ଏବଂ ନୂତନ ପ୍ରଜାତିର ଗୋଧନର ଉତ୍ପାଦିକା ଶକ୍ତି ବୃଦ୍ଧି ଲାଗି ମିଳିତ ପ୍ରକଳ୍ପମାନ କାର୍ଯ୍ୟକାରୀ କରାଯିବ । ଏହି କାର୍ଯ୍ୟ ପ୍ରକ୍ରିୟା ଦୀର୍ଘସ୍ଥାୟୀ ଦୁଗ୍ଧ ଉତ୍ପାଦନ ବ୍ୟବସ୍ଥା ଏବଂ ଆନୁସଙ୍ଗିକ ଅନୁଷ୍ଠାନଗତ ଗବେଷଣା ଜ୍ଞାନର ବୃଦ୍ଧି ଦିଗରେ ସହାୟକ ହେବ ।


    ଏହି ବୁଝାମଣାପତ୍ର ଜେବୁ ଗୋଧନର ଅନୁବଂଶ ଚିହ୍ନଟ କାର୍ଯ୍ୟକ୍ରମ ପରିଚାଳନା ଏବଂ ଏ କ୍ଷେତ୍ରରେ ଦୁଇ ଦେଶ ମଧ୍ୟରେ ଗବେଷଣାତ୍ମକ ସହଯୋଗକୁ ବୃଦ୍ଧି କରିବ । ସେହିଭଳି ମଇଁଷି , ଜେବୁ ଗୋଧନ ତଥା ସେମାନଙ୍କର ହାଇବ୍ରିଡ କ୍ରସ ସୃଷ୍ଟି କ୍ଷେତ୍ରରେ ଅନୁବଂଶିକ ପ୍ରଯୁକ୍ତି କୌଶଳର ପ୍ରୟୋଗ , ବିଭିନ୍ନ ଗୋସମ୍ପଦ କ୍ଷେତ୍ରରେ ସହାୟକ ପ୍ରଜନନକ୍ଷମ ଟେକ୍ନୋଲଜିର ପ୍ରୟୋଗ , ଅନୁବଂଶ ଓ ସହାୟକ ପ୍ରଜନନକ୍ଷମ ଟେକ୍ନୋଲଜି କ୍ଷେତ୍ରରେ ସାମର୍ଥ୍ୟ ବୃଦ୍ଧି , ଅନୁବଂଶ ଏବଂ ସହାୟକ ପ୍ରଜନନକ୍ଷମ ଟେକ୍ନୋଲଜି ସଂକ୍ରାନ୍ତ ଉଚ୍ଚତର ଗବେଷଣା ଓ ବିକାଶ ଦିଗରେ ଏହି ବୁଝାମଣାପତ୍ର ବେଶ ସହାୟକ ହେବ ।


    **********

    
    
    (Release ID: 1501241) Visitor Counter : 2