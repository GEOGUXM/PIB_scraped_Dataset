      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ମୃତ୍ତିକା ସ୍ୱାସ୍ଥ୍ୟ କାର୍ଡ, ପ୍ରଧାନମନ୍ତ୍ରୀ ଫସଲ ବୀମା ଯୋଜନାର ଅଗ୍ରଗତି ସମୀକ୍ଷା
      2016 ଖରିଫ୍ ଋତୁରେ 90 ଲକ୍ଷରୁ ଅଧିକ କୃଷକ ପାଇଲେ 7700 କୋଟି ଟଙ୍କାର ଫସଲବୀମା
      ଶସ୍ୟ କ୍ଷତି ଆକଳନ ପାଇଁ ଏଣିକି ବ୍ୟବହାର ହେବ ଡ୍ରୋନ୍ ଓ ଉପଗ୍ରହ ତଥ୍ୟ
      ସ୍ଥାନୀୟ ଭାଷାରେ ମୃତ୍ତିକା ସ୍ୱାସ୍ଥ୍ୟ କାର୍ଡ ଛାପିବା ଉପରେ ପ୍ରଧାନମନ୍ତ୍ରୀଙ୍କ ଗୁରୁତ୍ୱ

      Posted On: 21 AUG 2017 9:12PM by PIB Bhubaneshwar

    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି କୃଷି କ୍ଷେତ୍ର ପାଇଁ ଦୁଇଟି ଗୁରୁତ୍ୱପୂର୍ଣ୍ଣ ଯୋଜନା - ମୃତ୍ତିକା ସ୍ୱାସ୍ଥ୍ୟ କାର୍ଡ; ଏବଂ ପ୍ରଧାନମନ୍ତ୍ରୀ ଫସଲ ବୀମା ଯୋଜନାର ଅଗ୍ରଗତି ସମୀକ୍ଷା କରିଛନ୍ତି ।


    16ଟି ରାଜ୍ୟ/କେନ୍ଦ୍ର ଶାସିତ ଅଂଚଳରେ ମୃତ୍ତିକା ସ୍ୱାସ୍ଥ୍ୟ କାର୍ଡର ପ୍ରଥମ ପର୍ଯ୍ୟାୟ ବଣ୍ଟନ ଶେଷ ହୋଇଛି ଏବଂ ଅବଶିଷ୍ଟ ରାଜ୍ୟଗୁଡ଼ିକରେ ଆସନ୍ତା କିଛି ସପ୍ତାହ ମଧ୍ୟରେ ଏହି ପ୍ରକ୍ରିୟା ଶେଷ କରାଯିବ ବୋଲି ପ୍ରଧାନମନ୍ତ୍ରୀଙ୍କୁ କୁହାଯାଇଥିଲା ।


    ଅଗ୍ରଗତି ସମୀକ୍ଷା କରି ପ୍ରଧାନମନ୍ତ୍ରୀ କହିଥିଲେ ଯେ ବିଭିନ୍ନ ମୃତ୍ତିକା ପରୀକ୍ଷାଗାର ଏବଂ ନମୁନା ଗ୍ରୀଡ୍ ରେ ପ୍ରକାରଭେଦ ନେଇ ଉପଯୁକ୍ତ ଭାବେ ତଦାରଖ କରାଯିବା ଉଚିତ । ଏହାଦ୍ୱାରା ରିପୋର୍ଟର ଗୁଣବତ୍ତା ସୁନିଶ୍ଚିତ କରାଯାଇପାରିବ ବୋଲି ସେ କହିଥିଲେ ।


    ପ୍ରଧାନମନ୍ତ୍ରୀ ସ୍ଥାନୀୟ ଭାଷାରେ ମୃତ୍ତିକା ସ୍ୱାସ୍ଥ୍ୟ କାର୍ଡ ଛପା ଯିବା ଉପରେ ଗୁରୁତ୍ୱାରୋପ କରିଥିଲେ, ଯାହାଦ୍ୱାରା କୃଷକମାନେ ତାହାକୁ ସହଜରେ ପଢ଼ିପାରିବେ ଏବଂ ବୁଝିପାରିବେ ।


    ଆଧୁନିକ ପ୍ରଯୁକ୍ତି କୌଶଳ ଅବଲମ୍ବନକୁ ପ୍ରୋତ୍ସାହିତ କରି ପ୍ରଧାନମନ୍ତ୍ରୀ କହିଥିଲେ ଯେ ହାତରେ ଧରିପାରୁଥିବା ଭଳି ଯନ୍ତ୍ରାଂଶ ବା ସରଂଜାମ ଦ୍ୱାରା ଯେପରି ସରଜମିନ ମୃତ୍ତିକା ପରୀକ୍ଷଣ ସମ୍ଭବ ହୋଇପାରିବ ସେଥିପ୍ରତି ଗୁରୁତ୍ୱ ଦିଆଯିବା ଆବଶ୍ୟକ । ଏ ଦିଗରେ ଥିବା ପ୍ରଯୁକ୍ତିଗତ ସମ୍ଭାବନା କ୍ଷେତ୍ରରେ ଷ୍ଟାର୍ଟଅପ୍ ଏବଂ ଉଦ୍ୟୋଗୀମାନଙ୍କୁ ସମ୍ପୃକ୍ତ କରିବା ଲାଗି ପ୍ରଧାନମନ୍ତ୍ରୀ ବିଭାଗୀୟ ଅଧିକାରୀମାନଙ୍କୁ ପରାମର୍ଶ ଦେଇଥିଲେ ।


    ପ୍ରଧାନମନ୍ତ୍ରୀ ଫସଲ ବୀମା ସମ୍ପର୍କରେ ପ୍ରଧାନମନ୍ତ୍ରୀଙ୍କୁ କୁହାଯାଇଥିଲା ଯେ 2016 ଖରିଫ୍ ଋତୁରେ 7700 କୋଟି ଟଙ୍କାର ବୀମାରାଶି ପଇଠ କରାଯାଇଛି ଏବଂ ଏହାଦ୍ୱାରା 90 ଲକ୍ଷରୁ ଅଧିକ କୃଷକ ଲାଭାନ୍ୱିତ ହୋଇଛନ୍ତି ।


    ଅଧିକାରୀମାନେ ମଧ୍ୟ କହିଥିଲେ ଯେ ଆଧୁନିକ ପ୍ରଯୁକ୍ତି ଯେପରିକି ସ୍ମାର୍ଟଫୋନ୍, ରିମୋଟ୍ ସେନ୍ସିଂ, ଉପଗ୍ରହ ତଥ୍ୟ ଏବଂ ଡ୍ରୋନ୍ ବ୍ୟବହାର କରି ଫସଲ ବୀମା ଦାବି କ୍ଷେତ୍ରରେ ଦ୍ରୁତ ତଥ୍ୟ ସଂଗ୍ରହ କରାଯାଉଛି ।


    ଏହି ସମୀକ୍ଷା ବୈଠକରେ କୃଷି ମନ୍ତ୍ରଣାଳୟ, ନୀତି ଆୟୋଗ ଏବଂ ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟର ବରିଷ୍ଠ ଅଧିକାରୀମାନେ ଯୋଗ ଦେଇଥିଲେ ।


    **********

    
    
    (Release ID: 1500285) Visitor Counter : 2