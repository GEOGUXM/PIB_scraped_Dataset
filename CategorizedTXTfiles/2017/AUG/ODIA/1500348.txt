      ବାଣିଜ୍ୟ ଓ ଶିଳ୍ପ ମନ୍ତ୍ରଣାଳୟ

      ବୌଦ୍ଧିକ ସମ୍ପଦ ଅଧିକାର ଲାଗୁ କରିବା ପାଇଁ ରାଷ୍ଟ୍ରୀୟ କର୍ମଶାଳା
      Posted On: 21 AUG 2017 5:04PM by PIB Bhubaneshwar


    ବାଣିଜ୍ୟ ଏବଂ ଉଦ୍ୟୋଗ ମନ୍ତ୍ରଣାଳୟର ଔଦ୍ୟୋଗିକ ନୀତି ଏବଂ ସଂବର୍ଦ୍ଧନ ବିଭାଗ ଅନ୍ତର୍ଗତ ବୃତ୍ତିଗତ ସଂସ୍ଥା/ବୌଦ୍ଧିକ ସମ୍ପଦ ଅଧିକାର ସମ୍ବର୍ଦ୍ଧନ ଏବଂ ପ୍ରବନ୍ଧନ ପ୍ରକୋଷ୍ଠ ( CIPAM ) ନୂଆଦିଲ୍ଲୀରେ 2017 ଅଗଷ୍ଟ 22-24 ପର୍ଯ୍ୟନ୍ତ ବୌଦ୍ଧିକ ସମ୍ପଦ ଅଧିକାରକୁ ଲାଗୁ କରିବା ବିଷୟ ଉପରେ 3 ଦିନର କାର୍ଯ୍ୟଶାଳା ଆୟୋଜନ କରୁଛି ।


    କାର୍ଯ୍ୟଶାଳାରେ ମୁଖ୍ୟ ଅତିଥି ରହିବେ କେନ୍ଦ୍ର ଗୃହମନ୍ତ୍ରୀ ଶ୍ରୀ ରାଜନାଥ ସିଂ ଏବଂ ଉଦବୋଧନ ସମାରୋହରେ ବାଣିଜ୍ୟ ଓ ଉଦ୍ୟୋଗ ରାଷ୍ଟ୍ରମନ୍ତ୍ରୀ ଶ୍ରୀମତି ନିର୍ମଳା ସୀତାରମଣ ଏବଂ ଗୃହ ରାଷ୍ଟ୍ରମନ୍ତ୍ରୀ (ସ୍ୱାଧୀନ ଦାୟିତ୍ୱ) କିରଣ ରିଜିଜୁ ଉପସ୍ଥିତ ରହିବେ ।


    ବୌଦ୍ଧିକ ସମ୍ପଦ ଅଧିକାରକୁ ଫଳପ୍ରଦ ଭାବେ ଲାଗୁ କରିବା ନେଇ ପୋଲିସ , ସୀମା ଶୁଳ୍କ ଭଳି ଏଜେନ୍ସି ତଥା ଅଭିଯୋଜନ ଶାଖାର ମହତ୍ତ୍ୱପୂର୍ଣ୍ଣ ଭୂମିକା ରହିଛି । ଏହି ଏଜେନ୍ସିର ଅଧିକାରୀ ମାନଙ୍କୁ ବୌଦ୍ଧିକ ସମ୍ପଦ ଅଧିକାର ବାବଦରେ ସଚେତନ କରିବା ପାଇଁ ଏବଂ ପ୍ରବର୍ତ୍ତନ ବ୍ୟବସ୍ଥାକୁ ମଜଭୁତ କରିବା ଦ୍ୱାରା ଦୈନିକ ଗତିବିଧିରେ ବୌଦ୍ଧିକ ସମ୍ପଦ ଅଧିକାର ସହିତ ସମ୍ବନ୍ଧିତ ମାମଲାର ସମାଧାନ ଦିଗରେ ସହଯୋଗ ମିଳିବ ।


    ଏହି କର୍ମଶାଳାରୁ ବୌଦ୍ଧିକ ସମ୍ପଦ ଅଧିକାରକୁ ଲାଗୁ କରିବା ବାବଦରେ ସାରା ଦେଶରେ ପ୍ରବର୍ତ୍ତନ ଏଜେନ୍ସି ମାନଙ୍କର ବୁଝାମଣା ବଢ଼ିବ ଏବଂ ଏହାର ମହତ୍ତ୍ୱ ସମ୍ବନ୍ଧରେ ଜଣାପଡିବ । ଏହି କର୍ମଶାଳା ମାଧ୍ୟମରେ ଅଧିକାରୀ ମାନଙ୍କୁ ସେମାନଙ୍କର ଅନୁଭବ ବାଣ୍ଟିବା , ଶ୍ରେଷ୍ଠ ବ୍ୟବହାରର ଆଦାନ ପ୍ରଦାନ କରିବା ଏବଂ ବୌଦ୍ଧିକ ସମ୍ପଦ ଅଧିକାର ଲାଗୁ କରିବା ବାବଦରେ ଆନ୍ତଃ ଏଜେନ୍ସି ସମନ୍ୱୟର ମଂଚ ଉପଲବ୍ଧ ହେବ ।


    ଏତଦବ୍ୟତୀତ ସମସ୍ତ ରାଜ୍ୟର ଭାରତୀୟ ପୋଲିସ ସେବା ଅଧିକାରୀ ତଥା ନେପାଳ , ଭୁଟାନ ଏବଂ ମାଲଦୀପର ଅଧିକାରୀ ମାନଙ୍କର ଏକ କର୍ମଶାଳା ସର୍ଦ୍ଦାର ବଲ୍ଲଭ ଭାଇ ପଟେଲ ରାଷ୍ଟ୍ରୀୟ ପୋଲିସ ଏକାଡେମୀ ହାଇଦ୍ରାବାଦରେ ଆୟୋଜନ କରାଯାଇଥିଲା ।


    ବୌଦ୍ଧିକ ସମ୍ପଦ ଅଧିକାରକୁ ସର୍ଦ୍ଦାର ବଲ୍ଲଭ ଭାଇ ପଟେଲ ରାଷ୍ଟ୍ରୀୟ ପୋଲିସ ଏକାଡେମୀ , ହାଇଦ୍ରାବାଦ ତଥା ପୂର୍ବୋତ୍ତର ପୋଲିସ ଏକାଡେମୀ ମେଘାଳୟର ପ୍ରଶିକ୍ଷଣ କ୍ୟାଲେଣ୍ଡରର ଅଂଶବିଶେଷ କରାଯାଇଛି ।


    ଏହି ବର୍ଷ ଆରମ୍ଭରେ ମନ୍ତ୍ରଣାଳୟ ସମଗ୍ର ଦେଶର ପୋଲିସ ଅଧିକାରୀଙ୍କ ପାଇଁ ବୌଦ୍ଧିକ ସମ୍ପଦ ସମ୍ବନ୍ଧୀୟ ଅପରାଧ ବିଶେଷ କରି ଟ୍ରେଡମାର୍କର ନକଲ ଏବଂ କପି ପାଇଁ ପାଇରେସିର ମୁକାବିଲା କରିବା ଲାଗି ଟୁଲକିଟ ଶୁଭାରମ୍ଭ କରିଛନ୍ତି ।


    ************

    
    
    (Release ID: 1500348) Visitor Counter : 2