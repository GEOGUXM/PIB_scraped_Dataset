      ରାଷ୍ଟ୍ରପତିଙ୍କ ସଚିବାଳୟ

      ପାଞ୍ଚଟି ଲଦାଖ ସ୍କାଉଟ୍ସ ବାଟାଲିଅନ୍ ଏବଂ ଲଦାଖ୍ ସ୍କାଉଟ୍ସ ରେଜିମେଂଟାଲ୍ ସେଂଟର ଜବାନଙ୍କୁ ସମ୍ମାନିତ କରିବା ଲାଗି ରାଷ୍ଟ୍ରପତିଙ୍କ ଲଦାଖ ଗ୍ରସ୍ତ
      Posted On: 21 AUG 2017 6:13PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମନାଥ କୋବିନ୍ଦ 5ଟି ଲଦାଖ ସ୍କାଉଟ୍ସ ବାଟାଲିଅନ୍ ଏବଂ ଲଦାଖ ସ୍କାଉଟ୍ସ ରେଜିମେଂଟାଲ୍ ସେଂଟରକୁ ସମ୍ମାନିତ କରିଛନ୍ତି ।


    ଏହି ଅବସରରେ ନିଜ ଉଦବୋଧନରେ ରାଷ୍ଟ୍ରପତି କହିଥିଲେ ଯେ ଜାମ୍ମୁ-କାଶ୍ମୀର ରାଜ୍ୟରେ ଲେହ ଗସ୍ତ , ରାଷ୍ଟ୍ରପତି ଦାୟିତ୍ୱ ଗ୍ରହଣ କରିବା ପରେ ଦିଲ୍ଲୀରୁ ବାହାରେ ତାଙ୍କର ପ୍ରଥମ ଗସ୍ତ ଅଟେ । ସଶସ୍ତ୍ର ବାହିନୀର ସର୍ବୋଚ୍ଚ କମାଣ୍ଡର ହୋଇଥିବା କାରଣରୁ ସେ ନିଜର ଏହି ଯାତ୍ରାକୁ ଦେଶର ସଶସ୍ତ୍ର ବାହିନୀକୁ ସମର୍ପିତ କରୁଛନ୍ତି ।


    ରାଷ୍ଟ୍ରପତି କହିଥିଲେ ଯେ ଲଦାଖ ସ୍କାଉଟଟ୍ସକୁ ଭାରତୀୟ ସେନାର ଅଂଶ ହେବାରେ 54 ବର୍ଷ ହୋଇସାରିଲାଣି । ରେଜିମେଂଟର ଏହି ଯାତ୍ରା ଶୌର୍ଯ୍ୟ , ସମ୍ମାନ ଏବଂ କୀର୍ତ୍ତିର ଗାଥାରେ ପରିପୂର୍ଣ୍ଣ ରହିଛି । ଏହି ରେଜିମେଂଟର ପ୍ରତିଷ୍ଠା 1947-48ରେ ପାକିସ୍ତାନୀ ଆକ୍ରମଣ ସମୟରେ ହୋଇଥିଲା ଏବଂ ଲଦାଖର ଲୋକମାନେ ନିଜ ମାତୃଭୂମି ରକ୍ଷାର ସଂକଳ୍ପ ନେଇଥିଲେ । ଏହି ପରାକ୍ରମ ଆଜି ମଧ୍ୟ ସାରା ଦେଶ ପାଇଁ ଗର୍ବର ବିଷୟ ।


    ରାଷ୍ଟ୍ରପତି କହିଥିଲେ ଯେ ଅର୍ଦ୍ଧଶତାବ୍ଦୀ ଠାରୁ ଅଧିକ ଅବଧି ଧରି ଏହି ରେଜିମେଂଟ ବିଶେଷ ବୀରତା ଏବଂ ଅସାଧାରଣ ସେବା ନିମନ୍ତେ 605 ସମ୍ମାନ ଏବଂ ପଦକ ପ୍ରାପ୍ତ କରିସାରିଛି । ଏହା ରେଜିମେଂଟର ଯବାନମାନଙ୍କ ଅଦମ୍ୟ ସାହସ ଓ ଭାବନାର ପ୍ରମାଣ ଅଟେ ଏବଂ ଏହା ଆମର ସଶସ୍ତ୍ର ବାହିନୀଙ୍କ ସମସ୍ତ ଯବାନ ଏବଂ ଅଧିକାରୀମାନଙ୍କ ପାଇଁ ଆଦର୍ଶ ଅଟେ । ସେମାନେ ଅନେକ ଯୁଦ୍ଧ ଏବଂ କାର୍ଯ୍ୟାନୁଷ୍ଠାନ ସମୟରେ ବିଶେଷ ପରିଚୟ ସୃଷ୍ଟି କରିପାରିଛନ୍ତି ଏବଂ କ୍ରୀଡ଼ା , ରୋମାଂଚକର ଗତିବିଧି ଏବଂ ପେସାଦାର ଆହ୍ୱାନରେ ଉତ୍ତମ ପ୍ରଦର୍ଶନ କରିଛନ୍ତି ।


    ରାଷ୍ଟ୍ରପତି କହିଥିଲେ ଯେ ସେ ଲଦାଖ ସ୍କାଉଟ୍ସ ରେଜିମେଂଟର ସହିଦମାନଙ୍କୁ ଶ୍ରଦ୍ଧାଞ୍ଜଳି ଅର୍ପଣ କରିବା ଲାଗି ଚାହୁଁଛନ୍ତି । ସେମାନଙ୍କ ଲହୁ ଏବଂ ବଳିଦାନ ଆମର ସାର୍ବଭୌମତ୍ୱକୁ ସୁରକ୍ଷିତ ରଖିଛି , ଆମ ରାଷ୍ଟ୍ରକୁ ଗୌରବ ପ୍ରଦାନ କରିଛି ତଥା ଆମ ଜନତାଙ୍କୁ କ୍ଷତିରୁ ସୁରକ୍ଷା ଦେଇଛି । ସେ ରେଜିମେଂଟର ସମସ୍ତ ପୂର୍ବତନ ସୈନିକ ଏବଂ ସେବାରତ ଯବାନମାନଙ୍କୁ ସେମାନଙ୍କ କର୍ତ୍ତବ୍ୟ ନିଷ୍ଠା ଏବଂ ପେସାଦାର ଆଚରଣ ପାଇଁ ଶୁଭେଚ୍ଛା ଜଣାଇଥିଲେ । ଏହି ଅବସରରେ ଉପସ୍ଥିତ ସମ୍ମାନନୀୟ ଅତିଥିଙ୍କ ମଧ୍ୟରେ ଜାମ୍ମୁ-କାଶ୍ମୀର ରାଜ୍ୟପାଳ ଶ୍ରୀ ଏନଏନ ଭୋରା , ମୁଖ୍ୟମନ୍ତ୍ରୀ ମେହବୁବା ମୁଫତୀ ସଇଦ୍ , ଉପମୁଖ୍ୟମନ୍ତ୍ରୀ ଶ୍ରୀ ନିର୍ମଳ କୁମାର ସିଂହ , ଜାମ୍ମୁ-କାଶ୍ମୀର ସରକାରର ଅନ୍ୟ ମନ୍ତ୍ରୀମାନଙ୍କ ସହିତ ସ୍ଥଳସେନା ଅଧ୍ୟକ୍ଷ ବିପିନ ରାୱତ ମଧ୍ୟ ସାମିଲ ଥିଲେ ।


    ପରେ ରାଷ୍ଟ୍ରପତି ଲେହର ମହାବୋଧି ଇଂଟରନ୍ୟାସନାଲ ମେଡିଟେସନ ସେଂଟରରେ ବୁଦ୍ଧ ପାର୍କ ଫର ୱାର୍ଲ୍ଡ ପିସର ଶିଳାନ୍ୟାସ କରିଥିଲେ ।


    **********

    
    
    (Release ID: 1500362) Visitor Counter : 2