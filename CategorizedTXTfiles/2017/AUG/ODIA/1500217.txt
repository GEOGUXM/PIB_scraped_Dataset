      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଆଶା କରୁଛି ଭାରତ-ଚୀନ୍ ମଧ୍ୟରେ ଡୋକଲାମ୍ ଅଚଳାବସ୍ଥାର ଅବସାନ ଶୀଘ୍ର ହେବ: ରାଜନାଥ ସିଂହ
      • ଆମ ନିରାପତ୍ତା ବାହିନୀ ସୀମାକୁ ସୁରକ୍ଷା ଦେବାକୁ ସକ୍ଷମ, ଭାରତର କୌଣସି ବିସ୍ତାରବାଦୀ ଆଭିମୁଖ୍ୟ ନାହିଁ: କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ

      Posted On: 21 AUG 2017 4:04PM by PIB Bhubaneshwar

    ଭାରତ ଓ ଚୀନ୍ ମଧ୍ୟରେ ଡୋକଲାମକୁ ନେଇ ସୃଷ୍ଟି ହୋଇଥିବା ଅଚଳାବସ୍ଥାର ଅବସାନ ଶୀଘ୍ର ହେବ ବୋଲି କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ଶ୍ରୀ ରାଜନାଥ ସିଂହ ଆଶା ପ୍ରକାଶ କରିଛନ୍ତି । ଆମ ନିରାପତ୍ତା ବାହିନୀ ଦେଶର ସୀମାକୁ ସୁରକ୍ଷା ଦେବାରେ ସମ୍ପୂର୍ଣ୍ଣ ସକ୍ଷମ ବୋଲି ଦୃଢ଼ୋକ୍ତି ପ୍ରକାଶ କରିବା ସହ ରାଜନାଥ ସିଂହ କହିଥିଲେ ଯେ , ଭାରତର କୌଣସି ବିସ୍ତାରବାଦୀ ଆଭିମୁଖ୍ୟ ନାହିଁ କିମ୍ବା ଦେଶ କେବେ କାହାକୁ ଆକ୍ରମଣ କରିନାହିଁ । ଆମେ ବିବାଦ ନୁହେଁ ଶାନ୍ତି ଚାହୁଁ ବୋଲି ସେ କହିଥିଲେ ।


    ନୂଆଦିଲ୍ଲୀରେ ଅନୁଷ୍ଠିତ ଆଇଟିବିପିର ଏକ ଉତ୍ସବରେ ଉଦବୋଧନ ଦେଇ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ କହିଥିଲେ ଯେ , ସମସ୍ତ ପଡ଼ୋଶୀଙ୍କ ସହ ଆମେ ବନ୍ଧୁତାର ସମ୍ପର୍କ ଚାହୁଁ । ଏହି ଲକ୍ଷ୍ୟରେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ତାଙ୍କ ମନ୍ତ୍ରିମଣ୍ଡଳର ଶପଥ ଗ୍ରହଣ ଉତ୍ସବକୁ ସମସ୍ତ ପଡ଼ୋଶୀ ରାଷ୍ଟ୍ରର ନେତାମାନଙ୍କୁ ନିମନ୍ତ୍ରଣ କରିଥିଲେ । ପୂର୍ବତନ ପ୍ରଧାନମନ୍ତ୍ରୀ ଅଟଳ ବିହାରୀ ବାଜପେୟୀଙ୍କ ଏକ ଉକ୍ତିକୁ ଉଦ୍ଧାର କରି ସ୍ୱରାଷ୍ଟ୍ର ମନ୍ତ୍ରୀ କହିଥିଲେ ଯେ , ‘ ଆମେ ବନ୍ଧୁ ବଦଳାଇ ପାରିବା କିନ୍ତୁ ପଡ଼ୋଶୀ ନୁହେଁ ’ ।


    ଦୀର୍ଘ ଦିନ ହେବ ଆଇଟିବିପିରେ ପଦୋନ୍ନତି 2011 ମସିହାରୁ ବିଳମ୍ବ ହେବା ପ୍ରସଙ୍ଗରେ ସେ କହିଥିଲେ ଯେ , ଶୃଙ୍ଖଳିତ ଆଇଟିବିପି ଯବାନ୍ ଏହାକୁ ଅଧ୍ୟବସାୟର ସହ ଗ୍ରହଣ କରିଛନ୍ତି । କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରାଳୟ ତୁରନ୍ତ ଏହି ପ୍ରସଙ୍ଗର ସମାଧାନ କରିବ । ଏଥିସହ ଅର୍ଦ୍ଧ ସାମରିକ ବଳର ଗୃହ ଏବଂ କଲ୍ୟାଣମୂଳକ ଯୋଜନା ନେଇ ଥିବା ସମସ୍ୟାର ମଧ୍ୟ ସମାଧାନ ହେବ ବୋଲି ସ୍ୱରାଷ୍ଟ୍ର ମନ୍ତ୍ରୀ ପ୍ରତିଶ୍ରୁତି ଦେଇଥିଲେ ।


    ଏହି ଅବସରରେ ସ୍ୱରାଷ୍ଟ୍ର ରାଷ୍ଟ୍ର ମନ୍ତ୍ରୀ କିରେନ୍ ରିଜିଜୁ କହିଥିଲେ ଯେ , ଆଜିର ଉତ୍ସବ ଆଇଟିବିପି ଯବାନଙ୍କ ମନୋବଳକୁ ଦୃଢ଼ କରିବ । ସ୍ୱରାଷ୍ଟ୍ର ମନ୍ତ୍ରାଳୟରେ ନୀତି ପ୍ରସ୍ତୁତକର୍ତ୍ତା ଏବଂ ତଳସ୍ତରରେ ଏହାକୁ ପ୍ରଣୟନ କରୁଥିବା ଅଫିସରମାନଙ୍କ ମଧ୍ୟରେ ଥିବା ପାର୍ଥକ୍ୟ ଦୂର ହୋଇପାରିଛି ।


    ଉତ୍ସବରେ ଉଦବୋଧନ ଦେଇ ଆଇଟିବିପି ଡିଜି ଆର କେ ପଚନନ୍ଦା କହିଥିଲେ ଯେ , ବିଗତ 6 ବର୍ଷ ଧରି ଅଟକି ରହିଥିବା 1654 ଆଇଟିବିପି ଯବାନଙ୍କ ପଦୋନ୍ନତି ସ୍ୱରାଷ୍ଟ୍ର ମନ୍ତ୍ରାଳୟର ଉଦ୍ୟମ କ୍ରମେ ସମ୍ଭବ ହୋଇପାରିଛି ।


    ଉତ୍ସବରେ ଇଣ୍ଟେଲିଜେନ୍ସ ବ୍ୟୁରୋର ନିର୍ଦ୍ଦେଶକ ରାଜୀବ ଜୈନ ଏବଂ ଅର୍ଦ୍ଧ ସାମରିକ ବଳର ନିର୍ଦ୍ଦେଶକମାନେ ଉପସ୍ଥିତ ଥିଲେ ।


    ***********

    
    
    (Release ID: 1500217) Visitor Counter : 3