      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ସୀମା କ୍ଷେତ୍ରର ବିଭିନ୍ନ ପ୍ରକଳ୍ପର କାର୍ଯ୍ୟ ପ୍ରଗତି ସଂପର୍କରେ ସ୍ୱରାଷ୍ଟ୍ରମନ୍ତ୍ରୀଙ୍କ ସମୀକ୍ଷା
      Posted On: 07 AUG 2017 6:13PM by PIB Bhubaneshwar


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ଶ୍ରୀ ରାଜନାଥ ସିଂହ ସୀମାନ୍ତ କ୍ଷେତ୍ରରେ କାର୍ଯ୍ୟକାରୀ ହେଉଥିବା ବିଭିନ୍ନ ପ୍ରକଳ୍ପର କାର୍ଯ୍ୟପ୍ରଗତି ସଂପର୍କରେ ସମୀକ୍ଷା କରିଛନ୍ତି । ଏହି ବୈଠକରେ ସ୍ୱରାଷ୍ଟ୍ର ରାଷ୍ଟ୍ରମନ୍ତ୍ରୀ ଶ୍ରୀ କିରଣ ରିଜିଜୁ, ସ୍ୱରାଷ୍ଟ୍ର ସଚିବ ରାଜୀବ ମେହେରିଷି, ସୀମା ପହରା ବଳର ମୁଖ୍ୟ ରାଜୀବ ଗୌବା ଏବଂ ଏହି ସବୁ ପ୍ରକଳ୍ପ କାର୍ଯ୍ୟରେ ସଂପୃକ୍ତ ବିଭିନ୍ନ ସଂସ୍ଥାର ବରିଷ୍ଠ ପଦାଧିକାରୀମାନେ ଉପସ୍ଥିତ ଥିଲେ । ସ୍ୱରାଷ୍ଟ୍ର ମନ୍ତ୍ରୀ ଶ୍ରୀ ସିଂହ ସୀମା କ୍ଷେତ୍ରର ବିଭିନ୍ନ ସଡ଼କ ନିର୍ମାଣ, ଫ୍ଲଡ଼୍‌ ଲାଇଟ, ସୀମାନ୍ତ ଆଉଟପୋଷ୍ଟ, ଏବଂ ସମନ୍ୱିତ ଚେକ୍‌ ପୋଷ୍ଟମାନଙ୍କର ସ୍ଥିତି ସଂପର୍କରେ ସମୀକ୍ଷା କରିଥିଲେ । ଏହିସବୁ କାର୍ଯ୍ୟକୁ ନିର୍ଦ୍ଧାରିତ ସମୟରେ ସଂପୂର୍ଣ୍ଣ କରିବା ଦିଗରେ ଥିବା ବିଭିନ୍ନ ସମସ୍ୟା ତଥା ପ୍ରତିବନ୍ଧକ ସଂପର୍କରେ ସେହିସବୁ ଅଧିକାରୀମାନଙ୍କ ସହ ଶ୍ରୀ ସିଂହ ଆଲୋଚନା କରିଥିଲେ । ସମସ୍ତ ପ୍ରକଳ୍ପକୁ ଅଗ୍ରାଧିକାର ଭିତ୍ତିରେ ତଥା ନିର୍ଦ୍ଧାରିତ ସମୟସୀମା ମଧ୍ୟରେ ସଂପୂର୍ଣ୍ଣ କରିବା ନିମନ୍ତେ ସେ ସଂପୃକ୍ତ ବିଭାଗମାନଙ୍କୁ ନିର୍ଦ୍ଦେଶ ଦେଇଥିଲେ । ଯେଉଁଠାରେ ମାନବୀୟ ପ୍ରତିବନ୍ଧକ ପର୍ଯ୍ୟାପ୍ତ ହେଉନାହିଁ ସେଠାରେ ପ୍ରଯୁକ୍ତିର ପ୍ରୟୋଗ ଦ୍ୱାରା କାର୍ଯ୍ୟକାରୀ କରିବାପୁ ସେ ପରାମର୍ଶ ଦେଇଥିଲେ । ସେଥିପାଇଁ ଆବଶ୍ୟକ ହାଇ ରିଜୋଲ୍ୟୁସନ୍‌ କ୍ୟାମେରା, ରାଡ଼ାର, ମାନବବିହୀନ ଭୂପୃଷ୍ଠ ସେନସର୍‌, ଅପ୍ଟିକାଲ୍‌ ଫାଇବର, ଇନଫ୍ରାରେଡ଼୍‌ ସେନସର୍‌, ଏରୋଷ୍ଟାଟସ୍‌, ଏବଂ ହାତରେ ବହନକ୍ଷମ ଥର୍ମାଲ୍‌ ଇମେଜର ଆଦି ବ୍ୟବହାର ନିମନ୍ତେ ବୈଠକରେ ଆଲୋଚନା କରାଯାଇଥିଲା ।
    ସ୍ୱରାଷ୍ଟ୍ରମନ୍ତ୍ରୀ ଶ୍ରୀ ସିଂହ ଉଦ୍‌ବେଗ ପ୍ରକଟ କରିଥିଲେ ଯେ ସୀମା କ୍ଷେତ୍ରରେ ବସବାସ କରୁଥିବା ନାଗରିକମାନଙ୍କୁ ନାନାପ୍ରକାର ସମସ୍ୟାର ସମ୍ମୁଖୀନ ହେବାକୁ ପଡ଼ୁଛି । ସେମାନଙ୍କ ଧନଜୀବନର ସୁରକ୍ଷା ନିମନ୍ତେ ଯାହା କିଛି କରାଯିବା ଆବଶ୍ୟକ ତାହା ନିର୍ଦ୍ଧାରିତ ସମୟସୀମା ମଧ୍ୟରେ ସଂପୂର୍ଣ୍ଣ କରାଯିବା ସହ ସେମାନଙ୍କୁ ସମସ୍ତ ପ୍ରକାର ସହାୟତା ଯୋଗାଇଦେବାକୁ ସେ ପରାମର୍ଶ ଦେଇଥିଲେ । ଏଥିସହ ସେମାନଙ୍କ ପିଲାମାନଙ୍କ ଶିକ୍ଷା, ସ୍ୱାସ୍ଥ୍ୟ ତଥା ଅନ୍ୟାନ୍ୟ ମୌଳିକ ଆବଶ୍ୟକତା ପୂରଣ ନିମନ୍ତେ ସେ ନିର୍ଦ୍ଦେଶ ଦେଇଥିଲେ ।
    

    
    (Release ID: 1499017) Visitor Counter : 2