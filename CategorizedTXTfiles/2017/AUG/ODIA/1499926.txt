      ସଡକ ପରିବହନ ଓ ରାଜପଥ ମନ୍ତ୍ରଣାଳୟ

      ଇଲେକ୍ଟ୍ରୋନିକ ଟୋଲ୍ ଆଦାୟ ପାଇଁ ଏନଏଚଏଆଇ ପକ୍ଷରୁ ଫାଷ୍ଟଟ୍ୟାଗ ବ୍ୟବସ୍ଥା
      • 2017 ସେପ୍ଟେମ୍ବର 1 ତାରିଖରୁ ସମସ୍ତ ଟୋଲ ପ୍ଲାଜାରେ ଫାଷ୍ଟଟ୍ୟାଗ ଯାନ ପାଇଁ ସ୍ୱତନ୍ତ୍ର ଲେନ୍ ବ୍ୟବସ୍ଥା
      • ଅନଲାଇନରେ କ୍ରୟ କରିହେବ ଫାଷ୍ଟଟ୍ୟାଗ
      • ଆସନ୍ତାକାଲି ଠାରୁ ଟୋଲ ପ୍ଲାଜା ନିକଟରେ ଥିବା ସାଧାରଣ ସେବା କେନ୍ଦ୍ରରେ ମଧ୍ୟ ବିକ୍ରୟ ହେବ
      Posted On: 17 AUG 2017 4:15PM by PIB Bhubaneshwar


    ଇଲେକ୍ଟ୍ରୋନିକ୍ ଟୋଲ୍ ଆଦାୟ ପାଇଁ ଫାଷ୍ଟଟ୍ୟାଗ ବ୍ୟବସ୍ଥାକୁ ତ୍ୱରାନ୍ୱିତ କରିବାକୁ RBI ଏବଂ NPCI ସହ ଆଲୋଚନା କରି NHAI ଦୁଇଟି ବୈପ୍ଲବିକ ପଦକ୍ଷେପ ନେଇଛି । ଏହି ପଦକ୍ଷେପ ଅନୁସାରେ ଅନଲାଇନରେ ଫାଷ୍ଟଟ୍ୟାଗ ବିକ୍ରୟ ସହ ଟୋଲ ପ୍ଲାଜା ନିକଟରେ ସାଧାରଣ ସେବା କେନ୍ଦ୍ରରେ ମଧ୍ୟ ଅଫଲାଇନରେ ଏହା ଉପଲବ୍ଧ ହେବ ।


    ନିର୍ଦ୍ଦିଷ୍ଟ ବ୍ୟାଙ୍କର ୱେବସାଇଟ , NHAI ୱେବସାଇଟ ଏବଂ IHMCL ୱେବସାଇଟ ଜରିଆରେ ଏହା ଅନଲାଇନରେ କ୍ରୟ କରିହେବ ଏବଂ ଏହା କୋରିଅର ମାଧ୍ୟମରେ କ୍ରେତା ନିକଟରେ ପହଂଚାଇ ଦିଆଯିବ । ଏହାଦ୍ୱାରା ଫାଷ୍ଟଟ୍ୟାଗ ବିକ୍ରୟ ବୃଦ୍ଧି ପାଇପାରିବ ବୋଲି ଆଶା କରାଯାଇଛି ।


    ଆସନ୍ତାକାଲି ( ଅଗଷ୍ଟ 18 ତାରିଖ ) ଠାରୁ ଟୋଲ ପ୍ଲାଜା ନିକଟରେ ଥିବା ସାଧାରଣ ସେବା କେନ୍ଦ୍ର ( କମନ ସର୍ଭିସ ସେଣ୍ଟର - ସିଏସସି ) ରେ ମଧ୍ୟ ଫାଷ୍ଟଟ୍ୟାଗ ବିକ୍ରୟ ହେବ । ସିଏସସି ତାର ଉତ୍ତମ ନେଟୱର୍କ ଜରିଆରେ ବିଗତ ଦିନରେ 20 କୋଟି ଆଧାର କାର୍ଡ ପ୍ରସ୍ତୁତ କରି ରେକର୍ଡ କରିଥିବା ବେଳେ ଡିଜଟାଲ ଇଣ୍ଡିଆରେ ଅନ୍ୟାନ୍ୟ କେତେକ କ୍ଷେତ୍ରରେ ମଧ୍ୟ


    ସୀମିତ ସମୟରେ ଅନେକ ସଫଳତା ପାଇପାରିଛି । ତେଣୁ ସିଏସସି ସହଯୋଗରେ ଇଟିସି ଇକୋ ସିଷ୍ଟମ ଦୃଢ଼ ହେବ ବୋଲି ଆଶା କରାଯାଏ ।


    ଟୋଲ ପ୍ଲାଜା ଗୁଡ଼ିକର ସମସ୍ତ ଲେନରେ ଆରଏଫଆଇଡି ରିଡର ପ୍ରତିଷ୍ଠା ସହ ଏହାକୁ ସମନ୍ୱିତ କରିବା ପାଇଁ ହାଇବ୍ରିଡ ଇଟିସି କାମ ଏବେ ଚାଲିଛି ଏବଂ ଆସନ୍ତା ଅକ୍ଟୋବର 31 ତାରିଖ ସୁଦ୍ଧା ଶେଷ ହୋଇଯିବ ବୋଲି ଆଶା କରାଯାଏ । ପ୍ରତ୍ୟେକ ଟୋଲ ପ୍ଲାଜାରେ ଫାଷ୍ଟଟ୍ୟାଗ ଯାନଗୁଡ଼ିକ ପାଇଁ ଅତି କମରେ ଏକ ଲେନ୍ ଉଦ୍ଦିଷ୍ଟ ରହିବ , ଯେଉଁଥିରେ କି କେବଳ ଫାଷ୍ଟଟ୍ୟାଗ ମୋଡରେ ଦେୟ ପ୍ରଦାନ ସୁବିଧା ରହିବ । 2017 ସେପ୍ଟେମ୍ବର 1 ତାରିଖରୁ ଫାଷ୍ଟଟ୍ୟାଗ ଯାନ ପାଇଁ ସ୍ୱତନ୍ତ୍ର ଲେନ୍ କାର୍ଯ୍ୟକ୍ଷମ ହୋଇଯିବ ।


    ନଗଦ ବିହୀନ ଅର୍ଥନୀତି ପାଇଁ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ଲକ୍ଷ୍ୟକୁ ଦୃଷ୍ଟିରେ ରଖି ଏନଏଚଏଆଇ ଏହା ଅଧୀନରେ ଥିବା ସମସ୍ତ ଟୋଲ ପ୍ଲାଜାରେ ଇଟିସି ବ୍ୟବସ୍ଥା କାର୍ଯ୍ୟକାରୀ କରିବାକୁ ଉଦ୍ୟମ ଜାରି ରଖିଛି । ଏନଏଚଏଆଇର ଏହି ପଦକ୍ଷେପ ଯୋଗୁ ଜାତୀୟ ରାଜପଥରେ ଯାତ୍ରୀଙ୍କ ଯାତ୍ରା ଆରାମ ଦାୟକ , ନିରାପଦ ଏବଂ ସୁବିଧାଜନକ ହୋଇପାରିବ ।


    ***********

    
    
    (Release ID: 1499926) Visitor Counter : 4