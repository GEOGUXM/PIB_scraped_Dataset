      ସଂସଦୀୟ ବ୍ୟାପାର ମନ୍ତ୍ରଣାଳୟ

      ସଂସଦର ମୌସୁମୀ ଅଧିବେଶନ ସମାପ୍ତ
      • ଉଭୟ ଗୃହରେ ମୋଟ 13ଟି ବିଲ୍ ପାରିତ
      • ଲୋକସଭାରେ 77.94% ଏବଂ ରାଜ୍ୟସଭାରେ 79.95% କାର୍ଯ୍ୟ ସମ୍ପନ୍ନ
      • 2022 ସୁଦ୍ଧା ନୂଆ ଭାରତ ଗଠନ ଲାଗି ‘ସଂକଳ୍ପ ସେ ସିଦ୍ଧି’ ଶପଥ ଗ୍ରହଣ: ଅନନ୍ତ କୁମାର
      Posted On: 11 AUG 2017 3:53PM by PIB Bhubaneshwar


    ସଂସଦର ମୌସୁମୀ ଅଧିବେଶନ - 2017 ଗୃହ କାର୍ଯ୍ୟ ଦୃଷ୍ଟିରୁ ବେଶ ସଫଳ ଅଧିବେଶନ ହୋଇପାରିଛି । ସମସ୍ତ ରାଜନୈତିକ ଦଳ ଜାତୀୟ ଗୁରୁତ୍ୱ ବହନ କରୁଥିବା ବିଭିନ୍ନ ପ୍ରସଙ୍ଗର ଆଲୋଚନାରେ ଅଂଶ ଗ୍ରହଣ କରିଥିବାରୁ ଏହା ସଫଳ ହୋଇପାରିଥିବା କହିଛନ୍ତି କେନ୍ଦ୍ର ସଂସଦୀୟ ବ୍ୟାପାର , ରସାୟନ ଏବଂ ସାର ମନ୍ତ୍ରୀ ଶ୍ରୀ ଅନନ୍ତ କୁମାର ।


    ଅଧିବେଶନ ଶେଷ ହେବା ପରେ ଗଣମାଧ୍ୟମକୁ ସେ କହିଥିଲେ ଯେ , 17 ଜୁଲାଇ 2017ରେ ଆରମ୍ଭ ହୋଇଥିବା ସଂସଦର ମୌସୁମୀ ଅଧିବେଶନ 11 ଅଗଷ୍ଟ 2017ରେ ଶେଷ ହୋଇଛି । ଉଭୟ ଗୃହକୁ ଅନିର୍ଦ୍ଦିଷ୍ଟ କାଳ ପର୍ଯ୍ୟନ୍ତ ମୁଲତବୀ ରଖାଯାଇଛି । 26 ଦିନରେ ମୋଟ 19ଟି ଅଧିବେଶନ ହୋଇଥିଲା । ଲୋକସଭାରେ 77.94 % କାମ ହୋଇପାରିଥିବା ବେଳେ ରାଜ୍ୟସଭାରେ 79.95 % କାର୍ଯ୍ୟ ହୋଇଛି ।


    ଅଧିବେଶନ କାଳରେ ଲୋକସଭାରେ 14ଟି ଏବଂ ରାଜ୍ୟସଭାରେ 9ଟି ବିଲ୍ ପାରିତ ହୋଇଛି । ଉଭୟ ଗୃହରେ ମୋଟ 13ଟି ବିଲ୍ ପାରିତ ହୋଇପାରିଛି । ଅଧିବେଶନ କାଳରେ ଅନେକ ଗୁରୁତ୍ୱପୂର୍ଣ୍ଣ ପ୍ରସଙ୍ଗରେ ଆଲୋଚନା ହେବା ସହ ରାଷ୍ଟ୍ରପତି ଓ ଉପରାଷ୍ଟ୍ରପତି ନିର୍ବାଚନ ଅନୁଷ୍ଠିତ ହୋଇଥିଲା ।


    ଭାରତ ଛାଡ଼ ଆନ୍ଦୋଳନର 75 ତମ ବାର୍ଷିକୀ ଅବସରରେ 9 ଅଗଷ୍ଟ 2017ରେ ସଂସଦରେ ସ୍ୱତନ୍ତ୍ର ଆଲୋଚନା ହୋଇଥିଲା । ସମସ୍ତ ଦଳର ସହମତି କ୍ରମେ ପ୍ରଥମ ଥର ପାଇଁ 2022 ସୁଦ୍ଧା ନୂଆ ଭାରତ ଗଠନ ସକାଶେ ‘ ସଂକଳ୍ପ ସେ ସିଦ୍ଧି ’ ଶପଥ ନିଆଯାଇଥିଲା । ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ଏହି ଲକ୍ଷ୍ୟ ହାସଲ ପାଇଁ ସରକାର ପ୍ରତିଶ୍ରୁତିବଦ୍ଧ ।


    ଜମ୍ମୁ - କାଶ୍ମୀର ବିଧାନସଭାରେ ଜିଏସଟି ବିଲ୍ ପାରିତ ହେବା ମଧ୍ୟ ଏକ ଉପଲବ୍ଧି ।


    ଅଧିବେଶନ କାଳରେ 2017-18ର ଅତିରିକ୍ତ ଖର୍ଚ୍ଚ ଦାବି ( ରେଳବାଇ ସମେତ ) ଲୋକସଭାରେ ଗୃହୀତ ହେବା ପରେ ରାଜ୍ୟସଭାକୁ 2 ଅଗଷ୍ଟ 2017ରେ ପଠାଯାଇଥିଲା । ରାଜ୍ୟସଭାରେ ଏହା ଗୃହୀତ ହୋଇ ନଥିଲେ ବି ଗ୍ରହଣ ହେବାର 14 ଦିନ ମଧ୍ୟରେ ଲୋକସଭାକୁ ଫେରସ୍ତ ହୋଇ ନଥିବାରୁ ଏହା ସ୍ୱୟଂ ଭାବେ ପାରିତ ହୋଇଯିବ ।


    ଅଧିବେଶନ ପୂର୍ବରୁ ଜାରି ହୋଇଥିବା ଚାରୋଟି ଅଧ୍ୟାଦେଶକୁ ପ୍ରତ୍ୟାହାର ସକାଶେ 4ଟି ବିଲ୍ ମଧ୍ୟ ପାରିତ ହୋଇଥିବା ଶ୍ରୀ ଅନନ୍ତ କୁମାର କହିଥିଲେ ।


    ଏହି ଅବସରରେ କୃଷି , କୃଷକ କଲ୍ୟାଣ ଏବଂ ସଂସଦୀୟ ବ୍ୟାପାର ରାଷ୍ଟ୍ରମନ୍ତ୍ରୀ ଶ୍ରୀ ଏସ୍ ଏସ୍ ଆଲୁୱାଲିଆ , ସଂଖ୍ୟାଲଘୁ ବ୍ୟାପାର ( ସ୍ୱାଧୀନ ) ଏବଂ ସଂସଦୀୟ ବ୍ୟାପାର ରାଷ୍ଟ୍ରମନ୍ତ୍ରୀ ଶ୍ରୀ ମୁକ୍ତାର ଅବାସ ନକଭୀ ଉପସ୍ଥିତ ଥିଲେ ।


    ************

    
    
    (Release ID: 1499425) Visitor Counter : 3