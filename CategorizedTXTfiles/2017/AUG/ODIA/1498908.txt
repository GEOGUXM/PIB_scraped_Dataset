      ରାଷ୍ଟ୍ରପତିଙ୍କ ସଚିବାଳୟ

      ମସୌରୀର ଲାଲ ବାହାଦୂର ଶାସ୍ତ୍ରୀ ଜାତୀୟ ପ୍ରଶାସନ ଏକାଡ଼େମୀର 119 ତମ ଅଧିଗ୍ରହଣ ତାଲିମ କାର୍ଯ୍ୟକ୍ରମ ଅବସରରେ ଅଂଶଗ୍ରହଣକାରୀ ଶିକ୍ଷାନବୀଶ ରାଷ୍ଟ୍ରପତିଙ୍କୁ ସାକ୍ଷାତ ଅବସରରେ ଶ୍ରୀ ରାମନାଥ କୋବିନ୍ଦଙ୍କ ଅଭିଭାଷଣ
      Posted On: 04 AUG 2017 8:17PM by PIB Bhubaneshwar


    ଆପଣମାନଙ୍କ ଗହଣରେ ଉପସ୍ଥିତ ହୋଇ ମୁଁ ଖୁବ୍‌ ଆନନ୍ଦ ଅନୁଭବ କରୁଛି । ରାଷ୍ଟ୍ରପତି ଭବନକୁ ଆପଣମାନଙ୍କୁ ସମସ୍ତଙ୍କୁ ମୁଁ ସ୍ୱାଗତ କରୁଛି ଏବଂ ଭାରତୀୟ ପ୍ରଶାସନିକ ସେବାକୁ ଚୟନ ହୋଇଥିବାରୁ ମୁଁ ଆପଣମାନଙ୍କୁ ଅଭିନନ୍ଦନ ଜଣାଉଛି ।
    
    ସ୍ୱାଧୀନତା ପ୍ରାପ୍ତି ପରେ ଆମର ପ୍ରଥମ ସ୍ୱରାଷ୍ଟ୍ରମନ୍ତ୍ରୀ ସର୍ଦ୍ଦାର ବଲ୍ଲଭଭାଇ ପଟେଲ ଅନୁଭବ କରିଥିଲେ ଯେ ଯଦି ଦେଶ ପାଇଁ ଏକ ସର୍ବଭାରତୀୟ ସିଭିଲ ସର୍ଭିସର ବ୍ୟବସ୍ଥା କରାନଯାଏ ତେବେ ଭାରତକୁ କଦାପି ଏକତ୍ରିତ କରି ହେବନାହିଁ ଏବଂ ଶାସନ ମଧ୍ୟ କରିହେବନାହିଁ । ପୁନଶ୍ଚ ଏହି ସିଭିଲ୍‌ ସର୍ଭିସର ଚାକିରୀ ନିରାପତ୍ତା ଥିବା ଏକାନ୍ତ ଜରୁରି ତଥା ସେମାନେ ଏଭଳି ସୁରକ୍ଷିତ ରହିବା ଦରକାର ଯେ ତଦ୍ୱାରା ସେମାନେ ରାଜନୈତିକ କର୍ମକର୍ତ୍ତାଙ୍କୁ ସ୍ୱାଧୀନ ଭାବେ ପରାମର୍ଶ ଦେଇପାରିବେ ।
    
    ଦେଶର ବିକାଶରେ ତଥା ଭାରତର ଅର୍ଥନୈତିକ ବିକାଶରେ ଏହି ସର୍ବ ଭାରତୀୟ ସେବା ଏକ ମହତ୍ତ୍ୱପୂର୍ଣ୍ଣ ଭୂମିକା ଗ୍ରହଣ କରିଆସିଛି । ତଥାପି ଆମକୁ ଆମର ଯୁବ ସମାଜର ଆଶା ଓ ଆକାଂକ୍ଷା ପ୍ରତି ସଦାବେଳେ ସଜାଗ ରହିବାକୁ ପଡ଼ିବ । ସେହିଭଳି ଆମ ସମାଜର ଗରିବ ତଥା ସଂଖ୍ୟାଲଘୁ ସଂପ୍ରଦାୟଙ୍କ ପ୍ରତି ଆମକୁ ସଚେତନ ରହିବାକୁ ହେବ ।
    
    ଆମେ ଏକଥାକୁ କଦାପି ଏଡ଼ାଇ ଦେଇ ପାରିବା ନାହିଁ ଯେ ବେଳେବେଳେ ଆମର ଶାସନ ବ୍ୟବସ୍ଥା ଏବଂ ଆମର ଅମଲାତାନ୍ତ୍ରିକ କଳର ଗୁଣାତ୍ମକ ମାନନେଇ କେତେକ ଯଥାର୍ଥ ପ୍ରଶ୍ନ ଉତ୍ଥାପନ ହୋଇଥାଏ । ହୁଏତ ବେଳେବେଳେ ଏପରି ଦୃଷ୍ଟିଭଙ୍ଗୀ ଅତ୍ୟନ୍ତ ପ୍ରତିକୂଳ ଏବଂ ବାସ୍ତବତା ଠାରୁ ଦୂରରେ ରହିଥାଇପାରେ । କିନ୍ତୁ ଲୋକମାନଙ୍କ ଦୃଷ୍ଟିଭଙ୍ଗୀର ମଧ୍ୟ ଗୁରୁତ୍ୱ ରହିଛି । ଏହାକୁ କଦାପି ଏଡ଼ାଇ ଦେଇ ହେବନାହିଁ । ଏପରି ମଧ୍ୟ ଚିନ୍ତାଧାରା ରହିଛି ଯେ ସମୟକ୍ରମେ କିଛି ଅଧିକାରୀ କୌଣସି ଏକ ରାଜନୈତିକ ଦଳ ଅଥବା ବ୍ୟକ୍ତିବିଶେଷଙ୍କ ସହ ଆବଶ୍ୟକତା ଠାରୁ ଅଧିକ ଜଡ଼ିତ ହୋଇଯିବା ଭଳି ପ୍ରତୀୟମାନ ହୋଇଥାଏ । କିନ୍ତୁ ଆପଣମାନେ ଏଥିପ୍ରତି ସଦାବେଳେ ନିଜକୁ ସତର୍କ ରହିବାକୁ ପଡ଼ିବ ।
    
    ଆପଣମାନଙ୍କ ନିକଟରେ ଥିବା ସବୁଠାରୁ ବଡ଼ ଚାଲେଞ୍ଜଟି ହେଲା ଏହା ଯେ ଆପଣମାନଙ୍କୁ ଭାରତର ଜନସାଧାରଣଙ୍କୁ ବିଶ୍ୱାସ ଦେବାକୁ ପଡ଼ିବ । ଯେଉଁ ଲୋକମାନଙ୍କ ସେବା କରିବା ପାଇଁ ଆପଣମାନେ ସଂକଳ୍ପବଦ୍ଧ ସେମାନଙ୍କ ବିଶ୍ୱାସଭାଜନ ହେବାକୁ ପଡିବ ଯେ ପ୍ରଶାସନିକ ଅଧିକାରୀମାନେ ନିରପେକ୍ଷ, ସାଧୁ, ପେଶାଦାର ତଥା କର୍ମନିଷ୍ଠ ।
    
    ଜନସାଧାରଣଙ୍କ ସେବକ ଭାବେ ଆପଣମାନଙ୍କୁ ନିଜ ବ୍ୟକ୍ତିଗତ ଜୀବନରେ ରୋଲ୍‌ ମଡ଼େଲ ହେବାକୁ ପଡ଼ିବ । ଆପଣମାନଙ୍କ ପେଶାଦାର ଆଚରଣରେ ସତ୍ୟନିଷ୍ଠ ଏବଂ ସାଧୁତା ଅର୍ଜନ କରିବାକୁ ହେବ । ଏଥି ସହିତ ଭାରତର ବିବିଧତା ଭରା ସମାଜରେ ସହନଶୀଳତା ଏବଂ ସଂବେଦନଶୀଳ ହେବା ମଧ୍ୟ ବାଂଛନୀୟ ।
    
    ଆପଣମାନେ ନିଜକୁ ଗୋଟିଏ ପ୍ରଶ୍ନ ପଚାରିବା ଆବଶ୍ୟକ ତାହା ହେଲା - ଆପଣମାନେ ବାସ୍ତବିକ କାହା ପାଇଁ କାର୍ଯ୍ୟ କରୁଛନ୍ତି ? ଏହାର ସ୍ୱାଭାବିକ ଉତ୍ତର ମନକୁ ଆସିବ ଯେ ଆପଣମାନେ ଭାରତର ଜନସାଧାରଣଙ୍କ ପାଇଁ କାର୍ଯ୍ୟ କରୁଛନ୍ତି ।
    
    କିନ୍ତୁ ଏପରି ଲୋକ ଅଛନ୍ତି ଯେଉଁମାନଙ୍କର ସରକାର ଦରକାର ଏବଂ ଯେଉଁମାନେ ଅନ୍ୟ ଯେକୌଣସି କଥାଠାରୁ ଆପଣମାନଙ୍କ ସମର୍ଥନ ଓ ସେବା ଅଧିକ ଆଶା କରନ୍ତି । ସେମାନେ ହେଲେ ଆମ ଦେଶର ନାଗରିକ ଯେଉଁମାନେ ଆର୍ଥିକ ଦୃଷ୍ଟିକୋଣରୁ ଦୁର୍ବଳ, ସାମାଜିକ ଦୃଷ୍ଟିକୋଣରୁ ଅବହେଳିତ ଏବଂ ରାଜନୈତିକ ଦୃଷ୍ଟିକୋଣରୁ ଶକ୍ତି ରହିତ । ଅଥବା ଯେଉଁମାନଙ୍କୁ ଅବହେଳିତ ଭାବେ ବିବେଚନା କରାଯାଏ ଏବଂ ଏହାର ଏକମାତ୍ର କାରଣ ହେଲା ସେମାନେ ମହିଳା । ଏହିମାନଙ୍କ ଉପରେ ମଧ୍ୟ ଆପଣମାନେ ଅଧିକ ଭାବେ ନଜର ଦେବାକୁ ପଡ଼ିବ ଏବଂ ଆପଣମାନଙ୍କ ସାମର୍ଥ୍ୟ ଉପଯୋଗ କରିବାକୁ ପଡ଼ିବ ।
    
    ଏଠାରେ ଗାନ୍ଧିଜୀଙ୍କ ମନ୍ତ୍ରକୁ ସ୍ମରଣ ରଖିବା ଉପକାରସିଦ୍ଧ ହେବ । ତାହା ହେଲା: “ଯେତେବେଳେ ବି ମନରେ କୌଣସି ପ୍ରକାର ଆଶଙ୍କା ଉପୁଜିବ,.. ସେତେବେଳେ ଦରିଦ୍ରତମ ଏବଂ ଦୁର୍ବଳତମ ବ୍ୟକ୍ତିଟିର ମୁହଁକୁ ସ୍ମରଣ କର ଯାହାଙ୍କୁ ତୁମେ କେବେ ଅତୀତରେ ଦେଖିଥାଇପାର ଏବଂ ନିଜକୁ ପଚାର ଯେ ତୁମେ ଯେଉଁ ସିଦ୍ଧାନ୍ତଟି ଗ୍ରହଣ କରିବାକୁ ଚିନ୍ତା କରୁଛ ତାହା ତାଙ୍କ ପାଇଁ କିଛି ଉପକାରରେ ଆସିବ କି ?”
    
    ଏହା ଆପଣମାନଙ୍କ ପାଇଁ ଆଲୋକବର୍ତ୍ତିକା ହେଉ ।
    
    ସିଭିଲ ସର୍ଭିସରେ କାର୍ଯ୍ୟ କରୁଥିବା ଅଧିକାରୀମାନଙ୍କ ଏକ ବ୍ୟାପକ ରାଜନୈତିକ ଶାସନ ବ୍ୟବସ୍ଥା ମଧ୍ୟରେ କାର୍ଯ୍ୟ କରିବାକୁ ହେବ । ଏକ ଗଣତାନ୍ତ୍ରିକ ରାଷ୍ଟ୍ରରେ ରାଜନୈତିକ ନେତାମାନେ ଲୋକମାନଙ୍କ ଆଶା ଆକାଂକ୍ଷାକୁ ପ୍ରତିନିଧିତ୍ୱ କରିବାକୁ ନିର୍ବାଚିତ ହୁଅନ୍ତି ଏବଂ ସେମାନେ ସରକାରଙ୍କ ଏଜେଣ୍ଡା ନିର୍ଦ୍ଧାରଣ କରିଥାନ୍ତି । ସେହିସବୁ ନୀତି ନିର୍ଦ୍ଧାରଣ ଏବଂ ସେସବୁର କାର୍ଯ୍ୟାନ୍ୱୟନ କରିବାରେ ରାଜନୈତିକ ନେତୃବର୍ଗଙ୍କୁ ସିଭିଲ ସର୍ଭାଣ୍ଟମାନେ ସହାୟତା କରିଥାନ୍ତି । ତେଣୁ ସେମାନେ ସୁନିଶ୍ଚିତ କରିବା କଥା ଯେ ସରକାରଙ୍କ ନୀତି ଯେଭଳି ଦେଶର ସମ୍ବିଧାନର ଉଦ୍ଦେଶ୍ୟ ତଥା ପ୍ରଚଳିତ ନିୟମାନୁସାରେ ପ୍ରଣୟନ କରାଯିବ । ପ୍ରଶାସନିକ ଅଧିକାରୀମାନେ ଯେଉଁ ରାଜନୈତିକ ଅଧିକାରୀଙ୍କୁ ଏଭଳି କାର୍ଯ୍ୟରେ ସହାୟତା କରୁଛନ୍ତି ସେମାନେ ନିର୍ଭୟରେ ସେମାନଙ୍କୁ ସ୍ପଷ୍ଟ, ସ୍ୱାଧୀନ ତଥା କୌଣସି ପ୍ରକାର ପକ୍ଷଭୁକ୍ତ ଚିନ୍ତାଧାରାମୁକ୍ତ ଉପଦେଶ ପ୍ରଦାନ କରିବା ବାଂଛନୀୟ ।
    
    ଏଥିପାଇଁ ଅଧିକାରୀମାନଙ୍କୁ ପେଶାଦାରୀ ଚିନ୍ତାଧାରାରେ ଅନୁପ୍ରାଣୀତ ହେବା ଆବଶ୍ୟକ । ଏହା କେବଳ ସେମାନଙ୍କ ନିଜର କାର୍ଯ୍ୟରେ ନୁହେଁ, ଅପରନ୍ତୁ ଯେଉଁ ଅନୁଷ୍ଠାନର ସେମାନେ ନେତୃତ୍ୱ ନେଉଛନ୍ତି ସେଥିରେ ମଧ୍ୟ ଏହା ପ୍ରତିଫଳିତ ହେବା ଆବଶ୍ୟକ ।ଏଥିପାଇଁ ସେମାନେ ସେମାନଙ୍କର ଜ୍ଞାନ ଓ ଦକ୍ଷତା ନିରବଚ୍ଛିନ୍ନ ଭାବେ ବୃଦ୍ଧି କରିବାଲାଗି ଦୃଢସଂକଳ୍ପ ନେବା ଦରକାର । ପୁଣି ଯେଉଁମାନେ ସେମାନଙ୍କ ଅଧୀନରେ କାର୍ଯ୍ୟ କରୁଛନ୍ତି ସେମାନଙ୍କ ଦକ୍ଷତା ବୃଦ୍ଧି କରିବା ପାଇଁ ସଦାସର୍ବଦା ସଚେତନ ରହିବା ଜରୁରି ।
    
    ଚାକିରୀପ୍ରବେଶ ତାଲିମ କାର୍ଯ୍ୟକ୍ରମ ଏହି ଦୃଷ୍ଟିରୁ ଏକ ମାଇଲଖୁଣ୍ଟ କାରଣ ଆପଣମାନେ ନିଜ ପେଶାଦାରୀ ଜୀବନର ନୂଆ ପର୍ଯ୍ୟାୟରେ ପାଦ ଦେଉଛନ୍ତି । ଭାରତର ଶାସନ ଓ ପ୍ରଶାସନିକ ବ୍ୟବସ୍ଥାରେ ଆପଣମାନେ ଏବେ ଏକ ବ୍ୟାପକ ଭୂମିକା ଗ୍ରହଣ କରିବାକୁ ଯାଉଛନ୍ତି । ତେଣୁ ଆପଣମାନେ ନିଜନିଜର ଚିନ୍ତାଧାରାର ପୁନର୍ବିନ୍ୟାସ କରିବା ସହ ଦକ୍ଷତା ବୃଦ୍ଧି ଏବଂ ଦୃଷ୍ଟିଭଙ୍ଗୀକୁ ମଧ୍ୟ ବ୍ୟାପକ କରିବା ଏକାନ୍ତ କାମ୍ୟ ।
    
    ଆପଣମାନଙ୍କୁ ଜାତି, ଗୋଷ୍ଠୀ ଏବଂ କ୍ଷେତ୍ରୀୟ ପରିଚୟର ସଂକୀର୍ଣ୍ଣ ଗଣ୍ଡି ମଧ୍ୟରୁ ନିଜକୁ ମୁକ୍ତ କରିବାକୁ ପ୍ରତିବଦ୍ଧତା ପ୍ରକଟ କରିବାକୁ ହେବ । ଆପଣମାନେ ଯେକୌଣସି ସ୍ଥାନରେ କାର୍ଯ୍ୟ କରନ୍ତୁନା କାହିଁକି- ଯେ କୌଣସି ଜିଲ୍ଲା ଅଥବା ରାଜ୍ୟରେ କାର୍ଯ୍ୟ କରନ୍ତୁ ପଛେ, ପୁଣି ଆପଣଙ୍କର ମନ୍ତ୍ରଣାଳୟ ଅଥବା ବିଭାଗ ଯାହା ହୋଇଥାଉ- ଆପଣମାନଙ୍କର ଦେଶ ଗଠନ ପାଇଁ ଅବଦାନ ରହିବା ଜରୁରି ।
    
    ଲାଲ ବାହାଦୁର ଶାସ୍ତ୍ରୀ ଜାତୀୟ ପ୍ରଶାସନିକ ଏକାଡ଼େମୀରେ ସର୍ବ-ଭାରତୀୟ ଦୃଷ୍ଟିଭଙ୍ଗୀରୁ ଆପଣମାନଙ୍କୁ ପାଠ୍ୟକ୍ରମ ଅନୁସାରେ ତାଲିମ ପ୍ରଦାନ କରାଯିବ । ଆପଣମାନେ ପରବର୍ତ୍ତୀ ପର୍ଯ୍ୟାୟରେ ରାଜ୍ୟ ହେଉ ବା କେନ୍ଦ୍ର ସରକାରଙ୍କ ମାଧ୍ୟମରେ ଯେତେବେଳେ ଆପଣମାନେ କାର୍ଯ୍ୟ କରିବେ ସେ ସଂପର୍କୀତ ସଚେତନତା ଓ ଦାୟିତ୍ୱବୋଧ ଆପଣମାନଙ୍କ ମନରେ ବୃଦ୍ଧି କରିବା ଉଦ୍ଦେଶ୍ୟରେ ଏଭଳି ପାଠ୍ୟକ୍ରମର ପରିକଳ୍ପନା କରାଯାଇଛି । ସେଠାରେ ଆପଣମାନଙ୍କୁ • ଜଣେ ପ୍ରଶାସକ ଭାବେ ଦାୟିତ୍ୱ ସଂପାଦନ ନିମନ୍ତେ ବିବିଧ ଜ୍ଞାନ ଓ ଦକ୍ଷତା ସଂପର୍କୀତ ତାଲିମ ଦିଆଯିବ ।
    
    • ରାଷ୍ଟ୍ରଗଠନ ନିମନ୍ତେ ଜଣେ ଆଇଏଏସ ଅଧିକାରୀ ଭାବେ କିଭଳି ବିଭିନ୍ନ ଅନୁଷ୍ଠାନର ବିକାଶ କରାଯିବ ତାହା ବୁଝିବା ନିମନ୍ତେ ଉଚିତ ଆଭିମୁଖ୍ୟ ଓ ଚିନ୍ତାଧାରା ଆପଣମାନଙ୍କ ମନରେ ସୃଷ୍ଟି କରାଯିବ ।
    
    • ଆପଣମାନଙ୍କ ମନରେ ଦେଶର ଅନ୍ୟ ଯେକୌଣସି ଭାଗ ପ୍ରତି ଏକ ବନ୍ଧୁତ୍ୱପୂର୍ଣ୍ଣ ଭାବନା ଏବଂ ସେ କ୍ଷେତ୍ର ସହ ଆପଣମାନେ କିଭଳି ନିଜକୁ ସଂଯୋଗ କରିପାରିବେ ସେପ୍ରକାର ମନୋଭାବ ଆପଣମାନଙ୍କ ମନରେ ସୃଷ୍ଟି କରାଯିବ ।
    
    ମୋର ବିଶ୍ୱାସ ଯେ ଏଭଳି ପାଠ୍ୟକ୍ରମ ଏହାର ଉଦ୍ଦେଶ୍ୟ ସାଧନ କରିବାରେ ସକ୍ଷମ ହୋଇଛି ଏବଂ ତାହା ଆପଣମାନଙ୍କ ଦକ୍ଷତା ବୃଦ୍ଧି କରିବାରେ ସହାୟକ ହେବ ।
    
    ଆଇଏଏସର ଦୀର୍ଘ କର୍ମମୟ ଜୀବନରେ ମୁଁ ଆପଣମାନଙ୍କର ସର୍ବଶୁଭ କାମନା କରୁଛି ଏବଂ ଆମ ଦେଶ ଓ ଜନସାଧାରଣଙ୍କ ସେବା କରିବାରେ ଆପଣମାନେ ସକ୍ଷମ ହୁଅନ୍ତୁ ବୋଲି ଆଶା କରୁଛି ।
    
    ଜୟହିନ୍ଦ୍‌

    **********

    
    
    (Release ID: 1498908) Visitor Counter : 3