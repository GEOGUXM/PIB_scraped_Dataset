      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଭାରତୀୟ କୃଷି ଶିଳ୍ପ ସଂସ୍ଥାନ, ପୁଣେର ସ୍ଵର୍ଣ୍ଣ ଜୟନ୍ତୀ ସମାରୋହକୁ ଭିଡିଓ କନଫେରେନ୍ସ ଜରିଆରେ ପ୍ରଧାନମନ୍ତ୍ରୀଙ୍କ ଉଦ୍ବୋଧନ
      Posted On: 24 AUG 2017 6:09PM by PIB Bhubaneshwar


    ଆଜି , 24 ଅଗଷ୍ଟ , ଅର୍ଥାତ ସଂସ୍ଥାର ପ୍ରତିଷ୍ଠା ଦିବସକୁ ଆପଣ ଗର୍ବ ଦିବସ ଭାବେ ପାଳନ କରୁଛନ୍ତି ।


    ‘ ବାୟଫ ’ ର ରାଷ୍ଟ୍ର ନିର୍ମାଣରେ ଯେଉଁ ଭୂମିକା ରହିଛି , ସେଥିପାଇଁ ମୁଁ ଆପଣମାନଙ୍କୁ ଅଭିନନ୍ଦନ ଜଣାଉଛି ।


    ମୋ ପାଇଁ ଏହା ବ୍ୟକ୍ତିଗତ ଭାବେ ବହୁତ ସୁଖକର ହୋଇଥାନ୍ତା କି ଯଦି ମୁଁ ଆପଣମାନଙ୍କ ମଧ୍ୟକୁ ଯାଇ ଖୁସିରେ ସାମିଲ ହୋଇଥାନ୍ତି , ଆପଣମାନଙ୍କର ନୂଆ ଅନୁଭବ ଶୁଣିଥାନ୍ତି , ଆପଣମାନଙ୍କଠାରୁ କିଛି ନୂଆ ଶିଖିଥାନ୍ତି ।


    ମୋର ମନେଅଛି ଯେତେବେଳେ କିଛି ବର୍ଷ ପୂର୍ବେ ‘ ୱାଡ଼ି ’ କାର୍ଯ୍ୟକ୍ରମର ଶୁଭାରମ୍ଭ ହୋଇଥିଲା , ତ ନବସାରୀ ଏବଂ ବଲସାଦରେ ଆପଣଙ୍କ କାର୍ଯ୍ୟକୁ ମୁଁ ବହୁତ ପାଖରୁ ଦେଖିଥିଲି । ଏଥିପାଇଁ ‘ ବାୟଫ ’ ସହିତ ମୁଁ ନିଜକୁ ଭାବନାତ୍ମକ ରୂପରେ ବହୁତ ଯୋଡି ହୋଇଥିବାର ଅନୁଭବ କରୁଛି । ଯେଉଁ ଲକ୍ଷ୍ୟ ନେଇ ଆପଣଙ୍କ ସଂସ୍ଥା ଦେଶର କେତେକ ରାଜ୍ୟରେ କାମ କରୁଅଛି , ତାହା ଗୋଟିଏ ସଂସ୍ଥା ପାଇଁ ହେଉଛି ସନ୍ତୋଷର ବିଷୟ ।


    ଆଜି ଏଠାରେ ଏହି କାର୍ଯ୍ୟକ୍ରମରେ ବହୁ ପୁରସ୍କାର ମଧ୍ୟ ଦିଆଯାଇଛି । ସମ୍ମାନ ପାଇଥିବା କିଛି ଲୋକଙ୍କ ମଧ୍ୟରେ କିଛି ସ୍ୱୟଂ ସହାୟକ ଗୋଷ୍ଠୀ ଅଛନ୍ତି , କିଛି ଲୋକଙ୍କୁ ବ୍ୟକ୍ତିଗତ ପ୍ରୟାସ କାରଣରୁ ପୁରସ୍କାର ମିଳିଛି । କିଏ ହେଉଛନ୍ତି କର୍ଣ୍ଣାଟକର , କିଏ ଗୁଜରାଟର , କିଏ ହେଉଛନ୍ତି ମହାରାଷ୍ଟ୍ରର , ପୁଣି କିଏ ହେଉଛନ୍ତି ଝାଡଖଣ୍ଡର । ମୁଁ ସେମାନଙ୍କୁ ଶୁଭେଚ୍ଛା ଜଣାଉଛି ଆଉ ଏହି କାମନା କରୁଛି କି ଏହିଭଳି ଭାବରେ ସେମାନେ ସମାଜର ମଙ୍ଗଳ ପାଇଁ କାମ କରି ଚାଲିଥିବେ ।


    ବନ୍ଧୁଗଣ , ଏହି ବର୍ଷ ସାବରମତି ଆଶ୍ରମ ସ୍ଥାପନାର 100ବର୍ଷ ଆଉ ଚମ୍ପାରଣ ସତ୍ୟାଗ୍ରହର 100ବର୍ଷ ପୂରଣ ହୋଇଛି । ଏହି ବର୍ଷ ମଧ୍ୟ ସାର୍ବଜନୀନ ଗଣେଶୋତ୍ସବର ମଧ୍ୟ 125ବର୍ଷ ସମ୍ପୂର୍ଣ୍ଣ ହେଉଛି । ଦେଶର ଇତିହାସରେ ଏହି ତିନୋଟି ସୋପାନ ସ୍ୱାଧୀନତା ଆନ୍ଦୋଳନକୁ ନୂତନ ମାର୍ଗ ଦେଖାଇଥିଲେ । ଜନ-ଜନଙ୍କର ସହଯୋଗରେ କିପରି ସଂକଳ୍ପରୁ ସିଦ୍ଧି ହୋଇଥାଏ , ଏହା ହେଉଛି ତାହାର ପ୍ରତୀକ ।


    ଜନ-ଭାଗିଦାରୀରେ ଜନ କଲ୍ୟାଣର ଏହି ଭିଜନ ଭାରତୀୟ କୃଷି ଶିଳ୍ପ ସଂସ୍ଥାନର ମଧ୍ୟ ଆଧାର ରହିଛି । ଏହା ଯଦିଓ 50ବର୍ଷ ପୂରଣ କରୁଛି କିନ୍ତୁ ଏହାର ମୂଳଦୁଆ ରଖା ଯାଇଥିଲା ଯେତେବେଳେ 1946ରେ ମଣିଭାଇ , ଗାନ୍ଧିଜୀଙ୍କ ସହିତ ଉରଲୀକଞ୍ଚନ ଗାଁରେ ପଂହଚିଥିଲେ । ଗାନ୍ଧିଜୀଙ୍କ ପ୍ରେରଣାରେ ମଣିଭାଇ ଏହି ସମ୍ପୂର୍ଣ୍ଣ ଅଂଚଳର ସାମଗ୍ରୀକ ବିକାଶ କରିବା ପାଇଁ ସଂକଳ୍ପ ନେଇଥିଲେ ଆଉ ତାହାର ଶୁଭାରମ୍ଭ କରିଥିଲେ , ଗୁଜରାଟର ଗିରରୁ ଗାଈମାନଙ୍କୁ ଏଠାକୁ ଆଣି ।


    ଆମର ଗାଁମାନଙ୍କରେ ଉପଲବ୍ଧ ପରମ୍ପରାଗତ ଜ୍ଞାନ ଆଉ ବିଜ୍ଞାନକୁ ଆଧୁନିକ କୌଶଳ ସହିତ ଯୋଡି କୃଷକଙ୍କ ରୋଜଗାର କିପରି ବଢ଼ାଯାଇ ପାରିବ , ଏହା ଆପଣଙ୍କ ସଂସ୍ଥା କରି ଦେଖାଇଛି ।


    ବନ୍ଧୁଗଣ , ଦେଶର ସନ୍ତୁଳିତ ବିକାଶ ପାଇଁ ବହୁତ ଆବଶ୍ୟକ ହେଉଛି ଦେଶର ଗାଁମାନଙ୍କରେ ରହୁଥିବା କୃଷକମାନେ ସଶକ୍ତ ହେବା । ଜଣେ ସଶକ୍ତ କୃଷକ ବିନା ନିଉ ଇଣ୍ଡିଆ ବା ନୂଆ ଭାରତର ସ୍ୱପ୍ନ ସାକାର ହୋଇ ପାରିବ ନାହିଁ ଆଉ ଏଥିପାଇଁ ସରକାର 2022 ପର୍ଯ୍ୟନ୍ତ କୃଷକଙ୍କ ଆୟ ଦୁଇଗୁଣ କରିବା ଲକ୍ଷ୍ୟ ଉପରେ କାମ କରୁଛନ୍ତି । ଏଥିପାଇଁ ଏବେ କୃଷି ଯୋଜନାଗୁଡିକର ଆଭିମୁଖ୍ୟରେ ପରିବର୍ତ୍ତନ କରି , ତାକୁ ଉତ୍ପାଦନ କେନ୍ଦ୍ରୀତ କରିବା ସହିତ ଆୟ କେନ୍ଦ୍ରୀକ କରାଯାଇଛି ।


    ଆଜି ସରକାର ବିହନରୁ ବଜାର ପର୍ଯ୍ୟନ୍ତ କୃଷକଙ୍କ ସହିତ ଠିଆ ହୋଇଛନ୍ତି । ପାଣିର ଗୋଟିଏ ଗୋଟିଏ ବୁନ୍ଦାର ବ୍ୟବହାର ଉପରେ ଜୋର ଦିଆଯାଉଛି । ଜୈବିକ କୃଷି ଏବଂ ଫସଲ ବିକେନ୍ଦ୍ରୀକରଣକୁ ପ୍ରୋତ୍ସାହନ ଦିଆ ଯାଉଛି । କୃଷକଙ୍କୁ ମାଟିର ସ୍ୱାସ୍ଥ୍ୟର ସୂଚନା ଦେବା ପାଇଁ ଏ ପର୍ଯ୍ୟନ୍ତ 9 କୋଟିରୁ ଅଧିକ ମୃତ୍ତିକା ସ୍ୱାସ୍ଥ୍ୟ କାର୍ଡ ଦିଆ ଯାଇସାରିଛି ।


    ଇ-ନାମ ଯୋଜନା ମାଧ୍ୟମରେ ସାରା ଦେଶର 500ରୁ ଅଧିକ କୃଷି ମଣ୍ଡି(ବଜାର)କୁ ଅନ୍-ଲାଇନରେ ଯୋଡ଼ା ଯାଉଛି । ଏଇ ନିକଟରେ “ ପ୍ରଧାନମନ୍ତ୍ରୀ କିଷାନ ସମ୍ପଦା ଯୋଜନା ” ମଧ୍ୟ ଆରମ୍ଭ କରାଯାଇଛି । ଏହାର ଉଦ୍ଦେଶ୍ୟ ଦେଶରେ ଭଣ୍ଡାରଣ ସମସ୍ୟାର ସମାଧାନ କରିବା ଏବଂ ଖାଦ୍ୟ ପ୍ରକ୍ରିୟାକରଣକୁ ପ୍ରୋତ୍ସାହନ ଦେବା ।


    ପ୍ରଧାନମନ୍ତ୍ରୀ ଫସଲ ବୀମା ଯୋଜନା ମାଧ୍ୟମରେ ସୁନିଶ୍ଚିତ କରାଯାଉଛି କି ଯଦି କୌଣସି କାରଣରୁ ଫସଲ ଖରାପ ହୋଇ ଯାଏ ତ କୃଷକଙ୍କ ଜୀବନ ଉପରେ ବିପଦ ନ ଆସୁ । କୃଷକଙ୍କୁ ସୁଧଖୋରଙ୍କ କବଳରୁ ମୁକ୍ତ କରିବା ପାଇଁ ସବୁଠାରୁ କମ୍ ସୁଧ ହାରରେ କରଜ ଦିଆ ଯାଉଛି ।


    ଆପଣ ଦେଖିବେ ଯେ ସରକାରଙ୍କ ଏହି ପ୍ରୟାସ ଏଥିପାଇଁ ଯେ କୃଷକ ଚାଷବାସ ସହିତ ଯୋଡ଼ି ହୋଇଥିବା ଚିନ୍ତାରୁ ବାହାରକୁ ବାହାରୁ , ତା ’ ର ଖର୍ଚ୍ଚ କମ୍ ହେଉ ଏବଂ ରେଜଗାର ବଢ଼ୁ । ଯେବେ ଦେଶର ଅନ୍ନଦାତା ଚିନ୍ତାମୁକ୍ତ ହେବ , ତ ଦେଶ ମଧ୍ୟ ବିକାଶର ନୂତନ ଶିଖରକୁ ଛୁଇଁ ପାରିବ ।


    ‘ ବାୟଫ ’ ବହୁତ ସେବା ଭାବ ନେଇ ବର୍ଷ ବର୍ଷ ଧରି ଏହି କାମରେ ଲାଗି ରହିଛି କିନ୍ତୁ ଆଜି ମୁଁ ଆପଣମାନଙ୍କ ମଧ୍ୟରେ କିଛି ନୂଆ ବିଚାରଧାରାର ସିଡ଼ିଙ୍ଗ୍ ବା ବୀଜବପନ କରିବାକୁ ଚାହୁଁଛି । ଏହା କୌଣସି ବିଶେଷଜ୍ଞଙ୍କୁ ରାୟ ବା ଜ୍ଞାନ ଦେବା କଥା ନୁହେଁ ବରଂ ଏହା ହେଉଛି ଜଣେ ଏକ୍ସପର୍ଟଙ୍କୁ ଅନୁରୋଧ କରିବା ଭଳି କଥା ।


    ମୋତେ ଜଣା ଅଛି କି ମହିଳା ସ୍ୱୟଂ ସହାୟକ ଗୋଷ୍ଠୀ ମାଧ୍ୟମରେ ‘ ବାୟଫ ’ କିଭଳି ଲକ୍ଷ ଲକ୍ଷ ମହିଳାଙ୍କୁ ସଶକ୍ତ କରୁଅଛି । କିନ୍ତୁ କ ’ ଣ ଏହାକୁ ଆଉ ଅଧିକ ଫୋକସ୍ କରାଯାଇ ପାରେ ।


    ଏକ ରିପୋର୍ଟ ଅନୁସାରେ ଦେଶର ପଶୁପାଳନ କ୍ଷେତ୍ରକୁ ପାଖା ପାଖି 70 ପ୍ରତିଶତ ମହିଳା ମିଳିମିଶି ସମ୍ଭାଳୁଛନ୍ତି । ପଶୁଙ୍କ ପାଇଁ ଚାରା ବ୍ୟବସ୍ଥା ହେଉ , ପାଣିର ବ୍ୟବସ୍ଥା ହେଉ , ଔଷଧ-କ୍ଷୀର , ସମସ୍ତ କାମ ମହିଳାମାନେ ହିଁ କରୁଛନ୍ତି ।


    ଅର୍ଥାତ ଗୋଟିଏ ପ୍ରକାରରେ ଦେଶର ପଶୁପାଳନ କ୍ଷେତ୍ର ସଂପୂର୍ଣ୍ଣଭାବେ ମହିଳାଙ୍କ କୁଶଳତା ଉପରେ ନିର୍ଭର କରି ରହିଛି । ସେଥିପାଇଁ ଆଜି ବହୁତ ଆବଶ୍ୟକ ହେଉଛି କି ମହିଳା ସ୍ୱୟଂ ସହାୟକ ଗୋଷ୍ଠୀଙ୍କୁ ପଶୁପାଳନ ଶିକ୍ଷା , ଗବେଷଣା , ସେବା ପ୍ରଦାନ ବ୍ୟବସ୍ଥା ବିଷୟରେ ବିଶେଷ ତାଲିମ ଦିଆଯାଉ । ଯେତେ ଅଧିକ ମହିଳା ଏହି କ୍ଷେତ୍ରରେ ପ୍ରଶିକ୍ଷିତ ହେବେ , ସେତେ ହିଁ ଦେଶର ପଶୁଧନ ମଜବୁତ ହେବ ଏବଂ ମହିଳାଙ୍କର ନିଜର ମଧ୍ୟ ଭଲ ହେବ ।


    ‘ ବାୟଫ ’ ଭଳି ସଂସ୍ଥା ଅଧିକରୁ ଅଧିକ ମହିଳାଙ୍କୁ ଏଥିପାଇଁ ପ୍ରେରିତ କରି ପାରିବ , ସେମାନଙ୍କୁ ତାଲିମ ଦେବା ପାଇଁ କାର୍ଯ୍ୟକ୍ରମ ଗୁଡ଼ିକ ଆରମ୍ଭ କରି ପାରିବ ।


    ବନ୍ଧୁଗଣ , ଆମ ଦେଶରେ ପ୍ରତିବର୍ଷ ପାଖାପାଖି 40ହଜାର କୋଟି ଟଙ୍କାର କ୍ଷତି ପଶୁମାନଙ୍କୁ ହେଉଥିବା ରୋଗ କାରଣରୁ ହୋଇଥାଏ । ଏଥିରୁ ରକ୍ଷା ପାଇବା ପାଇଁ କିଛି ରାଜ୍ୟମାନଙ୍କରେ ପଶୁ ଆରୋଗ୍ୟ ମେଳାର ଆୟୋଜନ କରାଯାଉଛି । ସେଥିରେ ପଶୁଙ୍କର କାଟେରେକ୍ଟ ଅସ୍ତ୍ରୋପଚାରରୁ ଆରମ୍ଭ କରି ଦାନ୍ତ ସଫା ପର୍ଯ୍ୟନ୍ତ କାମ କରାଯାଉଛି । କିନ୍ତୁ ଏହି ଭଳି ପଶୁ ଆରୋଗ୍ୟ ମେଳାର ସଂଖ୍ୟାକୁ ଆହୁରି ଅଧିକ ବଢ଼ାଇବାର ଆବଶ୍ୟକତା ରହିଛି । ‘ ବାୟଫ ’ ଭଳି ସଂସ୍ଥା ସାରା ଦେଶରେ ରାଜ୍ୟ ସରକାରଙ୍କ ସହିତ ମିଶି ପଶୁ ଆରୋଗ୍ୟ ମେଳା ଆୟୋଜନ କରିବାରେ ବହୁତ ବଡ଼ ଭୂମିକା ତୁଲାଇ ପାରିବେ ।


    ଆପଣଙ୍କୁ ମୋର ବିଶେଷ ଅନୁରୋଧ ଏଥିପାଇଁ ରହିଛି କାରଣ ଆପଣଙ୍କ ସଂସ୍ଥା ପ୍ରଥମରୁ ହିଁ 15ଟି ରାଜ୍ୟରେ କାମ କରୁଅଛି ଆଉ ସାରା ଦେଶରେ ଏହାକୁ ବିସ୍ତାର କରିବାର କ୍ଷମତା ଆପଣଙ୍କ ରହିଛି । ଦେଶର ଉତ୍ତର-ପୂର୍ବ ରାଜ୍ୟଗୁଡ଼ିକରେ ମଧ୍ୟ ‘ ବାୟଫ ’ ର ପାଦ ସେଠାରେ ପଡ଼ୁ ଏହି ଅପେକ୍ଷାରେ ଅଛନ୍ତି । ଦେଶର ଉତ୍ତର-ପୂର୍ବ ରାଜ୍ୟଗୁଡ଼ିକ , ଯାହାଙ୍କୁ ମୁଁ ଅଷ୍ଟଲକ୍ଷ୍ମୀ କହେ , ସେଠାରେ ଜୈବ କୃଷିର ବହୁତ ସମ୍ଭାବନା ରହିଛି । ତାଙ୍କୁ ଆପଣଙ୍କ ଅନୁଭବରୁ ବହୁତ ଲାଭ ମିଳି ପାରିବ ।


    ସେହିଭଳି ଔଷଧୀୟ ଏବଂ ସୁଗନ୍ଧିତ ବୃକ୍ଷର ଚାଷକୁ ନେଇ ମଧ୍ୟ କୃଷକଙ୍କ ମଧ୍ୟରେ ସଚେତନତା ବଢ଼ାଇବାର ଆବଶ୍ୟକତା ଅଛି । ଆମ ଦେଶରେ ଔଷଧୀୟ ଏବଂ ସୁଗନ୍ଧିତ ବୃକ୍ଷର ହଜାର ହଜାର ପ୍ରଜାତି ରହିଛି , ସମଗ୍ର ଦୁନିଆରେ ତାହାର ଚାହିଦା ରହିଛି । କିନ୍ତୁ ଚାହିଦା ଏବଂ ଯୋଗାଣର ବ୍ୟବଧାନ ମଧ୍ୟ ବହୁତ ଅଧିକ ରହିଛି । ସରକାର , ପ୍ରଗତିଶୀଳ କୃଷକ ଆଉ ବାୟଫ ଭଳି ସଂଗଠନ ଏହାର ଚାଷ ସହିତ ହିଁ ସମଗ୍ର ଯୋଗାଣ ଶୃଙ୍ଖଳାର ଜ୍ଞାନ ଦେବାର କାମ ଦୃଢ଼ତାର ସହ କରି ପାରିବେ ।


    ବନ୍ଧୁଗଣ , ସବୁଜ ବିପ୍ଳବ ଏବଂ ଶ୍ୱେତ ବିପ୍ଳବ ସହିତ ଦେଶ ଭଲ ଭାବରେ ପରିଚିତ । ଏହା ହେଉଛି ସମୟର ଆହ୍ୱାନ ଯେ ନୀଳ ବିପ୍ଳବ ଦ୍ୱାରା ଆମର ମତ୍ସ୍ୟଜୀବୀ ଭାଇମାନଙ୍କ ଜୀବନରେ ପରିବର୍ତ୍ତନ ଅଣାଯାଉ , ମଧୁ ବିପ୍ଳବ , ଅର୍ଥାତ ମହୁମାଛି ପାଳନ ଏବଂ ମହୁ ଉତ୍ପାଦନ ଦ୍ୱାରା କୃଷକଙ୍କ ଆୟ ବଢ଼ାଯାଉ ।


    ସବୁଜ ବିପ୍ଳବ , ଶ୍ୱେତ ବିପ୍ଳବ ସହିତ ଏବେ ଆମେ ନୀଳ ବିପ୍ଳବ , ମଧୁ ବିପ୍ଳବ ଏବଂ ଜଳ ବିପ୍ଳବକୁ ଯୋଡ଼ିବା ପାଇଁ କାମ କରୁଅଛୁ ।


    କୃଷି କେବଳ ଗହମ-ଧାନ ଆଉ ସୋରିଷ ଉତ୍ପାଦନ କରିବା ହିଁ ନୁହେଁ । ପରମ୍ପରାଗତ କୃଷି ସହିତ ଯେତେ କୃଷି ସହିତ ଉପ-କ୍ଷେତ୍ର ଉପରେ ଯେତେ ଧ୍ୟାନ ଦିଆଯିବ , ସେତିକି ହିଁ କୃଷକଙ୍କ ଆୟ ବଢ଼ାଇବାରେ ସାହାଯ୍ୟ ମିଳିବ । ଯେପରି ମହୁମାଛି ପାଳନ , ଏହାକୁ ନିଅନ୍ତୁ । ଏକ ଗବେଷଣା ଅନୁସାରେ ପରମ୍ପରାଗତ କୃଷି କରୁଥିବା କୃଷକ , 50 ମହୁମାଛି ପାଳନ ଛୋଟ ୟୁନିଟ୍ କରି ବାର୍ଷିକ 2 ଲକ୍ଷ ଟଙ୍କାର ଅତିରିକ୍ତ ଆୟ କରି ପାରେ । ମହୁମାଛିମାନେ ମହୁ ଉତ୍ପାଦନ କରିବା ସହିତ ପରାଗସଙ୍ଗମ କ୍ଷେତ୍ରରେ ସହଯୋଗରେ ମଧ୍ୟ ବହୁତ ବଡ଼ ଭୂମିକା ତୁଲାଇ ଥାଆନ୍ତି ।


    ମହୁ ମାଛି ପାଳନ ହେଉ , ମତ୍ସ୍ୟ ପାଳନ ହେଉ , ଆଖୁ , ଫସଲର ଅବଶିଷ୍ଟାଂଶକୁ ନେଇ ଇଥାନଲର ଉତ୍ପାଦନ ହେଉ , ଏଥିରୁ ଆଜିର ସମାଜର ଆବଶ୍ୟକତା ପୂରଣ ହୋଇଥାଏ ଆଉ ଏଥିପାଇଁ ପରମ୍ପରାଗତ କୃଷି ସହିତ ଯୋଡ଼ି ହୋଇଥିବା କୃଷକଙ୍କୁ ଏଭଳି ଉପ-କ୍ଷେତ୍ର ପ୍ରତି ଜାଗ୍ରତ କରିବାର କାମ , ସେମାନଙ୍କୁ ସାହାଯ୍ୟ କରିବାର କାମ ‘ ବାୟଫ ’ ଖୁବ୍ ଭଲ ଭାବରେ କରିପାରେ ।


    ବନ୍ଧୁଗଣ , ମହାରାଷ୍ଟ୍ରର ବିଦର୍ଭ ହେଉ , ମଧ୍ୟପ୍ରଦେଶ , ରାଜସ୍ଥାନ , ତେଲଙ୍ଗାନା-ଆନ୍ଧ୍ରପ୍ରଦେଶର କିଛି ଅଂଚଳ ହେଉ , ୟୁପିର ବୁନ୍ଦେଲଖଣ୍ଡ ହେଉ , ଏଗୁଡ଼ିକ ଏଭଳି କେତେକ କ୍ଷେତ୍ର ଯେଉଁଠାରେ କୃଷକ ସବୁବେଳେ ପାଣିର ଅଭାବ ସହିତ ସଂଘର୍ଷ କରିଥାଏ ।


    ସରକାରଙ୍କ ଦ୍ୱାରା ନିଜ ତରଫରୁ ପାଣିର ଅଭାବ ଦୂର କରିବା ପାଇଁ ଚେଷ୍ଟା ଲଗାତାର ଭାବେ କରାଯାଉଅଛି । ପ୍ରଧାନମନ୍ତ୍ରୀ କୃଷି ସିଂଚାଇ ଯୋଜନା ଅନୁସାରେ ଏଭଳି 99ଟି ପ୍ରକଳ୍ପ ସଂପୂର୍ଣ୍ଣ କରା ଯାଇଛି ଯାହା ବହୁ ସମୟ ଧରି ଅସଂପୂର୍ଣ୍ଣ ହୋଇ ପଡ଼ି ରହିଥିଲା । ସେଥିରୁ ଏହି ବର୍ଷ 21 ଟି ପ୍ରକଳ୍ପ ସଂପୂର୍ଣ୍ଣ କରାଯାଇ ସାରିଛି । ଏହା ସହିତ ଏହି କଥା ଉପରେ ମଧ୍ୟ ଗୁରୁତ୍ୱ ଦିଆଯାଉଛି କି ପାଣିର ପ୍ରତ୍ୟେକ ବୁନ୍ଦାର ଆମେ ସଠିକ୍ ବ୍ୟବହାର କରିବା । ବୁନ୍ଦା ଜଳସେଚନ , ଅଣୁ ଜଳସେଚନ ଏବଂ ବିବିଧ ଫସଲ ପର୍ଯ୍ୟାୟ ମଧ୍ୟ ହେଉଛି ଏହାର ମାଧ୍ୟମ । ମନରେଗାର 60 ପ୍ରତିଶତରୁ ଅଧିକ ରାଶିକୁ ସରକାର ଜଳ ସଂରକ୍ଷଣ ଏବଂ ଜଳ ପ୍ରବନ୍ଧନ ପାଇଁ ହିଁ ଖର୍ଚ୍ଚ କରୁ ଅଛନ୍ତି ।


    କିନ୍ତୁ , ଭାଇ ଓ ଭଉଣୀମାନେ , ଯେ ପର୍ଯ୍ୟନ୍ତ ସମସ୍ତ କୃଷକ ଏହି ପ୍ରୟାସ ସହିତ ଯୋଡ଼ି ହେବେ ନାହିଁ ସେ ପର୍ଯ୍ୟନ୍ତ ଆମେ ତାକୁ ସଫଳ କରି ପାରିବା ନାହିଁ । ମୋତେ ଅବଗତ କରାଯାଇଛି କି ଆଜି ଏହି କାର୍ଯ୍ୟକ୍ରମକୁ ହିବରେ ବଜାରରୁ ଶ୍ରୀ ପୋପଟରାଓ ପାୱାର ମଧ୍ୟ ଆସିଛନ୍ତି । ହିବରେ ବଜାର ହେଉଛି ଏକ ଉତ୍ତମ ଉଦାହରଣ କି ଏକାଠି ହୋଇ , ଜଣେ ଅନ୍ୟଜଣଙ୍କର ମଙ୍ଗଳକୁ ଧ୍ୟାନରେ ରଖି ଆମେ କେଉଁ ପ୍ରକାରେ ମଧ୍ୟ ପାଣିର ବ୍ୟବହାର ସଠିକ ଭାବେ କରି ପାରିବା , ଫଳରେ ଆମର ଜଳ ବ୍ୟବହାର ଦକ୍ଷତା ବଢ଼ିବ ଏବଂ ଆମର ଭୂତଳ ଜଳ ଉତ୍ସର ବ୍ୟବହାର ନିରନ୍ତର ଉପାୟରେ ହେଉ । ମୋର ‘ ବାୟଫ ’ ଉପରେ ବିଶ୍ୱାସ ରହିଛି କି ଯେଉଁ ଗ୍ରାମରେ ସେ କାମ କରୁଅଛନ୍ତି ସେଠାରେ ‘ ଜନ-ଆନ୍ଦୋଳନ ଏବଂ ଜଳ ଆନ୍ଦୋଳନ ’ ର ଉଦାହରଣ ସୃଷ୍ଟି କରିବେ ।


    ଏହା ଛଡ଼ା ପ୍ରଧାନମନ୍ତ୍ରୀ ଫସଲ ବୀମା ଯୋଜନା ଏବଂ ବ୍ୟାଙ୍କଗୁଡ଼ିକରୁ ହିଁ ଋଣ ନେବା ପାଇଁ ପ୍ରୋତ୍ସାହିତ କରି ମଧ୍ୟ ଏହି ଅଂଚଳର କୃଷକଙ୍କ ଜୀବନ ସହଜ କରିବାରେ ଆପଣ ସାହାଯ୍ୟ କରି ପାରିବେ ।


    ଭାଇ ଓ ଭଉଣୀମାନେ , ରାଷ୍ଟ୍ରସନ୍ଥ ତୁକ୍ଡ଼ୋଜୀ ମହାରାଜ ଗ୍ରାମଗୀତାରେ ଲେଖିଛନ୍ତି-


    “ ଗ୍ରାମ ସୁଧାରଣେଚା ମୂଳମନ୍ତ୍ର , ସଜ୍ଜନାଂନୀ ହ୍ୱାବେ ଏକତ୍ର!


    ସଂଘଟନ ହେଚି ଶକ୍ତିଚେ ସୂତ୍ର , ଗ୍ରାମରାଜ୍ୟ ନିର୍ମାଣ କରୀ!!”


    ଅର୍ଥାତ ଗ୍ରାମ ସୁଧାରିବାର ମୂଳମନ୍ତ୍ର ହେଉଛି ସବୁ ଲୋକ ଏକଜୁଟ ହୋଇ , ସଙ୍ଗଠନ ଶକ୍ତି ସହିତ କାମ କରନ୍ତୁ । ତେବେ ଯାଇ ଗ୍ରାମ ରାଜ୍ୟର ନିର୍ମାଣ ହେବ । ଏହି ମନ୍ତ୍ର ମହାତ୍ମା ଗାନ୍ଧୀ ଦେଇଥିଲେ , ଏହାର ପାଳନ ମଣିଭାଇ ଦେଶାଇ କଲେ । ଆଜି ଆପଣଙ୍କ ସଂସ୍ଥାର ସଂଗଠନ ଶକ୍ତି ଦ୍ୱାରା ଗାଁ ବିକାଶର ନୂଆ ଦ୍ୱାର ଖୋଲି ପାରିବ । ଆଜି ଆବଶ୍ୟକତା ହେଉଛି କି ଆମେ ଆମ ଗ୍ରାମ ଉପରେ ଗର୍ବ କରିବା , ଗାଁ ଲୋକମାନେ ସ୍ଥାପନା ଦିବସ ପାଳନ କରିବେ , ଏକ ଲକ୍ଷ୍ୟ ରଖନ୍ତୁ , ତାକୁ ନେଇ ଆଗକୁ ବଢ଼ନ୍ତୁ । ଆପଣ ଯେଉଁ 80 ହଜାର ଗ୍ରାମରେ କାମ କରୁଅଛନ୍ତି , ସେଥିରେ ଗାଁର ନେତୃତ୍ୱ ଏକ ଲକ୍ଷ୍ୟ ରଖି ଆଗକୁ ବଢ଼ନ୍ତୁ । ଏହା ନିଉ ଇଣ୍ଡିଆ ନିର୍ମାଣର ଏକ ମାଧ୍ୟମ ହେବ ।


    ବନ୍ଧୁଗଣ , କୃଷିରେ ଚାଷକାର୍ଯ୍ୟ ଜନିତ ଖର୍ଚ୍ଚ କମ୍ କରିବା ପାଇଁ ସରକାର ଲଗାତାର କାମ କରୁଅଛନ୍ତି । ଆଜି ମୃତ୍ତିକା ସ୍ୱାସ୍ଥ୍ୟ ପରିଚାଳନା କାରଣରୁ , ମୃତ୍ତିକା ସ୍ୱାସ୍ଥ୍ୟ କାର୍ଡ କାରଣରୁ , ୟୁରିଆରେ ନିମ ପ୍ରଲେପ କାରଣରୁ , ବୁନ୍ଦା ଜଳସେଚନକୁ ପ୍ରୋତ୍ସାହନ ଦେବା କାରଣରୁ , କୃଷି କ୍ଷେତ୍ରରେ ହେଉଥିବା କୃଷକଙ୍କ ଖର୍ଚ୍ଚ କମ୍ ହୋଇଛି । ସୌର ପମ୍ପ ଅଧିକରୁ ଅଧିକ ବ୍ୟବହାର କରି ମଧ୍ୟ କୃଷକ ଡିଜେଲ ଦ୍ୱାରା ହେଉଥିବା ଖର୍ଚ୍ଚ ବଞ୍ଚାଇ ପାରିବ । ଏହି ଆଧୁନିକ ଜ୍ଞାନ କୌଶଳର ଉପଯୋଗ କରି ଫସଲର ଉତ୍ପାଦନ ମଧ୍ୟ ବଢ଼ିଛି । ଏହି ବିଷୟରେ ‘ ବାୟଫ ’ ର ମଧ୍ୟ ପୁରୁଣା ଅନୁଭବ ରହିଛି ଆଉ ଏଥିପାଇଁ କ୍ଷେତର ଚାଷବାଷ ଜନିତ ଖର୍ଚ୍ଚ କମ୍ କରିବା ପାଇଁ ଆଉ କ ’ ଣ କ ’ ଣ କରା ଯାଇପାରେ , ଏହି ବିଷୟରେ ଆପଣଙ୍କ ପରାମର୍ଶଗୁଡ଼ିକ ସର୍ବଦା ସ୍ୱାଗତ । ଆପଣ ଯେତେ ଅଧିକ କୃଷକଙ୍କୁ ଏହି ଅଭିଯାନ ସହିତ ଯୋଡ଼ିବେ , ସେତେ କଷକଙ୍କର ସଂଚୟ ହେବ ଏବଂ ଲାଭ ବଢ଼ିବ ।


    ବନ୍ଧୁଗଣ , ଆବର୍ଜନାରୁ ସମ୍ପଦ ମଧ୍ୟ ହେଉଛି ଏଭଳି ଏକ ବିଷୟ , ଯାହା ଆଜିର ଆବଶ୍ୟକତା ଆଉ ଭବିଷ୍ୟତର ଆହ୍ୱାନ ସହିତ ଯୋଡ଼ି ହୋଇଛି ।


    କୃଷି ଆବର୍ଜନାର ପୁନଃଚକ୍ରଣ କାମ ହେଉ , ଉର୍ବରକ ତିଆରି କରିବା କାମ ହେଉ , ଏହା ଦ୍ୱାରା ମଧ୍ୟ କୃଷକଙ୍କ ଆୟ ବଢ଼ି ପାରେ ଆଉ ସମଗ୍ର ଗାଁକୁ ଏହାର ଲାଭ ମିଳି ପାରିବ ।


    ଆଜି କୃଷି କ୍ଷେତ୍ରରେ କୌଣସି ଜିନିଷ ଆବର୍ଜନା ହୋଇ ନାହିଁ , ପ୍ରତ୍ୟେକ ଜିନିଷ ବ୍ୟବହାର ହୋଇ ପାରେ , ତାହା ସମ୍ପଦ ହୋଇପାରେ ।


    ସେହିଭଳି ଗାଁରେ ସୌର ଉର୍ଜ୍ଜାକୁ ପ୍ରୋତ୍ସାହନ ଦେଇ ମଧ୍ୟ ସମଗ୍ର ଗାଁକୁ ବିଜୁଳି କ୍ଷେତ୍ରରେ ଆତ୍ମନିର୍ଭରଶୀଳ କରାଯାଇପାରେ ।


    ବିଲ କଡ଼ରେ ଏତେ ଜାଗା ଥାଏ , ସେହିଠାରେ ସୌର ପ୍ୟାନେଲ ଲଗାଇ ବିଜୁଳି ଉତ୍ପାଦନ କରିବାରେ ମଧ୍ୟ କୃଷକଙ୍କୁ ପ୍ରୋତ୍ସାହିତ କରା ଯାଇପାରେ । ଯେଭଳି ସାରା ଦେଶରେ ଦୁଗ୍ଧ ସମବାୟ ସମିତି ଥାଆନ୍ତି , ସେହିଭଳି ବିଜୁଳି ସମବାୟ ସମିତି କରି ବିଜୁଳି ଉତ୍ପାଦନ କରା ଯାଇ ପାରେ , ତାକୁ ବିକ୍ରି କରା ଯାଇପାରେ ।


    ବନ୍ଧୁଗଣ , ଆଜି ଆପଣମାନେ ଦେଖୁଥିବେ , ଗାଁରେ ମଧ୍ୟ ପ୍ରାୟତଃ ପ୍ରତ୍ୟେକ ଘର ଉପରେ ଗୋଟିଏ ଛୋଟ ଛତା ଦେଖା ଯାଇଥାଏ । ଏହା ହେଉଛି ତ ଡିଜିଟାଲ କୌଶଳ ଯିଏ ସବୁ କିଛି ଏତେ ସହଜ କରି ଦେଇଛି । ଆଗେ ଗୋଟିଏ ଦୁଇଟି ଚାନେଲ୍ ଆସୁଥିଲା , ଏବେ ଶହେ-ଦୁଇ ଶହ ଚାନେଲ୍ ଆସୁଛି । ଏବେ ଆଉ ରିମୋଟ୍ ତାଙ୍କ ପାଇଁ ବହୁତ କଷ୍ଟକର ଯନ୍ତ୍ର ହୋଇ ରହି ନାହିଁ । ଦୁଇ-ତିନି ବର୍ଷର ପିଲା ମଧ୍ୟ ରିମୋଟରେ ଚାନେଲ୍ ବଦଳାଇ ଦେଉଛି ।


    ଜ୍ଞାନ କୌଶଳ ଦ୍ୱାରା ଏହିଭଳି ନିଜ ଦେଶରେ ଡିଜିଟାଲ ଗାଁର କଳ୍ପନାକୁ ସାକାର କରି କରିବ । ଏଭଳି ଗାଁ ଯେଉଁଠାରେ ଅଧିକାଂଶ ନେଣ-ଦେଣ ଡିଜିଟାଲ ଉପାୟରେ ହେବ , ଋଣରୁ ନେଇ ବୃତ୍ତି ପର୍ଯ୍ୟନ୍ତ , ସମସ୍ତ ଫର୍ମ ଅନ୍-ଲାଇନ୍ ପୂରଣ କରାଯିବ , ବିଦ୍ୟାଳୟରେ ଡିଜିଟାଲ କୌଶଳରେ ପଢ଼ାହେବ , ସ୍ୱାସ୍ଥ୍ୟ ସେବା ମଧ୍ୟ ଡିଜିଟାଲ କୌଶଳ ସହିତ ଯୋଡ଼ି ହେବ ।


    ଡିଜିଟାଲ ଗାଁର ଏହି କଳ୍ପନାକୁ ସାକାର କରିବା ପାଇଁ ସରକାର ଦେଶର ପ୍ରତ୍ୟେକ ପଂଚାୟତକୁ ଅପ୍ଟିକାଲ ଫାଇବର ସହିତ ଯୋଡ଼ୁଛନ୍ତି । କିନ୍ତୁ ସାଧନ ଏବଂ ସଂସାଧନ ଜୁଟାଇବା ହିଁ ଯଥେଷ୍ଟ ହେବ ନାହିଁ । ତାହାର ବ୍ୟବହାର କରିବା ଲାଗି ଲୋକଙ୍କୁ ସମର୍ଥ କରିବାର କାମ ଆପଣଙ୍କ ଭଳି ସଂସ୍ଥା ମାନେ ହିଁ କରି ପାରିବେ । ସେଥିପାଇଁ କ ’ ଣ ଆପଣଙ୍କ ସଂସ୍ଥା ଏହି ସଂକଳ୍ପ ନେଇ ପାରିବ ଯେ ପ୍ରତି ବର୍ଷ ଅତି କମରେ 500 ଗ୍ରାମକୁ “ କମ୍ ନଗଦ ” କରିବା ତ ଆଖ ପାଖର ଏକ-ଦୁଇ ହଜାର ଗାଁ ମନକୁ ମନ ଏହି ବ୍ୟବସ୍ଥାକୁ ଆପଣାଇବାକୁ ଲାଗିବ । ଗୋଟିଏ ଶୃଙ୍ଖଳ ପ୍ରତିକ୍ରିୟା ଭାବେ ଏହା ଗୋଟିଏ ଗାଁରୁ ଅନ୍ୟ ଗାଁକୁ ବ୍ୟାପିବ । ବନ୍ଧୁଗଣ , ଗାନ୍ଧିଜୀଙ୍କ ମନ୍ତ୍ର ଥିଲା ଗାଁକୁ ସଶକ୍ତ କରି ହିଁ ଦେଶକୁ ମଜବୁତ କରିବା । ସେହି ମନ୍ତ୍ରକୁ ନେଇ ଚାଲିବାରେ ‘ ବାୟଫ ’ ର ସେବା ଭାବ ଲକ୍ଷ ଲକ୍ଷ କୃଷକଙ୍କ ଜୀବନ ବଦଳାଇଛି , ସେମାନଙ୍କୁ ସ୍ୱରୋଜଗାର କରିବା ଶିଖାଇଛି । ସଂକଳ୍ପ ନେଇ କିପରି ସିଦ୍ଧି କରା ଯାଏ , ତାହାର ଜ୍ୱଳନ୍ତ ପ୍ରମାଣ ହେଉଛି ଆପଣଙ୍କ ସଂସ୍ଥା ।


    ମୋର ଆପଣମାନଙ୍କୁ ଅନୁରୋଧ , ଯେଉଁ ବିଚାର ଆପଣଙ୍କ ସମ୍ମୁଖରେ ମୁଁ ରଖିଛି , ତାହା ସହିତ ଯୋଡ଼ି ହୋଇଥିବା କିଛି ନୂତନ ସଂକଳ୍ପକୁ ଆପଣଙ୍କ ସହିତ ଯୋଡ଼ନ୍ତୁ । 2022 ରେ , ଯେବେ ଦେଶ ସ୍ୱାଧୀନତାର 75 ବର୍ଷ ପୂରଣ କରିବ , ସେତେବେଳେ ଆପଣଙ୍କ ସଂକଳ୍ପର ସିଦ୍ଧିରୁ ଦେଶର କୋଟି କୋଟି କୃଷକଙ୍କୁ ସଫଳତା ମିଳିବ ହେବ ।


    ଧନ୍ୟବାଦ ।


    **********

    
    
    (Release ID: 1500735) Visitor Counter : 2