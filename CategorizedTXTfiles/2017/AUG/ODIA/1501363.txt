      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ସ୍ୱଳ୍ପ ମୂଲ୍ୟର ଡ଼ିଜେଲ ଏସୟୁଭି ପାଇଁ ଉଦ୍ଦିଷ୍ଟ ନୁହେଁ : ଧର୍ମେନ୍ଦ୍ର ପ୍ରଧାନ
      2020 ଏପ୍ରିଲ ମାସରୁ ଦେଶରେ ପ୍ରଚଳନ ହେବ BS-IV ବ୍ୟବସ୍ଥା: ପେଟ୍ରୋଲିୟମ ମନ୍ତ୍ରୀ

      Posted On: 30 AUG 2017 4:51PM by PIB Bhubaneshwar

    ପେଟ୍ରୋଲିୟମ ଜାତ ଉତ୍ପାଦ ଯଥା ପେଟ୍ରୋଲ ଏବଂ ଡ଼ିଜେଲ ଉପରେ ଲାଗୁ କରାଯାଉଥିବା ଶୁଳ୍କ ଏବଂ ଅତିରିକ୍ତ ଶୁଳ୍କ ମଧ୍ୟରେ ସମନ୍ୱୟ ରକ୍ଷା କ୍ଷେତ୍ରରେ ଦେଶରେ ଏକ ସୁଦୀର୍ଘ ପରମ୍ପରା ରହିଛି ଏବଂ ସମୟାନୁସାରେ ଦେଶର ଉପଭୋକ୍ତାମାନଙ୍କ ନିମନ୍ତେ ସରକାର ଏଭଳି ମୂଲ୍ୟ ସୁସଂଗତି ଦିଗରେ ପଦକ୍ଷେପ ଗ୍ରହଣ କରିଥାନ୍ତି ବୋଲି କେନ୍ଦ୍ର ପେଟ୍ରୋଲିୟମ ତଥା ପ୍ରାକୃତିକ ବାଷ୍ପ ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ କହିଛନ୍ତି । ନୂଆଦିଲ୍ଲୀ ଠାରେ ସମନ୍ୱିତ ଗବେଷଣା ଏବଂ ବିକାଶ କାର୍ଯ୍ୟାନୁଷ୍ଠାନ ପକ୍ଷରୁ ଆୟୋଜିତ ଡ଼ିଜେଲ ଏବଂ ପେଟ୍ରୋଲ ମୂଲ୍ୟରେ ସମନ୍ୱୟ ରକ୍ଷା ଶୀର୍ଷକ ଏକ କର୍ମଶାଳାରେ ଉଦବୋଧନ ଦେଇ ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ ପେଟ୍ରୋଲ ଏବଂ ଡ଼ିଜେଲ ମୂଲ୍ୟରେ ସମୟାନ୍ତରେ ଘଟୁଥିବା ବୃଦ୍ଧିକୁ ଦୃଷ୍ଟିରେ ରଖି ଉପଭୋକ୍ତାମାନଙ୍କ ସ୍ୱାର୍ଥ ଦୃଷ୍ଟିରୁ ସରକାର ଏଭଳି ପଦକ୍ଷେପ ଗ୍ରହଣ କରିଥାନ୍ତି । ଏଥିରେ ସରକାରଙ୍କ ବିକାଶମୂଳକ ପ୍ରକଳ୍ପ ନିମନ୍ତେ ରାଜସ୍ୱ ମଧ୍ୟ ବୃଦ୍ଧି ହୋଇଥାଏ ।


    ଡ଼କ୍ଟର କୀରିଟ ପାରିଖଙ୍କ ଅଧ୍ୟକ୍ଷତାରେ ଗଠିତ ବିଶେଷଜ୍ଞ କମିଟିଙ୍କ ସୁପାରିଶ ସଂପର୍କରେ ଉଲ୍ଲେଖ କରି ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ ପେଟ୍ରୋଲ ଏବଂ ଡ଼ିଜେଲ ମୂଲ୍ୟରେ ରହିଥିବା ପାର୍ଥକ୍ୟରେ ସୁସଂଗତି ରକ୍ଷା କରିବା ଦିଗରେ ପାରିଖ କମିଟି କେତେକ ସୁପାରିଶ କରିଛନ୍ତି । କେବଳ ଶୁଳ୍କ ଏବଂ ଅତିରିକ୍ତ ଶୁଳ୍କ ବ୍ୟତୀତ କମିଟି ତାଙ୍କ ସୁପାରିଶରେ ଅନ୍ୟ କେତେଗୁଡ଼ିଏ ପ୍ରସଙ୍ଗ ଯଥା , ପ୍ରଯୁକ୍ତି , ଅକ୍ଷୟ ଶକ୍ତିର ପ୍ରଭାବ ଆଦିକୁ ଗୁରୁତ୍ୱର ସହ ବିଚାରକୁ ନେବା ସକାଶେ ଢ଼େର୍ ଗୁରୁତ୍ୱ ଆରୋପ କରିଛନ୍ତି । ଥରେ ପେଟ୍ରୋଲିୟମ ଜାତ ପଦାର୍ଥ ବସ୍ତୁ ଓ ସେବା କର ( GST ) ପରିସରଭୁକ୍ତ ହେବା ପରେ ସେସବୁ ମଧ୍ୟରେ ଥିବା ଟିକସ ଜନିତ ବୈଷମ୍ୟ ଆପେ ଆପେ ସମାଧାନ ହୋଇଯିବ । ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ ଡ଼ିଜେଲକୁ ଜନ ପରିବହନ ସହ କୃଷି ଉଦ୍ଦେଶ୍ୟରେ ମଧ୍ୟ ବ୍ୟବହାର କରାଯାଉଛି । ସେଥିପାଇଁ ପେଟ୍ରୋଲ ତୁଳନାରେ ଡ଼ିଜେଲର ଟିକସ ଉପରେ ଲାଗୁ କରାଯାଉଥିବା ଶୁଳ୍କ ଏବଂ ଅତିରିକ୍ତ ଶୁଳ୍କକୁ କମ୍ ରଖାଯାଇଛି । ତେଣୁ ସ୍ୱଳ୍ପମୂଲ୍ୟରେ ଉପଲବ୍ଧ ଡ଼ିଜେଲ ଏସୟୁଭି ଭଳି ଯାନ ପାଇଁ ଉଦ୍ଦିଷ୍ଟ ନୁହେଁ ବୋଲି ସେ ଗୁରୁତ୍ୱର ସହ ପ୍ରକାଶ କରିଥିଲେ ।


    ଅଙ୍ଗାର ନିର୍ଗମନ ପ୍ରସଙ୍ଗରେ ନିଜର ମତ ରଖି ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ 2020 ମସିହା ଏପ୍ରିଲ ସୁଦ୍ଧା ଦେଶରେ ଭାରତ ଷ୍ଟେଜ୍ - IV ( BS-VI ) ବ୍ୟବସ୍ଥା ଲାଗୁ କରାଯିବ । ଏହା ସିଏନଜି ଭଳି ସ୍ୱଚ୍ଛତା ପ୍ରଦାନ କରିବ । ବିଏସ- IV ସକାଶେ ଦେଶର ତୈଳ ବିଶୋଧନାଗାରମାନଙ୍କର ଉନ୍ନତିକରଣ କରାଯାଉଛି ।ସେଥି ପାଇଁ ସରକାର ପ୍ରାୟ 30 , 000 କୋଟି ଟଙ୍କା ନିବେଶ କରୁଛନ୍ତି ବୋଲି ମନ୍ତ୍ରୀ ଶ୍ରୀ ପ୍ରଧାନ ସୂଚନା ଦେଇଥିଲେ ।


    2017 ଜୁନ୍ ମାସ ଠାରୁ ମୋଟରଯାନ ପାଇଁ ବ୍ୟବହୃତ ସ୍ପିରିଟ ଏବଂ ହାଇସ୍ପିଡ଼୍ ଡ଼ିଜେଲର ଦୈନିକ ମୂଲ୍ୟ ନିର୍ଦ୍ଧାରଣ ବ୍ୟବସ୍ଥା ଲାଗୁ କରାଯିବା ଯୋଗୁ ଅନ୍ତରାଷ୍ଟ୍ରୀୟ ମୂଲ୍ୟ ସହ ଉତ୍ତମ ସମତାଳ ରକ୍ଷା କରାଯାଇପାରୁଛି । ଏହା ବ୍ୟତୀତ ତୈଳ ଶିଳ୍ପ ପାଇଁ ଉତ୍ତମ ଲଜିଷ୍ଟିକ୍ସ ମ୍ୟାନେଜମେଣ୍ଟ ବ୍ୟବସ୍ଥା ହୋଇପାରିଛି ।


    ଏହି ଅବସରରେ ମନ୍ତ୍ରୀ ଶ୍ରୀ ପ୍ରଧାନ ‘ ଏ କେସ୍ ଫର୍ ରେସନାଲାଇଜ୍ ଅଫ୍ ଦି ସେଂଟ୍ରାଲ୍ ଏକ୍ସାଇଜ୍ ଡ଼୍ୟୁଟି ’ ଶୀର୍ଷକ ଏକ ପୁସ୍ତକର ଉନ୍ମୋଚନ କରିଥିଲେ । ଏହି ଅବସରରେ ପେଟ୍ରୋଲ ଏବଂ ଡ଼ିଜେଲ ମୂଲ୍ୟରେ ସୁସଂହତି ରକ୍ଷା ସଂପର୍କରେ କେତେକ ନିବନ୍ଧ ଉପସ୍ଥାପନ କରାଯାଇଥିଲା । ସେହିଭଳି ରାଜ୍ୟର ଟିକସ ବ୍ୟବସ୍ଥା , ପରିବହନ ସେକ୍ଟର , ତୈଳ ବିତରକ କମ୍ପାନୀମାନଙ୍କ ବିତରଣ ବ୍ୟବସ୍ଥା , ବସ୍ ସେକ୍ଟର , କାର୍ ସେକ୍ଟର ଏବଂ କୃଷ୍ଟି କ୍ଷେତ୍ରରେ ବ୍ୟବହାର କରାଯାଉଥିବା ଇନ୍ଧନ ସଂପର୍କରେ ନିବନ୍ଧମାନ ଉପସ୍ଥାପନ କରାଯାଇଥିଲା ।


    ***********


    

    
    (Release ID: 1501363) Visitor Counter : 2