      ଜାହାଜ ଚଳାଚଳ ମନ୍ତ୍ରଣାଳୟ

      2018 ସୁଦ୍ଧା ଇରାନର ଚାବାହାର ବନ୍ଦର କାର୍ଯ୍ୟକ୍ଷମ ହେବବୋଲି କେନ୍ଦ୍ର ଜାହାଜ ଚଳାଚଳ ମନ୍ତ୍ରୀ ଶ୍ରୀ ନୀତିନ ଗଡ଼କରୀଙ୍କ ଆଶାପ୍ରକଟ
      Posted On: 05 AUG 2017 2:31PM by PIB Bhubaneshwar


    କେନ୍ଦ୍ର ସଡ଼କ ପରିବହନ ତଥା ରାଜମାର୍ଗ ଏବଂ ଜାହାଜ ଚଳାଚଳ ମନ୍ତ୍ରୀ ଶ୍ରୀ ନୀତିନ ଗଡ଼କରୀ ଦୃଢ଼ ଆଶା ପ୍ରକଟ କରିଛନ୍ତି ଯେ 2018 ମସିହା ସୁଦ୍ଧା ଇରାନର ଚାବାହାର ବନ୍ଦର କାର୍ଯ୍ୟକ୍ଷମ ହୋଇପାରିବ । ଏବେ ଏହି ବନ୍ଦର ନିର୍ମାଣରେ ଭାରତ ଇରାନ ସହ ସହଭାଗୀ ଭାବେ କାର୍ଯ୍ୟ କରୁଛି ଏବଂ ବନ୍ଦର ନିର୍ମାଣ କାର୍ଯ୍ୟରେ ସଂଶ୍ଳିଷ୍ଟ ରହିଛି । ରାଷ୍ଟ୍ରପତି ହାସନ ରୁହାନୀ ପୁନର୍ବାର ଇରାନର ରାଷ୍ଟ୍ରପତି ଭାବେ ନିର୍ବାଚିତ ହେବା ପରେ ତାଙ୍କର ଦାୟିତ୍ୱ ଗ୍ରହଣ ଉତ୍ସବରେ ଭାରତର ପ୍ରତିନିଧିତ୍ୱ କରି ସଂପ୍ରତି ଶ୍ରୀ ଗଡ଼କରୀ ତେହେରାନ ଗସ୍ତରେ ଅଛନ୍ତି । ଇରାନ ଯାତ୍ରା କରିବା ପୂର୍ବରୁ ଶ୍ରୀ ଗଡ଼କରୀ କହିଛନ୍ତି ଯେ ଇରାନ ଓ ଭାରତ ମଧ୍ୟଯେ ବିଶେଷ ଐତିହାସିକ ସଂପର୍କ ରହିଛି ।
    
    ଶ୍ରୀ ଗଡ଼କରୀ କହିଛନ୍ତି ଯେ ଚାବାହାର ବନ୍ଦରର ସିଭିଲ ନିର୍ମାଣ କାର୍ଯ୍ୟ ଆରମ୍ଭ ହୋଇସାରିଛି । ଏହି ବନ୍ଦରର ବିକାଶ ନିମନ୍ତେ ଭାରତ ସରକାର 6 ବିଲିୟନ୍ ଟଙ୍କା ମଂଜୁର କରିଛନ୍ତି । ସେଥିରୁ ଉପକରଣ ଅଧିଗ୍ରହଣ ନିମନ୍ତେ 380 କୋଟି ଟଙ୍କାର ନିଲାମ ଡ଼କାଯାଇଛି । ଏହି ନିର୍ମାଣ କାର୍ଯ୍ୟକୁ ତ୍ୱରାନ୍ୱିତ କରିବା ସକାଶେ ଇରାନ ସରକାର କେତେକ ପଦକ୍ଷେପ ତୁରନ୍ତ ଗ୍ରହଣ କରିବେ ବୋଲି ଶ୍ରୀ ଗଡ଼କରୀ ଆଶବ୍ୟକ୍ତ କରିଛନ୍ତି । ଚାବାହାର ବନ୍ଦର କେବଳ ଦୁଇ ଦେଶ ମଧ୍ୟରେ ନୁହେଁ ସମଗ୍ର କ୍ଷେତ୍ରରେ ବାଣିଜ୍ୟ ତଥା ବ୍ୟବସାୟିକ କାରବାର ବୃଦ୍ଧି କରିବା ଦିଗରେ ସହାୟକ ହେବ ।
    
    ଇରାନର ଚାବାହାର ବନ୍ଦର ସିସ୍ତାନ-ବେଲୁଚିସ୍ତାନ କ୍ଷେତ୍ରର ଦକ୍ଷିଣ-ପୂର୍ବ ଉପକୂଳରେ ଅବସ୍ଥିତ । ଭାରତ ପାଇଁ ବାଣିଜ୍ୟ-ବ୍ୟବସାୟ ତଥା ସାମରିକ ଦୃଷ୍ଟିକୋଣରୁ ଏହାର ବିଶେଷ ଗୁରୁତ୍ୱ ରହିଛି । ପାରସ୍ୟ ଉପସାଗର ବାହାରେ ଏହା ଅବସ୍ଥିତ ହୋଇଥିବାରୁ ଭାରତର ପଶ୍ଚିମ ପଟୁ ଏଠାକୁ ପହଞ୍ଚି ହେବ । ଏହି ବନ୍ଦରର ବିକାଶ ନିମନ୍ତେ ଗତବର୍ଷ ମେ ମାସରେ ଭାରତ ଏବଂ ଇରାନ ମଧ୍ୟରେ ଏକ ବୁଝାମଣାପତ୍ର ସ୍ୱାକ୍ଷରିତ ହୋଇଥିଲା । ଏକ ଦଶବର୍ଷିଆ ଲିଜମାଧ୍ୟମରେ ପର୍ଯ୍ୟାୟକ୍ରମିକ ଭାବେ ଏହି ବନ୍ଦର ନିର୍ମାଣ କରାଯାଉଛି । ପ୍ରଥମ ପର୍ଯ୍ୟାୟ ପାଇଁ 85.21 ନିୟୁତ ଡ଼ଲାର ବ୍ୟୟ କରାଯିବ ବୋଲି ଶ୍ରୀ ଗଡ଼କରୀ କହିଛନ୍ତି ।

    **********

    
    
    (Release ID: 1498934) Visitor Counter : 2