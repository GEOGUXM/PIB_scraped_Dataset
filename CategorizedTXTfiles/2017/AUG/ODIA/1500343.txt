      ଅର୍ଥ ମନ୍ତ୍ରଣାଳୟ

      ବିନିର୍ମାଣ କ୍ଷେତ୍ରରେ ଉପଯୋଗ ହେଉଥିବା ପେଟ୍ରୋଲିୟମ ସାମଗ୍ରୀ ଉପରୁ ମୂଲ୍ୟଯୁକ୍ତ ଟିକସ ବୋଝ ହ୍ରାସ ପାଇଁ ରାଜ୍ୟ ମୁଖ୍ୟମନ୍ତ୍ରୀମାନଙ୍କୁ ଚିଠି ଲେଖିଲେ ଅର୍ଥମନ୍ତ୍ରୀ ଅରୁଣ ଜେଟଲୀ
      Posted On: 18 AUG 2017 4:53PM by PIB Bhubaneshwar


    କେନ୍ଦ୍ର ଅର୍ଥ , କର୍ପୋରେଟ୍ ବ୍ୟାପାର ଓ ପ୍ରତିରକ୍ଷା ମନ୍ତ୍ରୀ ଅରୁଣ ଜେଟଲୀ ରାଜ୍ୟ ମୁଖ୍ୟମନ୍ତ୍ରୀମାନଙ୍କୁ ଚିଠି ଲେଖି ଜିଏସଟି ( ବସ୍ତୁ ଓ ସେବା କର ) ଲାଗୁ ହେବା ପରଠାରୁ ସାମଗ୍ରୀ ପ୍ରସ୍ତୁତରେ ଉପଯୋଗ ହେଉଥିବା ପେଟ୍ରୋଲିୟମ ଉତ୍ପାଦ ଉପରେ ମୂଲ୍ୟଯୁକ୍ତ ଟିକସ ( ଭ୍ୟାଟ୍ ) ବୋଝ ହ୍ରାସ ପାଇଁ ଅନୁରୋଧ କରିଛନ୍ତି ।


    ଅର୍ଥମନ୍ତ୍ରୀ ତାଙ୍କ ଚିଠିରେ ଜିଏସଟି ବ୍ୟବସ୍ଥା ଦୃଷ୍ଟିରୁ ଦେଶର ବିନିର୍ମାଣ କ୍ଷେତ୍ରରେ ପେଟ୍ରୋଲିୟମ ଉତ୍ପାଦର ଇନପୁଟ ଖର୍ଚ୍ଚ ବୃଦ୍ଧି ପାଇବା ଉପରେ ଉଦବେଗ ପ୍ରକାଶ କରିଛନ୍ତି । ଜିଏସ୍ଟି ବ୍ୟବସ୍ଥା ପୂର୍ବରୁ ପେଟ୍ରୋଲିୟମ ଉତ୍ପାଦ ଓ ଚୂଡ଼ାନ୍ତ ଉତ୍ପାଦିତ ସାମଗ୍ରୀ ଉଭୟ ଉପରେ ଭ୍ୟାଟ୍ ଲାଗୁଥିଲା ତଥା ନିର୍ମାତାଙ୍କ ଦ୍ୱାରା ଉପଯୋଗ ହେଉଥିବା ପେଟ୍ରୋଲିୟମ ଉତ୍ପାଦନର ଇନପୁଟ୍ ଟିକସ ଲାଭର ଅନୁମତି ବିଭିନ୍ନ ରାଜ୍ୟ ଦ୍ୱାରା ଭିନ୍ନ ଭିନ୍ନ ଭାବେ ଦିଆଯାଉଥିଲା । ତେବେ ଜିଏସଟି ଲାଗୁ ହେବା ପରେ ଉତ୍ପାଦିତ ସାମଗ୍ରୀ ଉପରେ ଜିଏସଟି ଲାଗୁ ହେଉଥିବାବେଳେ ବିନିର୍ମାଣ କ୍ଷେତ୍ରରେ ଉପଯୋଗ ହେଉଥିବା ପେଟ୍ରୋଲିୟମ ଉତ୍ପାଦ ଉପରେ ଭ୍ୟାଟ୍ ଲାଗୁଥିବାରୁ ଟିକସ ବଢ଼ିଯାଉଛି । ଏହି ଦୃଷ୍ଟିରୁ କେତେକ ରାଜ୍ୟ ଜିଏସଟି ବ୍ୟବସ୍ଥା ପୂର୍ବରୁ ସାମଗ୍ରୀରେ ଉପଯୋଗ ହେଉଥିବା କମ୍ପ୍ରେସଡ ପ୍ରାକୃତିକ ଗ୍ୟାସ ଉପରେ ଭ୍ୟାଟ୍ ଦରକୁ 5 ପ୍ରତିଶତରୁ କମ୍ ନେଉଥିଲେ । କେତେକ ରାଜ୍ୟ ବିନିର୍ମାଣ କ୍ଷେତ୍ରରେ ଉପଯୋଗ ହେଉଥିବା ଡିଜେଲ ଦର ଉପରେ ମଧ୍ୟ ଭ୍ୟାଟ୍ ହାର ହ୍ରାସ କରିଥିଲେ ।


    ତେଣୁ ଶ୍ରୀ ଜେଟଲୀ ଅନ୍ୟ ରାଜ୍ୟଗୁଡ଼ିକୁ ମଧ୍ୟ ଉତ୍ପାଦନ କ୍ଷେତ୍ରରେ ଉପଯୋଗ ହେଉଥିବା ଉକ୍ତ ପେଟ୍ରୋଲିୟମ ଉତ୍ପାଦ ଉପରେ ଭ୍ୟାଟ୍ ଦର ହ୍ରାସ କରିବାର ସମ୍ଭାବନାକୁ ଖୋଜିବା ପାଇଁ ଅନୁରୋଧ କରିଛନ୍ତି , ଯେଉଁଠି ଜିଏସଟି ଲାଗୁ ହୋଇଛି । ଯାହା ଫଳରେ ସାମଗ୍ରୀ ଉତ୍ପାଦନ ଖର୍ଚ୍ଚ ଉପରେ ସର୍ବନିମ୍ନ ପ୍ରଭାବ ପଡ଼ିବ ।


    **********

    
    
    (Release ID: 1500343) Visitor Counter : 2