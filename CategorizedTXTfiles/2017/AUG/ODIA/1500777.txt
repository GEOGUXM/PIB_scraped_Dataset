      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଜରୁରି ସ୍ଥିତିର ନିରାକରଣ, ମୁକାବିଲା ପ୍ରସଙ୍ଗରେ ଏସସିଓ ରାଷ୍ଟ୍ରମୁଖ୍ୟଙ୍କ ନବମ ସମ୍ମିଳନୀରେ ଭାରତର ବିବୃତି
      Posted On: 24 AUG 2017 8:44PM by PIB Bhubaneshwar


    କିରଗିଜ୍ ରିପବ୍ଲିକର ଚୋଲପୋନ୍-ଅତାଠାରେ ଆଜି ଅନୁଷ୍ଠିତ ଜରୁରି ସ୍ଥିତିର ନିରାକରଣ ଓ ମୁକାବିଲା ପ୍ରସଙ୍ଗରେ ଏସସିଓ ରାଷ୍ଟ୍ରମୁଖ୍ୟମାନଙ୍କ ନବମ ସମ୍ମିଳନୀରେ ସ୍ୱରାଷ୍ଟ୍ର ମନ୍ତ୍ରୀ ଶ୍ରୀ ରାଜନାଥ ସିଂହଙ୍କ ବକ୍ତବ୍ୟ:


    ‘ ଏହି ନବମ ବୈଠକର ସଫଳ ଆୟୋଜନ ପାଇଁ ଭାରତ କିରଗିଜ୍ ରିପବ୍ଲିକର ରାଷ୍ଟ୍ରପତି ଅଲମାଜବେକ୍ ଅତାମ୍ବାୟେଭ୍ ଏବଂ ବୋରୋମୋଭର ମନ୍ତ୍ରୀଙ୍କୁ ଅଭିନନ୍ଦନ ଜଣାଉଛି । ଜରୁରି ସ୍ଥିତିର ନିରାକରଣ ଏବଂ ମୁକାବିଲା ଦିଗରେ ଏକ କାର୍ଯ୍ୟସୂଚୀ ପ୍ରସ୍ତୁତ କରିବା ଲକ୍ଷ୍ୟରେ ଗତକାଲି ବିଶେଷଜ୍ଞ କମିଟିର ଏକ ବୈଠକ ବସିଥିଲା ବୋଲି ମୋତେ ସୂଚନା ଦିଆଯାଇଛି ।


    ସାଂଘାଇ କୋ-ଅପରେସନ ଅର୍ଗାନାଇଜେସନର ନୂତନ ସଦସ୍ୟ ଭାବେ ଆମେ ଖୁସିର ସହ ଏହା କହିବାକୁ ଚାହୁଁଛୁ ଯେ , ବୈଠକରେ ଯେଉଁ ପ୍ରସଙ୍ଗରେ ସହଯୋଗ ଉପରେ ଆଲୋଚନା ପାଇଁ ସ୍ଥିର କରାଯାଇଛି , ତାହା ଉଚିତ ସମୟର ନିଷ୍ପତ୍ତି ।


    1996 ମସିହାରୁ 2015 ମଧ୍ୟରେ ପ୍ରାକୃତିକ ବିପର୍ଯ୍ୟୟରେ ଏସସିଓ ଦେଶ ଗୁଡ଼ିକରେ 3 ଲକ୍ଷରୁ ଅଧିକ ଲୋକ ପ୍ରାଣ ହରାଇଛନ୍ତି । ବିପର୍ଯ୍ୟୟ ଯୋଗୁ ବିପୁଳ ଆର୍ଥିକ କ୍ଷତି ମଧ୍ୟ ହୋଇଛି । ଆମେ ସମସ୍ତେ ପ୍ରାକୃତିକ ଏବଂ ମଣିଷକୃତ ବିପର୍ଯ୍ୟୟର ଫଳ ଭୋଗୁଛୁ । ଭୂକମ୍ପ , ବନ୍ୟା , ବାତ୍ୟା , ଭୂସ୍ଖଳନ ଏବଂ ମହାମାରୀ ଭଳି ପ୍ରାକୃତିକ ବିପର୍ଯ୍ୟୟରେ ବହୁ ଜୀବନ ଯାଉଛି । ଜଳବାୟୁ ପରିବର୍ତ୍ତନ ଯୋଗୁ ବିପର୍ଯ୍ୟୟର ତୀବ୍ରତା ଏବଂ ସଂଖ୍ୟା ବୃଦ୍ଧି ପାଇବା ଆଶଙ୍କା କରାଯାଉଛି । ଯଦି ଆମେ ଆମ ଜନସାଧାରଣ , ସମ୍ପତ୍ତି , ଅର୍ଥନୈତିକ କାର୍ଯ୍ୟକଳାପକୁ ଏ ଦିଗରେ ସଚେତ ନ କରିବା ତେବେ ବିପର୍ଯ୍ୟୟ କ୍ଷୟକ୍ଷତି ବଢ଼ିଚାଲିବା ନିଶ୍ଚିତ । ଆମେ ଏସସିଓ ଦେଶମାନଙ୍କ ପାଇଁ ଏହି ବିପଦର ମୁକାବିଲା ହିଁ ଚିନ୍ତାର କେନ୍ଦ୍ର , ଯଦ୍ୱାରାକି ଆର୍ଥିକ ଅଭିବୃଦ୍ଧି ଏବଂ ମାନବତାର ବିକାଶ ଜାରି ରହିପାରିବ ।


    ଏକ ଅନ୍ତଃସଂଯୋଗିତ ବିଶ୍ୱରେ ବିପଦ ହ୍ରାସ ଆଞ୍ଚଳିକ ପ୍ରସଙ୍ଗ ହୋଇ ରହିନାହିଁ । ଏକ ପାଶ୍ୱର୍ର ଘଟଣା ବିଶ୍ୱର ଅନ୍ୟ ପାଶ୍ୱର୍ରେ ମଧ୍ୟ ବିପଦ ଛିଡ଼ା କରିଥାଏ । ଏପରିକି ଭୌଗଳିକ ଦୃଷ୍ଟି କୋଣରୁ ବିଶ୍ୱର ଦୁଇଟି ଭିନ୍ନ ଭିନ୍ନ ସ୍ଥାନରେ ଘଟୁଥିବା ବିପର୍ଯ୍ୟୟ ମଧ୍ୟରେ କୌଣସି ସମ୍ପର୍କ ନ ଥିଲେ ମଧ୍ୟ ବିଶ୍ୱବ୍ୟାପି ବିପର୍ଯ୍ୟୟର ମୁକାବିଲା ଶୈଳୀ ସମାନ । ତେଣୁ କ୍ରମାଗତ ଭାବେ ଆମେ ପରସ୍ପର ଠାରୁ ଶିକ୍ଷାଲାଭ କରିବା ସହ ନୂତନ ଉପାୟ ବାହାର କଲେ ଆମ ପାଇଁ ତଥା ଭବିଷ୍ୟତ ପିଢ଼ି ପାଇଁ ଏକ ନିରାପଦ ବିଶ୍ୱ ଗଠନ କରିପାରିବା ।


    ଆମ ସଦସ୍ୟ ରାଷ୍ଟ୍ର ଗୁଡ଼ିକରେ ବିଶ୍ୱର 40% ଲୋକ ରହୁଛନ୍ତି । ଏସବୁ ଦେଶ ଗୁଡ଼ିକରେ କେତେକ ଦ୍ରୁତ ବିକାଶଶୀଳ ଅର୍ଥନୀତି ମଧ୍ୟ ରହିଛନ୍ତି । ଯଦି ଆମେ ଜରୁରି ସ୍ଥିତି ଏବଂ ପ୍ରାକୃତିକ ବିପର୍ଯ୍ୟୟର ମୁକାବିଲାରେ ସଫଳ ହୋଇପାରିବା , ତେବେ ଏହାର ବିଶ୍ୱସ୍ତରୀୟ ପ୍ରଭାବ ରହିବ । ବିପର୍ଯ୍ୟୟ କ୍ଷୟକ୍ଷତି ରୋକିବାକୁ ସେଣ୍ଡାଇ କାର୍ଯ୍ୟସୂଚୀ କିମ୍ବା ଅନ୍ୟାନ୍ୟ ବିକାଶ ଲକ୍ଷ୍ୟ , କିଛି ବି 2030 ମସିହା ସୁଦ୍ଧା ହାସଲ କରାଯାଇ ପାରିବ ନାହିଁ , ଯେ ପର୍ଯ୍ୟନ୍ତ ଏସସିଓ ଦେଶସମୂହ ଏହି ଲକ୍ଷ୍ୟ ହାସଲ କରିନାହାନ୍ତି । ତେଣୁ ଏହି କ୍ଷେତ୍ରରେ ଆନ୍ତର୍ଜାତିକ ସହଯୋଗ ଆମ ସମସ୍ତଙ୍କ ପାଇଁ ଅତ୍ୟନ୍ତ ଜରୁରି ।


    ଭାରତରେ ଆମେ ବିପର୍ଯ୍ୟୟଜନିତ ମୃତ୍ୟୁ ଏବଂ ଅନ୍ୟାନ୍ୟ କ୍ଷୟକ୍ଷତି ରୋକିବାକୁ କ୍ରମାଗତ ଉଦ୍ୟମ କରି ଆସୁଛୁ । ଆମେ ବିପର୍ଯ୍ୟୟ ପ୍ରକାର ଭେଦ ସମ୍ପର୍କରେ ଅନୁଶୀଳନ କରିବା ସହ ଏହାର ମୁକାବିଲା ପାଇଁ ନିର୍ଦ୍ଦିଷ୍ଟ ଯୋଜନା କରୁଛୁ ।


    ନିକଟ ଅତୀତରେ ଆମେ ‘ ଫାଇଲିନ୍ ’ ଓ ‘ ହୁଡହୁଡ଼ ’ ଭଳି ବାତ୍ୟାର ସଫଳ ମୁକାବିଲା କରିପାରିଛୁ । ବିଗତ ଏକ ଦଶନ୍ଧି ଧରି ନୀତିଗତ ପଦକ୍ଷେପ , ପୂର୍ବ ସତର୍କ ସୂଚନା ପଦ୍ଧତି , ଆଗୁଆ ପ୍ରସ୍ତୁତି , ପ୍ରଶିକ୍ଷଣ ଏବଂ ଦକ୍ଷତା ବିକାଶ ଯୋଗୁ ଏହି ସଫଳତା ମିଳିପାରିଛି । କେବଳ 1999 ମସିହାର ଓଡ଼ିଶା ମହାବାତ୍ୟାରେ ପ୍ରାୟ 10 ହଜାର ଲୋକଙ୍କ ମୃତ୍ୟୁ ହୋଇଥିବା ବେଳେ ତୁଳନାତ୍ମକ ଭାବେ ଗତ ଦୁଇଟି ବିପର୍ଯ୍ୟୟରେ 45 ଜଣଙ୍କ ମୃତ୍ୟୁ ହୋଇଛି । ମୋଟ ଉପରେ ଅତୀତକୁ ତୁଳନା କଲେ ବିଗତ ଏକ ଦଶନ୍ଧି ମଧ୍ୟରେ ଆମେ ବିପର୍ଯ୍ୟୟଜନିତ ମୃତ୍ୟୁ ସଂଖ୍ୟାକୁ 1%ରୁ ତଳକୁ ଆଣିପାରିଛୁ ।


    ବାତ୍ୟାଜନିତ ମୃତ୍ୟୁ ସଂଖ୍ୟା ଆମେ ହ୍ରାସ କରିବା ସହ ଅତ୍ୟଧିକ ଉତ୍ତାପ/ଗରମ ଜନିତ ମୃତ୍ୟୁ ସଂଖ୍ୟା ହ୍ରାସ କରିବାକୁ ଜରୁରି ପଦକ୍ଷେପ ମଧ୍ୟ ନେଇଛୁ । ପାଣିପାଗ ବିଶେଷଜ୍ଞ , ବିପର୍ଯ୍ୟୟ ପରିଚାଳନାବିତ୍ , ଜନସ୍ୱାସ୍ଥ୍ୟ ଅଧିକାରୀ , ମୁନିସିପାଲ ସଂସ୍ଥା , ନିର୍ମାଣ କମ୍ପାନୀ ମେନେଜର , ଜଳ ଓ ବିଦ୍ୟୁତ ଯୋଗାଣ ସଂସ୍ଥା ଗୁଡ଼ିକ ସହ ଯୋଗାଯୋଗ କରି ଆମେ ଗ୍ରୀଷ୍ମ ପ୍ରବାହର ପୂର୍ବ ସୂଚନା ଦେଇ ଆଞ୍ଚଳିକ ସ୍ତରରେ ମୃତ୍ୟୁ ସଂଖ୍ୟା ରୋକିପାରିଛୁ । 2015ରେ ଗ୍ରୀଷ୍ମ ଜନିତ ମୃତ୍ୟୁ ସଂଖ୍ୟା 2000 ଥିବା ବେଳେ ଆମ ପ୍ରଚେଷ୍ଟାରୁ 2017ରେ ଏହି ସଂଖ୍ୟା 250କୁ ହ୍ରାସ ପାଇଛି ।


    ଭୂକମ୍ପ ଭଳି ବଡ଼ ବିପର୍ଯ୍ୟୟରେ ମୃତ୍ୟୁ ସଂଖ୍ୟା ହ୍ରାସ କରିବା ଯୋଜନା ପାଇଁ ଦୀର୍ଘ ଦିନର ଉଦ୍ୟମ ଆବଶ୍ୟକ ଥିଲେ ମଧ୍ୟ ଏହାର ଆରମ୍ଭ ହୋଇଯାଇଛି । ଅଞ୍ଚଳିକ ଓ ଜାତୀୟ ସ୍ତରରେ ଏକ ନିରାପଦ ପରିବେଶ ସୃଷ୍ଟି ଦିଗରେ ବିପଦ ହ୍ରାସ ଯୋଜନା କରିବାରେ ଆମେ ଉନ୍ନତି କରିଛୁ । ଏଥିପାଇଁ 2016ରେ ଆମେ ଜାତୀୟ ବିପର୍ଯ୍ୟୟ ପରିଚାଳନା ଯୋଜନାର ଶୁଭାରମ୍ଭ କରିଛୁ । ଜାତୀୟ ସ୍ତର ସହ ଅନେକ ରାଜ୍ୟ ଏବଂ 90% ଜିଲ୍ଲା ସେମାନଙ୍କର ସ୍ୱତନ୍ତ୍ର ବିପର୍ଯ୍ୟୟ ପରିଚାଳନା ଯୋଜନା ମଧ୍ୟ କରିପାରିଛନ୍ତି ।


    ବିପର୍ଯ୍ୟୟ ଏବଂ ଜରୁରି ସ୍ଥିତିର ମୁକାବିଲା ଦିଗରେ ଏସସିଓ କାର୍ଯ୍ୟସୂଚୀ ମଧ୍ୟରେ ସହଯୋଗ ଦ୍ୱାରା ଆମ ଦେଶ ମଧ୍ୟରେ ବିପଦର ମୁକାବିଲା ସମ୍ଭବ ବୋଲି ଭାରତ ବିଶ୍ୱାସ କରେ । ସେହିପରି ଆମ ଦେଶରେ ବିପର୍ଯ୍ୟୟ ମୁକାବିଲା ପଦ୍ଧତିରୁ ଅନ୍ୟ ସଦସ୍ୟ ରାଷ୍ଟ୍ର ମଧ୍ୟ ଶିକ୍ଷା ଲାଭ କରିପାରିବେ । ସହଯୋଗର କାର୍ଯ୍ୟସୂଚୀ ମଧ୍ୟରେ ମୁଁ ତିନୋଟି ଗୁରୁତ୍ୱପୂର୍ଣ୍ଣ ପ୍ରସଙ୍ଗ ଆପଣମାନଙ୍କ ବିଚାର ପାଇଁ ଉପସ୍ଥାପନ କରୁଛି:


    ତାଲିକାର ପ୍ରଥମରେ ଭୂକମ୍ପ ଜନିତ କ୍ଷୟକ୍ଷତି ହ୍ରାସ ପାଇଁ ସହଯୋଗ । ବିଗତ 20 ବର୍ଷ ମଧ୍ୟରେ ଭୂକମ୍ପରେ 2 ଲକ୍ଷରୁ ଅଧିକ ପ୍ରାଣ ଯାଇଛି । ଯାହାକି ଏସସିଓ ଦେଶ ଗୁଡ଼ିକରେ ବିପର୍ଯ୍ୟୟଜନିତ ମୃତ୍ୟୁର ଦୁଇ ତୃତୟାଂଶ । ଭବିଷ୍ୟତରେ ଯେପରି ଏହି ସଂଖ୍ୟା ହ୍ରାସ ପାଇବ , ସେ ଦିଗରେ ସହଯୋଗ ବୃଦ୍ଧି ପାଇବା ଆବଶ୍ୟକ ।


    ଏ ଦିଗରେ ପ୍ରସ୍ତୁତିକୁ ଦୃଢ଼ କରିବାକୁ ଯୁଗ୍ମ ସହରାଞ୍ଚଳ ଭୂକମ୍ପ ଉଦ୍ଧାର ଅଭିଯାନର ଅଭ୍ୟାସ ଜରୁରି । ଯୁଗ୍ମ ଅଭ୍ୟାସ ହେଲେ ଏହା ଆନ୍ତର୍ଜାତିକ କ୍ଷେତ୍ରରେ ବୁଝାମଣାକୁ ସହଜ କରିବା ସହ ଜରୁରି ସ୍ଥିତିରେ ସହଯୋଗର ସମନ୍ୱୟ ମଧ୍ୟ ବୃଦ୍ଧି କରିବ । ଏହା ସଦସ୍ୟ ଦେଶମାନଙ୍କ ମଧ୍ୟରେ ବନ୍ଧୁତ୍ୱ ମଧ୍ୟ ବୃଦ୍ଧି କରିବ , ଯାହାକି ଜରୁରି ସ୍ଥିତିରେ ଆବଶ୍ୟକ । 2019 ମସିହାରେ ଏଭଳି ଯୁଗ୍ମ ଅଭ୍ୟାସ ପାଇଁ ଭାରତ ପକ୍ଷରୁ ପ୍ରସ୍ତାବ ଦିଆଯାଇଛି ।


    ଏଥିସହ ଭୂକମ୍ପ ନିରୋଧୀ କୋଠା ନିର୍ମାଣ , ମଡେଲ ବିଲ୍ଡିଂ କୋଡ୍ ପାଳନ ପାଇଁ ପ୍ରଯୁକ୍ତି ବିଶେଷଜ୍ଞମାନଙ୍କର ଏକ ସମ୍ମିଳନୀ ଡକାଯିବା ସହ ଏ ଦିଗରେ ପ୍ରଯୁକ୍ତି ବିଦ୍ୟାର ଆଦାନପ୍ରଦାନ କରାଯାଇପାରିବ । ଏହା ଦୀର୍ଘସ୍ଥାୟୀ ଭାବେ ଭୂକମ୍ପଜନିତ କ୍ଷୟକ୍ଷତି ହ୍ରାସ କରିବାରେ ସହାୟକ ହୋଇପାରିବ ।


    ଦ୍ୱିତୀୟରେ ଆମର ଆନୁଷଙ୍ଗିକ ବ୍ୟବସ୍ଥାକୁ ବିପର୍ଯ୍ୟୟର ମୁକାବିଲା ଲାଗି ପ୍ରସ୍ତୁତ କରିବା ଲାଗି ଆଞ୍ଚଳିକ ସହଯୋଗକୁ ଗୁରୁତ୍ୱ ଜରୁରି । ଆସନ୍ତା ଦଶନ୍ଧିରେ ଏସସିଓ ଦେଶଗୁଡ଼ିକରେ ଆନୁଷଙ୍ଗିକ ବ୍ୟବସ୍ଥାରେ ନିବେଶ ବିକାଶର ମୁଖ୍ୟ ଧାରା ହେବ । ବିପର୍ଯ୍ୟୟର ମୁକାବିଲା ଦିଗରେ ଏହି ଆନୁଷଙ୍ଗିକ ବ୍ୟବସ୍ଥା ସକ୍ଷମ ବୋଲି ନିଶ୍ଚିତ ହେବାକୁ ପଡ଼ିବ । ଆନୁଷଙ୍ଗିକ ବ୍ୟବସ୍ଥାକୁ ସୁଦୃଢ଼ କରିବାକୁ ଏସସିଓ ସଦସ୍ୟ ଦେଶ ଗୁଡ଼ିକ ପରସ୍ପର ମଧ୍ୟରେ ଜ୍ଞାନ , ଅଭିଜ୍ଞତା ଏବଂ ପ୍ରଯୁକ୍ତିବିଦ୍ୟାର ଆଦାନପ୍ରଦାନ ଆବଶ୍ୟକ ଏବଂ ବିପଦକୁ ଭଲ ଭାବେ ବୁଝିବା ସହ ସୁଦୃଢ଼ ପ୍ରଯୁକ୍ତି ବିଦ୍ୟା ଦ୍ୱାରା ଏହାର ମୁକାବିଲା ଦରକାର ।


    ଶେଷରେ ଖରାପ ପାଣିପାଗ ସମ୍ପର୍କରେ ପୂର୍ବ ସତର୍କ ସୂଚନା ପ୍ରକ୍ରିୟାରେ ମଧ୍ୟ ସହଯୋଗ ଆବଶ୍ୟକ । ଏସସିଓ ଦେଶ ଗୁଡ଼ିକରେ ଭିନ୍ନ ଭିନ୍ନ ପ୍ରକାର ପାଣିପାଗ ଥାଇପାରେ , କିନ୍ତୁ ଖରାପ ସ୍ଥିତିର ମୁକାବିଲା ପ୍ରକ୍ରିୟା ସମାନ । ଏ ଦିଗରେ ପରସ୍ପର ମଧ୍ୟରେ ସହଯୋଗ ପାଇଁ ପାଣିପାଗ ବିଶେଷଜ୍ଞମାନଙ୍କର ଏକ ପ୍ରଯୁକ୍ତିଗତ ବୈଠକ ବେଶ ସହାୟକ ହେବ । ଏହାକୁ ଲକ୍ଷ୍ୟ କରି 2019ରେ ପାଣିପାଗ ବିଶେଷଜ୍ଞମାନଙ୍କ ଏକ ସମ୍ମିଳନୀ ପାଇଁ ଭାରତ ପ୍ରସ୍ତାବ ଦେଉଛି ।


    ଉଦ୍ବୋଧନ ଶେଷ କରିବା ପୂର୍ବରୁ ମୁଁ ପୁଣି ଥରେ କହିବି ଯେ , ବିପର୍ଯ୍ୟୟ ଓ ଜରୁରି ସ୍ଥିତିର ମୁକାବିଲା ଦିଗରେ ଏସସିଓ ସଦସ୍ୟ ଦେଶଗୁଡ଼ିକ ସହ ଭାରତ କାନ୍ଧକୁ କାନ୍ଧ ମିଳାଇ କାମ କରିବାକୁ ସର୍ବଦା ପ୍ରସ୍ତୁତ ଅଛି ।


    ଏ ଦିଗରେ ପଦକ୍ଷେପ ନେବାକୁ ଆମେ ଆନ୍ତର୍ଜାତିକ ସହଯୋଗ ପାଇଁ ବ୍ୟବସ୍ଥା କରିଛୁ:


    - ଭାରତ ମହାସାଗରୀୟ ଦେଶଗୁଡ଼ିକ ପାଇଁ ଆମେ ସୁନାମୀ ଚେତାବନୀ ବ୍ୟବସ୍ଥା କରିଛୁ ।


    - ବିପର୍ଯ୍ୟୟର ମୁକାବିଲା ପାଇଁ ଆମେ ଅନ୍ୟ ଦେଶରେ ମଧ୍ୟ ଆମର ଜାତୀୟ ବିପର୍ଯ୍ୟୟ ପ୍ରଶମନ ଫୋର୍ସଙ୍କୁ ମୁତୟନ କରିଛୁ ।


    - ସାର୍କ ଓ ବିମଷ୍ଟେକ ଦେଶ ଗୁଡ଼ିକ ସହ ବିପର୍ଯ୍ୟୟ ମୁକାବିଲା ଦିଗରେ ଆମେ ଦ୍ୱିପାକ୍ଷିକ ଅଭ୍ୟାସ କରୁଛୁ ।


    - ବିପର୍ଯ୍ୟୟ ବିପଦ ହ୍ରାସ କରିବାକୁ ଗତ ବର୍ଷ ଆମେ ଏସୀୟ ମନ୍ତ୍ରୀସ୍ତରୀୟ ଅଧିବେଶନ ଆୟୋଜନ କରିଥିଲୁ ।


    - ଚଳିତ ବର୍ଷ ମେ ମାସରେ ଆମେ ସାଉଥ ଏସିଆ ଜିଓ ଷ୍ଟେସନାରୀ ଉପଗ୍ରହ ଉତକ୍ଷେପଣ କରିଛୁ । ଏହାକୁ ସାର୍କ ଦେଶଗୁଡ଼ିକୁ ପାଣିପାଗ ସତର୍କ ସୂଚନା ଦେବ ।


    ଆମେ ଏସସିଓ କାର୍ଯ୍ୟସୂଚୀ ମଧ୍ୟରେ କାର୍ଯ୍ୟ କରିବାକୁ ପ୍ରତିବଦ୍ଧ ଏବଂ 2019 ମସିହାରେ ଏହି ଫୋରମର ପରବର୍ତ୍ତୀ ସମ୍ମିଳନୀ ଆୟୋଜନ କରିବାକୁ ପ୍ରସ୍ତାବ ଦେଉଛୁ । ଆମେ ସାଥି ହୋଇ ଆଗେଇବା ସହ ପ୍ରସ୍ତାବିତ ସମ୍ମିଳନୀରେ ଯୋଗ ଦେବାକୁ ଏସସିଓ ରାଷ୍ଟ୍ରମୁଖ୍ୟମାନଙ୍କୁ ନିମନ୍ତ୍ରଣ କରୁଛି ।


    ମୁଁ ନିଶ୍ଚିତ ଯେ , ଗତ ଦୁଇ ଦିନର ଆଲୋଚନା ଦ୍ୱାରା ବିପର୍ଯ୍ୟୟ ବିପଦ ହ୍ରାସ ଓ ମୁକାବିଲା ଦିଗରେ ଆମ ମଧ୍ୟରେ ମିଳିତ ବୁଝାମଣା ହୋଇପାରିଛି ।


    ଏହି କଥା ସହ ମୁଁ ଉଦ୍ବୋଧନ ଶେଷ କରିବା ସହ ଆୟୋଜକଙ୍କୁ ପୁନର୍ବାର ଧନ୍ୟବାଦ ଦେଉଛି ଏବଂ ସମସ୍ତଙ୍କୁ ଭାରତ ଗସ୍ତରେ ଆସିବାକୁ ନିମନ୍ତ୍ରଣ କରୁଛି ।


    **********

    
    
    (Release ID: 1500777) Visitor Counter : 2