      ସଂଖ୍ୟାଲଘୁ ବ୍ୟାପାର ମନ୍ତ୍ରଣାଳୟ

      ଚଳିତ ମାସ ପ୍ରକାଶ ପାଇବ ନୂତନ ହଜ୍ ନୀତି-2018: ମୁକ୍ତାର ଅବାସ ନକଭୀ
      Posted On: 12 AUG 2017 3:25PM by PIB Bhubaneshwar


    ଚଳିତ ମାସ ନୂତନ ହଜ୍ ନୀତି - 2018 ପ୍ରକାଶ ପାଇବ । ଆସନ୍ତା ବର୍ଷଠାରୁ ନୂତନ ନୀତି ଅନୁସାରେ ହଜ୍ ଯାତ୍ରା ଆୟୋଜନ କରାଯିବ । କେନ୍ଦ୍ର ସଂଖ୍ୟାଲଘୁ ବ୍ୟାପାର ( ସ୍ୱାଧୀନ ଦାୟିତ୍ୱ ) ଏବଂ ସଂସଦୀୟ ବ୍ୟାପାର ରାଷ୍ଟ୍ର ମନ୍ତ୍ରୀ ଶ୍ରୀ ମୁକ୍ତାର ଅବାସ ନକଭୀ ମୁମ୍ବାଇର ହଜ୍ ହାଉସଠାରେ ଅଗଷ୍ଟ 11 ତାରିଖରେ ହଜ୍ - 2017ର ସମୀକ୍ଷା ଏବଂ 22ତମ ହଜ୍ ଯାତ୍ରୀଙ୍କ କର୍ମଶାଳାରେ ଏହା କହିଛନ୍ତି ।


    ସେ କହିଲେ ଯେ , ଏକ ଉଚ୍ଚସ୍ତରୀୟ କମିଟି ଦ୍ୱାରା ପ୍ରସ୍ତୁତ ହେଉଥିବା ନୂତନ ହଜ୍ ନୀତି ଏବେ ଚୂଡ଼ାନ୍ତ ପର୍ଯ୍ୟାୟରେ ପହଞ୍ଚିଛି । ନୂତନ ନୀତି ଦ୍ୱାରା ହଜ୍ ଯାତ୍ରା ଅଧିକ ସ୍ୱଚ୍ଛ ଏବଂ ସରଳ ହେବ । ହଜ୍ ଯାତ୍ରୀମାନଙ୍କୁ ସର୍ବାଧିକ ସୁବିଧା ସୁଯୋଗ ଯୋଗାଇ ଦେବା ନୂତନ ନୀତିର ମୂଳ ଉଦ୍ଦେଶ୍ୟ ।


    ଶ୍ରୀ ନକଭୀ କହିଲେ ଯେ , ସମୁଦ୍ର ପଥରେ ହଜ୍ ଯାତ୍ରୀମାନଙ୍କୁ ପଠାଇବା ନୂତନ ନୀତିର ଏକ ଗୁରୁତ୍ୱପୂର୍ଣ୍ଣ ପ୍ରସ୍ତାବ ମଧ୍ୟ । ବିମାନ ଯାତ୍ରା ତୁଳନାରେ ଏହି ଯାତ୍ରା ଖର୍ଚ୍ଚକୁ ଅଧା ହ୍ରାସ କରିବ । ଗରିବ ଲୋକମାନଙ୍କ ପାଇଁ ଏହା ଅଧିକ ଗ୍ରହଣୀୟ ହୋଇପାରିବ । 1995 ମସିହାରୁ ମୁମ୍ବାଇରୁ ଜେଦାହ ମଧ୍ୟରେ ଜଳପଥରେ ହଜ୍ ଯାତ୍ରା ବନ୍ଦ ହୋଇଯାଇଛି ।


    ଶ୍ରୀ ନକଭୀ କହିଲେ ଯେ , ଜଳପଥରେ ହଜ୍ ଯାତ୍ରାର ଅନ୍ୟ ଏକ ଫାଇଦା ହେଲା ଏବେ ଉପଲବ୍ଧ ହେଉଥିବା ଅତ୍ୟାଧୁନିକ ଜାହାଜ ଗୁଡ଼ିକରେ ଏକକାଳୀନ 4 ରୁ 5 ହଜାର ଯାତ୍ରୀ ଯାଇପାରିବେ । ମାତ୍ର 2/3 ଦିନ ମଧ୍ୟରେ ସେମାନେ ମୁମ୍ବାଇରୁ ଜେଦାହ 2300 ନଟିକାଲ ମାଇଲ୍ ଜଳପଥ ଅତିକ୍ରମ କରିପାରିବେ । ପୂର୍ବରୁ ଏତିକି ଦୂରତ୍ୱ ଅତିକ୍ରମ କରିବାକୁ 12 ରୁ 15 ଦିନ ଲାଗୁଥିଲା ।


    ଅଗଷ୍ଟ 28 ତାରିଖରେ ଜାହାଜ ଚଳାଚଳ ମନ୍ତ୍ରୀ ଶ୍ରୀ ନୀତୀନ ଗଡକରୀଙ୍କ ଅଧ୍ୟକ୍ଷତାରେ ଦିଲ୍ଲୀରେ ଏକ ଉଚ୍ଚସ୍ତରୀୟ ବୈଠକ ବସିବ । ଜାହାଜ ଚଳାଚଳ ଏବଂ ସଂଖ୍ୟାଲଘୁ ବ୍ୟାପାର ମନ୍ତ୍ରାଳୟର ବରିଷ୍ଠ ଅଧିକାରୀମାନେ ବୈଠକରେ ଉପସ୍ଥିତ ରହିବେ । ସମୁଦ୍ର ପଥରେ ହଜ୍ ଯାତ୍ରା ପୁଣି ଆରମ୍ଭ କରିବାକୁ ସାଉଦି ଆରବ ସରକାରଙ୍କ ସହ ଆଲୋଚନା ମଧ୍ୟ ଚାଲିଛି ।


    2017ର ହଜ୍ ଯାତ୍ରା ପାଇଁ ସଂଖ୍ୟାଲଘୁ ବ୍ୟାପାର ମନ୍ତ୍ରାଳୟ ବହୁ ପୂର୍ବରୁ ହଜ୍ କମିଟି ଏବଂ ଏଥିରେ ଜଡ଼ିତ ଥିବା ଏଜେନ୍ସିମାନଙ୍କ ସହ ଆଲୋଚନା କରି ସୁବ୍ୟବସ୍ଥା କରିସାରିଥିଲା । ଆୟୋଜିତ କର୍ମଶାଳା / ପ୍ରଶିକ୍ଷଣ ଶିବିରରେ ହଜ୍ କମିଟି ଏବଂ ଅନ୍ୟାନ୍ୟ ଏଜେନ୍ସି ଗୁଡ଼ିକର ଅଧିକାରୀମାନେ ହଜ୍ ଯାତ୍ରା ସମ୍ପର୍କରେ ଅନେକ ଗୁରୁତ୍ୱପୂର୍ଣ୍ଣ ସୂଚନା ଦେଇଥିଲେ ।


    2017 ର ହଜ୍ ଯାତ୍ରା ଜୁଲାଇ 24 ତାରିଖରୁ ଆରମ୍ଭ ହୋଇଛି । ଦେଶର ବିଭିନ୍ନ ନିର୍ଦ୍ଧାରିତ ସ୍ଥାନରୁ ହଜ୍ ଯାତ୍ରୀମାନେ ଯାତ୍ରା ଆରମ୍ଭ କରିଛନ୍ତି । ଚଳିତ ବର୍ଷ ସାଉଦି ଆରବ ସରକାର ଭାରତର ବାର୍ଷିକ ହଜ୍ କୋଟାରେ 34,005 ବୃଦ୍ଧି କରିଛି । ତେଣୁ ଏ ବର୍ଷ ଭାରତରୁ ମୋଟ 1,70,025 ଜଣ ହଜ୍ ଯାତ୍ରୀ ଯିବେ । ଏଥିରୁ 1,25,025 ଜଣ ହଜ୍ କମିଟି ଜରିଆରେ ଏବଂ ଅନ୍ୟ 45 ହଜାର ଯାତ୍ରୀ ବିଭିନ୍ନ ଏଜେନ୍ସି ଜରିଆରେ ଯାଉଛନ୍ତି ।


    ପ୍ରଥମ ପର୍ଯ୍ୟାୟରେ 65 ହଜାର ଜଣ ଯାତ୍ରୀ ଦିଲ୍ଲୀ , ଗୟା , ଗୋଆ , ଗୌହାଟୀ , କୋଲକାତା , ଲକ୍ଷ୍ନୌ , ମାଙ୍ଗାଲୋର , ଶ୍ରୀନଗର ଏବଂ ବାରାଣସୀରୁ ସାଉଦି ଆରବ ଯାତ୍ରା କରିଛନ୍ତି । ଦ୍ୱିତୀୟ ପର୍ଯ୍ୟାୟରେ ବାଙ୍ଗାଲୋର , ଭୋପାଳ , ରାଞ୍ଚି , ନାଗପୁର , ମୁମ୍ବାଇ , ହାଇଦ୍ରାବାଦ , କୋଚିନ , ଚେନ୍ନାଇ , ଔରଙ୍ଗାବାଦ , ଅହମ୍ମଦାବାଦ ଏବଂ ଇନ୍ଦୋରରୁ ହଜ୍ ଯାତ୍ରୀ ଯାତ୍ରା କରିବେ । ଦ୍ୱିତୀୟ ପର୍ଯ୍ୟାୟ ଯାତ୍ରା ଅଗଷ୍ଟ 26 ତାରିଖରେ ଶେଷ ହେବ ।


    **********

    
    
    (Release ID: 1499544) Visitor Counter : 3