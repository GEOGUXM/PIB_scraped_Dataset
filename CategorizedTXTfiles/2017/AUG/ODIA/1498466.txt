      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଭାରତ ବିରୋଧୀ କାର୍ଯ୍ୟକଳାପ ଭିଆଉଥିବା ତତ୍ତ୍ଵଙ୍କୁ ଅର୍ଥ ଯୋଗାଣ ହ୍ରାସ
      Posted On: 02 AUG 2017 9:13PM by PIB Bhubaneshwar


    ସରକାରଙ୍କ ଦ୍ୱାରା ବିମୁଦ୍ରୀକରଣ ଘୋଷଣା କରାଯିବା ଓ ପୁରୁଣା 500 ଟଙ୍କିଆ ଓ 1000 ଟଙ୍କିଆ ନୋଟ୍ ଅଚଳ କରାଯିବା ଫଳରେ ଦେଶ ବିରୋଧୀ ତତ୍ତ୍ଵଙ୍କୁ ମିଳୁଥିବା ଆର୍ଥିକ ସହାୟତା ବ୍ୟାପକ ମାତ୍ରାରେ ହ୍ରାସ ପାଇଛି । ଏପରିକି ଜାମ୍ମୁ କାଶ୍ମୀରରେ ସୁରକ୍ଷାକର୍ମୀଙ୍କ ଉପରକୁ ଢେଲାପଥର ଫିଙ୍ଗା ଘଟଣା କମିଛି ବୋଲି ରାଜ୍ୟ ସଭାରେ ଏକ ଲିଖିତ ଉତ୍ତର ରଖି ସ୍ୱରାଷ୍ଟ୍ର ବ୍ୟାପାର ରାଷ୍ଟ୍ରମନ୍ତ୍ରୀ ଶ୍ରୀ ହଂସରାଜ ଗଙ୍ଗାରାମ ଅହୀର ପ୍ରକାଶ କରିଛନ୍ତି । ଶ୍ରୀ ଅହୀର କହିଛନ୍ତି ଯେ, ବେଆଇନ ଭାବେ ଗଚ୍ଛିତ ଅର୍ଥ ହିଁ ଆତଙ୍କବାଦଙ୍କୁ ଆର୍ଥିକ ପ୍ରୋତ୍ସାହନ ଯୋଗାଣରେ ମୁଖ୍ୟ ଉତ୍ସଥିଲା । କିନ୍ତୁ ବିମୁଦ୍ରୀକରଣ ପରେ ଆତଙ୍କବାଦୀଙ୍କ ପାଖରେ ଥିବା ନୋଟ ସବୁ ମୂଲ୍ୟହୀନ ହୋଇପଡିଥିଲା । ଏହା ବ୍ୟତୀତ ପାକିସ୍ତାନରେ ଛପା ହେଉଥିବା ଅତି ଗୁଣାତ୍ମକ ମାନଯୁକ୍ତ ଜାଲ ଭାରତୀୟ ନୋଟ୍ ଉତ୍ସ ବି ବନ୍ଦ ହୋଇଗଲା । ହାୱାଲା ଅପରେଟରମାନଙ୍କୁ ଏହା ଗଭୀର ଭାବେ ପ୍ରଭାବିତ କରିବ ସର୍ବୋପରି ଏହା ଦ୍ୱାରା ଆତଙ୍କବାଦୀ କାର୍ଯ୍ୟକଳାପ ଯଥେଷ୍ଟ ମାତ୍ରାରେ କମିଯାଇଛି ।
    
    ପୁରୁଣା 500 ଓ 1000 ଟଙ୍କିଆ ନୋଟ ଅଚଳ ହେବା ବାମ ପନ୍ଥୀ ଉଗ୍ରବାଦୀମାନଙ୍କୁ ମଧ୍ୟ ଗଭୀର ଆଘାତ ପହଁଚାଇଛି । ତେଣୁ ସେମାନେ ଏହି ଅର୍ଥ ଅଚଳ ପ୍ରଭାବରୁ ମୁକ୍ତ ହେବାଲାଗି ସେମାନଙ୍କୁ ସହାନୁଭୂତି ପ୍ରଦର୍ଶନ କରୁଥିବା ତତ୍ତ୍ଵ ଓ ନିରୀହ ଗ୍ରାମାଂଚଳବାସୀଙ୍କ ମାଧ୍ୟମରେ ସେମାନଙ୍କ ଟଙ୍କାକୁ ବ୍ୟାଙ୍କରେ ଜମା କରିଛନ୍ତି । ଏଥିପାଇଁ ସେମାନେ ଗ୍ରାମବାସୀମାନଙ୍କୁ ଧମକଚମକ ଓ ନିର୍ଯ୍ୟାତନା ଦେବା ଭଳି ଘଟଣା ନଜରକୁ ଆସିଛି । ଝାଡଖଣ୍ଡ, ଛତିଶଗଡ, ବିହାର, ଓଡିଶା, ମହାରାଷ୍ଟ୍ର, ଆନ୍ଧ୍ରପ୍ରଦେଶ ଓ ତେଲଙ୍ଗାନା ଆଦି ରାଜ୍ୟରେ ଲକ୍ଷ ଲକ୍ଷ ପୁରୁଣା ଟଙ୍କା ଏଭଳି ଉପାୟରେ ବ୍ୟାଙ୍କରେ ଜମା କରାଯାଇଥିବା ଜଣାପଡିଛି ।
    
    ସରକାରଙ୍କୁ ମିଳିଥିବା ସୂଚନା ଅନୁସାରେ ବିହାର, ଛତିଶଗଡ, ଝାଡଖଣ୍ଡ ଓ ତେଲଙ୍ଗାନାରେ ବିମୁଦ୍ରୀକରଣ ବେଳେ ବାମପନ୍ଥୀ ଉଗ୍ରବାଦୀମାନଙ୍କଠାରୁ ସୁରକ୍ଷା କର୍ମୀମାନେ 97.75 ଲକ୍ଷ ଟଙ୍କାର ପୁରୁଣା ନୋଟ ଜବତ କରିଛନ୍ତି । ପୁନଶ୍ଚ ବାମପନ୍ଥୀ ଉଗ୍ରବାଦୀଙ୍କ ସହଯୋଗୀ ଗୋଷ୍ଠୀମାନେ ବିମୁଦ୍ରୀକରଣ ବିରୋଧରେ ବିକ୍ଷୋଭ ପ୍ରଦର୍ଶନ କରିଥିଲେ ।
    
    ସରକାର ସ୍ୱରାଷ୍ଟ୍ର ମନ୍ତ୍ରଣାଳୟ ଅଧୀନରେ ଆତଙ୍କବାଦୀଙ୍କୁ ଆର୍ଥିକ ପ୍ରୋତ୍ସାହନ ଯୋଗାଣ ବିରୋଧୀ ସେଲ ଗଠନ କରିଛନ୍ତି । ଏହି ସେଲ ଆର୍ଥିକ କାର୍ଯ୍ୟାନୁଷ୍ଠାନ ଟାସ୍କ ଫୋର୍ସ ସହ ସମନ୍ୱୟ ରକ୍ଷା କରି କାର୍ଯ୍ୟ କରୁଛି । ଏତଦ୍ ବ୍ୟତୀତ ଆର୍ଥିକ ଗୁଇନ୍ଦା ୟୁନିଟ୍, ନିୟନ୍ତ୍ରକ ଓ ପ୍ରବର୍ତ୍ତନ ଏଜେନ୍ସିମାନେ ବିଦେଶୀ ଓ ସନ୍ଦେହଜନକ ଆର୍ଥିକ ସହାୟତା ଉପରେ ମଧ୍ୟ ତୀକ୍ଷଣ ନଜର ରଖିଛନ୍ତି ବୋଲି ଶ୍ରୀ ଅହୀର ଗୃହକୁ ଅବଗତ କରାଇଛନ୍ତି ।
    
    *********

    
    
    (Release ID: 1498466) Visitor Counter : 2