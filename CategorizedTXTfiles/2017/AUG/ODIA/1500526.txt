      କ୍ୟାବିନେଟ

      ବିକଳ୍ପ ବ୍ୟବସ୍ଥା ମାଧ୍ୟମରେ ରାଷ୍ଟ୍ରାୟତ୍ତ ବ୍ୟାଙ୍କ ସମୂହର ମିଶ୍ରଣ ପ୍ରସ୍ତାବକୁ କେନ୍ଦ୍ର କ୍ୟାବିନେଟର ନୀତିଗତ ମଞ୍ଜୁରି
      Posted On: 23 AUG 2017 8:39PM by PIB Bhubaneshwar


    ଏକ ଯୁଗୋପଯୋଗୀ ବିକଳ୍ପ ବ୍ୟବସ୍ଥା ଜରିଆରେ ସ୍ୱଚ୍ଛଳ ଓ ଅସ୍ୱଚ୍ଛଳ ରାଷ୍ଟ୍ରାୟତ୍ତ ବ୍ୟାଙ୍କମାନଙ୍କର ମିଶ୍ରଣ ପ୍ରକ୍ରିୟା ଆରମ୍ଭ ହେବ । ଏହି ବିକଳ୍ପ ବ୍ୟବସ୍ଥାକୁ କେନ୍ଦ୍ର କ୍ୟାବିନେଟ ନୀତିଗତ ଭାବେ ମଞ୍ଜୁରି ପ୍ରଦାନ କରିଛନ୍ତି । ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ କ୍ୟାବିନେଟ ବୈଠକରେ ରାଷ୍ଟ୍ରାୟତ୍ତ ବ୍ୟାଙ୍କମାନଙ୍କର ଅବସ୍ଥାରେ ଉନ୍ନତି ଆଣିବା ଏବଂ ସେମାନଙ୍କୁ ବର୍ତ୍ତମାନର ପରିସ୍ଥିତିରେ ଅଧିକ ପ୍ରତିଯୋଗୀତାମୂଳକ କରିବା ଲାଗି ନିଷ୍ପତ୍ତି ନିଆଯାଇଛି । ଛୋଟ ବଡ ରାଷ୍ଟ୍ରାୟତ୍ତ ବ୍ୟାଙ୍କମାନଙ୍କର ମିଶ୍ରଣ ଦ୍ୱାରା ଅତି ସ୍ୱଚ୍ଛଳ ଓ ସଶକ୍ତ ବ୍ୟାଙ୍କ ଗଠନ ହୋଇପାରିବ ।


    ରାଷ୍ଟ୍ରାୟତ୍ତ ବ୍ୟାଙ୍କ ସମୂହର ସଶକ୍ତିକରଣ ପାଇଁ ପ୍ରସ୍ତୁତ ବିକଳ୍ପ ବ୍ୟବସ୍ଥାର ଢାଞ୍ଚା ବା ଫ୍ରେମୱାର୍କକୁ କ୍ୟାବିନେଟ ମୋହର ବାଜିଛି । ଏହି ଫ୍ରେମ ୱାର୍କର ବୈଶିଷ୍ଟଗୁଡିକ ହେଲା –


    • ଶକ୍ତିଶାଳୀ ଓ ପ୍ରତିଯୋଗୀତାପୂର୍ଣ୍ଣ ବ୍ୟାଙ୍କ ଗଠନ କରିବା ନିଷ୍ପତି କେବଳ ବ୍ୟାବସାୟିକ ଦୃଷ୍ଟିରୁ ବିଚାର କରାଯିବ ।


    • ବ୍ୟାଙ୍କ ବୋର୍ଡ ପାଖରୁ ହିଁ ଏ ସଂକ୍ରାନ୍ତ ପ୍ରସ୍ତାବ ଆସିବା ଜରୁରୀ ।


    • ବ୍ୟାଙ୍କମାନଙ୍କ ପକ୍ଷରୁ ନୀତିଗତ ମିଶ୍ରଣ ମଞ୍ଜୁରି ପାଇଁ ମିଳୁଥିବା ପ୍ରସ୍ତାବକୁ ବିକଳ୍ପ ବ୍ୟବସ୍ଥା ଫ୍ରେମୱାର୍କ ମଧ୍ୟରେ ବିଚାର ପାଇଁ ଗ୍ରହଣ କରାଯିବ ।


    • ନୀତିଗତ ମଞ୍ଜୁରି ପରେ ସେବିର ଆବଶ୍ୟକତା ଓ ଆଇନ ମତେ ବ୍ୟାଙ୍କ ମିଶ୍ରଣ ପାଇଁ କାର୍ଯ୍ୟାନୁଷ୍ଠାନ ଗ୍ରହଣ କରାଯିବ ।


    • ଭାରତୀୟ ରିଜର୍ଭ ବ୍ୟାଙ୍କର ପରାମର୍ଶକ୍ରମେ କେନ୍ଦ୍ର ସରକାର ରାଷ୍ଟ୍ରାୟତ୍ତ ବ୍ୟାଙ୍କ ମିଶ୍ରଣ ସଂକ୍ରାନ୍ତରେ ଚୁଡାନ୍ତ ସ୍କିମ୍ ବିଜ୍ଞପ୍ତି ଆକାରରେ ପ୍ରକାଶ କରିବେ ।


    ଏବେ ଭାରତୀୟ ଷ୍ଟେଟ ବ୍ୟାଙ୍କକୁ ଛାଡି ଦେଶରେ 20ଟି ରାଷ୍ଟ୍ରାୟତ୍ତ ବ୍ୟାଙ୍କ କାର୍ଯ୍ୟ କରୁଛି । ବ୍ୟାଙ୍କ ଜାତୀୟକରଣ ପରେ 1970-80 ଦଶକ ମଧ୍ୟରେ ବ୍ୟାଙ୍କ କାରବାର ଓ ସାମଗ୍ରୀକ ଚିତ୍ରରେ ଅନେକ ପରିବର୍ତ୍ତନ ଓ ସଂସ୍କାର ଆସିଛି । ଦେଶରେ ରାଷ୍ଟ୍ରାୟତ୍ତ ବ୍ୟାଙ୍କ ବ୍ୟତୀତ ଘରୋଇ ବ୍ୟାଙ୍କ , ଅଣ-ବ୍ୟାଙ୍କିଙ୍ଗ ଆର୍ଥିକ ଅନୁଷ୍ଠାନ , ଆଂଚଳିକ ଗ୍ରାମ୍ୟ ବ୍ୟାଙ୍କ , ପେମେଣ୍ଟ ବ୍ୟାଙ୍କ ଏବଂ କ୍ଷୁଦ୍ର ଆର୍ଥିକ ଅନୁଷ୍ଠାନଗୁଡିକ କାର୍ଯ୍ୟରତ ଅଛନ୍ତ । ଆଜି କ୍ୟାବିନେଟ ନିଷ୍ପତ୍ତିର ମୂଳ ଲକ୍ଷ୍ୟ ହେଲା ଦେଶରେ ଶକ୍ତିଶାଳୀ ରାଷ୍ଟ୍ରାୟତ୍ତ ବ୍ୟାଙ୍କ ଗଠନ ଯେଉଁମାନେ କି ଜାତୀୟ ଏବଂ ଆର୍ନ୍ତଜାତିକ ସ୍ତରରେ ପ୍ରବଳ ପ୍ରତିଯୋଗୀତାର ସଫଳ ମୁକାବିଲା କରିପାରିବେ । ଏହାଛଡା ଭାରତ ଭଳି ଏକ କ୍ରମବର୍ଦ୍ଧିଷ୍ଣୁ ଅର୍ଥ ବ୍ୟବସ୍ଥାରେ ଅଧିକରୁ ଅଧିକ ପୁଞ୍ଜି ନିବେଶ , ଋଣ ସହାୟତା ପ୍ରଦାନ , ଅତିରିକ୍ତ ସମ୍ବଳ ସଂଗ୍ରହ , ରାଜ୍ୟ ରାଜକୋଷ ଉପରେ ନିର୍ଭର ନ କରି ବ୍ୟାଙ୍କ କାର୍ଯ୍ୟ ପରିଚାଳନା ଏବଂ ବିଭିନ୍ନ କ୍ଷେତ୍ରର ଋଣ ଚାହିଦା ପୁରଣ କରିବା ହେଉଛି ଶକ୍ତିଶାଳୀ ବ୍ୟାଙ୍କ ଗଠନର ଅନ୍ୟତମ ଉଦ୍ଦେଶ୍ୟ ।


    1991 ମସିହାରେ ଏହା ମଧ୍ୟ ଚିନ୍ତା କରାଯାଇଥିଲା ଯେ , ଦେଶରେ କମ୍ ସଂଖ୍ୟକ ରାଷ୍ଟ୍ରାୟତ୍ତ ବ୍ୟାଙ୍କ ରହିବେ ଅଥଚ ସେମାନେ ବେଶ୍ ଶକ୍ତିଶାଳୀ ଓ ସ୍ୱଚ୍ଛଳ ଭାବେ କାର୍ଯ୍ୟ କରିବେ । ତେବେ ଏହି ଚିନ୍ତାଧାରାକୁ ମେ 2016ରେ କାର୍ଯ୍ୟକାରୀ କରାଯାଇଥିଲା । ପ୍ରଥମ କରି ବ୍ୟାଙ୍କ ମିଶ୍ରଣ କାର୍ଯ୍ୟକ୍ରମର ଅଂଶସ୍ୱରୂପ ଭାରତୀୟ ଷ୍ଟେଟ ବ୍ୟାଙ୍କ ସହ ଏହାର 6ଟି ଆନୁସଙ୍ଗିକ ବ୍ୟାଙ୍କକୁ ସମ୍ପୂର୍ଣ୍ଣ ରୂପେ ମିଶାଇ ଦେବା ଲାଗି ନିଷ୍ପତ୍ତି ନିଆଯାଇଥିଲା । ପୂର୍ବରୁ ଇନ୍ଦୋର ଏବଂ ସୌରାଷ୍ଟ୍ର ଷ୍ଟେଟ ବ୍ୟାଙ୍କର ମିଶ୍ରଣ ବିଳମ୍ବିତ ହୋଇଥିବା ବେଳେ 2016 ମେ ପରେ ଅନୁଷ୍ଠିତ ଷ୍ଟେଟ ବ୍ୟାଙ୍କ ସମୂହର ମିଶ୍ରଣ ରେକର୍ଡ ସମୟ ମଧ୍ୟରେ ସମ୍ପୂର୍ଣ୍ଣ ହୋଇଥିଲା ।


    ଏବେ ଭାରତୀୟ ଷ୍ଟେଟ ବ୍ୟାଙ୍କ ହେଉଛି ଦେଶର ସବୁଠାରୁ ବୃହତ ନେଟୱାର୍କ ବିଶିଷ୍ଟ ବ୍ୟାଙ୍କ । ଏହାର 24 ହଜାର ଶାଖା , 59 ହଜାରରୁ ଅଧିକ ଏଟିଏମ୍ , 50 ହଜାରରୁ ଅଧିକ ବ୍ୟବସାୟ ପ୍ରତିନିଧି ଏବଂ 6 ଲକ୍ଷ ପିଓଏସ୍ ମେସିନ୍ କାର୍ଯ୍ୟ କରୁଛି । ଏକ ସୂଚନା ଅନୁଯାୟୀ ଦେଶର 70 ପ୍ରତିଶତ ଗ୍ରାମାଂଚଳ ଓ ସହରତଳୀ ଅଂଚଳରେ ଭାରତୀୟ ଷ୍ଟେଟ ବ୍ୟାଙ୍କ ନିଜର ବ୍ୟାଙ୍କ ବ୍ୟବସାୟ କରୁଛି । କେବଳ ସେତିକି ନୁହଁ , ଭାରତୀୟ ଷ୍ଟେଟ ବ୍ୟାଙ୍କ ଦେଶରେ ସବୁଠାରୁ କମ୍ ସୁଧରେ ଋଣ ସହାୟତା ପ୍ରଦାନ କରୁଛି , ଯଦ୍ୱାରା କ୍ଷୁଦ୍ର ବ୍ୟବସାୟୀ , ମହିଳା ଉଦ୍ୟୋଗୀ ଏବଂ ଚାଷୀ ସମାଜ ବେଶ ଉପକୃତ ହେଉଛନ୍ତି । ଏସବିଆଇ ସଂଲଗ୍ନ ଆପ ଆଧାରିତ ବ୍ୟବସ୍ଥା ଜରିଆରେ 8.6 ଲକ୍ଷ ବ୍ୟବସାୟୀ କାରବାର କରୁଛନ୍ତି । ସେଥିମଧ୍ୟରେ ଭୀମ ଆଧାର , ଭାରତ କ୍ୟୁଆର ଏବଂ ପିଓଏସ ଡିଭାଇସ ଅନ୍ୟତମ ।


    **********


    

    
    (Release ID: 1500526) Visitor Counter : 2