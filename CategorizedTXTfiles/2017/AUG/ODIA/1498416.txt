      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ରାଷ୍ଟ୍ରପତି ଭାବେ ଅନ୍ତିମ ଦିବସରେ ଶ୍ରୀ ନରେନ୍ଦ୍ର ମୋଦୀଙ୍କଠାରୁ ପାଇଥିବା ପତ୍ର ସାର୍ବଜନୀନ କଲେ ଶ୍ରୀ ପ୍ରଣବ ମୁଖାର୍ଜୀ
      ପ୍ରଧାନମନ୍ତ୍ରୀଙ୍କ ପତ୍ର ହୃଦୟସ୍ପର୍ଶୀ କହିଲେ, ପୂର୍ବତନ ରାଷ୍ଟ୍ରପତି

      Posted On: 03 AUG 2017 7:42PM by PIB Bhubaneshwar

    ପୂର୍ବତନ ରାଷ୍ଟ୍ରପତି ଶ୍ରୀ ପ୍ରଣବ ମୁଖାର୍ଜୀ ରାଷ୍ଟ୍ରପତି ଭାବେ ନିଜ କାର୍ଯ୍ୟକାଳର ଅନ୍ତିମ ଦିବସରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଠାରୁ ପାଇଥିବା ଏକ ପତ୍ରକୁ ସାର୍ବଜନୀନ କରିଛନ୍ତି । ଶ୍ରୀ ପ୍ରଣବ ମୁଖାର୍ଜୀ କହିଛନ୍ତି ଯେ ପ୍ରଧାନମନ୍ତ୍ରୀଙ୍କ ଏହି ପତ୍ର ତାଙ୍କ ହୃଦୟକୁ ଛୁଇଁଛି । ନିମ୍ନରେ ଉକ୍ତ ପତ୍ରର ବିଷୟବସ୍ତୁ ଦିଆଗଲା:-------


    ନୂଆଦିଲ୍ଲୀ , ୨୪ ଜୁଲାଇ , ୨୦୧୭


    ଶ୍ରୀ ପ୍ରଣବ ମୁଖାର୍ଜୀ


    ଭାରତର ରାଷ୍ଟ୍ରପତିଙ୍କ ସମୀପେଷୁ ।


    ପ୍ରିୟ ପ୍ରଣବ ଦା ,


    ଆପଣ ନିଜ ଗୌରବମୟ ଯାତ୍ରାର ଏକ ନୂଆ ପର୍ଯ୍ୟାୟ ଆରମ୍ଭ କରିବାକୁ ଯାଉଥିବାରୁ ଦେଶ ପ୍ରତି ଆପଣଙ୍କ ବଳିଷ୍ଠ ଯୋଗଦାନ , ବିଶେଷ କରି ଗତ 5 ବର୍ଷ ମଧ୍ୟରେ ଭାରତର ରାଷ୍ଟ୍ରପତି ଭାବେ ଅନନ୍ୟ ସେବା ପାଇଁ , ମୁଁ ଆପଣଙ୍କୁ ସମ୍ମାନ ଏବଂ କୃତଜ୍ଞତା ଜଣାଇବା ଲାଗି ଚାହୁଁଛି । ଆପଣ ନିଜ ସରଳତା , ଉଚ୍ଚ ନୈତିକତା ଏବଂ ଅନୁକରଣୀୟ ନେତୃତ୍ୱ ଦ୍ୱାରା ଆମମାନଙ୍କୁ ଅନୁପ୍ରାଣିତ କରିଛନ୍ତି ।


    ତିନି ବର୍ଷ ପୂର୍ବେ , ଜଣେ ବାହାର ଲୋକ ଭାବେ ମୁଁ ଦିଲ୍ଲୀ ଆସିଥିଲି । ମୋ ଆଗରେ ବିପୁଳ କାର୍ଯ୍ୟଭାର ଏବଂ ଆହ୍ୱାନ ରହିଥିଲା । ଏହି ସମୟଗୁଡ଼ିକରେ , ଆପଣ ମୋର ପିତୃତୁଲ୍ୟ ଏବଂ ଗୁରୁଜନ ଭାବେ ରହିଆସିଛନ୍ତି । ଆପଣଙ୍କ ବୁଦ୍ଧିମତା , ମାର୍ଗଦର୍ଶନ ଏବଂ ବ୍ୟକ୍ତିଗତ ସ୍ନେହ ମୋତେ ଅଧିକ ଆତ୍ମବିଶ୍ୱାସ ଏବଂ ବଳ ଦେଇଆସିଛି ।


    ଆପଣ ଜଣେ ଜ୍ଞାନର ଭଣ୍ଡାର ବୋଲି ସମସ୍ତେ ଜାଣନ୍ତି । ନୀତି ନିର୍ଦ୍ଧାରଣ ଠାରୁ ରାଜନୀତି , ଅର୍ଥନୀତିରୁ ଆରମ୍ଭ କରି ବର୍ହିବ୍ୟାପାର , ଏବଂ ଜାତୀୟ ତଥା ଅନ୍ତର୍ଜାତୀୟ ଗୁରୁତ୍ୱ ବହନ କରୁଥିବା ସୁରକ୍ଷା ପ୍ରସଙ୍ଗ ଆଦି ବିଭିନ୍ନ ପ୍ରସଙ୍ଗରେ ଆପଣଙ୍କ ଅନ୍ତର୍ଦୃଷ୍ଟି ଦ୍ୱାରା ମୁଁ ସର୍ବଦା ପ୍ରଭାବିତ ହୋଇଆସିଛି । ଆପଣଙ୍କ ବୌଦ୍ଧିକ ନିପୁଣତା ଲଗାତାର ଭାବେ ମୋ ସରକାର ଏବଂ ମୋତେ ସହାୟତା କରିଆସିଛି ।


    ଆପଣ ସବୁବେଳେ ମୋ ପ୍ରତି ଉଦାର , ସ୍ନେହପୂର୍ଣ୍ଣ ଏବଂ ଯତ୍ନଶୀଳ ରହିଛନ୍ତି । ଗୋଟିଏ ଦିନର ଲଗାତାର ବୈଠକ କିମ୍ବା ଗସ୍ତ ପରେ , ଆପଣଙ୍କ ଗୋଟିଏ ଫୋନ୍ କଲରେ ଆପଣ ମୋତେ ପଚାରିଥିଲେ " ମୋର ଆଶା ଯେ ତୁମେ ନିଜ ସ୍ୱାସ୍ଥ୍ୟର ଯତ୍ନ ନେଉଥିବ '' ମୋତେ ଏହି ବାକ୍ୟ ଟିକକ ଏକ ନୂତନ ସତେଜତା ଦେବା ପାଇଁ ଯଥେଷ୍ଟ ଥିଲା ।


    ପ୍ରଣବ ଦା ,


    ଆମର ରାଜନୈତିକ ଯାତ୍ରା ଭିନ୍ନ ଭିନ୍ନ ରାଜନୈତିକ ପଥରେ ଗତିଶୀଳ ହୋଇଛି । ଆମର ବିଚାରଧାରା , ବିଭିନ୍ନ ସମୟରେ , ଭିନ୍ନ ରହିଆସିଛି । ଆମର ଅଭିଜ୍ଞତାରେ ମଧ୍ୟ ତଫାତ୍ ରହିଛି । ମୋର ପ୍ରଶାସନିକ ଅଭିଜ୍ଞତା କେବଳ ମୋର ରାଜ୍ୟରେ ସୀମିତ , ଅନ୍ୟପଟେ ଆପଣ ଦଶନ୍ଧୀ ଦଶନ୍ଧୀ ଧରି ଆମର ଜାତୀୟ ଶାସନତନ୍ତ୍ର ଏବଂ ରାଜନୀତିକୁ ଦେଖି ଆସିଛନ୍ତି । ତଥାପି , ଆପଣଙ୍କ ବିଚାରଶକ୍ତି ଏବଂ ବୁଦ୍ଧିମତ୍ତା ଏତେ ସବଳ ଯେ ଆମେ ଉଭୟ ତାଳମେଳ ରକ୍ଷା କରି ଏକାଠି କାମ କରିବାରେ ସକ୍ଷମ ହୋଇପାରିଲେ ।


    ଆପଣଙ୍କ ରାଜନୈତିକ ଯାତ୍ରା ଏବଂ ଆପଣଙ୍କ ରାଷ୍ଟ୍ରପତିତ୍ୱ ସମୟରେ , ରାଷ୍ଟ୍ରକଲ୍ୟାଣକୁ ଆପଣ ସବୁଠାରୁ ଉପରେ ରଖିଥିଲେ । ନବସୃଜନକୁ ଅନୁମୋଦନ ଏବଂ ଯୁବ ପ୍ରତିଭାକୁ ପ୍ରୋତ୍ସାହନ ଦେଉଥିବା କାର୍ଯ୍ୟକ୍ରମ ଏବଂ ଉପକ୍ରମ ପାଇଁ ଆପଣ ରାଷ୍ଟ୍ରପତି ଭବନକୁ ଉନ୍ମୁକ୍ତ କରିଥିଲେ ।


    ଆପଣ ଏପରି ଏକ ପିଢ଼ିର ରାଜନେତାଙ୍କ ପ୍ରତିନିଧିତ୍ୱ କରିଥାନ୍ତି ଯାହାଙ୍କ ପାଇଁ ରାଜନୀତିର ଅର୍ଥ ହେଉଛି ନିଃସ୍ୱାର୍ଥ ଭାବେ ସମାଜ ପାଇଁ ସେବା କରିବା । ଆପଣ ଭାରତର ଲୋକମାନଙ୍କ ପାଇଁ ମହାନ ପ୍ରେରଣାର ଉତ୍ସ । ଜଣେ ରାଷ୍ଟ୍ରପତି ଯେ ’ କି ଜଣେ ଉଦାର ଜନ ସେବକ ଏବଂ ଅସାଧାରଣ ନେତା ଥିଲେ , ଭାରତ ସବୁବେଳେ ଆପଣଙ୍କୁ ନେଇ ଗର୍ବ କରିବ ।


    ଆପଣଙ୍କ ରାଜନୈତିକ ଉତ୍ତରାଧିକାର ଆମକୁ ମାର୍ଗଦର୍ଶନ କରି ଚାଲିଥିବ । ସମସ୍ତଙ୍କୁ ସାଥୀରେ ନେଇ ଚାଲିବାର ଆପଣଙ୍କ ରାଜନୈତିକ ଦୂରଦୃଷ୍ଟିରୁ ଆମେ ଲଗାତାର ପ୍ରେରଣା ଓ ଶକ୍ତି ଲାଭ କରିଚାଲିଥିବୁ , ଯାହାକୁ ଆପଣ ଦୀର୍ଘ ଏବଂ ଲବ୍ଧ ପ୍ରତିଷ୍ଠିତ ସାଧାରଣ ଜୀବନଯାତ୍ରା ସମୟରେ ହାସଲ କରିଛନ୍ତି । ଆପଣ ନିଜ ଜୀବନର ଏକ ନୂଆ ପର୍ଯ୍ୟାୟରେ ପ୍ରବେଶ କରିବାକୁ ଯାଉଥିବାରୁ , ଆପଣଙ୍କ ଉଜ୍ଜଳ ଭବିଷ୍ୟତର ପ୍ରୟାସ ପାଇଁ ମୁଁ ଶୁଭକାମନା ଜଣାଉଛି ।


    ଆପଣଙ୍କ ସହଯୋଗ , ଉତ୍ସାହ , ମାର୍ଗଦର୍ଶନ ଏବଂ ପ୍ରେରଣା ପାଇଁ ପୁଣିଥରେ ଆପଣଙ୍କୁ ଧନ୍ୟବାଦ । କିଛିଦିନ ପୂର୍ବେ ସଂସଦରେ ବିଦାୟକାଳୀନ ସମାରୋହରେ ଆପଣ ମୋ ପାଇଁ କହିଥିବା ଅତି ସ୍ନେହପୂର୍ଣ୍ଣ ଶବ୍ଦ ନିମନ୍ତେ ଆପଣଙ୍କୁ ଧନ୍ୟବାଦ ।


    ରାଷ୍ଟ୍ରପତି ମହୋଦୟ , ଆପଣଙ୍କ ପ୍ରଧାନମନ୍ତ୍ରୀ ଭାବେ ଆପଣଙ୍କ ସହିତ କାର୍ଯ୍ୟ କରିବା ମୋ ପାଇଁ ସମ୍ମାନର ବିଷୟ ଥିଲା ।


    ଜୟ ହିନ୍ଦ!


    ଆପଣଙ୍କ ବିଶ୍ୱସ୍ତ


    ନରେନ୍ଦ୍ର ମୋଦୀ


    **********

    
    
    (Release ID: 1498416) Visitor Counter : 2