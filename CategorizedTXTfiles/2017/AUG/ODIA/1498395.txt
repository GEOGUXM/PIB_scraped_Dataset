      ରସାୟନ ଓ ସାର ମନ୍ତ୍ରଣାଳୟ

      ଆଇନସମ୍ମତ ଓଜନ ମାପ (ପ୍ୟାକେଜ ଦ୍ରବ୍ୟ) ନିୟମ, 2011ରେ ସଂଶୋଧନ
      ସମସ୍ତ ପ୍ରକାର ମେଡିକାଲ ଉପକରଣ ପ୍ୟାକେଟ ଉପରେ ମୂଲ୍ୟ ଉଲ୍ଲେଖ ବାଧ୍ୟତାମୂଳକ କରାଯାଇଛି
      Posted On: 01 AUG 2017 6:35PM by PIB Bhubaneshwar


    ସମସ୍ତ ପ୍ରକାର ମେଡିକାଲ ଉପକରଣ ପ୍ୟାକିଂ ଉପରେ ଏହାର ମୂଲ୍ୟ ଉଲ୍ଲେଖ (MRP) ବାଧ୍ୟତାମୂଳକ କରାଯାଇଛି ବୋଲି ରସାୟନ ଓ ସାର ମନ୍ତ୍ରୀ ଶ୍ରୀ ମନସୁଖ ଏଲ ମାଣ୍ଡଭିୟ ଲୋକସଭାରେ ପ୍ରକାଶ କରିଛନ୍ତି । ଗୃହର ଏକ ଲିଖିତ ଉତ୍ତର ରଖି ଶ୍ରୀ ମାଣ୍ଡଭିୟ କହିଛନ୍ତି ଯେ ଖାଉଟି ବ୍ୟାପାର, ଖାଦ୍ୟ ଓ ସାଧାରଣ ବଣ୍ଟନ ମନ୍ତ୍ରଣାଳୟ ପକ୍ଷରୁ ଆଇନସମ୍ମତ ଓଜନମାପ (ପ୍ୟାକେଜ ଦ୍ରବ୍ୟ) ନିୟମ, 2011ରେ ଏଥିପାଇଁ ଆବଶ୍ୟକ ସଂଶୋଧନ ଘଟାଯାଇଛି । ଏବେ ମେଡିକାଲ ଉପକରଣକୁ ଏଥିରେ ସାମିଲ କରାଯାଇଛି । ସେହିଭଳି ଇ-କମର୍ସ କମ୍ପାନୀମାନଙ୍କ ନିମନ୍ତେ ଏହି ନିୟମ ଏବେ ଲାଗୁ ହୋଇଛି । 1.1.2018 ଠାରୁ ସଂଶୋଧିତ ନିୟମ କାର୍ଯ୍ୟକାରୀ କରାଯିବ । ଏହା ବ୍ୟତୀତ ଆଇନସମ୍ମତ ଓଜନମାପ (ପ୍ୟାକେଜ ଦ୍ରବ୍ୟ) ନିୟମର ପ୍ରାବଧାନ ଅନୁସାରେ ପ୍ରତ୍ୟେକ ପ୍ୟାକେଜ ଉପରେ ଦ୍ରବ୍ୟ ସମ୍ପର୍କରେ କୌଣସି ଅଭିଯୋଗ ଥିଲେ ଉପଭୋକ୍ତାମାନେ ଉତ୍ପାଦନକାରୀ କମ୍ପାନୀର କେଉଁ ବ୍ୟକ୍ତି ଅଥବା କାର୍ଯ୍ୟାଳୟ ସହ ଯୋଗାଯୋଗ କରିବେ ତାଙ୍କ ନାମ, ଠିକଣା, ଟେଲିଫୋନ ନମ୍ବର, ଇ-ମେଲ ଠିକଣା ଆଦି ସ୍ପଷ୍ଟ ଭାବେ ଉଲ୍ଲେଖ ରହିବା ବାଧ୍ୟତାମୂଳକ କରାଯାଇଛି ବୋଲି ମନ୍ତ୍ରୀ ଶ୍ରୀ ମାଣ୍ଡଭିୟ କହିଛନ୍ତି ।
    
    ***********

    
    
    (Release ID: 1498395) Visitor Counter : 2