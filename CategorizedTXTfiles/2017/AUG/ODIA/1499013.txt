      ଅର୍ଥ ମନ୍ତ୍ରଣାଳୟ

      ଚଳିତ ଆର୍ଥିକ ବର୍ଷରେ ଆୟକର ରିଟର୍ଣ୍ଣ ଦାଖଲରେ 25% ଅଭିବୃଦ୍ଧି ଅଗ୍ରୀମ ଟିକସ (ବ୍ୟକ୍ତିଗତ ଆୟକର) ଆଦାୟ 41% ବଢ଼ିଲା
      Posted On: 07 AUG 2017 6:08PM by PIB Bhubaneshwar


    ବିମୁଦ୍ରୀକରଣ ଏବଂ ସ୍ୱଚ୍ଛ ଧନ ଅଭିଯାନ ଭଳି ପଦକ୍ଷେପର ଫଳସ୍ୱରୂପ ଆୟକର ରିଟର୍ଣ୍ଣ ଦାଖଲରେ ଉଲ୍ଲେଖନୀୟ ଅଭିବୃଦ୍ଧି ଘଟିଛି । ଚଳିତ ଆର୍ଥିକ ବର୍ଷରେ 05.08.2017ସୁଦ୍ଧା ଆୟକର ରିଟର୍ଣ୍ଣ (ଆଇଟିଆର) ଦାଖଲ ପରିମାଣ 2,82,92,955ରେ ପହଂଚିଛି ଯାହାକି ପୂର୍ବ ଆର୍ଥିକ ବର୍ଷ 2016-17ର ସମାନ ସମୟସୁଦ୍ଧା 2,26,97,843 ଥିଲା । ଏଥିରେ 24.7% ଅଭିବୃଦ୍ଧି ଦେଖାଦେଇଛି ପୂର୍ବବର୍ଷରେ ଏହି ବୃଦ୍ଧିର ପରିମାଣ 9.9% ଥିଲା । ବ୍ୟକ୍ତିଗତ ରିଟର୍ଣ୍ଣ ଦାଖଲରେ 25.3% ବୃଦ୍ଧି ଦେଖାଦେବା ସହ 05.08.2017 ସୁଦ୍ଧା 2,79,39,083 ରିଟର୍ଣ୍ଣ ଦାଖଲ ହୋଇଛି । ପୂର୍ବ ଆର୍ଥିକ ବର୍ଷ 2016-17ର ଏହି ଅବଧି ସୁଦ୍ଧା ଏହି ପରିମାଣ 2,22,92,864 ଥିଲା । ଏହା ସ୍ପଷ୍ଟ ଭାବେ ପ୍ରମାଣିତ କରୁଛି ଯେ ବିମୁଦ୍ରୀକରଣ ପରେ ଅଧିକ ସଂଖ୍ୟକ ନୂଆ ଟିକସଦାତାଙ୍କୁ ଟିକସ କ୍ଷେତ୍ର ଭିତରକୁ ଅଣାଯାଇପାରିଛି ।
    
    ବିମୁଦ୍ରୀକରଣର ପ୍ରଭାବ ମଧ୍ୟ ସ୍ପଷ୍ଟ ଭାବେ ପ୍ରତ୍ୟକ୍ଷ ଟିକସ ଆଦାୟ କ୍ଷେତ୍ରରେ ହୋଇଥିବା ଅଭିବୃଦ୍ଧିରେ ଦେଖିବାକୁ ମିଳିଛି । ବ୍ୟକ୍ତିଗତ ଆୟକର ଭାବେ ଅଗ୍ରୀମ ଟିକସ ସଂଗ୍ରହ (ଯାହା କର୍ପୋରେଟ୍ ଟିକସ ଠାରୁ ଭିନ୍ନ)ରେ, 05.08.2017 ସୁଦ୍ଧା ପୂର୍ବ ଆର୍ଥିକ ବର୍ଷ 2016-17ର ସମାନ ଅବଧି ତୁଳନାରେ 41.79% ବୃଦ୍ଧି ଦେଖାଦେଇଛି । ସେଲ୍ଫ ଆସେସମେଂଟ ଟ୍ୟାକ୍ସ (ସ୍ୟାଟ୍) ଅଧୀନ ବ୍ୟକ୍ତିଗତ ଆୟକର ସଂଗ୍ରହ ପୂର୍ବ ଆର୍ଥିକ ବର୍ଷ 2016-17 ତୁଳନାରେ 34.25% ବଢ଼ିଛି ।
    
    ଉପରୋକ୍ତ ତଥ୍ୟ କଳାଧନ ବିରୋଧୀ ଲଢ଼େଇ ପ୍ରତି ସରକାରଙ୍କ ପ୍ରତିବଦ୍ଧତାକୁ ପ୍ରମାଣିତ କରୁଛି । ଟିକସ ଚୋରି ରୋକିବା ଏବଂ ଟିକସ ଢାଂଚାକୁ ବ୍ୟାପକ କରିବା ପ୍ରତି ସିବିଡିଟି ପୂର୍ଣ୍ଣତଃ ସମର୍ପିତ ।

    **********

    
    
    (Release ID: 1499013) Visitor Counter : 2