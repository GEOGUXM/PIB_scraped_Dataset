      ପରିବେଶ ଓ ଜଙ୍ଗଲ ମନ୍ତ୍ରଣାଳୟ

      ଓଡ଼ିଶାର ଶିମିଳିପାଳ ସମେତ ଦେଶରେ 18ଟି ସଂରକ୍ଷିତ ଜୈବମଣ୍ଡଳ ରହିଛି : ପର୍ଯ୍ୟାବରଣ ମନ୍ତ୍ରୀ
      Posted On: 08 AUG 2017 7:18PM by PIB Bhubaneshwar


    ଜୈବମଣ୍ଡଳର ସୁରକ୍ଷା ୟୁନେସ୍କୋ ଦ୍ୱାରା ଅନୁସୃତ ଏକ ଆନ୍ତର୍ଜାତିକ ନିର୍ଦ୍ଦେଶନାମା ଯାହା ପ୍ରାକୃତିକ ବୈଭବ ତଥା ସାଂସ୍କୃତିକ ଦୃଶ୍ୟପଟ୍ଟର ସୁରକ୍ଷା ନିମନ୍ତେ ଉଦ୍ଦିଷ୍ଟ । ଏହା ଏକ ବିଶାଳ କ୍ଷେତ୍ରରେ ପରିବ୍ୟାପ୍ତ ଯାହା ଉପକୂଳ / ସାମୁଦ୍ରିକ ଜୈବ ବ୍ୟବସ୍ଥା ଅଥବା ଉଭୟର ସମ୍ମିଶ୍ରଣ ମଧ୍ୟ ହୋଇଥାଇପାରେ । ମାନବ ସଭ୍ୟତା ତଥା ପ୍ରାକୃତିକ ପରିବେଶ ଏହି ଜୈବମଣ୍ଡଳର ଅଂଶବିଶେଷ ଏବଂ ଉଭୟେ ଏଭଳି ସହାବସ୍ଥାନ କରିବେ ଯଦ୍ୱାରା ଅନ୍ୟପକ୍ଷର କୌଣସି କ୍ଷତି କିମ୍ବା କ୍ଷୟ ସାଧନ ଘଟୁନଥିବ ବୋଳି ୟୁନେସ୍କୋ ନିର୍ଦ୍ଦେଶିକା ନିର୍ଦ୍ଧାରଣ କରିଛି ।


    ଦେଶରେ ଏବେ ଏହିଭଳି 18ଟି ପ୍ରାକୃତିକ ଜୈବମଣ୍ଡଳ ରହିଛି ବୋଲି ଲୋକସଭାରେ ଏକ ଲିଖିତ ପ୍ରଶ୍ନର ଉତ୍ତର ଦେଇ କେନ୍ଦ୍ର ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରୀ ଡ଼କ୍ଟର ହର୍ଷବର୍ଦ୍ଧନ ପ୍ରକାଶ କରିଛନ୍ତି । ଭାରତରେ ଏହିସବୁ ପ୍ରାକୃତିକ ଜୈବମଣ୍ଡଳର ସୁରକ୍ଷା ୟୁନେସ୍କୋ ମ୍ୟାନ୍ ଏଣ୍ଡ୍ ବାୟୋସ୍ଫିଅର୍ ( MAB ) ତତ୍ତ୍ୱାବଧାନରେ କରାଯାଇଥାଏ । 1986 ମସିହା ଠାରୁ ଭାରତ ଏହି ଯୋଜନାକୁ କାର୍ଯ୍ୟକାରୀ କରିଆସୁଛି । ଓଡ଼ିଶା ବ୍ୟତୀତ ଅନ୍ୟ ପ୍ରାକୃତିକ ଜୈବମଣ୍ଡଳଗୁଡ଼ିକ ହେଲା : ହିମାଚଳପ୍ରଦେଶର କୋଲ୍ଡ ଡ଼େଜର୍ଟ , ଉତ୍ତରାଖଣ୍ଡର ନନ୍ଦାଦେବୀ , ସିକିମର କାଞ୍ଚନଜଙ୍ଘା , ଅରୁଣାଚଳ ପ୍ରଦେଶର ଦେହାଙ୍ଗ - ଦେବାଙ୍ଗ , ଆସାମର ମାନଓ , ମେଘାଳୟର ନୋକରେକ , ମଧ୍ୟପ୍ରଦେଶର ପାନ୍ନା , ଏବଂ ପଞ୍ଚମଢ଼ୀ , ମଧ୍ୟ ପ୍ରଦେଶ - ଛତିଶଗଡ଼ର ଅଚାନକମାର - ଅମରକଣ୍ଟକ , ଗୁଜରାଟର କଚ୍ଛ , ପଶ୍ଚିମ ବଙ୍ଗର ସୁନ୍ଦରବନ , ଆନ୍ଧ୍ରପ୍ରଦେଶର ଶେଷାଚଳମ୍ , କର୍ଣ୍ଣାଟକ - ତାମିଲନାଡ଼ୁ - କେରଳର ଅଗସ୍ତ୍ୟମାଳା , ତାମିଲନାଡ଼ୁ - କେରଳ ନୀଳଗିରି , ତାମିଲନାଡ଼ୁର ଗଲ୍ଫ ଅଫ୍ ମନ୍ନାର ଏବଂ ଆଣ୍ଡାମାନ ଓ ନିକୋବରର ଗ୍ରେଟ୍ ନିକୋବର ବୋଲି ମନ୍ତ୍ରୀ ଡ଼କ୍ଟର ହର୍ଷବର୍ଦ୍ଧନ ଗୃହକୁ ଅବଗତ କରାଇଛନ୍ତି ।


    ********

    
    
    (Release ID: 1499052) Visitor Counter : 2