      ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି

      ଥିରୁବନନ୍ତପୁରମ - କନ୍ୟାକୁମାରୀ ରେଳପଥ ବିଦ୍ୟୁତକରଣ ଓ ଦୋହରୀକରଣ ପ୍ରସ୍ତାବକୁ କ୍ୟାବିନେଟର ଅନୁମୋଦନ
      Posted On: 02 AUG 2017 8:43PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ବସିଥିବା ଅର୍ଥନୈତିକ ବ୍ୟାପାର ସଂକ୍ରାନ୍ତ କେନ୍ଦ୍ର କ୍ୟାବିନେଟ ବୈଠକରେ କେରଳର ଥିରୁବନନ୍ତପୁରମ ଏବଂ ତାମିଲନାଡ଼ୁର କନ୍ୟାକୁମାରୀ ମଧ୍ୟରେ ରେଳଲାଇନର ବିଦ୍ୟୁତକରଣ ସହିତ ଲାଇନ ଦୋହରୀକରଣ ପ୍ରକଳ୍ପ ପ୍ରସ୍ତାବକୁ ଅନୁମୋଦନ ମିଳିଛି ।
    
    ଏହି ଲାଇନର ମୋଟ ଲମ୍ବ 86.56 କିଲୋମିଟର । ଏହି ପ୍ରକଳ୍ପ ପାଇଁ 1431.90 କୋଟି ଟଙ୍କା ବ୍ୟୟ ଅଟକଳ କରାଯାଇଛି ଏବଂ ବାର୍ଷିକ 5% ବ୍ୟୟବୃଦ୍ଧି ସହ ପ୍ରକଳ୍ପ ସମ୍ପୂର୍ଣ୍ଣ ହେବା ଲାଗି 1552.94 କୋଟି ଟଙ୍କା ଖର୍ଚ୍ଚ ହେବ ।
    
    ଏହି ପ୍ରକଳ୍ପ 2020-21 ସୁଦ୍ଧା ଶେଷ କରିବା ଲାଗି ଲକ୍ଷ୍ୟ ଧାର୍ଯ୍ୟ କରାଯାଇଛି । ନିର୍ମାଣ ସମୟରେ ଏହି ପ୍ରକଳ୍ପ ଯୋଗୁ 20.77 ଲକ୍ଷ କାର୍ଯ୍ୟ ଦିବସର ନିଯୁକ୍ତି ସୁଯୋଗ ସୃଷ୍ଟି ହେବ ।
    
    ଏହି ପ୍ରକଳ୍ପ ଦ୍ୱାରା କୋଚିଂ ସାମଗ୍ରୀ ଏବଂ କୋଚିଂ ଟ୍ରେନର ଗତି ବୃଦ୍ଧି କରାଯିବା ସହିତ ଭବିଷ୍ୟତରେ ଟ୍ରାଫିକ ସମସ୍ୟା ଦୂର କରିବା ଲାଗି ଅତିରିକ୍ତ କ୍ଷମତା ମିଳିବ ।
    
    ସୂଚନାଯୋଗ୍ୟ ଯେ ଏହି ସେକ୍ସନ ଅଧୀନରେ ଅଧିକ ସଂଖ୍ୟାରେ ଯାତ୍ରୀ ଯାତାୟାତ କରିଥାନ୍ତି ଏବଂ ନିକଟସ୍ଥ ବନ୍ଦରରୁ ଏହି ରେଳଲାଇନ ଦେଇ ସାମଗ୍ରୀ ପରିବହନ ମଧ୍ୟ ହୋଇଥାଏ । ଭିଝିଞ୍ଜାମ ବନ୍ଦର 2019ରୁ କାର୍ଯ୍ୟକାରୀ ହେବ ଏବଂ ଏହାର 30% ଗେଟୱେ ଟ୍ରାଫିକ ରେଳବାଇ ଦ୍ୱାରା ପରିଚାଳିତ ହେବ । ଥିରୁବନନ୍ତପୁରମ-ନଗରକଏଲ ସେକ୍ସନ ମଧ୍ୟରେ ବର୍ତ୍ତମାନ ଟ୍ରାଫିକ ଭିଡ଼ ସର୍ବାଧିକ ସ୍ତରରେ ପହଞ୍ଚିଥିବାରୁ କନ୍ୟାକୁମାରୀ ଏବଂ ଚେନ୍ନାଇ ଦିଗରେ ଯାଉଥିବା ଟ୍ରେନଗୁଡ଼ିକ ଅଧିକ ସମୟ ପଡ଼ିରହୁଛି ।
    

    
    (Release ID: 1498442) Visitor Counter : 2