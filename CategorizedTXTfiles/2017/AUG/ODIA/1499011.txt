      ଜାହାଜ ଚଳାଚଳ ମନ୍ତ୍ରଣାଳୟ

      ଚାବାହାର ବନ୍ଦରକୁ ଶୀଘ୍ର କାର୍ଯ୍ୟକାରୀ କରିବାକୁ ପ୍ରତିବଦ୍ଧତା ପ୍ରକଟ କଲେ ଭାରତ ଓ ଇରାନ
      Posted On: 07 AUG 2017 6:05PM by PIB Bhubaneshwar


    ଦୁଇଦିନିଆ ତେହେରାନ ଗସ୍ତ ଶେଷକରି ସଡ଼କ ପରିବହନ ତଥା ରାଜମାର୍ଗ ମନ୍ତ୍ରୀ ଶ୍ରୀ ନୀତିନ ଗଡ଼କରୀ ନୂଆଦିଲ୍ଲୀ ପ୍ରତ୍ୟାବର୍ତ୍ତନ କରିଛନ୍ତି । ଇରାନ ରାଷ୍ଟ୍ରପତି ଡ଼କ୍ଟର ହାସନ ରୁହାନୀ ଦ୍ୱିତୀୟ ବାର ଦେଶର ରାଷ୍ଟ୍ରପତି ଭାବେ ଦାୟିତ୍ୱ ଗ୍ରହଣ କରିବା ଅବସରରେ ଭାରତ ସରକାରଙ୍କୁ ପ୍ରତିନିଧିତ୍ୱ କରି ଏହି ଉତ୍ସବରେ ଯୋଗଦେବାକୁ ଶ୍ରୀ ଗଡ଼କରୀ ତେହେରାନ ଗସ୍ତ କରିଥିଲେ । ଡ଼କ୍ଟର ରୁହାନୀ ଅଗଷ୍ଟ 5, 2017 ଦିନ ତାଙ୍କର ଦାୟିତ୍ୱ ଗ୍ରହଣ କରିଛନ୍ତି ।
    
    ଏହି ଅବସରରେ ଶ୍ରୀ ଗଡ଼କରୀ ଡ଼କ୍ଟର ରୁହାନୀଙ୍କ ସହ ବାର୍ତ୍ତାଳାପ କଲାବେଳେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଶୁଭେଚ୍ଛା ବାର୍ତ୍ତା ପ୍ରଦାନ କରିଥିଲେ ଏବଂ ତାଙ୍କର ଦ୍ୱିତୀୟ ବାର ରାଷ୍ଟ୍ରପତିତ୍ୱର ସର୍ବଶୁଭ କାମନା କରିଥିଲେ । ଏଥିସହ ପ୍ରଧାନମନ୍ତ୍ରୀ ଶ୍ରୀ ମୋଦୀଙ୍କ ଏକ ପ୍ରଶଂସା ପତ୍ର ଡ଼କ୍ଟର ରୁହାନୀଙ୍କୁ ପ୍ରଦାନ କରିବା ସହ ଭାରତ ଗସ୍ତରେ ଆସିବାକୁ ଇରାନ ରାଷ୍ଟ୍ରପତିଙ୍କୁ ଆମନ୍ତ୍ରଣ କରିଥିଲେ ।
    
    ଏହା ପରେ ଶ୍ରୀ ଗଡ଼କରୀ ଡ଼କ୍ଟର ରୁହାନୀଙ୍କ ସହ ବିଭିନ୍ନ ପ୍ରସଙ୍ଗରେ ଆଲୋଚନା କରିଥିଲେ । ସେଥି ମଧ୍ୟରେ ଚାବାହାର ବନ୍ଦରର ବିକାଶ ଏବଂ ନିର୍ଦ୍ଧାରିତ ସମୟସୀମା ମଧ୍ୟରେ ଏହାକୁ କାର୍ଯ୍ୟକ୍ଷମ କରିବା ପ୍ରସଙ୍ଗ ଅନ୍ୟତମ । ଏହି ବନ୍ଦର ବିକାଶ କାର୍ଯ୍ୟ ଯଥାଶୀଘ୍ର ସଂପୂର୍ଣ୍ଣ କରିବା ସହ ଏହାକୁ କାର୍ଯ୍ୟକାରୀ କରିବାକୁ ଉଭୟ ପକ୍ଷ ନିଜ ନିଜର ପ୍ରତିବଦ୍ଧତା ପ୍ରକଟ କରିଥିଲେ । ସେହିଭଳି ଚାବାହାର ଏବଂ ଜାହେଦାନ ମଧ୍ୟରେ ରେଳସଂଯୋଗ କାର୍ଯ୍ୟକୁ ଯଥା ସମୟରେ ସଂପୂର୍ଣ୍ଣ କରିବା ପ୍ରସଙ୍ଗରେ ଉଭୟ ନେତା ଆଲୋଚନା କରିଥିଲେ । ଗତବର୍ଷ ଭାରତର ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଇରାନ ଗସ୍ତବେଳେ ଉଭୟ ପକ୍ଷଙ୍କ ମଧ୍ୟରେ ହୋଇଥିବା ରାଜିନାମା ଏବଂ ଚାବାହାର ବନ୍ଦରକୁ କାର୍ଯ୍ୟକାରୀ କରିବା ଘେନି ନିଆଯାଇଥିବା ନିଷ୍ପତ୍ତିକୁ କାର୍ଯ୍ୟକାରୀ କରିବା ସକାଶେ ଉଭୟ ପକ୍ଷ ସଚେତନ ଥିବା ଜଣାଇଥିଲେ ।
    
    ଏହି ଗସ୍ତ କାଳରେ ଶ୍ରୀ ଗଡ଼କରୀ ଇରାନର ଉପ ରାଷ୍ଟ୍ରପତି ଡ଼କ୍ଟର ଇ ଜାହାଙ୍ଗୀରୀଙ୍କୁ ମଧ୍ୟ ସାକ୍ଷାତ କରିଥିଲେ । ଡ଼କ୍ଟର ଜାହାଙ୍ଗୀରୀଙ୍କ ସହ ସେ ଚାବାହାର ବନ୍ଦରର ବିଭିନ୍ନ କାର୍ଯ୍ୟ ଏବଂ ନିର୍ମାଣ କାର୍ଯ୍ୟ ସକାଶେ ଆବଶ୍ୟକ ବିଭିନ୍ନ ଯନ୍ତ୍ରାଂଶ ସଂଗ୍ରହ ଆଦି ବିଷୟରେ ଅବଗତ କରାଇଥିଲେ । ଭାରତର ଏକ୍‌ଜିମ୍‌ ବ୍ୟାଙ୍କକୁ ଯଥାଶୀଘ୍ର ଋଣ ଆବେଦନ କରି ଏହି ଋଣ ପାଇବା ନିମନ୍ତେ ଶ୍ରୀ ଗଡ଼କରୀ ଡ଼କ୍ଟର ଜାହାଙ୍ଗୀରୀଙ୍କୁ ପରାମର୍ଶ ଦେଇଥିଲେ । ଏହି ବନ୍ଦରର ବିକାଶ ପାଇଁ 150 ନିୟୁତ ଡ଼ଲାରର ଋଣ ଯୋଗାଇ ଦେବା ସକାଶେ ଇରାନ ଭାରତକୁ ଅନୁରୋଧ କରିଥିଲା । ଅନ୍ୟମାନଙ୍କ ମଧ୍ୟରେ ଶ୍ରୀ ଗଡ଼କରୀ ଇରାନର ସଡ଼କ ଓ ସହରାଞ୍ଚଳ ବିକାଶ ମନ୍ତ୍ରୀ ଡ଼କ୍ଟର ଆବାସ୍‌ ଆଖୋଣ୍ଡିଙ୍କୁ ସାକ୍ଷାତ କରିଥିଲେ ।

    
    
    (Release ID: 1499011) Visitor Counter : 2