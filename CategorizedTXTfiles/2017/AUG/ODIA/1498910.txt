      ରାଷ୍ଟ୍ରପତିଙ୍କ ସଚିବାଳୟ

      ରାଜ୍ୟ ସିଭିଲ ସର୍ଭିସରୁ ଆଇଏଏସକୁ ପଦୋନ୍ନତି ପାଇଥିବା ଅଧିକାରୀମାନଙ୍କୁ 119 ତମ ଇଣ୍ଡକସନ ତାଲିମ କାର୍ଯ୍ୟକ୍ରମ ଅବସରରେ ରାଷ୍ଟ୍ରପତିଙ୍କ ଉଦବୋଧନ
      • ଏହି ତାଲିମ ଆପଣମାନଙ୍କ ପେଶାଦାର ଜୀବନରେ ଏକ ମାଇଲଖୁଣ୍ଟ : ରାଷ୍ଟ୍ରପତି
      Posted On: 04 AUG 2017 8:19PM by PIB Bhubaneshwar


    ସଦ୍ୟ ଆଇଏଏସ ପଦକୁ ଉନ୍ନୀତ 65ଜଣ ରାଜ୍ୟ ସିଭିଲ ସର୍ଭିସ ଅଧିକାରୀ ରାଷ୍ଟ୍ରପତି ଭବନଠାରେ ମହାମହୀମ ରାଷ୍ଟ୍ରପତି ଶ୍ରୀ ରାମନାଥ କୋବିନ୍ଦଙ୍କୁ ସାକ୍ଷାତ କରିଛନ୍ତି । ଏହି ଅଧିକାରୀମାନେ ଏବେ ମସୌରୀସ୍ଥିତ ଲାଲ ବାହାଦୂର ଶାସ୍ତ୍ରୀ ଜାତୀୟ ପ୍ରଶାସନିକ ଏକାଡ଼େମୀ ଠାରେ 119ତମ ଇଣ୍ଡକସନ୍‌ ତାଲିମ କାର୍ଯ୍ୟକ୍ରମରେ ସାମିଲ ହୋଇଛନ୍ତି ।
    
    ଏହି ସିଭିଲ ସର୍ଭିସ ଅଧିକାରୀମାନଙ୍କୁ ସମ୍ବୋଧିତ କରି ରାଷ୍ଟ୍ରପତି କହିଲେ ଯେ ଇଣ୍ଡକସନ୍‌ ତାଲିମ କାର୍ଯ୍ୟକ୍ରମ ସେମାନଙ୍କ ଚାକିରୀ ଜୀବନର ଏକ ଗୁରୁତ୍ୱପୂର୍ଣ୍ଣ ମାଇଲଖୁଣ୍ଟ । ସେମାନେ ଚାକିରୀ ଜୀବନର ଏକ ନୂଆ ପର୍ଯ୍ୟାୟରେ ଏବେ ପାଦ ଥାପୁଛନ୍ତି । ତେଣୁ ଦେଶର ଯୁବପିଢ଼ିଙ୍କ ଆଶା ଆକାଂକ୍ଷା ପ୍ରତି ସଦାସର୍ବଦା ସଚେତନ ରହିବା ସକାଶେ ରାଷ୍ଟ୍ରପତି ଏହି ଅଧିକାରୀମାନଙ୍କୁ ପରାମର୍ଶ ଦେଇଥିଲେ । ଏହା ବ୍ୟତୀତ ସମାଜର ଗରିବ ଏବଂ ଅବହେଳିତ ବର୍ଗଙ୍କ ପ୍ରତି ମଧ୍ୟ ସେମାନେ ସଂବେଦନଶୀଳ ଓ ସହାନୁଭୂତି ପ୍ରକଟ କରିବାକୁ କହିଥିଲେ । ପୁନଶ୍ଚ ବେଳେବେଳେ ଦେଶର ଶାସନ ବ୍ୟବସ୍ଥା ଏବଂ ଅମଲାତାନ୍ତ୍ରିକ କଳର ଗୁଣାତ୍ମକମାନ ସଂପର୍କରେ ଉଠୁଥିବା ଉଚିତ ପ୍ରଶ୍ନକୁ ଏଡ଼ାଇ ନଯିବା ଲାଗି ରାଷ୍ଟ୍ରପତି ଏହି ଅଧିକାରୀମାନଙ୍କୁ ପରାମର୍ଶ ଦେଇଥିଲେ ।
    
    ରାଷ୍ଟ୍ରପତି କହିଲେ ଯେ ସିଭିଲ ସର୍ଭିସରେ କାର୍ଯ୍ୟ କରୁଥିବା ଅଧିକାରୀମାନଙ୍କ ପାଇଁ ସବୁଠାରୁ ବଡ଼ ଚାଲେଞ୍ଜଟି ହେଲା ଲୋକମାନଙ୍କ ମନରେ ଆତ୍ମପ୍ରତ୍ୟୟ ଓ ବିଶ୍ୱାସ ସୃଷ୍ଟି କରିବା । ଲୋକମାନଙ୍କ ସେବା କରିବା ପାଇଁ ସେମାନେ ଅଭିପ୍ରେତ । ତେଣୁ ସିଭିଲ ସର୍ଭାଣ୍ଟମାନେ ସେମାନଙ୍କ ପ୍ରତିଟି କାର୍ଯ୍ୟରେ ସାଧୁତା, ନିରପେକ୍ଷତା, ପେଶାଦାରୀ ମନୋଭାବ ତଥା ସକ୍ରିୟତା ପ୍ରକଟ କରିବା ଉଚିତ । ଏଥିସହ ସେମାନଙ୍କୁ ଲୋକମାନଙ୍କ ନିକଟରେ ନିଜ ଆଚରଣରେ ରୋଲ ମଡ଼େଲ ହେବାକୁ ରାଷ୍ଟ୍ରପତି ପରାମର୍ଶ ଦେଇଥିଲେ । ଭାରତ ଭଳି ବିବିଧତାପୂର୍ଣ୍ଣ ସମାଜରେ ସେମାନଙ୍କ ଆଚରଣରେ ପେଶାଦାର ମନୋଭାବ, ସାଧୁତା ତଥା ବିନୟଭାବ ଓ ସମବେଦନା ପ୍ରକଟିତ ହେବା ବାଂଛନୀୟ ବୋଲି ସେ କହିଥିଲେ ।

    **********

    
    
    (Release ID: 1498910) Visitor Counter : 3