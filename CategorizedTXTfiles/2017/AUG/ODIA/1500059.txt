      ରାଷ୍ଟ୍ରପତିଙ୍କ ସଚିବାଳୟ

      2013-14 ବର୍ଷ ପାଇଁ ଜାତୀୟ ସୁରକ୍ଷା ପୁରସ୍କାର (ଖଣି) ପ୍ରଦାନ କଲେ ରାଷ୍ଟ୍ରପତି
      • ମାନବ ସୁରକ୍ଷା ଏବଂ ଜୀବନକୁ ସର୍ବଦା ପ୍ରାଥମିକତା ଦିଆଯିବା ଉଚିତ୍ : ରାଷ୍ଟ୍ରପତି

      Posted On: 17 AUG 2017 4:17PM by PIB Bhubaneshwar

    ରାଷ୍ଟ୍ରପତି ଶ୍ରୀ ରାମନାଥ କୋବିନ୍ଦ ଗୁରୁବାର ( 17 ଅଗଷ୍ଟ ) ରେ ନୂଆଦିଲ୍ଲୀର ବିଜ୍ଞାନ ଭବନରେ ଆୟୋଜିତ ଏକ କାର୍ଯ୍ୟକ୍ରମରେ ବର୍ଷ 2013-14 ପାଇଁ ଜାତୀୟ ସୁରକ୍ଷା ପୁରସ୍କାର ( ଖନନ ) ପ୍ରଦାନ କରିଛନ୍ତି ।


    ଏହି ଅବସରରେ ଉଦବୋଧନ ଦେଇ ରାଷ୍ଟ୍ରପତି କହିଥିଲେ ଯେ ଭାରତ ଖଣିଜ ସମ୍ବଳ ଦ୍ୱାରା ସମୃଦ୍ଧ ଦେଶ ଅଟେ । ବର୍ତ୍ତମାନ ସମୟରେ ଖଣିଜ କ୍ଷେତ୍ର ଆମ ଦେଶର ମୋଟ୍ ଜିଡିପିରେ ପାଖାପାଖି 2.6 ପ୍ରତିଶତ ଯୋଗଦାନ ଦେଉଛି । କେବଳ ସେତିକି ନୁହେଁ , ଏହି କ୍ଷେତ୍ର 10 ଲକ୍ଷରୁ ଅଧିକ ଲୋକଙ୍କୁ ଦୈନିକ ଆଧାରରେ ପ୍ରତ୍ୟକ୍ଷ ରୂପରେ ରୋଜଗାର ଯୋଗାଇ ଦେଉଛି ଏବଂ ସେମାନଙ୍କ ପରିବାରର ଜୀବନ - ଯାପନରେ ସହାୟକ ହେଉଛି ।


    ରାଷ୍ଟ୍ରପତି କହିଥିଲେ ଯେ ନିକଟ ଦଶନ୍ଧିରେ ଖଣିଜ ଉଦ୍ୟୋଗ ନୂଆ ପ୍ରଯୁକ୍ତିକୁ ଆପଣାଇ ଉତ୍ପାଦନ ଏବଂ ଉତ୍ପାଦକତା କ୍ଷେତ୍ରରେ ପ୍ରଶଂସନୀୟ ଉନ୍ନତି ହାସଲ କରିଛି । ଇତିହାସରେ ଏଥି ପୂର୍ବରୁ କେବେ ବି ଭାରତୀୟ ଖଣିଜ ଉଦ୍ୟୋଗ ଏପରି କ୍ରାନ୍ତିକାରୀ ପରିବର୍ତ୍ତନର ଅନୁଭବ କରିନଥିଲା । ଅଧିକ ଉତ୍ପାଦକତା ଏବଂ ଲାଭ ମଧ୍ୟରେ ପ୍ରଭେଦ ଏବଂ କର୍ମଚାରୀଙ୍କ ସୁରକ୍ଷା ମଧ୍ୟରେ ସନ୍ତୁଳନ ବେଶ ମହତ୍ୱପୂର୍ଣ୍ଣ ଅଟେ । ମାନବ ସୁରକ୍ଷା ଏବଂ ଜୀବନ ଆମର ପ୍ରାଥମିକତା ହେବା ଉଚିତ୍ । ଏହାକୁ ପ୍ରାଥମିକତା ଦେବା ପ୍ରତ୍ୟେକ ବ୍ୟକ୍ତି ଏବଂ ସଂଗଠନର ଦାୟିତ୍ୱ ।


    ସେ କହିଥିଲେ ଯେ ଖଣିଜ କ୍ଷେତ୍ରରେ ଜାତୀୟ ସୁରକ୍ଷା ପୁରସ୍କାର ଆମ ଦେଶର ଖଣିଜ ଉଦ୍ୟୋଗରେ ସୁରକ୍ଷା ଏବଂ କଲ୍ୟାଣର ମାନଦଣ୍ଡକୁ ବଜାୟ ରଖିବା ପାଇଁ ଉତ୍କୃଷ୍ଟ ସହାୟକ ରୂପରେ ଜାରି ରହିବ । ଆଜିର ଏହି କାର୍ଯ୍ୟକ୍ରମରେ ଖଣି କ୍ଷେତ୍ରର ପୁରସ୍କାର ବିଜେତାଙ୍କ ଦ୍ୱାରା ଆପଣାଇ ନିଆଯାଇଥିବା ବ୍ୟବସ୍ଥା ଏବଂ ପ୍ରଣାଳୀ ଖଣିଜ ଇଞ୍ଜିନିୟରିଂ ଏବଂ ପ୍ରବନ୍ଧନର ଛାତ୍ରଙ୍କ ପାଇଁ ଏକ ଉଦାହରଣ ( କେସ ଷ୍ଟଡି ) ହେବା ଉଚିତ୍ । ଛାତ୍ରଛାତ୍ରୀଙ୍କୁ ମଧ୍ୟ ନିଜ ପରିଚୟ ଏବଂ ପ୍ରଶିକ୍ଷଣ କାର୍ଯ୍ୟକ୍ରମ ଅନ୍ତର୍ଗତ ଏହି ଖଣିଜ କ୍ଷେତ୍ରର ଗସ୍ତ କରିବା ଉଚିତ୍ ।


    କେନ୍ଦ୍ର ଶ୍ରମ ଏବଂ ରୋଜଗାର ରାଷ୍ଟ୍ର ମନ୍ତ୍ରୀ ( ସ୍ୱାଧୀନ ଦାୟିତ୍ୱ ) ଶ୍ରୀ ବନ୍ଦାରୁ ଦତ୍ତାତ୍ରେୟ ପୁରସ୍କାର ବିଜେତାମାନଙ୍କୁ ଶୁଭକାମନା ଜଣାଇ କହିଥିଲେ ଯେ ଖଣିଜ କ୍ଷେତ୍ରର ବିକାଶକୁ ଅନ୍ୟ କ୍ଷେତ୍ରରେ ଦ୍ରୁତଗତିରେ ହେଉଥିବା ଶିଳ୍ପାୟନ ସହିତ ଆଗକୁ ବଢ଼ିବା ଦରକାର ଏବଂ ବିକାଶର ଚକ ଭଳି ଲଗାତାର ମହତ୍ୱପୂର୍ଣ୍ଣ ଭୂମିକା ନିର୍ବାହ କରିବା ଉଚିତ୍ । ତେବେ କର୍ମଚାରୀମାନଙ୍କ ଜୀବନକୁ କ୍ଷତି ପହଞ୍ଚାଇ ଖଣିଜର ଉତ୍ପାଦନ କୌଣସି ପ୍ରକାରେ ମଧ୍ୟ ସ୍ୱୀକାର୍ଯ୍ୟ ନୁହେଁ । ଖଣିଜ ଉଦ୍ୟୋଗ “ ସୁରକ୍ଷିତ ଖନନ ” ର ସିଦ୍ଧାନ୍ତକୁ ପାଳନ କରିବା ଉଚିତ , ଯାହା ପରିଣାମସ୍ୱରୂପ ସମ୍ପୂର୍ଣ୍ଣ ସମାଜକୁ ଫାଇଦା ପହଞ୍ଚାଇଥାଏ ।


    ଶ୍ରୀ ଦତ୍ତାତ୍ରେୟ କହିଥିଲେ ଯେ ଶ୍ରମ ଏବଂ ରୋଜଗାର ମନ୍ତ୍ରଣାଳୟ ଉଚିତ୍ ଆଇନ ଏବଂ ନିର୍ଦ୍ଧାରିତ ମାନଦଣ୍ଡର ଢାଞ୍ଚା ପ୍ରସ୍ତୁତ କରି ବିଭିନ୍ନ ପ୍ରଚାର ଅଭିଯାନ ଏବଂ ସଚେତନତା କାର୍ଯ୍ୟକ୍ରମ ଜରିଆରେ ଖଣିଜ କ୍ଷେତ୍ରରେ କାର୍ଯ୍ୟରତ ବ୍ୟକ୍ତିଙ୍କ ପାଇଁ ରୋଗ ଏବଂ ଜରୁରୀକାଳୀନ ସ୍ଥିତିର ବିପଦ ହ୍ରାସକୁ ସୁନିଶ୍ଚିତ କରିବା ପ୍ରତି ଅତ୍ୟନ୍ତ ଆଗ୍ରହୀ ରହିଛି । ମନ୍ତ୍ରଣାଳୟ ଏପରି ବାତାବରଣ ପ୍ରସ୍ତୁତ କରିବାକୁ ଚାହୁଁଛି ଯାହା ସୁରକ୍ଷାକୁ ସର୍ବଦା ପ୍ରାଥମିକତା ଦେବ ।


    ଶ୍ରମ ଏବଂ ରୋଜଗାର ମନ୍ତ୍ରୀ ଏହା ମଧ୍ୟ ସୂଚିତ କରିଥିଲେ ଯେ ଖଣିଜ ସମ୍ବନ୍ଧୀୟ ଆଇନରେ ଉପରୋକ୍ତ ସଂଶୋଧନ ପୂର୍ବରୁ କରାଯାଇସାରିଛି ଏବଂ ବର୍ତ୍ତମାନ କୋଇଲା ଖଣି ବିନିୟମ ଏବଂ ତେଲ ଖଣି ବିନିୟମ ସଂଶୋଧନ ଶେଷ ପର୍ଯ୍ୟାୟରେ ରହିଛି । ଖଣି ସୁରକ୍ଷା ମହାନିର୍ଦ୍ଦେଶାଳୟ ବିଭିନ୍ନ ରାଜ୍ୟରେ କ୍ୟାମ୍ପ ସହାୟତାରେ ଶ୍ରମିକ , ଅସଂଗଠିତ କ୍ଷେତ୍ରରେ ଲଘୁ ଖଣି ମାଲିକ ଏବଂ ସମ୍ପୂର୍ଣ୍ଣ ଗୋଷ୍ଠୀ ମଧ୍ୟରେ ସଚେତନତା ଆଣିବା ଲାଗି ଅନେକ ମହତ୍ୱପୂର୍ଣ୍ଣ ପଦକ୍ଷେପ ଗ୍ରହଣ କରାଯାଇଛି । ଶ୍ରମ ଏବଂ ରୋଜଗାର ମନ୍ତ୍ରଣାଳୟର ସଚିବ କହିଥିଲେ ଯେ ଜାତୀୟ ସୁରକ୍ଷା ପୁରସ୍କାର ନା କେବଳ ବିଜେତାମାନଙ୍କୁ ଖଣି କ୍ଷେତ୍ରରେ ଉଚ୍ଚ ମାନଦଣ୍ଡ ଏବଂ ଉତ୍ତମ ସ୍ୱାସ୍ଥ୍ୟ ପ୍ରାପ୍ତ କରିବା ଲାଗି ପ୍ରୋତ୍ସାହିତ କରିବ , ବରଂ ଖଣି କ୍ଷେତ୍ରରେ କାର୍ଯ୍ୟରତ ସମସ୍ତ କର୍ମଚାରୀମାନଙ୍କୁ ଏହି ଉପଲବ୍ଧୀକୁ ହାସଲ କରିବା ଲାଗି ପ୍ରେରଣା ମଧ୍ୟ ଯୋଗାଇବ ।


    ***********

    
    
    (Release ID: 1500059) Visitor Counter : 3