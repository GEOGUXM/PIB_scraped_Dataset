      ଯୁବ ବ୍ୟାପାର ଓ କ୍ରୀଡା ମନ୍ତ୍ରଣାଳୟ

      ଜାତୀୟ କ୍ରୀଡ଼ା ପ୍ରତିଭା ଅନ୍ୱେଷଣ ପୋର୍ଟାଲ ଶୁଭାରମ୍ଭ କଲେ ଉପ ରାଷ୍ଟ୍ରପତି ଏମ ଭେଙ୍କେୟା ନାଇଡୁ
      Posted On: 28 AUG 2017 4:37PM by PIB Bhubaneshwar


    କେନ୍ଦ୍ର ଯୁବବ୍ୟାପାର ଏବଂ କ୍ରୀଡ଼ା ମନ୍ତ୍ରଣାଳୟ ଦେଶର ଯୁବକମାନଙ୍କ ମଧ୍ୟରୁ ଶ୍ରେଷ୍ଠ ପ୍ରତିଭାଙ୍କୁ ଅନ୍ୱେଷଣ କରିବା ପାଇଁ କ୍ରୀଡ଼ା ପ୍ରତିଭା ଅନ୍ୱେଷଣ ପୋର୍ଟାଲ ଲଞ୍ଚ କରିଛି । ନୂଆଦିଲ୍ଲୀର ଇନ୍ଦିରା ଗାନ୍ଧୀ ଷ୍ଟାଡିୟମରେ ଅନୁଷ୍ଠିତ ଏକ ଉତ୍ସବରେ ଉପ ରାଷ୍ଟ୍ରପତି ଶ୍ରୀ ଏମ ଭେଙ୍କେୟା ନାଇଡୁ ଏହି ପୋର୍ଟାଲର ଶୁଭାରମ୍ଭ କରିଛନ୍ତି । କ୍ରୀଡ଼ା କ୍ଷେତ୍ରରେ ଏହି ବୈପ୍ଳବିକ ପଦକ୍ଷେପକୁ ଦେଖିବା ଲାଗି ଏହି ଅବସରରେ ଯୁବବ୍ୟାପାର ଓ କ୍ରୀଡ଼ା ରାଷ୍ଟ୍ରମନ୍ତ୍ରୀ ( ସ୍ୱାଧୀନ ) ଶ୍ରୀ ବିଜୟ ଗୋଏଲ , କ୍ରୀଡ଼ା ସଚିବ ଶ୍ରୀ ଇଞ୍ଜେଟି ଶ୍ରୀନିବାସ , ଖେଳ ରତ୍ନ ଏବଂ ଅର୍ଜୁନ ପୁରସ୍କାର ପ୍ରାପ୍ତ କ୍ରୀଡ଼ାବିତ ଏବଂ ହଜାର ହଜାର ସ୍କୁଲ ପିଲା ଉପସ୍ଥିତ ଥିଲେ । ସ୍କୁଲପିଲାମାନେ ଏହି ଉତ୍ସବରେ ଅନେକ ସାଂସ୍କୃତିକ କାର୍ଯ୍ୟକ୍ରମ ପରିବେଷଣ କରିଥିଲେ ।


    ଏହି ଅବସରରେ ନିଜର ବକ୍ତବ୍ୟ ରଖି ଶ୍ରୀ ଭେଙ୍କେୟା ନାଇଡୁ କହିଥିଲେ ଯେ ଏ ପ୍ରକାର ପଦକ୍ଷେପ କେବଳ ଶ୍ରେଷ୍ଠ ପ୍ରତିଭାଙ୍କୁ ଅନ୍ୱେଷଣ କରିବାରେ ସହାୟକ ହେବ ନାହିଁ ବରଂ ସମସ୍ତ ଆବେଦକଙ୍କୁ ସମାନ ସ୍ତରର ସୁଯୋଗ ପ୍ରଦାନ କରିବା ସହିତ ପ୍ରତିଦ୍ୱନ୍ଦ୍ୱିତାମୁଳକ ପରିବେଶ ସୃଷ୍ଟି କରିବ ।


    ସେ କହିଲେ ଯେ କ୍ରୀଡ଼ା ହେଉଛି ଦେଶଗଠନର ଏକ ଅବିଚ୍ଛେଦ୍ୟ ଅଙ୍ଗ ଯେହେତୁ ଏହା ବ୍ୟକ୍ତିଗତ ଉନ୍ନତି , ସମ୍ପ୍ରଦାୟର ଉନ୍ନତି , ସାମାଜିକ ଅଂଶଗ୍ରହଣତା ଏବଂ ଅର୍ଥନୈତିକ ଉନ୍ନତିକୁ ବୃଦ୍ଧି କରିଥାଏ । ଦେଶକୁ ଏକ କ୍ରୀଡ଼ା ଶକ୍ତିରେ ପରିଣତ କରିବା ନେଇ ଆଉ ଏକ ଗୁରୁତ୍ୱପୂର୍ଣ୍ଣ ବିଷୟ ହେଲା ଉପଯୁକ୍ତ ପ୍ରତିଭାକୁ ଚିହ୍ନଟ କରି ଏହାର ବିକାଶ କରିବା । ଆମ ଦେଶରେ ପ୍ରତିଭାଙ୍କ ସଂଖ୍ୟା କମ ନାହିଁ ଏବଂ ବିଶେଷ କରି ଆମ ପାଖରେ 450 ମିଲିଅନ ଯୁବକ ରହିଛନ୍ତି । ଶ୍ରୀ ନାଇଡୁ କହିଲେ ଯେ ପ୍ରତିଭା କ୍ଷେତ୍ରରେ ଆମେ ଭରପୁର , ମାତ୍ର ଏହାର ସଠିକ ବିନିଯୋଗ ପାଇଁ ଆମକୁ ଦୃଢ଼ ବ୍ୟବସ୍ଥା ପ୍ରଚଳନ କରି ଏମାନଙ୍କୁ ପ୍ରଶିକ୍ଷିତ ଓ ବିକଶିତ କରିବା ପୂର୍ବକ ବିଶ୍ୱ ଚାମ୍ପିଅନ ସୃଷ୍ଟି କରିବାକୁ ପଡିବ ।


    ସେ କହିଲେ ଯେ ଜାତୀୟ କ୍ରୀଡ଼ା ପ୍ରତିଭା ଅନ୍ୱେଷଣ ପୋର୍ଟାଲ ଏ କ୍ଷେତ୍ରରେ ଏକ ପରିବର୍ତ୍ତନର ବାର୍ତ୍ତାବହ ସାଜିବ ଓ ଭାରତର ଯୁବବ୍ୟାପାର ଏବଂ କ୍ରୀଡ଼ା ମନ୍ତ୍ରଣାଳୟକୁ ଶ୍ରେଷ୍ଠ ପ୍ରତିଭା ଚୟନ କରିବାରେ ସହାୟକ ହେବ । ଶ୍ରୀ ବିଜୟ ଗୋଏଲଙ୍କୁ ଏହି ବିରାଟ ପଦକ୍ଷେପ ପାଇଁ ଅଭିନନ୍ଦନ ଜଣାଇ , ଉପ - ରାଷ୍ଟ୍ରପତି କହିଲେ ଯେ ଦେଶରେ ଉପଲବ୍ଧ କ୍ରୀଡ଼ା ପ୍ରତିଭାମାନଙ୍କୁ ଆକର୍ଷିତ କରିବାରେ ଏହା ଅନେକ ପରିମାଣରେ ସହାୟକ ହେବ । ସେ କହିଲେ ଯେ ଏହି ଭିତ୍ତିଭୂମି ଦ୍ରୂତ ଓ ସ୍ୱଚ୍ଛ ହେବ ଏବଂ ଉତମ ଚୟନ ପାଇଁ ଏକ ପ୍ରକ୍ରିୟା ପ୍ରଦାନ କରିବ ।


    ଶ୍ରୀ ବିଜୟ ଗୋଏଲ ତାଙ୍କ ବକ୍ତବ୍ୟରେ କହିଲେ ଯେ କ୍ରୀଡ଼ା ଓ କ୍ରୀଡ଼ାବିତଙ୍କ ସାମଗ୍ରୀକ ଉନ୍ନତି ପାଇଁ ସରକାର ସଂକଳ୍ପବଦ୍ଧ । ସେ କହିଲେ ଦେଶରେ କ୍ରୀଡ଼ାବିତ ମାନଙ୍କୁ ଏକ ସୌହାର୍ଦ୍ଦ୍ୟପୂର୍ଣ୍ଣ ପରିବେଶ ପ୍ରଦାନ ପାଇଁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ମାର୍ଗଦର୍ଶନରେ ନୀତି ନିର୍ଦ୍ଧାରଣ କରାଯାଉଛି । 2017 ଅଗଷ୍ଟ 27 ରେ ପ୍ରଧାନମନ୍ତ୍ରୀଙ୍କ ‘ ମନ କି ବାତ୍ ’ କାର୍ଯ୍ୟକ୍ରମର ବକ୍ତବ୍ୟକୁ ସୂଚାଇ ଶ୍ରୀ ଗୋଏଲ କହିଲେ ଆମର ପ୍ରିୟ ପ୍ରଧାନମନ୍ତ୍ରୀ ନିଜେ ଏହି ପୋର୍ଟାଲକୁ ନେଇ ବ୍ୟକ୍ତିଗତ ଭାବେ ଆଗ୍ରହ ପ୍ରକାଶ କରିଥିଲେ ଯେପରିକି ନୂତନ ଓ ଗୁପ୍ତ ଭାବେ ରହିଥିବା ପ୍ରତିଭା ଏହାର ଲାଭ ଉଠାଇ ପାରିବେ ଏବଂ ସାମନାକୁ ଆସିବା ସହ ସେମାନଙ୍କ ଦକ୍ଷତାର ପୁନଃ ବିକାଶ କରିବେ ଓ ଭବିଷ୍ୟତରେ ଦେଶ ପାଇଁ ଗୌରବ ଆଣିବେ ।


    ସେ କହିଲେ ଯେ ବିଶ୍ୱ କ୍ରୀଡ଼ାରେ ଭାରତୀୟ କ୍ରୀଡବିତ ମାନେ ବିଭିନ୍ନ ଖେଳରେ ଆଗରେ ରହୁଛନ୍ତି । ସେ ମଧ୍ୟ ଏଇ ନିକଟରେ ଗ୍ଲାସଗୋରେ ସମାପ୍ତ ହୋଇଥିବା ବିଶ୍ୱ ବ୍ୟାଡମିଣ୍ଟନ ଚାମ୍ପିଅନସିପ ବିଷୟରେ ସୂଚାଇଥିଲେ ଯେଉଁଥିରେ କି ସାଇନା ନେହୱାଲ ଓ ପିଭି ସିନ୍ଧୁ ସେମାନଙ୍କ କଠିନ ପରିଶ୍ରମ , ପ୍ରତିଭା ଓ ଶୃଙ୍ଖଳା ବଳରେ ଯଥାକ୍ରମେ ବ୍ରୋଞ୍ଜ ଓ ରୌପ୍ୟ ପଦକ ଜିତିଛନ୍ତି । ଶ୍ରୀ ଗୋଏଲ କହିଲେ ଯେ ଖେଳାଳିମାନେ ସେମାନଙ୍କର ଶ୍ରେଷ୍ଠ ପ୍ରୟାସ କରୁଛନ୍ତି ଏବଂ ଏବେ କ୍ରୀଡ଼ା ସଂଗଠନମାନଙ୍କର ଦାୟିତ୍ୱ ହେଉଛି ଯେ ସେମାନେ ଏପରି ସୁବିଧା ପ୍ରଦାନ କରିବେ ଯାହା ଫଳରେ କି ପ୍ରତିଭାବାନ ପୁରୁଷ ଓ ମହିଳା ଖେଳାଳିମାନେ ସେମାନଙ୍କ ଇଭେଣ୍ଟରେ ଶ୍ରେଷ୍ଠ ପ୍ରଦର୍ଶନ କରିପାରିବେ ।


    ପୋର୍ଟାଲରେ ପଞ୍ଜୀକରଣ କରିବାକୁ ଚାହୁଁଥିବା ଯେକୌଣସି ବ୍ୟକ୍ତି www.nationalsportstalenthunt.com କିମ୍ବା www.nationalsportstalenthunt.in ରେ ଲଗଅନ କରିପାରିବେ ଏବଂ ନିମ୍ନଲିଖିତ ପଦ୍ଧତିରେ ସେମାନଙ୍କ ସଫଳତା ଓ ଭିଡିଓ ଆଦି ଅପଲୋଡ କରିପାରିବେ ।


    ***********

    
    
    (Release ID: 1500877) Visitor Counter : 3