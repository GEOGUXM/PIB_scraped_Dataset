      ପରିସଂଖ୍ୟାନ ଓ କାର୍ଯ୍ୟକ୍ରମ ରୂପାୟନ ମନ୍ତ୍ରଣାଳୟ

      ମୁଣ୍ଡପିଛା ଆୟ
      Posted On: 03 AUG 2017 7:41PM by PIB Bhubaneshwar


    ବିଗତ ତିନି ବର୍ଷ ମଧ୍ୟରେ ଦେଶର ଜାତୀୟ ଆୟ (ଯାହା ନେଟ ଜାତୀୟ ଆୟ ଭାବେ ଆକଳିତ) ଏବଂ ମୁଣ୍ଡପିଛା ଆୟ (ଯାହା ମୁଣ୍ଡପିଛା ଜାତୀୟ ଆୟ ଭାବେ ଆକଳିତ)ର ଆକଳନ ନିମ୍ନମତେ କରାଯାଇଛି । 2014-15, 2015-16 ଏବଂ 2016-17 ଆର୍ଥିକ ବର୍ଷରେ ଦେଶର ନେଟ ଜାତୀୟ ଆୟ (କୋଟି ଟଙ୍କାରେ) ଯଥାକ୍ରମେ 10953761 କୋଟି ଟଙ୍କା, 12076882 କୋଟି ଟଙ୍କା ଏବଂ 13408211 କୋଟି ଟଙ୍କା ରହିଥିବା ଜଣାପଡ଼ିଛି । ସେହିଭଳି ମୁଣ୍ଡପିଛା ଆୟ 2014-15, 2015-16 ଏବଂ 2016-17 ଆର୍ଥିକ ବର୍ଷରେ ଯଥାକ୍ରମେ (ଟଙ୍କାରେ) 86454 ଟଙ୍କା, 94130 ଟଙ୍କା ଏବଂ 103219 ଟଙ୍କା ହୋଇଥିବାର ଆକଳନ କରାଯାଇଛି । ପରିସଂଖ୍ୟାନ ତଥା ଯୋଜନା ପ୍ରବର୍ତ୍ତନ ରାଷ୍ଟ୍ରମନ୍ତ୍ରୀ ଶ୍ରୀ ଡ଼ି ଭି ସଦାନନ୍ଦ ଗୌଡ଼ା ଲୋକସଭାରେ ଏକ ଲିଖିତ ଉତ୍ତର ରଖି ପ୍ରକାଶ କରିଛନ୍ତି । ଶ୍ରୀ ଗୌଡ଼ା କହିଛନ୍ତି ଯେ କେବଳ ଡ଼ାମନ ଓ ଡ଼ିଉ, ଦାଦ୍ରା ଓ ନଗରହାଭେଳୀ, ଓ ଲାକ୍ଷାଦ୍ୱୀପ କେନ୍ଦ୍ରଶାସିତ କ୍ଷେତ୍ରକୁ ଛାଡ଼ି ଅନ୍ୟ ସମସ୍ତ ରାଜ୍ୟ ତଥା କେନ୍ଦ୍ରଶାସିତ କ୍ଷେତ୍ର ଦ୍ୱାରା ପ୍ରତିବର୍ଷ ନେଟ ରାଜ୍ୟ ଘରୋଇ ଉତ୍ପାଦ (NSDP) ଏବଂ ମୁଣ୍ଡପିଛା ଆୟ (NSDP ମୁଣ୍ଡପିଛା ହିସାବରେ) ହିସାବ କରାଯାଇଥାଏ । ଉପଲବ୍ଧ ରିପୋର୍ଟ ଅନୁସାରେ ରାଜ୍ୟ ତଥା କେନ୍ଦ୍ରଶାସିତ କ୍ଷେତ୍ରଙ୍କ ସଂପର୍କରେ 2014-15 ବର୍ଷର ସମସ୍ତ ତଥ୍ୟ ଉପଲବ୍ଧ ରହିଛି । ଦେଶର ଜାତୀୟ ଆୟ ତଥା ମୁଣ୍ଡପିଛା ଆୟ ବୃଦ୍ଧି କରିବା ସକାଶେ ସରକାର ଅନେକ କାର୍ଯ୍ୟକ୍ରମ ପ୍ରବର୍ତ୍ତନ କରୁଛନ୍ତି । ସେଥିରୁ ଆଶାନୁରୂପ ସୁଫଳ ମିଳୁଛି ଓ ତାହା ଲୋକମାନଙ୍କ ଉପାର୍ଜନ କ୍ଷମତା ବଢ଼ାଉଛି ବୋଲି ମନ୍ତ୍ରୀ ଶ୍ରୀ ଗୌଡ଼ା ପ୍ରକାଶ କରିଛନ୍ତି ।

    
    
    (Release ID: 1498884) Visitor Counter : 2