      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ପେଟ୍ରୋଲିୟମ ମନ୍ତ୍ରୀ ଧର୍ମେନ୍ଦ୍ର ପ୍ରଧାନ, ମୁଖ୍ୟମନ୍ତ୍ରୀ ନବୀନ ପଟ୍ଟନାୟକଙ୍କ ମଧ୍ୟରେ ନୂଆଦିଲ୍ଲୀରେ ଆଲୋଚନା
      ଓଡିଶା ସରକାର ଏବଂ ଭାରତୀୟ ତୈଳ ନିଗମ ମଧ୍ୟରେ ଟିକସ ରାଜସ୍ୱ ବିବାଦର ଆପୋଷ ସମାଧାନ ପାଇଁ ସହମତି
      
      ଦୁଇପକ୍ଷ ମଧ୍ୟରେ ଖୁବଶୀଘ୍ର ଆରମ୍ଭ ହେବ ଆଲୋଚନା
      Posted On: 18 AUG 2017 8:43PM by PIB Bhubaneshwar


    ନୂଆଦିଲ୍ଲୀର ଓଡ଼ିଶା ଭବନଠାରେ ଆଜି ମୁଖ୍ୟମନ୍ତ୍ରୀ ଶ୍ରୀ ନବୀନ ପଟ୍ଟନାୟକ ଏବଂ କେନ୍ଦ୍ର ପେଟ୍ରୋଲିୟମ ତଥା ପ୍ରାକୃତିକ ବାଷ୍ପ(ସ୍ଵାଧୀନ) ରାଷ୍ଟ୍ରମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନଙ୍କ ମଧ୍ୟରେ ଏକ ଗୁରୁତ୍ୱପୂର୍ଣ୍ଣ ଆଲୋଚନା ଅନୁଷ୍ଠିତ ହୋଇଛି । ଇଣ୍ଡିଆନ ଅଏଲ କର୍ପୋରେସନ ଲିମିଟେଡ଼ (ଆଇଓସିଏଲ) ଏବଂ ଓଡ଼ିଶା ସରକାରଙ୍କ ମଧ୍ୟରେ ରାଜସ୍ୱ ବଣ୍ଟନ ପ୍ରସଙ୍ଗକୁ କେନ୍ଦ୍ରକରି ଉତ୍ପନ୍ନ ବିବାଦର ଆପୋଷ ସମାଧାନ ସଂକ୍ରାନ୍ତରେ ସମ୍ଭାବ୍ୟ ବିଭିନ୍ନ ଉପାୟ ସଂପର୍କରେ ଦୁଇ ନେତା କଥାବାର୍ତ୍ତା ହୋଇଥିବା ଜଣାପଡିଛି । ଏହି ଆଲୋଚନା ବେଳେ ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ ସଚିବ , ଆଇଓସିଏଲ ଅଧ୍ୟକ୍ଷ , ଓଡ଼ିଶା ସରକାରଙ୍କ ମୁଖ୍ୟ ଶାସନ ସଚିବ ଏବଂ ଓଡ଼ିଶାର ଉନ୍ନୟନ କମିଶନର ପ୍ରମୁଖ ଉପସ୍ଥିତ ଥିଲେ ।


    ପେଟ୍ରୋଲିୟମ ମନ୍ତ୍ରୀ ଶ୍ରୀ ପ୍ରଧାନ ମତ ଦେଇଥିଲେ ଯେ 2004 ମସିହାରେ ରାଜ୍ୟ ସରକାର ଯଦିଚ କର ରିହାତି ସୁଯୋଗ ପ୍ରଦାନ କରିଥିଲେ , ବର୍ତ୍ତମାନର ବିବାଦ ପରିପ୍ରେକ୍ଷୀରେ ଏହାର ଏକ ଆପୋଷ ସମାଧାନର ଉପାୟ ଚିନ୍ତା କରାଯିବା ଉଚିତ । ରାଜ୍ୟର ବର୍ତ୍ତମାନର ଆର୍ଥିକ ସ୍ଥିତି ତଥା ଆଇଓସିଏଲର ବ୍ୟବସାୟିକ ସ୍ୱାର୍ଥକୁ ଦୃଷ୍ଟିରେ ରଖି ଏହି ସମାଧାନ ପନ୍ଥା ସ୍ଥିର କରାଯିବା ଆବଶ୍ୟକ । ତେଣୁ ଏପରି ଏକ ମଧ୍ୟମ ପନ୍ଥା ଗ୍ରହଣ କରାଯିବା ଦରକାର ଯେଉଁଥିରେ ଆଇଓସିଏଲ ଏବଂ ରାଜ୍ୟ ସରକାର ପରସ୍ପରର ସର୍ତ୍ତକୁ ମାନି ସେମାନଙ୍କର ଜିଦ୍ ରୁ ଓହରିପାରିବେ ଏବଂ କାର୍ଯ୍ୟ ଆଗକୁ ବଢି ପାରିବ ।


    ଶ୍ରୀ ପ୍ରଧାନ କହିଛନ୍ତି ଯେ ଆଇଓସିଏଲର ସଂପ୍ରସାରଣ କାର୍ଯ୍ୟକୁ ରାଜ୍ୟ ସରକାର ପ୍ରୋତ୍ସାହିତ କରିବା ଏକାନ୍ତ ଜରୁରି । ଏହାଦ୍ୱାରା ରାଜ୍ୟରେ ପେଟ୍ରୋକେମିକାଲ ତଥା ଆନୁସଙ୍ଗିକ (ଡ଼ାଉନଷ୍ଟ୍ରୀମ) ଶିଳ୍ପର ବିକାଶ ଘଟିପାରିବ । ସମୟକ୍ରମେ ରାଜ୍ୟ ସରକାର ତାଙ୍କର ରାଜସ୍ୱ ବୃଦ୍ଧି କରିପାରିବେ ଯ ’ ଦ୍ୱାରା ରାଜ୍ୟର ଯୁବକ ଯୁବତୀମାନଙ୍କ ସକାଶେ ଅତିରିକ୍ତ ନିଯୁକ୍ତି ସୁଯୋଗ ସୃଷ୍ଟି ହୋଇପାରିବ । ଏହା ରାଜ୍ୟରେ ଏକ ଅନୁକୂଳ ଶିଳ୍ପ ବାତାବରଣ ସୃଷ୍ଟି କରିବା ସହିତ ଶିଳ୍ପାୟନ ଯୋଗୁଁ ଆର୍ଥିକ ସ୍ଥିତି ମଜବୁତ ହେବ । ପ୍ରଧାନମନ୍ତ୍ରୀ ଓଡ଼ିଶା ସମେତ ପୂର୍ବୋତ୍ତୋର ଭାରତରେ ବିକାଶ ପ୍ରକ୍ରିୟା ତଥା ଶିଳ୍ପାୟନକୁ ପ୍ରୋତ୍ସାହନ ପ୍ରଦାନ କରିବା ସକାଶେ ଅଧିକ ସମ୍ବଳ ପ୍ରଦାନ ଲାଗି ଯେଉଁ କାର୍ଯ୍ୟଯୋଜନା କରିଛନ୍ତି ଏହା ସେହି ପରିକଳ୍ପନାର ଅଂଶବିଶେଷ । ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ , ଆଇଓସିଏଲ ଏବଂ ରାଜ୍ୟ ସରକାର ବିଭିନ୍ନ ପ୍ରସଙ୍ଗରେ ଆଲୋଚନା କରି ଯଥାଶୀଘ୍ର ଏହାର ଆପୋଷ ସମାଧାନ ପନ୍ଥା ବାହାର କରିବା ଲାଗି ବୈଠକରେ ସହମତ ପ୍ରକାଶ ପାଇଥିଲା ।


    **********

    
    
    (Release ID: 1500103) Visitor Counter : 3