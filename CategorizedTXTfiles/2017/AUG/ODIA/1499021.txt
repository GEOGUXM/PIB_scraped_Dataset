      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ପ୍ରଥମ ‘ବିମଷ୍ଟେକ୍ ଡିଜାଷ୍ଟର ମ୍ୟାନେଜମେଣ୍ଟ ଏକ୍ସରସାଇଜ୍-2017’ ର ପ୍ରସ୍ତୁତି ବୈଠକ ଆରମ୍ଭ
      Posted On: 08 AUG 2017 6:19PM by PIB Bhubaneshwar


    ନ୍ୟାସନାଲ ଡିଜାଷ୍ଟର ରେସପନ୍ସ ଫୋର୍ସ (NDRF) ଆନୁକୂଲ୍ୟରେ ଆୟୋଜିତ ହେବାକୁ ଥିବା ପ୍ରଥମ ‘ବିମଷ୍ଟେକ୍ ଡିଜାଷ୍ଟର ମ୍ୟାନେଜମେଣ୍ଟ ଏକ୍ସରସାଇଜ୍-2017’ର ଦୁଇ ଦିନିଆ ପ୍ରସ୍ତୁତି ବୈଠକ ଦିଲ୍ଲୀରେ ଆରମ୍ଭ ହୋଇଛି । ଜାତୀୟ ବିପର୍ଯ୍ୟୟ ପରିଚାଳନା କର୍ତ୍ତୃପକ୍ଷ (NDMA)ର ସଦସ୍ୟ ଲେଫ୍ଟନାଣ୍ଟ ଜେନେରାଲ (ଅବସରପ୍ରାପ୍ତ) ଏନ ସି ମାରୱା ବୈଠକରେ ମୁଖ୍ୟ ଅତିଥି ଭାବେ ଯୋଗ ଦେଇଥିଲେ ।


    ବୈଠକରେ ଉଦଘାଟନୀ ଭାଷଣ ଦେଇ ଲେଫ୍ଟନାଣ୍ଟ ଜେନେରାଲ ମାରୱା କହିଥିଲେ ଯେ, ବିମଷ୍ଟେକର ବିପର୍ଯ୍ୟୟ ପରିଚାଳନା ଅଭ୍ୟାସ ବିପର୍ଯ୍ୟୟ ବିପଦ ହ୍ରାସ (DRR) ଦିଗରେ ଦକ୍ଷତା ବୃଦ୍ଧି କରିବା ସହ ସମନ୍ୱୟ ଓ ସହଯୋଗ ବୃଦ୍ଧି ଦିଗରେ ସହାୟକ ହେବ । ବିପର୍ଯ୍ୟୟ ପରିଚାଳନାରେ ଡିଆରଆର ପାଇଁ ଆଞ୍ଚଳିକ ଏବଂ ଆନ୍ତର୍ଜାତିକ ସମନ୍ୱୟ କଷ୍ଟକର । ଦକ୍ଷିଣ ଏସୀୟ ବାର୍ଷିକ ବିପର୍ଯ୍ୟୟ ପରିଚାଳନା ଅଭ୍ୟାସ (SAADMEx) ଏବଂ ବିପର୍ଯ୍ୟୟ ବିପଦ ହ୍ରାସ ପାଇଁ ଏସୀୟ ମନ୍ତ୍ରୀୟସ୍ତରୀୟ ଅଧିବେଶନ (AMCDRR) ଆୟୋଜନ କରି ଭାରତ ଡିଆରଆର ପ୍ରଚେଷ୍ଟା ଦିଗରେ ଅଗ୍ରଣୀ ଅଛି । ଡିଆରଆର କ୍ଷେତ୍ରରେ ଭାରତ ମଧ୍ୟ ତାର ଅଭିଜ୍ଞତା ଏବଂ ଦକ୍ଷତା, ଯଥା ଦକ୍ଷିଣ-ଏସୀୟ ଉପଗ୍ରହ, GSAT-9 ଓ ସୁନାମୀ ସତର୍କ କେନ୍ଦ୍ରର ସୂଚନା ଅନ୍ୟ ରାଷ୍ଟ୍ରମାନଙ୍କୁ ଅବଗତ କରାଉଛି । ବର୍ଦ୍ଧିତ ଜନସଂଖ୍ୟା ଏବଂ ଦ୍ରୁତ ସହରୀକରଣ ଯୋଗୁ ପ୍ରାକୃତିକ ବିପର୍ଯ୍ୟୟର ବେଶୀ ନକରାତ୍ମକ ପ୍ରଭାବ ପଡ଼ୁଛି ବୋଲି ଲେଫ୍ଟନାଣ୍ଟ ଜେନେରାଲ ମାରୱା କହିଥିଲେ ।


    ଏହି ଅବସରରେ ଏନଡିଆରଏଫର ମହାନିର୍ଦ୍ଦେଶକ ସଞ୍ଜୟ କୁମାର କହିଥିଲେ ଯେ, ପ୍ରଥମ ବିମଷ୍ଟେକ୍ ଡିଜାଷ୍ଟର ମ୍ୟାନେଜମେଣ୍ଟ ଏକ୍ସରସାଇଜ୍-2017ର ଆବଶ୍ୟକତା ଏବଂ କାର୍ଯ୍ୟସୂଚୀ ବାବଦରେ ଦୁଇ ଦିନିଆ ବୈଠକରେ ଆଲୋଚନା ହେବ ।


    ବୈଦେଶିକ ବ୍ୟାପାର ମନ୍ତ୍ରଣାଳୟ ର ଯୁଗ୍ମ ସଚିବ (ବିମଷ୍ଟେକ ଏବଂ ସାର୍କ) ପ୍ରଶାନ୍ତ ଅଗ୍ରୱାଲ, ସ୍ୱରାଷ୍ଟ୍ର ମନ୍ତ୍ରାଳୟ, ବୈଦେଶିକ ବ୍ୟପାର ମନ୍ତ୍ରାଳୟ, ଏନଡିଏମ୍ଏ, ଏନଡିଆରଏଫ୍ ଏବଂ ନ୍ୟାସନାଲ ଇନଷ୍ଟିଚ୍ୟୁଟ ଅଫ୍ ଡିଜାଷ୍ଟର ମ୍ୟାନେଜମେଣ୍ଟର ବରିଷ୍ଠ ଅଧିକାରୀମାନେ ବୈଠକରେ ଉପସ୍ଥିତ ଅଛନ୍ତି । ଏଥିସହ ସମସ୍ତ ସାତଟି ବିମଷ୍ଟେକ ରାଷ୍ଟ୍ର ବାଂଲାଦେଶ, ଭୁଟାନ, ଭାରତ, ନେପାଳ, ଶ୍ରୀଲଙ୍କା, ମିଆଁମାର ଏବଂ ଥାଇଲାଣ୍ଡର ପ୍ରତିନିଧିମାନେ ମଧ୍ୟ ଯୋଗ ଦେଇଛନ୍ତି ।


    ‘ବିମଷ୍ଟେକ୍ ଡିଜାଷ୍ଟର ମ୍ୟାନେଜମେଣ୍ଟ ଏକ୍ସରସାଇଜ୍-2017’ର ପ୍ରଥମ ପର୍ଯ୍ୟାୟ ଦିଲ୍ଲୀ ଏବଂ ଏନସିଆରରେ 2017 ଅଗଷ୍ଟ 8 ଓ 9 ତାରିଖରେ ହେଉଛି । ଯାହାକି ମୁଖ୍ୟତଃ ପ୍ରସ୍ତୁତି ବୈଠକ । ଏହାର ଦ୍ୱିତୀୟ ପର୍ଯ୍ୟାୟ ଅର୍ଥାତ୍ ମୁଖ୍ୟ ଅଭ୍ୟାସ 2017 ଅକ୍ଟୋବର 10 ରୁ 13 ତାରିଖ ପର୍ଯ୍ୟନ୍ତ ଅନୁଷ୍ଠିତ ହେବ ।

    
    
    (Release ID: 1499021) Visitor Counter : 2