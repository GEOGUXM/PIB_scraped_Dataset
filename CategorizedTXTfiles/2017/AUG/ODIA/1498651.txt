      ମହିଳା ଓ ଶିଶୁ କଲ୍ୟାଣ ମନ୍ତ୍ରଣାଳୟ

      ହିଂସା ପ୍ରଭାବିତ ମହିଳାମାନଙ୍କ ପାଇଁ 151 ୱାନ ଷ୍ଟପ କେନ୍ଦ୍ର (OSC)
      Posted On: 04 AUG 2017 8:19PM by PIB Bhubaneshwar


    ହିଂସା ପ୍ରଭାବିତ ମହିଳାମାନଙ୍କ ପାଇଁ ବର୍ତ୍ତମାନ ସୁଦ୍ଧା 151 ଟି ୱାନ ଷ୍ଟପ କେନ୍ଦ୍ର (OSC) ମହିଳା ଓ ଶିଶୁ ବିକାଶ ମନ୍ତ୍ରଣାଳୟ ଦ୍ୱାରା ପ୍ରତିଷ୍ଠା କରାଯାଇଛି । ଏହି କେନ୍ଦ୍ର ଗୁଡିକରେ 30 ହଜାର ପ୍ରଭାବିତ ମହିଳା ଆଶ୍ରୟ ନେଇଛନ୍ତି ବୋଲି ମହିଳା ଓ ଶିଶୁ ବିକାଶ ମନ୍ତ୍ରୀ ଶ୍ରୀମତୀ ମେନକା ସଂଜୟ ଗାନ୍ଧୀ ଆଜି ଲୋକସଭାରେ ଏକ ତାରକା ପ୍ରଶ୍ନର ଉତ୍ତରରେ କହିଛନ୍ତି । ସେ କହିଥିଲେ ଯେ ଯେଉଁ ମହିଳାମାନେ ପୁଲିସ ବା ଚିକିତ୍ସା ସୁବିଧା ପ୍ରାପ୍ତ କରିପାରୁନାହାଁନ୍ତି କିମ୍ବା ସଙ୍କଟ ସମୟରେ ପୁଲିସ ଥାନାରେ ପହଂଚି ପାରୁନାହାଁନ୍ତି ସେମାନଙ୍କୁ ସହାୟତା ପ୍ରଦାନ କରାଯାଉଛି । ପ୍ରତ୍ୟେକ କେନ୍ଦ୍ରରେ ଜଣେ ମନୋଚିକିତ୍ସକ, ଜଣେ ଡାକ୍ତର, ଜଣେ ନର୍ସ, ଜଣେ ଓକିଲ, ପୁଲିସ ଏବଂ 8 ଟି ଶଯ୍ୟା ବ୍ୟବସ୍ଥା କରାଯାଇଛି ଯାହା ଆଗକୁ ବୃଦ୍ଧି କରାଯିବାର ଯୋଜନା ରହିଛି । ଦେଶରେ ଆଉ 600 ଟି ଏହିଭଳି କେନ୍ଦ୍ର ପ୍ରତିଷ୍ଠା କରିବା ପାଇଁ ମନ୍ତ୍ରଣାଳୟ ଦ୍ୱାରା ଉଦ୍ୟମ କରାଯାଉଛି ବୋଲି ମନ୍ତ୍ରୀ ଶ୍ରୀମତୀ ଗାନ୍ଧୀ କହିଥିଲେ ।
    ଏକ ପରିପୂରକ ପ୍ରଶ୍ନର ଉତ୍ତରରେ ଶ୍ରୀମତୀ ଗାନ୍ଧୀ କହିଥିଲେ ଯେ ମହିଳାମାନଙ୍କ ପାଇଁ ସାର୍ବଜନୀନ ହେଲ୍ପଲାଇନକୁ ଏପ୍ରିଲ 2015 ରୁ ଆରମ୍ଭ କରାଯାଇଛି ଯାହା 22 ଟି ରାଜ୍ୟରେ ଏବେ କାର୍ଯ୍ୟ କରୁଛି । ପ୍ରତ୍ୟେକ ଓଏସସିକୁ ମହିଳା ହେଲ୍ପଲାଇନ ସହିତ ସଂଯୋଗ କରାଯାଇଛି ବୋଲି ସେ କହିଥିଲେ । ପ୍ରତ୍ୟେକ ମୋବାଇଲ ଫୋନରେ ପ୍ୟାନିକ ବଟନ ବ୍ୟବସ୍ଥା କରାଯାଉଛି ଯାହା ସେପ୍ଟେମ୍ବର ମାସ ଶେଷ ସୁଦ୍ଧା କାର୍ଯ୍ୟକାରୀ କରାଯିବାର ଆଶା କରାଯାଉଛି । ମହିଳାମାନଙ୍କୁ ପୁଲିସ ବାହିନୀରେ 33 ପ୍ରତିଶତ ସଂରକ୍ଷଣ ବ୍ୟବସ୍ଥା ପାଇଁ ଅନ୍ୟ ଏକ ପ୍ରସ୍ତାବକୁ ସ୍ୱରାଷ୍ଟ୍ର ମନ୍ତ୍ରଣାଳୟ ଗ୍ରହଣ କରିଛନ୍ତି । ସମସ୍ତ କେନ୍ଦ୍ର ଶାସିତ ଅଂଚଳ ଏବଂ 7ଟି ରାଜ୍ୟ ଏହି ପ୍ରସ୍ତାବକୁ କାର୍ଯ୍ୟକାରୀ କରି ନିଯୁକ୍ତି ପ୍ରଦାନ କରିଛନ୍ତି ବୋଲି ମନ୍ତ୍ରୀ କହିଥିଲେ । ସେ କହିଥିଲେ ଯେ ମହିଳା ପୁଲିସ ସ୍ୱେଚ୍ଛାସେବୀ ସେବା ଆରମ୍ଭ କରାଯାଇ ହରିଆଣା ରାଜ୍ୟରେ କାର୍ଯ୍ୟକାରୀ କରାଯାଇଛି ଯାହା ଆଗାମୀ ଦିନରେ ଅନ୍ୟ ରାଜ୍ୟ ଗୁଡିକରେ କରାଯିବ । ଅନ୍ୟ ଏକ ପରିପୂରକ ପ୍ରଶ୍ନର ଉତ୍ତରରେ ମନ୍ତ୍ରୀ କହିଥିଲେ ଯେ କର୍ମଜୀବି ମହିଳା ମାନଙ୍କ ପାଇଁ ହଷ୍ଟେଲ ପ୍ରତିଷ୍ଠା କରିବା ନିମନ୍ତେ ମନ୍ତ୍ରଣାଳୟ ଆର୍ଥିକ ସହାୟତା ପ୍ରଦାନ କରୁଛନ୍ତି । ଦେଶରେ ବର୍ତ୍ତମାନ ସୁଦ୍ଧା 940 ଟି ଏହିଭଳି ହଷ୍ଟେଲ ଖୋଲାଯାଇ 70600 ମହିଳାଙ୍କୁ ଏହି ସୁବିଧା ଯୋଗାଇ ଦିଆଯାଇଛି ।
    ଶ୍ରୀମତୀ ମେନକା ଗାନ୍ଧୀ କହିଥିଲେ ଯେ ମନ୍ତ୍ରଣାଳୟ ପୀଡିତ ମହିଳାମାନଙ୍କ ପାଇଁ ସ୍ୱଧାର ଗୃହ ପ୍ରତିଷ୍ଠା କରିବା ପାଇଁ ଆର୍ଥିକ ସହୟତା କରୁଛନ୍ତି । ସ୍ୱଧାର ଗୃହ ନିର୍ମାଣ ନେଇ କୌଣସି ଅଭିଯୋଗକୁ ଗଂଭୀରତାର ସହ ଗ୍ରହଣ କରାଯାଇ ଏଥିପ୍ରତି ଆବଶ୍ୟକୀୟ ପଦକ୍ଷେପ ଗ୍ରହଣ କରିବା ପାଇଁ ଏହା ରାଷ୍ଟ୍ରୀୟ ମହିଳା କମିଶନଙ୍କ ପାଖକୁ ପଠାଇ ଦିଆଯାଉଛି ।
    

    
    (Release ID: 1498651) Visitor Counter : 2