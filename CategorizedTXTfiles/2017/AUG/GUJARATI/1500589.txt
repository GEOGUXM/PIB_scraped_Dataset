      પ્રધાનમંત્રીનું કાર્યાલય

      પ્રધાનમંત્રીએ અધિક સચિવો અને સંયુક્ત સચિવો સાથે ચર્ચા વિચારણા કરી
      Posted On: 24 AUG 2017 3:32PM by PIB Ahmedabad


    નવી દિલ્હી , 24 ઓગસ્ટ , 2017


    પ્રધાનમંત્રી શ્રી નરેન્દ્ર મોદી બુધવારે ભારત સરકારમાં સેવા આપતાં 70 અધિક સચિવો અને સંયુક્ત સચિવોનાં જૂથને મળ્યાં હતાં અને તેમની સાથે ચર્ચા કરી હતી . આ પ્રકારનાં પાંચ આદાનપ્રદાન થવાનાં છે , જેમાં આ સૌ પ્રથમ હતું .


    આ આદાનપ્રદાન દરમિયાન અધિકારીઓએ ડિજિટલ અને સ્માર્ટ ગવર્નન્સ , વહીવટી પ્રક્રિયાઓ અને જવાબદારી , પારદર્શકતા , ખેડૂતોની આવક બમણી કરવી , કૌશલ્ય વિકાસ , સ્વચ્છ ભારત , ઉપભોક્તા અધિકારો , પર્યાવરણનું સંરક્ષણ અને વર્ષ 2022 સુધીમાં નવા ભારતનું નિર્માણ કરવા જેવા વિષયો પર પોતાનાં અનુભવો વહેંચ્યાં હતાં .


    પ્રધાનમંત્રીએ કહ્યું હતું કે , નાગરિકોનાં કલ્યાણ અને સંતોષ માટે વિકાસ અને સુશાસનનો સમન્વય ચાવીરૂપ છે . તેમણે જણાવ્યું હતું કે , સુશાસન અધિકારીઓ માટે પ્રાથમિકતા હોવી જોઈએ . તેમણે સરકારની તમામ પાંખોએ શ્રેષ્ઠ પરિણામો હાંસલ કરવા સંવાદિતા અને સમન્વય સાથે કામ કરવાની જરૂર છે , એ વાત પર ભાર મૂક્યો હતો . તેમણે જણાવ્યું હતું કે , તમામ અધિકારીઓએ નિર્ણય લેતી વખતે ગરીબો અને સામાન્ય નાગરિકોને ધ્યાનમાં રાખવા જોઈએ .


    પ્રધાનમંત્રીએ જણાવ્યું હતું કે , દુનિયા ભારત તરફ સકારાત્મક અપેક્ષાઓ સાથે જોઈ રહી છે . આખી દુનિયા માને છે કે વૈશ્વિક સંતુલન માટે સફળ ભારતની આવશ્યકતા છે . તેમણે જણાવ્યું હતું કે , ભારતનાં સામાન્ય નાગરિકો ઉત્કૃષ્ટતા ધરાવે છે અને તેને બહાર કાઢવાની જરૂર છે . સાધારણ પૃષ્ઠભૂમિ ધરાવતાં યુવાનો સ્પર્ધાત્મક પરીક્ષાઓ અને રમતગમતમાં શ્રેષ્ઠ પોઝિશન હાંસલ કરે છે . તેમણે અધિકારીઓને પ્રતિભાઓનાં સ્વાભાવિક વિકાસને પ્રોત્સાહન આપવા કામ કરવા જણાવ્યું હતું . અહીં તેમણે અધિકારીઓને તેમની સેવાનાં પ્રથમ ત્રણ વર્ષમાં તેમનાં જુસ્સા અને ઊર્જાની યાદ અપાવી હતી .


    પ્રધાનમંત્રીએ કહ્યું હતું કે , અધિકારીઓને દેશનાં લાભ અને વિકાસ માટે તેમની અંદર છુપાયેલી ક્ષમતાનો સર્વશ્રેષ્ઠ ઉપયોગ કરવાની વિશિષ્ટ તક સાંપડી છે . તેમણે જૂની પદ્ધતિઓ છોડવા અને સરકારનાં વિવિધ વિભાગો વચ્ચે અસરકારક આંતરિક સંચાર વિકસાવવાનાં મહત્ત્વ પર ભાર મૂક્યો હતો . તેમણે નિર્ણય લેવામાં ઝડપ અને કાર્યદક્ષતાની જરૂરિયાત પર પણ ભાર મૂક્યો હતો . તેમણે જણાવ્યું હતું કે , કેન્દ્ર સરકાર સારાં આશય સાથે પ્રામાણિક નિર્ણયોને હંમેશા પ્રોત્સાહન આપશે . તેમણે અધિકારીઓને ભારતનાં 100 અતિ પછાત જિલ્લાઓ પર ધ્યાન કેન્દ્રિત કરવા જણાવ્યું હતું , જેથી તેઓ વિકાસનાં વિવિધ માપદંડો પર રાષ્ટ્રીય સરેરાશ સ્તરે પહોંચી શકે .


    AP/ JK/GP

    
    
    (Release ID: 1500589) Visitor Counter : 3
    
    
      Read this release in: English