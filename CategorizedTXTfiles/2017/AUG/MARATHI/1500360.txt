      निती आयोग

      नीती आयोगाची उद्यापासून ‘मेंटॉर इंडिया’ मोहीम
      Posted On: 22 AUG 2017 5:45PM by PIB Mumbai


    नवी दिल्ली 22 ऑगस्ट 201 7


    अटल नवकल्पना अभियानांतर्गत, नीती आयोगाच्या वतीने उद्या दि. 23 ऑगस्टपासून एक नवीन ‘मेंटॉर इंडिया’ मोहीम सुरू करण्यात येणार आहे. या मोहिमेत देशभरातल्या 900 पेक्षा जास्त प्रयोगशाळांमधील विद्यार्थ्यांना सहभागी करून घेण्यात येणार आहे. मोहिमेचा प्रारंभ नीती आयोगाचे मुख्य कार्यकारी अधिकारी अमिताभ कांत यांच्या हस्ते ऑनलाईन होणार आहे. ‘अटल टिंकरिंग लॅब्स’च्या मार्फत औपचारिक शिक्षणापेक्षा वेगळे, नवकल्पना, संशोधन यांचा पाठपुरावा करणारे कौशल्य विकसित करण्यासाठी प्रशिक्षण देण्यात येणार आहे.


    इयत्ता सहावी ते बारावीपर्यंतच्या विद्यार्थ्यांमध्ये असणारे सुप्त गुण अधिक विकसित करण्यासाठी आणि त्यांच्यातील कौशल्य, नवकल्पना विकसित करण्यासाठी ‘अटल टिंकरिंग लॅब्स’ कार्यरत असणार आहेत. केंद्र सरकारच्या नवकल्पना आणि उद्योग व्यवसायाला प्रोत्साहन देण्यासाठी निती आयोगाने ‘अटल नवकल्पना अभियान’ सुरू केले आहे. या अंतर्गत देशभरात ‘अटल टिंकरिंग लॅब्स’ सुरू करण्यात येणार आहेत. या प्रयोगशाळा थ्री डी प्रिंटर्स, रोबोटिक्स, इलेक्ट्रॉनिक्स डेव्हलपमेंट टूल्स, इंटरनेट आणि सेन्सर्स अशा सर्व साधनांनी परिपूर्ण असणार आहेत.


    प्रारंभी देशभरात 900 पेक्षा जास्त प्रयोगशाळा सुरू करण्यात येणार आहेत. 2017 या वर्षाखेरीपर्यंत देशात अशा दोन हजार प्रयोगशाळा उभारण्याचे लक्ष्य निश्चित करण्यात आले आहे.

    
    
    (Release ID: 1500360) Visitor Counter : 23