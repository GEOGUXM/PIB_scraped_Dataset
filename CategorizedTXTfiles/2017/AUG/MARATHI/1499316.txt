      नौवहन मंत्रालय

      सरकार पायाभूत विकासाप्रति कटिबद्ध- गडकरी
      कोचीन शिपयार्ड लि. च्या प्रारंभिक भागविक्रीला 76 पट प्रतिसाद

      Posted On: 11 AUG 2017 2:48PM by PIB Mumbai

    मुंबई 1 1 ऑगस्ट 201 7


    सरकार पायाभूत विकासाप्रति कटिबद्ध आहे आणि गेल्या तीन वर्षातील कामगिरीमुळे गुंतवणुकदारांचा विश्वास वाढला असून कोचीन शिपयार्ड लि. या सरकारी कंपनीच्या प्रारंभिक खुल्या भाग विक्रीला 76 पटीने अधिक भरघोस प्रतिसाद मिळाला आहे असे केंद्रीय भूपृष्ठ वाहतूक आणि महामार्ग आणि नौवहन मंत्री नितीन गडकरी यांनी आज मुंबईत सांगितले. नूतनीकरण केलेल्या बीएसई इंटरनॅशनल कन्वेंशन हॉलच्या उद्‌घाटनप्रसंगी आणि कोचीन शिपयार्ड लि. च्या समभागांच्या सूचीबद्धता कार्यक्रमाला ते प्रमुख पाहुणे म्हणून उपस्थित होते.


    यावेळी त्यांनी सरकारच्या आर्थिक धोरणांचे यश, विकासाप्रति मैत्रीपूर्ण दृष्टिकोन, पारदर्शकता आणि भ्रष्टाचारमुक्त व्यवस्था यावर प्रामुख्याने भर दिला. खासगी बंदरांच्या तुलनेत सरकारी बंदरांची कार्यक्षमता 2.86 टक्क्यांनी वाढल्याचे त्यांनी सांगितले. नौवहन उद्योगात जहाज बांधणी आणि जहाज दुरुस्तीसाठी अमाप संधी असल्याचे त्यांनी सांगितले. ते म्हणाले की, पुढल्या 15 दिवसात देशातील विविध भागांमध्ये 10 जलमार्गांचे काम सुरु होईल. अंतर्गत जलमार्गांमुळे परिवर्तन होईल. तसेच यामुळे वाहतुकीचा खर्च कमी होईल, निर्यात प्रोत्साहनाला मदत होईल आणि रोजगार निर्मितीत वाढ होईल असे ते म्हणाले.


    ते म्हणाले की, 12 द्रुतगती महामार्गांचे काम सुरु असून 44 हजार कोटी रुपये खर्चाच्या मुंबई-वडोदरा द्रुतगती मार्गाचे काम येत्या तीन महिन्यात सुरु होईल.


    यावेळी गडकरी यांनी सागरी क्षेत्रासंबंधी “ पॉईज्ड फॉर ग्रोथ ” या स्मरणिकेचे प्रकाशन केले.


    बीएसईचे व्यवस्थापकीय संचालक आणि मुख्य कार्यकारी अधिकारी आशिषकुमार चौहान, कोचीन शिपयार्ड लि. चे मुख्य व्यवस्थापकीय संचालक मधु नायर, एसबीआय कॅपिटल मार्केट्स लि. च्या व्यवस्थापकीय संचालक आणि मुख्य कार्यकारी अधिकारी वर्षा पुरंदरे आणि अन्य मान्यवर यावेळी उपस्थित होते.


    N.Sapre/ S.Kane / P.Malandkar


    

    
    (Release ID: 1499316) Visitor Counter : 4