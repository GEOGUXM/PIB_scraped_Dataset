      रस्ते वाहतूक आणि महामार्ग मंत्रालय

      पुणे जिल्ह्यातील विविध रस्ते कामांचे लोकार्पण सुमारे १६४३० कोटी रुपयांचे “पुणे पॅकेज”
      चांदणी चौक येथील पुलाचे नितीन गडकरी यांच्या हस्ते कोनशीला अनावरण

      Posted On: 27 AUG 2017 3:51PM by PIB Mumbai

    पुणे, 27 ऑगस्ट 201 7


    भारतीय राष्ट्रीय महामार्ग प्राधिकरणाच्या वतीने करण्यात येणाऱ्या पुणे-सातारा राष्ट्रीय महामार्ग -४ (नवीन राष्ट्रीय महामार्ग-४८) वरील चांदणी चौक , पुणे येथील पूल आणि निगडीत कामे तसेच सौंदर्यीकरण आणि पुणे जिल्ह्यातील राष्ट्रीय महामार्ग-५० (नवीन राष्ट्रीय महामार्ग-६०) च्या खेड सिन्नर विभागातील पाच बायपास मार्गाचा कोनशीला अनावरण समारंभ केंद्रीय रस्ते, महामार्ग व जहाज वाहतूक मंत्री नितीन गडकरी यांच्या हस्ते आज झाला. यावेळी खेड सिन्नर राष्ट्रीय महामार्ग-५० (नवीन राष्ट्रीय महामार्ग-६०) चे चौपदरीकरण आणि पुणे-सातारा राष्ट्रीय महामार्ग-४ (नवीन राष्ट्रीय महामार्ग-४८) चे सहापदरीकरणाचा लोकार्पण सोहळा पार पडला.


    याप्रसंगी बोलताना गडकरी म्हणाले की , वाहतुकीचा प्रश्न सोडविण्यासाठी नवीन कल्पना राबविण्याची गरज आहे. रस्त्यांच्या विकासाला मर्यादा आहेत त्यामुळे जलमार्गाला प्राधान्य दिले पाहिजे. केंद्र सरकार याबाबत विविध योजना राबवत आहे, त्यामध्ये दहा नद्यांचे जलमार्गांत रुपांतर करण्याचे काम लवकरच सुरु केले जाईल. वाहतुकीची आणि प्रदूषणाची समस्या सोडविण्यासाठी सक्षम सार्वजनिक वाहतूक व्यवस्था, मेट्रो प्रकल्प आणि इलेक्ट्रिक गाड्यांचा वापर आवश्यक असल्याचे गडकरी यांनी सांगितले. खासदार शरद पवार, अनिल शिरोळे, शिवाजीराव आढळराव पाटील, पुण्याचे पालक मंत्री गिरीश बापट, महसूल मंत्री चंद्रकांत पाटील, सामाजिक न्याय राज्यमंत्री दिलीप कांबळे, आमदार भीमराव तापकीर, महापौर मुक्ता टिळक यांच्यासह विविध मान्यवर यावेळी उपस्थित होते.


    गडकरी यांनी , पुणे-सातारा रस्त्यावरील खंबाटकी घाटासाठी १००० कोटी रुपये खर्चून नविन बोगदा बांधण्याची घोषणा केली त्याच बरोबर पुणे जिल्ह्यात तेरा ठिकाणी रेल्वे उड्डाणपुलाला मान्यता देण्यात आल्याचे त्यांनी सांगितले. पुणे जिल्ह्यातील विविध कामांसाठी सुमारे १६४३० कोटी रुपयांच्या पॅकेजची त्यांनी माहिती दिली. यामध्ये आळंदी-पंढरपूर पालखी मार्गाचे विस्तारीकरण, संत तुकाराम पालखी मार्ग, वासुंदे बारामती ते फलटण, पुणे नाशिक महामार्ग, भोर शिरवळ लोणंद वाठार सातारा मार्ग, तळेगाव जंक्शन, चाकण शिक्रापूर, न्हावरा चौफुला चौक यांना जोडणारा महामार्ग, धार्मिक पर्यटनस्थळांना जोडणारा सरळगाव भीमाशंकर वाडा-खेड आदी रस्त्यांचा समावेश आहे.


    B.Gokhale / P.Malandkar

    
    
    (Release ID: 1500788) Visitor Counter : 9