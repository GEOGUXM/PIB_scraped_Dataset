      ಅಂಕಿಅಂಶಗಳು ಮತ್ತು ಕಾರ್ಯಕ್ರಮ ಅನುಷ್ಠಾನ ಸಚಿವಾಲಯ

      ಸದೃಢ ಸಾಂಖ್ಯಿಂಕ ವ್ಯವಸ್ಥೆ-ಉತ್ತಮ ಆಡಳಿತದ ಸಾಧನ
      ( 70ನೇ ಸ್ವಾತಂತ್ರ್ಯೋತ್ಸವ - ವಿಶೇಷ ಲೇಖನ)
      
      - ಶ್ರೀ ಡಿ ವಿ ಸದಾನಂದ ಗೌಡ

      Posted On: 12 AUG 2017 8:19PM by PIB Bengaluru

    ಅಭಿವೃದ್ಧಿ ಕಾರ್ಯನೀತಿಗಳ ರೂಪಿಸುವಿಕೆ, ಮೇಲುಸ್ತುವಾರಿ ಮತ್ತು ಮೌಲ್ಯಮಾಪನ ಮಾಡುವಲ್ಲಿ ಅಂಕಿಅಂಶಗಳು ಗಮನಾರ್ಹ ಪಾತ್ರ ವಹಿಸುತ್ತವೆ ಎಂಬುದನ್ನು ಒತ್ತಿ ಹೇಳಬೇಕಿಲ್ಲ. ಸಾರ್ವಜನಿಕ ಸೇವೆಗಳ ವಿತರಣೆ ಮೇಲೆ ನಿಯಂತ್ರಣ ಮತ್ತು ಸೂಕ್ತ ತಿಳಿವಳಿಕೆ ಮೂಲಕ ಕಾರ್ಯನೀತಿಗಳ ಜಾರಿಯಲ್ಲಿ ಪಾರದರ್ಶಕತೆ ಮತ್ತು ಉತ್ತರದಾಯಿಯ್ವವನ್ನು ಸುಧಾರಿಸಲು ಕೂಡ ಅಂಕಿಅಂಶಗಳು ಬೇಕಾಗುತ್ತವೆ. ಅಗತ್ಯಗಳನ್ನು ಪೂರೈಸಲು ಮಾಹಿತಿಯ ಸಂಗ್ರಹ, ಊರ್ಜಿತಗೊಳಿಸುವಿಕೆ, ಕ್ರೋಡೀಕರಣ ಮತ್ತು ವಿತರಣೆಗೆ ಸದೃಢವಾದ ಸಾಂಖ್ಯಿಕ ವ್ಯವಸ್ಥೆಯೊಂದು ಇರಬೇಕಾಗುತ್ತದೆ. ಭಾರತದಲ್ಲಿ ಸಾಂಖ್ಯಿಕ ವ್ಯವಸ್ಥೆಯ ಬೇರನ್ನು ಕೌಟಿಲ್ಯನ ಅರ್ಥಶಾಸ್ತ್ರ ಮತ್ತು ಅಬುಲ್ ಫಜಲ್ ನ ಏನ್ ಇ ಅಕ್ಬರಿಯಲ್ಲಿ ನೋಡಬಹುದು.


    ಬ್ರಿಟಿಷರ ಕಾಲದಲ್ಲಿ, ಭಾರತದ ಸಾಂಖ್ಯಿಕ ವ್ಯವಸ್ಥೆಯು ರೂಪುಗೊಳ್ಳಲಲು ಆರಂಭಿಸಿತು ಹಾಗೂ "ಭಾರತೀಯ ಸಾಂಖ್ಯಿಕ ವ್ಯವಸ್ಥೆ"ಯ ಪಿತೃ ಎನ್ನಲಾದ ಪ್ರೊ.ಮಹಾಲನೋಬಿಸ್ ಅವರು ಆಧುನಿಕ ಸಾಂಖ್ಯಿಕ ವ್ಯವಸ್ಥೆಗೆ ಅಸ್ತಿಭಾರ ಹಾಕಿದರು. ಕೃಷಿ ಸಾಂಖ್ಯಿಕ ಕ್ಷೇತ್ರದಲ್ಲಿ ಪ್ರೊ.ಪಿ ವಿ ಸುಖಾತ್ಮೆ ಅವರ ಕೊಡುಗೆಯನ್ನೂ ಇಲ್ಲಿ ಸ್ಮರಿಸುತ್ತೇನೆ.


    ಸಾಂಖ್ಯಿಕ ವ್ಯವಸ್ಥೆಯ ಪ್ರಾಮುಖ್ಯವನ್ನು ದೃಷ್ಟಿಯಲ್ಲಿ ಇರಿಸಿಕೊಂಡು, 1999ರಲ್ಲಿ ಸಾಂಖ್ಯಿಕ ಇಲಾಖೆ ಮತ್ತು ಯೋಜನೆಗಳ ಜಾರಿ ಇಲಾಖೆಯನ್ನು ಒಟ್ಟುಗೂಡಿಸಿ, ಸಾಂಖ್ಯಿಕ ಮತ್ತು ಯೋಜನೆಗಳ ಜಾರಿ ಮಂತ್ರಾಲಯವನ್ನು ಸೃಷ್ಟಿಸಲಾಯಿತು. ಅಧಿಕೃತ ಅಂಕಿಸಂಖ್ಯೆಗಳ ಮೇಲ್ವಿಚಾರಣೆಗೆ ರಾಷ್ಟ್ರೀಯ ಸಾಂಖ್ಯಿಕ ಆಯೋಗ(ಎನ್ಎಸ್ಸಿ)ವನ್ನು 2005ರಲ್ಲಿ ರಚಿಸಲಾಯಿತು. ಪ್ರಸ್ತುತ ಕೇಂದ್ರದ ನಾನಾ ಮಂತ್ರಾಲಯಗಳಲ್ಲಿ ಪಾಶ್ರ್ವ ವಿಕೇಂದ್ರೀಕೃತ ಸಾಂಖ್ಯಿಕ ವ್ಯವಸ್ಥೆ ಹಾಗೂ ಕೇಂದ್ರ, ರಾಜ್ಯ ಮತ್ತು ಕೇಂದ್ರಾಡಳಿತ ಪ್ರದೇಶಗಳ ನಡುವೆ ಲಂಬವಾದ ಕೇಂದ್ರೀಕೃತ ವ್ಯವಸ್ಥೆ ಇದೆ. ಯಾವುದೇ ವಿಷಯಕ್ಕೆ ಸಂಬಂಧಿಸಿದಂತೆ ಅಂಕಿ ಅಂಶಗಳನ್ನು ಸಂಗ್ರಹಿಸುವ ಅಧಿಕಾರವು ಆ ವಿಷಯವನ್ನು ನಿರ್ವಹಿಸುತ್ತಿರುವ ಇಲಾಖೆಯ ಜವಾಬ್ದಾರಿ.


    ನನ್ನ ಮಂತ್ರಾಲಯವು ಕೇಂದ್ರೀಯ ಸಾಂಖ್ಯಿಕ ಕಚೇರಿ(ಸಿಎಸ್ಒ) ಮತ್ತು ರಾಷ್ಟ್ರೀಯ ನಮೂನೆ ಸಮೀಕ್ಷೆ ಕಚೇರಿ (ಎನ್ಎಸ್ಎಸ್ಒ) ಮೂಲಕ ಅಂಕಿಸಂಖ್ಯೆಗಳ ಸಂಗ್ರಹ ಚಟುವಟಿಕೆಯನ್ನು ಸುವ್ಯವಸ್ಥಿಗೊಳಿಸುವಲ್ಲಿ ಪ್ರಮುಖ ಪಾತ್ರ ವಹಿಸುತ್ತದೆ. ಜತೆಗೆ, ಬೇರೆ ಏಜೆನ್ಸಿಗಳು ನೆರವು ಕೋರಿದಲ್ಲಿ, ಅಗತ್ಯ ಸಹಕಾರವನ್ನೂ ನೀಡಲಾಗುತ್ತದೆ.


    ಅಧಿಕೃತ ಸಾಂಖ್ಯಿಕ ವ್ಯವಸ್ಥೆ ಕುರಿತ ವಿಶ್ವಸಂಸ್ಥೆಯ ಮೂಲಭೂತ ಸಿದ್ಧಾಂತಗಳನ್ನು ಪ್ರಸ್ತುತ ಸರಕಾರವು ಅಂಗೀಕರಿಸಿದ್ದು, ಇದು ಉತ್ತಮ ಆಡಳಿತ ನೀಡುವ ಅದರ ಆಶಯದ ಪುನರುಚ್ಚರಣೆ ಆಗಿದೆ. ಅಧಿಕೃತ ಮಾಹಿತಿಯು ಸಾರ್ವಜನಿಕ ಸರಕು ಎಂದು ಪರಿಗಣಿಸಿರುವ ಮಂತ್ರಾಲಯಗಳು, ಭಾರಿ ಪ್ರಮಾಣದ ಸಮೀಕ್ಷೆಗಳ ಅಂಕಿಅಂಶಗಳನ್ನು ಬಳಕೆದಾರರಿಗೆ ಲಭಿಸುವಂತೆ ಮಾಡಿವೆ. ಮಂತ್ರಾಲಯಗಳ ಜಾಲತಾಣದಲ್ಲಿರುವ ಎಲ್ಲ ವರದಿಗಳನ್ನು ಡೌನ್ಲೋಡ್ ಮಾಡಿಕೊಳ್ಳಬಹುದಾಗಿದ್ದು, ಸಂಶೋಧಕರು, ಶಿಕ್ಷಣತಜ್ಞರು ಮತ್ತಿತರರು ಸಮೀಕ್ಷೆಗಳ ವಿವರವಾದ ಅಂಕಿಅಂಶಗಳನ್ನು ಸ್ವಲ್ಪ ಶುಲ್ಕ ನೀಡಿ ಪಡೆದುಕೊಳ್ಳಬಹುದಾಗಿದೆ. ಆದರೆ, ಇದನ್ನು ಮಾಡುವಾಗ ಸಮೀಕ್ಷೆಯಲ್ಲಿ ಪಾಲ್ಗೊಂಡವರ ಗುರುತನ್ನು ಬಹಿರಂಗಗೊಳಿಸದೆ, ಪ್ರತಿಕ್ರಿಯಿಸಿದವರ ಗುರುತನ್ನು ರಹಸ್ಯವಾಗಿರಿಸಬೇಕೆಂಬ ತತ್ತ್ವವನ್ನು ಗೌರವಿಸಲಾಗಿದೆ.


    ನನ್ನ ಮಂತ್ರಾಲಯಕ್ಕೆ ಸೇರಿದ ಎನ್ಎಸ್ಎಸ್ಒ ದೇಶದಲ್ಲಿ ನಾನಾ ವಿಷಯಗಳಿಗೆ ಸಂಬಂಧಿಸಿದಂತೆ ಸಾಮಾಜಿಕೋ-ರಾಜಕೀಯ ಸಮೀಕ್ಷೆಗಳನ್ನು ಹಮ್ಮಿಕೊಳ್ಳುತ್ತದೆ. ಕಳೆದ 3 ವರ್ಷದಲ್ಲಿ "ದೇಶಿ ಪ್ರವಾಸ ವೆಚ್ಚ ಮತ್ತು ಸೇವೆ ಹಾಗೂ ದೀರ್ಘಕಾಲ ಬಾಳಿಕೆ ಬರುವ ವಸ್ತುಗಳ ಮೇಲಿನ ವೆಚ್ಚ", "ಕೃಷಿಯೇತರ ಕಾರ್ಪೋರೇಟ್ಅಲ್ಲದ ಉದ್ಯಮಗಳು ಮತ್ತು ಸೇವಾ ಕ್ಷೇತ್ರದಲ್ಲಿನ ಉದ್ಯಮ"ಗಳ ಸಮೀಕ್ಷೆಯನ್ನು ನಡೆಸಲಾಗಿದೆ. 2016-17ರಲ್ಲಿ ನಡೆಸಿದ "ಸೇವಾ ಕ್ಷೇತ್ರದಲ್ಲಿನ ಉದ್ಯಮ"ಗಳ ಸಮೀಕ್ಷೆಯಿಂದ ಪಡೆದ ಅನುಭವ ಮತ್ತು ಅರಿವನ್ನು ಆಧರಿಸಿ, ಉದ್ಯಮಗಳ ವಾರ್ಷಿಕ ಸಮೀಕ್ಷೆಯ ಮಾದರಿಯಲ್ಲೇ ಸೇವಾ ಕ್ಷೇತ್ರ ಕುರಿತು ಸಮೀಕ್ಷೆಯೊಂದನ್ನು ನಡೆಸುವ ಸಾಧ್ಯತೆಯ ಬಗ್ಗೆ ಚಿಂತನೆ ನಡೆದಿದೆ. 2017-18ರಲ್ಲಿ ಎನ್ಎಸ್ಎಸ್ಒ, "ಕೌಟುಂಬಿಕ ಗ್ರಾಹಕರ ವೆಚ್ಚ" ಮತ್ತು "ಶಿಕ್ಷಣ ಹಾಗೂ ಆರೋಗ್ಯದ ಮೇಲೆ ಕೌಟುಂಬಿಕ ಸಾಮಾಜಿಕ ವೆಚ್ಚ" ಕುರಿತು ಸಮೀಕ್ಷೆಗಳನ್ನು ನಡೆಸಲಿದೆ. 2018ರಲ್ಲಿ ಎರಡು ಸಮೀಕ್ಷೆಗಳನ್ನು, ಒಂದು ಅಂಗವೈಕಲ್ಯ ಕುರಿತದ್ದು ಮತ್ತು ಇನ್ನೊಂದು, ಸ್ವಚ್ಛತೆ, ನೈರ್ಮಲ್ಯ ಮತ್ತು ವಸತಿ ಬಗ್ಗೆ ಸಮೀಕ್ಷೆಯನ್ನು ಯೋಜಿಸಲಾಗಿದೆ. ರೈತರು ಮತ್ತು ಗ್ರಾಮಸ್ಥರ ಪರಿಸ್ಥಿತಿಯ ಮೌಲ್ಯಮಾಪನ ಮಾಡಲು ಕೃಷಿ ಕುಟುಂಬಗಳ ಮೌಲ್ಯಮಾಪನ ಸಮೀಕ್ಷೆ ಹಾಗೂ ಸಾಲ ಹಾಗೂ ಹೂಡಿಕೆ ಸಮೀಕ್ಷೆಯನ್ನು 2019ರಲ್ಲಿ ಯೋಜಿಸಲಾಗಿದೆ.


    ಸನ್ಮಾನ್ಯ ಪ್ರಧಾನಿ ಅವರು ಅಧಿಕಾರ ಸ್ವೀಕರಿಸಿದ ಬಳಿಕ ಕೈಗೆತ್ತಿಕೊಂಡ ಪ್ರಮುಖ ಕಾರ್ಯಕ್ರಮವೆಂದರೆ, ಸ್ವಚ್ಛ ಭಾರತ ಆಂದೋಲನ. ಎನ್ಎಸ್ಎಸ್ಒ ಮೇ-ಜೂನ್ 2015 ರಲ್ಲಿ 3,788 ಗ್ರಾಮಗಳು ಮತ್ತು 2,907 ನಗರ ವಿಭಾಗಗಳಲ್ಲಿ ಸ್ವಚ್ಛತೆ ಸ್ಥಿತಿ ಕುರಿತು ಸಮೀಕ್ಷೆಯೊಂದನ್ನು ನಡೆಸಿತು. ಈ ಸಮೀಕ್ಷೆಯು ಶೌಚಾಲಯಗಳ ಇರುವಿಕೆ ಮತ್ತು ಲಭ್ಯತೆ ಹಾಗೂ ಘನ-ದ್ರವ ತ್ಯಾಜ್ಯದ ನಿರ್ವಹಣೆಯ ಪರಿಸ್ಥಿತಿಯ ವಾಸ್ತವ ಕುರಿತು ಮಾಹಿತಿ ನೀಡಿತು.


    ದೇಶದಲ್ಲಿ ಉದ್ಯೋಗ-ನಿರುದ್ಯೋಗ ಕುರಿತು ಎನ್ಎಸ್ಎಸ್ಒ ಸಂಗ್ರಹಿಸಿದ ಮಾಹಿತಿಯು 5 ವರ್ಷಗಳ ಅಂತರದ ಬಳಿಕ ಈಗ ಲಭ್ಯವಿದೆ. ಉದ್ಯೋಗ ಕುರಿತ ಮಾಹಿತಿಯು ಸೂಕ್ತ ಕಾರ್ಯನೀತಿಗಳ ಮೂಲಕ ಮಧ್ಯಪ್ರವೇಶಿಸಲು ಬಹಳ ಮುಖ್ಯವಾದ್ದರಿಂದ, ಏಪ್ರಿಲ್ 2017ರಿಂದ ಕಾರ್ಮಿಕ ಬಲದ ನಿಯತಕಾಲಿಕ ಸಮೀಕ್ಷೆ (ಪೀರಿಯಾಡಿಕ್ ಲೇಬರ್ ಫೋರ್ಸ್ ಸರ್ವೇ ) ಯನ್ನು ಆರಂಭಿಸಲಾಗಿದೆ. ಪ್ರತಿ ಮೂರು ತಿಂಗಳಿಗೊಮ್ಮೆ ನಗರ ಪ್ರದೇಶದಲ್ಲಿನ ಉದ್ಯೋಗ ಮಾಹಿತಿ ಹಾಗೂ ವರ್ಷಕ್ಕೊಮ್ಮೆ ಗ್ರಾಮೀಣ ಪ್ರದೇಶದಲ್ಲಿನ ಉದ್ಯೋಗ ಮಾಹಿತಿ ಲಭ್ಯವಾಗಲಿದೆ. ಈ ಸಮೀಕ್ಷೆಯು ಉದ್ಯಮ ಹಾಗೂ ವೃತ್ತಿಪರರ ಹಂಚಿಕೆ ಕುರಿತ ಮಾಹಿತಿಯನ್ನಲ್ಲದೆ, ಸಾಂಪ್ರದಾಯಿಕವಲ್ಲದ ಕ್ಷೇತ್ರದಲ್ಲಿರುವ ಕೆಲಸಗಾರರ ಮಾಹಿತಿಯನ್ನು ಹಾಗೂ ಕೆಲಸಗಾರರ ವೃತ್ತಿಯಲ್ಲಿನ ಪರಿಸ್ಥಿತಿ ಕುರಿತ ಮಾಹಿತಿಯನ್ನೂ ನೀಡಲಿದೆ. ಈ ಸಮೀಕ್ಷೆಯಲ್ಲಿ ಕಾಗದದ ಅರ್ಜಿಗಳನ್ನು ತುಂಬಿಸುವ ಮೂಲಕ ಮಾಹಿತಿ ಪಡೆಯುವ ಸಾಂಪ್ರದಾಯಿಕ ಪದ್ಧತಿಯ ಬದಲು ಕಂಪ್ಯೂಟರ್ ನೆರವಿನ ವೈಯಕ್ತಿಕ ಸಂದರ್ಶನ(ಸಿಎಪಿಐ) ಮಾದರಿಯನ್ನು ಬಳಸಲಾಗಿದೆ.


    ಕ್ಷೇತ್ರ ಕಾರ್ಯದಲ್ಲಿ ತೊಡಗಿರುವವರು ಮಾಹಿತಿಯನ್ನು ಇದಕ್ಕೆಂದೇ ನಮ್ಮ ಮಂತ್ರಾಲಯ ಹಾಗೂ ವಿಶ್ವ ಬ್ಯಾಂಕ್ ವಿಶೇಷವಾಗಿ ರೂಪಿಸಿರುವ ಯಂತ್ರಾಂಶವನ್ನು ಬಳಸಿ ಟ್ಯಾಬ್ಲೆಟ್ ಗಳಲ್ಲಿ ನಮೂದಿಸುತ್ತಾರೆ. ಅಂಕಿಅಂಶ ಸಂಗ್ರಹ ಮತ್ತು ನಮೂದಿಸುವಿಕೆ ಎರಡು ಕೆಲಸವೂ ಒಮ್ಮೆಲೇ ಆಗುವುದರಿಂದ, ಈ ಪ್ರಕಿಯೆಯು ಸಾಕಷ್ಟು ಸಮಯವನ್ನು ಉಳಿಸುತ್ತದೆ. ಭವಿಷ್ಯದಲ್ಲಿ ಎನ್ಎಸ್ಎಸ್ಒ ನಡೆಸುವ ಎಲ್ಲ ಸಮೀಕ್ಷೆಗಳಲ್ಲಿ ಇದೇ ವಿಧಾನವನ್ನು ಬಳಸಲು ಯೋಜಿಸಲಾಗಿದೆ.


    2008ರ ವಿಶ್ವಸಂಸ್ಥೆಯ ರಾಷ್ಟ್ರೀಯ ಖಾತೆಗಳ ಪದ್ಧತಿ (ಎಸ್ಎನ್ಎ) ಗೆ ಹೊಂದಿಕೊಳ್ಳುವಂತೆ ಮಾಡಲು ಒಟ್ಟು ದೇಶಿ ಉತ್ಪನ್ನ(ಜಿಡಿಪಿ) ದ ಮಾನಕಗಳನ್ನು ನಾವು ಇತ್ತೀಚೆಗೆ ಪರಿಷ್ಕರಿಸಿದ್ದೇವೆ. ಇದಲ್ಲದೆ, ಬಜೆಟ್ ಅಧಿವೇಶನವನ್ನು ಫೆಬ್ರವರಿ 1,2017ಕ್ಕೆ ಮುಂದೂಡಿದ್ದರಿಂದ, ಮಂತ್ರಾಲಯವು ಜಿಡಿಪಿಯ ವಾರ್ಷಿಕ ಮತ್ತು ತ್ರೈಮಾಸಿಕ ಮುಂಗಡ ಬಿಡುಗಡೆ ಅಂದಾಜುಗಳ ಕ್ಯಾಲೆಂಡರ್ನ್ನು ಪರಿಷ್ಕರಿಸಿತು ಹಾಗೂ ಜಿಡಿಪಿಯ ವಾರ್ಷಿಕ ಮತ್ತು ತ್ರೈಮಾಸಿಕ ಅಂದಾಜು ಕಾರ್ಯನೀತಿ ಮತ್ತು ಸೂಕ್ಷ್ಮ ಆರ್ಥಿಕ ಮೊತ್ತಗಳನ್ನು ಕೂಡ ಪರಿಷ್ಕರಿಸಿತು. ಇದರಿಂದ ಈ ಅಂದಾಜುಗಳು 2017-18ರ ಬಜೆಟ್ ಮಂಡನೆಗೆ ಮುನ್ನವೇ ಲಭ್ಯವಾದವು. ಹಾಲಿ ಆಧಾರವಾದ 2011-12ನ್ನು 2017-18ಕ್ಕೆ ಪರಿಷ್ಕರಿಸುವ ಕೆಲಸವನ್ನು ಈಗಾಗಲೇ ಆರಂಭಿಸಲಾಗಿದೆ.


    ಕೈಗಾರಿಕಾ ಕ್ಷೇತ್ರದಲ್ಲಿನ ರಚನಾತ್ಮಕ ಬದಲಾವಣೆಗಳನ್ನು ಇನ್ನಷ್ಟು ಕರಾರುವಾಕ್ಕಾಗಿ ಪ್ರತಿಫಲಿಸಲು, ಕೈಗಾರಿಕಾ ಉತ್ಪಾದನೆಯ ಸೂಚ್ಯಂಕ(ಐಐಪಿ)ದ ಮೂಲ ವರ್ಷವನ್ನು 2011-12ಕ್ಕೆ ಪರಿಷ್ಕರಿಸಲಾಗಿದೆ. 2011-12ನ್ನು ಆಧಾರವಾಗುಳ್ಳ ಐಐಪಿಯ ಹೊಸ ಸರಣಿಯನ್ನು ಮೇ 2017ರಲ್ಲಿ ಬಿಡುಗಡೆಗೊಳಿಸಲಾಗಿದೆ. ಸೂಚ್ಯಂಕಗಳನ್ನು ಇನ್ನಷ್ಟು ದೃಢ ಮತ್ತು ಪ್ರಾತಿನಿಧಿಕವಾಗಿಸಲು, ಹೊಸ ಸರಣಿಯಲ್ಲಿ ಕಾರ್ಯವಿಧಾನವನ್ನು ಬದಲಿಸಲಾಗಿದೆ. ಪ್ರತಿವಾದಿ ಘಟಕಗಳಿಂದ ಮಾಹಿತಿಯನ್ನು ಸಂಗ್ರಹಿಸಲು ವೆಬ್ ಪೋರ್ಟಲ್ ಒಂದನ್ನು ಯೋಜಿಸಲಾಗಿದೆ. ಇದು ಕಾರ್ಯಾರಂಭಗೊಂಡಲ್ಲಿ, ಮಾಸಿಕ ಸೂಚ್ಯಂಕಗಳ ಬಿಡುಗಡೆಗೆ ಈಗ ತೆಗೆದುಕೊಳ್ಳುತ್ತಿರುವ 42 ದಿನಗಳ ಕಾಲಾವಧಿಯು ಕಡಿಮೆಯಾಗಲಿದೆ.


    ನನ್ನ ಮಂತ್ರಾಲಯವು ಗ್ರಾಹಕ ದರ ಸೂಚ್ಯಂಕ(ಸಿಪಿಐ)ದ ಆಧಾರ ವರ್ಷವನ್ನು 2010 ರಿಂದ 2012ಕ್ಕೆ ಬದಲಿಸಿದೆ. ಪರಿಷ್ಕರಿಸಿದ ಸರಣಿಯನ್ನು ಮೇ 2015ರಲ್ಲಿ ಬಿಡುಗಡೆಗೊಳಿಸಲಾಗಿದೆ. ಭಾರತೀಯ ರಿಸರ್ವ್ ಬ್ಯಾಂಕ್ ದೇಶದ ಆರ್ಥಿಕ ಕಾರ್ಯನೀತಿಯನ್ನು ರೂಪಿಸಲು ಹಣದುಬ್ಬರದ ಮುಖ್ಯ ಸೂಚಕವಾಗಿ ಗ್ರಾಹಕ ದರ ಸೂಚ್ಯಂಕ(ಸಂಯುಕ್ತ)ವನ್ನು ಬಳಸುತ್ತದೆ. ಎಲ್ಲ ಪ್ರಕ್ರಿಯೆಗಳನ್ನು ಪ್ರಮಾಣೀಕರಣಗೊಳಿಸಲು ಸಿಎಸ್ಒದ ರಾಷ್ಟ್ರೀಯ ಲೆಕ್ಕಪತ್ರ ವಿಭಾಗ ಹಾಗೂ ಎನ್ಎಸ್ಎಸ್ಒದ ಸಮೀಕ್ಷೆ ವಿನ್ಯಾಸ ಹಾಗೂ ಸಂಶೋಧನೆ ವಿಭಾಗಕ್ಕೆ ಐಎಸ್ಒ-9001:2008 ಪ್ರಮಾಣಪತ್ರ ಪಡೆದುಕೊಳ್ಳಲಾಗಿದೆ. ಇ ಆಡಳಿತಕ್ಕೆ ಸಂಬಂಧಿಸಿದಂತೆ ಎಲ್ಲ ಪ್ರಯತ್ನಗಳನ್ನು ಮಾಡಲಾಗಿದೆ.


    ಮಂತ್ರಾಲಯದ ಕೆಲವು ಸಾಧನೆಗಳೆಂದರೆ,
    * ಬಳಕೆದಾರರಿಗೆ ಅನುಕೂಲ ಆಗಲೆಂದು ಕಳೆದ ವರ್ಷ ಮಂತ್ರಾಲಯವು ಹೊಸ ಜಾಲತಾಣವನ್ನು ರೂಪಿಸಿದ್ದು, ಅದನ್ನು ನಿಗದಿತ ಮಾರ್ಗದರ್ಶಕ ಸೂತ್ರಗಳಿಗೆ ಅನುಸಾರವಾಗಿ ವಿನ್ಯಾಸಗೊಳಿಸಿ, ಅಭಿವೃದ್ಧಿಪಡಿಸಲಾಗಿದೆ.
    * ಇ - ರಸೀದಿ ಪೋರ್ಟಲ್ ಗೇಟ್ವೇ, ಭಾರತ್ಕೋಶ್ ಮೂಲಕ ಭಾರತೀಯ ಬಳಕೆದಾರರು ಎನ್ಎಸ್ಎಸ್, ಎಎಸ್ಐ ಮತ್ತು ಆರ್ಥಿಕ ಜನಗಣತಿಯ ಘಟಕ ಮಟ್ಟದ ಮಾಹಿತಿಯನ್ನು ಪ್ರಸಾರಕ್ಕೆ ಬಳಸಿಕೊಳ್ಳುತ್ತಿದ್ದಾರೆ. ಮಾಹಿತಿ ಪೂರೈಸಿದ ಭಾರತೀಯರಲ್ಲದವರಿಗೆ ಆನ್ಲೈನ್ ಮೂಲಕ ಪಾವತಿಯನ್ನು ಆರಂಭಿಸಲಾಗಿದೆ.
    * ಎನ್ಎಸ್ಎಸ್ ಸಮೀಕ್ಷೆ, ಎಎಸ್ಐ ಮತ್ತು ಆರ್ಥಿಕ ಜನಗಣತಿಯ ಅಂಕಿಅಂಶಗಳ ಪ್ರಸಾರಕ್ಕೆ ವೆಬ್ ಆಧರಿತ ಸಮೀಕ್ಷೆ ಡೇಟಾ ಪಟ್ಟಿ/ಸೂಕ್ಷ್ಮ ಡೇಟಾ ಪತ್ರಾಗಾರವನ್ನು ಸೃಷ್ಟಿಸಲಾಗುತ್ತಿದೆ.
    ನನ್ನ ಮಂತ್ರಾಲಯದ ಕಾರ್ಯಕ್ರಮಗಳ ಜಾರಿ ವಿಭಾಗವು ಸಂಸದರ ಸ್ಥಳೀಯ ಪ್ರದೇಶಗಳ ಅಭಿವೃದ್ಧಿ ಯೋಜನೆ(ಎಂಪಿಎಲ್ಎಡಿಎಸ್)ಗಳ ಜಾರಿ, 150 ಕೋಟಿ ರೂ.ಗಿಂತ ಹೆಚ್ಚು ವೆಚ್ಚದ ಕೇಂದ್ರ ಸರಕಾರದ ಯೋಜನೆಗಳು ಹಾಗೂ 20 ಅಂಶದ ಕಾರ್ಯಕ್ರಮಗಳ (ಟಿಪಿಪಿ)ಜಾರಿಯ ಮೇಲುಸ್ತುವಾರಿ ವಹಿಸುತ್ತದೆ.


    ನನ್ನ ಮಂತ್ರಾಲಯವು ಎಂಪಿಎಲ್ಎಡಿಎಸ್ ನ ಕಾರ್ಯನೀತಿಯ ಸೂತ್ರೀಕರಣ, ಅನುದಾನ ಬಿಡುಗಡೆ ಹಾಗೂ ಮೇಲುಸ್ತುವಾರಿ ಕಾರ್ಯಸಂಯೋಜನೆಯನ್ನು ನಿಗದಿಗೊಳಿಸುತ್ತದೆ. ಎಲ್ಲ ಭಾಗಿದಾರರು ಅಂದರೆ, ಗೌರವಾನ್ವಿತ ಸಂಸದರು, ರಾಜ್ಯ ನೋಡಲ್ ಅಧಿಕಾರಿ ಗಳು, ಜಿಲ್ಲಾಧಿಕಾರಿಗಳು ಹಾಗೂ ಜನಸಾಮಾನ್ಯರ ಉಪಯೋಗಕ್ಕಾಗಿ ನವೀನ, ಸಮಗ್ರ ಎಂಪಿಎಲ್ಎಡಿಎಸ್ ಪೋರ್ಟಲ್ನ್ನು ಅಭಿವೃದ್ಧಿಪಡಿಸಲಾಗಿದೆ. ಈ ಪೋರ್ಟಲ್, ಯೋಜನೆಯಲ್ಲಿ ಪಾರದರ್ಶಕತೆ ತರುವ ಹಾಗೂ ಯೋಜನೆಯ ಕಾರ್ಯಗತಗೊಳಿಸುವಿಕೆ ಬಗ್ಗೆ ಜನರಲ್ಲಿ ಅರಿವು ಮೂಡಿಸಲು ನಡೆಸಿದ ಪ್ರಯತ್ನ. ತಮ್ಮ ಪ್ರದೇಶದಲ್ಲಿ ಯಾವ ಅಭಿವೃದ್ಧಿ ಕಾರ್ಯ ಆಗಬೇಕು ಎಂಬುದನ್ನು ಜನರು ಗೌರವಾನ್ವಿತ ಸಂಸದರಿಗೆ ತಿಳಿಸಲು ಈ ಪೋರ್ಟಲ್ ಅವಕಾಶ ಕಲ್ಪಿಸಲಿದೆ. ಎಂಪಿಎಲ್ಎಡಿಎಸ್ ಅಡಿ ಕೈಗೆತ್ತಿಕೊಂಡ ಕಾಮಗಾರಿಗಳು, ಅದರಲ್ಲೂ ಹಳೆಯ ಕಾಮಗಾರಿಗಳನ್ನು ಶೀಘ್ರವಾಗಿ ಮುಗಿಸಲು ನೆರವಾಗಲು ಮಂತ್ರಾಲಯದ ಅಧಿಕಾರಿಗಳು ರಾಜ್ಯಗಳಿಗೆ ಭೇಟಿ ಕೊಟ್ಟು, ಮುಖ್ಯ ಕಾರ್ಯದರ್ಶಿ ಸೇರಿದಂತೆ ರಾಜ್ಯ ಸರಕಾರಗಳ ಹಿರಿಯ ಅಧಿಕಾರಿಗಳನ್ನು ಭೇಟಿ ಮಾಡಿ, ಕಾಮಗಾರಿಗಳ ಪ್ರಗತಿಯನ್ನು ಪರಿಷ್ಕರಿಸುತ್ತಾರೆ. ಸರಕಾರದ ಅನುದಾನವನ್ನು ಸಮರ್ಥವಾಗಿ ಬಳಸಿಕೊಳ್ಳಲು ಹಾಗೂ ಯೋಜನೆಯ ಕಾಮಗಾರಿಗಳ ವಿನ್ಯಾಸ ಮತ್ತು ಜಾರಿಯಲ್ಲಿ ವ್ಯವಸ್ಥಿತ ಸುಧಾರಣೆ ತರಲು ಹಾಗೂ ಯೋಜನೆಯ ಭಾಗಿದಾರರಾದ ಗೌರವಾನ್ವಿತ ಸಂಸದರು, ಸಾರ್ವಜನಿಕರು, ಭಾರತ ಸರಕಾರದ ಸಿಎಜಿ ಇನ್ನಿತರರ ಸಲಹೆ-ಸೂಚನೆಯಂತೆ ಎಂಪಿಎಲ್ಎಡಿಎಸ್ನ ಮಾರ್ಗದರ್ಶಿ ಸೂತ್ರಗಳನ್ನು ಬದಲಿಸಲಾಗಿದೆ.


    ನಮ್ಮ ಸರಕಾರವು ದುರ್ಬಲರ ಕಲ್ಯಾಣಕ್ಕೆ ಬದ್ಧವಾಗಿದೆ. ಎಂಪಿಎಲ್ಎಡಿಎಸ್ನ ಅಡಿ ಸೃಷ್ಟಿಯಾದ ದೀರ್ಘಕಾಲ ಬಾಳಿಕೆ ಬರುವ ಆಸ್ತಿಗಳು ಸಾಧ್ಯವಿರುವಲ್ಲೆಲ್ಲ, ವಿಶೇಷಚೇತನಸ್ನೇಹಿ ಆಗಿರಬೇಕೆಂಬುದನ್ನು ಕಡ್ಡಾಯಗೊಳಿಸಲಾಗಿದೆ. ಈಗಾಗಲೇ ಸೃಷ್ಟಿಯಾಗಿರುವ ಆಸ್ತಿಯನ್ನು ವಿಶೇಷಚೇತನರಿಗೆ ಬಳಸಲು ಅನುಕೂಲವಾಗುವಂತೆ ಬದಲಿಸಲು ಅನುಮತಿ ನೀಡಲಾಗಿದೆ. ಎಂಪಿಎಲ್ಎಡಿಎಸ್ನಡಿ ಖರೀದಿಸಿದ ಚಲಿಸಬಹುದಾದ ಆಸ್ತಿಗಳು, ಉದಾಹರಣೆಗೆ, ಶಾಲಾ ಬಸ್, ಆಂಬ್ಯುಲೆನ್ಸ್ ಇತ್ಯಾದಿಗಳು ವಿಶೇಷಚೇತನಸ್ನೇಹಿ ಆಗಿರಲೇಬೇಕು.


    ನಮ್ಮ ಮಂತ್ರಾಲಯವು 150 ಕೋಟಿ ರೂ.ಗಿಂತ ಹೆಚ್ಚು ವೆಚ್ಚದ ಕೇಂದ್ರ ಸರಕಾರದ ಮೂಲಭೂತ ಸೌಲಭ್ಯ ಕಲ್ಪಿಸುವ ಕಾಮಗಾರಿಗಳನ್ನು ಹಾಗೂ ಯೋಜನೆಯನ್ನು ಜಾರಿಗೊಳಿಸುತ್ತಿರುವ ಏಜೆನ್ಸಿಗಳು ನೀಡಿದ ಮಾಹಿತಿಯನ್ನು ಆಧರಿಸಿ, ನಿಗದಿತ ಅವಧಿ ದಾಟಿದ ಮತ್ತು ವೆಚ್ಚ ಹೆಚ್ಚಿದ ಕಾಮಗಾರಿಗಳನ್ನು ಆನ್ಲೈನ್ ಕಂಪ್ಯೂಟರೀಕೃತ ಮೇಲುಸ್ತುವಾರಿ ವ್ಯವಸ್ಥೆ(ಒಸಿಎಂಎಸ್) ಮೂಲಕ ಮೇಲುಸ್ತುವಾರಿ ಮಾಡುತ್ತದೆ. ಆಡಳಿತಾತ್ಮಕ ಮಂತ್ರಾಲಯಗಳು ಮತ್ತು ಸಂಪುಟ ಸಚಿವಾಲಯದ ಯೋಜನೆಗಳಲ್ಲದೆ, ಪ್ರಗತಿ ಸಭೆಗಳ ಮೂಲಕ ಪ್ರಧಾನಿ ಅವರ ಕಚೇರಿ(ಪಿಎಂಒ)ಯ ಯೋಜನೆಗಳ ಪರಿಷ್ಕರಣೆಗೂ ಒಸಿಎಂಎಸ್ ನಂಬಿಕೆಗೆ ಅರ್ಹವಾದ ಸಾಧನವಾಗಿದೆ. ಯೋಜನೆಗಳನ್ನು ನಿಗದಿಗೊಳಿಸಿದ ಸಮಯದೊಳಗೆ ಮುಗಿಸಲು ಹಲವು ಕ್ರಮಗಳನ್ನು ರೂಪಿಸಲಾಗಿದೆ. ಈ ಎಲ್ಲ ಕ್ರಮಗಳು ಮತ್ತು ಕಠಿಣ ಪ್ರಯತ್ನದಿಂದ ಯೋಜನೆಗಳ ಹೆಚ್ಚುವರಿ ವೆಚ್ಚವು ಮಾರ್ಚ್ 2014ರಲ್ಲಿದ್ದ ಶೇ. 19 ರಿಂದ ಜನವರಿ 2017ಕ್ಕೆ ಶೇ 11.2ಕ್ಕೆ ಇಳಿದಿದೆ.


    ನನ್ನ ಮಂತ್ರಾಲಯವು ಭವಿಷ್ಯದಲ್ಲಿ ಹಲವು ಬಹುಮುಖ್ಯ ಉಪಕ್ರಮಗಳನ್ನು ಯೋಜಿಸಿದೆ.
    ಮೊದಲಿಗೆ, ಮಾಹಿತಿ ಸಂಗ್ರಹದಲ್ಲಿ ಕ್ಲೌಡ್ ಸರ್ವರ್, ಆನ್ಲೈನ್ ವೆಬ್ ಪೋರ್ಟಲ್ ಇತ್ಯಾದಿಯ ಮೂಲಕ ಕಂಪ್ಯೂಟರ್ ನೆರವಿನ ವೈಯಕ್ತಿಕ ಸಂದರ್ಶನ(ಸಿಎಪಿಐ) ತಂತ್ರದ ಹೆಚ್ಚೆಚ್ಚು ಬಳಕೆ ಮತ್ತು ಡಿಜಿಟಲ್ ಇಂಡಿಯಾ, ಇ ಆಡಳಿತ ಮತ್ತು ಇ ಕ್ರಾಂತಿ ಮೂಲಕ ಮಂತ್ರಾಲಯದ ಚಟುವಟಿಕೆಗಳನ್ನು ನಡೆಸಲಾಗುತ್ತದೆ.
    ಎರಡನೆಯದಾಗಿ, ಅಧಿಕೃತ ಸಾಂಖ್ಯಿಕ ವ್ಯವಸ್ಥೆ ಕುರಿತ ವಿಶ್ವಸಂಸ್ಥೆಯ ಮೂಲಭೂತ ಸಿದ್ಧಾಂತಗಳಿಗೆ ಅನುಗುಣವಾದ ರಾಷ್ಟ್ರೀಯ ಕಾರ್ಯನೀತಿಯನ್ನು ರೂಪಿಸಲು ಅಗತ್ಯ ಕ್ರಮಗಳನ್ನು ಈಗಾಗಲೇ ತೆಗೆದುಕೊಳ್ಳಲಾಗಿದೆ. ಈ ಸಿದ್ಧಾಂತದ ಅಳವಡಿಕೆಯಿಂದ ಡೇಟಾ ಸಂಗ್ರಹ, ಕ್ರೋಡೀಕರಣ ಮತ್ತು ಅನುಸರಣೆಯನ್ನು ಸಿದ್ಧ ಸೂತ್ರಗಳಿಗೆ ಅನುಸಾರವಾಗಿ ಮಾಡುವುದರಿಂದ, ಡೇಟಾದ ಗುಣಮಟ್ಟ ಖಾತ್ರಿಯಾಗಲಿದೆ.


    ಮಂತ್ರಾಲಯವು 100 ಸೂಚ್ಯಂಕಗಳಿರುವ ಭಾರತೀಯ ಆರ್ಥಿಕತೆಯ ರಾಷ್ಟ್ರೀಯ ವಿಷಯಪಟ್ಟಿಯನ್ನು ತರಲು ಚೌಕಟ್ಟೊಂದರ ಅಭಿವೃದ್ಧಿಗೊಳಿಸುವ ಸಾಧ್ಯತೆಯನ್ನು ಪರಿಶೀಲಿಸುತ್ತಿದೆ. ಇದು ಮಂತ್ರಾಲಯಗಳು-ಇಲಾಖೆಗಳು ನೀಡುವ ಮಾಹಿತಿಯನ್ನು ಆಧರಿಸಿದ ಸುಲಭವಾಗಿ ಬಳಸಬಹುದಾದ ಕ್ರಿಯಾಶೀಲ ಡ್ಯಾಶ್ಬೋಡರ್ ಒಳಗೊಂಡಿರಲಿದೆ. ಇದನ್ನು ತ್ರೈಮಾಸಿಕ ಹಾಗೂ 13 ಸೂಚ್ಯಂಕಗಳಿರುವಂಥದ್ದನ್ನು ವರ್ಷಕ್ಕೊಮ್ಮೆ ತರುವ ಕುರಿತು ಪರಿಶೀಲನೆ ನಡೆಯುತ್ತಿದೆ.


    -ಲೇಖಕರು ಕೇಂದ್ರ ಸಾಂಖ್ಯಿಕ ಮತ್ತು ಯೋಜನೆಗಳ ಜಾರಿ ಇಲಾಖೆ ಸಚಿವರು.
    ------------------------
    (ID:169931)

    
    
    (Release ID: 1499471) Visitor Counter : 31
    
    
      This link will take you to a webpage outside this websiteinteractive page. Click OK to continue.Click Cancel to stop : http://pib.nic.in/newsite/efeatures.aspx