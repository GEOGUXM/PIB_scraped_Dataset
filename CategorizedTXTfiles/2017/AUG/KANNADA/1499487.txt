      ಇಂಧನ ಸಚಿವಾಲಯ

      ಆರ್. ಟಿ.ಐ. ನೀಡಿಕೆಯಲ್ಲಿ ಡಿಜಿಟಲ್ ಸಶಕ್ತೀಕರಣ : ಪರಿವರ್ತಿತ ಭಾರತದ ಹಕ್ಕು
      70ನೇ ಸ್ವಾತಂತ್ರ್ಯೋತ್ಸವ - ವಿಶೇಷಲೇಖನ - ಶ್ರೀ ಪೀಯೂಶ್ ಗೋಯಲ್
      Posted On: 13 AUG 2017 4:32PM by PIB Bengaluru


    ಜನರ ಸೇವೆ ಮಾಡುವ ಭರವಸೆಯೊಂದಿಗೆ ಮತ್ತು ಅವರ ದೇಶವನ್ನು ಬದುಕಲು ಇನ್ನಷ್ಟು ಉತ್ತಮಪಡಿಸುವ ಭರವಸೆಯೊಂದಿಗೆ ಪ್ರತೀ ಸರಕಾರವೂ ಅಧಿಕಾರಕ್ಕೆ ಬರುತ್ತದೆ. ಈ ಭರವಸೆ ಅದಕ್ಷತೆ ಮತ್ತು ಭ್ರಷ್ಟಾಚಾರದಿಂದಾಗಿ ಮರೀಚಿಕೆಯಾದಾಗ , ನಾಯಕತ್ವದಲ್ಲಿ ಜನರ ನಂಬಿಕೆ ಕುಸಿಯುತ್ತದೆ, ಮತ್ತು ಅವರು ಅದಕ್ಕೆ ಉತ್ತರಗಳನ್ನು ಅಪೇಕ್ಷಿಸುತ್ತಾರೆ. ಆ ಬಳಿಕ ಚುನಾವಣೆಗಳಲ್ಲಿ ಜನರು ಸರಕಾರಕ್ಕೆ ತಮ್ಮದೇ ಉತ್ತರ ನೀಡುತ್ತಾರೆ. ಮತ್ತು ನಿರೀಕ್ಷೆಗಳು ಇನ್ನೊಂದು ಸರಕಾರದ ಹೆಗಲಿಗೆ ವರ್ಗಾಯಿಸಲ್ಪಡುತ್ತವೆ. ಇಂತಹ ಸಿಟ್ಟಿನ ಪರಿಸ್ಥಿತಿಯಲ್ಲಿ ಮತ್ತು ನಿರೀಕ್ಷೆಯ ಆಶಯದಲ್ಲಿ ನರೇಂದ್ರ ಮೋದಿ ಸರಕಾರ ಅಧಿಕಾರಕ್ಕೆ ಬಂದಿತು.


    2014 ರ ಚುನಾವಣೆಗೆ ಮುಂಚೆ, ಭಾರತವು ಭ್ರಷ್ಟಾಚಾರದ ವಿರುದ್ಧದ ಹೋರಾಟ ಜನಾಂದೋಲನವಾಗಿ ರೂಪುಗೊಳ್ಳುವುದಕ್ಕೆ ಸಾಕ್ಷೀಭೂತವಾಯಿತು. ಪ್ರಾಮಾಣಿಕ ಆಡಳಿತಕ್ಕಾಗಿ ನಡೆದ ಈ ಸಂಧರ್ಭದ ಚಳವಳಿ ಶ್ರೀ ನರೇಂದ್ರ ಮೋದಿಯವರನ್ನು ಪ್ರಧಾನ ಮಂತ್ರಿಯಾಗಿ ಆಯ್ಕೆ ಮಾಡುವ ಮೂಲಕ ಪೂರ್ಣಗೊಂಡಿತು. ಜನರು ಅವರಲ್ಲಿ ನಂಬಿಕೆ ಇಟ್ಟರು,ಅವರ ಮಾತುಗಳು ಕಾರ್ಯಾನುಷ್ಟಾನ ಮತ್ತು ಬದ್ದತೆಯನ್ನು ಒಳಗೊಂಡಿರುವುದನ್ನು ಮನಗಂಡರು ಮತ್ತು, ಹಿಂದಿನದ್ದನ್ನು ಸ್ವಚ್ಚ ಮಾಡಿ, ಭರವಸೆಗಳನ್ನು ಈಡೇರಿಸಿ ,ಸಂಸ್ಥೆಗಳ ವಿಷಯದಲ್ಲಿ ಜನರ ನಂಬಿಕೆಯನ್ನು ಪುನರುಜ್ಜೀವನಗೊಳಿಸಿ ಎಂದು ನಮ್ಮ ಸರಕಾರಕ್ಕೆ ಕೆಲಸ ನಿಗದಿ ಮಾಡಿದರು.


    2014ರ ಮೇ ತಿಂಗಳಲ್ಲಿ , ಜನರು ಧೂಮಪಟದ ಹಿಂದೆ ನಿರ್ಧಾರ ಕೈಗೊಳ್ಳುವಂತಹ ವ್ಯವಸ್ಥೆಯನ್ನು ತಿರಸ್ಕರಿಸಿದರು.ಆಗ ’ಮಾಹಿತಿ ಹಕ್ಕು’ ಪ್ರಕ್ರಿಯೆಯಿಂದಷ್ಟೆ ಸಾರ್ವಜನಿಕರಿಗೆ ಮಾಹಿತಿ ಲಭ್ಯವಾಗುತ್ತಿತ್ತು. ಈ ಆರ್.ಟಿ.ಐ. ಸರಕಾರದ ಕಾಮಗಾರಿಯನ್ನು ಮೇಲುಸ್ತುವಾರಿ ಮಾಡಲು ಅವಕಾಶ ಕೊಡುತ್ತಿರಲಿಲ್ಲ. ಮತ್ತು ಅದು ಹಕ್ಕು ಎನ್ನುವುದಕ್ಕಿಂತ ಹೆಚ್ಚು ವಿಶೇಷಾಧಿಕಾರ, ಭಾಗ್ಯ ಎಂಬಂತಿತ್ತು. ಹಾಗು ಕಾನೂನು ಕಟ್ಟಳೆಗಳ ಕಗ್ಗಂಟುಗಳನ್ನು ತಿಳಿದುಕೊಳ್ಳಲು ಸಾಧ್ಯವಾಗದ ಅನೇಕ ಸಾರ್ವಜನಿಕರಿಗೆ ದುರ್ಲಭವೂ ಆಗಿತ್ತು.


    ಇದೊಂದು ವಿಶೇಷಾಧಿಕಾರ ಆಗಿರುವುದಕ್ಕಿಂತ ಸದಾ ಕಾಲ ಲಭ್ಯ ಇರುವ ನಿರಂತರ ಪಾರದರ್ಶಕತೆಯ ಹಕ್ಕು ಆಗಬೇಕಾದ ಜರೂರು ಇತ್ತು. ಮಾನ್ಯ ಪ್ರಧಾನ ಮಂತ್ರಿ ನರೇಂದ್ರ ಮೋದಿ ಅವರ ಮಾರ್ಗದರ್ಶನದಲ್ಲಿ ಇಂಧನ, ಕಲ್ಲಿದ್ದಲು, ಹೊಸ ಮತ್ತು ಪುನರ್ಬಳಕೆ ಇಂಧನ, ಮತ್ತು ಗಣಿ ಸಚಿವಾಲಯಗಳು ತಮ್ಮ ನಿರ್ಧಾರಗಳನ್ನು, ಪ್ರಗತಿಯನ್ನು, ಮತ್ತು ಗುರಿಗಳ ವಿವರಗಳನ್ನು ಆಪ್ ಗಳ ಮೂಲಕ ಡಿಜಿಟೀಕರಿಸಿ ’ಪರಿವರ್ತಿತ ಭಾರತದ ಹಕ್ಕು’ ಎಂಬ ಪ್ರಧಾನಿಯವರ ಭರವಸೆಯನ್ನು ಪೂರೈಸುತ್ತಿವೆ.


    ನಮ್ಮ ಪ್ರಮುಖ ಕಾರ್ಯಾಚರಣೆಗಳನ್ನು ಜನತೆಯ ಮೊಬೈಲುಗಳಿಗೆ ಪ್ರಸಾರಿಸುವ ಬಳಕೆದಾರ ಸ್ನೇಹೀ ಆಪ್ ಗಳ ಮೂಲಕವೂ ಸೇರಿದಂತೆ ಇತರ ಸಾಧ್ಯತೆಗಳನ್ನೂ ಬಳಸಿಕೊಂಡು ಪಾರದರ್ಶಕತೆಯನ್ನು ನಾವು ತಂದಿದ್ದೇವೆ. ನಿಮ್ಮ ಜಿಲ್ಲೆಯಲ್ಲಿ ಯಾವುದಾದರೂ ಗ್ರಾಮ/ಹಳ್ಳಿಗಳು ವಿದ್ಯುದ್ದೀಕರಣಕ್ಕೆ ಬಾಕಿ ಉಳಿದಿವೆಯೇ ?. GARV. ಗೆ ಲಾಗ್ ಇನ್ ಆಗಿ, ವಿದ್ಯುತ್ತಿಗಾಗಿ ನಿಮ್ಮ ವಿದ್ಯುತ್ ಸೌಕರ್ಯಕ್ಕೆ ಪಾವತಿಯಾಗುತ್ತಿರುವ ಮೊತ್ತದ ಬಗ್ಗೆ ತಿಳಿದುಕೊಳ್ಳಬೇಕೇ ? MERIT ಪ್ರಯತ್ನಿಸಿ. ಮುಂದಿನ ವಿದ್ಯುತ್ ಕಡಿತದ ಬಗ್ಗೆ ತಿಳಿದುಕೊಳ್ಳಬೇಕೇ ?. ಚಿಂತೆ ಬಿಡಿ. URJA ಮಿತ್ರ ನಿಮಗೆ ನಿಮಗೆ ಮುಂಚಿತವಾಗಿ ತಿಳಿಸುವ ಸೂಚನೆಯನ್ನು ಕಳುಹಿಸುತ್ತದೆ.


    TAMRA ಮತ್ತು TARANG ಗಳು ಯೋಜನೆಗಳ ಸ್ಥಿತಿ-ಗತಿಗಳನ್ನು, ಅವುಗಳಿಗೆ ನೀಡಲಾಗಿರುವ ಮಂಜೂರಾತಿಗಳನ್ನು ತಿಳಿಸುತ್ತವೆ. ಇದರಿಂದ ಕೆಲವು ಕ್ಲಿಷ್ಟಕರ ಹಂತದಲ್ಲಿಯೂ ಸರಕಾರವನ್ನು ಉತ್ತರದಾಯಿತ್ವವಾಗಿರಿಸಲು ಜನರಿಗೆ ಅನುಕೂಲವಾಗುತ್ತದೆ. 2014 ಕ್ಕೆ ಮೊದಲು ಗಣಿ ಹರಾಜು ನಿಂತೇ ಹೋಗಿತ್ತು. ಕಳೆದ ಮೂರು ವರ್ಷಗಳಲ್ಲಿ ಖನಿಜ ಹೊಂದಿರುವ ರಾಜ್ಯಗಳ 29 ಗಣಿ ಬ್ಲಾಕುಗಳನ್ನು ಹರಾಜಿಗೆ ಹಾಕಿದ್ದರಿಂದ ಗಣಿಗಳ ಲೀಸ್ ಅವಧಿಯಲ್ಲಿ 1.22 ಲಕ್ಷ ಕೋಟಿ. ರೂ. ಗಳಿಗೂ ಅಧಿಕ ಆದಾಯ ಬರುತ್ತಿದೆ. ಮತ್ತು TAMRA ಇದನ್ನು ಇನ್ನಷ್ಟು ಹೆಚ್ಚಿಸಲು ಸಹಾಯ ಮಾಡುತ್ತದೆ. TARANG ಆಪ್ ನಮ್ಮ ಪ್ರಸರಣ ಜಾಲವನ್ನು ತ್ವರಿತವಾಗಿ ವಿಸ್ತರಿಸುವಲ್ಲಿ ಪ್ರಮುಖ ಪಾತ್ರ ವಹಿಸುತ್ತದೆ. 2011-2014 ಅವಧಿಗೆ ಹೋಲಿಸಿದರೆ 2014-17ರ ಅವಧಿಯಲ್ಲಿ ಕಾರ್ಯಾನುಷ್ಟಾನ ಮಾಡಿದ ಯೋಜನೆಗಳ ಮೌಲ್ಯ 83%ನಷ್ಟು ಅಧಿಕವಾಗಿದೆ. ಮತ್ತು 2014-17ರ ಅವಧಿಯಲ್ಲಿ 40%ನಷ್ಟು ಪ್ರಸರಣಾ ಸಾಮರ್ಥ್ಯ ವೃದ್ಧಿಯಾಗಿದೆ.


    2015ರ ಸ್ವಾತಂತ್ರ್ಯೋತ್ಸವದಂದು ಪ್ರಧಾನ ಮಂತ್ರಿ ನರೇಂದ್ರ ಮೋದಿ ಅವರು ಮಾಡಿದ ಭಾಷಣ ಭಾರತ ಇಂಧನ ದುರ್ಲಭ ನಾಗರಿಕರ ಮನಸ್ಸಿನಲ್ಲಿ ತೀವ್ರ ಕಾಳಜಿಯ ಭಾವನೆಯನ್ನು ಮೂಡಿಸಿತ್ತು. ಅವರು 1000 ದಿನಗಳ ಒಳಗೆ ಭಾರತದ ಅತ್ಯಂತ ಕುಗ್ರಾಮಗಳಿಗೆ, ವಿದ್ಯುತ್ ತಲುಪದಿರುವ ಪ್ರದೇಶಗಳಿಗೆ ವಿದ್ಯುತ್ ಪೂರೈಸುವ ಕೆಲಸವನ್ನು ಮಾಡಲು ಗುರಿ ನಿಗದಿ ಮಾಡಿದ್ದರು. ಇಂತಹ ಬೃಹತ್ ಕೆಲಸದ ಬಗ್ಗೆ ಸಾರ್ವಜನಿಕರೂ ಅತೀವ ಆಸಕ್ತಿ ಹೊಂದಿದ್ದರು. GARV ಗ್ರಾಮವಾರು ಪ್ರಗತಿ ವರದಿ ಒದಗಿಸುವ ವೇದಿಕೆಯ ಆವಶ್ಯಕತೆಯನ್ನು ಪೂರೈಸಿದರೆ ಮತ್ತು GARV-II ಮನೆಗಳಲ್ಲಿ ವಾಸ್ತವ್ಯದ ವಿವರಗಳನ್ನು ಒದಗಿಸುವ ಮಾಹಿತಿಯನ್ನು ನೀಡಿ ಇನ್ನಷ್ಟು ನಿಖರತೆಯನ್ನು ಒದಗಿಸಿತು.


    ಪಾರದರ್ಶಕತೆ ನಮಗೆ ಬಹಳಷ್ಟು ಸಹಾಯ ಮಾಡಿತು. ’ವೇಗ, ಕೌಶಲ್ಯ,ಮತ್ತು ಮಾಪನ’ ಮಂತ್ರದ ಮೂಲಕ ಜನರ ಪರಿಶೀಲನೆಗೆ ಇನ್ನಷ್ಟು ಶಕ್ತಿ ಬಂದಿತು. ಜನತೆ ಮತ್ತು ಮಾಧ್ಯಮದ ಮೂಲಕ ಬರುವ ಎಲ್ಲಾ ಮಾಹಿತಿಗಳಿಗೆ ನಾವು ಬಹಳ ಮಹತ್ವ ಕೊಡುತ್ತೇವೆ. GARV ನಿಂದಾಗಿ ಪತ್ರಕರ್ತರು ಜನವಸತಿ ರಹಿತ ಗ್ರಾಮಗಳನ್ನು ಗುರುತಿಸಿದರು, ಇದರಿಂದ ಸಾರ್ವಜನಿಕ ಹಣ ಉಳಿಯಿತು. GARV ಪಟ್ಟಿ ಮಾಡುವುದಕ್ಕಿಂತ ಮುಂದೆ ಹೋಗಿ ಗ್ರಾಮಗಳನ್ನು ಕುರಿತ ಪರಿಣಾಮ ವರದಿಗಳನ್ನೂ ನೀಡುವ ಮೂಲಕ ಅಂಕಿ ಅಂಶಗಳನ್ನು ಹೆಚ್ಚು ಅರ್ಥಪೂರ್ಣಗೊಳಿಸಿತು.ಜನರಿಗೆ ವಸ್ತು-ಸ್ಥಿತಿ ಪರಿಣಾಮವನ್ನು ವಿದ್ಯುದ್ದೀಕರಣದ ಬಳಿಕ ಸ್ಥಾಪಿಸಲಾದ ಅಂಗಡಿ ಮುಂಗಟ್ಟುಗಳ ಮೂಲಕ ಆಟಚಕ್ಕೀಸ್, ಆಪ್ ಗಳು ಇತ್ಯಾದಿಗಳ ಮೂಲಕ ತಿಳಿದುಕೊಳ್ಳಲು ಸಾಧ್ಯವಾಗಿದೆ.


    ಮೊದಲು ಡಿಸ್ಕಾಂಗಳು ವಿದ್ಯುತ್ ಖರೀದಿ ಮಾಡುವಾಗ ಅಲ್ಲಿ ಭ್ರಷ್ಟಾಚಾರದ ದೂರುಗಳು ಬರುತ್ತಿದ್ದವು.MERIT ಆಪ್ ಮತ್ತು ವಿದ್ಯುತ್ ಪ್ರವೇಶ್ ಗಳಿಂದಾಗಿ ವಿಶೇಷಾಧಿಕಾರಗಳು ಕಡಿಮೆಯಾದವು ಮತ್ತು ಖರ್ಚು ಇಳಿಯಿತು. ಮುಂದಿನ 5 ವರ್ಷಗಳಲ್ಲಿ, MERIT ನಿಂದಾಗಿ ವಿದ್ಯುತ್ ಖರೀದಿ ಖರ್ಚಿನಲ್ಲಿ 20,000 ಕೋಟಿ ಉಳಿತಾಯವಾಗಲಿದೆ ಎಂದು ನಿರೀಕ್ಷಿಸಲಾಗಿದೆ. ಆ ಮೂಲಕ ಬಳಕೆದಾರರ ಬಿಲ್ಲ್ಲಿನಲ್ಲಿ ಯೂ ಇಳಿಕೆಯಾಗಲಿದೆ. UDAY ಮತ್ತು URJA ಗಳು ಇನ್ನೂ ಒಂದು ಹೆಜ್ಜೆ ಮುಂದೆ ಹೋಗಿ ರಾಜ್ಯಗಳು/ನಗರಗಳು/ಡಿಸ್ಕಾಂಗಳ ಸಾಧನೆ, ಕಾರ್ಯಚಟುವಟಿಕೆಗಳನ್ನು ಹಲವು ಮಾನದಂಡಗಳ ಅಡಿಯಲ್ಲಿ ಶ್ರೇಯಾಂಕ ಮಾದರಿಯಲ್ಲಿ ಪಟ್ಟಿ ಮಾಡುತ್ತವೆ.


    UJALA ಆಪ್ ಎಲ್.ಇ.ಡಿ. ಬಲ್ಬುಗಳ ಬಳಕೆಯಲ್ಲಿ ಪ್ರಮುಖ ಪಾತ್ರವಹಿಸಿತು. ಈ ಆಪ್ ಪದೇ ಪದೇ ಅಂತಾರಾಷ್ಟ್ರೀಯ ಮಟ್ಟದಲ್ಲಿ ಉಲ್ಲೇಖಿಸಲ್ಪಡುತ್ತದೆ. ಮತ್ತು ಇದರ ಹುಟ್ಟಿನಲ್ಲಿ ಒಂದು ಕಥೆಯೇ ಇದೆ.


    ಸರ್ವೋಚ್ಚ ನ್ಯಾಯಾಲಯ 204 ಗಣಿಗಳ ಹಂಚಿಕೆಯನ್ನು ರದ್ದು ಮಾಡಿದ ಬಳಿಕ ನಡೆದ ಕಲ್ಲಿದ್ದಲು ಹರಾಜು ಕುರಿತಂತೆ ಚರ್ಚಿಸುವ ಪರಾಮರ್ಶೆ ಸಭೆಯ ಅಂತ್ಯದಲ್ಲಿ ಪ್ರಧಾನ ಮಂತ್ರಿ ನರೇಂದ್ರ ಮೋದಿಯವರು ನನ್ನ ಬಳಿ ಇದುವರೆಗೆ ಎಷ್ಟು ಎಲ್.ಇ.ಡಿ. ಬಲ್ಬುಗಳನ್ನು ವಿತರಿಸಲಾಗಿದೆ ಎಂದು ಕೇಳಿದರು. ಆ ಹಂತದಲ್ಲಿ ತಕ್ಷಣಕ್ಕೆ ನನ್ನ ಬಳಿ ಅಂಕಿ ಅಂಶಗಳ ವಿವರ ಇರಲಿಲ್ಲ. ಮತ್ತು ಪರಿಶೀಲನೆಯ ಬಳಿಕ ನಾನು ತಮಗೆ ಮಾಹಿತಿ ಕೊಡುತ್ತೇನೆ ಎಂದು ಹೇಳಿದೆ. ಆಗ ಪ್ರಧಾನ ಮಂತ್ರಿ ಅವರು ನನಗೆ ಫಲಿತಾಂಶಕ್ಕಾಗಿ ನಿಯಮಿತವಾಗಿ ಮೇಲುಸ್ತುವಾರಿ ಮಾಡುವ ಅಗತ್ಯವನ್ನು ನೆನಪಿಸಿಕೊಟ್ಟದ್ದಲ್ಲದೆ ಸಾಧನೆಯ ಜವಾಬ್ದಾರಿಯನ್ನು ನಿಗದಿ ಮಾಡಬೇಕಾದ ಅಗತ್ಯವನ್ನೂ ಹೇಳಿದರು. ನಾನು ನನ್ನ ತಂಡವನ್ನು ಯಾವುದೇ ಸಮಯದಲ್ಲಿ, ಯಾವುದೇ ವ್ಯಕ್ತಿ, ಯಾವುದೇ ಸ್ಥಳದಲ್ಲಿ ಎಲ್.ಇ.ಡಿ. ಬಲ್ಬುಗಳ ಉತ್ಪಾದನೆಯನ್ನು ಪರಿಶೀಲಿಸಬಹುದಾದ ಪೋರ್ಟಲ್ ಅನ್ನು ರೂಪಿಸುವ ನಿಟ್ಟಿನಲ್ಲಿ ಕಾರ್ಯಪ್ರವೃತ್ತನಾದೆ. ಇದರ ಫಲಿತಾಂಶವೇನೆಂದರೆ ಬರೇ ಬಲ್ಬುಗಳ ಸ್ಥಿತಿ-ಗತಿ ಪರಿಶೀಲನೆ ಮಾತ್ರವಲ್ಲ, ಇದರಲ್ಲಿ ಕಾರ್ಬನ್ ಡೈ ಆಕ್ಸೈಡ್ ಹೊರಸೂಸುವಿಕೆಯನ್ನು ಎಷ್ಟು ಪ್ರಮಾಣದಲ್ಲಿ ತಡೆಗಟ್ಟಲಾಗಿದೆ, ಎಷ್ಟು ವಿದ್ಯುತ್ ಉಳಿತಾಯ ಮಾಡಲಾಗಿದೆ, ಮತ್ತು ಜನರ ವಿದ್ಯುತ್ ಶುಲ್ಕ ಎಷ್ಟು ಪ್ರಮಾಣದಲ್ಲಿ ಉಳಿತಾಯವಾಗಿದೆ ಎಂಬ ವಿವರಗಳೂ ಲಭ್ಯವಾಗುವಂತೆ ಮಾಡಿದೆ. ವಾಸ್ತವದಲ್ಲಿ ಇದೊಂದು ಜನಪ್ರಿಯ ಆಪ್ ಆಗಿ ಹೊರಹೊಮ್ಮಿದೆ.ದೇಶಾದ್ಯಂತೆ ಯೋಜನೆಯನ್ನು ಮಾರುಕಟ್ಟೆ ಮಾಡಲು ಮತ್ತು ಎಲ್.ಇ.ಡಿ ಬಲ್ಬುಗಳು ಉತ್ಪಾದನಾಗಾರಗಳಿಂದ ಹೊರಬಿದ್ದು ಮಾರುಕಟ್ಟೆ ಪ್ರವೇಶಿಸುವ ನಿಟ್ಟಿನಲ್ಲಿ ಸಹಾಯ ಮಾಡಿರುವುದಲ್ಲದೆ ಅಭೂತಪೂರ್ವ ಯಶಸ್ಸಿಗೂ ಕಾರಣಕರ್ತವಾಗಿದೆ.


    ಅಂತರ್ಗತವಾಗಿ ಏನು ನಡೆಯುತ್ತಿದೆ ಎಂಬುದರ ಬಗ್ಗೆ ಬೆಳಕು ಬೀರಬೇಕೆಂದಿದ್ದರೆ - ಗಣಿಗಾರಿಕೆ ಗೂಢಚರ್ಯೆ ವ್ಯವಸ್ಥೆ (MSS.) ಆಪ್ ಅಕ್ರಮ ಗಣಿಗಾರಿಕೆಯ ಬಗ್ಗೆ ವರದಿ ಮಾಡುತ್ತದೆ. ಕೋಲ್ ಮಿತ್ರ ಅತ್ಯಂತ ದಕ್ಷ ಉಷ್ಣ ವಿದ್ಯುತ್ ಸ್ಥಾವರವನ್ನು ಗುರುತಿಸುತ್ತದೆ. ARUN, ಮೇಲ್ಚಾವಣಿ ಸೌರ ವಿದ್ಯುತ್ ಘಟಕಗಳನ್ನು ಅಳವಡಿಸುವುದಕ್ಕೆ ಸಂಬಂಧಿಸಿ ’ನೀವೇ ಮಾಡಿ ನೋಡಿ’ ಮಾರ್ಗದರ್ಶಿ ಸೂತ್ರಗಳನ್ನು ಒದಗಿಸುತ್ತದೆ ಹಾಗು ಸರಕಾರದ ಪ್ರೊತ್ಸಾಹಧನ, ಖರ್ಚು-ವೆಚ್ಚ, ಅಳವಡಿಕೆಯ ವಿಧಾನಗಳು ಕುರಿತಂತೆ ವಿಶ್ಲೇಷಣಾತ್ಮಕ ಮಾಹಿತಿ ಕೊಡುತ್ತದೆ ಮತ್ತು ಆ ಮೂಲಕ ಭಾರತದ ಮೇಲ್ಚಾವಣಿ ಸೌರ ಕ್ರಾಂತಿಗೆ ಸಂಬಂಧಿಸಿದಂತೆ ಇರುವ ಅಡೆ-ತಡೆಗಳನ್ನು ತೊಡೆದು ಹಾಕುತ್ತದೆ.


    ಹಲವು ಆಪ್ ಗಳು, ಹಲವು ಡೌನ್ ಲೋಡುಗಳು !. ಇದರಲ್ಲಿ ಆಪ್ ಗಳನ್ನು ಹುಡುಕುವುದಾದರು ಹೇಗೆ ? . ಜನರಿಗೆ ಇಂತಹ ಆಪ್ ಗಳು ಇವೆ ಎಂದು ತಿಳಿಸುವುದಾದರೂ ಹೇಗೆ ?. 1-800-200-300-4 ನಂಬರಿಗೆ ಬರೇ ಮಿಸ್ಡ್ ಕಾಲ್ ಕೊಡಿ. ಇದು ಸಾಮಾನ್ಯ ಸಮಾನ ಸಂಖ್ಯೆಯಾಗಿದ್ದು ಮಿಸ್ಡ್ ಕಾಲ್ ಕೊಟ್ಟರೆ , ಅದಕ್ಕೆ ಒಂದು ಲಿಂಕ್ ಬರುತ್ತದೆ, ಇದರಿಂದ ಅವರವರಿಗೆ ಬೇಕಾದ ಆಪ್ ಅನ್ನು ಡೌನ್ ಲೋಡ್ ಮಾಡಿಕೊಳ್ಳಬಹುದು.


    ಪಾರದರ್ಶಕತೆ ಮತ್ತು ಸಾರ್ವನಿಕ ಕಾರ್ಯಕ್ಷೇತ್ರದಲ್ಲಿ ವಾಸ್ತವ ಅವಧಿಯಲ್ಲಿ ಅಂಕಿ ಅಂಶ ಸಹಿತ ವಿವರಗಳು ಲಭ್ಯ ಇರುವಂತೆ ಮಾಡುವ ಮೂಲಕ ಸಾರ್ವಜನಿಕ ಪರಿಶೀಲನೆಗೆ ಇಂಧನ, ಕಲ್ಲಿದ್ದಲು, ಹೊಸ ಮತ್ತು ಪುನರ್ಬಳಕೆ ಇಂಧನ ಮತ್ತು ಗಣಿ ಸಚಿವಾಲಯಗಳು ಅವಕಾಶ ಒದಗಿಸಿ ಸರಕಾರಿ ಸಂಸ್ಥೆಗಳಲ್ಲಿ ಜನತೆಯ ನಂಬಿಕೆಯನ್ನು ಪುನರ್ಸ್ಥಾಪಿಸುತ್ತಿವೆ. ’ತಮಸೋಮಾ ಜ್ಯೋತಿರ್ಗಮಯ’ (ಕತ್ತಲೆಯಿಂದ ಬೆಳಕಿನತ್ತ ಕರೆದೊಯ್ಯು ) ಎಂಬ ಸುಂದರ ಹೇಳಿಕೆಯ ನಮ್ಮ ಸಚಿವಾಲಯದ ಎಲ್ಲ ತಂಡಗಳಿಗೆ ಮಾರ್ಗದರ್ಶನ ನೀಡುತ್ತಿದೆ. ಈ ಆಪ್ ಗಳ ಮೂಲಕ ನಾವು ಗೌಪ್ಯ ಮತ್ತು ಭ್ರಷ್ಟಾಚಾರದ ಕತ್ತಲೆಯನ್ನು ದೂರ ಮಾಡಲು ಆಶಿಸುತ್ತೇವೆ ಮತ್ತು ದೇಶದ 125 ಕೋಟಿ ಭಾರತೀಯರಿಗೆ ಪ್ರಾಮಾಣಿಕತೆ ಹಾಗು ಅರ್ಪಣಾ ಭಾವದ ಸೇವೆಯ ಬೆಳಕನ್ನು ನೀಡುವತ್ತ ಮುಂದುವರಿಯಲು ಇಚ್ಚಿಸುತ್ತೇವೆ.


    ( ಲೇಖಕರು ಭಾರತ ಸರಕಾರದ ಇಂಧನ, ಕಲ್ಲಿದ್ದಲು, ಹೊಸ ಮತ್ತು ಪುನರ್ಬಳಕೆ ಇಂಧನ ಹಾಗು ಗಣಿ ಖಾತೆಗಳ ಸ್ವತಂತ್ರ ನಿರ್ವಹಣೆಯ ಸಹಾಯಕ ಸಚಿವರು.)


    ####

    
    
    (Release ID: 1499487) Visitor Counter : 18
    
    
      This link will take you to a webpage outside this websiteinteractive page. Click OK to continue.Click Cancel to stop : http://pib.nic.in/newsite/efeatures.aspx