      ಮೇಲ್ಸಾರಿಗೆ ಸಚಿವಾಲಯ

      ಭಾರತದ ಬದಲಾಗುತ್ತಿರುವ ಸಾರಿಗೆ ಚಹರೆ -
      ಸ್ವಾತಂತ್ರ್ಯೋತ್ಸವ 2017 – ವಿಶೇಷ ಲೇಖನ - ನಿತಿನ್ ಗಡ್ಕರಿ

      Posted On: 09 AUG 2017 12:49PM by PIB Bengaluru

    ಒಂದು ದೇಶವು ಮನುಷ್ಯರ ಪ್ರಯಾಣ ಸೌಲಭ್ಯಕ್ಕೂ ಸರಕು ಸಾಗಣೆ ವ್ಯವಸ್ಥೆಗೂ ಯಾವ ಬಗೆಯ ವ್ಯವಸ್ಥೆಯನ್ನು ಹೊಂದಿದೆ ಎನ್ನುವುದಕ್ಕೂ ದೇಶದ ಅಭಿವೃದ್ಧಿಗೂ ನಿಕಟ ಸಂಬಂಧವಿದೆ . ಒಳ್ಳೆಯ ಸಾರಿಗೆ ವ್ಯವಸ್ಥೆಯು ಲಭ್ಯವಿರುವ ಸಂಪನ್ಮೂಲಗಳು , ಉತ್ಪಾದನಾ ಕೇಂದ್ರಗಳು ಮತ್ತು ಮಾರುಕಟ್ಟೆಯ ನಡುವೆ ಅಗತ್ಯವಾದ ಸಂಪರ್ಕಸೇತುವಿನಂತೆ ಕೆಲಸ ಮಾಡುತ್ತ , ದೇಶದ ಆರ್ಥಿಕ ಬೆಳವಣಿಗೆಗೆ ನೆರವು ನೀಡುತ್ತದೆ . ಜತೆಗೆ , ಒಳ್ಳೆಯ ಸಾರಿಗೆ ವ್ಯವಸ್ಥೆಯು ದೇಶದ ಅತ್ಯಂತ ಹಿಂದುಳಿದ ಭಾಗದಲ್ಲಿರುವ ಕಟ್ಟಕಡೆಯ ಮನುಷ್ಯನಿಗೆ ಕೂಡ ಸರಕುಗಳು ಮತ್ತು ಸೇವೆಗಳನ್ನು ದೊರಕಿಸಿ ಕೊಡುವ ಮೂಲಕ ಸಮತೋಲಿತ ಪ್ರಾದೇಶಿಕ ಬೆಳವಣಿಗೆಯನ್ನು ಉತ್ತೇಜಿಸುವುದರಲ್ಲೂ ಪ್ರಮುಖ ಅಂಶವಾಗಿದೆ .


    ಭಾರತವು ವಿಶ್ವದಲ್ಲೇ ಅತ್ಯಂತ ವಿಶಾಲವಾದ ಸಾರಿಗೆ ಜಾಲವನ್ನು ಹೊಂದಿರುವ ದೇಶಗಳಲ್ಲಿ ಒಂದಾಗಿದ್ದರೂ ಬಹಳ ಹಿಂದಿನಿಂದಲೂ ಇದು ಮಂದಗತಿಯಿಂದ ನರಳುತ್ತಿದ್ದು , ಜನರ ಪ್ರಯಾಣ ಸರಕು ಸಾಗಣೆಯಲ್ಲಿ ನಾವು ದಕ್ಷತೆಯನ್ನು ಸಾಧಿಸಲು ಸಾಧ್ಯವಾಗಿಲ್ಲ . ಈ ವಲಯವು ಅನೇಕ ಸವಾಲುಗಳನ್ನು ಎದುರಿಸುತ್ತಿದೆ . ತುಂಬಾ ಹಿಂದುಳಿದಿರುವ ಮತ್ತು ದುರ್ಗಮವಾಗಿರುವ ಪ್ರದೇಶಗಳನ್ನು ಲೆಕ್ಕಕ್ಕೆ ತೆಗೆದುಕೊಂಡರೆ , ಅಂತಹ ಕಡೆಗಳಲ್ಲಿ ನಿರ್ಮಿಸಿರುವ ಸಾರಿಗೆ ವ್ಯವಸ್ಥೆಯು ಅಲ್ಲಿನ ಅಗತ್ಯಗಳಿಗೆ ಸಾಲದಾಗಿದೆ . ನಮ್ಮ ಹೆದ್ದಾರಿಗಳು ಕಿರಿದಾಗಿದ್ದು , ಸದಾ ದಟ್ಟಣೆಯಿಂದ ಕೂಡಿರುತ್ತವೆ . ಜತೆಗೆ , ಇವುಗಳ ನಿರ್ವಹಣೆಯು ಕೆಟ್ಟದಾಗಿದ್ದು , ಇದು ಮಂದಗತಿಯ ಸಂಚಾರಕ್ಕೆ ಕಾರಣವಾಗಿದೆ . ಅಲ್ಲದೆ , ಇದು ಅಂತಿಮವಾಗಿ ತುಂಬಾ ಅಮೂಲ್ಯವಾದ ಸಮಯವು ವ್ಯರ್ಥವಾಗುವಂತೆ ಮಾಡುತ್ತಿದ್ದು , ವಿಪರೀತ ಮಾಲಿನ್ಯಕ್ಕೂ ಕಾರಣವಾಗಿದೆ . ನ್ನೊಂದೆಡೆಯಲ್ಲಿ , ಈ ರೀತಿಯ ಅಸಮರ್ಪಕ ಸಾರಿಗೆ ವ್ಯವಸ್ಥೆಯಿಂದಾಗಿ ಅಪಾರ ಸಂಖ್ಯೆಯಲ್ಲಿ ಅಪಘಾತಗಳು ಸಂಭವಿಸುತ್ತಿದ್ದು , ಪ್ರತೀವರ್ಷವೂ ಸರಿಸುಮಾರು 1.5 ಲಕ್ಷ ಜನರು ತಮ್ಮ ಜೀವವನ್ನು ಕಳೆದುಕೊಳ್ಳುತ್ತಿದ್ದಾರೆ . ವಾಸ್ತವವಾಗಿ ಸಾರಿಗೆ ವಿಧಾನಗಳಲ್ಲೇ ಭೂಸಾರಿಗೆಯು ( ಮೇಲ್ಮೈ ಸಾರಿಗೆ ) ತುಂಬಾ ದುಬಾರಿಯಾದುದು . ಆದರೂ ನಮ್ಮಲ್ಲಿ ಭೂಸಾರಿಗೆಯ ಮೂಲಕವೇ ಅತ್ಯಧಿಕ ಪ್ರಮಾಣದ ಸರಕು ಸಾಗಣೆ ನಡೆಯುತ್ತಿದೆ . ಇದಕ್ಕೆ ತಕ್ಕಂತೆ ನಮ್ಮಲ್ಲಿ ಅತ್ಯಧಿಕ ಪ್ರಮಾಣದ ಮಾಲಿನ್ಯವೂ ಉಂಟಾಗುತ್ತಿದೆ . ರಸ್ತೆ ಸಾರಿಗೆಗೆ ಹೋಲಿಸಿದರೆ ರೈಲು ವ್ಯವಸ್ಥೆಯು ನಿಜಕ್ಕೂ ಅಗ್ಗ ಮತ್ತು ಪರಿಸರಸ್ನೇಹಿಯಾಗಿದೆ . ಆದರೆ , ನಮ್ಮಲ್ಲಿರುವ ರೈಲ್ವೆ ಜಾಲವು ತುಂಬಾ ಮಂದಗತಿಯಿಂದ ಕೂಡಿದ್ದು , ಇದು ಕೂಡ ನಮ್ಮ ಅಗತ್ಯಕ್ಕೆ ತಕ್ಕಷ್ಟಿಲ್ಲ . ಇನ್ನು ಜಲಸಾರಿಗೆಯಂತೂ ರೈಲ್ವೆ ವ್ಯವಸ್ಥೆಗಿಂತ ಇನ್ನೂ ಹೆಚ್ಚು ಅಗ್ಗವಾಗಿದ್ದು , ಅತ್ಯಂತ ಹೆಚ್ಚು ಪರಿಸರಸ್ನೇಹಿಯಾಗಿದೆ . ಆದರೆ , ಇದು ನಮ್ಮಲ್ಲಿ ರಸ್ತೆ ಸಾರಿಗೆ ಮತ್ತು ರೈಲ್ವೆ ವ್ಯವಸ್ಥೆಗಿಂತಲೂ ತೀರಾ ಹಿಂದುಳಿದಿದೆ . ಇಂಥ ಅಸಮರ್ಪಕ ಸಾರಿಗೆ ವ್ಯವಸ್ಥೆಯ ಪರಿಣಾಮವಾಗಿ , ನಮ್ಮ ಸರಕುಗಳು ಅಂತಾರಾಷ್ಟ್ರೀಯ ಮಾರುಕಟ್ಟೆಯಲ್ಲಿ ಸ್ಪರ್ಧಿಸಲು ಅಸಮರ್ಥವಾಗಿವೆ .


    ಆದರೆ , ಕಳೆದ ಮೂರ್ನಾಲ್ಕು ವರ್ಷಗಳಿಂದ ಈ ಚಿತ್ರಣವು ಬದಲಾಗುತ್ತಿದೆ . ಕೇಂದ್ರ ಸರಕಾರವು ದೇಶದ ಉದ್ದಗಲಕ್ಕೂ ವಿಶ್ವದರ್ಜೆಯ ಸಾರಿಗೆ ಮೂಲಸೌಲಭ್ಯವನ್ನು ನಿರ್ಮಿಸುವ ಕೆಲಸವನ್ನು ಆದ್ಯತೆಯ ಮೇರೆಗೆ ಕೈಗೆತ್ತಿಕೊಂಡಿದೆ . ಈ ವಿಷಯದಲ್ಲಿ ಸರಕಾರವು ಮಿತವ್ಯಯ , ಸುಲಭ ಲಭ್ಯತೆ , ಸುರಕ್ಷತೆ , ಕನಿಷ್ಠ ಪ್ರಮಾಣದ ಮಾಲಿನ್ಯ ಮತ್ತು ಸಾಧ್ಯವಾದಷ್ಟೂ ಮಟ್ಟಿಗೆ ಸ್ಥಳೀಯ ಪರಿಕರಗಳ ಬಳಕೆ - ಈ ಎಲ್ಲ ಅಂಶಗಳನ್ನೂ ಗಮನಕ್ಕೆ ತೆಗೆದುಕೊಂಡಿದೆ . ಅಲ್ಲದೆ , ಜಾಗತಿಕ ಗುಣಮಟ್ಟದ ತಂತ್ರಜ್ಞಾನವನ್ನು ಬಳಸಿಕೊಳ್ಳುವ ಮೂಲಕ ಈಗಾಗಲೇ ಇರುವ ಸಾರಿಗೆ ಸೌಲಭ್ಯದ ಬಲವರ್ಧನೆ , ಹೊಸ ಮೂಲಸೌಲಭ್ಯಗಳ ನಿರ್ಮಾಣ ಮತ್ತು ಇದನ್ನೆಲ್ಲ ಉತ್ತೇಜಿಸಲು ಈಗ ಇರುವ ವ್ಯವಸ್ಥೆಯ ಆಧುನೀಕರಣ ಇವೆಲ್ಲವನ್ನೂ ಇದು ಒಳಗೊಂಡಿದೆ . ಇದರಲ್ಲಿ , ಖಾಸಗಿ ವಲಯದವರೊಂದಿಗೆ ಸಹಭಾಗಿತ್ವ ಮತ್ತು ಇಂಥ ಸಹಭಾಗಿತ್ವಕ್ಕೆ ಅಗತ್ಯವಾದ ವಾತಾವರಣ ನಿರ್ಮಾಣ - ಇವುಗಳ ಕಡೆಗೂ ಸರಕಾರ ಗಮನ ಹರಿಸಿದೆ .


    ಇಡೀ ದೇಶದ ರಸ್ತೆ ಜಾಲವನ್ನು ಗಣನೆಗೆ ತೆಗೆದುಕೊಂಡರೆ , ಇದರಲ್ಲಿರುವ ರಾಷ್ಟ್ರೀಯ ಹೆದ್ದಾರಿಯ ಪ್ರಮಾಣ ಕೇವಲ ಶೇಕಡ ಎರಡು ಅಷ್ಟೆ . ಆದರೆ , ಈ ಪ್ರತಿಶತ ಎರಡರಷ್ಟು ರಸ್ತೆಗಳ ಮೂಲಕವೇ ದೇಶದ ಶೇಕಡ 40 ರಷ್ಟು ಸರಕು ಸಾಗಣೆ ನಡೆಯುತ್ತಿದೆ . ಹೀಗಾಗಿ , ಸರಕಾರವು ಈ ಮೂಲಸೌಲಭ್ಯವನ್ನು ಗುಣಮಟ್ಟದೊಂದಿಗೆ ಮತ್ತಷ್ಟು ವಿಸ್ತರಿಸಲು ಮುಂದಾಗಿದೆ . 2014 ರಲ್ಲಿ ಇಡೀ ದೇಶದಲ್ಲಿ ಇದ್ದ ರಾಷ್ಟ್ರೀಯ ಹೆದ್ದಾರಿಯ ಉದ್ದ ಕೇವಲ 96,000 ಕಿ . ಮೀ . ನಷ್ಟು ಮಾತ್ರ . ಈಗ ನಮ್ಮಲ್ಲಿ 1.5 ಲಕ್ಷ ಕಿ . ಮೀ . ಉದ್ದದಷ್ಟು ರಾಷ್ಟ್ರೀಯ ಹೆದ್ದಾರಿ ಇದ್ದು , ಸದ್ಯದಲ್ಲೇ ಇದು 2 ಲಕ್ಷ ಕಿ . ಮೀ . ಗಳಷ್ಟಾಗಲಿದೆ . ಜತೆಗೆ , ಇಷ್ಟರಲ್ಲೇ ಜಾರಿಗೆ ಬರಲಿರುವ ` ಭಾರತಮಾಲಾ ' ಯೋಜನೆಯಡಿ ದೇಶದ ಗಡಿ ಮತ್ತು ಅಂತಾರಾಷ್ಟ್ರೀಯ ರಸ್ತೆಗಳನ್ನು ಬೆಸೆಯಲಾಗುವುದು . ಅಲ್ಲದೆ , ಇದರ ಮೂಲಕ ಆರ್ಥಿಕ ಕಾರಿಡಾರುಗಳನ್ನು , ಅಂತರ್ದೇಶೀಯ ಕಾರಿಡಾರುಗಳನ್ನು , ಫೀಡರ್ ಮಾರ್ಗಗಳನ್ನು ಅಭಿವೃದ್ಧಿ ಪಡಿಸಲಾಗುವುದು . ಮಿಗಿಲಾಗಿ ರಾಷ್ಟ್ರೀಯ ಕಾರಿಡಾರುಗಳ ( ಹೆದ್ದಾರಿಗಳ ) ಸುಧಾರಣೆ , ದೇಶದ ಕರಾವಳಿ ಮತ್ತು ಬಂದರುಗಳಿಗೆ ಸಮರ್ಪಕ ಸಂಪರ್ಕವನ್ನು ಸಾಧ್ಯವಾಗಿಸುವಂಥ ರಸ್ತೆಗಳ ನಿರ್ಮಾಣ , ಪರಿಸರಸ್ನೇಹಿ ಎಕ್ಸ್ ಪ್ರೆಸ್ ವೇಗಳ ನಿರ್ಮಾಣ ಕೂಡ ` ಭಾರತಮಾಲಾ ' ಯೋಜನೆಯಡಿ ನಡೆಯಲಿದೆ .


    ರಸ್ತೆ ನಿರ್ಮಾಣದ ವಿಷಯಕ್ಕೆ ಸಂಬಂಧಿಸಿದಂತೆ ಕೇಂದ್ರ ಸರಕಾರವು ಈಶಾನ್ಯ ವಲಯ , ನಕ್ಸಲ್ ಪೀಡಿತ ಪ್ರದೇಶಗಳು , ಹಿಂದುಳಿದ ಪ್ರದೇಶಗಳು ಮತ್ತು ರಸ್ತೆ ಸೌಲಭ್ಯವನ್ನೇ ಹೊಂದಿರದ ಒಳನಾಡುಗಳಿಗೆ ವಿಶೇಷ ಗಮನ ಕೊಟ್ಟಿದೆ . ಇತ್ತೀಚೆಗೆ ಅಸ್ಸಾಂನಲ್ಲಿ ಬ್ರಹ್ಮಪುತ್ರಾ ನದಿಗೆ ಅಡ್ಡಲಾಗಿ ಕಟ್ಟಲಾದ ಧೋಲಾ ಸಾದಿಯಾ ಸೇತುವೆ ಮತ್ತು ಜಮ್ಮು - ಕಾಶ್ಮೀರದಲ್ಲಿ ಲೋಕಾರ್ಪಣೆಗೊಂಡ ಸುಸಜ್ಜಿತ ಚಿನಾನಿ - ನಾಸ್ರಿ ಸುರಂಗಗಳು ಪ್ರಯಾಣದ ಅಂತರವನ್ನೇ ಸಾಕಷ್ಟು ಗಮನಾರ್ಹವಾಗಿ ಕಡಿಮೆ ಮಾಡಿವೆ . ಇಂಥ ಮತ್ತಷ್ಟು ಸೇತುವೆಗಳು ಮತ್ತು ಸುರಂಗಗಳು ದೇಶದ ಹಲವೆಡೆಗಳಲ್ಲಿರುವ ದುರ್ಗಮ ಪ್ರದೇಶಗಳಲ್ಲಿ ನಿರ್ಮಾಣವಾಗುತ್ತಿವೆ . ವಿಪರೀತ ಸಂಚಾರ ದಟ್ಟಣೆಯನ್ನು ಹೊಂದಿರುವಂಥ ವಡೋದರಾ - ಮುಂಬೈ , ಬೆಂಗಳೂರು - ಚೆನ್ನೈ ಮತ್ತು ದೆಹಲಿ - ಮೀರತ್ ಹೆದ್ದಾರಿಗಳನ್ನು ವಿಶ್ವದರ್ಜೆಯ ಹೆದ್ದಾರಿಗಳನ್ನಾಗಿ ಮಾಡಲು ಸರಕಾರ ಮುತುವರ್ಜಿ ವಹಿಸಿದೆ . ಎಕ್ಸ್ ಪ್ರೆಸ್ ವೇಗಳಲ್ಲಿ ನಿಯಂತ್ರಿತ ಸಂಚಾರಕ್ಕೆ ಮತ್ತು ಚಾರ್ ಧಾಮ್ ಮತ್ತು ಬೌದ್ಧ ಪುಣ್ಯಕ್ಷೇತ್ರಗಳಿಗೆ ಕರೆದೊಯ್ಯುವ ಹೆದ್ದಾರಿಗಳಲ್ಲಿ ಹೆಚ್ಚು ವೇಗದಿಂದ ಮತ್ತು ಹೆಚ್ಚು ಅನುಕೂಲಗಳಿಂದ ಕೂಡಿದ ಸಂಚಾರ ಸಾಧ್ಯವಾಗುವಂತೆ ಮಾಡಲಾಗುವುದು . ನಾವು ಕೇವಲ ಮತ್ತಷ್ಟು ಹೆದ್ದಾರಿಗಳನ್ನು ಹೊಸದಾಗಿ ನಿರ್ಮಿಸಲು ಮಾತ್ರ ಉದ್ದೇಶಿಸಿಲ್ಲ . ಬದಲಿಗೆ , ಹೆದ್ದಾರಿಗಳನ್ನು ಸುರಕ್ಷಿತ ಪಯಣದ ಹಾದಿಗಳನ್ನಾಗಿಯೂ ಮಾಡಲು ಬದ್ಧರಾಗಿದ್ದೇವೆ . ಇದಕ್ಕಾಗಿ ನಾವು ಒಂದು ಸಮಗ್ರ ದೃಷ್ಟಿಕೋನವನ್ನು ಅಳವಡಿಸಕೊಂಡಿದ್ದೇವೆ . ಇದರ ಪ್ರಕಾರ , ರಸ್ತೆಯ ವಿನ್ಯಾಸದಲ್ಲಿ ಸುರಕ್ಷತೆಗೆ ಒತ್ತು , ಅಪಘಾತ ಸಂಭವಿಸುವಂಥ ಸ್ಥಳಗಳ ಪತ್ತೆ , ಸರಿಯಾದ ರಸ್ತೆ ಸಂಚಾರ ಸೂಚನಾ ಫಲಕಗಳ ಅಳವಡಿಸುವಿಕೆ , ಇನ್ನೂ ಹೆಚ್ಚು ಪರಿಣಾಮಕಾರಿಯಾದ ಶಾಸನಗಳ ರೂಪಿಸುವಿಕೆ , ಸುಧಾರಿತ ವಾಹನ ಸುರಕ್ಷಾ ಮಾನದಂಡಗಳು , ಚಾಲಕರಿಗೆ ಸರಿಯಾದ ತರಬೇತಿ , ಸುಧಾರಿತ ವೈದ್ಯಕೀಯ ವ್ಯವಸ್ಥೆ ಮತ್ತು ಸಾರ್ವಜನಿಕರಿಗೆ ಇವುಗಳ ಬಗ್ಗೆ ಮತ್ತಷ್ಟು ಜಾಗೃತಿ ಮೂಡಿಸುವುದು - ಇವುಗಳ ಕಡೆಗೆ ಸಾಕಷ್ಟು ಗಮನ ಕೊಡಲಾಗುತ್ತಿದೆ . ಮತ್ತೊಂದೆಡೆ , ` ಸೇತು ಭಾರತಂ ' ಯೋಜನೆಯಡಿ ದೇಶದ ಎಲ್ಲ ರೈಲ್ವೆ ಲೆವೆಲ್ ಕ್ರಾಸಿಂಗ್ ಗಳಲ್ಲಿ ಮೇಲ್ಸೇತುವೆ ಅಥವಾ ಅಂಡರ್ ಪಾಸ್ ಗಳನ್ನು ನಿರ್ಮಾಣ ಮಾಡಲಾಗುವುದು . ಜತೆಗೆ , ರಾಷ್ಟ್ರೀಯ ಹೆದ್ದಾರಿಗಳಲ್ಲಿರುವ ಎಲ್ಲ ಸೇತುವೆಗಳ ಗುಣಮಟ್ಟವನ್ನು ನಿರ್ಧರಿಸಲು ಈಗ ಒಂದು ವ್ಯವಸ್ಥೆಯನ್ನು ರೂಪಿಸಲಾಗಿದೆ . ಇದರಿಂದಾಗಿ ಈ ಸೇತುವೆಗಳನ್ನು ಕಾಲಕ್ಕೆ ಸರಿಯಾಗಿ ದುರಸ್ತಿ ಮಾಡುವುದು , ಇಲ್ಲವೇ ಪುನರ್ನಿರ್ಮಾಣ ಸಾಧ್ಯವಾಗಲಿದೆ .


    ನಮ್ಮ ಸರಕಾರವು ರೂಪಿಸಿದ ಮೋಟಾರು ವಾಹನಗಳ ( ತಿದ್ದುಪಡಿ ) ಮಸೂದೆಯು ಈಗಾಗಲೇ ಲೋಕಸಭೆಯಲ್ಲಿ ಅಂಗೀಕಾರಗೊಂಡಿದ್ದು , ರಾಜ್ಯಸಭೆಯಲ್ಲಿ ಇದಕ್ಕೆ ಇನ್ನೂ ಅನುಮೋದನೆ ಸಿಗಬೇಕಾಗಿದೆ . ರಸ್ತೆ ಸುರಕ್ಷತೆಗಾಗಿ ಈ ಮಸೂದೆಯಲ್ಲಿ ದುಬಾರಿ ದಂಡ ವಿಧಿಸುವಿಕೆ , ವಾಹನಗಳ ಸಾಮರ್ಥ್ಯ ಕುರಿತ ಪ್ರಮಾಣಪತ್ರ ಪಡೆದುಕೊಳ್ಳುವುದು , ಚಾಲಕರಿಗೆ ಪರವಾನಗಿ ನೀಡುವುದು ಇವೆಲ್ಲವನ್ನೂ ಬಿಗಿಗೊಳಿಸಲಾಗಿದೆ . ಅಲ್ಲದೆ , ಈ ಎಲ್ಲ ಪ್ರಕ್ರಿಯೆಗಳನ್ನು ಕಂಪ್ಯೂಟರೀಕರಣಗೊಳಿಸಿದ್ದು , ಪಾರದರ್ಶಕತೆಯನ್ನು ತರಲಾಗಿದೆ . ಇವುಗಳಲ್ಲಿ ಮುಂಬರುವ ದಿನಗಳಲ್ಲಿ ಹಿಂದಿನಂತೆ ಅಧಿಕಾರಿಗಳ ಪಾತ್ರ ಹೆಚ್ಚೇನೂ ಇರುವುದಿಲ್ಲ . ಮಾಹಿತಿ ತಂತ್ರಜ್ಞಾನವನ್ನು ಸಮರ್ಪಕವಾಗಿ ಬಳಸಿಕೊಂಡಿರುವ ಈ ಹೊಸ ಮಸೂದೆಯಲ್ಲಿ ತುರ್ತು ಸಂದರ್ಭಗಳಲ್ಲಿ ಇನ್ನೊಬ್ಬರ ನೆರವಿಗೆ ಧಾವಿಸುವವರಿಗೆ ಶಾಸನಾತ್ಮಕ ರಕ್ಷಣೆಯನ್ನು ಕೂಡ ಒದಗಿಸಲಾಗಿದೆ .


    2020 ರ ಏಪ್ರಿಲ್ 1 ರ ಹೊತ್ತಿಗೆ ಬಿಎಸ್ - 4 ಹಂತದ ಮಾಲಿನ್ಯ ನಿಯಂತ್ರಣ ಮಾನದಂಡಗಳನ್ನೆಲ್ಲ ಸಂಪೂರ್ಣವಾಗಿ ಅಳವಡಿಸಿಕೊಳ್ಳುವ ಮೂಲಕ ಹಳೆಯ ವಾಹನಗಳನ್ನು ಸಂಚಾರದಿಂದ ಮುಕ್ತಗೊಳಿಸುವ ಕೆಲಸವನ್ನೂ ಸರಕಾರವು ಮಾಲಿನ್ಯವನ್ನು ನಿಯಂತ್ರಿಸಲು ಪ್ರಯತ್ನಿಸುತ್ತಿದೆ . ಇದಕ್ಕಾಗಿ , ಹೆದ್ದಾರಿಗಳುದ್ದಕ್ಕೂ ಸ್ಥಳೀಯರನ್ನು ಬಳಸಿಕೊಂಡು ಗಿಡಮರಗಳನ್ನು ಬೆಳೆಸಲು ಮತ್ತು ಫಾಸ್ಟ್ ಟ್ಯಾಗ್ ಎಂದು ಕರೆಯಲ್ಪಡುವ ಆರ್ ‍ ಎಫ್ ‍ ಐಡಿ ಟ್ಯಾಗ್ ಗಳ ಮೂಲಕ ವಿದ್ಯುನ್ಮಾನ ಆಧಾರಿತ ಟೋಲ್ ( ಸುಂಕ ) ಸಂಗ್ರಹ ವ್ಯವಸ್ತೆಯನ್ನು ಜಾರಿಗೆ ತರಲು ಅಗತ್ಯ ಕ್ರಮಗಳನ್ನು ಕೈಗೊಳ್ಳಲಾಗುತ್ತಿದೆ . ಈ ರೀತಿಯ ಟೋಲ್ ಸಂಗ್ರಹಣಾ ವಿಧಾನವು ಜಾರಿಗೆ ಬಂದರೆ , ಟೋಲ್ ‍ ಗಳಲ್ಲಿ ತುಂಬಾ ಹೊತ್ತು ವಾಹನಗಳನ್ನು ಸರದಿ ಸಾಲಿನಲ್ಲಿ ನಿಲ್ಲಿಸಿಕೊಳ್ಳುವ ಪ್ರಮೇಯವೇ ಇರುವುದಿಲ್ಲ . ಅಲ್ಲದೆ , ಪರ್ಯಾಯ ಇಂಧನಗಳಾದ ಎಥೆನಾಲ್ , ಬಯೋ - ಸಿಎನ್ ಜಿ , ಬಯೋ - ಡೀಸೆಲ್ , ಮೀಥೆನಾಲ್ ಮತ್ತು ವಿದ್ಯುತ್ ಚಾಲಿತ ವಾಹನಗಳ ಬಳಕೆಯನ್ನು ಸರಕಾರವು ಉತ್ತೇಜಿಸುತ್ತಿದ್ದು , ಕೆಲವು ನಗರಗಳಲ್ಲಿ ಈಗಾಗಲೇ ಪರೀಕ್ಷಾರ್ಥವಾಗಿ ಈ ಬದಲಿ ಇಂಧನಗಳನ್ನೇ ಬಳಸಲಾಗುತ್ತಿದೆ .


    ದೇಶವು ಒಟ್ಟು 7,500 ಕಿ . ಮೀ . ಗಳಷ್ಟು ವಿಸ್ತಾರವಾದ ಕರಾವಳಿ ತೀರ ಮತ್ತು 14,000 ಕಿ . ಮೀ . ಗಳಷ್ಟು ವಿಸ್ತಾರವಾದ ಒಳನಾಡು ಜಲಸಾರಿಗೆ ಮಾರ್ಗವನ್ನು ಹೊಂದಿದೆ . ಅಗ್ಗವಾದ ಮತ್ತು ಪರಿಸರಸ್ನೇಹಿಯಾದ ಈ ಸಾರಿಗೆ ವಲಯವನ್ನು ಗರಿಷ್ಠ ಪ್ರಮಾಣದಲ್ಲಿ ಉಪಯೋಗಿಸಿಕೊಳ್ಳಲು ಸರಕಾರವು ಉತ್ಸುಕವಾಗಿದೆ . ಇದರ ಅಂಗವಾಗಿ , ` ಸಾಗರಮಾಲಾ ' ಯೋಜನೆಯಡಿ 111 ಮಾರ್ಗಗಳನ್ನು ` ರಾಷ್ಟ್ರೀಯ ಜಲಮಾರ್ಗಗಳು ' ಎಂದು ಘೋಷಿಸಲಾಗಿದೆ . ಈ ಯೋಜನೆಯಡಿ , ಬಂದರುಗಳನ್ನು ದೇಶದ ಅಭಿವೃದ್ಧಿಯ ವಾಹಕಗಳನ್ನಾಗಿ ಅಭಿವೃದ್ಧಿಪಡಿಸಲಾಗುವ ಗುರಿ ಹೊಂದಲಾಗಿದೆ . ದೇಶದ 14 ಕರಾವಳಿ ಆರ್ಥಿಕ ವಲಯಗಳನ್ನು ಅಭಿವೃದ್ಧಿಪಡಿಸುವ ಮೂಲಕ ಬಂದರುಗಳ ಕೈಗಾರಿಕೀಕರಣ ಮಾಡುವುದು ಇದರ ಹಿಂದಿನ ಆಶಯವಾಗಿದೆ . ಇದಕ್ಕೆ ಪೂರಕವಾಗಿ ಬಂದರುಗಳ ಆಧುನೀಕರಣ , ಬಂದರು ಮೂಲಸೌಲಭ್ಯಗಳ ನಿರ್ಮಾಣ , ರಸ್ತೆ , ರೈಲು ಮತ್ತು ಜಲಮಾರ್ಗಗಳ ಮೂಲಕ ಬಂದರುಗಳ ಸಂಪರ್ಕ ವ್ಯವಸ್ಥೆಯ ಸುಧಾರಣೆ ಹಾಗೂ ದೇಶದ ಕರಾವಳಿಯಲ್ಲಿರುವ ಜನಸಮುದಾಯಗಳ ಅಭಿವೃದ್ಧಿ ಇವುಗಳನ್ನು ಕೂಡ ಕೈಗೆತ್ತಿಕೊಳ್ಳಲಾಗುವುದು . ಇದರಿಂದಾಗಿ , ದೇಶದ ಸಾಗಣೆ ವೆಚ್ಚದಲ್ಲಿ ವರ್ಷಕ್ಕೆ 35 ರಿಂದ 40 ಸಾವಿರ ಕೋಟಿ ರೂಪಾಯಿಗಳಷ್ಟು ಉಳಿತಾಯವಾಗಲಿದ್ದು , 110 ಶತಕೋಟಿ ಡಾಲರುಗಳಷ್ಟು ಮೊತ್ತದ ರಫ್ತು ವಹಿವಾಟು ಮತ್ತು ಒಂದು ಕೋಟಿ ಉದ್ಯೋಗಸೃಷ್ಟಿ ಸಾಧ್ಯವಾಗಲಿದೆ . ` ಸಾಗರಮಾಲಾ ' ಯೋಜನೆಯು ಮುಂದಿನ ಹತ್ತು ವರ್ಷಗಳಲ್ಲಿ ದೇಶೀಯ ಜಲಸಾರಿಗೆ ಮಾರ್ಗಗಳ ಸಂಖ್ಯೆಯನ್ನು ದುಪ್ಪಟ್ಟುಗೊಳಿಸಲಿದೆ .


    ಇವೆಲ್ಲವುಗಳ ಜತೆಗೆ , ಗಂಗಾ ಮತ್ತು ಬ್ರಹ್ಮಪುತ್ರಾ ನದಿಗಳ ಜಲಸಾರಿಗೆ ಸಾಮರ್ಥ್ಯವನ್ನು ಅಭಿವೃದ್ಧಿಪಡಿಸುವ ಕೆಲಸ ಸೇರಿದಂತೆ ಇನ್ನೂ ಹಲವು ಜಲಮಾರ್ಗಗಳಲ್ಲಿ ಕಾಮಗಾರಿ ಪ್ರಗತಿಯಲ್ಲಿದೆ . ವಿಶ್ವಬ್ಯಾಂಕ್ ನೆರವಿನಿಂದ ಗಂಗಾ ನದಿ ಪಾತ್ರದಲ್ಲಿ ಕೈಗೆತ್ತಿಕೊಂಡಿರುವ ಜಲಮಾರ್ಗ ವಿಕಾಸ ಯೋಜನೆಯಡಿ ಹಾಲ್ಡಿಯಾ ಮತ್ತು ಅಲಹಾಬಾದ್ ನಡುವೆ 1,500 ರಿಂದ 2,000 ಟನ್ ಸಾಮರ್ಥ್ಯದ ಹಡುಗಳ ಸಂಚಾರಕ್ಕೆ ಅವಕಾಶ ಮಾಡಿಕೊಡಲು ನಿರ್ಧರಿಸಲಾಗಿದೆ . ಅಲ್ಲದೆ ವಾರಣಾಸಿ , ಸಾಹಿಬ್ ‍ ಗಂಜ್ ಮತ್ತು ಹಾಲ್ಡಿಯಾಗಳಲ್ಲಿ ಬಹುಬಗೆಯ ಸಂಚಾರ ಟರ್ಮಿನಲ್ ಗಳನ್ನು ಮತ್ತು ಇನ್ನಿತರ ಮೂಲಸೌಲಭ್ಯಗಳನ್ನು ಕ್ಷಿಪ್ರಗತಿಯಲ್ಲಿ ನಿರ್ಮಿಸಲಾಗುತ್ತಿದೆ . ಇದರ ಮೂಲಕ ದೇಶದ ಪೂರ್ವ ಮತ್ತು ಈಶಾನ್ಯ ಭಾಗಗಳಿಗೆ ಜಲಸಾರಿಗೆ ಮೂಲಕವೇ ಹೆಚ್ಚಿನ ಸರಕು ಸಾಗಣೆ ಸಾಧ್ಯವಾಗಲಿದೆ . ಇದರಿಂದಾಗಿ , ಸಾಮಾನು ಸರಂಜಾಮುಗಳ ಬೆಲೆಯೂ ಕಡಿಮೆಯಾಗಲಿದೆ . ಮುಂದಿನ ಮೂರು ವರ್ಷಗಳಲ್ಲಿ ಇನ್ನೂ 37 ಜಲಮಾರ್ಗಗಳನ್ನು ಅಭಿವೃದ್ಧಿಪಡಿಸಲಾಗುವುದು . ಹೆದ್ದಾರಿಗಳನ್ನು ಮತ್ತು ಜಲಮಾರ್ಗಗಳನ್ನು ಈಗಾಗಲೇ ಕ್ಷಿಪ್ರಗತಿಯಲ್ಲಿ ಆಧುನೀಕರಿಸಲಾಗುತ್ತಿದೆ . ಇದರ ಜತೆಗೆ , ಬಹುಬಗೆಯ ಸಾರಿಗೆ ವಿಧಾನಗಳನ್ನು ಅನುಕೂಲಕರ ರೀತಿಯಲ್ಲಿ ಮಿಳಿತಗೊಳಿಸಿ , ಒಂದು ಸಮಗ್ರ ಸಮ್ಮಿಶ್ರ ಸಾರಿಗೆ ವ್ಯವಸ್ತೆಯನ್ನು ಅಭಿವೃದ್ಧಿಪಡಿಸುವ ಯತ್ನಗಳೂ ಸಾಗಿವೆ . ಇದನ್ನು ಗಮನದಲ್ಲಿಟ್ಟುಕೊಂಡು ಸರಕಾರವು ` ಲೀಪ್ ' ( ಲಾಜಿಸ್ಟಿಕ್ ಎಫಿಷಿಯೆನ್ಸಿ ಎನ್ ‍ ಹ್ಯಾನ್ಸ್ ಮೆಂಟ್ ಪ್ರೋಗ್ರಾಮ್ ) ಎನ್ನುವ ಯೋಜನೆಯನ್ನು ರೂಪಿಸಿದ್ದು , ದೇಶಾದ್ಯಂತ ಸರಕು ಸಾಗಣೆ ವ್ಯವಸ್ಥೆಯಲ್ಲಿನ ದಕ್ಷತೆಯನ್ನು ಹೆಚ್ಚಿಸುವ ಗುರಿಯನ್ನು ಹೊಂದಿದೆ . ಈ ಯೋಜನೆಯಡಿ 50 ಆರ್ಥಿಕ ಕಾರಿಡಾರುಗಳ ನಿರ್ಮಾಣ , ಫೀಡರ್ ಮಾರ್ಗಗಳ ಮೇಲ್ದರ್ಜೆಗೇರಿಸುವಿಕೆ , ದಾಸ್ತಾನು ಮತ್ತು ಉಗ್ರಾಣಗಳ ಸೌಲಭ್ಯವಿರುವ 35 ಮಲ್ಟಿಮೋಡಲ್ ಲಾಜಿಸ್ಟಿಕ್ ಪಾರ್ಕುಗಳ ನಿರ್ಮಾಣ ಮತ್ತು ಎಲ್ಲ ಬಗೆಯ ಸಾರಿಗೆ ಸಂಚಾರಕ್ಕೆ ಅನುವು ಮಾಡಿಕೊಡುವಂಥ 10 ಇಂಟರ್ - ಮೋಡಲ್ ಸ್ಟೇಷನ್ನುಗಳ ನಿರ್ಮಾಣ ಇವೆಲ್ಲವೂ ಆಗಲಿದೆ .


    ಭಾರತದ ಸಾರಿಗೆ ವಲಯವು ಖಂಡಿತವಾಗಿಯೂ ಕ್ಷಿಪ್ರಗತಿಯಲ್ಲಿ ಬದಲಾಗುತ್ತಿದ್ದು , ನಿಶ್ಚಯವಾಗಿಯೂ ಇದು ದೇಶದ ಬೆಳವಣಿಗೆಯಲ್ಲಿ ಬಹುದೊಡ್ಡ ಪಾತ್ರವನ್ನು ವಹಿ


    ಸಲಿದೆ . ದೇಶದಲ್ಲಿ ನಡೆಯುತ್ತಿರುವ ಈ ಕ್ರಾಂತಿಯಿಂದಾಗಿ ದೇಶವು ಹೆಚ್ಚು ವೇಗದಿಂದ ಅಭಿವೃದ್ಧಿ ಸಾಧಿಸುತ್ತದೆ ಎಂಬ ಭರವಸೆಯನ್ನು ನಾವು ತಾಳಬಹುದಷ್ಟೆ ಅಲ್ಲ , ಇದುವರೆಗೂ ಇದರ ಲಾಭಗಳಿಂದ ವಂಚಿತರಾಗಿರುವ ಪ್ರತಿಯೊಂದು ಪ್ರದೇಶಗಳಿಗೂ ಮತ್ತು ಪ್ರತಿಯೊಬ್ಬರಿಗೂ ಇದರ ಫಲ ಸಿಗಲಿದೆ ಎಂಬ ನಿರೀಕ್ಷೆಯನ್ನೂ ನಾವು ಇಟ್ಟುಕೊಳ್ಳಬಹುದು .


    ....................


    ( ಲೇಖಕರು ಕೇಂದ್ರ ರಸ್ತೆ ಸಾರಿಗೆ ಮತ್ತು ಹೆದ್ದಾರಿ ಹಾಗೂ ನೌಕಾ ಖಾತೆಗಳ ಸಚಿವರು ).


    .........................
    (Release ID :169766)


    

    
    (Release ID: 1498925) Visitor Counter : 39
    
    
      This link will take you to a webpage outside this websiteinteractive page. Click OK to continue.Click Cancel to stop : http://pib.nic.in/newsite/efeatures.aspx