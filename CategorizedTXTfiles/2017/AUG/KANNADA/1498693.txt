      PIB Headquarters

      ಖಾದಿಗೆ ಜನಮೆಚ್ಚುಗೆ; ಚರಕದ ಚಕ್ರಗಳಿಗೆ ಮರಳಿದ ಸಂಭ್ರಮ
      ಖಾದಿಗೆ ಜನಮೆಚ್ಚುಗೆ; ಚರಕದ ಚಕ್ರಗಳಿಗೆ ಮರಳಿದ ಸಂಭ್ರಮ

      Posted On: 07 AUG 2017 12:36PM by PIB Bengaluru

    ಒಂದು ಶತಮಾನಕ್ಕೂ ಹಿಂದೆ , ದಕ್ಷಿಣ ಆಫ್ರಿಕಾದಿಂದ ಹಿಂತಿರುಗುವವರೆಗೆ ಮಹಾತ್ಮ ಗಾಂಧಿ ಅವರು ತಿರುಗುವ ಚಕ್ರ-ಚರಕವನ್ನು ಕಂಡಿರಲಿಲ್ಲ. ಆದರೆ , ಸ್ವದೇಶಿ ಆಂದೋಲನದ ಸಮಯದಲ್ಲಿ ಅವರು ಖಾದಿಯನ್ನು ರಾಷ್ಟ್ರೀಯ ಜೀವನ ಶೈಲಿಯಲ್ಲಿ ಸೂಕ್ಷ್ಮವಾಗಿ ಹೆಣೆದುಬಿಟ್ಟರು.


    ಆದರೆ , ದುರದೃಷ್ಟವಶಾತ್ , ಕಾಲದ ಚಕ್ರದಲ್ಲಿ ಸಿಲುಕಿದ ಖಾದಿ ತನ್ನ ಹೊಳಪು ಕಳೆದುಕೊಂಡಿತು. ಆದರೆ , ಈಗ ಮತ್ತೆ ಮುನ್ನೆಲೆಗೆ ಬಂದಿದ್ದು , ಜನಮನ್ನಣೆ ಗಳಿಸುತ್ತಿದೆ.


    ಕಳೆದ 3 ವರ್ಷದಲ್ಲಿ ಖಾದಿ ಉತ್ಪನ್ನಗಳ ಮಾರಾಟ ಕುರಿತ ಅಂಕಿಅಂಶಗಳನ್ನು ಕ್ರೋಡೀಕರಿಸಿರುವ ಖಾದಿ ಮತ್ತು ಗ್ರಾಮೋದ್ಯೋಗ ಮಂಡಳಿ(ಕೆವಿಐಸಿ)ಯ ವರದಿ ಪ್ರಕಾರ , ಕಳೆದ ವರ್ಷ 1,510 ಕೋಟಿ ರೂ.ಇದ್ದ ವಹಿವಾಟು 2016-17 ರಲ್ಲಿ ಶೇ. 33 ರಷ್ಟು ಹೆಚ್ಚಳ ಕಂಡಿದ್ದು , 2,005 ಕೋಟಿ ರೂ.ಗೆ ಅಧಿಕಗೊಂಡಿದೆ. ಮಾರಾಟ ಕುರಿತ ಅಂಕಿಅಂಶದ ಬಗ್ಗೆ ಕೆಲವರಿಗೆ ಸಂಶಯ ಇರಬಹುದಾದರೂ , ಪರಿಶೀಲಿಸಿದಾಗ , ಖಾದಿ ಮಳಿಗೆಗಳಿಗೆ ಜನರ ಆಗಮನ ಹೆಚ್ಚಳಗೊಂಡಿರುವುದು ಕಂಡುಬಂದಿದೆ.


    ಖಾದಿಯು ಸ್ವಾಭಾವಿಕ ಹೊಳಪು ಮತ್ತು ಗಡಸು ನೇಯ್ಗೆಗೆ ಹೆಸರಾದದ್ದು. ಮಾನ್ಯ ಪ್ರಧಾನಿ ನರೇಂದ್ರ ಮೋದಿ ಅವರು 3 ವರ್ಷಗಳ ಹಿಂದೆ ರೇಡಿಯೋ ಸಂವಾದದಲ್ಲಿ ಖಾದಿಯನ್ನು ಉತ್ತೇಜಿಸಿದ ಬಳಿಕ , ಅದರ ಎಳೆಗಳು ನವ ಜೀವನ ಪಡೆದುಕೊಂಡವು. ಪ್ರಧಾನಿ ಅವರು ಖಾದಿಯನ್ನು ಉತ್ತೇಜಿಸುವ ಯಾವ ಅವಕಾಶವನ್ನೂ ಕಳೆದುಕೊಳ್ಳುವುದಿಲ್ಲ. ಕೆಲ ಸಮಯದಲ್ಲೇ ಹಾಳಾಗುವ ಹೂವಿನ ಗುಚ್ಛಗಳ ಬದಲು ಖಾದಿ ಉತ್ಪನ್ನಗಳು ಮತ್ತು ಪುಸ್ತಕಗಳನ್ನು ಉಡುಗೊರೆಯಾಗಿ ನೀಡಿ ಎಂದು ಹೇಳುವ ಅವರು , ಆಗಾಗ ಖಾದಿಯ ಬಗೆಗಿನ ತಮ್ಮ ಒಲವನ್ನು ವ್ಯಕ್ತಪಡಿಸುತ್ತಾರೆ. ಖಾದಿಯನ್ನು ರಾಷ್ಟ್ರೀಯ ಚೈತನ್ಯದ ಸೂಚಕವಾಗಿ ಉತ್ತೇಜಿಸಬೇಕು ಎಂದು ಕೇಂದ್ರ ಮತ್ತು ರಾಜ್ಯ ಸರ್ಕಾರಗಳು ಹಾಗೂ ಜನಸಾಮಾನ್ಯರಿಗೆ ನೇರವಾಗಿ ಸಂದೇಶ ರವಾನಿಸು ತ್ತಿವೆ .


    ಕೆವಿಐಸಿ ಇತ್ತೀಚೆಗೆ ,"2016-17 ರಲ್ಲಿ ಖಾದಿ ಉತ್ಪನ್ನಗಳ ಮಾರಾಟ ಉತ್ತಮ ಹೆಚ್ಚಳವನ್ನು ದಾಖಲಿಸಿದೆ. ಸರ್ಕಾರಗಳು, ಕಾರ್ಪೊರೇಟ್ ಸಂಸ್ಥೆಗಳು , ಶಾಲೆ-ಕಾಲೇಜುಗಳು ಹಾಗೂ ಇನ್ನಿತರ ಸಂಘ-ಸಂಸ್ಥೆಗಳಿಂದ ಉತ್ತಮ ಬೇಡಿಕೆ ಬರುತ್ತಿದೆ. 2018-19 ರ ಹೊತ್ತಿಗೆ 5,000 ಕೋಟಿ ರೂ. ಮಾರಾಟದ ಗುರಿಯನ್ನು ಮುಟ್ಟಲಿದ್ದೇವೆ ,' ಎಂದು ಪತ್ರಿಕಾ ಹೇಳಿಕೆಯಲ್ಲಿ ಹೇಳಿದೆ.


    ಕೆವಿಐಸಿ ತನ್ನ ಉತ್ಪನ್ನಗಳನ್ನು ಹೊರ ದೇಶಗಳಲ್ಲಿ ಉತ್ತೇಜಿಸಲು ರಫ್ತು ಕೋಶಗಳನ್ನು ಸ್ಥಾಪಿಸಲು ಮುಂದಾಗಿದೆ.


    ಸಾಮಾನ್ಯ ಪರಿಪ್ರೇಕ್ಷದ ಪ್ರಕಾರ , ಖಾದಿ ಮಹಾತ್ಮ ಗಾಂಧಿಯವರು ಧರಿಸಿದ ಮತ್ತು ಪ್ರೋತ್ಸಾಹಿಸಿದ ಹೆಮ್ಮೆಯ ವಸ್ತ್ರ ಹಾಗೂ ರಾಷ್ಟ್ರೀಯ ಆಂದೋಲನದ ಪ್ರಬಲ ಅಸ್ತ್ರ. ಅದು "ನೈತಿಕತೆಯ ಮತ್ತು ಜನಾಂಗವೊಂದಕ್ಕೆ ಸಂಬಂಧಿಸಿದ್ದು ಕೂಡ" ಮತ್ತು ಅದರ ವಿಶಿಷ್ಟ ಮಾರಾಟ ಅಂಶ(ಯುಎಸ್ಪಿ)ವೆಂದರೆ , ಅದು ಸ್ವಾಭಾವಿಕ , ಕೈಯಿಂದ ಹೆಣೆದದ್ದು , ಪರಿಸರ ಸ್ನೇಹಿ , ಜೈವಿಕವಾಗಿ ನಾಶವಾಗುವಂಥದ್ದು ಹಾಗೂ ಶೋಷಣೆಗೆ ಕಾರಣವಾಗದ ನೂಲು. ಕೈಯಿಂದ ತೆಗೆದ ಎಳೆಗಳಿಂದ , ಕೈಯಿಂದಲೇ ಹೆಣೆಯಲ್ಪಟ್ಟ ವಸ್ತ್ರ ಅದು. ಸ್ವಾಭಾವಿಕ ಎಳೆಗಳಾದ ಹತ್ತಿ , ಉಣ್ಣೆ ಮತ್ತು ರೇಷ್ಮೆಯನ್ನು ಮಾತ್ರ ಖಾದಿಯಲ್ಲಿ ಬಳಸಲಾಗುತ್ತದೆ. ಖಾದಿಯನ್ನು ಎಳೆಯ ತಿರುಚಿದ ದಿಕ್ಕಿಗೆ ಅನುಸಾರ ಗುರುತಿಸಲಾಗುತ್ತದೆ. ಖಾದಿಯಲ್ಲಿ ಎಳೆಯ ತಿರುಚಿದ ದಿಕ್ಕು ಇಂಗ್ಲಿಷ್ ನ "ಎಸ್" ಅಕ್ಷರದಂತೆ ಇರುತ್ತದೆ. ಸಾಮಾನ್ಯವಾಗಿ ಇದನ್ನು ಎಡ ಅಥವಾ ಗಡಿಯಾರದ ಚಲನೆಯ ವಿರುದ್ಧದ ತಿರುಚು ಎನ್ನಲಾಗುತ್ತದೆ.


    ಪ್ರಸ್ತುತ ದೇಶದಲ್ಲಿ 1.42 ಲಕ್ಷ ನೇಯುವವರು ಮತ್ತು 8.62 ಲಕ್ಷ ನೂಲುವವರು ಇದ್ದು , ಬಹುತೇಕರು ತಮ್ಮ ಕೌಶಲಕ್ಕೆ ಸೂಕ್ತ ಪ್ರತಿಫಲ ಕೇಳುತ್ತಿದ್ದಾರೆ. ಒಂದು ಅಂದಾಜಿನ ಪ್ರಕಾರ , 9.6 ಲಕ್ಷ ಚರಕಗಳು ಮತ್ತು 1.51 ಲಕ್ಷ ಮಗ್ಗಗಳು ಖಾದಿ ಉತ್ಪಾದನೆಯಲ್ಲಿ ತೊಡಗಿಕೊಂಡಿವೆ.


    ಅಧಿಕಾರಿಗಳ ಪ್ರಕಾರ , ಕಳೆದ 3 ವರ್ಷದಲ್ಲಿ ಖಾದಿ ಮತ್ತು ಗ್ರಾಮೋದ್ಯೋಗ ಕೈಗಾರಿಕೆಗಳಲ್ಲಿ 13 ಲಕ್ಷಕ್ಕೂ ಹೆಚ್ಚು ಉದ್ಯೋಗ ಸೃಷ್ಟಿಯಾಗಿದೆ. ಮಾರ್ಚ್ 31, 2017 ರಲ್ಲಿ ಇರುವಂತೆ , ಈ ವಿಭಾಗದಲ್ಲಿನ ಒಟ್ಟು ಉದ್ಯೋಗ ಪ್ರಮಾಣ 144 ಲಕ್ಷ. ಕೆವಿಐಸಿಯು ಖಾದಿ ಕುಶಲಕರ್ಮಿಗಳಿಗೆ ಕುಟೀರ ಯೋಜನೆಯಡಿ 9,057 ಮಂದಿಗೆ 43.15 ಕೋಟಿ ರೂ. ಬಿಡುಗಡೆ ಮಾಡಿದೆ .


    ಚಾಲ್ತಿಯಲ್ಲಿದ್ದರೂ , ಆರ್ಥಿಕ ವಾಗಿ ದುರ್ಬಲವಾಗಿರುವ ಖಾದಿ ಉದ್ಯಮಗಳಿಗೆ ಮೂಲಸೌಲಭ್ಯ ಕಲ್ಪಿಸಲು ಮತ್ತು ಮಾರುಕಟ್ಟೆ ಸೌಲಭ್ಯ ಒದಗಿಸಲು ಕೆವಿಐಸಿಗೆ ಕಳೆದ 3 ವರ್ಷದಲ್ಲಿ 15.5 ಕೋಟಿ ರೂ.ನೆರವು ನೀಡಲಾಗಿದೆ.ಈ ಯೋಜನೆಯಡಿ 108 ಖಾದಿ ಉದ್ಯಮಗಳಿಗೆ ನೆರವು ನೀಡಲಾಗಿದ್ದು , 187 ಖಾದಿ ಮಳಿಗೆಗಳನ್ನು ನವೀಕರಿಸಲಾಗಿದೆ.


    ಖಾದಿ ಮತ್ತು ಗ್ರಾಮೋದ್ಯೋಗದ ಉತ್ಪನ್ನಗಳನ್ನು ಅಂದಾಜು 7 ಲಕ್ಷ ಖಾಸಗಿ ಮಾಲೀಕತ್ವದ ಘಟಕಗಳು ಉತ್ಪಾದಿಸುತ್ತಿದ್ದು , ಇವುಗಳಿಗೆ ಪ್ರಧಾನಿ ಅವರ ಉದ್ಯೋಗ ಸೃಷ್ಟಿ ಕಾರ್ಯಕ್ರಮ ಸೇರಿದಂತೆ ನಾನಾ ಕಾರ್ಯಕ್ರಮದಡಿ ಆರ್ಥಿಕ ನೆರವು ನೀಡಲಾಗುತ್ತಿದೆ.


    3 ವರ್ಷಗಳ ಹಿಂದೆ ಪ್ರಧಾನಿ ಅವರು ತಮ್ಮ "ಮನ್ ಕಿ ಬಾತ್" ಕಾರ್ಯಕ್ರಮದಲ್ಲಿ ಜನರು ಕನಿಷ್ಠ ಒಂದು ಖಾದಿ ಉಡುಗೆಯನ್ನಾದರೂ ಖರೀದಿಸಬೇಕೆಂದು ಹೇಳಿದ್ದರು. ಜನ ಸಂಪೂರ್ಣವಾಗಿ " ಖದ್ದರ್ ಧಾರಿ " ಆಗಬೇಕೆಂದಿಲ್ಲ. ಆದರೆ , ಎಲ್ಲರೂ ಕನಿಷ್ಠ ಒಂದಾದರೂ ಖಾದಿ ವಸ್ತ್ರ ಖರೀದಿಸಬೇಕು ಎಂದು ಅವರು ಸ್ಪಷ್ಟಪಡಿಸಿದ್ದರು.


    ಎಂಎಸ್ಎಂಇ ಕೇಂದ್ರ ಸಚಿವ ಕಲ್ರಾಜ್ ಮಿಶ್ರಾ ಪ್ರಕಾರ , ಪ್ರಧಾನಿ ಅವರ ಮನವಿಯಿಂದಾಗಿ ಖಾದಿಗೆ ಬೇಡಿಕೆ ಹೆಚ್ಚಳಗೊಂಡು , ಅಕ್ಟೋಬರ್ 2014 ಮತ್ತು ಮಾರ್ಚ್ 2015 ರ ಅವಧಿಯಲ್ಲಿ ಮಾರಾಟದಲ್ಲಿ ಶೇ 17.55 ಅಧಿಕಗೊಂಡಿತು. ಇದೇ ಅವಧಿಯಲ್ಲಿ ಕಳೆದ ವರ್ಷಕ್ಕೆ ಹೋಲಿಸಿದರೆ , ಉತ್ಪಾದನೆಯಲ್ಲಿ 6 ಪಟ್ಟು ಅಂದರೆ , ಶೇ 31 ರಷ್ಟು ಹೆಚ್ಚಳವಾಗಿದೆ. ಸಾರ್ವಜನಿಕ ಕ್ಷೇತ್ರದ ಉದ್ಯಮಗಳು ಮತ್ತು ಕಾರ್ಪೊರೇಟ್ ಸಂಸ್ಥೆಗಳಾದ ದಿಲ್ಲಿ ಪೊಲೀಸ್ , ಏರ್ ಇಂಡಿಯಾ , ಎನ್ಟಿಪಿಸಿ , ಪಿಎಂಒ , ಒ ಎನ್ ಜಿ ಸಿ , ರೈಲ್ವೆ ಇನ್ನಿತರ ಸಂಸ್ಥೆಗಳಿಂದ ಸಗಟು ಖರೀದಿ ನಡೆದಿದೆ.


    ಕೆವಿಐಸಿ 1957 ರಲ್ಲಿ ಆರಂಭಗೊಂಡಿದ್ದು , ಸ್ವಾತಂತ್ರ್ಯ ಆಂದೋಳನದ ವಸ್ತ್ರವಾದ ಖಾದಿಯ ವಿಶಿಷ್ಟ ಗುಣಗಳನ್ನು ಪರಿಚಯಿಸುವುದು , ಗ್ರಾಮೀಣ ಕರಕುಶಲಗಾರರನ್ನು ಆರ್ಥಿಕ ವಾಗಿ ಬಲಗೊಳಿಸುವುದು ಮತ್ತು ರಾಷ್ಟ್ರ್ರದ ಯೋಜನಾ ಪ್ರಕ್ರಿಯೆಯಲ್ಲಿ ಖಾದಿ ಕಾರ್ಯಕ್ರಮವನ್ನು ಏಕತ್ರಗೊಳಿಸುವುದು ಇದರ ಉದ್ದೇಶವಾಗಿದೆ.


    ಈಗ ಒರಟು ಖಾದಿಯಿಂದ ಹಿಡಿದು ಕೈಯಿಂದ ನೇಯ್ದ ನೂಲಿನ ವಸ್ತ್ರಗಳಿಗೆ ಮತ್ತೆ ಸಂಭ್ರಮದ ಕಾಲ ಬಂದಿದ್ದು , ಖಾದಿಯ ಗೀಳು ಹೆಚ್ಚಿದೆ. ಖಾದಿ ಪ್ರಬಲ ಫ್ಯಾಶನ್ ಹೇಳಿಕೆಯಾಗಿ ಪರಿವರ್ತನೆಯಾಗುವ ಕಾಲ ಬಂದಿದೆ.


    ಖಾದಿಯನ್ನು ಕೆವಿಐಸಿ ಬೆಂಬಲಿತ ನಾನಾ ಅಭಿವೃದ್ಧಿ ಕಾರ್ಯಕ್ರಮಗಳಲ್ಲದೆ , ಕೇಂದ್ರ ಸರ್ಕಾರದ ನಾನಾ ಇಲಾಖೆಗಳ ಕಾರ್ಯಕ್ರಮಗಳಾದ , ಮಾರುಕಟ್ಟೆ ಅಭಿವೃದ್ಧಿ ನೆರವು(ಎಂಡಿಎ) , ಖಾದಿ ಮತ್ತು ಪಾಲಿವಸ್ತ್ರಕ್ಕೆ ಬಡ್ಡಿ ಸಬ್ಸಿಡಿ ಅರ್ಹತೆ ಸರ್ಟಿಫಿಕೇಟ್ (ಐಎಸ್ಇಸಿ) ಕಾರ್ಯಕ್ರಮ , ಸಾಂಪ್ರದಾಯಿಕ ಉದ್ಯಮಗಳ ಪುನರುತ್ತೇಜನಕ್ಕಾಗಿ ನಿಧಿ ಕಾರ್ಯಕ್ರಮ , ಖಾದಿ ಸುಧಾರಣೆ ಮತ್ತು ಅಭಿವೃದ್ಧಿ ಕಾರ್ಯಕ್ರಮ(ಕೆಆರ್ಡಿಪಿ) , ಖಾದಿ ಕುಶಲಕರ್ಮಿಗಳಿಗೆ ಕುಟೀರ ನಿರ್ಮಾಣ , ಆಮ್ ಆದ್ಮಿ ಬಿಮಾ ಯೋಜನೆ , ಖಾದಿ ಕರಿಗಾರ್ ಜನಶ್ರೀ ಬಿಮಾ ಯೋಜನೆ(ಜೆಬಿವೈ) , ಕಚ್ಚಾ ವಸ್ತು ನಿರ್ವಹಣೆ ಕಾರ್ಯಕ್ರಮದಡಿ ದುರ್ಬಲ ಖಾದಿ ಉದ್ಯಮಗಳ ಬಲವರ್ಧನೆ ಮತ್ತು ಮಾರುಕಟ್ಟೆ ಮೂಲಸೌಲಭ್ಯ ಕಲ್ಪಿಸಲು ನೆರವು ಕಾರ್ಯಕ್ರಮ ಸೇರಿದಂತೆ ನಾನಾ ರೂಪದಲ್ಲಿ ನೆರವು ನೀಡಲಾಗುತ್ತಿದೆ.


    ನವ ಮಾದರಿಯ ಚರಕಾ ಕಾರ್ಯಕ್ರಮಕ್ಕೆ ಗುಣಮಟ್ಟದ ಕಚ್ಚಾ ವಸ್ತು ಪೂರೈಕೆಯನ್ನು ಖಾತ್ರಿಗೊಳಿಸಲು , ಕೆವಿಐಸಿಯು ಕುಟ್ಟೂರು(ಕೇರಳ) , ಚಿತ್ರದುರ್ಗ( ಕರ್ನಾಟಕ ) , ಎಟಾ ಮತ್ತು ರಾಯ್ ಬರೇಲಿ (ಉತ್ತರ ಪ್ರದೇಶ) ಮತ್ತು ಬಿಹಾರದ ಹಾಜಿಪುರದಲ್ಲಿ ಆರು ಕೇಂದ್ರ ಸಿಲ್ವರ್ ಘಟಕ(ಸಿಎಸ್ಪಿ)ಗಳನ್ನು ಆರಂಭಿಸಿದೆ.


    ತಮ್ಮ ಆತ್ಮಕತೆ "ನನ್ನ ಸತ್ಯಾನ್ವೇಷಣೆ"ಯಲ್ಲಿ ಮಹಾತ್ಮ ಗಾಂಧಿ ಹೇಳಿದ್ದರು : " ದೇಶದಲ್ಲಿ ದಿವಾಳಿತನದ ಹೆಚ್ಚಳವನ್ನು ತಡೆಯಲು ಇರುವ ಏಕೈಕ ಸಾಧನ ಎಂದು ಹಿಂದ್ ಸ್ವರಾ ಜ್ ನ ಲ್ಲಿ ವಿವರಿಸಿದ್ದರೂ , 1908 ರಲ್ಲೂ ನಾನು ಕೈಮಗ್ಗ ಅಥವಾ ಚರಕವನ್ನು ಕಂಡಿರಲೇ ಇಲ್ಲ. 1915 ರಲ್ಲಿ ದಕ್ಷಿಣ ಆಫ್ರಿಕಾದಿಂದ ಭಾರತಕ್ಕೆ ಹಿಂದಿರುಗಿದಾಗಲೂ , ಚರಕವನ್ನು ನೋಡಿರಲಿಲ್ಲ. 1917 ರಲ್ಲಿ ಗುಜರಾ ತ್ ನ ಸ್ನೇಹಿತರು ಬ್ರೋಚ್ ಶೈಕ್ಷಣಿಕ ಸಮಾವೇಶದ ಅಧ್ಯಕ್ಷತೆ ವಹಿಸಲೆಂದು ನನ್ನನ್ನು ಕರೆದೊಯ್ದರು. ಅಲ್ಲಿ ನಾನು ಗಂಗಾಬೆಹನ್ ಮಜುಂದಾರ್ ಎಂಬ ವಿಶಿಷ್ಟ ಮಹಿಳೆಯನ್ನು ಭೇಟಿಯಾದೆ. ಅವರು ತಿರುಗುವ ಚರಕವನ್ನು ನನಗಾಗಿ ಶೋಧಿಸಿ ಕೊಡುವ ಭರವಸೆ ನೀಡಿದರು. ಇದರಿಂದ ನನ್ನ ಮೇಲಿದ್ದ ಹೊರೆ ಕಡಿಮೆಯಾಯಿತು".


    ***


    ಲೇಖಕರು ಯುಎನ್ಐ ಸುದ್ದಿಸಂಸ್ಥೆಯ ಮಾಜಿ ಸಂಪಾದಕ ರು . ಪತ್ರಕರ್ತರಾಗಿ 30 ವರ್ಷ ಸೇವೆ ಸಲ್ಲಿಸಿದ್ದು , ನಾನಾ ದೇಶಗಳನ್ನು ಸುತ್ತಿದ್ದಾರೆ. ಹಲವು ರಾಷ್ಟ್ರೀಯ ಮತ್ತು ಅಂತಾರಾಷ್ಟ್ರೀಯ ಘಟನೆಗಳನ್ನು ವರದಿ ಮಾಡಿದ್ದಾರೆ. ಪತ್ರಿಕಾ ಮಂಡಳಿಯ ಸದಸ್ಯರಾಗಿದ್ದರು. ಲೇಖನದಲ್ಲಿರುವುದು ಅವರ ವೈಯಕ್ತಿಕ ಅಭಿಪ್ರಾಯಗಳು.


    ***


    (Release ID :169669)


    

    
    (Release ID: 1498693) Visitor Counter : 7
    
    

      Background release reference

      http://pib.nic.in/newsite/regional_PM_releases.aspx
      This link will take you to a webpage outside this websiteinteractive page. Click OK to continue.Click Cancel to stop : http://pib.nic.in/newsite/regional_PM_releases.asp