      குடியரசுத் துணைத் தலைவர் செயலகம்

      விளையாட்டுகளில் திறன் படைத்தவர்களை கண்டறிவதற்கான வலைத்தளத்தை தொடங்கி வைத்தார் குடியரசு துணைத் தலைவர் திரு. வெங்கையா நாயுடு
      Posted On: 28 AUG 2017 6:53PM by PIB Chennai


    நமது நாட்டு இளைஞர்களில் விளையாட்டுகளில் திறன் படைத்தவர்களை கண்டறிவதற்கான வலைத்தளத்தை மத்திய இளைஞர் நலம் மற்றும் விளையாட்டுத் துறை அமைச்சகம் தொடங்கியுள்ளது . புது தில்லி இந்திராகாந்தி விளையாட்டு மைதானத்தில் நடந்த நிகழ்ச்சியில் குடியரசு துணைத் தலைவர் திரு. வெங்கையா நாயுடு இதனைத் தொடங்கி வைத்தார். இளைஞர் நலம் மற்றும் விளையாட்டுத் துறை அமைச்சர் திரு. விஜய் கோயல், விளையாட்டுத் துறை செயலர் திரு. இஞ்செத்தி ஸ்ரீனிவாஸ், கேல் ரத்னா மற்றும் அர்ஜூனா விருது பெற்ற விளையாட்டு வீர்ர்கள், வீராங்கனைகள் மற்றும் ஆயிரக்கணக்கானப் பள்ளிக் குழந்தைகள் விளையாட்டுத் துறையில் புதுமை படைக்கும் இந்த நிகழ்ச்சியில் கலந்து கொண்டார்கள். பள்ளிச் சிறார்களின் கலை நிகழ்ச்சிகளும் நடைபெற்றது


    நிகழ்ச்சியில் பேசிய திரு . வெங்கையா நாயுடு, இந்த முயற்சி தலைசிறந்த விளையாட்டு வீரர்கள், வீராங்கனைகளைக் கண்டறிய உதவுவதுடன் விளையாட்டுப் போட்டிகளில் பங்கேற்க இருக்கும் அனைவருக்கும் சம வாய்ப்பு அளித்து போட்டிக்கான சூழ்நிலையையும் உருவாக்கித் தருகிறது என்றார்.


    தனிநபர் வளர்ச்சி , சமுதாய வளர்ச்சி, உள்ளடக்கிய சமூகப் பொருளாதார வளர்ச்சியுடன் நாட்டின் நிர்மாணப் பணியில் விளையாட்டுகள் முக்கியப் பங்காற்றுகிறது என்று அவர் பேச்சில் குறிப்பிட்டார். விளையாட்டுகளில் ஒருநாடு தலைச்சிறந்து விளங்குவதற்கு, விளையாட்டுத்திறன் படைத்தவர்களைக் கண்டறிந்து, ஊக்குவித்து, பயிற்சி அளிப்பதுதான் சரியான வழி என்றும் கூறினார். உலக மக்கள் தொகையில் ஏழில் ஒரு பங்கு மக்களையும் 45 கோடி இளம் வயதினரையும் கொண்டது நம் நாடு என்பதால் விளையாட்டுகளில் திறன் படைத்தவர்களுக்கு பஞ்சமே இல்லை என்றார். நாடு முழுவதும் கொட்டிக் கிடக்கும் இந்தத் திறனை சரியான வழியில் செலுத்தி உரிய பயிற்சி அளித்தால் உலகச் சாம்பியன்களை உருவாக்கமுடியும் என்றும் திரு. வெங்கையா நாயுடு கூறினார். விளையாட்டுகளில் திறன் படைத்தவர்களைக் கண்டறிவதற்கான இந்த வலைத்தளம் இளைஞர் மற்றும் விளையாட்டுத் துறையும் இந்திய விளையாட்டு ஆணையமும் தலைச்சிறந்த விளையாட்டு வீரர்கள், வீராங்கனைகளை கண்டறிவதில் பெரிதும் உதவும் என்றார். இந்த சாதனைக்காக அமைச்சர் திரு. விஜய் கோயலை குடியரசு துணைத் தலைவர் பாராட்டியதுடன், சிறந்த விளையாட்டு வீரர்களை கவர்வதற்கான ஆயுதம் இதுவென்று வர்ணித்தார். இந்த வலைத்தளம் ஒளிவு மறைவின்றி நேர்மையாக விளையாட்டு வீரர்களை விரைவாகத் தேர்வு செய்ய உதவும் என்றும் அவர் கூறினார்.


    விளையாட்டுகளையும் , விளையாட்டு வீரர்களையும் வளர்க்க அரசு உறுதி பூண்டுள்ளது என்று அமைச்சர் திரு. கோயல் குறிப்பிட்டார். பிரதமர் திரு நரேந்திர மோடி அரசு பின்பற்றும் கொள்கைகள் விளையாட்டு வீரர்களை உருவாக்குவதற்கான சூழலை ஏற்படுத்தும் என்றும் அவரது கொள்கை வழிக்காட்டுதல் விளையாட்டு வீரர்களை ஊக்குவிப்பதற்கான சூழ்நிலையை உருவாக்கும் வகையில் வகுக்கப்பட்டுள்ளது என்றும் அமைச்சர் கூறினார். மறைந்து கிடக்கும் நமது விளையாட்டு வீர்ர்களின் திறனைக் கண்டறிந்து அதை வளர்த்து எதிர்காலத்தில் நாட்டுக்குப் புகழ் சேர்க்கும் வகையில் இந்த வலைத்தளம் அமைய வேண்டும் என்பதில் நமது பிரதமர் தனிப்பட்ட அக்கறை செலுத்துகிறார் என்றும் 2017- ல் ஆகஸ்ட் 27 – ம் தேதி மன் கி பாத் நிகழ்ச்சியின்போது பிரதமரின் உரையில் இது வெளிப்பட்டது என்றும் அமைச்சர் கூறினார்.


    அண்மையில் கிளாஸ்கோ நகரில் நடந்த உலக பேட்மின்டன் சேம்பியன்ஷிப் போட்டிகளில் நமது வீராங்கனைகள் சாய்னா நெய்வால் வெண்கலப்பதக்கத்தையும் , பி.வி, சிந்து வெள்ளிப் பதக்கத்தையும் தங்களின் கடுமையான பயிற்சி, கட்டுப்பாடு, திறமை காரணமாக வென்றதை சுட்டிக்காட்டி, உலக அளவில் பல்வேறு விளையாட்டுகளில் நமது வீரர்களும், வீராங்கனைகளும் தொடர்ந்து ஒளிருவதை எடுத்துரைத்தார். மிகச்சிறந்த முறையில் தங்கள் திறனை வெளிப்படுத்தி வரும் நமது விளையாட்டு வீரர்கள், வீராங்கனைகள் தங்களின் விளையாட்டுகளில் மிளிர்வதற்கு தேவையான வாய்ப்பையும் வசதியையும் அளிக்க வேண்டியது நமது விளையாட்டுக் கழகங்கைளின் இன்றைய கடமை என்றும் அமைச்சர் கூறினார்.


    இந்த வலை த்தளத்தில் தங்கள் பெயரை பதிவு செய்து கொள்ள www.nationalsportstalenthunt.com அல்லது www.nationalsportstalenthunt.in என்ற மின் அஞ்சல் முகவரியில் பதிவு செய்து தங்களது சாதனை போன்ற வீடியோக் காட்சிகளை இதில் பதிவேற்றம் செய்யலாம்.

    
    
    (Release ID: 1500911) Visitor Counter : 143