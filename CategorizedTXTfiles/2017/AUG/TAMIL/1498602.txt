      PIB Headquarters

      தனி நபர் இறப்பினை பதிவு செய்ய ஆதார் எண் அவசியம் உள்துறை அமைச்சகம் அறிவிப்பு
      Posted On: 04 AUG 2017 5:46PM by PIB Chennai


    இறந்தவரின் அடையாளத்தை உறுதி செய்யும் தனிநபர் இறப்பு பதிவிற்கு , வரும் அக்டோபர் ஒன்றாம் தேதி முதல் ஆதார் எண் அவசியம் என்று மத்திய உள்துறை அமைச்சகம் அறிவித்துள்ளது.


    இறந்தவரைப் பற்றி உறவினர்களும் , நெருங்கிய வட்டாரங்களும் தரும் தகவல்களை, இறப்பு சான்றிதழ் விண்ணப்பதாரருக்கு, துல்லியமாக உறுதிப்படுத்தவதற்காக ஆதார் பயன்படுத்தப்படவுள்ளதாக இன்று இந்திய தலைமைப் பதிவாளர் வெளியிட்டுள்ள அறிவிக்கை தெரிவிக்கிறது. அடையாள மோசடியைத் தடுப்பதற்கு இது சிறந்த முறையாக இருக்கும். இறந்தவரின் அடையாளத்தை பதிவு செய்வதற்கும் இது உதவும். மேலும், இறந்தவரின் அடையாளத்தை உறுதிப்படுத்துவதற்காக பல்வேறு ஆவணங்களை சமர்ப்பிக்க வேண்டிய அவசியமும் இருக்காது.


    மாநிலங்கள் மற்றும் யூனியன் பிரதேசங்களில் உள்ள பிறப்பு இறப்பு பதிவுத் துறை , இது தொடர்பான அலுவலர்கள் போதிய நடவடிக்கையை எடுக்க வேண்டும் என்று வலியுறுத்துமாறு தலைமை பதிவாளர் அறிவுறுத்தியுள்ளார்.


    ஜம்மு காஷ்மீர், அசாம், மேகாலயா மாநிலங்கள் தவிர அனைத்து மாநிலங்களுக்கும் இந்த விதிமுறை நடைமுறைக்கு வருகிறது. மேற்குறிப்பிட்ட மூன்று மாநிலங்களுக்கும் தனி அறிவிக்கை வெளியிடப்பட உள்ளது.


    விண்ணப்பதாரர் ஆதார் எண் அல்லது ஆதார் பதிவிற்கான அடையாள எண் குறித்து அறிந்திருக்கவில்லை என்றால் தனக்கு தெரிந்தவரையில் இறந்தவருக்கு ஆதார் எண் இல்லை என்ற சான்றிதழை அளிக்க வேண்டும் என்றும் இந்திய பிறப்பு இறப்புக்கான தலைமை பதிவாளர் வெளியிட்டுள்ள அறிவிக்கையில் தெரிவிக்கப்பட்டுள்ளது.


    வி.கீ / அரவி

    
    
    (Release ID: 1498602) Visitor Counter : 25