      PIB Headquarters

      ఆధునికంగా ఉంటూనే సంప్ర‌దాయాల‌ను గౌర‌వించండి: ఇఫ్లూ ఉప కుల‌ప‌తి ప్రొఫెస‌ర్ ఇ. సురేశ్ కుమార్‌
      Posted On: 04 AUG 2017 6:40PM by PIB Hyderabad


    ఆధునికంగా ఉంటూనే సంప్ర‌దాయాల‌ను కూడా గౌర‌వించ‌వ‌ల‌సిందిగా ఇంగ్లీష్ అండ్ ఫారిన్ లాగ్వేజెస్ యూనివ‌ర్సిటీ (ఇఎఫ్ ఎల్ యు- ఇఫ్లూ) ఉప కుల‌ప‌తి ప్రొఫెస‌ర్ ఇ. సురేశ్ కుమార్ విద్యార్థి లోకాన్ని కోరారు. తెలంగాణ రాష్ట్ర ప్ర‌భుత్వ చేనేత‌లు మ‌రియు వ‌స్త్రాల విభాగం , ఇఫ్లూల స‌హ‌కారంతో స‌మాచార ప్ర‌సార మంత్రిత్వ శాఖకు చెందిన క్షేత్ర ప్ర‌చార విభాగం ఆధ్వ‌ర్యంలో హైద‌రాబాద్ లో ఏర్పాటైన‌ “ జాతీయ చేనేత దినోత్స‌వాల ” కు ఆయ‌న ముఖ్య అతిథిగా హాజ‌రై స‌భికుల‌ను ఉద్దేశించి ప్ర‌సంగించారు. క్ర‌మం త‌ప్ప‌క చేనేత వ‌స్త్రాల‌ను కొనుగోలు చేయ‌డంతోపాటు వాటిని ధ‌రిస్తూ నేత కార్మికుల‌ను ప్రోత్స‌హించ‌వ‌ల‌సిన అవ‌స‌రం ఎంతైనా ఉంద‌ని ప్రొఫెస‌ర్ సురేశ్ కుమార్ అన్నారు.


    ఈ సంద‌ర్భంగా స‌మాచార ప్ర‌సార మంత్రిత్వ శాఖకు చెందిన ప‌త్రికా స‌మాచార కార్యాల‌యం డైర‌క్ట‌ర్ జ‌న‌ర‌ల్ శ్రీ ఎమ్.వి.వి.ఎస్. మూర్తి మాట్లాడుతూ , ప్లాస్టిక్స్ తో పాటు ప్రెట్రో ర‌సాయ‌నాల నుంచి త‌యారైన దుస్తుల‌ను ఉప‌యోగించ‌డాన్ని మానుకోవాల‌ని , అలా చేసిన‌ప్పుడు ప‌ర్యావ‌ర‌ణానికి మేలు చేసినవారమ‌వుతామ‌ని సూచించారు. అదే స‌మ‌యంలో చేనేత కార్మికులు సైతం మారుతున్న కాలానికి అనుగుణంగా వారి ఉత్ప‌త్తుల‌లో నాణ్య‌త‌కు మెరుగులు దిద్ద‌వ‌ల‌సిన అవ‌స‌రం ఉంద‌ని పేర్కొన్నారు.


    జౌళి మంత్రిత్వ శాఖ డిప్యూటీ డైర‌క్ట‌ర్ శ్రీ అరుణ్ కుమార్ ఈ కార్య‌క్ర‌మంలో పాల్గొని ప్ర‌సంగిస్తూ , చేనేత ప‌రిశ్ర‌మ దేశంలోకెల్లా రెండ‌వ అతి పెద్ద ప‌రిశ్రమ అని వివ‌రించారు. చేనేత కార్మికుల‌కు స‌మాజంలోని అన్ని వ‌ర్గాల వారి నుంచి మ‌ద్ద‌తు ల‌భించాల్సి ఉంద‌న్నారు. తెలంగాణ రాష్ట్ర ప్ర‌భుత్వ చేనేత‌లు మ‌రియు వ‌స్త్రాల విభాగం అడిష‌న‌ల్ డైర‌క్ట‌ర్ శ్రీ శ్రీ‌నివాస‌రెడ్డి మాట్లాడుతూ , రాష్ట్ర ప్ర‌భుత్వం ప్ర‌వేశ‌పెట్టిన నూత‌న విధానాలతో చేనేత కార్మికులకు విశాల ప్ర‌యోజ‌నం చేకూరుతోంద‌న్నారు. జాతీయ చేనేత దినోత్స‌వంలో భాగంగా ఈ నెల 7వ తేదీన వివిధ కార్య‌క్ర‌మాల‌ను ఏర్పాటుచేసిన‌ట్లు ఆయ‌న తెలిపారు. ఇంకా ఈ కార్య‌క్ర‌మంలో క్షేత్ర ప్ర‌చార విభాగం హైద‌రాబాద్ ప్రాంతీయ కార్యాల‌యం జాయింట్ డైర‌క్ట‌ర్ శ్రీ ఎమ్‌.దేవేంద్ర‌ , క్షేత్ర ప్ర‌చార అధికారులు శ్రీ ఐ.హ‌రిబాబు , శ్రీ బి. తార‌క ప్ర‌సాద్‌ , శ్రీ మ‌హ్మ‌ద్ ష‌ఫి తో పాటు శ్రీ జి. కోటేశ్వ‌ర‌రావు పాల్గొన్నారు. క్షేత్ర ప్ర‌చార విభాగం ఈ సంద‌ర్భంగా నిర్వ‌హించిన వివిధ పోటీల‌లో గెలుపొందిన‌వారికి బహుమతులు ప్ర‌దానం చేశారు. చేనేత కార్మికుడు శ్రీ రాపోలు కృష్ణ మూర్తి చేనేత వృత్తిలో త‌న అనుభ‌వాల గురించి స‌భ‌కు వివ‌రించారు.


    ***

    
    
    (Release ID: 1498608) Visitor Counter : 11
    
    
      Read this release in: English