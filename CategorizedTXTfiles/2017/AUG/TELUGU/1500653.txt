      కార్మిక, ఉపాధికల్పన మంత్రిత్వ శాఖ

      వ్యవసాయ అధికారులతో కేంద్ర కార్మిక, ఉపాధికల్పన శాఖ సహాయ మంత్రి (స్వతంత్ర హోదా) శ్రీ బండారు దత్తాత్రేయ సమీక్ష
      Posted On: 24 AUG 2017 7:37PM by PIB Hyderabad


    రైతుల ఆదాయం రెట్టింపు చేయడమే తమ ప్రభుత్వ ధ్యేయమని కేంద్ర కార్మిక , ఉపాధి కల్పనా శాఖ సహాయ మంత్రి (స్వతంత్ర హోదా) శ్రీ బండారు దత్తాత్రేయ తెలిపారు . రాష్ట్ర వ్యవసాయ అధికారులు , బీమా కంపెనీల ప్రతినిధులతో గురువారం హైదరాబాద్ లో శ్రీ దత్తాత్రేయ సమీక్ష నిర్వహించారు. అనంతరం జరిగిన విలేకరుల సమావేశంలో కేంద్ర మంత్రి మాట్లాడుతూ, కేంద్ర ప్రభుత్వం 2016 లో ప్రవేశపెట్టిన ఫసల్ భీమా యోజన ద్వారా అనేక మంది రైతులు లబ్ది పొందారన్నారు . తెలంగాణ రాష్ట్రంలో 60 లక్షల మంది రైతులు ఉండగా, 6 లక్షల మందికి మాత్రమే ఫసల్ భీమా యోజన ను వర్తింప చేయడం విచారకరమన్నారు. రాష్ట్ర ప్రభుత్వం చెల్లించవలసిన 72 కోట్ల రూపాయల ప్రీమియం చెల్లిస్తే , బీమా కంపెనీలు రైతులకు చెల్లించవలసిన 200 కోట్ల రూపాయలను చెల్లిస్తాయని కేంద్ర మంత్రి తెలిపారు. రైతులకు దీర్ఘకాలిక ప్రయోజనాలు కలిగేటట్లు భూ స్వస్థత కార్డులను , ఇ-నామ్ పథకాన్ని ప్రవేశపెట్టిన విషయాన్ని ఆయన గుర్తు చేశారు. సాంకేతిక విజ్ఞ‌ానం ద్వారా వ్యవసాయంలో మార్పులు తీసుకురావాలని శ్రీ దత్తాత్రేయ తెలిపారు.


    రైతులకు పెట్టుబడులకు తగినట్లుగా దిగుబడులు రావాలని శ్రీ దత్తాత్రేయ అన్నారు. రాజకీయాలకు అతీతంగా రైతు సంఘాలను భాగస్వాములను చేసి ఫసల్ బీమా యోజనపై అవగాహన సదస్సులను నిర్వహించాలని ఆయన కోరారు. యూనిఫైడ్ ప్యాకేజీ స్కీమ్ కింద దేశవ్యాప్తంగా 50 జిల్లాలలోను , తెలంగాణ రాష్ట్రంలో నిజామాబాద్ లో మంచి ఫలితాలు వచ్చాయని వివరించారు. ఈ స్ఫూర్తితో 2017-18 లో ఆదిలాబాద్ , సిద్దిపేట , జయశంకర్ భూపాలపల్లి , కామా రెడ్డి , యాదాద్రి , జనగాం , సూర్యాపేట , మహబూబ్ నగర్ జిల్లాలను దీని కింద ఎంపిక చేశారని శ్రీ దత్తాత్రేయ అన్నారు. రైతుల బీమా సంబంధిత సమస్యలపై కేంద్ర ఆర్థిక , వ్యవసాయ మంత్రులను హైదరాబాద్ కు ఆహ్వానించి ఒక సమీక్ష సమావేశాన్ని నిర్వహించనున్నట్లు ఆయన వెల్లడించారు.


    ***

    
    
    (Release ID: 1500653) Visitor Counter : 2