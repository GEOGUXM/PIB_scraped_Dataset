      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ମାଲେସିଆ ପ୍ରଧାନମନ୍ତ୍ରୀଙ୍କ ସହ ମିଳିତ ସାମ୍ବାଦିକ ସମ୍ମିଳନୀରେ ପ୍ରଧାନମନ୍ତ୍ରୀଙ୍କ ବିବୃତି
      Posted On: 01 APR 2017 4:57PM by PIB Bhubaneshwar


    ମହାମହିମ ପ୍ରଧାନମନ୍ତ୍ରୀ ଦାତୋ ଶ୍ରୀ ମହମ୍ମଦ ନଜିବ୍ ବିନ୍ ତୁନ୍ ଅବଦୁଲ ରଜାକ୍


    ଗଣମାଧ୍ୟମର ସଦସ୍ୟ


    ମହାମହିମ ମାଲେସିଆ ପ୍ରଧାନମନ୍ତ୍ରୀଙ୍କୁ ଭାରତରେ ସ୍ୱାଗତ ଜଣାଇ ମୁଁ ଅତ୍ୟନ୍ତ ଖୁସି ଅନୁଭବ କରୁଛି । ମୁଁ ଗତ 2015 ନଭେମ୍ବରରେ ମାଲେସିଆ ଗସ୍ତ କରିବା ସମୟରେ ଯେପରି ସ୍ୱାଗତ ସମ୍ବର୍ଦ୍ଧନା ପାଇଥିଲି ଆପଣଙ୍କ ଗସ୍ତ ମୋତେ ଏବଂ ଭାରତବାସୀଙ୍କୁ ସେପରି ସୁଯୋଗ ଦେଇଛି । ଆମ ସମ୍ପର୍କର ଏକ ଐତିହାସିକ କ୍ଷଣରେ ଆପଣ ଭାରତ ଗସ୍ତ କରିଛନ୍ତି । ଆମେ ଆମର କୂଟନୈତିକ ସମ୍ପର୍କର 60 ବର୍ଷ ପୂର୍ତ୍ତି ଉତ୍ସବ ପାଳନ କରୁଛୁ । ଏବଂ ମହାମହିମ , ଆମର ସମ୍ପର୍କକୁ ସ୍ଥିର , ଦୃଢ଼ ଏବଂ ଗଭୀର ଭାବେ ଆଗେଇ ନେବାରେ ଆପଣଙ୍କ ବ୍ୟକ୍ତିଗତ ଆଗ୍ରହ ଏବଂ ନେତୃତ୍ୱ ସହାୟକ ହୋଇପାରିଛି । ଭାରତ ସହ ବିସ୍ତୃତ ଯୋଜନାବଦ୍ଧ ଭାଗିଦାରୀତା ଆଗେଇ ନେବାରେ ଆପଣଙ୍କ ଅବଦାନ ଉପାଦେୟ ।


    ବନ୍ଧୁଗଣ ,


    ମାଲେସିଆ ସହିତ ଆମର ସମ୍ପର୍କ ସଭ୍ୟତାପୂର୍ଣ୍ଣ ଏବଂ ଐତିହାସିକ । ଆମର ସମ୍ପର୍କ ଉନ୍ନତ ଏବଂ ବିବିଧ । ଆମର ସମାଜ ବିଭିନ୍ନ ସ୍ତରରେ ବାନ୍ଧି ହୋଇ ରହିଛି । ଆମର ସାଂସ୍କୃତିକ ଏବଂ ଧାର୍ମିକ ସମ୍ପର୍କ ଲୋକମାନଙ୍କ ମଧ୍ୟରେ ସମ୍ପର୍କକୁ ଆହୁରି ଦୃଢ଼ କରିଥାଏ । ମାଲେସିଆରେ ଥିବା ବୃହତ ଭାରତୀୟ ଗୋଷ୍ଠୀର ଯୋଗଦାନର ଏକ ସ୍ୱତନ୍ତ୍ର ମୂଲ୍ୟ ରହିଛି । ସେମାନେ କେବଳ ଆମର ସହଭାଗୀ ଐତିହ୍ୟକୁ ଆଗକୁ ନେଇନାହାନ୍ତି , ବରଂ ଅର୍ଥବ୍ୟବସ୍ଥାକୁ ସୁଦୃଢ଼ କରିବାରେ , ଦୁଇ ଦେଶର ଲୋକମାନଙ୍କ ମଧ୍ୟରେ ସମ୍ପର୍କକୁ ଆହୁରି ନିବିଡ଼ କରିଛନ୍ତି । ମୁଁ ଗତଥର ମାଲେସିଆ ଯାଇଥିବା ବେଳେ ପ୍ରଧାନମନ୍ତ୍ରୀ ନଜୀବ୍ ଓ ମୁଁ ମିଶି କୁଆଲାଲମ୍ପୁର ତୋରଣ ଗେଟ୍ ଉଦ୍ଘାଟନ କରିଥିଲୁ । ଏହା ସାଞ୍ଚି ସ୍ତୁପ ତୋରଣ ଗେଟ୍ ଶୈଳୀରେ ଡିଜାଇନ୍ ହୋଇଥିଲା ଏବଂ ଏହା ଆମ ବନ୍ଧୁତ୍ୱପୂର୍ଣ୍ଣ ସମ୍ପର୍କର ପ୍ରତୀକ ଥିଲା ।


    ବନ୍ଧୁଗଣ ,


    ଆଜି ଆମର ବିସ୍ତୃତ ଦ୍ୱିପାକ୍ଷିକ ଆଲୋଚନା ସମୟରେ ପ୍ରଧାନମନ୍ତ୍ରୀ ନଜୀବ ଏବଂ ମୁଁ ଆମ ଦୁଇ ଦେଶ ମଧ୍ୟରେ ଥିବା ସାଂସ୍କୃତିକ , ଅର୍ଥନୈତିକ ଏବଂ କୂଟନୈତିକ ସମ୍ପର୍କ ଆଗକୁ ବଢ଼ାଇବା ଉପରେ ଗୁରୁତ୍ୱ ଦେଇଛୁ । ନଭେମ୍ବର 2015 ରେ ମୁଁ ମାଲେସିଆ ଯାଇଥିବା ସମୟରେ ଆମେ ନେଇଥିବା ନିଷ୍ପତ୍ତିଗୁଡ଼ିକର ସ୍ଥିର ଅଗ୍ରଗତି ନେଇ ଆଲୋଚନା କରାଯାଇଥିଲା ଏବଂ ଦୁଇ ଦେଶର ରଣନୈତିକ ଭାଗିଦାରୀତା ବୃଦ୍ଧି ଲାଗି ପରସ୍ପରର ଦୂରଦୃଷ୍ଟି ସମ୍ପର୍କରେ ଆଲୋଚନା କରିଥିଲୁ । ଏହି ଦୂରଦୃଷ୍ଟି କାର୍ଯ୍ୟଉନ୍ମୁଖ ଆଭିମୁଖ୍ୟ ଉପରେ ଆଧାରିତ । ଏହି ପଦକ୍ଷେପ ଦ୍ୱାରା ଆମର ସହଭାଗୀତାକୁ ଅଧିକ ଦୃଢ଼ କରିବା , ନୂତନ କ୍ଷେତ୍ରରେ ସମ୍ପର୍କ ବୃଦ୍ଧି ଆମର ଲକ୍ଷ୍ୟ ରହିଛି ।


    ବନ୍ଧୁଗଣ ,


    ଭାରତ ଓ ମାଲେସିଆ ଏକ ସମୃଦ୍ଧ ଅର୍ଥନୈତିକ ଭାଗିଦାରୀତା ନିର୍ମାଣ କରିଛନ୍ତି । ଏହାକୁ ଆହୁରି ଉଚ୍ଚ ସୋପାନକୁ ନେବା ଲାଗି , ବିଶ୍ୱର ଦ୍ରୁତ ଅଭିବୃଦ୍ଧିଶୀଳ ଅର୍ଥବ୍ୟବସ୍ଥା - ଭାରତ ଅସମାନ୍ତରାଳ ସୁଯୋଗ ଯୋଗାଇ ଦେଉଛି । ଏବଂ ଆମ ସମାଜର ସମୃଦ୍ଧି ଦିଗରେ ନୂଆ ରାସ୍ତା ଖୋଲିବା ଲାଗି ଆମ ଦୁଇ ଦେଶର ଅର୍ଥବ୍ୟବସ୍ଥା ମଧ୍ୟରେ ବ୍ୟବସାୟିକ ସମ୍ପର୍କ ବୃଦ୍ଧି କରିବା ଏବଂ ପୁଞ୍ଜି ପ୍ରବାହ ବୃଦ୍ଧି ପାଇଁ ଆମେ ପ୍ରସ୍ତୁତ । ଭିତ୍ତିଭୂମି ଆମ ଦୁଇ ଦେଶ ମଧ୍ୟରେ ଫଳପ୍ରଦ ଭାଗିଦାରୀତାର ବିଷୟ । କିନ୍ତୁ ଆମେ ଆହୁରି ଅଧିକ କିଛି କରିପାରିବା । ଭାରତର ଭିତ୍ତିଭୂମି ଆବଶ୍ୟକତା ଏବଂ ସ୍ମାର୍ଟ ସିଟି ବିକାଶ ଲାଗି ଆମର ମହତ୍ତ୍ୱ । କାଂକ୍ଷୀ ଲକ୍ଷ୍ୟ ମାଲେସିଆ କ୍ଷମତା ସହ ମେଳ ଖାଉଛି । ଭାରତର ବିଭିନ୍ନ ରାଜ୍ୟରେ ଚାଲିଥିବା ଆମ ଭିତ୍ତିଭୂମି ପ୍ରକଳ୍ପଗୁଡ଼ିକରେ ମାଲେସିଆ କମ୍ପାନୀଗୁଡ଼ିକ ନିବେଶ କରିଛନ୍ତି । ଭାରତୀୟ କମ୍ପାନୀମାନେ ମଧ୍ୟ ମାଲେସିଆ ଅର୍ଥବ୍ୟବସ୍ଥାରେ ବିପୁଳ ନିବେଶ କରିଛନ୍ତି । ପ୍ରଧାନମନ୍ତ୍ରୀ ନଜୀବଙ୍କ ସହିତ ଉଚ୍ଚସ୍ତରୀୟ ବ୍ୟବସାୟୀ ପ୍ରତିନିଧି ମଣ୍ଡଳୀ ଆସିଥିବା ଦେଖି ମୁଁ ଖୁସି । ମୋର ଦୃଢ଼ ବିଶ୍ୱାସ ରହିଛି ଯେ ସେମାନେ ନିର୍ମାଣ କରିଥିବା ବ୍ୟବସାୟୀକ ସହଭାଗିତା ଆମର ବାଣିଜ୍ୟିକ ସମ୍ପର୍କକୁ ଆହୁରି ଆଗକୁ ନେବ । ଆମେ କୃଷକଙ୍କ କଲ୍ୟାଣ ସହ ସମ୍ପର୍କ ଥିବା ଖାଦ୍ୟ ସୁରକ୍ଷା କ୍ଷେତ୍ରରେ ମିଳିତ ଉଦ୍ୟମ କରୁଛୁ । ମାଲେସିଆରେ ଏକ ସାର କାରଖାନା ପ୍ରତିଷ୍ଠା ଲାଗି ପ୍ରସ୍ତାବିତ ଚୁକ୍ତିନାମା ହୋଇଛି ଏବଂ ଏହାଦ୍ୱାରା ବଳକା ୟୁରିଆ ମାଲେସିଆରୁ ଭାରତ ଆସିପାରିବ ।


    ବନ୍ଧୁଗଣ ,


    ମାଲେସିଆର ୟୁଟିଏଆର ବିଶ୍ୱବିଦ୍ୟାଳୟ ପ୍ରଥମ ଥର ଲାଗି ଆୟୁର୍ବେଦ ଡିଗ୍ରୀ ପାଠ୍ୟକ୍ରମ ଆରମ୍ଭ କରିଛି । ଏହା ଏକ ଉତ୍ତମ ପଦକ୍ଷେପ । ଏହି ବିଶ୍ୱବିଦ୍ୟାଳୟରେ ଏକ ଆୟୁର୍ବେଦ ଚେୟାର ପ୍ରତିଷ୍ଠା କରାଯିବାର ଯୋଜନା ରହିଛି । ଯଥାଶୀଘ୍ର ଏହା ଚୂଡ଼ାନ୍ତ ହେଲେ ଏହି କ୍ଷେତ୍ରରେ ଆମର ସମ୍ପର୍କକୁ ଆହୁରି ସୁଦୃଢ଼ କରିବ । ଉପରୋକ୍ତ ଡିଗ୍ରୀ ପାଇଁ ଏକ ଆପୋସ ଅନୁମୋଦନ ସ୍ୱରୂପ ଆମେ ଆଜି ଏ ସଂକ୍ରାନ୍ତ ଏକ ଏମ୍ଓୟୁ ସ୍ୱାକ୍ଷର କରିଛୁ , ଯାହା ଉଭୟ ଦେଶର ସମ୍ପର୍କ କ୍ଷେତ୍ରରେ ଏକ ମାଇଲଖୁଣ୍ଟ । ଏହା ଉଭୟ ଦେଶର ସମାଜ ଏବଂ ଛାତ୍ରଛାତ୍ରୀଙ୍କ ପାଇଁ ଉପଯୋଗୀ ହେବ ।


    ବନ୍ଧୁଗଣ


    ଆମେ ଏପରି ଏକ ସମୟ ଏବଂ ଏପରି ଏକ ସ୍ଥାନରେ ରହୁଛୁ , ଯେଉଁଠି ଉଭୟ ପାରମ୍ପରିକ ଏବଂ ଅଣପାରମ୍ପରିକ ସୁରକ୍ଷା ଭୟ ବୃଦ୍ଧି ପାଇବାରେ ଲାଗିଛି । ପ୍ରଧାନମନ୍ତ୍ରୀ ନଜୀବ ଏବଂ ମୁଁ ଆମ ଦେଶ ଏବଂ ଅଞ୍ଚଳର ସ୍ଥିରତା ଏବଂ ଅର୍ଥନୈତିକ ସମୃଦ୍ଧି ଲାଗି ଏହି ସୁରକ୍ଷା ଭୟର ମିଳିତ ମୁକାବିଲା ପାଇଁ ସହମତ ହୋଇଛୁ । ଏହି ଅଞ୍ଚଳର ଅନ୍ୟ ରାଷ୍ଟ୍ରଗୁଡ଼ିକ ମଧ୍ୟ ମିଳିତ ଭାବେ ଆମ ସହିତ କାମ କରନ୍ତୁ । ଏହି ପରିପ୍ରେକ୍ଷୀରେ ମିଳିତ ଆତଙ୍କବାଦ ନିରୋଧୀ ପଦକ୍ଷେପ ପାଇଁ ମାଲେସିଆ ସରକାରଙ୍କ ଲଗାତାର ସହଯୋଗକୁ ମୁଁ ଅଭିବାଦନ କରୁଛି ।


    ମହାମହିମ , କଠୋରବାଦ ଏବଂ ଆତଙ୍କବାଦର ମୁକାବିଲା କ୍ଷେତ୍ରରେ ଆପଣଙ୍କ ବ୍ୟକ୍ତିଗତ ନେତୃତ୍ୱ ସମଗ୍ର ଅଞ୍ଚଳ ପାଇଁ ଏକ ପ୍ରେରଣା । ଆମର ବ୍ୟାପକ ସାମରିକ ଭାଗିଦାରୀତା ଆମର ସେନାବାହିନୀକୁ ପରସ୍ପରର ଆହୁରି ନିକଟତର କରିପାରିଛି ।


    ଆମର ସହଯୋଗ କ୍ଷେତ୍ର ମଧ୍ୟରେ ରହିଛି -


    ତାଲିମ ଏବଂ ଦକ୍ଷତା ବିକାଶ


    ସରଞ୍ଜାମର ରକ୍ଷଣାବେକ୍ଷଣ ଏବଂ ସାମରିକ ହାର୍ଡୱେର ;


    ସାମୁଦ୍ରିକ ସୁରକ୍ଷା ଏବଂ


    ପ୍ରାକୃତିକ ବିପର୍ଯ୍ୟୟ ମୁକାବିଲା


    ପ୍ରଧାନମନ୍ତ୍ରୀ ନଜୀବ ଏବଂ ମୁଁ ଅର୍ଥନୈତିକ ସମୃଦ୍ଧିକୁ ପ୍ରୋତ୍ସାହନ , ପଥପ୍ରଦର୍ଶନର ସ୍ୱାଧୀନତା ଏବଂ ଏସିଆ ପ୍ରଶାନ୍ତ ମହାସାଗରୀୟ କ୍ଷେତ୍ରରେ ସ୍ଥିରତା , ବିଶେଷ କରି ଏହାର ସାମୁଦ୍ରିକ ଅଞ୍ଚଳ କ୍ଷେତ୍ରରେ ଆମର ଭୂମିକା ଏବଂ ଦାୟିତ୍ୱ ପ୍ରତି ସଚେତନ । ଆମ ସମାଜକୁ ସୁରକ୍ଷିତ କରିବା ଏବଂ ଅଞ୍ଚଳର ସାମଗ୍ରିକ ବିକାଶ ଲାଗି ଆମର ରଣନୈତିକ ସହଭାଗିତାକୁ ଆହୁରି ସୁଦୃଢ଼ କରିବା ସହ ସାଧାରଣ ସମସ୍ୟାର ମୁକାବିଲା କରିବା ଲାଗି ଆମେ ସହମତ ହୋଇଛୁ ।


    ମହାମହିମ ରାଷ୍ଟ୍ରପତି ନଜୀବ


    ଆପଣଙ୍କୁ ପୁଣିଥରେ ଭାରତରେ ସ୍ୱାଗତ ଜଣାଇବା ଲାଗି ମୋତେ ଅନୁମତି ଦିଅନ୍ତୁ । ଫଳପ୍ରଦ ଦ୍ୱିପାକ୍ଷିକ ଆଲୋଚନା ପାଇଁ ମୁଁ ଆପଣଙ୍କୁ ଧନ୍ୟବାଦ ଜଣାଉଛି । ମୋର ବିଶ୍ୱାସ ଯେ ଆମର ଆଲୋଚନା ଆମର ରଣନୈତିକ ଭାଗିଦାରୀତାକୁ ଏକ ଭିନ୍ନ ସୋପାନକୁ ନେଇଯିବ । ଭାରତରେ ଫଳପ୍ରଦ ଏବଂ ଉପଭୋଗ୍ୟ ରହଣି ପାଇଁ ମୁଁ ଆପଣଙ୍କୁ ଶୁଭକାମନା ଜଣାଉଛି ।


    ଧନ୍ୟବାଦ ।


    ବହୁତ ଧନ୍ୟବାଦ ।


    **********

    
    
    (Release ID: 1486531) Visitor Counter : 2