      ସୂଚନା ଓ ପ୍ରସାରଣ ମନ୍ତ୍ରଣାଳୟ

      ଇନଷ୍ଟାଗ୍ରାମ ନୂତନ ଭାରତର କାହାଣୀ ଅଭିବ୍ୟକ୍ତ କରୁଛି : ଶ୍ରୀ ଭେଙ୍କିୟା ନାଇଡ଼ୁ
      ଇନଷ୍ଟାଗ୍ରାମ କର୍ମଶାଳାର ଉଦ୍ଘାଟନ କଲେ ସୂଚନା ଓ ପ୍ରସାରଣ ମନ୍ତ୍ରୀ

      Posted On: 20 APR 2017 7:19PM by PIB Bhubaneshwar

    ସୂଚନା ଓ ପ୍ରସାରଣ ମନ୍ତ୍ରୀ ଶ୍ରୀ ଏମ୍ ଭେଙ୍କିୟା ନାଇଡ଼ୁ କହିଛନ୍ତି ଯେ ସୋସିଆଲ୍ ମିଡିଆ ସରକାରଙ୍କ ସଞ୍ଚାର ଆବଶ୍ୟକତା ତଥା ପ୍ରଧାନମନ୍ତ୍ରୀଙ୍କ ‘ ସର୍ବନିମ୍ନ ସରକାର , ସର୍ବାଧିକ ଶାସନ ’ ଦୂରଦୃଷ୍ଟିକୁ କାର୍ଯ୍ୟକାରୀ କରିବା ଲାଗି ଶକ୍ତିଶାଳୀ ମାଧ୍ୟମ । ଏହା ପରିବର୍ତ୍ତନ ଆଣିବାରେ ମହତ୍ୱପୂର୍ଣ୍ଣ ମାଧ୍ୟମ ଏବଂ ଉତ୍ଥାନ ପଥରେ ଥିବା ନୂଆ ଭାରତର ପ୍ରେରଣାଶକ୍ତି । ସରକାରଙ୍କ ପାଇଁ ଏହି ସଞ୍ଚାର ପ୍ଲାଟଫର୍ମ ଇନଷ୍ଟାଗ୍ରାମ ଇନ୍ଦ୍ରଧନୁ ଭଳି , ଯେଉଁଥିରେ ନୂଆ କରି ମୁଣ୍ଡ ଟେକୁଥିବା ଭାରତର ଚିତ୍ର ଦେଖିହେବ ।


    ସୂଚନା ଓ ପ୍ରସାରଣ ମନ୍ତ୍ରୀ ଆଜି ଏଠାରେ ଉନ୍ନତ ସରକାରୀ ସଂଚାର ନିମନ୍ତେ ଇନଷ୍ଟାଗ୍ରାମ କର୍ମଶାଳାର ଉଦ୍ଘାଟନ କରିଥିଲେ । ଏହି ଅବସରରେ ସୂଚନା ଏବଂ ପ୍ରସାରଣ ରାଷ୍ଟ୍ର ମନ୍ତ୍ରୀ କର୍ଣ୍ଣେଲ୍ ରାଜ୍ୟବର୍ଦ୍ଧନ ରାଠୋର , ପିଆଇବିର ପ୍ରମୁଖ ମହାନିର୍ଦ୍ଦେଶକ ଶ୍ରୀ ଫ୍ରାଙ୍କ ନରୋହ୍ନା ତଥା ମନ୍ତ୍ରଣାଳୟ ଏବଂ ପିଆଇବିର ବରିଷ୍ଠ ଅଧିକାରୀମାନେ ଉପସ୍ଥିତ ଥିଲେ ।


    ଇନଷ୍ଟାଗ୍ରାମର ଭୂମିକା ସମ୍ପର୍କରେ ଚର୍ଚ୍ଚା କରି ଶ୍ରୀ ନାଇଡ଼ୁ କହିଥିଲେ ଯେ ଏହା ନାଗରିକ ତଥା ଅନ୍ୟ ହିତାଧିକାରୀଙ୍କ ସହିତ ଯୋଡ଼ି ହେବା ଲାଗି ସରକାରଙ୍କ ପାଇଁ ଉଚିତ ମାଧ୍ୟମ ହୋଇପାରିଛି । “ ଗୋଟିଏ ଫଟୋ 1 ହଜାର ଶବ୍ଦ ଠାରୁ ମୂଲ୍ୟବାନ ” ବୋଲି ଉଦାହରଣ ଦେଇ ସେ କହିଥିଲେ ଯେ ଫଟୋ ମାଧ୍ୟମରେ ପର୍ବପର୍ବାଣି , ସାଂସ୍କୃତିକ ଚଳଣି , ନିର୍ଦ୍ଦିଷ୍ଟ ସ୍ଥାନର ପରିଧାନ ଆଦି ଭାରତର ବିବିଧ ରଙ୍ଗକୁ ଦେଖି ହୋଇଥାଏ । ସେ ଗୁରୁତ୍ୱ ଦେଇ କହିଥିଲେ ଯେ ପ୍ରଧାନମନ୍ତ୍ରୀ ନିଜେ ସୋସିଆଲ ମିଡିଆରେ ଅତ୍ୟଧିକ ସକ୍ରିୟ ରହିଥାନ୍ତି ଏବଂ ଫେସବୁକ୍ , ଟ୍ୱିଟ୍ଟର ତଥା ଇନଷ୍ଟାଗ୍ରାମରେ ବିଶ୍ୱର ସବୁଠୁ ଅଧିକ ଫଲୋ କରାଯାଉଥିବା ନେତା ହୋଇପାରିଛନ୍ତି ।


    ଶାସନ ପରିଚାଳନାରେ ସୋସିଆଲ୍ ମିଡିଆର ସୁଯୋଗ ଏବଂ ଆହ୍ୱାନ ସମ୍ପର୍କରେ ଚର୍ଚ୍ଚା କରି ଶ୍ରୀ ନାଇଡ଼ୁ କହିଥିଲେ ଯେ ସୋସିଆଲ୍ ମିଡିଆ ନୀତି ନିର୍ଦ୍ଧାରକମାନଙ୍କୁ କାର୍ଯ୍ୟାନୁଷ୍ଠାନ ଯୋଗ୍ୟ ସୂଚନା ଏବଂ ଇନପୁଟ ପ୍ରଦାନ କରିଥାଏ ଯାହାଦ୍ୱାରା ଉଚ୍ଚସ୍ତରର ନିର୍ଣ୍ଣୟ ନିଆଯିବା ସମ୍ଭବ ହୋଇଥାଏ । ନୂଆ ଡିଜିଟାଲ୍ ଯୁଗରେ ନାଗରିକମାନଙ୍କୁ କେବଳ ସୂଚନା ପ୍ରଦାନ ଦ୍ୱାରା ସନ୍ତୋଷ ମିଳିନଥାଏ , ବରଂ ଶୀଘ୍ର ସୂଚନା ପ୍ରଦାନ ଏବଂ ସୂଚନା ପ୍ରଦାନର ଶୈଳୀ ଦ୍ୱାରା ନାଗରିକ ସନ୍ତୁଷ୍ଟ ହୋଇଥାନ୍ତି । ଆଜି ସୋସିଆଲ୍ ମିଡିଆ କାର୍ଯ୍ୟାନୁଷ୍ଠାନକୁ ସଶକ୍ତ କରିଛି ଏବଂ ସମାଚାର ଚ୍ୟାନେଲ୍ ତଥା ସମ୍ବାଦପତ୍ରରେ ବିଚାରବିମର୍ଶର ବିଷୟ ନିର୍ଣ୍ଣୟ କରୁଛି । ସେ କହିଥିଲେ ଯେ ନୂଆ ବିଶ୍ୱରେ ଲୋକମାନେ ଯେପରି ପରସ୍ପର ସହ ଆଲୋଚନା କରୁଛନ୍ତି , ତା ’ କୁ ଦେଖି ସରକାରଙ୍କୁ ସଫଳ ହେବାକୁ ହେଲେ ନୂଆ ଉପାୟରେ ସଞ୍ଚାର ପ୍ରୟାସ କରିବା ଆବଶ୍ୟକ ।


    ସୂଚନା ଏବଂ ପ୍ରସାରଣ ମନ୍ତ୍ରୀ କହିଥିଲେ ଯେ ଭାରତ ସରକାର ସୋସିଆଲ୍ ମିଡିଆର ସୃଜନାତ୍ମକ ଏବଂ ପ୍ରଣାଳୀଗତ ଉପଯୋଗ ନିମନ୍ତେ ସଂସ୍ଥାଗତ ରୂପ ଦେବା ଦିଗରେ କାମ କରୁଛି ।


    କର୍ମଶାଳର ଆୟୋଜନ ପତ୍ର ସୂଚନା କାର୍ଯ୍ୟାଳୟ ତଥା ଇନଷ୍ଟାଗ୍ରାମ ପକ୍ଷରୁ ମିଳିତ ଭାବେ କରାଯାଇଥିଲା । ଇନଷ୍ଟାଗ୍ରାମ ଏସିଆରେ ପ୍ରଥମ ଥର ଲାଗି ଏପରି କର୍ମଶାଳାର ଆୟୋଜନ କରିଛି । କର୍ମଶାଳାର ଉଦ୍ଦେଶ୍ୟ ଇନଷ୍ଟାଗ୍ରାମ୍ ପ୍ଲାଟଫର୍ମର ବିଶେଷତ୍ୱ ଏବଂ ଆପ୍ଲିକେସନ୍ ମାଧ୍ୟମରେ ସରକାରୀ ଅଧିକାରୀଙ୍କୁ ପରିଚିତ କରାଇବା ଯଦ୍ଦ୍ୱାରା ସୋସିଆଲ୍ ମିଡିଆରେ ସରକାର ଉତ୍ତମ ରୂପେ ଯୋଗାଯୋଗ ରକ୍ଷା କରିପାରିବେ ।


    **********

    
    
    (Release ID: 1488385) Visitor Counter : 2