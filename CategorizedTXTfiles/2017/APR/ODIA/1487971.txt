      ଯୁବ ବ୍ୟାପାର ଓ କ୍ରୀଡା ମନ୍ତ୍ରଣାଳୟ

      କ୍ରୀଡ଼ା କ୍ଷେତ୍ରରେ ବାଳିକାମାନଙ୍କ ପାଇଁ ଯୋଜନା
      Posted On: 11 APR 2017 6:03PM by PIB Bhubaneshwar


    କ୍ରୀଡ଼ା ଓ ଯୁବ ସେବା (ସ୍ୱାଧୀନ ଦାୟିତ୍ୱ) ରାଷ୍ଟ୍ରମନ୍ତ୍ରୀ ଶ୍ରୀ ବିଜୟ ଗୋଏଲ ଆଜି ରାଜ୍ୟ ସଭାରେ ପ୍ରକାଶ କରିଛନ୍ତି ଯେ ଜାତୀୟ ଓ ଆନ୍ତର୍ଜାତିକ ସ୍ତରର ପ୍ରତିଯୋଗିତା ମାନଙ୍କରେ ଭାଗନେବା ପାଇଁ ତଥା ତାଲିମ ଗ୍ରହଣ କରିବା ନେଇ ବାଳିକା ଓ ମହିଳାମାନଙ୍କୁ ସମର୍ଥନ ଓ ସହାୟତା ପ୍ରଦାନ କରିବା ଲାଗି “ଜାତୀୟ କ୍ରୀଡ଼ା ସଂଗଠନ ସହାୟତା” ଯୋଜନା ଅନ୍ତର୍ଗତ ସ୍ୱୀକୃତି ପ୍ରାପ୍ତ ଜାତୀୟ କ୍ରୀଡ଼ା ସଂଗଠନଗୁଡ଼ିକୁ ସରକାର ଆର୍ଥିକ ସହାୟତା ପ୍ରଦାନ କରୁଛନ୍ତି । ପୁରୁଷ ଓ ବାଳକମାନଙ୍କୁ ମଧ୍ୟ ଅନୁରୂପ ସହାୟତା ପ୍ରଦାନ କରାଯାଉଛି ।

    
    ଏକ ଲିଖିତ ଉତ୍ତରରେ ସେ କହିଲେ ଯେ 8-25 ବର୍ଷ ବୟସ୍କ ବର୍ଗର ମହିଳାଙ୍କ ସମେତ ଦେଶବ୍ୟାପୀ ପ୍ରତିଭାବାନ କ୍ରୀଡ଼ାବିତଙ୍କୁ ଚିହ୍ନଟ କରି ସେମାନେ କିପରି ଭାବେ ଜାତୀୟ ଏବଂ ଆନ୍ତର୍ଜାତିକ ସ୍ତରର ପ୍ରତିଯୋଗିତା ମାନଙ୍କରେ ଭଲ କରିବେ ସେଥିପାଇଁ ପ୍ରଶିକ୍ଷଣ ପ୍ରଦାନ କରିବାକୁ ଭାରତୀୟ କ୍ରୀଡ଼ା ପ୍ରାଧିକରଣ ନିମ୍ନଲିଖିତ କ୍ରୀଡା ପ୍ରସାର ଯୋଜନା କାର୍ଯ୍ୟକାରୀ କରୁଛନ୍ତି । ଏଗୁଡ଼ିକ ହେଲା...
    
    ଜାତୀୟ କ୍ରୀଡ଼ା ପ୍ରତିଭା ପ୍ରତିଯୋଗିତା ଯୋଜନା (NSTC)
    
    ସେନା ବାଳକ କ୍ରୀଡ଼ା କମ୍ପାନୀ(ABSC)
    
    ସାଇ ପ୍ରଶିକ୍ଷଣ କେନ୍ଦ୍ର (STC)
    
    ସ୍ୱତନ୍ତ୍ର କ୍ଷେତ୍ର କ୍ରୀଡ଼ା (SAG)
    
    ଏସଟିସି/ଏସଏଜି ପ୍ରସାରଣ କେନ୍ଦ୍ର
    
    ଉତ୍କର୍ଷତା କେନ୍ଦ୍ର(COE)
    
    ଜାତୀୟ କ୍ରୀଡା ଏକାଡେମୀ (NSA)
    
    ବିଭିନ୍ନ କ୍ରୀଡ଼ାବର୍ଗରେ ଉପଯୁକ୍ତ ମହିଳା ପ୍ରଶିକ୍ଷାର୍ଥୀଙ୍କ ସମେତ ପ୍ରତିଭାବାନ କ୍ରୀଡ଼ାବିତଙ୍କୁ ଚିହ୍ନଟ କରିବା ଲାଗି ସାଇ 10 ଟି ଆଂଚଳିକ କେନ୍ଦ୍ର ଏବଂ 2ଟି ଏକାଡେମୀ ପ୍ରତିଷ୍ଠା କରିଛି । ଦେଶବ୍ୟାପୀ 289ଟି ସାଇ କେନ୍ଦ୍ର ମାଧ୍ୟମରେ 27ଟି କ୍ରୀଡ଼ା ବିଭାଗରେ ନିୟମିତ ପ୍ରଶିକ୍ଷଣ ପ୍ରଦାନ କରାଯାଉଛି ।
    
    ସାଇ ଯୋଜନାରେ ଚିହ୍ନଟ ହୋଇଥିବା ମହିଳା ପ୍ରଶିକ୍ଷାର୍ଥୀମାନଙ୍କ ସମେତ ଅନ୍ୟ କ୍ରୀଡ଼ାବିତମାନଙ୍କୁ ବିଶେଷଜ୍ଞ, କୋଚ, ଇନଡୋର ଓ ଆଉଟଡୋର ଖେଳପଡିଆ, କ୍ରୀଡ଼ା ଉପକରଣ, ରହିବା ଓ ଖାଇବା ସୁବିଧା, କ୍ରୀଡ଼ା କିଟ୍, ପ୍ରତିଯୋଗିତା ସୁଯୋଗ, ଶିକ୍ଷା ଖର୍ଚ୍ଚ, ଚିକିତ୍ସା, ଇନ୍ସୁରାନ୍ସ ଏବଂ ଷ୍ଟାଇପେଣ୍ଡ ଆଦି ବାବଦରେ ଅନୁମୋଦିତ ଆର୍ଥିକ ସହାୟତା ପ୍ରଦାନ କରାଯାଇଥାଏ ।
    
    ସାଇ ଯୋଜନା ଅନ୍ତର୍ଗତ ବର୍ତ୍ତମାନ 13, 684 ଜଣ ପ୍ରତିଭାବାନ କ୍ରୀଡ଼ାବିତଙ୍କୁ ଚିହ୍ନଟ କରାଯାଇ ଦେଶବ୍ୟାପୀ ତାଲିମ ପ୍ରଦାନ କରାଯାଉଛି । ଏମାନଙ୍କ ମଧ୍ୟରେ 4032 ଜଣ ହେଉଛନ୍ତି ମହିଳା ପ୍ରଶିକ୍ଷାର୍ଥୀ । ତେବେ ଏନେଇ ରାଜ୍ୟସ୍ତରୀୟ ତଥ୍ୟ ରଖାଯାଇ ନାହିଁ ।

    
    
    (Release ID: 1487971) Visitor Counter : 2