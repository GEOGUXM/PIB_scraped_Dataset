      ସୂଚନା ଓ ପ୍ରସାରଣ ମନ୍ତ୍ରଣାଳୟ

      ଚଳଚ୍ଚିତ୍ର ନିର୍ଦ୍ଦେଶକ ଓ ଅଭିନେତା ଶ୍ରୀ କାଶୀନାଧୁନି ବିଶ୍ୱନାଥଙ୍କୁ 2016 ବର୍ଷ ପାଇଁ ଦାଦାସାହେବ ଫାଲକେ ପୁରସ୍କାର
      ଡିଏସପିଏ କମିଟିର ସୁପାରିସକୁ ସୂଚନା ଏବଂ ପ୍ରସାରଣ ମନ୍ତ୍ରୀ ଶ୍ରୀ ଭେଙ୍କେୟା ନାଇଡ଼ୁଙ୍କ ଅନୁମୋଦନ

      Posted On: 24 APR 2017 8:02PM by PIB Bhubaneshwar

    ଜଣାଶୁଣା ଚଳଚ୍ଚିତ୍ର ନିର୍ଦ୍ଦେଶକ ଏବଂ ଅଭିନେତା ଶ୍ରୀ କାଶୀନାଧୁନି ବିଶ୍ୱନାଥଙ୍କୁ 2016 ବର୍ଷ ପାଇଁ 48ତମ ସମ୍ମାନଜନକ ଦାଦାସାହେବ ଫାଲକେ ପୁରସ୍କାର ପ୍ରଦାନ କରାଯିବ । ସୂଚନା ଏବଂ ପ୍ରସାରଣ ମନ୍ତ୍ରୀ ଶ୍ରୀ ଏମ୍ ଭେଙ୍କେୟା ନାଇଡ଼ୁ ଆଜି ଦାଦାସାହେବ ଫାଲକେ ପୁରସ୍କାର କମିଟିର ସୁପାରିସକୁ ଅନୁମୋଦନ କରିଛନ୍ତି । ଭାରତୀୟ ସିନେମାର ବିକାଶ ଏବଂ ଅଭିବୃଦ୍ଧିରେ ଉଲ୍ଲେଖନୀୟ ଯୋଗଦାନ ନିମନ୍ତେ ଭାରତ ସରକାରଙ୍କ ପକ୍ଷରୁ ଏହି ପୁରସ୍କାର ପ୍ରଦାନ କରାଯାଇଥାଏ । ପୁରସ୍କାର ସ୍ୱରୂପ ସ୍ୱର୍ଣ୍ଣ କମଳ , ଦଶ ଲକ୍ଷ ଟଙ୍କାର ଅର୍ଥରାଶି ଏବଂ ଏକ ଉତ୍ତରୀୟ ପ୍ରଦାନ କରାଯିବ । ଆସନ୍ତା ମେ 3 ତାରିଖ 2017ରେ ବିଜ୍ଞାନ ଭବନଠାରେ ଆୟୋଜିତ ଏକ ସମାରୋହରେ ଭାରତର ରାଷ୍ଟ୍ରପତି ଏହି ପୁରସ୍କାର ପ୍ରଦାନ କରିବେ ।


    ଶାସ୍ତ୍ରୀୟ ଏବଂ ପାରମ୍ପରିକ କଳାରେ ନିପୁଣ ଶ୍ରୀ କେ ବିଶ୍ୱନାଥ ଭାରତୀୟ ଚଳଚ୍ଚିତ୍ର ଜଗତରେ ଜଣେ ମାର୍ଗଦର୍ଶକ । 1965ରୁ ଅଦ୍ୟାବଧି 50ଟି ଚଳଚ୍ଚିତ୍ରରେ ସେ ନିର୍ଦ୍ଦେଶନା ଦେଇଛନ୍ତି । ବଳିଷ୍ଠ ବିଷୟବସ୍ତୁ , ଭଲ କାହାଣୀକୁ ସାଂସ୍କୃତିକ ପ୍ରାମାଣିକତା ସହିତ ନିଚ୍ଛକ ଭାବେ ଉପସ୍ଥାପନ କରିବା ଲାଗି ସେ ପ୍ରସିଦ୍ଧ । ବ୍ୟାପକ ସାମାଜିକ ଏବଂ ମାନବୀୟ ପ୍ରସଙ୍ଗ ଉପରେ ଆଧାରିତ ତାଙ୍କର ଚଳଚ୍ଚିତ୍ରଗୁଡ଼ିକ ସାଧାରଣ ଦର୍ଶକଙ୍କୁ ଭଲ ବାର୍ତ୍ତା ଦେଇଥାଏ ।


    ଆନ୍ଧ୍ରପ୍ରଦେଶର ଗୁଡିଭାଡାଇନ୍ ଠାରେ 1930 ମସିହା ଫେବୃଆରୀ ମାସରେ ଶ୍ରୀ କେ ବିଶ୍ୱନାଥ ଜନ୍ମଗ୍ରହଣ କରିଥିଲେ । କଳା ପ୍ରତି ଅତ୍ୟଧିକ ଆଗ୍ରହ ଯୋଗୁ ସେ କଳା , ସଙ୍ଗୀତ ଏବଂ ନୃତ୍ୟ ବିଷୟବସ୍ତୁକୁ ନେଇ ଏକାଧିକ ଚଳଚ୍ଚିତ୍ର ନିର୍ମାଣ କରିଥିଲେ । ତାଙ୍କ ଚଳଚ୍ଚିତ୍ରଗୁଡ଼ିକରେ ସାହସ ଏବଂ ଦୁର୍ବଳତା , ଆକାଂକ୍ଷା ଏବଂ ପ୍ରତିବଦ୍ଧତା , ଦୃଢ଼ତା ଏବଂ ବ୍ୟାକୁଳତା , ସାମାଜିକ ଚାହିଦା ଏବଂ ବ୍ୟକ୍ତିଗତ ସଂଘର୍ଷ ତଥା ମାନବୀୟ ଭାବନାର ଭଲ ଦିଗ ପ୍ରତି ଗୁରୁତ୍ୱ ଦିଆଯାଇଛି ।


    ଚଳଚ୍ଚିତ୍ର ଜଗତ ପ୍ରତି ତାଙ୍କର ଅବଦାନ ସ୍ୱରୂପ 1992ରେ ତାଙ୍କୁ ଭାରତ ସରକାରଙ୍କ ଦ୍ୱାରା ପଦ୍ମଶ୍ରୀ ସମ୍ମାନରେ ଭୂଷିତ କରାଯାଇଥିଲା । ସେ ମଧ୍ୟ 5ଟି ଜାତୀୟ ଚଳଚ୍ଚିତ୍ର ପୁରସ୍କାର , 20ଟି ନନ୍ଦୀ ପୁରସ୍କାର (ଆନ୍ଧ୍ର ପ୍ରଦେଶ ସରକାରଙ୍କ ଦ୍ୱାରା ପ୍ରଦାନ କରାଯାଉଥିବା) , ଜୀବନବ୍ୟାପୀ ସାଧନା ପୁରସ୍କାରକୁ ମିଶାଇ 10ଟି ଫିଲ୍ମ ଫେୟାର ପୁରସ୍କାରରେ ସମ୍ମାନିତ ହୋଇସାରିଛନ୍ତି । ଜାତୀୟ ପୁରସ୍କାରପ୍ରାପ୍ତ ଚଳଚ୍ଚିତ୍ର ସ୍ୱାଥିମୁଥ୍ୟମ୍ 59ତମ ଓସ୍କାର ପୁରସ୍କାର ପାଇଁ ଶ୍ରେଷ୍ଠ ବିଦେଶୀ ଚଳଚ୍ଚିତ୍ର ବର୍ଗରେ ପ୍ରଥମ ଭାରତୀୟ ଚଳଚ୍ଚିତ୍ର ଭାବେ ନାମାଙ୍କନ ହାସଲ କରିଥିଲା ।


    ଶ୍ରୀ କେ ବିଶ୍ୱନାଥନ୍ ନିଜ ଚଳଚ୍ଚିତ୍ର ମାଧ୍ୟମରେ କହୁଥିବା କାହାଣୀ ଅତ୍ୟନ୍ତ ସହଜ । ସେଗୁଡ଼ିକ ଦର୍ଶକମାନଙ୍କୁ ପ୍ରତ୍ୟକ୍ଷ ଏବଂ ସୁଖଦ ଅନୁଭବ ଦେଇଥାଏ । ଏଥିସହିତ ଏହି କାହାଣୀଗୁଡ଼ିକ ଦର୍ଶକଙ୍କୁ ବାରମ୍ବାର ତାଙ୍କ ଚଳଚ୍ଚିତ୍ରକୁ ଉପଭୋଗ କରିବା ଏବଂ ବିଷୟବସ୍ତୁକୁ ଭଲ ଭାବେ ବୁଝିବା ଲାଗି ଆକର୍ଷିତ କରିଥାଏ ।


    ତାଙ୍କର ସ୍ମରଣୀୟ ଚଳଚ୍ଚିତ୍ର ମଧ୍ୟରେ ରହିଛି ସିରିଭେନେଲାବାସ୍ , ଏଥିରେ ଜଣେ ଅନ୍ଧ ବଂଶୀବାଦକ ଏବଂ ମୂକ ଚିତ୍ରକର କିଭଳି ପରସ୍ପରର ପ୍ରେମରେ ପଡ଼ୁଛନ୍ତି ତାହା ଦର୍ଶାଯାଇଛି । ଏହା ଭିନ୍ନକ୍ଷମଙ୍କ ପ୍ରତି ଦର୍ଶକଙ୍କ ଚିନ୍ତାଧାରା ବଦଳାଇବାରେ ସହାୟକ ହୋଇଥିଲା । ଏହି ଚଳଚ୍ଚିତ୍ରରେ ଥିବା ଗୀତଗୁଡ଼ିକ ଏବେବି ଶ୍ରୁତିମଧୁର ମନେ ହୋଇଥାଏ । ତାଙ୍କ ଚଳଚ୍ଚିତ୍ର ‘ ଶଙ୍କରବରଣମ୍ ’ ଭାରତର ଶ୍ରେଷ୍ଠ ତଥା କାଳଜୟୀ ଚଳଚ୍ଚିତ୍ର ଭାବେ ପରିଗଣିତ ହେବା ସହ ବିଶ୍ୱ ଦରବାରରେ ମଧ୍ୟ ପ୍ରସିଦ୍ଧି ହାସଲ କରିଥିଲା ।


    **********

    
    
    (Release ID: 1488515) Visitor Counter : 2