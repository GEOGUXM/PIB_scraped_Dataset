      କ୍ୟାବିନେଟ

      ଜାତୀୟ ପଛୁଆ ବର୍ଗ କମିଶନ ଗଠନ ଲାଗି ସମ୍ବିଧାନ ସଂଶୋଧନ ପ୍ରସ୍ତାବକୁ କେନ୍ଦ୍ର କ୍ୟାବିନେଟର ଅନୁମୋଦନ
      Posted On: 19 APR 2017 8:09PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ କେନ୍ଦ୍ର କ୍ୟାବିନେଟ ବୈଠକରେ କେତେକ ଗୁରୁତ୍ୱପୂର୍ଣ୍ଣ ବିଲକୁ ଅନୁମୋଦନ ମିଳିଛି । ଏଥିମଧ୍ୟରେ ରହିଛି ସମ୍ବିଧାନ (123ତମ ସଂଶୋଧନ) ବିଲ୍ 2017 ଏବଂ ସଂସଦରେ ଗୃହିତ ଜାତୀୟ ପଛୁଆବର୍ଗ କମିଶନ୍ ବିଲ , 2017 । ଏଥିସହିତ ପୂର୍ବତନ ଜାତୀୟ ପଛୁଆ ବର୍ଗ କମିଶନଙ୍କ ଦ୍ୱାରା ଧାରଣ କରାଯାଇଥିବା ପଦପଦବୀ ଏବଂ କାର୍ଯ୍ୟାଳୟ ପରିସରକୁ ନୂଆକରି ଗଠନ କରାଯାଇଥିବା ପଛୁଆବର୍ଗ କମିଶନଙ୍କୁ ହସ୍ତାନ୍ତର କରିବା ପ୍ରସ୍ତାବକୁ ମଧ୍ୟ କ୍ୟାବିନେଟ ଅନୁମୋଦନ ମିଳିଛି ।


    ସାମାଜିକ ଏବଂ ଶିକ୍ଷାଗତ ଦୃଷ୍ଟିରୁ ପଛୁଆ ବର୍ଗ ପାଇଁ ସମ୍ବିଧାନର ଅନୁଚ୍ଛେଦ 338(ଖ) ଅନୁଯାୟୀ ଜାତୀୟ ପଛୁଆ ବର୍ଗ କମିଶନ ଗଠନ ଲାଗି ସମ୍ବିଧାନ ସଂଶୋଧନ କରାଯିବ ।


    ସମ୍ବିଧାନର ଅନୁଚ୍ଛେଦ 366ରେ ଏକ ସ୍ୱତନ୍ତ୍ର ଧାରା (26ଗ) ଯୋଗ କରାଯିବାର ପ୍ରସ୍ତାବ ରହିଛି ଯାହା ସାମାଜିକ ଏବଂ ଶିକ୍ଷାଗତ ଦୃଷ୍ଟିରୁ ପଛୁଆବର୍ଗଙ୍କ ପାଇଁ ଏହି ଉଦ୍ଦେଶ୍ୟ ଅନ୍ତର୍ଗତ ଅନୁଚ୍ଛେଦ 342 (କ) ଅନୁଯାୟୀ ଏକ ନୂଆ ପରିଭାଷା ନିର୍ଦ୍ଧାରଣ କରୁଛି ।


    ଜାତୀୟ ପଛୁଆ ବର୍ଗ କମିଶନ ଆଇନ 1993କୁ ରଦ୍ଦ କରାଯାଇ ସଂଶୋଧିତ ଜାତୀୟ ପଛୁଆ ବର୍ଗ କମିଶନ ବିଲ୍ 2017 ଅଣାଯାଇଛି ।


    କେନ୍ଦ୍ର ସରକାରଙ୍କ ଦ୍ୱାରା ଜାତୀୟ ପଛୁଆ ବର୍ଗ କମିଶନ ଗଠନ କରାଯିବା ପରେ ସେହି ତାରିଖ ଠାରୁ ଜାତୀୟ ପଛୁଆ ବର୍ଗ ଅଧିନିୟମର ଧାରା 3ର ଉପଧାରା 1 ଅନୁଯାୟୀ ପୂର୍ବରୁ ଥିବା ଜାତୀୟ ପଛୁଅ ବର୍ଗ କମିଶନ ଭଙ୍ଗ ହୋଇଯିବ ।


    ଅନୁଚ୍ଛେଦ 338 (ଖ) ଅନୁଯାୟୀ ପୂର୍ବରୁ ବିଭିନ୍ନ ପଦପଦବୀରେ ରହିଥିବା ପଦବୀଧାରୀଙ୍କୁ ମିଶାଇ 52ଟି ପଦବୀ ସୃଷ୍ଟି କରାଯାଇ ପ୍ରସ୍ତାବିତ ଜାତୀୟ ପଛୁଆ ବର୍ଗ କମିଶନ ଗଠନ କରାଯିବ ।


    ତ୍ରିକୂଟ-1 , ଭିକାଜି କାମା ପ୍ଲେସ୍ , ନୂଆଦିଲ୍ଲୀ-110066 ଠାରେ ଥିବା ବର୍ତ୍ତମାନର ଜାତୀୟ ପଛୁଆ ବର୍ଗ କମିଶନଙ୍କ କାର୍ଯ୍ୟାଳୟ ପରିସରକୁ ଦଖଲ କରିବା ଏବଂ ସମ୍ବିଧାନାର ଧାରା 338(ଖ) ଅନୁଯାୟୀ ପଛୁଆବର୍ଗ କମିଶନ ଗଠନ କରିବା ଲାଗି ନିଷ୍ପତ୍ତି ହୋଇଛି ।


    କେନ୍ଦ୍ର ସରକାରଙ୍କ ଏହି ନିଷ୍ପତ୍ତି ଫଳରେ ସାମାଜିକ ଏବଂ ଶିକ୍ଷାଗତ କ୍ଷେତ୍ରରେ ପଛୁଆ ରହିଥିବା ଲୋକମାନଙ୍କର କଲ୍ୟାଣ ହୋଇପାରିବ । ଜାତୀୟ ପଛୁଆ ବର୍ଗ କମିଶନ ଅଧିକ ଦକ୍ଷତାର ସହ ମଧ୍ୟ କାର୍ଯ୍ୟ କରିପାରିବ ।


    **********


    

    
    (Release ID: 1488238) Visitor Counter : 2