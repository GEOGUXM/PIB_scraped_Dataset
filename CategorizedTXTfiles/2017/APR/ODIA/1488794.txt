      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ବନ୍ଦ ସାରକାରଖାନା ଗୁଡିକର ପୁନରୁଦ୍ଧାର ପାଇଁ ଯୁଗ୍ମ ସମୀକ୍ଷା ବୈଠକ
      8 ହଜାର କୋଟି ଟଙ୍କା ପୁଞ୍ଜିନିବେଶରେ ତାଳଚେର ସାରକାରଖାନାର ପୁନରୁଦ୍ଧାର
      • ଧାମରାରେ ଏଲଏନଜି ଟର୍ମିନାଲ ପାଇଁ 6 ହଜାର କୋଟି ନିବେଶ
      • ୨୬୫୦ କିମି ପ୍ରଧାନମନ୍ତ୍ରୀ ଉର୍ଜ୍ଜା ଗଙ୍ଗା ପାଇପଲାଇନ ପ୍ରକଳ୍ପ ପାଇଁ ୧୩ ହଜାର କୋଟି
      • ପୂର୍ବ ଭାରତକୁ ନ୍ୟାସନାଲ ଗ୍ୟାସ ଗ୍ରୀଡ ସହ ସଂଯୁକ୍ତ କରିବା ପାଇଁ ନୂତନ ଗ୍ୟାସ ପାଇପ ଲାଇନର ନିର୍ମାଣ
      • ପୂର୍ବ ଭାରତରେ ଆସିବ ଦ୍ୱିତୀୟ ସବୁଜ ବିପ୍ଳବ
      Posted On: 27 APR 2017 6:30PM by PIB Bhubaneshwar


    ବନ୍ଦ ହୋଇଯାଇଥିବା ସାରକାରଖାନା ଗୁଡିକର ପୁନରୁଦ୍ଧାର ନିମନ୍ତେ କେନ୍ଦ୍ର ରସାୟନ ଓ ସାର ମନ୍ତ୍ରଣାଳୟ ଆନୁକୂଲ୍ୟରେ ଆୟୋଜିତ ସମୀକ୍ଷା ବୈଠକରେ ଯୋଗଦେଇଛନ୍ତି ପେଟ୍ରୋଲୟମ ଓ ପ୍ରାକୃତିକ ବାଷ୍ପ ମନ୍ତ୍ରୀ ଧର୍ମେନ୍ଦ୍ର ପ୍ରଧାନ ।


    ଏହି ଅବସରରେ ଅନୁଷ୍ଠିତ ପ୍ରେସ କନଫରେନ୍ସରେ ଶ୍ରୀ ପ୍ରଧାନ କହିଛନ୍ତି ଯେ, ଦେଶରେ ବନ୍ଦ ହୋଇଯାଇଥିବା ସାରକାରଖାନାଗୁଡିକର ପୁନରୁଦ୍ଧାର ଏବଂ ପୂର୍ବ ଭାରତକୁ ଜାତୀୟ ଗ୍ୟାସ ଗ୍ରୀଡ ସଙ୍ଗେ ସଂଯୁକ୍ତ କରିବା ନିମନ୍ତେ ଗ୍ୟାସ ପାଇପ ଲାଇନ ନେଟୱାର୍କର ନିର୍ମାଣ ପାଇଁ 50 ହଜାର କୋଟି ଟଙ୍କାର ପୁଞ୍ଜି ବିନିଯୋଗ କରାଯିବ । ଏହା ପୂର୍ବ ଭାରତରେ ଦ୍ୱିତୀୟ ସବୁଜ ବିପ୍ଳବ ଆଣିବା ସହ ଏହି ଅଂଚଳର ଦ୍ରୁତ ବିକାଶରେ ସହାୟକ ହେବ । ଏହି ଯୋଜନା ଅନ୍ତର୍ଗତ ଉତ୍ତରପ୍ରଦେଶର ଗୋରଖପୁର , ବିହାରର ବାରାଉନି , ଝାଡଖଣ୍ଡର ସିନ୍ଦି୍ର ଏବଂ ଓଡ଼ିଶାର ତାଳଚେର ସାରକାରଖାନାର ପୁନରୁଦ୍ଧାର କରାଯିବ । 2650 କିଲୋମିଟର ଦୀର୍ଘ ପ୍ରଧାନମନ୍ତ୍ରୀ ଉର୍ଜ୍ଜା ଗଙ୍ଗା ପାଇପ ଲାଇନ ନିର୍ମାଣ କରାଯିବ ଏବଂ ଓଡ଼ିଶାର ଧାମରାଠାରେ ଏକ ଏଲଏନଜି ଟର୍ମିନାଲ ମଧ୍ୟ ସ୍ଥାପନ କରାଯିବ । ଓଡ଼ିଶାର ତାଳଚେର ସାରକାରଖାନାରେ 8 ହଜାର କୋଟି ଟଙ୍କାର ନିବେଶ ହେବ ବୋଲି ପେଟ୍ରୋଲିୟମ ମନ୍ତ୍ରୀ ସୂଚନା ଦେଇଛନ୍ତି । ପ୍ରଥମ ଥର ପାଇଁ ଏଠାରେ କୋଲ ଗ୍ୟାସିଫିକେସନ ଟେକ୍ନୋଲୋଜିର ବ୍ୟବହାର କରାଯିବ ।


    ଏହି ଅବସରରେ ଶ୍ରୀ ପ୍ରଧାନ କହିଥିଲେ ଯେ ରାଷ୍ଟ୍ରାୟତ୍ତ କମ୍ପାନୀ ଗେଲ ଦ୍ୱାରା 13 ହଜାର କୋଟି ଟଙ୍କା ବିନିମୟରେ 2650 କିମି ଦୀର୍ଘ ଜଗଦିସପୁର-ହଳଦିଆ ଏବଂ ବୋକାରୋ-ଧାମରା ପ୍ରାକୃତିକ ବାଷ୍ପ ପାଇପ ଲାଇନ ପ୍ରକଳ୍ପ ବା ପ୍ରଧାନମନ୍ତ୍ରୀ ଉର୍ଜ୍ଜା ଗଙ୍ଗା ପ୍ରକଳ୍ପ ନିର୍ମାଣ କରାଯିବ । ଏହି ପାଇପ ଲାଇନ ଉତ୍ତରପ୍ରଦେଶ , ବିହାର , ଝାଡଖଣ୍ଡ , ପଶ୍ଚିମବଙ୍ଗ ଏବଂ ଓଡ଼ିଶା ଦେଇଯିବ । ଏଥି ସହିତ ଓଡ଼ିଶାର ଧାମରାଠାରେ 6 ହଜାର କୋଟି ଟଙ୍କା ନିବେଶରେ ଏକ ବୃହତ୍ତ ଏଲଏନଜି ଟର୍ମିନାଲ ନିର୍ମାଣ କରାଯିବ ବୋଲି ଶ୍ରୀ ପ୍ରଧାନ ସୂଚନା ଦେଇଥିଲେ ।


    ଏହି ବୈଠକରେ କେନ୍ଦ୍ର ସାର ଓ ରସାୟନ ଏବଂ ସଂସଦୀୟ ବ୍ୟାପାର ମନ୍ତ୍ରୀ ଶ୍ରୀ ଅନନ୍ତ କୁମାର ଅଧ୍ୟକ୍ଷତା କରିଥିଲେ । ବୈଠକରେ କେନ୍ଦ୍ର ଶକ୍ତି , କୋଇଲା , ନୂତନ ଏବଂ ନବୀକରଣୀୟ ଶକ୍ତି ଏବଂ ଖଣି ମନ୍ତ୍ରୀ ଶ୍ରୀ ପିୟୂଷ ଗୋଏଲ , ସଡ଼କ ପରିବହନ ଓ ରାଜମାର୍ଗ , ଜାହାଜ ଚଳାଚଳ , ସାର ଓ ରସାୟନ ରାଷ୍ଟ୍ରମନ୍ତ୍ରୀ ଶ୍ରୀ ମନସୁଖ ମାଣ୍ଡଭିୟ ଯୋଗଦେଇଥିଲେ ।


    **********

    
    
    (Release ID: 1488794) Visitor Counter : 2