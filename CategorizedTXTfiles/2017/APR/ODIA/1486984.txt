      ଅର୍ଥ ମନ୍ତ୍ରଣାଳୟ

      ଭାରତ ଓ ବ୍ରିଟେନ୍ ଗଠନ କରିବେ ସବୁଜ ବିକାଶ ଇକ୍ୱିଟି ପାଣ୍ଠି
      Posted On: 05 APR 2017 4:39PM by PIB Bhubaneshwar


    ଭାରତ ଓ ବ୍ରିଟେନ୍ ଆଜି ୟୁକେ - ଭାରତ ପାଣ୍ଠି ଗଠନ ପାଇଁ ଘୋଷଣା କରିଛନ୍ତି । ଏହି ପାଣ୍ଠି ଗ୍ରୀନ୍ ଗ୍ରୋଥ୍ ଇକ୍ୱିଟି ଫଣ୍ଡ୍ ( ସବୁଜ ବିକାଶ ଇକ୍ୱିଟି ପାଣ୍ଠି ) ନାମରେ ପରିଚିତ ହେବ । ଲଣ୍ଡନ ନଗରୀର ଘରୋଇ ସେକ୍ଟରର ନିବେଶକାରୀମାନେ ଏହା ଦ୍ୱାରା ଭାରତରେ ସବୁଜ ଭିତିଭୂମି ପ୍ରକଳ୍ପରେ ପୁଂଜି ବିନିଯୋଗ କରିବାର ସୁଯୋଗ ପାଇବେ । ଉଭୟ ଦେଶର ସରକାର ୧୨୦ ନିୟୁତ ପାଉଣ୍ଡ ( ଅର୍ଥାତ୍ , ମୋଟ ୨୪୦ ନିୟୁତ ପାଉଣ୍ଡ ) ଲେଖାଏଁ ଏହି ପାଣ୍ଠିରେ ନିବେଶ କରିବା ସକାଶେ ନିଜ ନିଜର ପ୍ରତିବଦ୍ଧତା ପ୍ରକଟ କରିଛନ୍ତି । ଏହି ପାଣ୍ଠି ଏନଆଇଆଇଏଫ ଢ଼ାଂଚାରେ ସ୍ଥାପନ କରାଯିବ ।


    ୟୁକେ - ଭାରତ ପାଣ୍ଠି ସକାଶେ ଯଥାଶୀଘ୍ର ବଜାରଭିତିକ ସହଯୋଗ କାର୍ଯ୍ୟକ୍ରମ ଆରମ୍ଭ କରିବାଲାଗି ଉଭୟ ଭାରତ ଓ ବ୍ରିଟେନ୍ ଘୋଷଣା କରିଛନ୍ତି । ଗ୍ରୀନ୍ ଗ୍ରୋଥ୍ ଇକ୍ୱିଟି ଫଣ୍ଡ୍ ନାମରେ ପରିଚିତ ଏହି ପାଣ୍ଠି ଘରୋଇ ନିବେଶକୁ ତ୍ୱରାନ୍ୱିତ କରିବ । ଏହି ପାଣ୍ଠି ଜରିଆରେ ପ୍ରଥମେ ୫୦୦ ନିୟୁତ ପାଉଣ୍ଡ୍ ଉଠାଯିବ ଯାହାର ପରିମାଣ ଭବିଷ୍ୟତରେ ବୃଦ୍ଧିପାଇବ । ଭାରତର ଅର୍ଥ , ପ୍ରତିରକ୍ଷା ଏବଂ କର୍ପୋରେଟ ବ୍ୟାପାର ମନ୍ତ୍ରୀ ଶ୍ରୀ ଅରୁଣ ଜେଟଲୀ ଏବଂ ବ୍ରିଟେନର ଅର୍ଥମନ୍ତ୍ରୀ ( ଚାନସେଲର ଅଫ୍ ଏକ୍ସଚେକର୍ ) ଶ୍ରୀ ଫିଲିପ୍ ହାମଣ୍ଡ୍ ଗତକାଲି ନୂଆଦିଲ୍ଲୀ ଠାରେ ଆଲୋଚନା ପରେ ଏହି ବିଷୟ ଘୋଷଣା କରିଛନ୍ତି । ଉଭୟ ରାଷ୍ଟ୍ରର ଅର୍ଥମନ୍ତ୍ରୀ ଏହି ଆଲୋଚନା ପରେ ଘୋଷଣା କରିଛନ୍ତି ଯେ ଭାରତରେ ସବୁଜ ଶକ୍ତି ତଥା ଅକ୍ଷୟ ଶକ୍ତିର ଦ୍ରୁତ ବିକାଶ ଦିଗରେ ଅଧିକ ପୁଂଜି ନିବେଶ କରିବେ । କେଉଁ କେଉଁ ପ୍ରକଳ୍ପରେ ଏହି ପୁଂଜି ନିବେଶ କରାଯିବ ତାହା ଆଗାମୀ କିଛି ମାସ ମଧ୍ୟରେ ସ୍ଥିର କରାଯିବ । ଖୁବ୍ ଶୀଘ୍ର ଏ ଦିଗରେ ବଜାରକୁ ଏହି କାର୍ଯ୍ୟକ୍ରମରେ ନିୟୋଜିତ କରାରିବ ଏବଂ ଏଥିପାଇଁ ବ୍ଲୁପ୍ରିଂଟ ପ୍ରକାଶ ପାଇବ । ପୁନଶ୍ଚ ଅନ୍ୟାନ୍ୟ ସହଯୋଗୀ କ୍ଷେତ୍ରରେ ପାଣ୍ଠି ନିବେଶ ସକାଶେ ମଧ୍ୟ ଅତିରିକ୍ତ କ୍ଷେତ୍ର ଚିହ୍ନଟ କରାଯିବ ।


    *******

    
    
    (Release ID: 1486984) Visitor Counter : 3