      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ବାଂଲାଦେଶ ମୁକ୍ତି ସଂଗ୍ରାମରେ ଶହିଦ ଭାରତୀୟଙ୍କ ସମ୍ମାନାର୍ଥେ ମାନେକ୍ସା ସେଣ୍ଟରରେ ଆୟୋଜିତ ସମାରୋହରେ ପ୍ରଧାନମନ୍ତ୍ରୀଙ୍କ ଉଦ୍ବୋଧନ
      Posted On: 08 APR 2017 4:09PM by PIB Bhubaneshwar


    ମହାମହିମ , ବାଂଲାଦେଶର ପ୍ରଧାନମନ୍ତ୍ରୀ ଶେଖ ହସିନା ଜୀ , ଭାରତର ଶହିଦ ସୈନିକଙ୍କ ପରିବାର ,


    ବାଂଲାଦେଶର ମାନନୀୟ ବିଦେଶ ମନ୍ତ୍ରୀ ,


    ଏବଂ ମାନନୀୟ ମୁକ୍ତି ସଂଗ୍ରାମ ମନ୍ତ୍ରୀ


    ମୋ କ୍ୟାବିନେଟର ସଦସ୍ୟଗଣ – ବିଦେଶ ମନ୍ତ୍ରୀ ଶ୍ରୀମତୀ ସୁଷମା ସ୍ୱରାଜ ,


    ସଭାରେ ଉପସ୍ଥିତ ଅତି-ବିଶିଷ୍ଟ ଗଣ୍ୟମାନ୍ୟ ସଦସ୍ୟବୃନ୍ଦ


    ବିଶିଷ୍ଟ ଅତିଥିଗଣ ଏବଂ ମୋର ସମସ୍ତ ବନ୍ଧୁଗଣ ,


    ଆଜି ହେଉଛି ଏକ ବିଶେଷ ଦିନ । ଆଜି ହେଉଛି ଭାରତ ତଥା ବାଂଲାଦେଶର ଶହିଦଙ୍କ ବଳିଦାନକୁ ସ୍ମରଣ କରିବାର ଦିନ । ବାଂଲାଦେଶର ସ୍ୱାଧୀନତା ପାଇଁ ଜୀବନ ଦେଇଥିବା ଯୋଦ୍ଧାମାନଙ୍କୁ ମନେ ପକାଇବାର ଦିନ ଅଟେ । ବାଂଲାଦେଶ ସ୍ୱାଭିମାନର ରକ୍ଷା ପାଇଁ ଲଢିଥିବା ଭାରତୀୟ ସୈନିକଙ୍କର ଅଦମ୍ୟ ଉତ୍ସାହକୁ ମନେ ପକାଇବାର ଦିନ ଅଟେ । କିନ୍ତୁ ଏହି ଅବସରରେ ବାଂଲାଦେଶ ଉପରେ କରାଯାଇଥିବା ସେହି କ୍ରୁର ପ୍ରହାରକୁ ମଧ୍ୟ ମନେ ପକାଇବାର ଅଛି ଯାହା ଲକ୍ଷ ଲକ୍ଷ ଲୋକଙ୍କ ଜୀବନ ଛଡାଇ ନେଇଥିଲା । କିନ୍ତୁ ଏହା ସହିତ ଇତିହାସର ଯେଉଁ କ୍ରୁର ପ୍ରହାର ବାଂଲାଦେଶ ଉପରେ ବିତିଲା , ତା ପଛରେ ଥିବା ବିକୃତ ମାନସିକତାକୁ ମଧ୍ୟ ଅସ୍ୱୀକାର କରି ହେବ ନାହିଁ । ଆଜିର ଏହି ଅବସର ଭାରତ ଏବଂ ବାଂଲାଦେଶର 140 କୋଟିରୁ ଅଧିକ ନାଗରିକଙ୍କ ମଧ୍ୟରେ ଥିବା ଅତୁଟ ବିଶ୍ୱାସର ଦୃଢତାକୁ ଚିହ୍ନିବାର ଅଛି । ଆମେ ଆମ ସମାଜକୁ କିପରି ଏକ ସଶକ୍ତ ଓ ସମୃଦ୍ଧ ଭବିଷ୍ୟତ ଦେଇ ପାରିବା ସେ ବିଷୟରେ ବିଚାର କରିବାର ମଧ୍ୟ ଏହା ହେଉଛି ଉଚିତ ସମୟ ।


    ମହାମହିମ ,


    ତଥା ସାଥୀଗଣ କେତେଗୁଡିଏ କାରଣରୁ ଆଜିର ଦିନ ହେଉଛି ଐତିହାସିକ । ବାଂଲାଦେଶର ସ୍ୱାଧୀନତା ସଂଗ୍ରାମରେ ଶହିଦ ହୋଇଥିବା ସମସ୍ତ ଭାରତୀୟ ସୈନିକଙ୍କ ପରିବାର ପାଇଁ ମଧ୍ୟ ଏହା କେବେ ବି ନ ଭୁଲିବାର କ୍ଷଣ ଅଟେ । ଆଜି ବାଂଲାଦେଶ ସେହି 1661 ଭାରତୀୟ ସୈନିକମାନଙ୍କୁ ସମ୍ମାନିତ କରୁଛି , ଯେଉଁମାନେ 1971ରେ ବାଂଲାଦେଶର ସ୍ୱାଧୀନତା ସଂଗ୍ରାମ ପାଇଁ ପ୍ରାଣକୁ ଆହୁତି ଦେଇଥିଲେ । ମୁଁ ଭାରତର ଶହେ ପଚିଶ କୋଟି ଲୋକଙ୍କ ପକ୍ଷରୁ , ବାଂଲାଦେଶର ପ୍ରଧାନମନ୍ତ୍ରୀ ଶେଖ ହସିନାଜୀଙ୍କର ; ସେଠାକାର ସରକାର ଏବଂ ବାଂଲାଦେଶର ଲୋକଙ୍କର ; ଏହି ଭାବନାତ୍ମକ ଦୃଷ୍ଟଭଙ୍ଗି ପାଇଁ କୃତଜ୍ଞତା ଜ୍ଞାପନ କରୁଛି । ଭାରତର ବୀର ସୈନିକ ତଥା ଆମ ଗୌରବଶାଳୀ ସେନା କେବଳ ବାଂଲାଦେଶ ସହିତ ହୋଇଥିବା ଅନ୍ୟାୟ ଏବଂ ନରସଂହାର ବିରୁଦ୍ଧରେ ଲଢୁ ନ ଥିଲେ । ଏହି ବୀର , ଭାରତୀୟ ସଂସ୍କୃତିରେ ନିହିତ ମାନବୀୟ ମୂଲ୍ୟବୋଧ ପାଇଁ ମଧ୍ୟ ଲଢୁଥିଲେ । ଏହା ମୋର ପରମ ସୌଭାଗ୍ୟ ଯେ ଏହି ସମୟରେ 7 ଭାରତୀୟ ଶହିଦଙ୍କ ପରିବାର ଏଠାରେ ଉପସ୍ଥିତ ଅଛନ୍ତି । ସଂପୂର୍ଣ୍ଣ ଭାରତ ଆପଣଙ୍କ ବ୍ୟଥା , ଆପଣଙ୍କ କଷ୍ଟ ଏବଂ ଆପଣଙ୍କ ପୀଡାରେ ସହଭାଗୀ ଅଟନ୍ତି । ଆପଣଙ୍କ ତ୍ୟାଗ ଏବଂ ତପସ୍ୟା ହେଉଛି ଅତୁଳନୀୟ । ଭାରତୀୟ ସୈନିକଙ୍କ ବଳିଦାନ ପାଇଁ ମୁଁ ଏବଂ ସଂପୂର୍ଣ୍ଣ ଦେଶ ସମସ୍ତ ଶହିଦଙ୍କୁ କୋଟି କୋଟି ପ୍ରଣାମ କରୁଛୁ ।


    ସାଥୀଗଣ ,


    ବାଂଲାଦେଶର ଜନ୍ମ ଯେଉଁଠାରେ ଏକ ନୂତନ ଆଶାର ଉଦୟ ହୋଇଥିଲା । ସେଠାରେ 1971ର ଇତିହାସ ଆମକୁ କେତେ ଅତ୍ୟନ୍ତ କଷ୍ଟଦାୟକ କ୍ଷଣର ମଧ୍ୟ ସ୍ମରଣ କରାଇଥାଏ । 1971 ଅପ୍ରେଲ ସେହି ମାସ ଥିଲା ଯେବେ ବାଂଲାଦେଶରେ ନରସଂହାର ଚରମ ସୀମାରେ ଥିଲା । ବାଂଲାଦେଶରେ ଗୋଟିଏ ପିଢିକୁ ସଂପୂର୍ଣ୍ଣ ଶେଷ କରିବା ପାଇଁ ସଂହାର କରାଯାଉଥିଲା । ପ୍ରତ୍ୟେକ ବ୍ୟକ୍ତି ଯିଏ ବାଂଲାଦେଶର ଗୌରବ ସହିତ ଯୋଡି ହୋଇଥିଲା , ପ୍ରତ୍ୟେକ ବ୍ୟକ୍ତି ଯିଏ ଆଗାମୀ ପିଢିକୁ ବାଂଲାଦେଶର ଅତୀତ ସହିତ ଅବଗତ କରିପାରି ଥାଆନ୍ତା , ତାଙ୍କୁ ରାସ୍ତାରୁ ହଟାଇ ଦିଆଗଲା । ଏହି ନରସଂହାରର ଉଦ୍ଦେଶ୍ୟ କେବଳ ନିର୍ଦ୍ଦୋଷଙ୍କ ହତ୍ୟା କରିବା ନୁହେଁ , ବରଂ ବାଂଲାଦେଶର ସଂପୂର୍ଣ୍ଣ ବିଚାରଧାରାକୁ ମୂଳୋତ୍ପାଟନ କରିବା ଥିଲା । କିନ୍ତୁ ପରିଶେଷରେ ଅତ୍ୟାଚାର ବିଜୟୀ ହେଲା ନାହିଁ । ମାନବିକ ମୂଲ୍ୟବୋଧର ଜୟ ହେଲା । କୋଟି କୋଟି ବାଂଲାଦେଶୀଙ୍କ ଇଚ୍ଛା ଶକ୍ତିର ଜୟ ହେଲା ।


    ସାଥୀଗଣ ,


    ବାଂଲାଦେଶର ଜନ୍ମଗାଥା ହେଉଛି ଅସୀମ ବଳିଦାନର ଗାଥା । ଆଉ ଏହି ସବୁ ବଳିଦାନର କାହାଣୀରେ ଗୋଟିଏ ସୂତ୍ର , ଗୋଟିଏ ବିଚାର ହେଉଛି ସାଧାରଣ । ଆଉ ତାହା ହେଉଛି ରାଷ୍ଟ୍ର ତଥା ମାନବିକ ମୂଲ୍ୟବୋଧ ପ୍ରତି ଅଗାଧ ପ୍ରେମ । ମୁକ୍ତି ଯୋଦ୍ଧାଙ୍କ ବଳିଦାନ ରାଷ୍ଟ୍ର ପ୍ରେମ ଦ୍ୱାରା ପ୍ରେରିତ ହୋଇଥିଲା । ମୁକ୍ତି ଯୋଦ୍ଧା କେବଳ ମାତ୍ର ଏକ ମାନବ ଶରୀର ଆଉ ଆତ୍ମା ନ ଥିଲା , ବରଂ ଏକ ଅଦମ୍ୟ ତଥା ଅବିନାସୀ ଚିନ୍ତାଧାରା ଥିଲା । ମୁଁ ଖୁସି ଯେ ମୁକ୍ତି ଯୋଦ୍ଧାମାନଙ୍କ ପାଇଁ ଭାରତ ପକ୍ଷରୁ ମଧ୍ୟ କିଛି ପ୍ରୟାସ କରାଯାଇଥାଏ । ମୁକ୍ତି ଯୋଦ୍ଧା ଛାତ୍ରବୃତ୍ତି(ଭତ୍ତା) ଯୋଜନା ଅନୁସାରେ ମୁକ୍ତି ଯୋଦ୍ଧାମାନଙ୍କ ପରିବାର 10 ହଜାରରୁ ଅଧିକ ପିଲାଙ୍କୁ ପାଠ ପଢିବା ପାଇଁ ଛାତ୍ରବୃତ୍ତି ଦିଆଯାଉଛି । ସେମାନଙ୍କ ପରିବାରର କଲ୍ୟାଣ ପାଇଁ ଆଜି ଏହି ଅବସରରେ ମୁଁ ଆଉ ତିନୋଟି ଘୋଷଣା କରୁଛି । ଆଗାମୀ ପାଂଚ ବର୍ଷରେ ମୁକ୍ତି ଯୋଦ୍ଧା ଛାତ୍ରବୃତ୍ତି ଯୋଜନାର ସୁବିଧା ଆଉ ଅଧିକ ଦଶ ହଜାର ପିଲାଙ୍କ ପାଖରେ ପହଁଚାଯିବ । ମୁକ୍ତି ଯୋଦ୍ଧାମାନଙ୍କୁ 5ବର୍ଷ ପାଇଁ ବହୁମୁଖୀ ପ୍ରବେଶ ଭିସା ସୁବିଧା ଦିଆଯିବ ଆଉ ଭାରତରେ ମାଗଣା ଚିକିତ୍ସା ପାଇଁ ପ୍ରତିବର୍ଷ 100 ମୁକ୍ତିଯୋଦ୍ଧାମାନଙ୍କୁ ଏକ ସ୍ୱତନ୍ତ୍ର ମେଡିକାଲ ଯୋଜନା ଅନୁସାରେ ସହାୟତା ଦିଆଯିବ । ମୁକ୍ତିଯୋଦ୍ଧାମାନଙ୍କ ସହିତ ବାଂଲାଦେଶ ପାଇଁ ଭାରତୀୟ ସୈନ୍ୟଙ୍କ ପକ୍ଷରୁ କରାଯାଇଥିବା ସଂଘର୍ଷ ଆଉ ବଳିଦାନକୁ କେହି ଭୁଲି ପାରିବେ ନାହିଁ । ଏପରି କରିବା ପାଇଁ ତାଙ୍କର ଏକମାତ୍ର ପ୍ରେରଣା ଥିଲା , ବାଂଲାଦେଶର ଜନତାଙ୍କ ପ୍ରତି ପ୍ରେମ , ଆଉ ବାଂଲାଦେଶର ଲୋକଙ୍କ ସ୍ୱପ୍ନ ପ୍ରତି ସମ୍ମାନ । ଆଉ ଏହା ମଧ୍ୟ ମନେ ରଖିବାକୁ ପଡିବ କି ଯୁଦ୍ଧର ବର୍ବରତାରେ ମଧ୍ୟ ଭାରତୀୟ ସେନା ନିଜ କର୍ତ୍ତବ୍ୟରୁ ପଛଘୁଂଚା ଦେଇ ନ ଥିଲେ ଆଉ ଯୁଦ୍ଧର ନିୟମ ପାଳନ କରି ସାରା ବିଶ୍ୱ ସାମ୍ନାରେ ଏକ ଉଦାହରଣ ସୃଷ୍ଟି କଲେ । ଭାରତୀୟ ସେନାର ଏହି ଚରିତ୍ର ଥିଲା କି 90 ହଜାର , ସେହି କଏଦୀ ସୈନିକମାନଙ୍କୁ ( ଯୁଦ୍ଧ ବନ୍ଦୀ)ଙ୍କୁ ସୁରକ୍ଷିତ ଭାବେ ଯିବାକୁ ଦେଲେ । 1971ରେ ଭାରତ ପକ୍ଷରୁ ଏହି ମାନବବାଦର ପ୍ରଦର୍ଶନ ବିଗତ ଶତାବ୍ଦୀର ସବୁଠାରୁ ବଡ଼ ଘଟଣାମାନଙ୍କ ମଧ୍ୟରୁ ହେଉଛି ଗୋଟିଏ । ବନ୍ଧୁଗଣ , ଭାରତ ଏବଂ ବାଂଲାଦେଶ , ନା କେବଳ ହେଉଛନ୍ତି କ୍ରୁରତାକୁ ପରାସ୍ତ କରିଥିବା ଦେଶ , ବରଂ କ୍ରୁରତାର ମୌଳିକ ଚିନ୍ତାଧାରାକୁ ଖଣ୍ଡନ କରିଲାବାଲା ଦେଶ ଅଟନ୍ତି ।


    ସାଥୀଗଣ ,


    ବଙ୍ଗବନ୍ଧୁଙ୍କ ବିନା ବାଂଲାଦେଶ ବିଷୟରେ ଚର୍ଚ୍ଚା ଅସଂପୂର୍ଣ୍ଣ ଅଟେ । ଦୁଇ ଜଣଙ୍କର ଅସ୍ତିତ୍ୱ ଗୋଟିଏ ଅନ୍ୟ ସହିତ ଯୋଡି ହୋଇ ରହିଛି । ଦୁଇଟି ଯାକ ପରସ୍ପରର ଚିନ୍ତାଧାରାର ପରିପୂରକ । ବଙ୍ଗବନ୍ଧୁ ବାଂଲାଦେଶର ସ୍ୱାଧୀନତାର ପ୍ରମୁଖ ସୂତ୍ରଧର ଥିଲେ । ସେ ନିଜ ସମୟଠାରୁ କେତେ ଆଗକୁ ଚିନ୍ତା କରୁଥିଲେ । ତାଙ୍କର ପ୍ରତ୍ୟେକ ଡାକରା ଜନତାଙ୍କର ରଣହୁଙ୍କାର ଥିଲା । ଏକ ଆଧୁନିକ , ଉଦାରବାଦୀ , ପ୍ରଗତିଶୀଳ ବାଂଲାଦେଶ ପାଇଁ ତାଙ୍କର ଦୂରଦୃଷ୍ଟି ଆଜି ମଧ୍ୟ ବାଂଲାଦେଶର ଉନ୍ନତିର ମାର୍ଗକୁ ପ୍ରଶସ୍ତ କରୁଛି । 1971 ପରେ ଏହା ବଙ୍ଗବନ୍ଧୁ ଶେଖ ମୁଜିବୁର ରହେମାନଙ୍କ ହିଁ ନେତୃତ୍ୱ ଥିଲା ଯିଏ ବାଂଲାଦେଶକୁ ଅଶାନ୍ତି ଏବଂ ଅସ୍ଥିରତାର ସମୟରୁ ମୁକ୍ତ କରିଥିଲା । ସମାଜରେ ଲାଗିରହିଥିବା ଦ୍ୱେଷ ତଥା ଆକ୍ରୋଶକୁ ଦୂରକରି , ମହାନ ବଙ୍ଗବନ୍ଧୁ ବାଂଲାଦେଶକୁ ଶାନ୍ତି ତଥା ବିକାଶର ମାର୍ଗ ଦେଖାଇଲେ । ସୁନାର ବଙ୍ଗଳାର ସ୍ୱପ୍ନକୁ ସତ କରିବାର ବାଟ ଦେଖାଇଲେ । ଭାରତର ସେହି ସମୟର ଯୁବ ପିଢି ତ ତାଙ୍କ ଦ୍ୱାରା ବିଶେଷ ରୂପରେ ପ୍ରଭାବିତ ହୋଇଥିଲେ । ଆଉ ଏହା ମୋର ସୌଭାଗ୍ୟ ଥିଲା ଯେ ମୁଁ ନିଜେ ସେହି ବିଚାରଯୁକ୍ତ ଜ୍ଞାନରୁ ଲାଭ ଉଠାଇ ପାରିଲି । ଆଜି ବଙ୍ଗବନ୍ଧୁଙ୍କୁ ନା କେବଳ ଦକ୍ଷିଣ ଏସିଆରେ ନୁହେଁ ବରଂ ସଂପୂର୍ଣ୍ଣ ବିଶ୍ୱରେ ଶାନ୍ତି ଏବଂ ସହଅସ୍ତିତ୍ୱର ସ୍ଥାପନା କରିବାର ନେତା ଭାବେ ସ୍ମରଣ କରାଯାଏ । ତାଙ୍କର କନ୍ୟା , ମହାମହିମ ଶେଖ ହସିନା ଆଜି ବାଂଲାଦେଶର ପ୍ରଧାନମନ୍ତ୍ରୀ ଭାବେ ଏଠାରେ ଅଛନ୍ତି । ଏହି ଅବସରରେ ମୁଁ ତାଙ୍କର ସାହସକୁ ମଧ୍ୟ ପ୍ରଶଂସା କରିବାକୁ ଚାହୁଁଛି । ଯେଉଁ କଠିନ ପରିସ୍ଥିତିରୁ ସେ ନିଜକୁ ମୁକୁଳାଇଲେ , ନିଜ ଦେଶକୁ ମୁକୁଳାଇଲେ , ସେହି ସାହସ ପ୍ରତ୍ୟେକଙ୍କ ପାଖରେ ନ ଥାଏ । କିନ୍ତୁ ସେ ଚଟ୍ଟାଣ ଭଳି ଆଜି ମଧ୍ୟ ଦଣ୍ଡାୟମାନ , ଆଉ ନିଜ ଦେଶକୁ ବିକାଶ ପଥରେ ଆଗେଇନେବା ପାଇଁ କାମ କରିଚାଲିଛନ୍ତି ।


    ବନ୍ଧୁଗଣ ,


    ଆଜି ଆମ ଅଂଚଳକୁ , ଦୁନିଆର ଏହି ପ୍ରାଚୀନ ଭୂ-ଭାଗକୁ ମୁଖ୍ୟତଃ ତିନୋଟି ବିଚାରଧାରା ପରିଭାଷିତ କରିଥାଏ । ଏହି ବିଚାରଧାରା ଆମ ସମାଜ ତଥା ସରକାରୀ ବ୍ୟବସ୍ଥାର ଦର୍ପଣ ସଦୃଶ । ଏଥିରେ ଏକ ଚିନ୍ତାଧାରା ଅଛି ଯାହା ଆର୍ଥିକ ବିକାଶ ଉପରେ କେନ୍ଦ୍ରୀତ ହୋଇଛି ; ଦେଶକୁ ସମୃଦ୍ଧ ତଥା ଶକ୍ତିଶାଳୀ କରିବା ପାଇଁ କେନ୍ଦ୍ରୀଭୂତ ହୋଇଛି ; ସମାଜର ସବୁବର୍ଗକୁ ସାଙ୍ଗରେ ନେଇ ଚାଲିବା ଉପରେ ଆଧାରିତ । ଏହି ଚିନ୍ତାଧାରାର ଏକ ପ୍ରତ୍ୟକ୍ଷ ଉଦାହରଣ ହେଉଛି ବାଂଲାଦେଶର ପ୍ରଗତି । 1971ରେ ବାଂଲାଦେଶର ନାଗରିକମାନଙ୍କର ହାରାହାରି ଆୟୁ(ଜୀବନ ପ୍ରତ୍ୟାଶା) ଭାରତ ଠାରୁ ମଧ୍ୟ କମ୍ ଥିଲା । ଆଜି ବାଂଲାଦେଶର ନାଗରିକମାନଙ୍କର ହାରାହାରି ଆୟୁ ଭାରତ ଠାରୁ ମଧ୍ୟ ଅଧିକ । ବିଗତ 45 ବର୍ଷରେ ବାଂଲାଦେଶର ଜିଡିପି 31 ଗୁଣ ବଢିଛି । ପ୍ରତ୍ୟେକ ବ୍ୟକ୍ତିଙ୍କ ଆୟରେ 31 ଗୁଣ ବୃଦ୍ଧି ହୋଇଛି । ଶିଶୁ ମୃତ୍ୟୁ ହାର 222ରୁ ହ୍ରାସ ପାଇ ଏବେ 38ରେ ରହିଛି । ପ୍ରତ୍ୟେକ ବ୍ୟକ୍ତିଙ୍କ ପାଇଁ ଡାକ୍ତରଙ୍କ ସଂଖ୍ୟାରେ ତିନି ଗୁଣ ବୃଦ୍ଧି ପାଇଛି । ସ୍ୱାଧୀନତା ପରଠାରୁ ଏ ପର୍ଯ୍ୟନ୍ତ ବାଂଲାଦେଶର ରପ୍ତାନୀ 125 ଗୁଣ ବଢିଯାଇଛି । ପରିବର୍ତ୍ତନର ଏହି କିଛି ମାନଦଣ୍ଡ ନିଜକୁ ନିଜେ ବହୁତ କିଛି କହୁଛି । ଏକ ଦୂରଦୃଷ୍ଟି ସହ ଆଗକୁ ବଢି ପ୍ରଧାନମନ୍ତ୍ରୀ ଶେଖ ହସିନା ବାଂଲାଦେଶର ଆର୍ଥିକ ପ୍ରଗତିର ନୂତନ ସୀମା ଅତିକ୍ରମ କରୁଛନ୍ତି ।


    ସାଥୀଗଣ ,


    ତା ’ ସହିତ ଅନ୍ୟ ଏକ ଚିନ୍ତାଧାରା ହେଉଛି: ସମସ୍ତଙ୍କ ସହିତ ; ସମସ୍ତଙ୍କର ବିକାଶ । ମୋର ଏହା ସ୍ପଷ୍ଟ ମତ ଯେ ମୋ ଦେଶ ସହିତ ଭାରତର ପ୍ରତ୍ୟେକ ପଡୋଶୀ ଦେଶ ପ୍ରଗତିର ରାସ୍ତାରେ ଅଗ୍ରସର ହୁଅନ୍ତୁ ; ଏକୁଟିଆ ଭାରତର ବିକାଶ ହେଉଛି ଅସଂପୂର୍ଣ୍ଣ ; ଆଉ ଏକା ଆମର ସମୃଦ୍ଧି ନିଜକୁ ନିଜେ ସଂପୂର୍ଣ୍ଣ ହୋଇ ପାରିବ ନାହିଁ । ଆମେ ଏହି କଥା ସହିତ ମଧ୍ୟ ପରିଚିତ ହୋଇଛୁ କି ସମସ୍ତଙ୍କ ସହିତ ; ସମସ୍ତଙ୍କର ବିକାଶ କେବଳ ଶାନ୍ତିର ଆଧାରଶିଳା ଦ୍ୱାରା ସମ୍ଭବ ହୋଇଥାଏ । ଏଥିପାଇଁ ପ୍ରତ୍ୟେକ ଦେଶ ପ୍ରତି ଆମେ ସବୁବେଳେ ବନ୍ଧୁତାର ହାତ ବଢାଇଛୁ । ପ୍ରତ୍ୟେକ ଦେଶକୁ ନିଜ ସମୃଦ୍ଧିର ସହଭାଗୀ କରିବା ପାଇଁ ଆମନ୍ତ୍ରିତ କରିଛୁ । ସ୍ୱାର୍ଥପର ନ ହୋଇ ଆମେ ସଂପୂର୍ଣ୍ଣ କ୍ଷେତ୍ରର ଭଲ ଚାହିଁଛୁ । ଏହି ଚିନ୍ତାଧାରାର ସଫଳତାର ପ୍ରତ୍ୟକ୍ଷ ଉଦାହରଣ ହେଉଛି ଭାରତ-ବାଂଲାଦେଶ ସମ୍ବନ୍ଧର ସଶକ୍ତ ରେଖାଚିତ୍ର ବା ଗ୍ରାଫ୍ । ଆଉ ଏଥିରୁ ଉତ୍ପନ୍ନ ଦୁଇ ସମାଜ ପାଇଁ ଆର୍ଥିକ ସୁବିଧା , ପ୍ରତ୍ୟେକ କ୍ଷେତ୍ରରେ: ଆର୍ଥିକ ହେଉ , ରାଜନୈତିକ , ଭିତ୍ତିଭୂମି ନିର୍ମାଣ , ଆର୍ଥିକ ସଂଯୋଗ , ଶକ୍ତି ନିରାପତ୍ତା , ଅଥବା ସୁରକ୍ଷା ହେଉ ଅବା ପୁଣି କେତେ ଦଶକରୁ ପଡି ରହିଥିବା ସ୍ଥଳ ସୀମା ତଥା ସାମୁଦ୍ରିକ ସୀମା ବିବାଦ ସମାଧାନର ପ୍ରସଙ୍ଗ ହେଉ , ପ୍ରତ୍ୟେକ କ୍ଷେତ୍ରରେ ଆମର ସହଯୋଗ , ପରସ୍ପର ଶାନ୍ତି , ସାଧାରଣ ବିକାଶ , ନିଜ ବିଶ୍ୱାସ ତଥା କ୍ଷେତ୍ରୀୟ ବିକାଶ ଚିନ୍ତାଧାରାର ସଫଳତାର ହେଉଛି ମୂର୍ତ୍ତିମନ୍ତ ପ୍ରମାଣ ।


    ସାଥୀଗଣ ,


    କିନ୍ତୁ ଦୁଃଖର କଥା ଯେ ଏହି ଦୁଇ ବିଚାରଧାରା ଗୁଡିକର ବିପରୀତରେ ମଧ୍ୟ ଦକ୍ଷିଣ ଏସିଆରେ ଏକ ମାନସିକତା ଅଛି । ଏପରି ବିଚାର ଯାହା ଆତଙ୍କବାଦକୁ ପ୍ରେରଣା ତଥା ତାହାକୁ ପରିପାଳନ କରୁଛି । ଏପରି ଚିନ୍ତାଧାରା ଯାହାର ମୂଲ୍ୟ ବ୍ୟବସ୍ଥା , ମାନବତା ଉପରେ ନୁହେଁ ବରଂ ହିଂସା , ଅତିବାଦ ତଥା ଆତଙ୍କ ଉପରେ ଆଧାରିତ ହୋଇଛି । ଯାହାର ମୂଳ ଉଦ୍ଦେଶ୍ୟ ହେଉଛି ଧ୍ୱଂସ ଦ୍ୱାରା ଆତଙ୍କବାଦକୁ ପ୍ରସାରିତ କରିବା ।


    ଏକ ଏପରି ଚିନ୍ତାଧାରା ଯାହା ନୀତି ନିର୍ଦ୍ଧାରକ ମାନଙ୍କୁ:

      * ମାନବବାଦଠାରୁ ଆତଙ୍କବାଦ ବଡ଼ ବୋଲି ଜଣାପଡିଥାଏ ।
      * ବିକାଶ ଠାରୁ ବିନାଶ ବଡ଼ ବୋଲି ଜଣାପଡିଥାଏ ।
      * ସୃଜନ ଠାରୁ ସଂହାର ବଡ଼ ବୋଲି ଜଣାପଡିଥାଏ ।
      * ବିଶ୍ୱାସ ଠାରୁ ବିଶ୍ୱାସଘାତ ବଡ଼ ବୋଲି ଜଣାପଡିଥାଏ ।

    ଏହି ଚିନ୍ତାଧାରା ଆମ ସମାଜରେ ଶାନ୍ତି ତଥା ସନ୍ତୁଳନ , ଆଉ ତାଙ୍କର ମାନସିକ ତଥା ଆର୍ଥିକ ସ୍ଥିତି ପାଇଁ ହେଉଛି ସବୁଠାରୁ ବଡ଼ ଆହ୍ୱାନ । ଏହି ବିଚାରଧାରା ସଂପୂର୍ଣ୍ଣ କ୍ଷେତ୍ର ତଥା ବିଶ୍ୱର ଶାନ୍ତିର ଅବରୋଧକ । ଗୋଟିଏ ପଟେ ଯେଉଁଠି ଭାରତ ଓ ବାଂଲାଦେଶ ବିକାଶର ଭାବନା ପ୍ରବାହରେ ସହଭାଗୀ ଥିବା ବେଳେ , ଅନ୍ୟ ପଟେ ଆମେ ତୃତୀୟ , ନକରାତ୍ମକ ବିଚାରଧାରାର ମଧ୍ୟ ଶିକାର ହେଉଛୁ ।


    ସାଥୀଗଣ ,


    ଆମର ହାର୍ଦ୍ଦିକ ଅଭିଳାଷ ଅଛି କି ଏହି କ୍ଷେତ୍ରର ସବୁ ଦେଶର ନାଗରିକ ସଫଳତା ଏବଂ ସମୃଦ୍ଧି ଦିଗରେ ବଢନ୍ତୁ । ଆଉ ଏଥିପାଇଁ ଆମର ସହଯୋଗର ଦ୍ୱାର ସବୁବେଳେ ଉନ୍ମୁକ୍ତ ରହିଛି । କିନ୍ତୁ ଏଥିପାଇଁ ଆତଙ୍କବାଦ ଏବଂ ଆତଙ୍କବାଦୀ ଚିନ୍ତାଧାରା ତ୍ୟାଗ କରିବା ହେଉଛି ଅନିବାର୍ଯ୍ୟ ।


    ସାଥୀଗଣ ,


    ଭାରତ-ବାଂଲାଦେଶ ସମ୍ବନ୍ଧ ନା ହେଉଛି ସରକାରଙ୍କର ଦୟାର ପାତ୍ର ନା କ୍ଷମତାର । ଭାରତ ଆଉ ବାଂଲାଦେଶ ଏଥିପାଇଁ ଏକାଠି ଅଛନ୍ତି , କାରଣ ଦୁଇ ଦେଶର 140 କୋଟି ଲୋକ ଏକାଠି ଅଛନ୍ତି । ଆମେ ହେଉଛୁ ଦୁଃଖ-ସୁଖର ସାଥୀ । ମୁଁ ସବୁବେଳେ କୁହେ କି ଯେଉଁ ସ୍ୱପ୍ନ ମୁଁ ଭାରତ ପାଇଁ ଦେଖୁଛି , ସେହି ଶୁଭକାମନା ମଧ୍ୟ ବାଂଲାଦେଶ ପାଇଁ ଅଛି । ଆଉ ଭାରତର ପ୍ରତ୍ୟେକ ପଡୋଶୀ ଦେଶ ପାଇଁ ମଧ୍ୟ ଅଛି । ମୁଁ ବାଂଲାଦେଶର ଉଜ୍ଜ୍ୱଳ ଭବିଷ୍ୟତ କାମନା କରୁଛି । ଏକ ବନ୍ଧୁ ଭାବେ ଭାରତ ଯେତେ ସାହାଯ୍ୟ କରିପାରିବି , ତାହା କରିବି । ଶେଷରେ ମୁଁ , ପୁଣି ଥରେ ମୁକ୍ତି ଯୋଦ୍ଧାମାନଙ୍କୁ , ଭାରତର ବୀର ସୈନିକମାନଙ୍କୁ ପ୍ରଣାମ କରୁଛି । ଆଉ ଏହି କାର୍ଯ୍ୟକ୍ରମର ଆୟୋଜନ ତଥା ଉପସ୍ଥିତି ପାଇଁ ପ୍ରଧାନମନ୍ତ୍ରୀ ଶେଖ ହସିନାଙ୍କୁ ବିଶେଷ ଭାବେ ଅଭିନନ୍ଦନ ଜଣାଉଛି । ଭାରତ ସବୁବେଳେ ଏକ ଘନିଷ୍ଠ ତଥା ବିଶ୍ୱସନୀୟ ବନ୍ଧୁ ଭାବେ ବାଂଲାଦେଶ ସହିତ ପ୍ରତ୍ୟେକ ସମୟରେ ସବୁପ୍ରକାରର ସହାୟତା ପାଇଁ ପ୍ରସ୍ତୁତ ଅଛି ଏବଂ ରହିବ ।


    ଜୟ ହିନ୍ଦ - ଜୟ ବାଂଲା !!!


    **********

    
    
    (Release ID: 1487385) Visitor Counter : 2
    
    
    
    
    

*