      ଅର୍ଥ ମନ୍ତ୍ରଣାଳୟ

      ଏସଏଏସଇସି ଅର୍ଥମନ୍ତ୍ରୀସ୍ତରୀୟ ସମ୍ମିଳନୀରେ ଶ୍ରୀ ଅରୁଣ ଜେଟଲୀଙ୍କ ଅଭିଭାଷଣ
      Posted On: 03 APR 2017 6:14PM by PIB Bhubaneshwar


    ଦକ୍ଷିଣ ଏସିଆ ଉପକ୍ଷେତ୍ରୀୟ ଆର୍ଥିକ ସହଯୋଗ ସଂଗଠନ “ଏସଏଏସଇସି” ସଦସ୍ୟ ରାଷ୍ଟ୍ର ଅର୍ଥମନ୍ତ୍ରୀସ୍ତରୀୟ ବୈଠକରେ ଆଜି ମିଳିତ ମନ୍ତ୍ରିସ୍ତରୀୟ ବିବୃତ୍ତି ଜାରି କରାଯାଇଛି । ଅର୍ଥମନ୍ତ୍ରୀ ଶ୍ରୀ ଅରୁଣ ଜେଟଲୀ ଏହି ମିଳିତ ଘୋଷଣାନାମା ସମ୍ପର୍କୀତ ଅଭିଭାଷଣ ପ୍ରଦାନ କରିଛନ୍ତି ।

    
    ଏହି ମିଳିତ ବିବୃତ୍ତି ଜାରି କରି ଅର୍ଥମନ୍ତ୍ରୀ ଶ୍ରୀ ଅରୁଣ ଜେଟଲୀ ଏସଏଏସଇସିର ଯାତ୍ରା ସମ୍ପର୍କରେ ସୂଚନା ଦେଇଥିଲେ । 2001 ମସିହାରେ ସ୍ଥାପିତ ହେବା ଦିନଠାରୁ ଆଜି ପର୍ଯ୍ୟନ୍ତ ସଦସ୍ୟ ରାଷ୍ଟ୍ରଙ୍କ ମଧ୍ୟରେ ସହଯୋଗ ବୃଦ୍ଧି ପାଇବାରେ ଲାଗିଛି । ଏବେ ମିଂଆମାର ଏହାର ସପ୍ତମ ସଦସ୍ୟ ଭାବେ ଯୋଗଦେଇଛି । ନୂତନ ସଦସ୍ୟଙ୍କୁ ସ୍ୱାଗତ କରି ମିଂଆମାର ଦକ୍ଷିଣ ଏସିଆ ଉପକ୍ଷେତ୍ର ଏବଂ ଦକ୍ଷିଣ ପୂର୍ବ ତଥା ପୂର୍ବ ଏସିଆ ମଧ୍ୟରେ ସଂଯୋଗର ସେତୁ ଭାବେ କାର୍ଯ୍ୟ କରିବ ବୋଲି ସେ ମତପୋଷଣ କରିଥିଲେ ।
    
    ମନ୍ତ୍ରୀ ଶ୍ରୀ ଜେଟଲୀ କହିଲେ ଯେ ଉନ୍ନତ ପରିବହନ ସଂଯୋଗ, ଉତ୍ତମ ବାଣିଜ୍ୟ କାରବାର ସୁଯୋଗ, ସଂପ୍ରସାରିତ ବିଦ୍ୟୁତ କାରବାର ଓ ଶକ୍ତି ସୁରକ୍ଷା ଏହି କ୍ଷେତ୍ରକୁ ନିକଟତର କରିଛି । ନିକଟରେ ଗୃହୀତ ଏସଏଏସଇସି ଅପରେସନାଲ ଯୋଜନା 2016-2025 ପାରସ୍ପରିକ ସହଯୋଗକୁ ଅଧିକ ନିବିଡ ଓ ଆର୍ଥିକ କରିଡୋରକୁ ଅଧିକ ଚଳଚଞ୍ଚଳ କରିବ ।
    
    ଆମର ସାମୂହିକ ଲକ୍ଷ୍ୟ ହେଲା ଏକବିଂଶ ଶତାଦ୍ଦୀର ଏସିଆକୁ ସଶକ୍ତ କରିବା ଓ ଦୀର୍ଘସ୍ଥାୟୀ ବିକାଶ ଧାରାକୁ ଅବ୍ୟାହତ ରଖିବା ପାଇଁ ଏହି ଉପକ୍ଷେତ୍ରର ପ୍ରାକୃତିକ ସମ୍ପଦ ଶିଳ୍ପ ଓ ଭିତ୍ତିଭୂମି ଜନିତ ସାମର୍ଥ୍ୟର ସହଯୋଗକୁ ସଂପ୍ରସାରିତ କରାଯିବା ଜରୁରି । ଏହା 2015 ସୁଦ୍ଧା ବାର୍ଷିକ ପ୍ରାୟ 70 ବିଲଅନ ଡଲାର ମୂଲ୍ୟର ସମ୍ପଦ ଏବଂ 20 ନିୟୁତ କର୍ମନିଯୁକ୍ତି ସୃଷ୍ଟି କରିପାରିବ । ତେଣୁ ଏହି ଭିଜନକୁ କାର୍ଯ୍ୟକାରୀ କରିବା ସକାଶେ ଏକ ମାର୍ଗଦର୍ଶିକା ଗଠନ ନିମନ୍ତେ ଏସଏଏସଇସି ପକ୍ଷରୁ ଏହାର ପ୍ରମୁଖ ଅଧିକାରୀମାନଙ୍କୁ ସାମୂହିକ ଭାବେ ଆହ୍ୱାନ ଜଣାଯାଇଛି । ପୁଣି ଏଭଳି କାର୍ଯ୍ୟକ୍ରମ ସହଯୋଗ ଏବଂ ପାରସ୍ପରିକ ପରାମର୍ଶ ଭିତ୍ତିରେ ସାକାର କରାଯିବ । ଆମର ଦୀର୍ଘସ୍ଥାୟୀ ବିକାଶ ଲକ୍ଷ୍ୟ ହାସଲ କରିବା ନିମନ୍ତେ ବିକାଶର ସୁଫଳ ବଣ୍ଟନ, ଦୁର୍ଗମ ଅଞ୍ଚଳରେ ବସବାସ କରୁଥିବା ଗରିବ ଲୋକମାନଙ୍କ ନିକଟରେ ଉନ୍ନତ ସାମାଜିକ ସେବା ଉପଲବ୍ଧ କରାଇବା ଅନିବାର୍ଯ୍ୟ । ଏହା ହିଁ ଏକବିଂଶ ଶତାଦ୍ଦୀର ଏସିଆକୁ ସଶକ୍ତ କରିବ ବୋଲି ସେ କହିଛନ୍ତି ।
    
    ଏଭଳି ବିକାଶ ଲକ୍ଷ୍ୟକୁ ହାସଲ କରିବା ଦିଗରେ ଏସୀୟ ବିକାଶ ବ୍ୟାଙ୍କ (ADB)ର ଗୁରୁତ୍ୱପୂର୍ଣ୍ଣ ଭୂମିକା ରହିଆସିଛି । ଏଡିବି ଏ ଦିଗରେ ସଦାବେଳେ ଏସଏଏସଇସିକୁ ସବୁ ପ୍ରକାର ସହଯୋଗ ପ୍ରଦାନ କରିଆସଛି । ତେଣୁ ଅନ୍ୟାନ୍ୟ କାର୍ଯ୍ୟକ୍ରମ ଯଥା, ବିଆଇଏମଏସଟିଇସି, ଏସିଆନ ଏବଂ ସାର୍କ ଭଳି ସଂଗଠନ ସହ ସମ୍ପର୍କ ବୃଦ୍ଧି କରାଯିବାର ଆବଶ୍ୟକତା ରହିଛି ।
    
    ତେଣୁ ଏସଏଏସଇସି ସଂଗଠନର ସଦସ୍ୟ ରାଷ୍ଟ୍ରର ଅର୍ଥମନ୍ତ୍ରୀମାନଙ୍କ ତରଫରୁ ମନ୍ତ୍ରୀ ଶ୍ରୀ ଜେଟଲୀ ଏହି ମିଳିତ ବିବୃତି ଜାରି କରିଥିଲେ । ଏହି ମିଳିତ ବିବୃତ୍ତିକୁ ବାଂଲାଦେଶ, ଭୁଟାନ, ଭାରତ, ନେପାଳ ଓ ଶ୍ରୀଲଙ୍କାର ଅର୍ଥମନ୍ତ୍ରୀ, ମାଳଦ୍ୱୀପ ଓ ମିଂଆମାରର ପ୍ରତିନିଧି ମଣ୍ଡଳ ମୁଖ୍ୟ ନୂଆଦିଲ୍ଲୀଠାରେ ଅନୁଷ୍ଠିତ ବୈଠକରେ 2017 ଏପ୍ରିଲ 3 ତାରିଖ ଦିନ ଗୃହୀତ କରିଥିଲେ ।

    
    
    (Release ID: 1486798) Visitor Counter : 2