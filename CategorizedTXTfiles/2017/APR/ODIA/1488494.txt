      ଜାହାଜ ଚଳାଚଳ ମନ୍ତ୍ରଣାଳୟ

      ଜାତୀୟ ଜଳପଥ-1 ର ବିକାଶ ପାଇଁ ବିଶ୍ୱବ୍ୟାଙ୍କର 375 ନିୟୁତ ଡଲାର ଋଣ ଅନୁମୋଦନ
      Posted On: 21 APR 2017 6:19PM by PIB Bhubaneshwar


    ଦେଶର ଉଚ୍ଚାଭିଳାଷୀ ଅନ୍ତର୍ଦେଶୀୟ ଜଳପଥ ପ୍ରକଳ୍ପର ବିକାଶ ପାଇଁ ବିଶ୍ୱ ବ୍ୟାଙ୍କ 375 ନିୟୁତ ଡଲାରର ଋଣ ଅନୁମୋଦନ କରିଛି । ଜଳମାର୍ଗ ବିକାଶ ପ୍ରକଳ୍ପ ଅଧୀନରେ ଜାତୀୟ ଜଳପଥ - 1 ( ଗଙ୍ଗାନଦୀ ) ପାଇଁ ଏହି ଅର୍ଥ ଖର୍ଚ୍ଚ ହେବ । ବିଶ୍ୱ ବ୍ୟାଙ୍କର ପ୍ରଯୁକ୍ତିଗତ ଏବଂ ଆର୍ଥିକ ସହାୟତାରେ ସରକାର ହଳଦିଆରୁ ବାରାଣସୀ ( 1390 କିଲୋମିଟର ) ପର୍ଯ୍ୟନ୍ତ ଜାତୀୟ ଜଳପଥ - 1ର ବିକାଶ କରୁଛନ୍ତି । ଏହି କାର୍ଯ୍ୟ ପାଇଁ ମୋଟ 5369 କୋଟି ଟଙ୍କା ଖର୍ଚ୍ଚ ହେବ ବୋଲି ଆକଳନ କରାଯାଇଛି ।


    ଏହି ପ୍ରକଳ୍ପ ଅଧୀନରେ 3 ଟି ବହୁମୁଖୀ ଟର୍ମିନାଲ ନିର୍ମିତ ହେବ । ସେଗୁଡ଼ିକ ହେଲା ବାରାଣସୀ ( ଉତ୍ତରପ୍ରଦେଶ ) , ସାହିବଗଞ୍ଜ ( ଝାଡ଼ଖଣ୍ଡ ) ଏବଂ ହଳଦିଆ ( ପଶ୍ଚିମବଙ୍ଗ ) । କାଳୁଘାଟ ଏବଂ ଘାଜିପୁରରେ 2ଟି Inter modal ଟର୍ମିନାଲ ଏବଂ ଫାରକ୍କାରେ ଏକ ନୂତନ ନାଭିଗେସନ ଲକ୍ , ପାଞ୍ଚଟି ରୋଲ୍ ଅନ୍ - ରୋଲ୍ ଟର୍ମିନାଲ ଏବଂ ବାରାଣସୀ , ପାଟନା , ଭାଗଲପୁର , ମୁଙ୍ଗେର , କୋଲକାତା , ହଳଦିଆରେ ଜାହାଜ ମରାମତି ଓ ରକ୍ଷଣାବେକ୍ଷଣ କାର୍ଯ୍ୟର ବିକାଶ ମଧ୍ୟ କରାଯିବାକୁ ଲକ୍ଷ୍ୟ ରହିଛି ।


    ବାରାଣସୀ ଏବଂ ସାହିବଗଞ୍ଜରେ ହେବାକୁ ଥିବା ବହୁମୁଖୀ ଟର୍ମିନାଲ ଏବଂ ଫାରକ୍କାର ନାଭିଗେସନ ଲକ୍ ପାଇଁ କାର୍ଯ୍ୟାଦେଶ ଦିଆସରିଛି । ହଳଦିଆ ବହୁମୁଖୀ ଟର୍ମିନାଲର ନିର୍ମାଣ କାର୍ଯ୍ୟ ଶୀଘ୍ର ଆରମ୍ଭ ହେବ । ଗତ ଏପ୍ରିଲ 6 ତାରିଖରେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ସାହିବଗଞ୍ଜ ବହୁମୁଖୀ ଟର୍ମିନାଲ ପାଇଁ ଭିତ୍ତିପ୍ରସ୍ତର ସ୍ଥାପନ କରିଛନ୍ତି । ବାରାଣସୀର ବହୁମୁଖୀ ଟର୍ମିନାଲ ପାଇଁ କେନ୍ଦ୍ର ସଡକ, ପରିବହନ , ଜାତୀୟ ରାଜମାର୍ଗ ଏବଂ ଜାହାଜ ଚଳାଚଳ ମନ୍ତ୍ରୀ ନୀତିନ ଗଡକରୀ ଭିତ୍ତିପ୍ରସ୍ତର ସ୍ଥାପନ କରିଛନ୍ତି ।


    ଏହି ପ୍ରକଳ୍ପ ଦ୍ୱାରା ଦେଶରେ ପ୍ରଥମ ଥର ପାଇଁ ରିଭର ଇନଫର୍ମେସନ ସର୍ଭିସ୍ ସିଷ୍ଟମ ଜାତୀୟ ଜଳପଥ - 1 ରେ ପ୍ରତିଷ୍ଠା କରାଯିବ । ଏହାଦ୍ୱାରା ଅନ୍ତର୍ଦେଶୀୟ ଜଳପଥରେ ହେଉଥିବା ଯାତୟାତ ଏବଂ ପରିବହନ ସୁବ୍ୟବସ୍ଥିତ ହୋଇପାରିବ । କମ୍ ଜଳରେ 2000 ଟନ୍ ପର୍ଯ୍ୟନ୍ତ ମାଲ୍ ନେଇ ଯାତାୟାତ କରିପାରୁଥିବା ଜାହାଜ ନିର୍ମାଣ ପାଇଁ ମଧ୍ୟ ଏହି ପ୍ରକଳ୍ପ ସହାୟତା କରିବ ।


    ଜାତୀୟ କ୍ଷେତ୍ରରେ ଗୁରୁତ୍ୱ ବହନ କରୁଥିବା ଜାତୀୟ ଜଳପଥ - 1 ଉତ୍ତରପ୍ରଦେଶ , ବିହାର , ଝାଡ଼ଖଣ୍ଡ ଏବଂ ପଶ୍ଚିମବଙ୍ଗ ଦେଇଯାଇଛି । ଏହାଦ୍ୱାରା ଆଲ୍ଲାହାବାଦ , ବାରାଣସୀ , ଘାଜିପୁର , ଭାଗଲପୁର , ପାଟନା , ହାଓଡ଼ା , ହଳଦିଆ ଏବଂ କୋଲକାତା ସହରରେ ତଥା ଗଙ୍ଗା ଉପତ୍ୟକାରେ ଥିବା ଶିଳ୍ପାଞ୍ଚଳକୁ ସେବା ମିଳିପାରିବ । ଏହି ଅଞ୍ଚଳରେ ରେଳ ଏବଂ ସଡ଼କ ପଥରେ କାରବାର ଅତ୍ୟନ୍ତ ଭିଡ଼ ହୋଇଯାଇଥିବାରୁ ଜଳପଥ ଏବେ ସୁଗମ ହୋଇପାରିବ । ଯାହାକି ପରିବହନ କ୍ଷେତ୍ରରେ ଏକ ବିକଳ୍ପ ଏବଂ ଆର୍ଥିକ ଦୃଷ୍ଟିକୋଣରୁ ଲାଭଜନକ ।


    *************

    
    
    (Release ID: 1488494) Visitor Counter : 2