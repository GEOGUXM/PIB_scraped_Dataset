      ସୂଚନା ଓ ପ୍ରସାରଣ ମନ୍ତ୍ରଣାଳୟ

      ଚଳଚ୍ଚିତ୍ର ଭିସା ଓ ଏଫଏଫଓ ଭାରତକୁ ଏକ ଆକର୍ଷଣୀୟ ଲକ୍ଷ୍ୟସ୍ଥଳରେ ପରିଣତ କରିବ: କର୍ଣ୍ଣେଲ ରାଜ୍ୟବର୍ଦ୍ଧନ ସିଂହ ରାଠୋର
      ରୁଷିଆର ଟେଲିକମ ଓ ଗଣଯୋଗାଯୋଗ ଉପମନ୍ତ୍ରୀଙ୍କ ସହ ଦ୍ୱିପାକ୍ଷିକ ଆଲୋଚନା

      Posted On: 03 APR 2017 6:16PM by PIB Bhubaneshwar

    ବିଦେଶୀ ଚଳଚ୍ଚିତ୍ର ନିର୍ମାତାମାନଙ୍କ ସକାଶେ ଭାରତ ସରକାର ଏକ ନୂଆ ପ୍ରକାର ଭିସା ପ୍ରଦାନ ବ୍ୟବସ୍ଥା କରିଛନ୍ତି ଯଦ୍ୱାରା ସେମାନଙ୍କ ଭାରତ ଆଗମନ ସୁଗମ ହୋଇପାରିଛି ବୋଲି ସୂଚନା ଓ ପ୍ରସାରଣ ରାଷ୍ଟ୍ରମନ୍ତ୍ରୀ କର୍ଣ୍ଣେଲ ରାଜ୍ୟବର୍ଦ୍ଧନ ସିଂହ ରାଠୋର କହିଛନ୍ତି । ଫିଲ୍ମ ଭିସା ଓ ଫିଲ୍ମ ଫାସିଲିଟେସନ ଅଫିସ (FFO) ସାରା ବିଶ୍ୱରେ ଭାରତକୁ ଚଳଚ୍ଚିତ୍ର ନିର୍ମାଣର ଏକ ଆକର୍ଷଣୀୟ ଲକ୍ଷ୍ୟସ୍ଥଳୀରେ ପରିଣତ କରାଇବା ଲାଗି ଉଦ୍ଦିଷ୍ଟ ବୋଲି ସେ କହିଛନ୍ତି । ଆଜି ନୂଆଦିଲ୍ଲୀଠାରେ ରୁଷିଆର ଟେଲିକମ ଓ ଗଣ ଯୋଗାଯୋଗ ଉପମନ୍ତ୍ରୀ ଶ୍ରୀ ଆଲେକ୍ସି ଭୋଲିନଙ୍କ ନେତୃତ୍ୱରେ ଆସିଥିବା ରୁଷ ପ୍ରତିନିଧିମଣ୍ଡଳଙ୍କୁ ସାକ୍ଷାତ କରିବା ଅବସରରେ କର୍ଣ୍ଣେଲ ରାଠୋର ଏହି ମତବ୍ୟକ୍ତ କରିଛନ୍ତି । ଏହି ସାକ୍ଷାତ ଆଲୋଚନା କାଳରେ ସେ ରୁଷ ପ୍ରତିନିଧିମାନଙ୍କୁ ତାଙ୍କ ମନ୍ତ୍ରଣାଳୟ ପକ୍ଷରୁ ମୁମ୍ବାଇଠାରେ ପ୍ରତିଷ୍ଠା ହେବାକୁ ଥିବା ଜାତୀୟ ଆନିମେସନ ଭିଜୁଆଲ ଇଫେକ୍ଟ, ଗେମିଂ ଏବଂ କମିକ୍ସ କେନ୍ଦ୍ର (ଏଭିଜିସି) ସମ୍ପର୍କରେ ଅବଗତ କରାଇଥିଲେ । ଏହି ପରିପ୍ରେକ୍ଷୀରେ ଉଭୟ ଦେଶ ମଧ୍ୟରେ ଆନିମେସନ, ଗ୍ରାଫିକ୍ସ ଏବଂ ଭିଜୁଆଲ କଣ୍ଟେଣ୍ଟ କ୍ଷେତ୍ରରେ କିଭଳି ସହଯୋଗ ବୃଦ୍ଧି କରାଯାଇପାରିବ ସେ କ୍ଷେତ୍ର ସନ୍ଧାନ କରିବାକୁ ଦୁଇ ନେତା ସହମତ ହୋଇଥିଲେ ।

    
    ବିଶେଷ କରି ଶିଶୁ ଓ ଯୁବ ପିଢ଼ିଙ୍କୁ ଦୃଷ୍ଟିରେ ରଖି ଏଭଳି କ୍ଷେତ୍ରରେ କଣ୍ଟେଣ୍ଟ ସୃଷ୍ଟି ଓ ସେ ସବୁର ଉପସ୍ଥାପନ ଦିଗରେ ସହଯୋଗ ବୃଦ୍ଧି କରାଯିବ । ଚଳଚ୍ଚିତ୍ର ସାଂସ୍କୃତିକ ଭାବ ଆଦାନପ୍ରଦାନର ଏକ ବଳିଷ୍ଠ ମାଧ୍ୟମ ଏବଂ ପରସ୍ପର ଦେଶରେ ଚଳଚ୍ଚିତ୍ର ଉତ୍ସବ ଆୟୋଜନ କରାଯାଇ ତାହା ବୃଦ୍ଧି କରିହେବ । ଭାରତର ଜାତୀୟ ଚଳଚ୍ଚିତ୍ର ବିକାଶ ନିଗମ ଏବଂ ରୁଷର ଚଳଚ୍ଚିତ୍ର ନିର୍ମାଣ ସଂଘ ମଧ୍ୟରେ ଫିଲ୍ମ ବଜାର ସୃଷ୍ଟି ନିମନ୍ତେ ଉଭୟ ପକ୍ଷ ଆଲୋଚନା କରିଥିଲେ ।

    
    
    (Release ID: 1486799) Visitor Counter : 2