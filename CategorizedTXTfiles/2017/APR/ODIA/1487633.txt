      ଖାଉଟି ବ୍ୟାପାର, ଖାଦ୍ୟ ଓ ସାଧାରଣ ବଣ୍ଟନ ମନ୍ତ୍ରଣାଳୟ

      1.86 ଲକ୍ଷ ସୁଲଭ ବିକ୍ରୟ କେନ୍ଦ୍ରରେ ପିଓଏସ୍ ମେସିନ୍ ସଂଯୋଗ
      Posted On: 11 APR 2017 1:28PM by PIB Bhubaneshwar


    ଦେଶରେ ଥିବା ସୁଲଭ ବିକ୍ରୟ କେନ୍ଦ୍ର(ଏଫପିଏସ୍)ଗୁଡ଼ିକରେ ସ୍ୱୟଂକ୍ରିୟ ବ୍ୟବସ୍ଥା ଲାଗୁ କରିବା ଲାଗି ଖାଦ୍ୟ ଏବଂ ସାଧାରଣ ବଂଟନ ବିଭାଗ ପକ୍ଷରୁ ଏକ ଗାଇଡ଼ଲାଇନ୍ ଜାରି କରାଯାଇଛି , ଯାହା ବିଭିନ୍ନ ରାଜ୍ୟ ଏବଂ କେନ୍ଦ୍ର ଶାସିତ ଅଂଚଳର ପ୍ରଶାସନକୁ ସୂଚିତ କରିଦିଆଯାଇଛି । ଏହି ସ୍ୱୟଂକ୍ରିୟ ବ୍ୟବସ୍ଥା ଦ୍ୱାରା ଏଫପିଏସଗୁଡ଼ିକରେ ପଏଂଟ ଅଫ୍ ସେଲ୍ (ପିଓଏସ୍) ମେସିନ୍ ସଂଯୋଗ କରାଯିବା , ହିତାଧିକାରୀଙ୍କ ପ୍ରାମାଣିକତା ସୁନିଶ୍ଚିତ କରିବା , ଏଫପିଏସ୍ରେ ହିତାଧିକାରୀଙ୍କୁ ବିକ୍ରି ସାମଗ୍ରୀର ରେକର୍ଡ ଏବଂ କେନ୍ଦ୍ରୀୟ ସର୍ଭରେ ଦେଣନେଣ ତଥ୍ୟ ଅପ୍ଲୋଡ୍ କରିବା ଆଦି ସମ୍ପୃକ୍ତ । ବର୍ତ୍ତମାନ ଦେଶରେ 5.26 ଲକ୍ଷ ସୁଲଭ ବିକ୍ରୟ କେନ୍ଦ୍ର ରହିଛି । ସେଥିମଧ୍ୟରୁ ଆନ୍ଧ୍ରପ୍ରଦେଶ ସମେତ 22ଟି ରାଜ୍ୟ ଏବଂ କେନ୍ଦ୍ର ଶାସିତ ଅଂଚଳରେ ଥିବା 1.86 ଲକ୍ଷ ଏଫପିଏସ୍ରେ ସ୍ୱୟଂକ୍ରିୟ ବ୍ୟବସ୍ଥା ଲାଗୁ କରାଯାଇଛି । ଇପିଓଏସ୍ ଡିଭାଇସ୍/ମୋବାଇଲ୍ ଟର୍ମିନାଲ୍ ସଂଯୋଗ କରାଯାଇଛି ।


    ଧାର୍ଯ୍ୟଲକ୍ଷ୍ୟ ସାଧାରଣ ବଂଟନ ବ୍ୟବସ୍ଥା (ଟିପିଡିଏସ୍) ମିଳିତ ଭାବେ କେନ୍ଦ୍ର ଏବଂ ରାଜ୍ୟ/କେନ୍ଦ୍ରଶାସିତ ଅଂଚଳ ଦ୍ୱାରା ପରିଚାଳିତ ହୋଇଥାଏ । ଅନ୍ୟପଟେ ସୁଲଭ ବିକ୍ରୟ କେନ୍ଦ୍ରଗୁଡ଼ିକୁ ଲାଇସେନ୍ସ ପ୍ରଦାନ ଏବଂ ପରିଚାଳନା ଦାୟିତ୍ୱ ସମ୍ପୃକ୍ତ ରାଜ୍ୟ/କେନ୍ଦ୍ର ଶାସିତ ଅଂଚଳର ସରକାର ବହନ କରିଥାନ୍ତି ।


    ଲୋକସଭାରେ ଆଜି ଏକ ପ୍ରଶ୍ନର ଉତ୍ତର ଦେଇ ଖାଉଟୀ ବ୍ୟାପାର , ଖାଦ୍ୟ ଏବଂ ସାଧାରଣ ବଂଟନ ରାଷ୍ଟ୍ରମନ୍ତ୍ରୀ ସି.ଆର ଚୌଧୁରୀ ଏହି ସୂଚନା ଦେଇଛନ୍ତି ।


    **********

    
    
    (Release ID: 1487633) Visitor Counter : 2