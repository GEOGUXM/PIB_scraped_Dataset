      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଗୁଜରାଟର ବାଜିପୁରାଠାରେ ଗୋଖାଦ୍ୟ ପ୍ଲାଣ୍ଟ, ଜଳସେଚନ, ପାନୀୟ ଜଳ ଯୋଜନାର ଶୁଭାରମ୍ଭ କଲେ ପ୍ରଧାନମନ୍ତ୍ରୀ
      Posted On: 17 APR 2017 6:10PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ଦକ୍ଷିଣ ଗୁଜରାଟର ବାଜିପୁରାଠାରେ ସୁମୁଲ ଗୋଖାଦ୍ୟ ପ୍ଲାଣ୍ଟର ଉଦ୍ଘାଟନ କରିଛନ୍ତି । ସେ ମଧ୍ୟ ଏଠାରେ ଉଠା ଜଳସେଚନ ପ୍ରକଳ୍ପର ଶିଳାନ୍ୟାସ ଏବଂ ତାପି ଜିଲ୍ଲାର ଜେସିନପୁର-ଦୋଲଭାନ ଗୋଷ୍ଠୀ ଓ ବ୍ୟାରା ସହର ପାଇଁ ଜଳ ଯୋଗାଣ ଯୋଜନାର ଶୁଭାରମ୍ଭ କରିଛନ୍ତି ।

    
    ଏହି ଅବସରରେ ବିଶାଳ ଜନସମାବେଶକୁ ଉଦ୍ବୋଧନ ଦେଇ ପ୍ରଧାନମନ୍ତ୍ରୀ ଏହି ଅଞ୍ଚଳରେ ଦୀର୍ଘଦିନ ଧରି କାର୍ଯ୍ୟ କରିବାର ଅଭିଜ୍ଞତା ସମ୍ପର୍କରେ ବର୍ଣ୍ଣନା କରିଥିଲେ । ସେ କହିଥିଲେ ଯେ ସୁମୁଲ୍- ସୁରଟ୍ ଜିଲ୍ଲା ସମବାୟ ଦୁଗ୍ଧ ଉତ୍ପାଦକ ସଂଘ ଲିମିଟେଡ- ଏହି ଅଞ୍ଚଳର ବହୁ ଲୋକଙ୍କୁ ସଶକ୍ତ କରିପାରିଛି । ସେ କହିଥିଲେ ଯେ ଉମ୍ବରଗାଓଁରୁ ଅମ୍ବାଜି ପର୍ଯ୍ୟନ୍ତ ପରିବ୍ୟାପ୍ତ ଅଞ୍ଚଳରେ ବ୍ୟାପକ ପରିବର୍ତ୍ତନ ଆସିପାରିଛି ଏବଂ ଗୁଜରାଟର ଆଦିବାସୀ ଲୋକମାନେ ଏହାର ସୁଫଳ ପାଇଛନ୍ତି । ସୁମୁଲରେ ସହକାର (ସମବାୟ ସଂସ୍ଥା) ଏବଂ ସରକାର ଏକାଠି କାମ କରିବାର ସକାରାତ୍ମକ ଫଳାଫଳ ପ୍ରତିଫଳିତ ହୋଇଛି ବୋଲି ପ୍ରଧାନମନ୍ତ୍ରୀ କହିଥିଲେ । ସେ କହିଥିଲେ ସୁମୁଲ ମାଧ୍ୟମରେ ଚାଷୀ ଏବଂ ଦୁଗ୍ଧ ଉତ୍ପାଦନ କେନ୍ଦ୍ର ଏକାଠି କାମ କରି ସଫଳତା ପାଇପାରିଛନ୍ତି ।
    
    ପ୍ରଧାନମନ୍ତ୍ରୀ କହିଥିଲେ ଯେ ତାପି ଜିଲ୍ଲା ଗୁଜରାଟର ନୂତନ ଜିଲ୍ଲାଗୁଡ଼ିକ ମଧ୍ୟରୁ ଅନ୍ୟତମ ଏବଂ ଏଠାରେ ଦେଖାଦେଇଥିବା ଉଲ୍ଲେଖନୀୟ ବିକାଶ ଦେଖି ସେ ବେଶ ଖୁସି ।
    
    କୃଷି କ୍ଷେତ୍ରରେ ମୂଲ୍ୟ ସମ୍ବର୍ଦ୍ଧନ ଉପରେ ସେ ଗୁରୁତ୍ୱାରୋପ କରିବା ସହ ମୁଣ୍ଡପିଛା ଦୁଗ୍ଧ ଉତ୍ପାଦନ ଉପରେ ଧ୍ୟାନ କେନ୍ଦ୍ରିତ କରିବା ଲାଗି ପରାମର୍ଶ ଦେଇଥିଲେ ।

    **********

    
    
    (Release ID: 1488684) Visitor Counter : 2