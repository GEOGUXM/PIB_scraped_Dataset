      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଜାତୀୟ ବିପର୍ଯ୍ୟୟ ମୁକାବିଲା ପାଣ୍ଠି (NDRF)ରୁ ତାମିଲନାଡୁକୁ ମରୁଡି ଓ ବାତ୍ୟା ରିଲିଫ ପାଇଁ 1712.10 କୋଟି ଏବଂ କର୍ଣ୍ଣାଟକକୁ 1235.52 କୋଟି ଟଙ୍କାର କେନ୍ଦ୍ରୀୟ ସହାୟତା ମଞ୍ଜୁରୀ
      Posted On: 01 APR 2017 5:31PM by PIB Bhubaneshwar


    ତାମିଲନାଡୁ ଓ କର୍ଣ୍ଣାଟକର ମରୁଡି ପରିସ୍ଥିତି ସମ୍ପର୍କରେ କେନ୍ଦ୍ର ସରକାର ସମ୍ପୂର୍ଣ୍ଣ ଅବଗତ ଅଛନ୍ତି । ଉଭୟ ରାଜ୍ୟଙ୍କ ପକ୍ଷରୁ ଏ ସମ୍ପର୍କରେ ବିସ୍ତୃତ ସ୍ମାରକପତ୍ର ପାଇବା ପରେ ଆନ୍ତଃ ମନ୍ତ୍ରିସ୍ତରୀୟ କେନ୍ଦ୍ରୀୟ ପ୍ରତିନିଧି ଦଳ ମରୁଡି ପୀଡିତ ଅଞ୍ଚଳ ଗସ୍ତକରି ପ୍ରତ୍ୟକ୍ଷ ପରିସ୍ଥିତି ସମ୍ପର୍କରେ ଆକଳନ ରଖିଲେ । ଏହି ଉଚ୍ଚସ୍ତରୀୟ ତଦନ୍ତ କମିଟି (HLC)ଙ୍କ ସୁପାରିଶ କ୍ରମେ ଉଭୟ ରାଜ୍ୟଙ୍କୁ ମରୁଡି ସହାୟତା ମଞ୍ଜୁର କରାଯାଇଛି ।

    
    ଏଚଏଲସିଙ୍କ ସୁପାରିଶ ଆଧାରରେ କେନ୍ଦ୍ର ସରକାର ତାମିଲନାଡୁକୁ 1793.63 କୋଟି ଟଙ୍କା ଏବଂ କର୍ଣ୍ଣାଟକକୁ 1782.84 କୋଟି ଟଙ୍କାର ମରୁଡି ସହାୟତା ମଞ୍ଜୁର କରିଛନ୍ତି । ତାମିଲନାଡୁ ରାଜ୍ୟ ବିପର୍ଯ୍ୟୟ ମୁକାବିଲା ପାଣ୍ଠି (SDRF) ନିକଟରେ 345.64 କୋଟି ଟଙ୍କା ମହଜୁଦ ଥିବାରୁ ଏହାର ଆଧାରରେ ତାମିଲନାଡୁକୁ 1447.99 କୋଟି ଟଙ୍କାରେ କେନ୍ଦ୍ରୀୟ ସହାୟତା ପ୍ରଦାନ କରାଯାଇଛି । ସେହିଭଳି କର୍ଣ୍ଣାଟକ ଏସଡିଆରଏଫ ନିକଟରେ 96.92 କୋଟି ଟଙ୍କାର ପାଣ୍ଠି ଗଚ୍ଛିତ ଥିବାରୁ ଏବଂ ପୂର୍ବରୁ 450 କୋଟିର କେନ୍ଦ୍ରୀୟ ସହାୟତା ଦିଆଯାଇ ସାରିଥିବାରୁ ଏବେ ଅବଶିଷ୍ଟ 1235.52 କୋଟି ଟଙ୍କା ଏନଡିଆରଏଫରୁ ମଞ୍ଜୁର ହୋଇଛି । ଏଚଏଲସି ଉଭୟ ରାଜ୍ୟ ସରକାରଙ୍କୁ ନିର୍ଦ୍ଦେଶ ଦେଇଛନ୍ତି ଯେ ସମସ୍ତ ହିତାଧିକାରୀଙ୍କୁ ସର୍ବାଧିକ ସତର୍କତାର ସହ ଏହି ସହାୟତା ପ୍ରଦାନ କରାଯିବ ଏବଂ ସେମାନଙ୍କ ବ୍ୟାଙ୍କ ଜମାଖାତାକୁ ସହାୟତା ରାଶି ହସ୍ତାନ୍ତରଣ ବାଧ୍ୟତାମୂଳକ । ପୁନଶ୍ଚ 2016 ଡିସେମ୍ବର ମାସରେ ସାମୁଦ୍ରିକ ଝଡବାତ୍ୟା “ଭଦ୍ରା”ରେ ହୋଇଥିବା କ୍ଷୟକ୍ଷତି ସହାୟତା ନିମନ୍ତେ ତାମିଲନାଡୁ ସରକାରଙ୍କୁ କେନ୍ଦ୍ର ସରକାର 264.11 କୋଟି ଟଙ୍କାର ଏନଡିଆରଏଫ ସହାୟତା ରାଶି ମଞ୍ଜୁର କରିଛନ୍ତି । ଚତୁର୍ଦ୍ଦଶ ଅର୍ଥ କମିଶନଙ୍କ ସୁପାରିଶ ଅନୁସାରେ ରାଜ୍ୟ ସରକାରଙ୍କୁ କେନ୍ଦ୍ରୀୟ ଟିକସର 42% ପ୍ରଦାନ ଉପାରନ୍ତ ଏହି ଅର୍ଥ ମଞ୍ଜୁର ହୋଇଛି । କେନ୍ଦ୍ରୀୟ ଟିକସର ବଣ୍ଟନ ସକାଶେ 2016-17 ଆର୍ଥିକ ବର୍ଷରେ ପ୍ରତ୍ୟେକ ରାଜ୍ୟଙ୍କୁ 6.08 ଲକ୍ଷ କୋଟି ଟଙ୍କା ପ୍ରଦାନ କରାଯାଇସାରିଛି । 2016-17 ରେ ଏହି କ୍ରମରେ ତାମିଲନାଡୁ 24,538 କୋଟି ଟଙ୍କା ପାଇଥିବାବେଳେ କର୍ଣ୍ଣାଟକ 28,750 କୋଟି ଟଙ୍କା ପାଇଛି । ସେହିପରି 2016-17 ବର୍ଷରେ କେନ୍ଦ୍ର ସରକାର ସବୁ ରାଜ୍ୟର ଗ୍ରାମାଞ୍ଚଳ ଓ ସହରାଞ୍ଚଚଳ ପୌରସଂସ୍ଥାଙ୍କୁ ଲୋକମାନଙ୍କ ମୌଳିକ ଆବଶ୍ୟକତା ପୂରଣ ନିମନ୍ତେ 48,869 କୋଟି ଟଙ୍କା ଦେଇଛନ୍ତି । ସେହିବର୍ଷ କୃଷକମାନଙ୍କ ହିତସାଧନ ନିମନ୍ତେ ପ୍ରଧାନମନ୍ତ୍ରୀ ଫସଲ ବୀମା ଯୋଜନା ଅଧୀନରେ 13,240 କୋଟି ଟଙ୍କା ଯୋଗାଇ ଦିଆଯାଇଛି । କେନ୍ଦ୍ରୀୟ ପ୍ରାୟୋଜିତ ବିଭିନ୍ନ ଯୋଜନା ଅଧୀନରେ ରାଜ୍ୟମାନେ 2,45,435 କୋଟି ଟଙ୍କାର ଆର୍ଥିକ ସହାୟତା ପାଇଛନ୍ତି । ଏଥିରେ ମହାତ୍ମାଗାନ୍ଧୀ ଜାତୀୟ ଗ୍ରାମୀଣ ନିଶ୍ଚିତ କର୍ମନିଯୁକ୍ତି ଯୋଜନା (ଏମଜିଏନଆରଇଜିଏସ) ବାବଦକୁ 47,449 କୋଟି ଟଙ୍କା ସାମିଲ ଯାହାକୁ ନିଯୁକ୍ତି ସୁଯୋଗ ସୃଷ୍ଟି ଏବଂ ଜଳ ସଂରକ୍ଷଣ କାର୍ଯ୍ୟ ବାବଦକୁ ବ୍ୟୟ ହୋଇଛି ।
    
    ଆଗକୁ ଗ୍ରୀଷ୍ମ ଋତୁ ଆସୁଥିବାରୁ ପ୍ରଧାନମନ୍ତ୍ରୀ କୃଷି ସଂଚନ ଯୋଜନା ଏବଂ ମନରେଗା ସମେତ ଅନ୍ୟାନ୍ୟ ସମସ୍ତ ଯୋଜନାର ପାଣ୍ଠିକୁ ଜଳ ସଂରକ୍ଷଣ ଦିଗରେ ବ୍ୟୟ କରିବା ଦିଗରେ ଦୃଷ୍ଟି ଦେବାକୁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ସବୁ ରାଜ୍ୟ ସରକାରମାନଙ୍କୁ ନିର୍ଦ୍ଦେଶ ଦେଇଛନ୍ତି ।

    ***********

    
    
    (Release ID: 1486769) Visitor Counter : 2