      ମହିଳା ଓ ଶିଶୁ କଲ୍ୟାଣ ମନ୍ତ୍ରଣାଳୟ

      ନୂତନ ଟ୍ୟାକ୍ସି ନୀତିରେ ମହିଳା ଏବଂ ଶିଶୁ ବିକାଶ ମନ୍ତ୍ରଣାଳୟର ସୁପାରିଶ ସାମିଲ
      Posted On: 12 APR 2017 6:07PM by PIB Bhubaneshwar


    • ଟ୍ୟାକ୍ସିରେ ଜିପିଏସ ପ୍ୟାନିକ ଉପକରଣ ଲଗାଯିବା ବାଧ୍ୟତାମୂଳକ


    • ସେଣ୍ଟ୍ରାଲ ଲକିଂ ବ୍ୟବସ୍ଥାକୁ ମିଳିବନି ଅନୁମତି


    • ମହିଳା ଯାତ୍ରୀଙ୍କ ଅନୁମତିରେ ହିଁ ସିଟ ସେଆରିଂ


    ଟ୍ୟାକ୍ସି ବ୍ୟବହାର କରୁଥିବା କର୍ମଜୀବି ମହିଳାମାନଙ୍କର ସୁରକ୍ଷା ପାଇଁ ମହିଳା ଏବଂ ଶିଶୁ ବିକାଶ ମନ୍ତ୍ରଣାଳୟ ଦ୍ୱାରା ସୁପାରିଶ କରାଯାଇଥିବା ଉପାୟଗୁଡିକୁ ନୂତନ ଟ୍ୟାକ୍ସି ନୀତିରେ ସାମିଲ କରାଯାଇଛି । ମହିଳା ଏବଂ ଶିଶୁ ବିକାଶ ମନ୍ତ୍ରୀ ଶ୍ରୀମତୀ ମେନକା ସଂଜୟ ଗାନ୍ଧୀ ଏ ବିଷୟରେ ସଡକ ପରିବହନ ଏବଂ ରାଜମାର୍ଗ ତଥା ଜାହାଜ ଚଳାଚଳ ମନ୍ତ୍ରଣାଳୟକୁ ଜଣାଇଥିଲେ ।


    ଟ୍ୟାକ୍ସିରେ ଯାତ୍ରା କରୁଥିବା ମହିଳାମାନଙ୍କର ଯୌନ ଉତ୍ପୀଡନ ମାମଲାକୁ ଦୃଷ୍ଟିରେ ରଖି ଏହି ସୁପାରିଶ କରାଯାଇଛି । ମହିଳାମାନେ ଟ୍ୱିଟର ଏବଂ ଫେସବୁକରେ ଏ ସଂପର୍କୀତ ନିଜ ନିଜ ସମସ୍ୟାଗୁଡିକୁ ମହିଳା ଏବଂ ଶିଶୁ ବିକାଶ ମନ୍ତ୍ରୀ ଶ୍ରୀମତୀ ମେନକା ସଂଜୟ ଗାନ୍ଧୀ ଙ୍କୁ ଜଣାଇଥିଲେ । ଶ୍ରୀମତୀ ଗାନ୍ଧୀ ଏହିଭଳି ଗମ୍ଭୀର ସମସ୍ୟାର ସମାଧାନ କରିବା ପାଇଁ ରେଡିଓ ଟ୍ୟାକ୍ସି ସେବା ପ୍ରଦାନକାରୀ ସଂସ୍ଥାମାନଙ୍କ ସହିତ ଏକ ବୈଠକ କରିଥିଲେ । ବୈଠକର ଆଧାରରେ ମନ୍ତ୍ରୀ ଶ୍ରୀମତୀ ଗାନ୍ଧୀ ସଡକ ପରିବହନ ଏବଂ ରାଜମାର୍ଗ ମନ୍ତ୍ରୀ ଶ୍ରୀ ନିତିନ ଗଡକରୀଙ୍କୁ ତାଙ୍କ ମନ୍ତ୍ରଣାଳୟ ଦ୍ୱାରା ପ୍ରସ୍ତୁତ କରାଯାଉଥିବା ନିୟମାବଳୀରେ ଆବଶ୍ୟକୀୟ ସୁରକ୍ଷା ଉପାୟଗୁଡିକୁ ସାମିଲ କରିବା ପାଇଁ ପତ୍ର ଲେଖିଥିଲେ ।


    ମହିଳା ଏବଂ ଶିଶୁ ବିକାଶ ମନ୍ତ୍ରଣାଳୟର ସୁପାରିଶ ଅନୁଯାୟୀ ନୂତନ ଟ୍ୟାକ୍ସି ନୀତିର ନିୟମାବଳୀରେ ଟ୍ୟାକ୍ସିରେ ଜିପିଏସ ପ୍ୟାନିକ ଉପକରଣ ଲଗାଯିବା ବାଧ୍ୟତାମୂଳକ କରାଯାଇଛି । ମହିଳା ଏବଂ ଶିଶୁମାନଙ୍କ ସୁରକ୍ଷା ପାଇଁ ଟ୍ୟାକ୍ସିରେ ସେଣ୍ଟ୍ରାଲ ଲକିଂ ବ୍ୟବସ୍ଥାକୁ ଅନୁମତି ନ ଦିଆଯିବା ପାଇଁ ସୁପାରିଶ କରାଯିବା ସହ ବାହନର ଫଟୋ ଏବଂ ପଞ୍ଜି କରଣ ସଂଖ୍ୟା ସହିତ ପ୍ରମୁଖ ସ୍ଥାନରେ ଚାଳକର ପରିଚୟ ପତ୍ର ଲଗାଯିବା ପାଇଁ ସୁପାରିଶ କରାଯାଇଛି । ଏହାବ୍ୟତୀତ ଟ୍ୟାକ୍ସି ଅପରେଟର/ ଚାଳକ ନିର୍ଦ୍ଧାରୀତ ନିୟମ ଉଲ୍ଲଂଘନ କଲେ ତାକୁ ଆଇନ ଅନୁଯାୟୀ ଦଣ୍ଡ ପ୍ରଦାନ ଏବଂ ମହିଳା ଯାତ୍ରୀଙ୍କ ଅନୁମତିରେ ହିଁ ସିଟ ସେଆରିଂ ବ୍ୟବସ୍ଥା କରିବାର ଆବଶ୍ୟକତା ରହିଛି ।


    ମହିଳା ଏବଂ ଶିଶୁ ବିକାଶ ମନ୍ତ୍ରୀଙ୍କ ସୁପାରିଶକୁ ନିୟମାବଳୀରେ ସାମିଲ କରିବା ପାଇଁ ଅନୁମୋଦନ ମିଳିସାରିଛି । ଶ୍ରୀମତୀ ମେନକା ଗାନ୍ଧୀ ଟ୍ୟାକ୍ସି ରେ ମହିଳାମାନଙ୍କ ପାଇଁ ଅଧିକ ସୁରକ୍ଷା ଉପାୟ ସଂବନ୍ଧୀତ ସୁପାରିଶକୁ ଗ୍ରହଣକରିଥିବାରୁ ଶ୍ରୀ ନୀତିନ ଗଡକରୀଙ୍କୁ ଧନ୍ୟବାଦ ଜ୍ଞାପନ କରିଛନ୍ତି ।


    ମହିଳା ଯାତ୍ରୀମାନେ ଟ୍ୟାକ୍ସିରେ ସୁରକ୍ଷା ବିଷୟରେ ଶ୍ରୀମତୀ ମେନକା ଗାନ୍ଧୀଙ୍କୁ ସାମାଜିକ ଗଣମାଧ୍ୟମ ଜରିଆରେ ସୂଚିତ କରଛନ୍ତି । ମହିଳା ଏବଂ ଶିଶୁ ବିକାଶ ମନ୍ତ୍ରୀ #HelpMeWCD ନାମକ ହାସଟ୍ୟାଗର ଶୁଭାରମ୍ଭ କରିଛନ୍ତି । ଉତ୍ପୀଡନର ଶିକାର ହେଉଥିବା ମହିଳା ବା ଶିଶୁ ଏହା ଜରିଆରେ ନିଜର ସମସ୍ୟା ଜଣାଇପାରିବେ ।


    *********

    
    
    (Release ID: 1487706) Visitor Counter : 3