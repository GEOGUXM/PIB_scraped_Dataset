      ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି

      ସିସିଟିଏନ୍ଏସ୍ ପ୍ରକଳ୍ପ ଅବଧି ସମ୍ପ୍ରସାରଣକୁ କ୍ୟାବିନେଟ ଅନୁମୋଦନ
      Posted On: 05 APR 2017 6:06PM by PIB Bhubaneshwar


    ସିସିଟିଏନ୍ଏସ୍ (କ୍ରାଇମ ଏଣ୍ଡ କ୍ରିମିନାଲ ଟ୍ରାକିଂ ନେଟୱର୍କ ଏଣ୍ଡ ସିଷ୍ଟମ୍ସ) ପ୍ରକଳ୍ପର କାର୍ଯ୍ୟକାରିତା ଅବଧିକୁ ଆଉ ଏକ ବର୍ଷ ସମ୍ପ୍ରସାରିତ କରାଯାଇଛି । ଏ ନେଇ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରାଳୟର ପ୍ରସ୍ତାବକୁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି ବୈଠକରେ ଅନୁମୋଦନ ମିଳିଛି । କାର୍ଯ୍ୟକାରିତା ଅବଧି ଆଉ ଏକ ବର୍ଷ ସମ୍ପ୍ରସାରିତ ହେବା ଫଳରେ ପ୍ରକଳ୍ପ ପାଇଁ ରଖାଯାଇଥିବା ଅନ୍ୟ କେତେକ ପ୍ରମୁଖ ଲକ୍ଷ୍ୟକୁ ହାସଲ କରାଯାଇପାରିବ । କିନ୍ତୁ ପୂର୍ବରୁ ମିଳିଥିବା ମଞ୍ଜୁରି ଅନୁସାରେ ପ୍ରକଳ୍ପର ରକ୍ଷଣାବେକ୍ଷଣ ପର୍ଯ୍ୟାୟ 2022 ମସିହା ପର୍ଯ୍ୟନ୍ତ ଜାରି ରହିବ ।


    ଉଲ୍ଲେଖଯୋଗ୍ୟ , ସିସିଟିଏନ୍ଏସ୍ ପ୍ରକଳ୍ପ ପାଇଁ 2000 କୋଟି ଟଙ୍କା ବ୍ୟୟ ବରାଦ ହୋଇଥିବା ବେଳେ 2016-17 ପର୍ଯ୍ୟନ୍ତ 1550 କୋଟି ଟଙ୍କା ଖର୍ଚ୍ଚ ହୋଇଛି । ଆଇସିଜେଏସ୍ (ଇଂଟର ଅପରେବଲ କ୍ରିମିନାଲ ଜଷ୍ଟିସ୍ ସିଷ୍ଟମ୍) ସିସିଟିଏନ୍ଏସ୍ ପ୍ରକଳ୍ପକୁ ଇ-କୋର୍ଟ , ଇ-ପ୍ରିଜନ୍ ତଥ୍ୟ ସହ ସମନ୍ୱିତ କରିବାକୁ ଲକ୍ଷ୍ୟ ରଖାଯାଇଛି । ଏହା ସହିତ ଫରେନ୍ସିକ୍ , ସ୍ୱଧାର ଗୃହ ଏବଂ ଅପରାଧୀଙ୍କ ଏକ ଦେଶବ୍ୟାପୀ ଫିଙ୍ଗରପ୍ରିଣ୍ଟ ଡାଟାବେସ୍କୁ ମଧ୍ୟ ପର୍ଯ୍ୟାୟକ୍ରମେ ସିସିଟିଏନ୍ଏସ୍ ପ୍ରକଳ୍ପ ସହ ସାମିଲ କରିବାକୁ ଲକ୍ଷ୍ୟ ରଖାଯାଇଛି ।


    ସିସିଟିଏନ୍ଏସ୍ ପ୍ରକଳ୍ପ ଦ୍ୱାରା ପୁଲିସ୍ ସେବାରେ ସ୍ୱଚ୍ଛତା ଆସିବା ସହିତ ଅନଲାଇନ୍ ଅଭିଯୋଗ ପଞ୍ଜିକରଣ ହୋଇପାରିବ । ଏଥିସହିତ ନିରୁଦ୍ଦିଷ୍ଟ ବ୍ୟକ୍ତି , ଚୋରି ସାମଗ୍ରୀ ଆଦି ପାଇଁ ମଧ୍ୟ ଅନ୍ ଲାଇନରେ ରିପୋର୍ଟ ଲେଖାଯାଇପାରିବ ।


    ବିଗତ ଏକ ବର୍ଷ ମଧ୍ୟରେ ସିସିଟିଏନ୍ଏସ୍ ପ୍ରକଳ୍ପ ଜରିଆରେ ଅନେକ ଉପଲବ୍ଧି ମଧ୍ୟ ହାସଲ ହୋଇପାରିଛି । ସିସିଟିଏନ୍ଏସ୍ ସଫ୍ଟୱେର ମାଧ୍ୟମରେ ଦେଶର 83% ଥାନାରେ ଶତ ପ୍ରତିଶତ ଏତଲା ଦାଏର କରାଯାଉଛି । ଏ ପର୍ଯ୍ୟନ୍ତ 120 ଲକ୍ଷ ଏତଲା ସିସିଟିଏନ୍ଏସ୍ ଜରିଆରେ ରୁଜୁ ହୋଇଛି । 2004ରୁ ଏ ପର୍ଯ୍ୟନ୍ତ ଥାନାରେ ଥିବା ଅନେକ ଅପରାଧିକ ତଥ୍ୟ ସିସିଟିଏନ୍ଏସ୍ ଡାଟାବେସକୁ ସ୍ଥାନାନ୍ତର ହୋଇପାରିଛି । 31ଟି ରାଜ୍ୟ ଏବଂ କେନ୍ଦ୍ରଶାସିତ ଅଂଚଳ ସେମାନଙ୍କ ନିଜସ୍ୱ ଲୋକଙ୍କୁ ସେବା ପ୍ରଦାନ ଲକ୍ଷ୍ୟରେ ନିଜସ୍ୱ ସିସିଟିଏନ୍ଏସ୍ ପୋର୍ଟାଲ ଆରମ୍ଭ କରିସାରିଛନ୍ତି ।


    **********

    
    
    (Release ID: 1487022) Visitor Counter : 2