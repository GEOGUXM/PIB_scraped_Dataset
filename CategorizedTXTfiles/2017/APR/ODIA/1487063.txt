      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଝାଡଖଣ୍ଡରେ ବିଭିନ୍ନ ଉନ୍ନୟନ ପ୍ରକଳ୍ପର ଶୁଭାରମ୍ଭ କଲେ ପ୍ରଧାନମନ୍ତ୍ରୀ
      Posted On: 06 APR 2017 8:22PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ଝାଡଖଣ୍ଡର ସାହେବଗଞ୍ଜଠାରେ ବିଭିନ୍ନ ଉନ୍ନୟନ ପ୍ରକଳ୍ପର ଶୁଭାରମ୍ଭ କରିଛନ୍ତି ।


    ପ୍ରଥମ ଚରଣରେ ପ୍ରଧାନମନ୍ତ୍ରୀ ଗଙ୍ଗା ନଦୀ ଉପରେ ଚାରି ଲେନ ବିଶିଷ୍ଟ ଏକ ସେତୁ ଓ ବହୁମୂଖୀ ଟର୍ମିନାଲର ଆଧାରଶିଳା ରଖିଥିଲେ । ବାରଣାସୀରୁ ହଳଦିଆ ମଧ୍ୟରେ ଜାତୀୟ ଜଳପଥ-1ର ଏକ ପ୍ରମୁଖ ଅଂଶ ହେଉଛି ଏହି ବହୁମୂଖୀ ନଦୀ ଟର୍ମିନାଲ ।


    ଦ୍ଵିତୀୟ ପର୍ଯ୍ୟାୟରେ ପ୍ରଧାନମନ୍ତ୍ରୀ ଜାତୀୟ ରାଜପଥର ଗୋବିନ୍ଦପୁର-ଜାମତରା-ଦୁମକା-ସାହେବଗଞ୍ଜ ସେକ୍ସନରେ 311 କିଲୋମିଟର ସଡକର ଉଦ୍ଘାଟନ କରିଥିଲେ । ସେହିପରି ସାହେବଗଞ୍ଜ ଜିଲ୍ଲା କୋର୍ଟ ଏବଂ ସଦର ମହକୁମା ହସ୍ପିଟାଲ ପରିସରରେ ସୌରଶକ୍ତି ପ୍ରକଳ୍ପକୁ ଲୋକାର୍ପଣ କରିଥିଲେ ।


    ପ୍ରଧାନମନ୍ତ୍ରୀ ଏହି ଅବସରରେ ପାହାଡିଆ ସ୍ଵତନ୍ତ୍ର ଇଣ୍ଡିଆ ରିଜର୍ଭ ବାଟାଲିଅନର ନବ ନିଯୁକ୍ତ କନଷ୍ଟେବଲମାନଙ୍କୁ ଔପଚାରିକ ଭାବେ ନିଯୁକ୍ତି ପତ୍ର ପ୍ରଦାନ ସହ ବିଭିନ୍ନ ସ୍ଵୟଂ ସହାୟକ ଗୋଷ୍ଠୀର ମହିଳା ଉଦ୍ୟୋଗୀମାନଙ୍କୁ ସ୍ମାର୍ଟଫୋନ ଆବଣ୍ଟନ କରିଥିଲେ ।


    ସମାରୋହରେ ଉଦ୍ବୋଧନ ଦେଇ ପ୍ରଧାନମନ୍ତ୍ରୀ କହିଥିଲେ ଯେ , ଏହିସବୁ ଉନ୍ନୟନ ପ୍ରକଳ୍ପ ସାନ୍ତାଳ ପ୍ରଗଣା ଅଞ୍ଚଳ ପାଇଁ ଉପକାରସିଦ୍ଧ ହେବ ଏବଂ ଏଠାକାର ଆଦିବାସୀ ସମ୍ପ୍ରଦାୟର ସଶକ୍ତିକରଣରେ ସହାୟକ ହେବ । ସେ କହିଥିଲେ ଯେ , ଦେଶର ଗରିବ ଶ୍ରେଣୀର ଲୋକେ ଏକ ମର୍ଯ୍ୟଦାପୂର୍ଣ୍ଣ ଜୀବନ ବଞ୍ଚିବାକୁ ଚାହାନ୍ତି ଏବଂ ନିଜର ସାମର୍ଥ୍ୟ ପ୍ରଦର୍ଶନ ପାଇଁ ସୁଯୋଗ ଅପେକ୍ଷାରେ ରହିଛନ୍ତି । ଏଣୁ ସେ ଗରିବମାନଙ୍କ ଦକ୍ଷତା ଓ ପରିଶ୍ରମ ଉପରେ ପୂର୍ଣ୍ଣ ଆସ୍ଥା ରଖିଛନ୍ତି ।


    ପ୍ରଧାନମନ୍ତ୍ରୀ କହିଥିଲେ ଯେ , ଦେଶରେ ଏକ ସଚ୍ଚୋଟତାର ଯୁଗ ଆରମ୍ଭ ହୋଇଛି । ଗରିବମାନଙ୍କୁ ସେମାନଙ୍କ ନ୍ୟାଯ୍ୟ ଅଧିକାର ପ୍ରଦାନ ଲାଗି ସେ ଯେଉଁ ପ୍ରୟାସ ଆରମ୍ଭ କରିଛନ୍ତି ସେଥିଲାଗି ପ୍ରଧାନମନ୍ତ୍ରୀ ଜନସାଧାରଣଙ୍କ ଆଶୀର୍ବାଦ ଭିକ୍ଷା କରିଥିଲେ ।


    **********

    
    
    (Release ID: 1487063) Visitor Counter : 5