      ଅର୍ଥ ମନ୍ତ୍ରଣାଳୟ

      ସୌର ବିଦ୍ୟୁତ ସରବରାହ ଲାଗି ଭାରତ ସରକାର ଏବଂ ଏଡିବି ମଧ୍ୟରେ 175 ନିୟୁତ ଡଲାରର ଋଣ ଚୁକ୍ତି ସ୍ୱାକ୍ଷରିତ
      Posted On: 07 APR 2017 6:37PM by PIB Bhubaneshwar


    ଗତକାଲି ଭାରତ ସରକାର ଏବଂ ଏସିଆନ୍ ଡେଭଲପମେଂଟ ବ୍ୟାଙ୍କ(ଏଡିବି) ମଧ୍ୟରେ 175 ନିୟୁତ ଡଲାର ମୂଲ୍ୟର ଋଣ ଚୁକ୍ତି ସ୍ୱାକ୍ଷରିତ ହୋଇଛି । ଏହି ଚୁକ୍ତିରୁ ପ୍ରାପ୍ତ ଅର୍ଥ ଜରିଆରେ ନୂଆ ମେଗା ସୌର ପାର୍କଗୁଡ଼ିକରୁ ଆନ୍ତଃରାଜ୍ୟ ଗ୍ରୀଡକୁ ହାଇଭୋଲଟେଜ ବିଦ୍ୟୁତ ସରବରାହ କରାଯିବ ଏବଂ ଏହାଦ୍ୱାରା ଜାତୀୟ ଗ୍ରୀଡ୍ ବ୍ୟବସ୍ଥାର ବିଶ୍ୱସ୍ତତା ବୃଦ୍ଧି ପାଇବ ।


    ଏହି ଋଣ ପାୱାର ଗ୍ରୀଡ କର୍ପୋରେସନ୍ ଅଫ୍ ଇଣ୍ଡିଆ ଲିଃ(ପାୱାରଗ୍ରୀଡ୍) ଏବଂ ଦେଶର ଅନ୍ୟ ସ୍ଥାନରେ ଥିବା ଉପପ୍ରକଳ୍ପଗୁଡ଼ିକୁ ପ୍ରଦାନ କରାଯିବ । ଏହି ପ୍ରକଳ୍ପର ବିଶେଷତ୍ୱ ହେଉଛି ଏଥିରେ ଦେଶୀୟ ବ୍ୟବସ୍ଥା ଅନୁଯାୟୀ ଏଜେନ୍ସିସ୍ତରରେ ସୁରକ୍ଷା ଏବଂ କ୍ରୟ ସୁବିଧା ରହିଛି । କୌଣସି ନିର୍ଦ୍ଦିଷ୍ଟ ପ୍ରକଳ୍ପ ପାଇଁ ଦେଶୀୟ ପ୍ରଣାଳୀରେ ଏଡିବି ପକ୍ଷରୁ ପ୍ରଥମ ଥର ଲାଗି ଋଣ ମଞ୍ଜୁର କରାଯାଇଛି ।


    ଭାରତ ସରକାରଙ୍କ ପକ୍ଷରୁ ଅର୍ଥ ମନ୍ତ୍ରଣାଳୟ ଅଧୀନ ଅର୍ଥନୈତିକ ବ୍ୟାପାର ବିଭାଗ ଯୁଗ୍ମ ସଚିବ ରାଜ କୁମାର(ବହୁପକ୍ଷ ସଂସ୍ଥା) ଏବଂ ଏଡିବିର ଭାରତସ୍ଥିତ ଆବାସିକ କମିଶନର ଦେଶୀୟ ନିର୍ଦ୍ଦେଶକ କେନିଚି ୟୋକୋୟାମାଙ୍କ ମଧ୍ୟରେ ଏହି ଚୁକ୍ତି ସ୍ୱାକ୍ଷରିତ ହୋଇଥିଲା ।


    ଏହି ଅବସରରେ ମତପ୍ରକାଶ କରି ଯୁଗ୍ମ ସଚିବ ରାଜ କୁମାର କହିଲେ ଯେ ଏହି ଋଣ ଯୋଗାଣ ଦ୍ୱାରା ବୃହତ ସୌର ବିଦ୍ୟୁତ୍ ପ୍ରକଳ୍ପରୁ ଆନ୍ତଃରାଜ୍ୟ ଗ୍ରୀଡଗୁଡ଼ିକୁ ବିଦ୍ୟୁତ୍ ସରବରାହ ସହଜରେ ହୋଇପାରିବ , ଯାହାଦ୍ୱାରା ବିଦ୍ୟୁତ ବଳକା ରାଜ୍ୟଗୁଡ଼ିକରୁ ନିଅଣ୍ଟିଆ ରାଜ୍ୟଗୁଡ଼ିକୁ ବଳକା ବିଦ୍ୟୁତ୍ ପ୍ରଦାନ କରାଯାଇପାରିବ ।


    ଏହି ଋଣ ଚୁକ୍ତି ସ୍ୱାକ୍ଷରିତ ହେବା ପରେ ଭାରତରେ ଅବସ୍ଥାପିତ ଏଡିବିର ଦେଶୀୟ ନିର୍ଦ୍ଦେଶକ କେନିଚି ୟୋକୋୟାମା କହିଥିଲେ ଯେ ଭାରତର ସରକାରଙ୍କ ଲକ୍ଷ୍ୟ ଉପରେ ଆଧାରିତ ସୌର ଶକ୍ତି ବିସ୍ତାର କାର୍ଯ୍ୟକୁ ଏହି ପ୍ରକଳ୍ପ ସହଯୋଗ ଯୋଗାଇଦେବ ଏବଂ ଏହା ସ୍ୱଚ୍ଛ ଇନ୍ଧନ ଯୋଗାଣ କରି ଜଳବାୟୁ ପରିବର୍ତ୍ତନର ମୁକାବିଲା ଦିଗରେ ଯୋଗଦାନ ଦେଇପାରିବ । ଏହାଛଡ଼ା ବିଦ୍ୟୁତ୍ ବ୍ୟବସ୍ଥାର ସାମୁହିକ ଦକ୍ଷତା ବୃଦ୍ଧି କରିପାରିବ । ସେ କହିଥିଲେ ଯେ ପାୱାରଗ୍ରୀଡ୍ ସ୍ୱୀକୃତି ଦ୍ୱାରା ସୁରକ୍ଷା ଏବଂ ବିକ୍ରୟ ପ୍ରଣାଳୀରେ ଉନ୍ନତି ଆସିବା ସହିତ ପରିଚାଳନାରେ ନମନୀୟତା ଏବଂ ସ୍ୱାୟତ୍ତତାରେ ଉନ୍ନତି ଆସିବ ଏବଂ ଯୋଜନା କାର୍ଯ୍ୟକାରୀ କରିବା ବାବଦରେ ବ୍ୟୟଭାର ଏବଂ ସମୟ ହ୍ରାସ ପାଇବ । ଏଡିବିର ସୁରକ୍ଷା ନୀତି ଅନୁଯାୟୀ , ପରିବେଶ ଏବଂ ସାମାଜିକ ସୁରକ୍ଷା ଅଧାରରେ କୌଣସି ଦେଶର ସୁରକ୍ଷା ବ୍ୟବସ୍ଥା ଆଇନଗତ ଏବଂ ସଂସ୍ଥାଗତ ଢାଞ୍ଚା ଗଠନ ହୋଇଥାଏ ।


    ଏଡିବି ଋଣ ପରିମାଣ 175 ନିୟୁତ ଡଲାର ବ୍ୟତୀତ ଏହି ପ୍ରକଳ୍ପ ଲାଗି ଅତିରିକ୍ତ 50 ନିୟୁତ ଡଲାରର ଆର୍ଥିକ ନିବେଶ ସ୍ୱଚ୍ଛ ଟେକ୍ନୋଲଜି ପାଣ୍ଠି (ସିଟିଏଫ)ରୁ ବ୍ୟବସ୍ଥା କରାଯାଇଛି । ବିକଶିତ ଦେଶଗୁଡ଼ିକରେ ସ୍ୱଚ୍ଛ ଏବଂ ନବୀକରଣଯୋଗ୍ୟ ଶକ୍ତି ଉତ୍ପାଦନ ଏବଂ ଅଙ୍ଗାରକାମ୍ଳ ହ୍ରାସ୍ ଟେକ୍ନୋଲଜି ବ୍ୟବହାର ଲାଗି ପାଣ୍ଠି ଯୋଗାଣ ଉଦ୍ଦେଶ୍ୟରେ ଗଠନ କରାଯାଇଥିବା 5.8 ବିଲିୟନ ଡଲାର ମୂଲ୍ୟର ପାଣ୍ଠିରୁ ଉପରୋକ୍ତ 50 ନିୟୁତ ଡଲାର ଅର୍ଥ ଯୋଗାଇ ଦିଆଯିବ ।


    ଏହି ପ୍ରକଳ୍ପର ମୋଟ୍ ବ୍ୟୟ ଅଟକଳ 450 ନିୟୁତ ଡଲାର ହୋଇଥିବା ବେଳେ ପାୱାର୍ ଗ୍ରୀଡ୍ ପାଖାପାଖି 135 ଡଲାର ଅର୍ଥ ଯୋଗଦାନ କରିବ । 175 ନିୟୁତ ଡଲାର ଋଣ ଅର୍ଥ ଏଡିବିର ସାଧାରଣ ପୁଞ୍ଜି ସଂଶାଧନ(ଓସିଆର)ରୁ ଯୋଗାଇଦିଆଯିବ ଏବଂ ଏହାର ପରିଶୋଧ ଅବଧି 20 ବର୍ଷ ପର୍ଯ୍ୟନ୍ତ ରହିବ । ଏଡିବିର ଲଣ୍ଡନ ଇଣ୍ଟରବ୍ୟାଙ୍କ ପକ୍ଷରୁ ଯୋଗାଇ ଦିଆଯାଉଥିବ ଋଣର ସୁଧ ହାର ଅନୁଯାୟୀ ଏହି ଋଣର ବାର୍ଷିକ ସୁଧହାର ନିର୍ଦ୍ଧାରଣ କରାଯିବ । 50 ନିୟୁତ ଡଲାର ସିଟିଏଫ ଋଣର ପରିଶୋଧର ଅବଧୀ 40 ବର୍ଷ ରହିବ ।


    ଏହି ପ୍ରକଳ୍ପର ଦ୍ୱାରା ଆନ୍ତଃରାଜ୍ୟ ସରବରାହ ନେଟୱାର୍କର କ୍ଷମତା ଏବଂ କାର୍ଯ୍ୟଦକ୍ଷତା ବୃଦ୍ଧି ପାଇବ । ବିଶେଷ କରି ନୂତନ ସୌରପାର୍କରୁ ଉତ୍ପାଦିତ ବିଦ୍ୟୁତ୍ ଜାତୀୟ ଗ୍ରୀଡକୁ ସରବରାହ ଅଧିକ ଉନ୍ନତ ହେବ । ପ୍ରତିବର୍ଷ 7 ନିୟୁତ ଟନ୍ ଅଙ୍ଗାରକାମ୍ଳ ଗ୍ୟାସ୍ ହ୍ରାସ କରିବା ସହ 4.2 ଗିଗାୱାଟ୍ ବିଦ୍ୟୁତ୍ ଉତ୍ପାଦନ ଲାଗି ପାୱାରଗ୍ରୀଡ୍ ଲକ୍ଷ୍ୟ ରଖିଛି । ରାଜସ୍ତାନର ଭାଡଲା ସୌର ପାର୍କରୁ 25ଶହ ମେଗାୱାଟ୍ ଏବଂ ଗୁଜରାଟର ବନସକଣ୍ଠାରୁ 700 ମେଗାୱାଟ୍ ସୌର ବିଦ୍ୟୁତ୍ ଉତ୍ପାଦନ ବ୍ୟତୀତ ଅତିରିକ୍ତ ଉପପ୍ରକଳ୍ପ ଜରିଆରେ ସୌର ବିଦ୍ୟୁତ୍ ଉତ୍ପାଦନ ଲାଗି ଲକ୍ଷ୍ୟ ରଖାଯାଇଛି ।


    **********

    
    
    (Release ID: 1487437) Visitor Counter : 2