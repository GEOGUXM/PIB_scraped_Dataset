      ଯୁବ ବ୍ୟାପାର ଓ କ୍ରୀଡା ମନ୍ତ୍ରଣାଳୟ

      ମୁମ୍ବାଇରେ କ୍ରୀଡ଼ା ଭାଗିଦାରିତା କାର୍ଯ୍ୟକ୍ରମ ଶୁଭାରମ୍ଭ କଲେ ଭାରତ ଓ ଅଷ୍ଟ୍ରେଲିଆ
      Posted On: 12 APR 2017 5:10PM by PIB Bhubaneshwar


    କ୍ରୀଡ଼ା କ୍ଷେତ୍ରରେ ସହଯୋଗିତା ବୃଦ୍ଧି କରିବା ଲକ୍ଷ୍ୟରେ ଭାରତ ଓ ଅଷ୍ଟ୍ରେଲିଆ ମୁମ୍ବାଇଠାରେ କ୍ରୀଡ଼ା ଭାଗିଦାରିତା କାର୍ଯ୍ୟକ୍ରମ ଆରମ୍ଭ କରିଛନ୍ତି । ଏହି ଭାଗିଦାରିତା କାର୍ଯ୍ୟକ୍ରମକୁ କ୍ରିକେଟ କିମ୍ବଦନ୍ତୀ ସଚିନ ତେନ୍ଦୁଲକରଙ୍କ ଉପସ୍ଥିତିରେ କେନ୍ଦ୍ର ଯୁବସେବା ଓ କ୍ରୀଡ଼ା ମନ୍ତ୍ରୀ ଶ୍ରୀ ବିଜୟ ଗୋଏଲ ଏବଂ ଭାରତ ଗସ୍ତରେ ଥିବା ଅଷ୍ଟ୍ରେଲିଆ ପ୍ରଧାନମନ୍ତ୍ରୀ ଶ୍ରୀ ମାଲକମ ଟର୍ନବୁଲ ଆରମ୍ଭ କରିଛନ୍ତି । ଏହା ଫଳରେ ଭାରତ ଓ ଅଷ୍ଟ୍ରେଲିଆ ମଧ୍ୟରେ ସହଯୋଗିତା ନେଇ 4 ଟି କ୍ଷେତ୍ରରେ ଉନ୍ନତି ହେବ । ଏଗୁଡ଼ିକ ହେଲା ଆଥଲେଟ ଏବଂ କୋଚ ପ୍ରଶିକ୍ଷଣ ଓ ବିକାଶ , କ୍ରୀଡ଼ା ବିଜ୍ଞାନ , କ୍ରୀଡ଼ା ପ୍ରଶାସନ ଓ ଅଖଣ୍ଡତା ଏବଂ ତୃଣମୂଳ ସ୍ତରୀୟ ଅଂଶଗ୍ରହଣ ।


    ଏହି ଅବସରରେ ନିଜର ବକ୍ତବ୍ୟ ରଖି କ୍ରୀଡ଼ାମନ୍ତ୍ରୀ ବିଜୟ ଗୋଏଲ କହିଲେ , “ କ୍ରୀଡ଼ା କ୍ଷେତ୍ରରେ ଆମକୁ ଅଷ୍ଟ୍ରେଲିଆଠାରୁ ଅନେକ କିଛି ଶିଖିବାର ଓ ପ୍ରଦାନ କରିବାର ରହିଛି । ଭାରତ - ଅଷ୍ଟ୍ରେଲିଆ କ୍ରୀଡ଼ା ଭାଗିଦାରିତା ଦ୍ୱାରା ଦୁଇ ଦେଶ ମଧ୍ୟରେ ଆଥଲେଟ , କୋଚ , ବୈଷୟିକ ଅଧିକାରୀ , କ୍ରୀଡ଼ା ବିଜ୍ଞାନୀ ଆଦି ଅଦଳ ବଦଳ ହୋଇପାରିବ । ”


    ସେ କହିଲେ ଯେ , ଜନସାଧାରଣଙ୍କ ସ୍ୱାସ୍ଥ୍ୟ ପରିଚାଳନା ଓ ଶିକ୍ଷା ପାଇଁ ଭାରତ କ୍ରୀଡ଼ାକୁ ଏକ ଗୁରୁତ୍ୱପୂର୍ଣ୍ଣ ଉପାଦାନ ଭାବେ ଗ୍ରହଣ କରିବାକୁ ଆରମ୍ଭ କରିଛି ।


    “ ଆମେ ଖେଲୋ ଇଣ୍ଡିଆ ନାମରେ ଏକ ବଡ ଧରଣର ତୃଣମୂଳସ୍ତରୀୟ କାର୍ଯ୍ୟକ୍ରମ ଆରମ୍ଭ କରିଛୁ । ବିଦ୍ୟାଳୟ ସ୍ତରରେ କ୍ରୀଡ଼ାକୁ ଏକ ବାଧ୍ୟତାମୂଳକ ବିଷୟ ଭାବେ ପ୍ରଚଳିତ କରିବା ପାଇଁ ଆମେ ଚିନ୍ତା କରୁଛୁ ,” ବୋଲି ସେ କହିଛନ୍ତି ।


    ମନ୍ତ୍ରୀ କହିଲେ ଯେ ଖୁବଶୀଘ୍ର ଜାତୀୟ କ୍ରୀଡ଼ା ପ୍ରତିଭା ଚିହ୍ନଟ ଏବଂ ବିକାଶ ପୋର୍ଟାଲ ଆରମ୍ଭ କରାଯିବ ।


    ଅଷ୍ଟ୍ରେଲିଆ ପ୍ରଧାନମନ୍ତ୍ରୀ ମାଲକମ ଟର୍ନବୁଲ କହିଲେ , ନୂତନ ଭାଗିଦାରିତା ଅନ୍ତର୍ଗତ ଭିକ୍ଟୋରିଆ ବିଶ୍ୱ ବିଦ୍ୟାଳୟ ଓ କାନବେରା ବିଶ୍ୱ ବିଦ୍ୟାଳୟ ଭାରତରେ ଅଷ୍ଟ୍ରେଲୀୟ କ୍ରୀଡ଼ା ପ୍ରତିଷ୍ଠାନ ଭଳି ଏକ ଜାତୀୟ କ୍ରୀଡ଼ା ବିଶ୍ୱ ବିଦ୍ୟାଳୟ ପ୍ରତିଷ୍ଠା ପାଇଁ ସହାୟତା କରିବେ ।


    ଶ୍ରୀ ଟର୍ଣ୍ଣବୁଲ ଓ ଶ୍ରୀ ଗୋଏଲ ମଧ୍ୟ ମୁମ୍ବାଇର ବସ୍ତିରେ ବାସ କରୁଥିବା କେତେକ ଛୋଟ ଝିଅଙ୍କୁ ଭେଟିଥିଲେ । ସଚିନ ତେନ୍ଦୁଲକରଙ୍କ ଶାଶୁ ଶ୍ରୀମତି ଆନାବେଲ ମେହେଟା ସାମିଲ ଥିବା ଆପନାଲୟ ନାମରେ ଏକ ଅନୁଷ୍ଠାନ ଏହି ଝିଅମାନଙ୍କୁ ଖେଳ ଶିଖାଉଛି । ଏହି କାର୍ଯ୍ୟକୁ ପ୍ରଶଂସା କରି ଅଷ୍ଟ୍ରେଲୀୟ ପ୍ରଧାନମନ୍ତ୍ରୀ କହିଥିଲେ ଯେ କ୍ରୀଡ଼ା ସାମାଜିକ ପୁଞ୍ଜି ବୃଦ୍ଧି କରିଥାଏ ।


    ତାଙ୍କର 4 ଦିନିଆ ଗସ୍ତ ଶେଷ କରି ଶ୍ରୀ ଟର୍ନବୁଲ କହିଥିଲେ ଯେ , ଭାରତ ଏବେ ଏକ ଅର୍ଥନୈତିକ ମହାଶକ୍ତି ଭାବେ ଉଭା ହେଉଛି ଏବଂ ଏହି ଅଂଚଳରେ ତା ’ ର ଭୂମିକା ଅତ୍ୟନ୍ତ ଗୁରୁତ୍ୱପୂର୍ଣ୍ଣ । ସେ କହିଲେ ଯେ ମୋର ଏହି ଗସ୍ତର ଉଦ୍ଦେଶ୍ୟ ହେଉଛି ଅର୍ଥନୀତି , କ୍ରୀଡ଼ା , ସ୍ୱାସ୍ଥ୍ୟ , ବିଜ୍ଞାନ ଏବଂ ଶିକ୍ଷା କ୍ଷେତ୍ରରେ ଭାରତ ଓ ଅଷ୍ଟ୍ରେଲିଆର ଭାଗିଦାରିତାକୁ ଆହୁରି ବୃଦ୍ଧି କରିବା ।


    ***************

    
    
    (Release ID: 1487899) Visitor Counter : 2