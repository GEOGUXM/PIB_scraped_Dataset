      ଗ୍ରାମ୍ୟ ଉନ୍ନୟନ ମନ୍ତ୍ରଣାଳୟ

      2016-17 ଆର୍ଥିକ ବର୍ଷରେ ପିଏମଜିଏସୱାଇରେ 47,350 କିଲୋମିଟର ସଡକ ନିର୍ମାଣ
      Posted On: 03 APR 2017 6:02PM by PIB Bhubaneshwar


    2016-17 ଆର୍ଥିକ ବର୍ଷରେ ପ୍ରଧାନମନ୍ତ୍ରୀ ଗ୍ରାମ ସଡକ ଯୋଜନା ଅଧୀନରେ ଦେଶରେ ମୋଟ 47,350 କିଲୋମିଟର ସଡକ ନିର୍ମାଣ କରାଯାଇଛି । ବିଗତ ସାତ ବର୍ଷ ମଧ୍ୟରେ ଗୋଟିଏ ବର୍ଷରେ ଏତେ ମାତ୍ରାର ସଡକ ନିର୍ମିତ ହେବାରେ ଏହା ଏକ କୀର୍ତ୍ତିମାନ । 2013-14 ଆର୍ଥିକ ବର୍ଷରେ ପିଏମଜିଏସୱାଇ ଅଧୀନରେ 25,316 କିଲୋମିଟର ସଡକ ନିର୍ମାଣ କରାଯାଇଥିବା ବେଳେ 2014-15 ବର୍ଷରେ 36,337 କିମି ଏବଂ 2015-16 ଆର୍ଥିକ ବର୍ଷରେ 36,449 କିଲୋମିଟର ସଡକ ନିର୍ମାଣ ହୋଇଥଲା ।

    
    କେନ୍ଦ୍ର ଗ୍ରାମାଞ୍ଚଳ ବିକାଶ ମନ୍ତ୍ରଣାଳୟ ପକ୍ଷରୁ ଜାରି ଏକ ବିଜ୍ଞପ୍ତି ଅନୁସାରେ 2011-14 ଅବଧି ମଧ୍ୟରେ ଦିନକୁ ପିଏମଜିଏସୱାଇ ଅଧୀନରେ 73 କିଲୋମିଟର ସଡକ ନିର୍ମାଣ କରାଯାଇଥିଲା । 2014-15 ଓ 2015-16 ରେ ଏହା ଦୈନିକ 100 କିଲୋମିଟର ଛୁଇଁଥିଲା । ତେବେ 2016-17 ରେ ଏହି ରେକର୍ଡ ଦୈନିକ 130 କିଲୋମିଟର ଛୁଇଁଲା । ଯାହାକି ଗତ ସାତ ବର୍ଷ ମଧ୍ୟରେ ହାରାହାରି ବାର୍ଷିକ ନିର୍ମାଣ ଅନୁସାରେ ସର୍ବାଧିକ ।
    
    ଏହି ବିଜ୍ଞପ୍ତିରେ ଆହୁରି କୁହାଯାଇଛି ଯେ ପିଏମଜିଏସୱାଇ ମାଧ୍ୟମରେ 47,350 କିଲୋମିଟର ସଡକ ନିର୍ମାଣ କରାଯାଇ 11,614 ଗ୍ରାମକୁ ସବୁଦିନିଆ ସଂଯୋଗ କରାଯାଇପାରିଛି । ଅର୍ଥାତ, ପ୍ରତିଦିନ ୩୨ଟି ଗ୍ରାମକୁ ସଡକ ସଂଯୋଗ କରାଯିବା ହିସାବରେ, ଗୋଟିଏ ବର୍ଷରେ 11,606 ଗ୍ରାମକୁ ସଡକ ସଂଯୋଗ କରାଯାଇଛି । ଯାହାକି ବିଗତ ସାତ ବର୍ଷ ମଧ୍ୟରେ ଏକ ରେକର୍ଡ ।
    
    ଗ୍ରାମାଂଚଳ ସଡକରେ “ଅଙ୍ଗାର ଉପଯୋଗ” ମାତ୍ରା ହ୍ରାସ କରିବା ସକାଶେ ଏବଂ ପର୍ଯ୍ୟାବରଣ ପ୍ରଦୂଷଣ ମାତ୍ରା କମ କରିବା, କାର୍ଯ୍ୟ ଅବଧି ବୃଦ୍ଧି ଏବଂ ବ୍ୟୟ ସଂକୋଚନ ସଫଳତା ହାସଲ ସକାଶେ ପିଏମଜିଏସୱାଇ “ସବୁଜ ପ୍ରଯୁକ୍ତି” ବ୍ୟବହାର ଉପରେ ଗୁରୁତ୍ୱ ଆରୋପ କରିଆସୁଛି । 2016-17 ବର୍ଷରେ ଅଣ ପାରମ୍ପରିକ ସାମଗ୍ରୀ ଯଥା ବର୍ଯ୍ୟ ପ୍ଲାଷ୍ଟିକ, ଶୀତଳ ମିଶ୍ରଣ, ଜିଓଟେକ୍ସଟାଇଲ, ଉଡନ୍ତା ପାଉଁଶ ଓ କପର ସ୍ଲାଗ ଆଦି ବ୍ୟବହାର କରି 4,113.13 ୧୩ କିମି ଗ୍ରାମାଞ୍ଚଳ ସଡକ ନିର୍ମାଣ କରାଯାଇଛି ।

    
    
    (Release ID: 1486786) Visitor Counter : 2