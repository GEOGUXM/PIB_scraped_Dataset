      ଶକ୍ତି ମନ୍ତ୍ରଣାଳୟ

      ଷ୍ଟ୍ରିଟ୍ ଲାଇଟ୍ ଜାତୀୟ କାର୍ଯ୍ୟକ୍ରମ ମାଧ୍ୟମରେ ଦେଶବ୍ୟାପୀ 21 ଲକ୍ଷ ଏଲଇଡି ଲାଇଟ୍ ଲଗାଯିବ
      • 23ଟି ରାଜ୍ୟ ଏବଂ କେନ୍ଦ୍ର ଶାସିତ ଅଂଚଳରେ ଏହି ଯୋଜନା କାର୍ଯ୍ୟକାରୀ କରାଯିବ
      • ଏହାଦ୍ୱାରା 295 ନିୟୁତ ୟୁନିଟ୍ ବିଦ୍ୟୁତ ସଂଚୟ ହେବ

      Posted On: 28 APR 2017 7:30PM by PIB Bhubaneshwar

    ଭାରତ ସରକାରଙ୍କ ଷ୍ଟ୍ରିଟ୍ ଲାଇଟ ଜାତୀୟ କାର୍ଯ୍ୟକ୍ରମ (ଏସଏଲ୍ଏନପି) ମାଧ୍ୟମରେ ସାରା ଦେଶରେ 21 ଲକ୍ଷ ପୁରୁଣା ଲାଇଟ୍ ବଦଳରେ ଏଲଇଡି ଷ୍ଟ୍ରିଟ୍ ଲାଇଟ୍ ସଂଯୋଗ କରାଯିବ । ନୂଆ ଷ୍ଟ୍ରିଟ୍ ଲାଇଟ୍ ସଂଯୋଗ କରାଯିବା ଦ୍ୱାରା ସହରାଂଚଳରେ ଅଧିକ ଆଲୋକ ମିଳିବା ସହିତ ବିଦ୍ୟୁତ ସଂଚୟ ହୋଇପାରିବ । ଏହା ସହରବାସୀ ଏବଂ ପଥଚାରୀଙ୍କ ସୁରକ୍ଷା ଏବଂ ନିରାପତ୍ତାକୁ ସୁନିଶ୍ଚିତ କରିବ । ଭାରତ ସରକାରଙ୍କ ଶକ୍ତି ମନ୍ତ୍ରଣାଳୟ ଅଧୀନ ରାଷ୍ଟ୍ରାୟତ୍ତ ଶକ୍ତି ସେବା କମ୍ପାନୀ ଏନର୍ଜି ଏଫିସିଏନ୍ସି ସର୍ଭିସେସ୍ ଲିମିଟେଡ୍ (ଇଇଏସଏଲ)ପକ୍ଷରୁ ଏସଏଲ୍ଏନପି ଯୋଜନା କାର୍ଯ୍ୟକାରୀ କରାଯିବ ।


    ଏହି ଏଲଇଡି ଲାଇଟ୍ ସଂଯୋଗ କରାଯିବା ଦ୍ୱାରା ବାର୍ଷିକ 295 ନିୟୁତ ୟୁନିଟ୍ ବିଦ୍ୟୁତ ଶକ୍ତି ସଂଚୟ କରାଯିବା ସହ 2.3 ଲକ୍ଷ ଟନ୍ ଅଙ୍ଗାରକାମ୍ଳ ବାଷ୍ପ ନିର୍ଗମନ ହ୍ରାସ କରାଯାଇପାରିବ । ଏହି ପ୍ରକଳ୍ପ ଦେଶର 23ଟି ରାଜ୍ୟ ଏବଂ କେନ୍ଦ୍ର ଶାସିତ ଅଂଚଳରେ କାର୍ଯ୍ୟକାରୀ କରାଯିବ । ପୁରୁଣା ଲାଇଟ୍ ବଦଳାଇ ଏଲଇଡି ଲାଇଟ୍ ଲଗାଗଲେ ରାସ୍ତାରେ ଅଧିକ ଆଲୋକ ଆସିପାରିବ ।


    ବର୍ତ୍ତମାନ ସୁଦ୍ଧା ରାଜସ୍ଥାନ , ଆନ୍ଧ୍ରପ୍ରଦେଶ , ଦିଲ୍ଲୀ , ଗୁଜରାଟ , ଗୋଆରେ ଏହି ଯୋଜନା କାର୍ଯ୍ୟକାରୀ କରାଯାଇ ବିପୁଳ ସଫଳତା ମିଳିପାରିଛି । ଇଇଏସ୍ଏଲ୍ ଐତିହ୍ୟ ଆଲୋକୀକରଣ ପ୍ରକଳ୍ପ କାର୍ଯ୍ୟକାରୀ କରୁଛି । ଏହି ଯୋଜନା ଅଧୀନରେ ଉତ୍ତରପ୍ରଦେଶର କାଶୀ ଅଂଚଳରେ 1000 ଏଲଇଡି ଲାଇଟ୍ ସଂଯୋଗ କରାଯାଇଛି । ଆଗକୁ ଆହୁରି 4 ହଜାର ଏଲଇଡି ଲାଇଟ ସଂଯୋଗ କରାଯିବ ।


    ବ୍ୟାପକ ମାତ୍ରାରେ ଏଲଇଡି ଲାଇଟ୍ ଉତ୍ପାଦନ ଯୋଗୁ ଏବେ ଏଲଇଡି ଷ୍ଟ୍ରିଟ୍ ଲାଇଟର ମୂଲ୍ୟ ଗୋଟିଏ ୱାଟ୍ ପ୍ରତି 135 ଟଙ୍କାରୁ କମି 80 ଟଙ୍କା ହୋଇଯାଇଛି । ଇଇଏସଏଲ୍ ଆଗୁଆ ନିବେଶ ମାଧ୍ୟମରେ ଏଲଇଡି ଲାଇଟ୍ ସଂଯୋଗ କରିବ । ଏଥିପାଇଁ ମୁନିସପାଲିଟିଗୁଡ଼ିକୁ କୌଣସି ଅର୍ଥ ଦେବାକୁ ପଡ଼ିବ ନାହିଁ । ତେବେ ଏହାପରେ 7 ବର୍ଷ ପାଇଁ ଶକ୍ତି ସଂଚୟ ବାବଦ ଅର୍ଥରୁ ରକ୍ଷଣାବେକ୍ଷଣ ଲାଗି ଇଇଏସଏଲକୁ ମୁନିସପାଲିଟିଗୁଡ଼ିକ ଅର୍ଥ ଦେବେ ।


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦି 5 ଜାନୁଆରୀ 2015ରେ 100ଟି ସହର ପାଇଁ ଏହି ଜାତୀୟ କାର୍ଯ୍ୟକ୍ରମ ଆରମ୍ଭ କରିଥିଲେ । ଏହି ଏସଏଲ୍ଏନପି ଯୋଜନାରେ 1.34 କୋଟି ପୁରୁଣା ଲାଇଟ୍ ବଦଳାଇ ନୂଆ ଏଲଇଡି ଲାଇଟ୍ ସଂଯୋଗ କରାଯିବ ।


    ***************

    
    
    (Release ID: 1488853) Visitor Counter : 2