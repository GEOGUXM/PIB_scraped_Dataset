      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ବାସବ ସମିତିର ସ୍ୱର୍ଣ୍ଣ ଜୟନ୍ତୀ ସମାରୋହ ଏବଂ ବାସବ ଜୟନ୍ତୀ ୨୦୧୭ ଉଦ୍ଘାଟନ ଅବସରରେ ପ୍ରଧାନମନ୍ତ୍ରୀଙ୍କ ଉଦ୍ବୋଧନ
      Posted On: 29 APR 2017 12:20AM by PIB Bhubaneshwar


    ଆଜି ନୂଆଦିଲ୍ଲୀର ବିଜ୍ଞାନ ଭବନ ଠାରେ ବାସବ ଜୟନ୍ତୀ ୨୦୧୭ ଏବଂ ବାସବ ସମିତିର ସ୍ୱର୍ଣ୍ଣ ଜୟନ୍ତୀ ସମାରୋହକୁ ପ୍ରଧାନମନ୍ତ୍ରୀ ଉଦ୍ଘାଟନ କରିବା ସହ ବାସବାନ୍ନାଙ୍କ ପବିତ୍ର ବଚନର ୨୩ଟି ଭାଷାରେ ଅନୁବାଦକୁ ସର୍ବସାଧାରଣଙ୍କ ଉଦ୍ଦେଶ୍ୟରେ ଉନ୍ମୋଚନ କରିଥିଲେ ।

    
    ଏହି ଅବସରରେ ଉଦ୍ବୋଧନ ଦେଇ ପ୍ରଧାନମନ୍ତ୍ରୀ କହିଥିଲେ ଯେ ଭାରତର ଇତିହାସରେ କେବଳ ପରାଜୟ, ଦାରିଦ୍ର୍ୟ ଏବଂ ଉପନିବେଶବାଦ ନାହିଁ । ଭାରତ ଉତ୍ତମ ପ୍ରଶାସନ, ଅହିଂସା ଏବଂ ସତ୍ୟାଗ୍ରହର ବାର୍ତ୍ତା ଦେଇଛି ।
    
    ଭଗବାନ ବାସଭେଶ୍ୱରଙ୍କୁ ଶ୍ରଦ୍ଧାଞ୍ଜଳି ଅର୍ପଣ କରି ସେ କହିଥିଲେ ଯେ ବହୁ ଶତାବ୍ଦୀ ପୂର୍ବରୁ ବାସଭେଶ୍ୱର ଗଣତାନ୍ତ୍ରିକ ବ୍ୟବସ୍ଥା ପ୍ରତିଷ୍ଠା ଲାଗି ଚିନ୍ତା କରିଥିଲେ । ସେ କହିଥିଲେ, ଆମ ମାତୃଭୂମିରେ ଅନେକ ମହାନ ବ୍ୟକ୍ତିବିଶେଷ ଜନ୍ମ ନେଇଛନ୍ତି, ଯେଉଁମାନେ ସମାଜକୁ ବଦଳାଇପାରିଛନ୍ତି । ଯେତେବେଳେ ଆବଶ୍ୟକତା ପଡ଼ିଛି ଆମ ସମାଜରେ ସଂସ୍କାର ଆସିଛି । “ଟ୍ରିପଲ୍ ତଲାକ୍”ଯୋଗୁ ମୁସଲମାନ୍ ମହିଳାମାନେ ଭୋଗୁଥିବା ଯାତନାର ପରିସମାପ୍ତି ଘଟାଇବା ଲାଗି ମୁସଲିମ୍ ସମାଜ ଭିତରୁ ବି ସଂସ୍କାର ମୁଣ୍ଡ ଟେକିବ ବୋଲି ସେ ବିଶ୍ୱାସ ପ୍ରକଟ କରିଥିଲେ । ରାଜନୈତିକ ଦୃଷ୍ଟିକୋଣରୁ ଏହି ପ୍ରସଙ୍ଗକୁ ନଦେଖିବା ଲାଗି ସେ ମୁସଲିମ୍ ସମାଜକୁ ଆହ୍ୱାନ ଜଣାଇଥିଲେ । ଭଗବାନ ବାସଭେଶ୍ୱରଙ୍କ ବଚନ ଉତ୍ତମ ପ୍ରଶାସନର ଆଧାର ଥିଲା ବୋଲି ବର୍ଣ୍ଣନା କରି ପ୍ରଧାନମନ୍ତ୍ରୀ କହିଥିଲେ ଯେ ବାସଗୃହ, ବିଦ୍ୟୁତସେବା ଏବଂ ରାସ୍ତା ଭଳି ବିକାଶର ଫଳ ପ୍ରତ୍ୟେକ ଲୋକ ନିକଟରେ ପହଂଚିବା ଆବଶ୍ୟକ । ଏଥିରେ ହିଁ “ସବକା ସାଥ, ସବକା ବିକାଶ”ର ମୂଳମନ୍ତ୍ର ରହିଛି ।
    
    ନଭେମ୍ବର ୨୦୧୫ରେ ଲଣ୍ଡନ ଠାରେ ଭଗବାନ ବାସଭେଶ୍ୱରଙ୍କ ଆବକ୍ଷ ପ୍ରତିମୂର୍ତି ଅନାବରଣ ସମାରୋହକୁ ପ୍ରଧାନମନ୍ତ୍ରୀ ମନେ ପକାଇଥିଲେ । ଏହି କାର୍ଯ୍ୟକ୍ରମ ପରେ ପ୍ରଧାନମନ୍ତ୍ରୀ ଉପସ୍ଥିତ ଦର୍ଶକଙ୍କ ମଧ୍ୟରେ ଥିବା ମହାନ କନ୍ନଡ ବିଦ୍ୱାନ ସ୍ୱର୍ଗତଃ ଶ୍ରୀ ଏମ୍ଏମ୍ କାଲବୁର୍ଗୀଙ୍କ ପରିବାର ସଦସ୍ୟମାନଙ୍କୁ ଭେଟିଥିଲେ ।
    

    
    (Release ID: 1489033) Visitor Counter : 2