      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ରାଜନାଥ ସିଂହଙ୍କ ଅଧ୍ୟକ୍ଷତାରେ ଏକାଦଶ ଅନ୍ତଃରାଜ୍ୟ ପରିଷଦ ଷ୍ଟାଣ୍ଡିଂ କମିଟି ବୈଠକ ଅନୁଷ୍ଠିତ
      ପୁଞ୍ଚି କମିସନଙ୍କ ବିଭିନ୍ନ ସୁପାରିସର ସମୀକ୍ଷା କଲା ଷ୍ଟାଣ୍ଡିଂ କମିଟି

      Posted On: 09 APR 2017 6:08PM by PIB Bhubaneshwar

    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହଙ୍କ ଅଧ୍ୟକ୍ଷତାରେ ଅନ୍ତଃରାଜ୍ୟ ପରିଷଦ ଷ୍ଟାଣ୍ଡିଂ କମିଟିର ଏକାଦଶ ବୈଠକ ଅନୁଷ୍ଠିତ ହୋଇଯାଇଛି । ବୈଠକରେ ଅର୍ଥ , କମ୍ପାନୀ ବ୍ୟାପାର ଏବଂ ପ୍ରତିରକ୍ଷା ମନ୍ତ୍ରୀ ଅରୁଣ ଜେଟଲୀ , ଛତିଶଗଡ଼ ମୁଖ୍ୟମନ୍ତ୍ରୀ ରମଣ ସିଂହ , ତ୍ରିପୁରା ମୁଖ୍ୟମନ୍ତ୍ରୀ ମାଣିକ ସରକାର , ଓଡ଼ିଶା ମୁଖ୍ୟମନ୍ତ୍ରୀ ନବୀନ ପଟ୍ଟନାୟକ ଏବଂ ଉତ୍ତର ପ୍ରଦେଶ ମୁଖ୍ୟମନ୍ତ୍ରୀ ଯୋଗୀ ଆଦିତ୍ୟନାଥ ଯୋଗଦେଇଥିଲେ । ଆନ୍ଧ୍ର ପ୍ରଦେଶ , ପଞ୍ଜାବ ଏବଂ ରାଜସ୍ଥାନକୁ ରାଜ୍ୟର ମନ୍ତ୍ରୀ ପ୍ରତିନିଧିତ୍ୱ କରିଥିବା ବେଳେ କେନ୍ଦ୍ରୀୟ ମନ୍ତ୍ରାଳୟ ଏବଂ ବିଭିନ୍ନ ରାଜ୍ୟର ବରିଷ୍ଠ ଅଫିସରମାନେ ମଧ୍ୟ ବୈଠକରେ ଉପସ୍ଥିତ ଥିଲେ ।


    ଉଦଘାଟନୀ ଭାଷଣରେ ସ୍ୱରାଷ୍ଟ୍ର ମନ୍ତ୍ରୀ କହିଲେ ଯେ ଦେଶକୁ ବିକାଶ ଦିଗରେ ଆଗେଇ ନେବାକୁ ସମସ୍ତଙ୍କ ଅଭୀପ୍ସା , ଶାନ୍ତି ଓ ସ୍ଥିରତା ଆବଶ୍ୟକ । ଭାରତ ବିବିଧତାର ଦେଶ । ସଂକୀର୍ଣ୍ଣ ସ୍ୱାର୍ଥର ଉର୍ଦ୍ଧରେ ରହି କେନ୍ଦ୍ର ଓ ରାଜ୍ୟର ସମ୍ପର୍କ ସତ୍ୟ ଏବଂ ବିଶ୍ୱାସ ଉପରେ ପର୍ଯ୍ୟବସିତ ହେଲେ ହିଁ ଦେଶ ବିକାଶ ପଥରେ ଆଗେଇ ପାରିବ ବୋଲି ସେ କହିଥିଲେ ।


    2005 ମସିହାରେ ଗଠିତ ହୋଇଥିବା ପୁଞ୍ଚି କମିସନ 2010 ମସିହାରେ 7 ଭଲ୍ୟୁମ ରିପୋର୍ଟ ପ୍ରଦାନ କରିଥିଲା । ଭାରତରେ କେନ୍ଦ୍ର - ରାଜ୍ୟ ସମ୍ପର୍କର ଇତିହାସ , ସାମ୍ବିଧାନିକ ପ୍ରଶାସନ ଏବଂ କେନ୍ଦ୍ର - ରାଜ୍ୟ ସମ୍ପର୍କର ପରିଚାଳନା , ସ୍ୱାୟତ - ଶାସନ ବ୍ୟବସ୍ଥା ଏବଂ ପ୍ରଶାସନର ବିକେନ୍ଦ୍ରୀକରଣ , ଆଭ୍ୟନ୍ତରୀଣ ନିରାପତ୍ତା , ସାମାଜିକ ନ୍ୟାୟ ଏବଂ କେନ୍ଦ୍ର - ରାଜ୍ୟ ସହଯୋଗ , ପରିବେଶ , ପ୍ରାକୃତିକ ସମ୍ବଳ ଏବଂ ଆନୁଷଙ୍ଗିକ ବ୍ୟବସ୍ଥା , ସାମାଜିକ - ଆର୍ଥିକ ବିକାଶ ଆଦି ପ୍ରସଙ୍ଗରେ କମିସନ ରିପୋର୍ଟରେ ସୁପାରିସ କରିଛନ୍ତି ।


    ଭଲ୍ୟୁମ 2 ଏବଂ 3 ରେ ହୋଇଥିବା ସୁପାରିସ ସମ୍ପର୍କରେ ଷ୍ଟାଣ୍ଡିଂ କମିଟି ସମୀକ୍ଷା କରିଥିଲା । ଭଲ୍ୟୁମ - 2ରେ ରାଜ୍ୟପାଳଙ୍କ ଭୂମିକା , କେନ୍ଦ୍ରୀୟ ବାହିନୀ ମୁତୟନ , କ୍ଷମତାର ସଂଘୀୟ ସନ୍ତୁଳନତା , ଏବଂ ଭଲ୍ୟୁମ - 3 ରେ କେନ୍ଦ୍ର - ରାଜ୍ୟ ଆର୍ଥିକ ସମ୍ପର୍କ , ଦ୍ରବ୍ୟ ଏବଂ ସେବା ଶୁଳ୍କ ଉପରେ କମିସନ କେତେକ ସୁପାରିସ କରିଥିଲେ ।


    ଷ୍ଟାଣ୍ଡିଂ କମିଟିର ପରବର୍ତୀ ବୈଠକଗୁଡ଼ିକରେ କମିସନଙ୍କ ସୁପାରିସର ଅନ୍ୟ ଭଲୁ୍ୟମ୍ଗୁଡ଼ିକର ସମୀକ୍ଷା କରାଯିବ । ଏଥିସହ ଜିଏସଟି , ଚତୁର୍ଦ୍ଦଶ ଅର୍ଥ କମିସନ ରିପୋର୍ଟ , ନୀତି ଆୟୋଗ ଗଠନ ଏବଂ କେନ୍ଦ୍ରୀୟ ଯୋଜନାଗୁଡ଼ିକୁ ସୁସଙ୍ଗତ କରିବା ଉପରେ ମଧ୍ୟ ଆଲୋଚନା ହେବ ।


    ଷ୍ଟାଣ୍ଡିଂ କମିଟିର ସୁପାରିସକୁ ଅନ୍ତଃରାଜ୍ୟ ପରିଷଦରେ ଉପସ୍ଥାପନ କରାଯିବ ।


    ***************

    
    
    (Release ID: 1487574) Visitor Counter : 2