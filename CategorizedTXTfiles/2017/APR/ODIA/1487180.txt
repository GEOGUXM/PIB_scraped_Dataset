      ମହାକାଶ ବିଭାଗ

      ବିପର୍ଯ୍ୟୟ ପରିଚାଳନା ନିମନ୍ତେ ଉପଗ୍ରହ ବ୍ୟବସ୍ଥା
      Posted On: 05 APR 2017 5:38PM by PIB Bhubaneshwar


    ଏବେ ଦେଶରେ ମୋଟ 13ଟି ଭୂପୃଷ୍ଠ ନିରୀକ୍ଷଣ ଧର୍ମୀ , ତିନୋଟି ପାଣିପାଗ ସମ୍ବନ୍ଧୀୟ ଓ 13ଟି ଯୋଗାଯୋଗ ଓ ଭାସମାନ ଅନୁସନ୍ଧାନଧର୍ମୀ କୃତି୍ରମ ଉପଗ୍ରହ କାର୍ଯ୍ୟ କରୁଛି ବୋଲି ଆଣବିକ ଶକ୍ତି ଓ ମହାକାଶ ବିଭାଗ ରାଷ୍ଟ୍ରମନ୍ତ୍ରୀ ଡକ୍ଟର ଜିତେନ୍ଦ୍ର ସିଂହ ଏକ ଲିଖିତ ପ୍ରଶ୍ନର ଉତ୍ତର ଦେଇ ଲୋକସଭାରେ ପ୍ରକାଶ କରିଛନ୍ତି । ଏ ସମ୍ପର୍କରେ ବିସ୍ତୃତ ସୂଚନା ଦେଇ ଡକ୍ଟର ସିଂହ କହିଲେ ଯେ ଭୂପୃଷ୍ଠ ସୂଚନା ଆଧାରରେ ଭୂପୃଷ୍ଠ ନିରୀକ୍ଷଣ ଓ ପାଣିପାଗ ପୂର୍ବାନୁମାନକାରୀ ଉପଗ୍ରହରୁ ମିଳୁଥିବା ସୂଚନା ବିପର୍ଯ୍ୟୟ ପରିଚାଳନା କ୍ଷେତ୍ରରେ ଯଥେଷ୍ଟ ସହାୟକ ହୋଇପାରିଛି । ପାଣିପାଗ ସମ୍ବନ୍ଧୀୟ ଉପଗ୍ରହର ତଥ୍ୟ ସୂଚନା ଆଧାରରେ ଝଡ଼ବାତ୍ୟା ଚିହ୍ନଟ , ଏହାର ତୀବ୍ରତା ଓ ଭୂପୃଷ୍ଠ ଛୁଇଁବାର ଆକଳନ , ଅତି ଗୁରୁତର ପାଣିପାଗ ସମ୍ବନ୍ଧୀୟ ପୂର୍ବାନୁମାନ ଭଳି କାର୍ଯ୍ୟ ସହଜସାଧ୍ୟ ହୋଇପାରିଛି । ଭୂପୃଷ୍ଠ ନିରୀକ୍ଷଣ ଧର୍ମୀ ଉପଗ୍ରହରୁ ପ୍ରାପ୍ତ ସୂଚନା ଦ୍ୱାରା ବିପର୍ଯ୍ୟୟ ମନିଟରିଂ ଏବଂ କ୍ଷୟକ୍ଷତି ଆକଳନ ମଧ୍ୟ ସୁଚାରୁ ରୂପେ କରାଯାଉଛି । ଯୋଗାଯୋଗ ଉପଗ୍ରହ ଦ୍ୱାରା ଦୁର୍ଗମ ଓ ଅପହଂଚ ଇଲାକା ସହ ଜରୁରୀ ଯୋଗାଯୋଗ ସ୍ଥାପନ ହୋଇପାରୁଛି ଏବଂ ଏହାକୁ କ୍ଷେତ୍ରଭିତ୍ତିକ ସେବାରେ ବିନିଯୋଗ କରାଯାଇପାରୁଛି । ସେହିଭଳି ସମ୍ଭାବ୍ୟ ମାଛଧରା ଜୋନ ସମ୍ପର୍କରେ ମିଳୁଥିବା ସୂଚନା ଆଧାରରେ ମତ୍ସ୍ୟଜୀବୀ ଓ ଏହି ସେକ୍ଟର ଉପକୃତ ହେଉଛି ।


    ଏଭଳି ଗୁରୁତ୍ୱପୂର୍ଣ୍ଣ ସୂଚନାକୁ ନିରବଚ୍ଛିନ୍ନ ଭାବେ ଯୋଗାଣ ସକାଶେ ଇସ୍ରୋ ଭବିଷ୍ୟତର କେତେକ ଉପଗ୍ରହ ଅଭିଯାନ ସମ୍ପର୍କରେ ନିଷ୍ପତ୍ତି ନେଇଛି । ଯାହା ଭୂପୃଷ୍ଠ ନିରୀକ୍ଷଣ , ଯୋଗାଯୋଗ ଓ ଭାସମାନ ସୂଚନା ପ୍ରଦାନ ଦିଗରେ ସହାୟକ ହେବ । ଗତ 3 ବର୍ଷ ମଧ୍ୟରେ ଉପଗ୍ରହ ଅଭିଯାନ ନିମନ୍ତେ ଅର୍ଥଯୋଗାଣ ସମ୍ପର୍କରେ ଡକ୍ଟର ସିଂହ ସୂଚନା ଦେଇଥିଲେ । ଏବେ 23ଟି ନୂଆ ଉପଗ୍ରହର ବିକାଶ ଘଟାଇବାକୁ ସରକାର ସ୍ୱୀକୃତି ପ୍ରଦାନ କରିଛନ୍ତି ବୋଲି ଡକ୍ଟର ସିଂହ କହିଛନ୍ତି ।


    ********

    
    
    (Release ID: 1487180) Visitor Counter : 2