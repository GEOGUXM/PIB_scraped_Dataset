      ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି

      2017-18 ବର୍ଷ ନିମନ୍ତେ ଅଶୋଧିତ ଝୋଟର ସର୍ବନିମ୍ନ ସମର୍ଥନ ମୂଲ୍ୟ ବୃଦ୍ଧି
      Posted On: 12 APR 2017 8:42PM by PIB Bhubaneshwar


    କଞ୍ଚା ଅଶୋଧିତ ଝୋଟର ସର୍ବନିମ୍ନ ସମର୍ଥନ ମୂଲ୍ୟ 2017-18 ଋତୁ ନିମନ୍ତେ ବୃଦ୍ଧି କରାଯାଇଛି । ଚାଷୀମାନଙ୍କ ସ୍ୱାର୍ଥକୁ ଦୃଷ୍ଟିରେ ରଖି ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି ଆଜି ଏହି ନିଷ୍ପତ୍ତି ନେଇଛନ୍ତି । ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଏହି ବୈଠକରେ ଅଧ୍ୟକ୍ଷତା କରିଥିଲେ ।


    କ୍ୟାବିନେଟ କମିଟିର ନିଷ୍ପତ୍ତି ଅନୁଯାୟୀ 2017-18 ଋତୁ ନିମନ୍ତେ କଂଚା ଝୋଟର ସର୍ବନିମ୍ନ ସମର୍ଥନ ମୂଲ୍ୟ କୁଇଂଟାଲ ପିଛା 3500 ଟଙ୍କା ଧାର୍ଯ୍ୟ କରାଯାଇଛି । ଏହା ପୂର୍ବ ବର୍ଷ ତୁଳନାରେ 300 ଟଙ୍କା ଅର୍ଥାତ୍ 9.4 ପ୍ରତିଶତ ବୃଦ୍ଧି ଘଟିଛି । 2015-16 ରୁ 2017-18 ମଧ୍ୟରେ ଝୋଟର ସର୍ବନିମ୍ନ ସହାୟକ ମୂଲ୍ୟ 2700 ଟଙ୍କାରୁ 3500 ଟଙ୍କାକୁ ବୃଦ୍ଧି ଘଟିଛି । ଏହି ତିନି ବର୍ଷ ମଧ୍ୟରେ ଝୋଟର ସମର୍ଥନ ମୂଲ୍ୟରେ 29.6 ପ୍ରତିଶତ ବୃଦ୍ଧି ଘଟିଛି ।


    ଦେଶରେ ପ୍ୟାକେଜିଂ ଉଦ୍ୟୋଗ ପାଇଁ ଝୋଟ ଏକ ଉପାଦେୟ କଂଚାମାଲ ଭାବେ ପରିଗଣିତ । ସମର୍ଥନ ମୂଲ୍ୟ ବୃଦ୍ଧି ଫଳରେ ଝୋଟ ଉଦ୍ୟୋଗକୁ ଲାଭ ମିଳିବ ଯାହାକି 40 ଲକ୍ଷ ଚାଷୀ ପରିବାରକୁ ଜୀବିକା ନିର୍ବାହର ପନ୍ଥା ଯୋଗାଇ ଆସିଛି । ଏହି ଉଦ୍ୟୋଗରେ ବିଶେଷକରି ସଂଗଠିତ ଝୋଟ କଳ ଓ ଆନୁସଂଗିକ କ୍ଷେତ୍ରଗୁଡିକ 3.7 ଲକ୍ଷ ଶ୍ରମିକ କର୍ମଚାରୀଙ୍କୁ ପ୍ରତ୍ୟକ୍ଷ ନିଯୁକ୍ତି ଯୋଗାଇଛି । ପଶ୍ଚିମବଙ୍ଗ , ବିହାର ଏବଂ ଆସାମରେ ଦେଶର 95 ଭାଗ ଝୋଟ ଉତ୍ପାଦନ ଅଂଚଳ ରହିଛି ଏବଂ ଅଧିକାଂଶ ଝୋଟ ଚାଷୀ ଏହିସବୁ ରାଜ୍ୟରେ ଜୀବିକା ନିର୍ବାହର ପନ୍ଥା ପାଇଛନ୍ତି ।


    ଜାତୀୟ ଖାଦ୍ୟ ସୁରକ୍ଷା ମିଶନ ଅଧିନରେ ଚାଷୀଙ୍କୁ ଜେଆରଓ-204 , ଜେବିଓ-2003 , ଜେଆରଏସ-517 , ଜେଆରସି-532 ଏବଂ ଜେଆରଓ-2407 କିସମର ନୂଆ ଝୋଟ ବିହନ ଉତ୍ପାଦନ ଲାଗି ମଧ୍ୟ ସହାୟତା ଦିଆଯାଉଛି । ଝୋଟ ଚାଷ ଅଂଚଳରେ ନୂଆ କିସମର ବିହନ ଉତ୍ପାଦନ ଲାଗି ଇତି ମଧ୍ୟରେ ଜାତୀୟ ବିହନ ନିଗମ ଲିମିଟେଡ ଏକ ରାଜିନାମା ସ୍ୱାକ୍ଷର କରିଛି ।


    **********

    
    
    (Release ID: 1487743) Visitor Counter : 2