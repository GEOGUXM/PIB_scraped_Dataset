      ଜାହାଜ ଚଳାଚଳ ମନ୍ତ୍ରଣାଳୟ

      ସାହିବଗଞ୍ଜରେ ବହୁମୁଖୀ ଟର୍ମିନାଲର ଭିତ୍ତିପ୍ରସ୍ତର ସ୍ଥାପନ କଲେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ
      Posted On: 06 APR 2017 7:10PM by PIB Bhubaneshwar


    ଝାଡ଼ଖଣ୍ଡର ସାହିବଗଞ୍ଜରେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ଏକ ବହୁମଖୀ ଟର୍ମିନାଲର ଭିତ୍ତିପ୍ରସ୍ତର ସ୍ଥାପନ କରିଛନ୍ତି । ଜଳମାର୍ଗ ବିକାଶ ପ୍ରକଳ୍ପରେ ଏହି ଟର୍ମିନାଲର ଭୂମିକା ଗୁରୁତ୍ୱପୂର୍ଣ୍ଣ ରହିବ । ଜାତୀୟ ଜଳପଥ - 1 ( ଗଙ୍ଗା ) ରେ ବାରାଣସୀରୁ ହଳଦିଆ ( 1390 କିଲୋମିଟର ) ପର୍ଯ୍ୟନ୍ତ ଯାତାୟାତ ଏହାଦ୍ୱାରା ବୃଦ୍ଧି ପାଇପାରିବ । ଭିତ୍ତିପ୍ରସ୍ତର ସ୍ଥାପନ ଉତ୍ସବରେ କେନ୍ଦ୍ର ପରିବହନ , ରାଜପଥ ଏବଂ ଜାହାଜ ଚଳାଚଳ ମନ୍ତ୍ରୀ ନୀତିନ ଗଡକରୀ ମଧ୍ୟ ଉପସ୍ଥିତ ଥିଲେ ।


    ଏହି ଅବସରରେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ କହିଲେ ଯେ , ସାହିବଗଞ୍ଜ ବହୁମୁଖୀ ଟର୍ମିନାଲ ଭୂ - ପରିବେଷ୍ଟିତ ରାଜ୍ୟ ଝାଡ଼ଖଣ୍ଡକୁ ବଙ୍ଗୋପସାଗର ଦେଇ ବିଦେଶୀ ଉପକୂଳ ସହ ଯୋଡ଼ିବ । କେନ୍ଦ୍ରମନ୍ତ୍ରୀ ଶ୍ରୀ ଗଡକରୀ କହିଥିଲେ ଯେ , ଏହି ଟର୍ମିନାଲ ଝାଡ଼ଖଣ୍ଡ ପାଇଁ ଅଭିବୃଦ୍ଧିର ଇଞ୍ଜିନ ହେବ । 280 କୋଟି ଟଙ୍କା ନିବେଶରେ ପ୍ରକଳ୍ପର ପ୍ରଥମ ପର୍ଯ୍ୟାୟ କାମ ଆରମ୍ଭ ହୋଇସାରିଛି ।


    ଏହି ଟର୍ମିନାଲ ଯୋଗୁ ସାହିବଗଞ୍ଜରୁ ବିହାର ମନିହାରୀ ପର୍ଯ୍ୟନ୍ତ ମାଲ ପରିବହନର ଖର୍ଚ୍ଚ ହ୍ରାସ ପାଇବ । 2019 ରେ ଟର୍ମିନାଲର ନିର୍ମାଣ ସମ୍ପୂର୍ଣ୍ଣ ହେବା ପରେ ବାର୍ଷିକ 2.24 ନିୟୁତ ଟନ୍ ମାଲ ପରିବହନର ଲକ୍ଷ୍ୟ ରହିଛି । ପ୍ରକଳ୍ପରେ ମୋଟ 467 କୋଟି ଟଙ୍କା ଖର୍ଚ୍ଚ ହେବ ବୋଲି ଅଟକଳ କରାଯାଇଛି । ବିଶେଷ କରି ଏହି ଜଳପଥରେ ଝାଡ଼ଖଣ୍ଡରୁ କୋଇଲା ପରିବହନରେ ବେଶ୍ ସୁବିଧା ହେବ ।


    ଏହି ଟର୍ମିନାଲରେ ଦୁଇଟି ଜାହାଜ ବର୍ଥ କରିପାରିବା ସହ ଷ୍ଟକୟାର୍ଡ , କନଭେୟର ବେଲ୍ଟ ସିଷ୍ଟମ ରହିବ । ଏହା ସାହିବଗଞ୍ଜ ଏବଂ ଝାଡ଼ଖଣ୍ଡରେ ଅଧିକ ନିଯୁକ୍ତି ସୁଯୋଗ ସୃଷ୍ଟି କରିବ । ଏଥିସହ ଗଙ୍ଗା ନଦୀରେ ଜଳମାର୍ଗ ବିକାଶ ପ୍ରକଳ୍ପର କାର୍ଯ୍ୟକାରିତା ଯୋଗୁ ଅଧିକ ଦେଢ଼ ଲକ୍ଷ ନିଯୁକ୍ତି ସୃଷ୍ଟି ହେବ ବୋଲି ଆଶା କରାଯାଏ ।


    ଜାତୀୟ ଜଳପଥ - 1ରେ ସାହିବଗଞ୍ଜ ଦ୍ୱିତୀୟ ବହୁମୁଖୀ ଟର୍ମିନାଲ । 2016 ମେ ମାସରେ ବାରାଣସୀରେ ପ୍ରଥମ ପ୍ରକଳ୍ପର ନିର୍ମାଣ ଆରମ୍ଭ ହୋଇସାରିଛି । ପଶ୍ଚିମବଙ୍ଗର ହଳଦିଆରେ ତୃତୀୟ ପ୍ରକଳ୍ପ ହେବ , ଯାହାର କି ନିର୍ମାଣ କାର୍ଯ୍ୟ ଶୀଘ୍ର ଆରମ୍ଭ ହେବ । ବିଶ୍ୱବ୍ୟାଙ୍କର ପ୍ରାୟ 5369 କୋଟି ଟଙ୍କାର ଆନୁମାନିକ ବ୍ୟୟ ଅଟକଳରେ ଗଙ୍ଗା ନଦୀରେ ଜଳମାର୍ଗ ବିକାଶ ପ୍ରକଳ୍ପ ଆରମ୍ଭ ହୋଇଛି ।


    **************

    
    
    (Release ID: 1487212) Visitor Counter : 2