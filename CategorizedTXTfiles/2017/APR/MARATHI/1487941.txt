      निती आयोग

      लकी ग्राहक योजना आणि डिजी धन व्यापार योजनेतल्या विजेत्यांचा पंतप्रधानांच्या हस्ते सत्कार
      Posted On: 14 APR 2017 5:07PM by PIB Mumbai


    नवी दिल्ली 14 एप्रिल 201 7


    डिजिटल ग्राहकासाठीचे एक कोटी रुपयांचे पारितोषिक लातुरमधल्या तरुणीला तर ठाण्यातली सौंदर्य तज्ञ ठरली डिजी धन व्यापार योजनेची पारितोषिक विजेती.


    देशात डिजीटल व्यवहार ही जनचळवळ व्हावी यासाठी नीती आयोगाने सुरु केलेल्या लकी ग्राहक योजना आणि डिजी धन व्यापार योजना या प्रोत्साहनपर योजनांचा आज समारोप झाला. या योजनांतर्गंत देशाच्या विविध भागातल्या, विविध स्तरातल्या ग्राहक आणि व्यापाऱ्यांसह 16 लाख विजेत्यांना 258 कोटी रुपयांची पारितोषिके प्राप्त झाली आहेत.


    या महासोडतीतल्या विजेत्यांचा पंतप्रधान नरेंद्र मोदी यांच्या हस्ते आज नागपूर येथे सत्कार करण्यात आला. देशात डिजिटल व्यवहार क्रांतीच्या प्रचारातले सोडतीचे विजेते हे स्वत:च साक्षीदार आहेत.


    महाराष्ट्रातल्या लातूर जिल्हयातल्या इलेक्ट्रिकल अभियांत्रिकीच्या द्वितीय वर्षाची विद्यार्थिनी 20 वर्षांची श्रध्दा मेंगशेटये ग्राहकांसाठीच्या एक कोटी रुपयांच्‍या महासोडतीची विजेती ठरली. नव्या मोबाईलसाठी मासिक 1590 रुपयांचा हफ्ता रुपे कार्डद्वारे ऑनलाईन भरुन केलेल्या व्यवहाराद्वारे ती विजेती ठरली आहे.


    ग्राहकांसाठीच्या लकी ग्राहक योजनेअंतर्गत, 50 लाखाचे द्वितीय पारितोषिक गुजरातमधल्या खंबात येथील हार्दिक कुमारने पटकावले. प्राथमिक शिक्षक असलेल्या या 29 वर्षीय शिक्षकाने 1100 रुपयांचा व्यवहार रुपे कार्डद्वारे केला होता. उत्तराखंडमधल्या शेरपूर या गावातल्या भरतसिंह यांनी फक्त 100 रुपयांचा व्यवहार रुपे कार्डद्वारे केला आणि ते 25 लाख रुपयांच्या पारितोषिकाचे विजेते ठरले.


    व्यापाऱ्यांसाठी असलेल्या डिजी धन व्यापार योजनेंतर्गंत 50 लाख रुपयांचे पहिले पारितोषिक चेन्नईमधील तंबारम येथील आनंद अनंत पद्‌मनाथन्‌ यांना मिळाले. जीआरटी ज्वेलर्ससाठी 300 रुपयांचे पेमेंट स्वीकारल्याबद्दल ते या पारितोषिकाचे मानकरी ठरले. अनंत पद्‌मनाभन्‌ यांनी पारितोषिकाची रक्कम तात्काळ गंगा स्वच्छता मोहिमेसाठी अर्पण केली.


    25 लाख रुपयांचे द्वितीय पारितोषिक महाराष्ट्रातल्या, ठाणे येथे छोटे ब्युटी पार्लर चालवणाऱ्या रागिणी राजेंद्र उतेकर यांना मिळाले. 510 रुपयांचे पेमेंट स्वीकारल्याने त्या, या पारितोषिकासाठी पात्र ठरल्या. तेलंगणातल्या अमीरपेट येथील घाऊक कपडा चालवणारे 33 वर्षांचे शईक रफी, 12 लाख रुपयांच्या तृतीय पारितोषिकाचे मानकरी ठरले. त्यांनी आपल्या पोस मशिनद्वारे 2000 रुपयांचे पेमेंट घेतले होते.


    नीती आयोगाने देशभरातल्या 100 शहरांत 100 दिवस भरवलेल्या डिजीधन मेळयांचा डिजीटल व्यवहारात वाढ होण्यासाठी मोठा प्रभाव पडला. 27 राज्ये आणि 7 केंद्रशासित प्रदेशातल्या 100 ग्रामीण तसेच शहरातल्या 15,000 संस्थांनी रोकडरहित व्यवहारांच्या पर्यायांचा अवलंब केला. छोटी शहरे, खेडयांमधल्या 15 लाखांपेक्षा जास्त लोकांनी भेट दिलेल्यांमध्ये या मेळयामध्ये लाखो लोकांनी बँक खाती उघडली आणि आधार कार्डही काढली.


    M.Desai/S.Tupe/N.Chitale/Anagha

    
    
    (Release ID: 1487941) Visitor Counter : 8