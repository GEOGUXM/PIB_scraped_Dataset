      पंतप्रधान कार्यालय

      भीम कॅशबॅक आणि रेफरल बोनस योजनेचा शुभारंभ
      Posted On: 14 APR 2017 4:21PM by PIB Mumbai


    नागपूर 14 एप्रिल 201 7


    पंतप्रधान नरेंद्र मोदी यांनी भीमसाठी आज दोन नवीन प्रोत्साहनार्थ योजनांचा शुभारंभ केला. कॅशबॅक आणि रेफरल बोनस या दोन नवीन योजना 495 कोटी रुपयांच्या असून, कालावधी सहा महिने असेल. डिजिटल पेमेंटची संस्कृती तळागाळापर्यंत पाझरावी हा यामागील उद्देश आहे. रेफरल बोनस योजनेअंतर्गत सध्याच्या भीम ॲपचा वापर करणारे आणि नवीन वापरकर्ते यांच्या खात्यात कॅश बोनस थेट जमा होईल. कॅशबॅक योजनेअंतर्गत, भीमचा वापर करण्यात आलेल्या प्रत्येक व्यवहारांवर व्यापाऱ्यांना कॅशबॅकचा लाभ मिळेल. या दोन्ही योजना इलेक्ट्रॉनिक्स आणि माहिती तंत्रज्ञान मंत्रालयामार्फत चालवल्या जातील आणि नॅशनल पेमेंटस कॉर्पोरेशन ऑफ इंडियाकडून त्यांची अंमलबजावणी केली जाईल.


    भीम ॲपने नवीन जागतिक विक्रम नोंदवला असून, डिसेंबर 2016 मध्ये याचा शुभारंभ झाल्यापासून केवळ चार महिन्यात 1.9 कोटी लोकांनी ते डाऊनलोड केले आहे. देशभरात अनेक सोप्या डिजिटल पेमेंट पद्धतींचा वापर करुन व्यवहार करणाऱ्यांच्या संख्येत लक्षणीय वाढ झाली आहे.


    नोव्हेंबर 2016 पर्यंत, 101 कोटी रुपयांचे 2.8 लाख डिजिटल व्यवहार झाले होते. त्यानंतर चार महिन्यात, मार्च अखेरपर्यंत, विविध डिजिटल पेमेंट पद्धतींचा वापर करुन करण्यात आलेल्या व्यवहारांची संख्या 23 पटीने वाढून ती 63.8 लाख इतकी झाली, तर 2425 कोटी रुपयांचे डिजिटल व्यवहार झाले. आधार प्रणित पेमेंटच्या व्यवहारांची संख्या नोव्हेंबर 2016 मधील 2.5 कोटीच्या तुलनेत मार्च 2017 मध्ये 5 कोटींहून अधिक झाली आहे. तात्काळ भरणा सेवा (आयएमपीएस) व्यवहार देखील या कालावधीत 3.6 कोटींवरुन 6.7 कोटी इतके वाढले.


    M.Desai/S.Tupe/S .Kane /D.Rane

    
    
    (Release ID: 1487940) Visitor Counter : 10