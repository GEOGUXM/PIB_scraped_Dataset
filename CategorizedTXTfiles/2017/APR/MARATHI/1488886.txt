      पंतप्रधान कार्यालय

      “सबका साथ, सबका विकास” भारतापुरताच मर्यादित नसून त्याला जागतिक संदर्भही- पंतप्रधान मोदी
      “सबका साथ, सबका विकास” भारतापुरताच मर्यादित नसून त्याला जागतिक संदर्भही- पंतप्रधान मोदी

      Posted On: 30 APR 2017 2:13PM by PIB Mumbai

    मुंबई, 30 एप्रिल 201 7


    “ सबका साथ, सबका विकास ” केवळ भारतापुरताच मर्यादीत नसून तो जागतिक संदर्भातही लागू होतो, असे पंतप्रधान नरेंद्र मोदी यांनी आज सांगितले. आकाशवाणीवरील “ मन की बात ” कार्यक्रमाच्या 31व्या भागात बोलताना पंतप्रधान म्हणाले की, या प्रवासात शेजारील राष्ट्रांनीही भारताबरोबर यावे आणि त्यामुळे त्यांचाही समान विकास होऊ शकेल.


    पंतप्रधान म्हणाले की, येत्या शुक्रवारी भारत दक्षिण आशिया उपग्रहाचे प्रक्षेपण करणार आहे. ज्यामुळे दक्षिण आशियातील आर्थिक आणि विकासाचे प्राधान्यक्रम, नैसर्गिक स्त्रोतांचे आरेखन, टेलीमेडीसिन, शैक्षणिक क्षेत्र, माहिती आणि तंत्रज्ञान क्षेत्रातील जोडणी आणि लोकांचा एकमेकांशी संपर्क या क्षेत्रात मोठी वाटचाल होऊ शकेल. हा उपग्रह संपूर्ण विभागाच्या विकासासाठी मोठे वरदान ठरेल, असे पंतप्रधान म्हणाले. संपूर्ण दक्षिण आशियात सहकार्य वृध्दिंगत करण्यासाठी हे महत्वपूर्ण पाऊल असून तसेच ही अतिशय अमूल्य भेटही आहे.


    अतिमहत्त्वाच्या व्यक्तींचे वर्चस्व मोडीत काढण्यासंदर्भात बोलताना पंतप्रधान म्हणाले की, सरकारी निर्णयाच्या माध्यमातून लाल दिव्याचे जाणे हा प्रणालीचा एक भाग असून आपण मनातूनही ते प्रयत्नपूर्वक काढून टाकायला हवे. जर आपण जागरुक प्रयत्न केले तर हे नक्कीच निघून जाऊ शकते, असेही ते म्हणाले. नविन भारताची ही संकल्पना आहे की देशात व्हीआयपीच्या ऐवजी ई पी आयचे महत्व वाढावे, असे सांगून पंतप्रधान म्हणाले व्हीआयपी ऐवजी ईपीआय (एव्हरी पर्सन इम्पॉरटन्ट) म्हणजेच देशातली प्रत्येक व्यक्ती महत्वपूर्ण असून, या प्रत्येकाला प्राधान्य द्यायला हवे. प्रत्येक व्यक्तीचे स्वत:चे महत्व असून प्रत्येकाध्ये चाणाक्ष आणि सुज्ञ पणाचे अनोखे वलयही असते, असे त्यांनी सांगितले. सव्वाशे कोटी देशबांधवांचे महत्व स्विकारण्यावर पंतप्रधानांनी भर दिला.


    युवकांना आवाहन करताना पंतप्रधानांनी सांगितले की त्यांनी चाकोरी बाहेर जाऊन काहीतरी करायला पाहिले. त्यांनी नवी ठिकाणे, नवे अनुभव आणि नविन कौशल्ये पडताळून पाहिली पाहिजे. उन्हाळ्याच्या सुट्टीत युवकांनी नवीन अनुभव घ्यावेत तसेच कुठल्याही विषयाबद्दलचे कुतूहल पूर्ण करावे, असेही पंतप्रधानांनी सुचवले. जीवनात खूप मोठे होण्याचे स्वप्न बाळगणे तसेच जीवनात काही उद्दिष्ट असणे ही चांगली गोष्ट आहे, असे ते म्हणाले. युवकांनी आपले लक्ष्य नक्कीच साध्य करावे पण त्याबरोबरच त्यांच्यातील मानवी घटक कुठे कंटाळत नाही ना ? आणि ते मानवी मुल्यांपासून दूर जात नाहीत ना ? यासंदर्भातही त्यांनी आत्मपरीक्षण करणे गरजेचे आहे, असेही पंतप्रधानांनी सांगितले.


    कुटुंबातील छोटी मुले अतिशय उत्साहाने पक्ष्यांसाठी सज्जा आणि गच्चीमध्ये भांड्यात पाणी ठेवतात, असे सांगून पंतप्रधान पुढे म्हणाले की, या भांड्यामध्ये पाणी भरायला हवे हे त्यांना समजले की ही मुले दिवसातून दहा वेळा जाऊन भांड्यात पाणी आहे की नाही, हे पाहतात आणि या मुलांच्या मनात करुणेची भावना निर्माण करण्याचा हा अतिशय आगळा वेगळा मार्ग आहे.


    अनेक ठिकाणी कार्यरत असलेल्या “ पोळी बँकाबद्दल ” आपल्याला अनेक व्हिडीओ प्राप्त झाले असल्याचे पंतप्रधानांनी सांगितले. या “ पोळी बँकांमध्ये लोकं राहिलेल्या पोळ्या तसेच राहिलेल्या भाज्याही जमा करतात आणि या बँकांतून गरजू लोकांना खाद्य पदार्थ मिळतात. जो व्यक्ती पोळ्या दान करतो त्याला समाधान तर मिळतेच पण ज्या व्यक्तीला या पोळ्या मिळतात त्याच्या मनातही लाजिरवाणी भावना येत नाही, असे पंतप्रधानांनी स्पष्ट केले. समाजाच्या मदतीने कार्य कसे पूरे करता येते याचे हे उत्तम उदाहरण आहे. 1 मे चे आणखी एक महत्व असून हा दिवस जगातल्या अनेक भागात कामगार दिन म्हणून पाळला जातो असे सांगतानाच पंतप्रधानांनी डॉ. बाबासाहेब आंबेडकरांचे स्मरण केले. कामगारांना ज्या सवलती आणि आदर मिळाला आहे त्याबद्दल सर्वजण बाबासाहेबांचे आभारी आहेत, असेही ते म्हणाले. कष्टकरी वर्गाच्या कल्याणासाठी बाबासाहेबांचे योगदान आपण कधीही विसरु शकत नाही याचा त्यांनी पुनरुच्चार केला.


    या वर्षी देश संत रामानुजाचार्य यांची 1000 वी जयंती साजरी करत आहे. रामानुजाचार्य यांनी जातीभेद, सवर्ण आणि अस्पृश्य यांच्यातील दरी यासारख्या सामाजिक दुष्ट चालीरितींविरुध्द अथक लढा दिला, असे पंतप्रधानांनी सांगितले. आपल्या वर्तणुकीतून रामानुजाचार्य यांनी समाजाने बहिष्कृत केलेल्यांचा स्विकार केला. सरकार उद्या त्यांच्या स्मृतिप्रित्यर्थ टपाल तिकीट जारी करत असल्याचे पंतप्रधानांनी सांगितले.


    S.Tupe /J.Patnakar/V.Deokar

    
    
    (Release ID: 1488886) Visitor Counter : 8