      माहिती आणि प्रसारण मंत्रालय

      माहिती आणि प्रसारण मंत्री व्यंकय्या नायडू यांच्या हस्ते इन्स्टाग्राम कार्यशाळेचे उद्‌घाटन
      Posted On: 20 APR 2017 3:27PM by PIB Mumbai


    नवी दिल्ली 20 एप्रिल 201 7


    सोशल मिडिया हे सरकारच्या संपर्काच्या गरजा पूर्ण करणारे “ किमान शासन, कमाल सुशासन ” या पंतप्रधानांच्या दृष्टीकोनाची अंमलबजावणी करण्यात महत्वाचा वाटा उचलणारे शक्तीशाली माध्यम आहे, असे माहिती आणि प्रसारण मंत्री व्यंकय्या नायडू यांनी म्हटले आहे. “ अधिक चांगल्या सरकारी संपर्कासाठी इन्स्टाग्राम कार्यशाळा ” चे उद्‌घाटन करतांना नायडू आज नवी दिल्लीत बोलत होते. माहिती आणि प्रसारण राज्यमंत्री कर्नल राज्यवर्धन राठोड, पत्र सूचना कार्यालयाचे प्रधान महासंचालक फ्रँक नरोन्हा तसेच माहिती-प्रसारण मंत्रालय आणि पीआयबीचे वरिष्ठ अधिकारी यावेळी उपस्थित होते. उभरत्या नव्या भारताची संकल्पना मांडण्यासाठी सरकारसाठी इन्स्टाग्राम हे संवाद साधण्याचे व्यासपीठ असल्याचे नायडू यांनी सांगितले.


    डिजिटल माध्यमाचा वापर करणाऱ्या नवीन पिढीशी तसेच नागरीक आणि संबंधित व्यक्तींशी संपर्क साधण्यासाठी इन्स्टाग्राम हे सरकारसाठी योग्य ठिकाण आहे, असे नायडू म्हणाले. एक चित्र हजार शब्दांच्या बरोबरीचे असते असे सांगून दृश्‍य प्रतिमांद्वारे भारताची विविधता अनुभवता येते असे ते म्हणाले. पंतप्रधान स्वत: सोशल मिडियावर खूप कार्यरत असून ते फेसबुक, ट्विटर आणि इन्स्टाग्राम यासारख्या सोशल मिडियावर सर्वाधिक फॉलोअर असणारे जागतिक नेते आहेत असे नायडू यांनी सांगितले.


    “ सुशासनात सोशल मिडियाच्या संधी आणि आव्हाने ” या बद्दल बोलतांना नायडू म्हणाले की, सोशल मिडियामुळे धोरण निर्मात्यांना माहिती उपलब्ध होते ज्यामुळे त्यांना अधिक चांगले निर्णय घेण्यास मदत होते. तर दुसरीकडे जगात सर्वत्र नागरिकांना सरकारकडून असलेल्या अपेक्षांमध्येही वाढ झाली आहे असे त्यांनी सांगितले. नव्या डिजिटल युगात नागरिक केवळ माहिती मिळाल्यानेच नाही तर ही माहिती कशा पद्धतीने आणि किती त्वरित मिळते यामुळे संतुष्ट होतात. सरकारला यशस्वी व्हायचे असेल तर उत्क्रांतीशी सरकारच्या प्रयत्नांच्या नवीन मार्गांनी मेळ घालण्याची गरज असल्याचे नायडू यांनी सांगितले.


    पत्र सूचना कार्यालय आणि इन्स्टाग्रामने संयुक्तरित्या आयोजित केलेली ही कार्यशाळा आशियातील पहिलीच कार्यशाळा आहे. सरकारी संपर्कासाठी आणि सोशल मिडियावर पोहोचण्यासाठी इन्स्टाग्रामच्या उपयोगाबद्दल या कार्यशाळेत माहिती देण्यात येईल.


    B.Gokhale /J.Patankar/P.Malandkar


    

    
    (Release ID: 1488265) Visitor Counter : 2