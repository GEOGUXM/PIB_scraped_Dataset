      राष्ट्रपती कार्यालय

      अहमदनगर येथील आर्म्ड कॉर्प्स सेंटर अँड स्कूलच्या मानक प्रदान समारंभाच्या संचलन प्रसंगी राष्ट्रपतींनी केलेले भाषण
      Posted On: 15 APR 2017 1:30PM by PIB Mumbai


    नवी दिल्ली, 15 एप्रिल 201 7


    स्त्री आणि पुरुष गण,


    2. आजच्या संस्मरणीय दिवशी आर्म्ड कॉर्प्स सेंटर अँड स्कूलला मानक प्रदान करण्यासाठी सशस्त्र दलांचा सर्वोच्च कमांडर म्हणून आज अहमदनगर येथे उपस्थित राहणे हा माझ्यासाठी आनंदाचा क्षण आहे.


    3. आर्म्ड कॉर्प्स सेंटर अँड स्कूलच्या जवानांनी आज संचलनात दाखवलेल्या निर्दोष आणि सुस्पष्ट कवायतींबद्दल मी त्यांची प्रशंसा करतो. सशस्त्र दल, लष्कर आणि मैत्रीपूर्ण संबंध असलेल्या अन्य देशांच्या जवानांना सर्वोत्कृष्ट प्रशिक्षण देण्याची या संस्थेची वैभवशाली आणि समृद्ध परंपरा आहे. 1948 साली स्थापना झाल्यापासून आर्म्ड कॉर्प्स सेंटर अँड स्कूलने देशासाठी असामान्य कामगिरी बजावली आहे. देशाची सेवा करताना या संस्थेने दाखवलेल्या नि:स्वार्थी वृत्ती, व्यावसायिकपणा आणि समर्पणाबद्दल आज त्यांना कृतज्ञतापूर्वक गौरवण्यात येत आहे.


    4. सन्माननीय अतिथी, स्त्री आणि पुरुष गण, कोणताही देश राष्ट्रीय सामर्थ्याच्या सर्व घटकांमधून शक्ती प्राप्त करतो आणि त्याच्या सशस्त्र दलांची क्षमता ही राष्ट्रीय सामर्थ्याचा प्रमुख स्रोत आहे. आपला देश शांतता प्रिय असला तरीही आपल्या सार्वभौमत्वाचे संरक्षण करण्यासाठी आपण राष्ट्रीय सामर्थ्याच्या सर्व साधनांचा वापर करु. आपल्या शूर जवानांनी यापूर्वीही आव्हानात्मक परिस्थितीचा सामना करुन विजय मिळवला आणि या पुढेही ते कोणत्याही प्रसंगाला निडरपणे सामोरे जातील, असा मला विश्वास वाटतो.


    5. आर्म्ड कॉर्प्स सेंटर अँड स्कूलने देशाच्या सेवेत 69 वैभवशाली वर्षे पूर्ण केली आहेत. सशस्त्र दलांचे जवान, ज्यांच्या जोजिला पास, खेम करण, असल उत्तर, चाविंदा आदींच्या युद्धातील कामगिरीबद्दल आपण वाचले आहे, या सर्वांना या सर्वोत्कृष्ट संस्थेकडूनच मूलभूत आणि प्रगत प्रशिक्षण मिळालेले आहे. भारताने लढलेल्या सर्व युद्धांमध्ये आपल्या जवानांनी त्यांना मिळालेल्या सर्वोत्कृष्ट प्रशिक्षणाच्या जोरावर प्रतिस्पर्ध्यांना नामोहरण केले आहे. आर्म्ड कॉर्प्स सेंटर अँड स्कूलच्या तज्ञ व्यक्तींनी समर्पित आणि प्रामाणिकपणे या मुलांना प्रशिक्षण दिले नसते, तर आपल्याला हे विजय मिळवता आले नसते. आर्म्ड कॉर्प्स सेंटर अँड स्कूलच्या अथक आणि कठोर मेहनतीमुळे ते जवानांना दर्जेदार प्रशिक्षण देणारे सर्वोत्कृष्ट केंद्र बनले आहे. देशाची सेवा करताना सर्वोच्च बलिदान दिलेल्या आर्म्ड कॉर्प्सच्या शूर जवानांना मी अभिवादन करतो. आपल्या शूर जवानांप्रति आदराचे प्रतिक असलेले युद्ध स्मारक या संचलन मैदानाच्या त्या टोकाला मूकपणे उभे आहे.


    6. घोडदळ विकसित झाले आहे आणि त्याचबरोबर आपले घोडदळातील सैनिकही. तुमची तलवार नेहमीच धारदार राहू दे आणि तुमचे मनोधैर्य उत्तुंग राहू दे. गेल्या सात दशकांमध्ये बजावलेल्या असामान्य कामगिरीबद्दल आर्म्ड कॉर्प्स सेंटर अँड स्कूलला ‘मानक’ प्रदान करतांना मला आनंद होत आहे. मला विश्वास आहे की ही संस्था यापुढेही त्याच व्यावसायिक वृत्तीने सर्वोत्कृष्ट कामगिरी करत राहील. आर्म्ड कॉर्प्स सेंटर अँड स्कूलच्या आजी आणि माजी जवांनाचे आणि त्यांच्या कुटुंबियांचे मी अभिनंदन करतो. वैभवशाली भविष्यासाठी तुम्हाला माझ्या शुभेच्छा.


    जय हिंद !


    M.Desai/S.Tupe /S.Kane /D.Rane


    

    
    (Release ID: 1487967) Visitor Counter : 7