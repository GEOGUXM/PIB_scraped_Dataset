      રસાયણ અને ખાતર મંત્રાલય

      બ્રાઝિલ ખાતે ‘ગીર ગાય’ ફાર્મની મુલાકાત લેતા કેન્દ્રીય મંત્રીશ્રી મનસુખભાઇ માંડવિયા
      ભાવનગર નરેશ કૃષ્ણકુમાર સિંહજીએ બ્રાઝિલના એન્જીનિયરને પ્રથમ ગીર ગાય ભેટ આપેલી

      Posted On: 19 APR 2017 5:45PM by PIB Ahmedabad

    અમદાવાદ, 19 -04-2017


    કેન્દ્રીય માર્ગ પરિવહન અને રાજમાર્ગ , શીપીંગ, રસાયણ અને ખાતર મંત્રીશ્રી મનસુખભાઇ માંડવિયા હાલ આર્જેન્ટીના અને બ્રાઝિલના પ્રવાસે છે. આ દરમિયાન તેમણે બ્રાઝિલના સાઓ પાઓલો નજીકના ગ્રામ્ય વિસ્તારમાં ‘ગીર ગાય’ ના બ્રિડીંગ ફાર્મની મુલાકાત લીધી હતી. આ ફાર્મ પર ‘ગીર ગાય’ની હાઇ જીનેટીકલ ગુણવત્તાને ધ્યાને લઇ ક્રોસ બિડીંગ કરીને ‘ગીરઓલેન્ડો’ જાતિની ગાય વિકસાવવામાં આવી છે. આ ‘ગીરઓલેન્ડો’ ગાય દૈનિક 40 થી 50 લીટર જેટલું દૂધ ઉત્પાદન આપે છે.


    અત્રે ઉલ્લેખનીય છે કે પ્રથમ ગીર ગાય ભાવનગરના રાજા કૃષ્ણકુમાર સિંહજીએ વર્ષ ૧૯૪૦ આસપાસ બ્રાઝિલના એક એન્જીનિયરને ભેટ આપી હતી , આ એન્જીનિયર ભાવનગર શહેરના નગરનિર્માણ માટે ભાવનગર આવ્યા હતા. આ રીતે “ ગીર ગાય ” બ્રાઝિલ સુધી પહોંચી હતી.


    જે ફાર્મની મુલાકાત કેન્દ્રીય મંત્રીશ્રી મનસુખભાઇ માંડવિયાએ લીધી હતી તે ફાર્મની સૌથી સારી ગાયનું નામ ‘ક્રિષ્ના’ રાખવામાં આવ્યુ છે, આ નામ ભાવનગરના રાજા કૃષ્ણકુમારસિંહજીના અહેસાન બદલ તેમની યાદમાં રાખવામાં આવેલું હોવાનું ફાર્મના માલિકે જણાવ્યુ હતું.


    બ્રાઝિલમાં હાલ લાખોની સંખ્યામાં ‘ગીર ગાય’ પાળવામાં આવે છે અને આ માટે તેઓ ભારત અને ભાવનગરનો આભાર પણ માને છે. તેવું એક નિવેદનમાં કેન્દ્રીય મંત્રીશ્રીના કાર્યાલય દ્વારા જણાવવામાં આવેલ છે.


    AP /J.Khunt/GP

    
    
    (Release ID: 1488219) Visitor Counter : 6