      સમાજીક ન્યાય અને અધિકારીતા મંત્રાલય

      એકાત્મકતા, સમતા અને સામાજિક સમરસતા સરકારનાં માર્ગદર્શક સિદ્ધાંતો છે – શ્રી થાવરચંદ ગેહલોત
      
      અનુસૂચિત જાતિઓ માટે શિષ્યાવૃત્તિઓ પર સામાજિક ન્યાય અને સશક્તિકરણ
      
      મંત્રાલયનાં બજેટનો આશરે 54 ટકા હિસ્સો ફાળવવામાં આવ્યો
      
      સરકાર દ્વારા ડો. આંબેડકર સાથે સંબંધિત પાંચ સ્થળોને ‘પંચતીર્થ’ જાહેર કરવામાં આવ્યાં
      
      વરિષ્ઠ નાગરિકો માટે નવી યોજના “રાષ્ટ્રીય વયોશ્રી યોજના” લોંચ કરવામાં આવી
      
      અનુસૂચિત જાતિઓ/અનુસૂચિત જનજાતિઓ માટે અત્યાચારનાં કેસની સુનાવણી આરોપનામું દાખલ થયાની તારીખથી બે મહિનાની અંદર પૂર્ણ થશે
      Posted On: 15 APR 2017 5:18PM by PIB Ahmedabad


    નવી દિલ્હી, 17-04-2017


    સરકારે સામાજિક ન્યાય અને સશક્તિકરણ માટે વિવિધ પહેલો હાથ ધરી છે. આ દિશામાં એકાત્મકતા , સમતા અને સામાજિક સમરસતા માર્ગદર્શિક સિદ્ધાંતો છે. આવું કેન્દ્રિય સામાજિક ન્યાય અને સશક્તિકરણ મંત્રી શ્રી થાવરચંદ ગેહલોતે આજે અહીં ભારતરત્ન ડો. ભીમરાવ આંબેડકરની જન્મજયંતિની ઉજવણી કરવા “ સામાજિક કલ્યાણની મુખ્ય પહેલો ” પર આયોજિત પત્રકાર પરિષદમાં જણાવ્યું હતું. રાજ્ય કક્ષાનાં કેન્દ્રિય સામાજિક ન્યાય અને સશક્તિકરણ મંત્રી શ્રી રામદાસ આઠવલે પણ આ પરિષદમાં હાજર હતાં.


    શ્રી ગેહલોતે મીડિયાના પ્રતિનિધિઓને માહિતી આપી હતી કે , અનુસૂચિત જાતિઓ અને અન્ય પછાત વર્ગો (ઓબીસી)/વિમુક્ત, વિચરતી અને અર્ધ-વિચરતી જનજાતિઓ (ડીએનટી) માટે 14 શિષ્યાવૃત્તિ યોજનાઓ ડિજિટલ પેમેન્ટ હેઠળ 3.54 કરોડ વિદ્યાર્થીઓને આવરી લે છે. શિષ્યાવૃત્તિની તમામ રકમ વિદ્યાર્થીઓનાં બેક ખાતામાં જમા થાય છે અને અનુસૂચિત જાતિઓનાં વિદ્યાર્થીઓનાં બેંક ખાતામાં 60 ટકા આધાર જોડાણ થયેલું છે. અનુસૂચિત જાતિઓ માટે શૈક્ષણિક સશક્તિકરણ શિષ્યાવૃત્તિઓ, વિદ્યાર્થીઓ માટે છાત્રાલયો, માર્ગદર્શન સુવિધાઓ, સંકુલો, સંસ્થાઓનાં નિર્માણ/સુધારા માટે મૂડી વગેરે મારફતે કરવામાં આવે છે. ભારત સરકારનું માનવું છે કે તમામ માટે શિક્ષણ સશક્તિકરણની ચાવી છે. સામાજિક ન્યાય અને સશક્તિકરણ મંત્રાલય સાત વિવિધ પ્રકારની શિષ્યાવૃત્તિઓનો અમલ કરે છે, જેમાં સામેલ છેઃ મેટ્રિક પૂર્વે અને પછીની શિષ્યાવૃત્તિઓ ; વર્ગમાં ટોચનાં વિદ્યાર્થીને શિષ્યાવૃત્તિ ; રાષ્ટ્રીય વિદેશી શિષ્યાવૃત્તિ ; યુજીસી દ્વારા સંચાલિત અનુસૂચિત જાતિઓનાં વિદ્યાર્થીઓ માટે રાષ્ટ્રીય ફેલોશિપ ; પ્રદૂષિત વ્યવસાયોમાં સંકળાયેલા લોકોનાં બાળકો માટે મેટ્રિક પૂર્વેની શિષ્યાવૃત્તિ ; અનુસૂચિત જાતિઓ અને ઓબીસી (70 : 30નો રેશિયો) વિદ્યાર્થીઓ માટે નિઃશુલ્ક તાલીમ ; અને લાયકાતમાં સુધારો. સામાજિક ન્યાય અને સશક્તિકરણ મંત્રાલયનાં બજેટનો આશરે 54 ટકા હિસ્સો અનુસૂચિત જાતિઓ માટે શિષ્યાવૃત્તિ પાછળ ખર્ચાય છે.


    મંત્રીએ ભારપૂર્વક જણાવ્યું હતું કે , સરકાર અનુસૂચિત જાતિઓનાં સામાજિક, આર્થિક અને શૈક્ષણિક ઉત્થાન માટે પ્રતિબદ્ધ છે અને એટલે વિવિધ મંત્રાલયોની નીતિઓ અને યોજનાઓ અનુસૂચિત જાતિઓનાં લક્ષિત લાભ અને પ્રગતિ માટે છે. અનુસૂચિત જાતિઓ અને અનુસૂચિત જનજાતિઓ (અત્યાચાર નિવારણ) કાયદો, 1989માં સુધારો કરવામાં આવ્યો છે અને 26.1.2016થી તેનો અમલ કરવામાં આવ્યો છે. હવે અનુસૂચિત જાતિઓ/અનુસૂચિત જનજાતિઓ સામે અત્યાચારનો કેસ આરોપનામું ઘડાયાની તારીખથી બે મહિનાની અંદર પૂરો કરવાનો આદેશ આપવામાં આવ્યો છે.


    કાયદા હેઠળ સંશોધિત નિયમો , 2016 14 એપ્રિલ, 2016થી અમલમાં આવ્યાં હતાં. નવા અને વર્તમાન અપરાધો માટે રાહત વધારવામાં આવી છે. પ્રથમ વખત બળાત્કાર અને સામૂહિક બળાત્કારનાં અપરાધને સામેલ કરવામાં આવ્યાં છે. સામૂહિક બળાત્કારનાં કેસમાં રાહતની રકમ વધારીને રૂ. 8.25 લાખ અને બળાત્કારનાં કેસમાં રાહત રકમ અગાઉની રૂ. 1.20 લાખથી વધારીને રૂ. 5 લાખ કરવામાં આવી છે. એક્સક્લૂઝિવ વિશેષ અદાલતોની સંખ્યા 194 છે. 32 રાજ્યો/કેન્દ્રશાસિત પ્રદેશોમાં જિલ્લા સેશન કોર્ટને વિશેષ અદાલતોનો દરજ્જો આપવામાં આવ્યો છે. અનુસૂચિત જાતિઓ અને અનુસૂચિત જનજાતિઓ સામે અપરાધોની ફરિયાદો દાખલ કરવા વિશેષ પોલીસ સ્ટેશનો પાંચ રાજ્યો બિહાર, છત્તિસગઢ, ઝારખંડ, કેરળ અને મધ્યપ્રદેશમાં સ્થાપિત કરવામાં આવ્યાં છે.


    અનુસૂચિત જાતિઓનાં કૌશલ્ય વિકાસ અને ઉદ્યોગસાહસિકતા સંદર્ભે શ્રી ગેહલોતે કહ્યું હતું કે , અનુસૂચિત જાતિઓ માટે વેન્ચર કેપિટલ યોજના 2014-15માં શરૂ કરવામાં આવી હતી, જેની વિશિષ્ટતા અનુસૂચિત જાતિઓનાં ઉદ્યોગસાહસિકો માટે રૂ. 50 લાખથી રૂ. 15 કરોડની લોન આપવાની છે. અત્યાર સુધી 65 અનુસૂચિત જાતિનાં ઉદ્યોગસાહસિકોને રૂ. 236.66 કરોડની લોન મંજૂર કરવામાં આવી છે, જે સૌર ઊર્જા, વોટર ટ્રિટમેન્ટ પ્લાન્ટ્સ, ફૂડ પ્રોસેસિંગ અને બેવરેજીસ, હોટેલ જેવા વિવિધ ક્ષેત્રોમાં છે. લાભાર્થીઓએ 9 પ્રોજેક્ટમાં પુનઃચુકવણી શરૂ કરી છે અને યોજના અનુસૂચિત જાતિઓનાં ઉદ્યોગસાહસિકો પર બહુસ્તરીય અસર પણ ધરાવે છે.


    અત્યાર સુધી અનુસૂચિત જાતિ પેટાયોજના અને રાષ્ટ્રીય અનુસૂચિત જાતિ ધિરાણ અને વિકાસ નિગમ (એનએસએફડીસી) , રાષ્ટ્રીય સફાઈ કર્મચારીઓ ધિરાણ અને વિકાસ નિગમ (એનએસકેએફડીસી) અને રાષ્ટ્રીય પછાત વર્ગ ધિરાણ અને વિકાસ નિગમ (એનબીસીએફડીસી) હેઠળ તમામ રાજ્ય સરકારો દ્વારા કૌશલ્ય વિકાસ માટે તાલીમ આપવામાં આવે છે, જે અંતર્ગત 2014-15થી 2016-17 સુધી 1.5 લાખ લાભાર્થીઓને તાલીમ આપવામાં આવી છે. 48.42 ટકાને વેતન/સ્વરોજગારી મળી હતી.


    શ્રી ગેહલોતે કહ્યું હતું કે , ઉદ્યોગસાહસિકતા હેઠળ છેલ્લાં ત્રણ વર્ષમાં અનુસૂચિત જ્ઞાતિ પેટાયોજના હેઠળ આર્થિક પ્રવૃત્તિઓ માટે લોન લેનાર આશરે 17 લાખ લોકોને સબસિડીનો લાભ આપવામાં આવ્યો છે. છેલ્લાં ત્રણ વર્ષમાં ઉદ્યોગસાહસિકતા માટે કોર્પોરેશન દ્વારા 8.12 લાખથી વધારે લાભાર્થીઓને લોન આપવામાં આવી છે.


    તેમણે માહિતી આપી હતી કે , “ રાષ્ટ્રીય વાયોશ્રી યોજના ” નવી યોજના વરિષ્ઠ નાગરિકોને એઇડ્સ એન્ડ આસિસ્ટેડ લિવિંગ ડિવાઇસનાં વિતરણ માટે તાજેતરમાં લોંચ કરવામાં આવી છે, જે તેમને તેમની વય સાથે સંબંધિત શારીરિક ખામીમાં મદદરૂપ થશે તથા સારસંભાળ રાખનાર કે કુટુંબનાં અન્ય સભ્યો પરની નિર્ભરતા ઘટાડી સન્માનપૂર્વકનું ફળદાયક જીવન જીવવા તરફ દોરી જશે. આ મહત્ત્વાકાંક્ષી યોજના દેશમાં પ્રથમ પ્રકારની છે, જે 3 વર્ષનાં સમયગાળામાં 5,20,000 વરિષ્ઠ નાગરિકોને મદદરૂપ થશે તેવી અપેક્ષા છે.


    મંત્રાલયે જણાવ્યું હતું કે , અનુસૂચિત જાતિ પેટાયોજના સ્કીમને વિશેષ કેન્દ્રિય સહાય હેઠળ રાજ્યોને ગરીબી રેખા નીચે જીવતાં અનુસૂચિત જ્ઞાતિનાં ઉત્થાન માટે 100 ટકા સહાય પ્રદાન કરવામાં આવી છે. આ સહાયનો ઉપયોગ આર્થિક પ્રવૃત્તિઓ માટે લોન લેનાર વ્યક્તિને મહત્તમ રૂ. 10,000ની સબસિડી પ્રદાન કરવા થાય છે. છેલ્લાં ત્રણ વર્ષ દરમિયાન આશરે 17 લાખ લોકોને સબસિડીમાંથી લાભ મળ્યો છે. અનુસૂચિત જાતિઓની 50 ટકા કે વધારે વસતિ ધરાવતાં ગામડાઓને માળખાગત સુવિધા આપવામાં આવે છે (સૌર ઊર્જા, પીવાનું પાણી, માર્ગ વગેરે). આ યોજના હેઠળ અનુસૂચિત જાતિઓમાં કૌશલ્ય વિકાસ માટે ફંડ આપવામાં આવે છે.


    તેમણે જણાવ્યું હતું કે , ડો. આંબેડકરની યાદમાં મંત્રાલયે 2014-15માં નીચેની ત્રણ યોજનાઓ લોંચ કરી હતીઃ (1) વિમુક્ત, વિચરતી અને અર્ધવિચરતી જનજાતિઓ (ડીએનટી) માટે વિચરતાં સમુદાયોનાં વિદ્યાર્થીઓને શિક્ષણની સુવિધા આપવા ડો. આંબેડકર પ્રી એન્ડ સ્કોલરશિપ સ્કીમ ; (2) ઉચ્ચ શિક્ષણ મેળવવા આર્થિક રીતે પછાત વર્ગ (ઇબીસી)નાં વિદ્યાર્થીઓને શિષ્યાવૃત્તિ સ્વરૂપે સહાય પ્રદાન કરવા ડો. આંબેડકર પોસ્ટ મેટ્રિક સ્કોલરશિપ સ્કીમ ; (3) વિદેશમાં અભ્યાસ કરવા અન્ય પછાત વર્ગો (ઓબીસી) અને આર્થિક રીતે નબળાં વર્ગો (ઇબીસી) માટે ડો. આંબેડકર વ્યાજ સહાય યોજના. આ યોજનાનો ઉદ્દેશ ઓબીસી અને ઇબીસીનાં જરૂરિયાતમંદ વિદ્યાર્થીઓને વિદેશમાં ઉચ્ચ શિક્ષણ મેળવવામાં મદદ કરવાનો છે.


    શ્રી ગેહલોતે વધુમાં જણાવ્યું હતું કે , ડો. આંબેડકર તબીબી સહાય યોજના હેઠળ અનુસૂચિત જાતિઓ અને અનુસૂચિત જનજાતિઓની વર્ષે રૂ. 2,50,000/-થી ઓછી આવક ધરાવતી વ્યક્તિઓને કિડની, હૃદય, યકૃત, કેન્સર અને મગજની સર્જરીની જરૂર હોય તેવી ગંભીર બિમારીઓ તથા અંગ પ્રત્યારોપણ અને કરોડરજ્જુની સર્જરી માટે પ્રદાન કરવામાં આવે છે. છેલ્લાં ત્રણ વર્ષ દરમિયાન 168 દર્દીઓને આ કાર્યક્રમ હેઠળ સહાય પ્રદાન કરવામાં આવી છે.


    આંતરજ્ઞાતિય લગ્ન મારફતે સામાજિક સંકલન માટેની ડો. આંબેડકર યોજના સંદર્ભે મંત્રીએ જણાવ્યું હતું કે , યોજનાનો ઉદ્દેશ નવદંપતિઓ દ્વારા આંતરજ્ઞાતિય લગ્નનાં સામાજિક રીતે સાહસિક નિર્ણયને પ્રોત્સાહન આપવાનો છે અને તેમને લગ્નજીવનનાં પ્રારંભિક તબક્કામાં સ્થાયી થવા સક્ષમ બનાવવા નાણાકીય સહાય આપવાનો છે. દરેક દંપતિને રૂ. 5 લાખની રકમ બે હપ્તામાં આપવામાં આવે છે. છેલ્લાં ત્રણ વર્ષ દરમિયાન 121 દંપતિઓને કાર્યક્રમ હેઠળ સહાય પ્રદાન કરવામાં આવી છે.


    તેમણે એવી જાણકારી પણ આપી હતી કે , મહાન સંતોની જન્મતિથિ/પુણ્યતિથિની ઉજવણી કરવા ડો. આંબેડકર યોજના હેઠળ સહાયને માન્યતાપ્રાપ્ત કોલેજો/યુનિવર્સિટીઓ/સંસ્થાઓ અને રજિસ્ટર્ડ બિનસરકારી સંસ્થાઓ (એનજીઓ)ને સહાય પ્રદાન કરવામાં આવી છે, જે છેલ્લાં બે વર્ષથી અસ્તિત્વમાં છે, જેનો ઉદ્દેશ સામાજિક ન્યાય માટે, અસમાનતા અને ભેદભાવ દૂર કરવા તથા સમાજનાં નબળાં વર્ગોની સ્થિતિ સુધારવા અવિરતપણે કામ કરનાર મહાન સંતોની જન્મજયંતિ ઉજવવાનો છે. છેલ્લાં બે વર્ષ દરમિયાન 43 બિનસરકારી સંસ્થાઓને સહાય આપવામાં આવી છે.


    તેમણે કહ્યું હતું કે , મ્હોમાં જન્મભૂમિ, લંડનમાં કિંગ હેનરી રોડ પર શિક્ષાભૂમિ 10, નાગપુરમાં દીક્ષાભૂમિ, નવી દિલ્હીમાં 26, અલીપુર રોડ પર સ્થિત પરિનિર્વાણ ભૂમિ અને મુંબઈનાં દાદરમાં ચૈત્યભૂમિ જેવા ડો. આંબેડકર સાથે સંકળાયેલા સ્થળોને ભારત સરકારે ‘ પંચતીર્થ ’ જાહેર કરવામાં આવ્યાં છે.


    મંત્રાલયે જણાવ્યું હતું કે , ડો. આંબેડકર ફાઉન્ડેશને ડો. આંબેડકરનાં નામ સાથે સંલગ્ન જાણીતા સ્થળો વિકસાવવા માટેની યોજનાને અંતિમ ઓપ આપ્યો છે. મહાડમાં સ્મારકનું નિર્માણ કરવા રૂ. 1,36,000,00/-નાં ખર્ચે મંજૂરી આપવામાં આવી છે. મહાડ સત્યાગ્રહનું નેતૃત્વ 20 માર્ચ, 1927નાં રોજ ડો. બી. આર. આંબેડકરે લીધું હતું, જેનો ઉદ્દેશ વંચિતો અને પછાત વર્ગોને જાહેર ટાંકીમાંથી પાણીનો ઉપયોગ કરવાની છૂટ અપાવવાનો હતો. નાગપુરનાં જિલ્લા મેજિસ્ટ્રેટ (ડીએમ)એ મહારાષ્ટ્રનાં ચિંચોલીમાં મ્યુઝિયમ બિલ્ડિંગ માટે રૂ. 4,36,90,685/-ની ફાળવણી કરી છે.


    તેમણે માહિતી આપી હતી કે , રાજ્યો/કેન્દ્રશાસિત પ્રદેશો દ્વારા અનુસૂચિત જાતિ પેટા યોજના/જનજાતિ પેટા યોજનાનો અમલ ઉત્સાહપૂર્વક થઈ રહ્યો છે. અનુસૂચિત જાતિઓનાં કલ્યાણ માટે ફાળવણી બીઇ 2016-17માં રૂ. 38,833 કરોડથી વધારીને 2017-18માં રૂ. 52,393 કરોડ કરવામાં આવી છે, જે 35 ટકાનો વધારો સૂચવે છે. હવે અનુસૂચિત જાતિઓની પેટાયોજનાનાં નિરીક્ષણ અને અમલની જવાબદારી સામાજિક ન્યાય અને સશક્તિકરણ મંત્રાલયને સુપરત કરવામાં આવી છે.


    શ્રી ગેહલોતે કહ્યું હતું કે , તેમનું મંત્રાલય હાથ સફાઈ કામદારોને અમાનવીય કામગીરમાંથી મુક્તિ અપાવવા રૂ. 40,000/-ની એક વખત સહાય પ્રદાન કરે છે તથા હાથ સફાઈ કામદારોનાં પુનઃસ્થાપન યોજના હેઠળ વૈકલ્પિક રોજગારીમાં સાંકળવા માટે વ્યાજનાં નીચા દરે કૌશલ્ય તાલીમ અને લોન્સ પણ પ્રદાન કરે છે. છેલ્લાં ત્રણ વર્ષમાં 11,598 લોકોને રૂ. 40,000/-ની એક વખત સહાય પ્રદાન કરવામાં આવી છે અને 13,827 લોકોને કૌશલ્ય વિકાસની તાલીમની પહેલ કરવામાં આવી છે.


    તેમણે કહ્યું હતું કે , સરકારી બેંકોની દરેક શાખાને નાણાં મંત્રાલયે અનુસૂચિત જાતિ/અનુસૂચિત જનજાતિઓનાં ઓછામાં ઓછા એક યુવાનને ઉદ્યોગસાહસિક તરીકે પ્રોત્સાહન આપવાની જવાબદારી સુપરત કરવામાં આવી છે, જેથી તેમની વચ્ચે રોજગારીનું વધારે સર્જન થાય.

    
    
    (Release ID: 1488006) Visitor Counter : 5