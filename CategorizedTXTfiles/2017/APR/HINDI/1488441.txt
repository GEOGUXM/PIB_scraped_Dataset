      वित्‍त मंत्रालय

      अपनी वाशिंगटन डीसी, यात्रा के दौरान केंद्रीय वित्त मंत्री श्री अरूण जेटली ने अपने अमेरिकी समकक्ष और अमेरिकी वित्त सचिव श्री स्टीवन मन्नुचिन के साथ द्विपक्षीय बैठक में भाग लिया, भारत के कुशल पेशेवरों के लिए एच-1 वीज़ा का मुद्दा उठाया; श्री जेटली ने विश्व बैंक समूह (डब्ल्यूबीजी) के अध्यक्ष श्री जिम योंग किम तथा स्वीडन, फ्रांस और बांग्लादेश के वित्त मंत्रियों के साथ अलग से द्विपक्षीय बैठकों में भाग लिया
      Posted On: 23 APR 2017 12:48PM by PIB Delhi


    केंद्रीय वित्‍त मंत्री श्री अरुण जेटली ने कल वाशिंगटन डीसी में विश्व बैंक तथा अंतर्राष्ट्रीय मुद्रा कोष (आईएमएफ) की स्प्रिंग बैठकों से हटकर अपने अमेरिकी समकक्ष और अमेरिकी वित्त सचिव श्री स्टीवन मन्नुचिन के साथ द्विपक्षीय बैठकों में भाग लिया। विचार-विमर्श के दौरान श्री जेटली ने पिछले कुछ वर्षों में भारत-अमेरिका संबंधों में हुई उल्लेखनीय प्रगति और भारत के महत्वकांक्षी सुधार एजेंडा के बारे में प्रकाश डाला। यह सुधार एजेंडा आने वाले वर्षों में दोनों देशों के मध्य गहरी आर्थिक भागीदारी की दिशा में नए अवसरों का सृजन कर रहा है। महत्वपूर्ण आर्थिक मुद्दों जैसे - भारत-अमेरिका निवेश पहल बुनियादी ढांचे में सहयोग और एनआईआईएफ, स्मार्ट शहरों के विकास के लिए अमेरिका के साथ सहयोग के बारे में भी बैठक के दौरान विचार-विमर्श किया गया। वित्त मंत्री श्री जेटली ने भारत के कुशल पेशेवरों के लिए एच-1 बी वीजा का मुद्दा भी उठाया और अमेरिकी अर्थव्यवस्था में भारतीय कंपनियों और पेशेवरों द्वारा दिए जा रहे योगदान के बारे में भी प्रकाश डाला। आतंकवादी वित्त पोषण से संबंधित मुद्दों पर भी बातचीत हुई और अमेरिकी वित्त सचिव ने एफएटीएफ में भारत-अमेरिकी सहयोग सहित इस बारे में भारत की भूमिका की सराहना की।


    वित्त मंत्री श्री जेटली ने स्वीडन, फ्रांस और बांग्लादेश के वित्त मंत्रियों के साथ भी द्विपक्षीय बैठकों का आयोजन किया। विचार-विमर्श में इन देशों के मध्य संबंधों को मजबूत करने के लिए द्विपक्षीय सहयोग के विभिन्न पहलुओं को शामिल किया गया। वित्त मंत्री ने विश्व बैंक समूह (डब्ल्यूपीजी) के अध्यक्ष श्री जिम योंग किम के साथ द्विपक्षीय बैठकों में भाग लिया।


    आर्थिक मामलों के सचिव श्री शक्तिकांत दास ने एनडीबी के अध्यक्ष श्री के.वी.कामथ और आईएफएडी अध्यक्ष श्री गिलबर्ट एफ होन्गबो के साथ अलग-अलग द्विपक्षीय बैठकों में भाग लिया। एनडीबी और आईएफएडी से संबंधित विभिन्न नीतिगत मुद्दों पर भी चर्चा की गयी। दोनों बैठकों के बाद भारत द्वारा प्रस्तुत विचाराधीन परियोजनाओं की भी समीक्षा की गयी। वित्त मंत्री श्री अरूण जेटली अंतर्राष्ट्रीय मुद्राकोष और विश्व बैंक की स्पिंग बैठकों तथा अन्य कुछ बैठकों में भाग लेने के लिए आजकल वाशिंगटन डीसी के आधिकारिक दौरे पर हैं। भारतीय रिजर्व बैंक के गवर्नर डॉ उर्जित पटेल, आर्थिक मामलों के विभाग में सचिव, श्री शक्तिकांत दास और मुख्य आर्थिक सलाहकार, अरविंद सुब्रमण्यन तथा अन्य अधिकारी भी उनके साथ इस दौरे पर गए हैं।


    ***


    वि.कासोटिया/आईपीएस/डीए-1117

    
    
    (Release ID: 1488441) Visitor Counter : 11