      वाणिज्‍य एवं उद्योग मंत्रालय

      निवेश नीति एवं निवेश परिदृश्य पर ओईसीडी-डीआईपीपी की संयुक्त कार्यशाला
      Posted On: 05 APR 2017 7:55PM by PIB Delhi


    औद्योगिक नीति एवं संवर्धन विभाग (डीआईपीपी) ने इन्वेस्ट इंडिया और आर्थिक सहयोग एवं विकास संगठन (ओईसीडी) के सहयोग से 5 अप्रैल, 2017 को नई दिल्ली स्थित विज्ञान भवन में भारत की ‘निवेश नीति एवं निवेश परिदृश्य’ विषय पर एक संयुक्त कार्यशाला आयोजित की। विभिन्न मंत्रालयों/विभागों के प्रतिभागियों ने इस कार्यशाला में भाग लिया, जिनमें खनन मंत्रालय, वस्त्र मंत्रालय, श्रम एवं रोजगार मंत्रालय, आर्थिक मामलों का विभाग और वाणिज्य विभाग भी शामिल हैं। इस कार्यशाला में विभिन्न नियामकों जैसे कि आरबीआई, सेबी, भारतीय प्रतिस्पर्धा आयोग और आईआरडीएआई के भी प्रतिनिधियों ने भाग लिया। इस कार्यशाला के अन्य प्रतिभागियों में अनेक औद्योगिक संगठनों जैसे कि सीआईआई, फिक्की, नैस्कॉम और विधि/परामर्शदाता कंपनियां शामिल हैं।
    
    पिछले तीन वर्षों के दौरान भारत सरकार ने एफडीआई नीति से जुड़े अनेक सुधार लागू किये हैं जिसके परिणामस्वरूप हाल के वर्षों में भारत में अब तक का सर्वाधिक एफडीआई (प्रत्यक्ष विदेशी निवेश) हुआ है।
    
    डीआईपीपी के सचिव श्री रमेश अभिषेक ने अपने मुख्य संबोधन में उदार एफडीआई नीति की व्यवस्था की अहमियत पर रोशनी डाली। इसके साथ ही उन्होंने देश में कारोबार करने में आसानी सुनिश्चित करने के महत्व पर भी प्रकाश डाला।
    
    ओईसीडी के विशेषज्ञों ने विदेशी निवेश की व्यवस्था को उदार बनाये जाने के लिए किये गये प्रयासों का स्वागत किया और भारत को एक शीर्ष सुधारक की संज्ञा प्रदान की।

    ***


    
    
    वीके/आरआरएस/एमएम- 948

    
    
    (Release ID: 1487055) Visitor Counter : 6