      शहरी विकास मंत्रालय

      श्री एम. वेंकैया नायडू हरियाणा में शहरी विकास एवं आवास योजनाओं की प्रगति की समीक्षा करेंगे
      
      
      
      हरियाणा के मुख्‍यमंत्री और राज्‍य के संबंधित मंत्रीगण चंडीगढ़ में आयोजित होने वाली समीक्षा बैठक में भाग लेंगे

      Posted On: 27 APR 2017 8:17PM by PIB Delhi
                                                                                                                                                                                                                                                                                                                                                                                                                                                                                                    
                                                                                                                                                                                                                                                                                                                                                                                                                                                                                                    
केन्‍द्र सरकार द्वारा हरियाणा में शुरू किये गये विभिन्‍न नये शहरी विकास एवं आवास मिशनों के क्रियान्‍वयन एवं प्रगति की समीक्षा कल अर्थात 28 अप्रैल, 2017 को आयोजित होने वाली उच्‍चस्‍तरीय बैठक में की जाएगी।                                                                                                                                                                                                                                                                                         
                                                                                                                                                                                                                                                                                                                                                                                                                                                                                                    
केन्‍द्रीय शहरी विकास एवं आवास और शहरी गरीबी उन्‍मूलन मंत्री श्री एम. वेंकैया नायडू चंडीगढ़ में आयोजित होने वाली समीक्षा बैठक की अध्‍यक्षता करेंगे। हरियाणा के मुख्‍यमंत्री श्री मनोहरलाल खट्टर, राज्‍य सरकार के संबंधित मंत्रीगण, दो शहरी मंत्रालयों के सचिव, हरियाणा के मुख्‍य सचिव और नये शहरी मिशनों के राष्‍ट्रीय एवं राज्‍य स्‍तरीय मिशन निदेशक और अन्‍य वरिष्‍ठ अधिकारीगण समीक्षा बैठक में भाग लेंगे।                                                                                        
                                                                                                                                                                                                                                                                                                                                                                                                                                                                                                    
केन्‍द्र सरकार ने देश के शहरी क्षेत्रों में बुनियादी ढांचागत सुविधाओं की कमी को पूरा करने और समावेशी एवं टिकाऊ शहरी विकास सुनिश्चित करने के लिए स्‍वच्‍छ भारत मिशन (शहरी), कायाकल्‍प एवं शहरी रूपांतरण के लिए अटल मिशन (अमृत), स्‍मार्ट सिटी मिशन और प्रधानमंत्री आवास योजना (शहरी) का शुभारंभ किया। इन योजनाओं के तहत हुई प्रगति एवं क्रियान्‍वयन से जुड़े मसलों की समीक्षा कल की जाएगी।                                                                                                           
                                                                                                                                                                                                                                                                                                                                                                                                                                                                                                    
स्‍वच्‍छ भारत मिशन (शहरी) को हरियाणा के सभी 80 शहरों एवं कस्‍बों में क्रियान्वित किया जा रहा है। अब तक हरियाणा में 24986 घरों में शौचालय बनाए गए हैं, जबकि लक्ष्‍य 106373 शौचालयों का है। इसके अलावा 1679 सामुदायिक एवं सार्वजनिक शौचालय बनाए गए हैं, जबकि लक्ष्‍य इस तरह के 10394 शौचालय बनाने का है।                                                                                                                                                                                              
                                                                                                                                                                                                                                                                                                                                                                                                                                                                                                    
हरियाणा के 80 मिशन शहरों एवं कस्‍बों में से 10 को अब तक खुले में शौच मुक्‍त घोषित एवं प्रमाणित किया गया है। ये हैं : पानीपत, सिरसा, मंडी डबवाली, थानेसर, पेहोवा, लाडवा, शाहबाद, कालांवली, एलेनाबाद और रानिया।                                                                                                                                                                                                                                                                                       
                                                                                                                                                                                                                                                                                                                                                                                                                                                                                                    
शहरी विकास मंत्रालय ने स्‍वच्‍छ भारत मिशन (शहरी) के तहत हरियाणा को अब तक 75 करोड़ रुपये जारी किये हैं।                                                                                                                                                                                                                                                                                                                                                                                              
                                                                                                                                                                                                                                                                                                                                                                                                                                                                                                    
अमृत के तहत 20 शहरों एवं कस्‍बों को मिशन में शामिल किया गया है। इस मिशन के तहत कुल मिलाकर 2544 करोड़ रुपये के निवेश को मंजूरी दी गई है। प्रथम प्राथमिकता के रूप में मिशन के तहत चयनित शहरों के सभी घरों के नलों में पानी सुलभ कराने, सीवरेज एवं निकासी नेटवर्कों को बेहतर करने, गैर-मोटर वाली शहरी परिवहन सुविधाएं एवं खुला स्‍थान सुलभ कराने के लिए इतनी राशि के निवेश को स्‍वीकृति दी गई है। अटल मिशन के तहत हरियाणा के लिए कुल मिलाकर 764 करोड़ रुपये की केन्‍द्रीय सहायता को स्‍वीकृति दी गई है।
                                                                                                                                                                                                                                                                                                                                                                                                                                                                                                    
हरियाणा में ‘अमृत’ शहर ये हैं : पानीपत, सोनीपत, अंबाला, अंबाला सदर, बहादुरगढ़, हिसार, करनाल, रोहतक, भिवानी, जगाधरी, पलवल, सिरसा, फरीदाबाद, जींद, पंचकुला, थानेसर, गुड़गांव, कैथल, रेवाड़ी और यमुना नगर।                                                                                                                                                                                                                                                                                             
                                                                                                                                                                                                                                                                                                                                                                                                                                                                                                    
फरीदाबाद और करनाल को स्‍मार्ट सिटी मिशन में शामिल किया गया है।                                                                                                                                                                                                                                                                                                                                                                                                                                      
                                                                                                                                                                                                                                                                                                                                                                                                                                                                                                    
‘प्रधानमंत्री आवास योजना (शहरी)- सभी के लिए आवास’ के तहत 338 करोड़ रुपये की लागत से 4299 मकानों का निर्माण करने संबंधी हरियाणा सरकार के प्रस्‍ताव को आवास एवं शहरी गरीबी उन्‍मूलन मंत्रालय द्वारा मंजूरी दे दी गई है। इसके लिए 224 करोड़ रुपये की केन्‍द्रीय सहायता मंजूर की गई है और राज्‍य को 119 करोड़ रुपये जारी किये गये हैं। शहरी गरीबों के लिए अब तक 958 मकानों का निर्माण कार्य पूरा हो चुका है।                                                                                            
                                                                                                                                                                                                                                                                                                                                                                                                                                                                                                    
****                                                                                                                                                                                                                                                                                                                                                                                                                                                                                                
                                                                                                                                                                                                                                                                                                                                                                                                                                                                                                    
                                                                                                                                                                                                                                                                                                                                                                                                                                                                                                    
                                                                                                                                                                                                                                                                                                                                                                                                                                                                                                    
वीके/आरआरएस/वाईबी- 1187                                                                                                                                                                                                                                                                                                                                                                                                                                                                             

    

    
    (Release ID: 1488815) Visitor Counter : 6