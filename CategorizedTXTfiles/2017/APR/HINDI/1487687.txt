      शहरी विकास मंत्रालय

      प्रगति पथ पर अग्रसर एनबीसीसी के सीएमडी को नेतृत्व उत्कृष्टता सम्मान मिला
      Posted On: 12 APR 2017 4:44PM by PIB Delhi


    नवरत्न बनने कि दिशा में पिछले चार वर्षों से कारोबार वृद्धि और विस्तार करने वाली सार्वजनिक क्षेत्र की निर्माण कंपनी राष्ट्रीय भवन निर्माण निगम (एनबीसीसी) के अध्यक्ष और प्रबंध निदेशक को व्यक्तिगत श्रेणी में ‘स्कोप नेतृत्व उत्कृष्टता’ पुरस्कार दिया गया है। राष्ट्रपति श्री प्रणब मुखर्जी ने मंगलवार को आयोजित एक समारोह में एनबीसीसी के विकास में नेतृत्व और योगदान के लिए डॉ. मित्तल को पुरस्कार प्रदान किया।


    डॉ. मित्तल ने 2013 में एनबीसीसी के अध्यक्ष और प्रबंध निदेशक का कार्यभार संभाला था। तब से एनबीसीसी का कारोबार 80 प्रतिशत से अधिक बढ़ा है। आर्डर बुक में 417 प्रतिशत की वृद्धि हुई है और बाजार पूंजीकरण 1000 प्रतिशत बढ़कर 16,200 करोड़ हो गया है। एनबीसीसी के हाल में हुए निवेश से सरकार को 2200 करोड़ रुपये मिले।


    डॉ. मित्तल ने कारोबारी अवसरों का लाभ उठाते हुए कंपनी के प्रोफाइल को सरकार के विभिन्न अग्रणी कार्यक्रमों से जोड़ा। एनबीसीसी ने सेल्फ फाइनेंस पर आधारित नई दिल्ली के न्यू मोती बाग और ईस्ट किदवई नगर में सरकारी आवासीय कालोनी का पुनर्विकास सफलता पूर्वक किया। इस सफलता से एनबीसीसी को शहरी विकास मंत्रालय और स्वास्थ्य और परिवार कल्याण मंत्रालय की 35000 करोड़ रुपये की लागत वाली पुनर्विकास परियोजनाएं मिलीं। डॉ. मित्त्ल ने संचालन और रखरखाव, इंजीनियरिंग और परामर्श तथा विदेशी संचालन के लिए सहायक कंपनियां बनाने में नेतृत्व प्रदान किया।


    एनबीसीसी अमेरिका, ब्रिटेन, दक्षिण कोरिया, रूस, हंगरी, तुर्की, मलेशिया और ओमान की अनेक कंपनियों से साझेदारी कर रही है।


    कार्य निविदा सहित एनबीसीसी का संचालन लगभग पूरी तरह ऑनलाइन कर दिया गया है।


    ***


    वीके/एकेजी/सीएस-1014

    
    
    (Release ID: 1487687) Visitor Counter : 8