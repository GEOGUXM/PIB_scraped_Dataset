      विद्युत मंत्रालय

      बंगलादेश के वरिष्‍ठ संपादकों और पत्रकारों का शिष्‍टमंडल केन्‍द्रीय विद्युत मंत्री से मिला
      भारत और बंगलादेश पडोसी से कही अधिक हैं और हितों और अनुभवों को साझा किया है : श्री पीयूष गोयल

      Posted On: 06 APR 2017 5:59PM by PIB Delhi

    बंगलादेश के वरिष्‍ठ संपादकों और पत्रकारों के एक शिष्‍टमंडल ने आज यहां केन्‍द्रीय विद्युत, कोयला, नवीन और नवीकरणीय ऊर्जा तथा खान राज्‍य मंत्री (स्‍वतंत्र प्रभार) श्री पीयूष गोयल से मुलाकात की। शिष्‍टमंडल के सदस्‍यों को ऊर्जा क्षेत्र में पारदर्शिता तथा उत्‍तरदायित्‍व लाने के लिए सरकार द्वारा शुरू किये गये सुधार कार्यक्रमों और सभी के लिए रियायती, गुणवत्‍ता सम्‍पन्‍न 24x 7 बिजली प्रदान करने के लक्ष्‍य के बारे में जानकारी दी गई। विद्युत मंत्री के साथ बंगलादेश के संपादकों और पत्रकारों की मुलाकात का आयोजन विदेश मंत्रालय द्वारा भारत के बिजली क्षेत्र में हासिल की गई उपलब्धियों के बारे में शिष्‍टमंडल को अवगत कराने के लिए किया था। शिष्‍टमंडल के सदस्‍यों को प्रेजन्‍टेशन के माध्‍यम से बिजली क्षेत्र में विभिन्‍न मोबाइल एप्‍प तथा वेब पोर्टलों को लाने जैसे पारदर्शी कदमों के बारे में बताया गया। उन्‍हें क्षेत्र के शासन संचालन में पारदर्शिता और उत्‍तरदायित्‍व के परिवर्तनकारी कदम की भी जानकारी दी गई।

    
    शिष्‍टमंडल को संबोधित करते हुए श्री गोयल ने कहा कि भारत और बंगलादेश ने सहयोग क्षेत्र को अप्रत्‍याशित रूप से व्‍यापक बनाया है और दोनों देशों के बीच पारस्‍परिक विश्‍वास ऊंचे स्‍तर पर पहुंचा है। उन्‍होंने कहा कि दोनों देशों को एक दूसरे से सीखना है और विभिन्‍न क्षेत्रीय और वैश्विक महत्‍व के विषयों पर सहयोग करना है। श्री गोयल ने पड़ोसी बंगलादेश में ग्रामीण बैंक, कपड़ा क्षेत्र में क्रांति जैसी उपलब्धियों की सराहना की। उन्‍होंने कहा कि भारत और बंगलादेश एक दूसरे के पड़ोसी से कहीं अधिक हैं। श्री गोयल ने अंत: क्षेत्रीय विदयुत गलियारा विकसित करने, और क्षेत्रीय और वैश्विक आतंकवाद के विरूद्ध एक होकर दक्षिण एशिया क्षेत्र में शांति और सुरक्षा बहाल करने जैसे क्षेत्रों में बंगलादेश से समर्थन का विश्‍वास व्‍यक्‍त किया। उन्‍होंने कहा कि ऐसा करने से दोनों देशोंके बीच पारस्‍परिक और साझा हित के क्षेत्रों में सहयोग मजबूत होगा।
    
    भविष्‍य में राष्‍ट्रों की आपसी सहयोग की चर्चा करते हुए श्री गोयल ने बंगलादेश में नवीकरणीय ऊर्जा क्षेत्र तथा ऊर्जा सक्षमता पहलों में समर्थन देने की भी इच्‍छा वयक्‍त की भारत को इन क्षेत्रों में व्‍यापक सफलता मिली है। श्री गोयल ने कहा कि जिस तरह नवीकरणीय ऊर्जा का विस्‍तार हुआ है उससे बंगलादेश को भारत से सीखने में मदद मिलेगी और भविष्‍य में स्‍वच्‍छ ऊर्जा देश बनने में मदद मिलेगी।

    ***


    
    
    वीके/एजी/एस-945

    
    
    (Release ID: 1487018) Visitor Counter : 5