      संचार एवं सूचना प्रौद्योगिकी मंत्रालय

      दूरसंचार से संबंधित 99 प्रतिशत शिकायतों का ट्विटर पर समाधान किया गया
      Posted On: 25 APR 2017 2:31PM by PIB Delhi


    दूरसंचार मंत्री श्री मनोज सिन्‍हा द्वारा शिकायतों के पंजीकरण और समाधान के लिए पिछले वर्ष शुरू की गई ट्विटर सेवा के बाद लगभग 99 प्रतिशत शिकायतों का सोशल मीडिया के माध्‍यम से समाधान किया गया है। बीएसएनएल द्वारा जारी आंकड़ों के अनुसार 15 अप्रैल, 2017 तक कुल 27,988 शिकायतें प्राप्‍त हुई हैं, जिनमें से 27,965 शिकायतों का समाधान कर दिया गया है। इस प्रकार समाधान दर 99.91 प्रतिशत दर्ज की गई है। दूरसंचार मंत्री का ट्विटर अकाउंट @manojsinhabjp इस प्‍लेटफार्म द्वारा दूरसंचार और डाक से संबंधित शिकायतों के समाधान के बारे में दैनिक स्थिति रिपोर्ट मंगा रहा है। इसी प्रकार भारतीय डाक ने 27,000 ट्वीट्स का रखरखाव किया और उनका तुरंत हल किया गया है।


    दूरसंचार के मामले में उपभोक्‍ताओं की शिकायतें मुख्य रूप से टेलीफोन बिल, ब्रॉडबैंड कनेक्टिविटी, दोषपूर्ण कनेक्शन, लैंडलाइन फोन और वाई-फाई हॉटस्पॉट्स के स्थानांतरण से संबंधित हैं, जबकि डाक सेवाओं के मामले में शिकायतें मुख्य रूप से पैन कार्ड, रोल नंबर, पार्सल, मनी ऑर्डर और दवाइयों की डिलीवरी में होने वाली देरी होने से संबंधित हैं। डाकघरों के भवनों की मरम्मत, बचत बैंक खातों के तकनीकी मुद्दों से सं‍बंधित समस्याओं का भी तुरंत हल किया गया है।


    *****


    वीके/आईपीएस/एसके- 1139

    
    
    (Release ID: 1488564) Visitor Counter : 7