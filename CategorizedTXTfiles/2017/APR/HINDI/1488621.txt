      गृह मंत्रालय

      श्री राजनाथ सिंह ने शहीद सीआरपीएफ कर्मियों को श्रद्धांजलि दी
      उनका बलिदान निष्फल नहीं जायेगा – गृह मंत्री

      Posted On: 25 APR 2017 7:31PM by PIB Delhi
                                                                                                                                                                                                                                                                                                                                                                                                                                                                                                                                                                                             
गृहमंत्री श्री राजनाथ सिंह ने आज रायपुर, छत्तीसगढ़ में सीआरपीएफ के शहीद सुरक्षाकर्मियों को श्रद्धांजलि अर्पित की। छत्तीसगढ़ के मुख्यमंत्री डॉ. रमन सिंह और गृह राज्य मंत्री श्री हंसराज गंगाराम अहीर ने भी उन बहादुर जवानों को श्रद्धांजलि दी, जिन्होंने कल छत्तीसगढ़ के सुकमा जिले में एक नक्सली हमले में अपना बलिदान कर दिया था। शहीद सीआरपीएफ कर्मियों को श्रद्धांजलि देते हुए श्री राजनाथ सिंह ने कहा कि उनका बलिदान निष्फल नहीं जायेगा।                                                                                                                                                 
                                                                                                                                                                                                                                                                                                                                                                                                                                                                                                                                                                                             
गृह मंत्री ने कहा कि सुकमा का हमला वाम उग्रवादी समूहों द्वारा की जाने वाली जघन्य हत्या और कायरतापूर्ण कार्रवाई है। उन्होंने कहा कि यह हताशा में किया गया कृत्य है और हम इसे चुनौती के रूप में स्वीकार करते हैं। श्री राजनाथ सिंह ने कहा कि हम रणनीति की समीक्षा करेंगे और आवश्यकता हुई तो उसमें बदलाव करेंगे। उन्होंने कहा कि सरकार वाम उग्रवाद की समस्या को समूल नष्ट करने के लिए काम कर रही है। ऐसे समूह विकास विरोधी हैं और वे नहीं चाहते कि क्षेत्र में विकास हो। उसके बाद श्री राजनाथ सिंह ने रायपुर के रामकृष्ण केयर अस्पताल में घायल सीआरपीएफ कर्मियों से भेंट की और उनका हालचाल पूछा।
                                                                                                                                                                                                                                                                                                                                                                                                                                                                                                                                                                                             
गृहमंत्री और छत्तीसगढ़ के मुख्यमंत्री ने रायपुर में एक बैठक के दौरान राज्य में वाम उग्रवादी परिस्थिति का जायजा लिया।                                                                                                                                                                                                                                                                                                                                                                                                                                                                         
                                                                                                                                                                                                                                                                                                                                                                                                                                                                                                                                                                                             
******                                                                                                                                                                                                                                                                                                                                                                                                                                                                                                                                                                                       
                                                                                                                                                                                                                                                                                                                                                                                                                                                                                                                                                                                             
                                                                                                                                                                                                                                                                                                                                                                                                                                                                                                                                                                                             
                                                                                                                                                                                                                                                                                                                                                                                                                                                                                                                                                                                             
वीके/एकेपी/सीएस-1147                                                                                                                                                                                                                                                                                                                                                                                                                                                                                                                                                                         
    
    
    (Release ID: 1488621) Visitor Counter : 6