      மத்திய அமைச்சரவை

      பிம்ஸ்டெக் நாடுகளுக்கு இடையேயான மின்தொகுப்பை உருவாக்குவதற்கான புரிந்துணர்வு ஒப்பந்தத்தை மேற்கொள்ளவும், உறுதிசெய்யவும் மத்திய அமைச்சரவை ஒப்புதல்
      Posted On: 12 APR 2017 4:46PM by PIB Chennai


    பிம்ஸ்டெக் நாடுகளை இணைக்கும் மின்சாரத் தொகுப்பை உருவாக்குவதற்கான புரிந்துணர்வு ஒப்பந்தத்துக்கு கையெழுத்திடும் மின்சாரத் துறை அமைச்சகத்தின் பரிந்துரைக்கு பிரதமர் திரு. நரேந்திர மோடி தலைமையில் நடைபெற்ற மத்திய அமைச்சரவைக் கூட்டத்தில் ஒப்புதல் அளிக்கப்பட்டது. நேபாளத்தில் விரைவில் நடைபெற உள்ள பிம்ஸ்டெக் எரிசக்தி துறை அமைச்சர்களின் மூன்றாவது கூட்டத்தில், பிம்ஸ்டெக் நாடுகளுக்கு இடையே இந்த ஒப்பந்தம் கையெழுத்தாகும் .


    பின்னணி


    பல்துறை தொழில்நுட்ப மற்றும் பொருளாதார ஒத்துழைப்புக்கான வங்காள விரிகுடா நடவடிக்கை (BIMSTEC) என்பது, சர்வதேச அமைப்பு ஆகும். இதில், தெற்கு ஆசியா மற்றும் தென்கிழக்கு ஆசியாவைச் சேர்ந்த சில நாடுகள் இடம்பெற்றுள்ளன. இதன்படி, பங்ளாதேஷ், இந்தியா, மியான்மர், இலங்கை, தாய்லாந்து, பூட்டான், நேபாளம் ஆகிய நாடுகள் உறுப்பினர்களாக உள்ளன. புதுதில்லியில் 2005-ம் ஆண்டு அக்டோபர் 4-ல் நடைபெற்ற பிம்ஸ்டெக்கின் முதலாவது எரிசக்தி அமைச்சர்கள் கருத்தரங்கில், “பிம்ஸ்டெக் அமைப்பில் எரிசக்தி ஒத்துழைப்பு நடவடிக்கைகளுக்கான திட்டம்” வகுக்கப்பட்டது. “பிம்ஸ்டெக் நாடுகளுக்கு இடையே மின்சார பரிமாற்றம் மற்றும் வளர்ச்சித் திட்டம்,” என்ற இந்தத் திட்டத்தின்படி, நாடுகளை இணைக்கும் வகையிலான தொகுப்பை அமைப்பதற்கான புரிந்துணர்வு ஒப்பந்தத்துக்கான வரைவு அறிக்கையை அளிப்பதற்காக தாய்லாந்து தலைமையில் அதிரடிக் குழு அமைக்க முடிவுசெய்யப்பட்டது. இந்தக் குழுவில் உறுப்பு நாடுகளின் பிரதிநிதிகளும் இடம்பெறுவது என முடிவுசெய்யப்பட்டது. பிம்ஸ்டெக் நாடுகளுக்கு இடையே மின்சார பரிமாற்றங்களுக்கான அதிரடிக் குழு, ஒட்டுமொத்தமாக 5 முறை கூடி ஆலோசனை நடத்தியது. மார்ச் 16, 2015-ல் நடைபெற்ற அதிரடிக் குழுவின் கூட்டத்தில் பிம்ஸ்டெக் நாடுகளுக்கு இடையே தொகுப்பை உருவாக்குவதற்கான வரைவு புரிந்துணர்வு ஒப்பந்தம் இறுதிசெய்யப்பட்டது.


    கோவாவில் அக்டோபர் 16, 2016-ல் பிம்ஸ்டெக் தலைவர்கள் சந்திப்பு நடைபெற்றது. அப்போது, பிம்ஸ்டெக் நாடுகளுக்கு இடையேயான தொகுப்பை உருவாக்குவதற்கான புரிந்துணர்வு ஒப்பந்தத்துக்கு கையெழுத்திடுவதை விரைவுபடுத்த முடிவுசெய்யப்பட்டது. 2017-ம் ஆண்டு ஜனவரி 11 மற்றும் 12-ல் நடைபெற்ற எரிசக்திக்கான பிம்ஸ்டெக் மூத்த அதிகாரிகளின் 4-வது கூட்டத்தில், புரிந்துணர்வு ஒப்பந்தம் குறித்து ஆலோசிக்கப்பட்டு, இறுதிசெய்யப்பட்டது.


    பலன்கள்


    மின்சார வர்த்தகத்துக்காக நாடுகளுக்கு இடையேயான தொகுப்பை செயல்படுத்துவதற்கு ஒருங்கிணைந்து செயல்படுவதற்காக பிம்ஸ்டெக் கூட்டமைப்பில் உள்ள நாடுகள் விரிவான வழிமுறையை உருவாக்க புரிந்துணர்வு ஒப்பந்தம் வழிவகை செய்யும். பிம்ஸ்டெக் பிராந்தியத்தில் நியாயமான மற்றும் அதிகபட்ச மின்சாரப் பரிமாற்றத்தை ஊக்குவிக்கும் நோக்கத்தில் செயல்படுத்தப்படும்.


    இந்த புரிந்துணர்வு ஒப்பந்தம் மூலம் கீழ்க்காணும் நடவடிக்கைகள் இருக்கும்:


     1. எந்தவொரு பாகுபாடும் இல்லாமல், பரஸ்பரம் பயனளிக்கும் வகையில், பிராந்தியத்தில் உள்ள எரிசக்தி வளங்கள், உயர்ந்தபட்சம் பயன்படுத்தப்படும். இது ஒவ்வொரு நாடுகளின் சட்டங்கள், விதிகள் மற்றும் விதிமுறைகளின் அடிப்படையில் இருக்கும்.

     2. பிராந்திய மின்சார இணைப்பை உருவாக்குவதன் மூலம், திறமையான, பொருளாதார மற்றும் மின்சார அமைப்புகளை பாதுகாப்பாக செயல்படுத்துவதற்கான தேவையை நிறைவுசெய்ய ஊக்குவிக்கப்படும்.
     3. பிராந்தியம் முழுமைக்கும் உற்பத்தி திறனை அதிகரிப்பதற்கு அதிகபட்ச மூலதன முதலீட்டு தேவையை நிறைவுசெய்வது.
     4. எல்லைதாண்டிய இணைப்புகள் மூலம், மின்சாரம் பகிர்ந்து கொள்ளப்படும்.

    ****


    

    
    (Release ID: 1487873) Visitor Counter : 4
    
    
      Read this release in: English
    
    
    

4.