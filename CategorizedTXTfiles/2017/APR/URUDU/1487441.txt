      وزارت آیوش

      عالمی یوم ہومیو پیتھی کے موقع پر دو روزہ کنونشن کا نئی دہلی میں کامیاب اختتام
      Posted On: 10 APR 2017 7:34PM by PIB Delhi


    نئی دہلی، 10 اپریل 2017، عالمی یوم ہومیو پیتھی کے موقع پر آج نئی دہلی میں دو روزہ کنونشن کا کامیابی کے ساتھ اختتام ہوا۔ آیوش کے وزیر مملکت (آزادانہ چارج) جناب شری پد یسونائک تقریب کے مہمان خصوصی تھے۔ رکن پارلیمنٹ اور وزارت آیوش، صحت اور کنبہ بہبود کی پارلیمانی کمیٹی کے رکن ڈاکٹر منوج راجوریہ نے تقریب کی صدارت کی۔ اس تقریب کا انعقاد ہومیوپیتھی کے بانی ڈاکٹر کرشچن فریڈرک سیموئل ہینیمن کے 262 ویں یوم پیدائش کی مناسبت سے کیا گیا۔ ڈاکٹر ہینیمن ایک جرمن فزیشین تھے جو ایک عظیم اسکالر، ماہر لسانیات اور معرف سائنس داں بھی تھے۔ کنونشن کا موضوع تھا ’’ہومیو پیتھی میں ریسرچ کے میعار کو بہتر بنانا‘‘ ۔ کنونشن کا انعقاد ہومیو پیتھی ریسرچ کی مرکزی کونسل (سی سی آر ایچ) کے ذریعہ کیا گیا جو کہ آیوش کی وزارت کے تحت کام کرنے والی ایک خودمختار ریسرچ تنظیم ہے۔


    اس موقع پر آیوش کے وزیر نے ہینیمن کے عظیم تعاون کو یاد کیا کہ کیسے ان کے سائنسی نقطہ نظر نے فطرت کے قوانین پر مبنی ایک طبی نظام کی دریافت کرنے میں ان کی مدد کی۔ انہوں نے مزید کہا کہ آیوش کی وزارت آیوش نظام سے متعلق مزید شواہد سامنے لانے کے تئیں پابند عہد ہے۔ انہوں نے کہا کہ وزارت ان نظاموں کی بین الاقوامی سطح پر تسلیم شدہ ذرائع سے توثیق کے لئے بھی کوشاں ہے۔ انہوں نے سی سی آر ایچ کی ستائش کرتےہوئے کہا کہ اس نے ہومیو پیتھی ریسرچ میں قابل ذکر و قابل اعتبار پیش رفت کی ہے اور ریسرچ کے معاصر طریقہ کار کے تئیں اپنے سائنس دانوں کو حساس بنانے کا کام بھی کررہی ہے۔ انہوں نے مندوبین کو مطلع کیا کہ سی سی آر ایچ نے معروف بین الاقوامی اور قومی اداروں کے ساتھ شراکت داری کی ہے جو سائنس کے مختلف شعبوں جیسے کوانٹم فزکس، بایو انجینئرنگ، وائرولوجی، کیمسٹری، بوٹنی وغیرہ کے شعبوں میں اپنی امتیازی حیثیت کے لئے جانے جاتے ہیں۔ اس کی وجہ سے نہ صرف یہ کہ ہومیو پیتھی کو مزید شناخت ملی ہے بلکہ اس نے علاج کے اپنے طور طریقوں سے متعلقہ سائنس دانوں کی آنکھیں بھی کھول دی ہیں۔


    اس موقع پر سی سی آر ایچ نے پہلی مرتبہ ایوارڈ پیش کئے تاکہ ہومیو پیتھی ریسرچ کے شعبے میں تعاون دینے والوں کی حوصلہ افزائی کی جاسکے۔ جن لوگوں کو جناب شری پد نائک نے ایوارڈ سے نوازا ، ان میں بہترین تحقیق کار کی حیثیت سے تاعمر حصولیابی کے لئے ڈاکٹر اے آر خدابخش ، بہترین ٹیچر کے لئے پروفیسر چتربھج نائک ، بہترین تحقیقی مقالات کے لئے ڈاکٹر کسم ایس چاند اور ارچنا نارنگ، نوجوان سائنس دانوں کے طور پر ڈاکٹر سی آر پاٹل اور ڈاکٹر دیب دت نائک کے نام شامل ہیں۔ کنونشن کے دوران آیوش کے وزیر نے ہومیوپیتھی میں معیاری ایم ڈی ڈیزرٹیشن کے لئے اسکالر شپ پانے والوں کے ناموں کا بھی اعلان کیا۔


    اپنے خطاب میں جناب منوج راجوریہ نے نظام کی مجموعی ترقی کے لئے ہومیو پیتھی کی معیاری تعلیم اور تحقیق کی اہمیت پر روشنی ڈالی۔ ہومیو پیتھی کی معیار کاری کے ضمن میں انہوں نے کہا کہ نیشنل کمیشن فار ہومیو پیتھی (این سی ایچ) کے تعلق سے یہ تجویز ہے کہ اسے ریگولیٹری ادارے کی شکل دی جائے جس میں چار بورڈ ہوں گے۔ ایک بورڈ انڈر گریجویٹ تعلیم کے ریگولیشن کے لئے، ایک بورڈ پوسٹ گریجویٹ تعلیم کے ریگولیشن کے لئے، ایک بورڈ تعلیمی اداروں کی منظوری اور ان کے جائزے کے لئے جبکہ ایک بورڈ ہومیو پیتھی کی پریکٹس کرنے والے پیشہ وروں کے ریگولیشن کے لئے ہوگا۔


    اس موقع پر آیوش کی وزارت کے جوائنٹ سکریٹری جناب اے کے گنیری والا اور جوائنٹ سکریٹری جناب پی ایل رنجیت کمار ، سی سی آر ایچ کی سائنٹفک ایڈوائزری کمیٹی کے چیئرمین پدم شری ڈاکٹر وی کے گپتا، ڈاکٹر لیکس روٹن (نیدرلینڈ)، ڈاکٹر آئزک گولڈن (آسٹریلیا) اور ڈاکٹر مارٹین برانڈز (نیدر لینڈ) موجود تھے۔


    م ن۔م م ۔ ن ا۔


    (10- 0 4 -17)


    U- 1775

    
    
    (Release ID: 1487441) Visitor Counter : 2