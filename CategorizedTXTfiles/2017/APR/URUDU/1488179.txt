      نائب صدر جمہوریہ ہند کا سکریٹریٹ

      نوجوانوں کو ہماری اجتماعی وراثت کی تعلیم دینا
      اس وراثت کو محفوظ رکھنے کا بہترین طریقہ : حامد انصاری

      Posted On: 19 APR 2017 12:24PM by PIB Delhi

    نئی دہلی، 19 ۔اپریل ۔ نائب صدرجمہوریہ ہند جناب محمد حامد انصاری نے کہا ہے کہ ہمارے نوجوانوں کو ہماری اجتماعی وراثت کی قدروقیمت کی تعلیم دینے سے ہی اس اجتماعی وراثت کو بہترین طریقے سے محفوظ رکھا جاسکتا ہے ۔ جنا ب حامد انصاری انڈین ٹرسٹ فار ریورل ہیریٹیج اینڈ ڈیولپمنٹ کی جانب سے اہتمام کی جانے والی عالمی یوم وراثت کی تقریب سے خطاب کررہے تھے ۔دہلی کی سابق وزیر اعلیٰ محترمہ شیلا ڈکشت اورمتعدد دیگر سرکردہ شخصیات بھی اس میٹنگ میں موجود تھیں۔


    جناب حامد انصاری نے کہا کہ ہندوستانی ثقافت اپنی ہمہ جہتی اور تسلسل کے سبب دنیا کی دیگر ثقافتوں سے منفرد ہے ۔ کیونکہ اس میں دوسری ثقافتوں کی قدروں کو اپنے آپ میں سمولینے کی صلاحیت موجود ہے اور یہ ایک اجتماعی کردار کی حیثیت رکھتی ہے۔ ہندوستان میں دنیا کے مختلف علاقوں کی ثقافتوں کے اجتماعات کی میزبانی کی ہے ، جنہیں وقت گزرنے کے ساتھ ساتھ ہندوستان کی اجتماعی تہذیب سے تعبیر کیا گیا ۔


    نائب صدر جمہوریہ نے مزید کہا کہ آج دنیا میں کچھ ہی حلقے کثرت اور وحدت کو اس طرح تسلیم کرتے ہیں ،جس طرح ہندوستان انہیں مناتا ہے اور تنوع کے باوجود ہندوستان کے لوگ صدیوں سے ایک دوسرے کے ساتھ یگانگت اور ہم آہنگی کے ساتھ زندگی گزارتے آرہے ہیں اور مستقبل میں بھی یہ عمل جاری رہے گا۔ ہندوستانی ثقافت کی یہ خوبصورت اور عظیم تصویر نئے عناصر کو برداشت کرنے کے نتیجے میں ہی نہیں بلکہ انہیں قبول کرنے کی مظہر ہے ۔ یہاں یہ بات سوچی جاسکتی ہے کہ عالمگیریت کا موجودہ سیلاب ہندوستان کی ثقافتی شناخت کو اپنے ساتھ بہا لے جائے گا ، لیکن اس سے عالمی ثقافت میں ہندوستان کی انفرادیت بھی شامل ہوجائے گی ۔


    جناب حامد انصاری نے کہا کہ ثقافت محض نغموں ، رقص اور فن تعمیر سے ہی عبارت نہیں ہے بلکہ یہ علم ،تجربات ،عقائد ،قدروں ، رجحانات ،مفاہیم ،نسلی تسلسل ، مذہب ، وقت کی مروجہ قدریں ، کردار ، ہمہ جہت تعلقات ،آفاق کے تصوراور افراد اور گروہوں کے ذریعہ حاصل کی جانے والی ٹھوس قدروں کا مجموعہ ہے۔انہوں نے کہا کہ ثقافت کو اس کے اس سماج سے جدا نہیں کیاجاسکتا ،جس میں اس کا وجود عمل میں آیا ہے ، گو کہ ثقافتی سرحدیں بیشتراوقات میں ختم ہوجاتی ہیں لیکن ’’ روایت ‘‘یا’’ ثقافت ‘‘ کی اصطلاح ایک منفرد سماج ،اس کے مزاج اورداخلی کیفیات کے ساتھ ضم ہوجاتی ہے ۔ ہماری ہمہ رنگ ثقافتی وراثت کی عکاسی دنیا کے عظیم شاعر آنجہانی رگھوپتی سہائے فراق گورکھپوری نے اس شعر میں کی ہے :


    سرزمین ہند پراقوام عالم کے فراق


    کارواں آتے گئے ہندوستان بنتا گیا


    دراصل ہندوستان جس طرح ہمہ جہتی اور اجتماعیت کو تسلیم کرتا ہے ، کم ہی لوگ اس طرح سے سوچتے ہیں ۔ یہاں دنیا کے ہر مذہب کا احترام کیا جاتا ہے اور ہمارے ملک کی لسانی اورثقافتی ہمہ جہتی پوری دنیا میں بے نظیر ہے ۔ اپنی مختلف النوع ہمہ جہتی کے باوجود ہندوستان کے لوگ صدیوں سے ایک دوسرے کے ساتھ امن وآشتی کے ساتھ زندگی گزارتے چلے آئے ہیں۔


    ہمارا سماج صدیوں سے ایک ایسی سماجی اوردانشورانہ فضا فراہم کراتا آرہا ہے ، جس میں نہ صرف یہ کہ مختلف ثقافتی دھارے امن وآشتی کے ساتھ موجود ہیں بلکہ انہوں نے ایک دوسرے کو اپنی اپنی بیش قیمت قدروں سے مالامال کیا ہے ۔ ہندوستانی ثقافت کی ہمہ جہتی نہ صرف نئے اور مختلف عناصر کو برداشت کرنے بلکہ انہیں قبول کرنے کی مظہر ہے ۔ اس کا مشاہدہ ہماری روز مرہ کی زندگی میں بخوبی کیا جاسکتا ہے ۔


    قو انین اور قواعد ہمارے اقدامات کا خاکہ فراہم کراتے ہیں لیکن ہماری نئے نسل کو ہماری اجتماعی وراثت کی تعلیم دینا شاید اس اجتماعی وراثت کو محفوظ رکھنے کا بہترین طریقہ ہے ۔ میں انڈین ٹرسٹ فار ریورل ہیریٹیج اینڈ ڈیولپمنٹ کو ہماری ثقافتی کو محفوظ رکھنے کو کوششوں کے لئے مبارکباد دیتا ہوں اور مستقبل میں ان کی کوششوں کے لئے دعاگو ہوں ۔


    U-1 930

    
    
    (Release ID: 1488179) Visitor Counter : 19