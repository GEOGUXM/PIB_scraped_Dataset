      ಗೃಹ ವ್ಯವಹಾರಗಳ ಸಚಿವಾಲಯ

      ಕೇಂದ್ರ ಸರ್ಕಾರದಿಂದ ಬರ ಹಾಗೂ ಚಂಡಮಾರುತದ ಪರಿಹಾರಕ್ಕಾಗಿ ರಾಷ್ಟ್ರೀಯ ವಿಪತ್ತು ಸ್ಪಂದನಾ ನಿಧಿ (ಎನ್.ಡಿ.ಆರ್.ಎಫ್.)ಯಿಂದ ತಮಿಳುನಾಡು ರಾಜ್ಯಕ್ಕೆ 1,712 ಕೋಟಿ ರೂಪಾಯಿ ಮತ್ತು ಕರ್ನಾಟಕ ರಾಜ್ಯಕ್ಕೆ ಬರ ಪರಿಹಾರಕ್ಕಾಗಿ 1,235.52 ಕೋಟಿ ರೂಪಾಯಿ ನೆರವು ಬಿಡುಗಡೆ
      Posted On: 01 APR 2017 5:57PM by PIB Bengaluru


    ಕೇಂದ್ರ ಸರ್ಕಾರದಿಂದ ಬರ ಹಾಗೂ ಚಂಡಮಾರುತದ ಪರಿಹಾರಕ್ಕಾಗಿ ರಾಷ್ಟ್ರೀಯ ವಿಪತ್ತು ಸ್ಪಂದನಾ ನಿಧಿ (ಎನ್.ಡಿ.ಆರ್.ಎಫ್.)ಯಿಂದ ತಮಿಳುನಾಡು ರಾಜ್ಯಕ್ಕೆ 1,712 ಕೋಟಿ ರೂಪಾಯಿ ಮತ್ತು ಕರ್ನಾಟಕ ರಾಜ್ಯಕ್ಕೆ ಬರ ಪರಿಹಾರಕ್ಕಾಗಿ 1,235.52 ಕೋಟಿ ರೂಪಾಯಿ ನೆರವು ಬಿಡುಗಡೆ

    ತಮಿಳುನಾಡು ಮತ್ತು ಕರ್ನಾಟಕ ರಾಜ್ಯದಲ್ಲಿ ತಲೆದೋರಿರುವ ಬರ ಪರಿಸ್ಥಿತಿಯ ಬಗ್ಗೆ ಕೇಂದ್ರ ಸರ್ಕಾರ ಕಾಳಜಿ ಹೊಂದಿದೆ. ರಾಜ್ಯಗಳಿಂದ ಸವಿವರವಾದ ಮನವಿ ಸ್ವೀಕರಿಸಿದ ಬಳಿಕ ಅಂತರ ಸಚಿವಾಲಯಗಳ ಕೇಂದ್ರ ತಂಡಗಳನ್ನು (ಐಎಂಸಿಟಿ) ಬರ ಪೀಡಿತ ಪ್ರದೇಶಗಳ ಭೇಟಿಗೆ ಹಾಗೂ ವಿಕೋಪದ ನಿರ್ಧರಣೆಗಾಗಿ ನಿಯುಕ್ತಿಗೊಳಿಸಿತ್ತು. ಉನ್ನತ ಮಟ್ಟದ ಸಮಿತಿ (ಎಚ್.ಎಲ್.ಸಿ.)ಯು ನೆರವಿನ ಉಪಲಬ್ಧ ನಿಯಮಗಳ ಮತ್ತು ಐ.ಎಂ.ಸಿ.ಟಿ. ವರದಿಯ ಆಧಾರದ ಮೇಲೆ ಎಷ್ಟು ಪ್ರಮಾಣದ ನೆರವು ನೀಡಬೇಕು ಎಂಬ ಬಗ್ಗೆ ಶಿಫಾರಸು ಮಾಡಿತ್ತು.

    
    ಉನ್ನತ ಮಟ್ಟದ ಸಮಿತಿ (ಎಚ್.ಎಲ್.ಸಿ.) ಅನುಮೋದನೆಯ ಆಧಾರದ ಮೇಲೆ, ಕೇಂದ್ರ ಸರ್ಕಾರವು ತಮಿಳುನಾಡು ಸರ್ಕಾರಕ್ಕೆ 1793.63 ಕೋಟಿ ರೂಪಾಯಿ ಹಾಗೂ ಕರ್ನಾಟಕ ಸರ್ಕಾರಕ್ಕೆ 1,782.44 ಕೋಟಿ ರೂಪಾಯಿಗಳನ್ನು ಬರ ಪರಿಹಾರಕ್ಕಾಗಿ ಎನ್.ಡಿ.ಆರ್.ಎಫ್.ನಿಂದ ಮಂಜೂರು ಮಾಡಿದೆ.
    
    ಮೇಲೆ ಹೇಳಲಾದ ಮಂಜೂರಾತಿಯಲ್ಲಿ ರಾಜ್ಯ ವಿಕೋಪ ಸ್ಪಂದನಾ ನಿಧಿ (ಎಸ್.ಡಿ.ಆರ್.ಎಫ್)ನಲ್ಲಿ ಲಭ್ಯವಿರುವ 345.64 ಕೋಟಿ ರೂಪಾಯಿಗಳ ಹೊಂದಾಣಿಕೆಯ ಬಳಿಕ ಕೇಂದ್ರ ಸರ್ಕಾರ ಎನ್.ಡಿ.ಆರ್.ಎಫ್.ನಿಂದ ತಮಿಳುನಾಡು ರಾಜ್ಯಕ್ಕೆ 1447.99 ಕೋಟಿ ರೂಪಾಯಿಗಳನ್ನು ಬಿಡುಗಡೆ ಮಾಡಲಾಗಿದೆ.
    
    ಇನ್ನು ಕರ್ನಾಟಕ ರಾಜ್ಯಕ್ಕೆ ಸಹ, ಎಸ್.ಡಿ.ಆರ್.ಎಫ್.ನಲ್ಲಿ ಲಭ್ಯವಿರುವ 96.92 ಕೋಟಿ ರೂಪಾಯಿ ಮತ್ತು ಈ ಹಿಂದೆ ಬಿಡುಗಡೆ ಮಾಡಿರುವ 450 ಕೋಟಿ ರೂಪಾಯಿಗಳ ಹೊಂದಾಣಿಕೆಯ ಬಳಿಕ ಕೇಂದ್ರ ಸರ್ಕಾರವು ಎನ್.ಡಿ.ಆರ್.ಎಫ್.ನಿಂದ 1,235.52 ಕೋಟಿ ರೂಪಾಯಿಗಳನ್ನು ಬಿಡುಗಡೆ ಮಾಡಿದೆ.
    
    ಉನ್ನತ ಮಟ್ಟದ ಸಮಿತಿಯು ಪ್ರತಿ ಫಲಾನುಭವಿ ಆಧಾರಿತ ನೆರವನ್ನು ಕಡ್ಡಾಯವಾಗಿ ಫಲಾನುಭವಿಗಳ ಬ್ಯಾಂಕ್ ಖಾತೆಯ ಮೂಲಕವೇ ನೇರವಾಗಿ ವಿತರಿಸಿರುವುದನ್ನು ಖಾತ್ರಿ ಪಡಿಸಿಕೊಳ್ಳುವಂತೆ ರಾಜ್ಯ ಸರ್ಕಾರಗಳಿಗೆ ಸಲಹೆ ಮಾಡಿದೆ.
    
    ಜೊತೆಗೆ 2016ರ ಡಿಸೆಂಬರ್ ನಲ್ಲಿ ವಾರ್ದಾ ಚಂಡಮಾರುತದ ಹಾನಿಗಾಗಿ ತಮಿಳುನಾಡು ರಾಜ್ಯಕ್ಕೆ ಕೇಂದ್ರ ಸರ್ಕಾರ ಎನ್.ಡಿ.ಆರ್.ಎಫ್. ನಿಂದ 264.11 ಕೋಟಿ ರೂಪಾಯಿಗಳನ್ನು ಬಿಡುಗಡೆ ಮಾಡಿದೆ. ಕೇಂದ್ರ ಸರ್ಕಾರ ಹಾನಿಯ ಅಧ್ಯಯನಕ್ಕೆ ಕಳುಹಿಸಿದ್ದ ಅಂತರ ಸಚಿವಾಲಯದ ಕೇಂದ್ರ ತಂಡದ ವರದಿಯ ಆಧಾರದ ಮೇಲೆ ಈ ಮೊತ್ತಕ್ಕೆ ಎಚ್.ಎಲ್.ಸಿ. ಅನುಮೋದನೆ ನೀಡಿತ್ತು.
    
    ಈ ಹಣದ ಬಿಡುಗಡೆಯು 14ನೇ ಹಣಕಾಸು ಆಯೋಗದ ಶಿಫಾರಸಿನಂತೆ ರಾಜ್ಯಗಳಿಗೆ ಕೇಂದ್ರ ತೆರಿಗೆಗಳಲ್ಲಿ ನೀಡುವ ಶೇ.42ರ ರಾಜ್ಯದ ಪಾಲಿಗಿಂತ ಹೆಚ್ಚೇ ಆಗಿದೆ. 2016-17ನೇ ಸಾಲಿನಲ್ಲಿ ಕೇಂದ್ರ ತೆರಿಗೆಗಳ ವಿಕೇಂದ್ರೀಕರಣ ಮೊತ್ತ 6.08 ಲಕ್ಷ ಕೋಟಿ ರೂಪಾಯಿಗಳನ್ನು ಎಲ್ಲ ರಾಜ್ಯಗಳಿಗೆ ಬಿಡುಗಡೆ ಮಾಡಲಾಗಿತ್ತು. ತಮಿಳುನಾಡು 24,538 ಕೋಟಿ ರೂಪಾಯಿ ಮತ್ತು ಕರ್ನಾಟಕ 28,750 ಕೋಟಿ ರೂಪಾಯಿಗಳನ್ನು 2016-17ನೇ ಸಾಲಿನಲ್ಲಿ ವಿಕೇಂದ್ರೀಕರಣ ಸೂತ್ರದಡಿ ಪಡೆದಿತ್ತು.
    
    2016-17ನೇ ಸಾಲಿನಲ್ಲಿ, ಕೇಂದ್ರ ಸರ್ಕಾರವು ಎಲ್ಲ ರಾಜ್ಯಗಳಿಗೆ ಗ್ರಾಮೀಣ ಮತ್ತು ನಗರ ಸ್ಥಳೀಯ ಸಂಸ್ಥೆಗಳ ವ್ಯಾಪ್ತಿಯಲ್ಲಿ ವಾಸಿಸುತ್ತಿರುವ ಜನರ ಮೂಲಭೂತ ಅಗತ್ಯಗಳನ್ನು ಪ್ರಾಥಮಿಕವಾಗಿ ಪೂರೈಸಲು 48,869 ಕೋಟಿ ರೂಪಾಯಿಗಳನ್ನು ಒದಗಿಸಿತ್ತು.
    
    ರೈತರ ಲಾಭಕ್ಕಾಗಿ ಪ್ರಧಾನಮಂತ್ರಿಗಳ ಫಸಲು ವಿಮೆ ಯೋಜನೆ (ಪಿ.ಎಂ.ಎಫ್.ಬಿ.ವೈ.) ಅಡಿ 2016-17ನೇ ಸಾಲಿನಲ್ಲಿ 13,240 ಕೋಟಿ ರೂಪಾಯಿ ಒದಗಿಸಿತ್ತು.
    
    ಅಲ್ಲದೆ, 2,45,435 ಕೋಟಿ ರೂಪಾಯಿಗಳನ್ನು ಕೇಂದ್ರ ಪ್ರಾಯೋಜಿತ ಯೋಜನೆಗಳ ಅಡಿಯಲ್ಲಿ (ಸಿ.ಎಸ್.ಎಸ್.) 2016-17ನೇ ಸಾಲಿಗೆ ಕೇಂದ್ರ ಸರ್ಕಾರದಿಂದ ರಾಜ್ಯ ಸರ್ಕಾರಗಳಿಗೆ ವರ್ಗಾವಣೆಗಾಗಿ ಒದಗಿಸಿತ್ತು. ಇದರಲ್ಲಿ ಮಹಾತ್ಮಾಗಾಂಧಿ ರಾಷ್ಟ್ರೀಯ ಗ್ರಾಮೀಣ ಉದ್ಯೋಗ ಖಾತ್ರಿ ಯೋಜನೆ (ಎಂ.ಜಿ.ಎನ್.ಆರ್.ಇ.ಜಿ.ಎಸ್.) ಮತ್ತು ಜಲ ಸಂರಕ್ಷಣೆ ಕಾಮಗಾರಿಗಳ 47,499 ಕೋಟಿ ರೂಪಾಯಿಗಳೂ ಸೇರಿತ್ತು.
    
    ಬೇಸಿಗೆಯ ಆರಂಭದ ಹಿನ್ನೆಲೆಯಲ್ಲಿ, ಪ್ರಧಾನಮಂತ್ರಿ ಕೃಷಿ ಸಿಂಚಾಯಿ ಯೋಜನೆ (ಪಿ.ಎಂ.ಕೆ.ಎಸ್.ವೈ) ಮತ್ತು ಎಂ.ಜಿ.ಎನ್.ಆರ್.ಇ.ಜಿ.ಎಸ್. ಇತ್ಯಾದಿಯ ಲಭ್ಯ ನಿಧಿಯನ್ನು ಬಳಸಿಕೊಂಡು ಮುಂದಿನ ಮೂರು ತಿಂಗಳುಗಳ ಕಾಲ ಎಲ್ಲ ರಾಜ್ಯಗಳೂ ಜಲ ಸಂರಕ್ಷಣೆ ಸಂಬಂಧಿತ ಕಾಮಗಾರಿಗಳ ಬಗ್ಗೆ ಗಮನ ಹರಿಸಬೇಕು ಎಂದು ಪ್ರಧಾನಮಂತ್ರಿ ಶ್ರೀ. ನರೇಂದ್ರ ಮೋದಿ ಅವರು ಸೂಚನೆ ನೀಡಿದ್ದಾರೆ.

    
    
    (Release ID: 1486502) Visitor Counter : 4
    
    
      Read this release in: English