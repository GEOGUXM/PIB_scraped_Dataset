      প্রধানমন্ত্রীগী লোইশঙ

      ২০১৭ কী এপ্রিল তাং ২ দা জম্মু অমসুং কাশ্মিরদা চেনানি-নাশ্রী তনেল শঙ্গাবগী থৌরমদা পিখিবা প্রধানমন্ত্রীগী ৱারোল
      Posted On: 02 APR 2017 8:04PM by


    হিন্দুস্থানগী খ্বাইদগী শাংবা তনেলদি হাংদোক্লে, হৌন লোনচৎতি ঐহাক্না পাংথোক্লে, অদুবু ঙসি মফম অসিদা তিল্লরিবা মীপুম খুদিংমক্না অমত্তা ওইনা পুল্লগা তনেল অসি শঙ্গাবা অদু ঐহাক্না পাম্মি অমসুং শঙ্গাবগী মওং মতৌ অদু ঐহাক হায়জগে । ময়াম পুম্নমক্না ইশা ইশাগী মোবাইল ফোন পুথোকপিরো, অমত্তা ওইনা ইশা ইশাগী মোবাইল ফোনগী ফ্লাস কাপ্পিরো অমসুং ভারত ইমাগী জয় হায়বা ৱাহৈ অসিগা লোয়ননা, য়েংবিয়ু হৌজিক কেমেরা পুম্নমক অদোমগী ফোতো নম্লি । মোবাইল য়াওবা পুম্নমক পুথোকপিরকও । মীপুম খুদিংমক্না ইশা ইশাগী মোবাইদগী ফ্লাস কাপ্লশি । কয়াদা নিংথিরবা মতৌনো । ঐহাক্না নিংথিরবা মওং মতৌ ঐহাক্কী মাংদা উরি অমসুং মসি অচুম্বা আর্থদা তনেল অসি শঙ্গাবগী থৌরম অসি ইশা ইশাগী মোবাইলগী ফ্লাসনা পাংথোক্তুনা উৎলরে । হিন্দুস্থান অপুন্বনা মসি য়েংলি ।


    ভারত ইমাগী জয়


    ভারত ইমাগী জয়


    ইচন ইচে মরূপ মপাংশিং নবরাত্রিগী থৌরম চৎথরি অমদি ইমাগী খুয়াখাদা চংজবগী তঞ্জা অমা ফংজরে, মসি ঐহাক্কী লাইবক ফবনি । হৌজিক নীতিন গদকরীজিনা হায়বিখ্রে মদুদি মালেমগী হৌজিক চৎনরিবা নিতী নিয়ম অদুগী মখাদা তনেল অসি শেমগৎপনি । ৱাফম খরদদি মালেমগী হৌজিক চৎনরিবা নিতী নিয়ম অদুদগী খোংকাপ অমা হেন্না চৎলি হায়না মহাক্না হায়রি । ঐহাক্না নীতিন গদকরীজি, মহাক্কী দিপার্তমেন্তকী অপুন্বা তিম্বু থমোয় শেংনা থাগৎপগা লোয়ননা ইকায় খুম্নজরি । মহাক্না অনৌবা তেক্নোলোজি শিজন্নদুনা অক্কনবা মতমগী মনুংদা থবক অসি মায় পাক্না পাংথোকপা ঙমখি । অদুবু ইচন ইচে মরূপ মপাংশিং মসি শুপ্নগী অশাংবা তনেল অমাখক নত্তে । তনেল অসি জম্মু অমসুং কাশ্মিরগী অরাপ্পা অদুবু হন্থহল্লিবা অদু খক্তা নত্তে । মসিগী অশাংবা তনেল অসি জম্মু-কাশ্মিরগীদমক চাওখৎপগী শাংলবা খোংথাং অমনি, মদু ঐহাক্না ময়েক শেংনা উবা ফংলে । ইচন ইচে মরূপ মপাংশিং, হিন্দুস্থানদদি তনেল অসিগী মতাংদা ৱারি শান্নরগনি, অদুবু ঐহাক্না থাজৈ মদুদি মালেম অসিদা লৈরিবা ইনভাইরোনমেন্তেলিস্তশিংনা ক্লাইমেত চেঞ্জ, গ্লোবেল ৱার্মিংগী লাংতক্নবা ফোংদোক্লিবা, ৱা ঙাংনরিবা মখোয় অদুগীদমক তনেল শেমখিবা অসি অফবা পাওনি, অচৌবা আশা অমনি । হিন্দুস্থানগী অতোপ্পা মফম অমদা তনেল অসি শেমলমলবদি ইনভাইরোনমেন্তেলিস্তশিংগী পুক্নিং চিংশিনবা ৱাৎলমগনি । অদুবু হিমালয়গী নাক্তোলদা তনেল অসি শেমদুনা ঐখোয়না হিমালয়বু কায়দনা থম্বগী থবকসু পায়খৎলে, ঐখোয়না ইনভাইরোন্তমেন্তপু য়োকখৎপগী থবকসু পায়খৎলে, হিমালয়গী থবাক্তা তনেল অসি শেম্দুনা গ্লোবেল ৱার্মিংনা অৱাবা মায়োক্নরিবা মালেম অসিদা ভারতনা পাউজেল অমা পিরে, ঙসি হিন্দুস্থানগী সরকার অসিনা হিমালয়গী মহৌশাগী ফিভম কায়হন্দনা থম্নবা হোৎনরিবা অদু মায় পাকপা ঙমলে । ইচন ইচে মরূপ মপাংশিং, তনেল অসি কোতি লিশিং কয়া চংনা শেম্বনি । অদুবু ঐহাক্না ঙসি চাওথোক্না হায়রি, তনেল অসি শেম্বদা ভারত সরকারগী শেনফম চংলম্বা য়াই অদুবু তনেল অসি শেম্বদা ভারত সরকারগী শেনফমগা লোয়ননা জম্মু-কাশ্মিরগী নহাশিংগী হুমাং মনম অদু ফংবদা ঐহাক নুঙাইবা ফাওই । লিশিং অনি চামঙাদগী হেন্বা নহাশিং মদুগী মনুংদা চাদা ৯০ দি জম্মু-কাশ্মিরগী নহাশিং, মখোয়না থবক শুদুনা তনেল অসি শেমগৎখি । থবক ফংবগী ওইথোকপা কয়া য়াম্না লৈখি হায়বা অদু ঐখোয়না খংবা ঙম্মি । অদুগা ইচন ইচে মরূপ মপাংশিং, নুংশিং অসিবু থুগায় থুগায়দুনা তনেল শেমখিবা জম্মু-কাশ্মিরগী নহাশিং অদুনা নুমীৎ লিশিং অমা হেন্না অহিং নুংথিল থবক শুদুনা নুং থুগায়খি অমসুং তনেল অসি শেমখি । ঐহাক্না কাশ্মির তম্পাক্তা লৈরিবা হনাশিংদা হায়বা পাম্লিবদি, নুংগী মপাঙ্গল অসি করিনো, নাকল অমদনা লান্না লমজিংখ্রবা নহা খরনা নুং থোম্লি, নাকল অমদনা কাশ্মিরগী নহারোলনা নুং থুগায়দুনা কাশ্মিরগী মরাইবক শেম্লি । ইচন ইচে মরূপ মপাংশিং, তনেল অসি কাশ্মির তম্পাক্কী তুরিজমগী অনৌবা পুৱারি অমা শেম্নবা থৌরাং তৌরে । লমকোয়বশিংদা খুদোংচাদবশিংগী পাও তারগা নুংনাংবা ফাওহল্লি । পতনীতোপতা উন তারে, নুমীৎ মঙানি লম্বী থিংলে, লমকোয়বশিং পন্দুনা লৈরগদি অনিরক হন্না লমকোয়বশিং লাকপা ঙমহন্দে । অদুবু ইচন ইচে মরূপ মপাংশিং হৌজিক্তি তনেল অসিনা মরম ওইদুনা খুদোং চাদবা অদু কোকহন্দুনা অপন্বা য়াওদনা শ্রীনগর য়ৌবা ঙমহল্লগনি । ঐহাক্না কাশ্মির তম্পাক্তা লৈরিবা প্রজাশিংদা হায়নিংলিবদি, তনেল অসি উধমপুর-রামবনগী মরক্তা লৈজরগশু মসি কাশ্মির তম্পাক্কী লায়বক্কী ময়িনি হায়বা অসি কৈদৌনুংদা কাওরোয়দবনি । তনেল অসিনা মরম ওইরগা কাশ্মির তম্পাক্কী প্রজাশিংনা মখোয়গী লৌউ শিংউবগী পোত্থোক, মখোয়গী উহৈ, মখোয়গী লৈ, মখোয়গী মনা মশিং মতম চানা দিল্লিগী কৈথেল ফাওবা য়াম্না লায়না য়ৌহন্বা ঙমহল্লগনি । ইচন ইচে মরূপ মপাংশিং, হিন্দুস্থানগী মীপুম খুদিংমক্না কাশ্মির চৎনিংবগী অপাম্বা অমদি অদুমক লৈ । ঐখোয়না পায়খৎলিবা ইনফ্রাস্ত্রকচরগী থবক অসিনা হিন্দুস্থানগী মফম মফমদগী লমকোয়বশিং লাকহন্বদা খুদোংচাবা হেঙ্গৎহল্লনি, গরেন্তেদ তুরিজম ওইগদৌরবনি অমসুং তুরিজম হেঙ্গৎলক্লিবা মখৈ জম্মু কাশ্মিরগী শেল থুমগী ফিভম অসি হিন্দুস্থান অপুন্বদগী হেনলগনি হায়বা ঐহাক্না থাজৈ ।


    ইচন ইচে মরূপ মপাংশিং, ঐহাক্না তম্পাক্কী নহাশিংদা হায়বা পাম্লিবদি, অদোমগী লাইবক লেপকদবা লম্বী অনি মাংদা লৈরে । নাকল অমদনা তুরিজম, অতোপ্পা নাকল অমদনা তেরোরিজম । মরাল লৈজদবা কয়াগী থৱায় মাংলিবা চহি ৪০ শুরক্লে, কনাগীশু কান্নবা পুরক্ত্রি, অশোক অপন নংলিবা অসি ঐহাক্কী নুংশিরবা কাশ্মির তম্পাক্নি । কনাগুম্বা অমগী মচা মশু মাংজরিবা অদুশু কাশ্মির ইমাগী মচা মশুনি, মাংজরিবা অদু হিন্দুস্থানগী মচা মশুনি । ইচন ইচে মরূপ মপাংশিং, মসিগী ঈগী লান অসি চহি ৪০ ফারবা ফাওবা কনাগীশু কান্নবা পুরকপা ঙমদ্রি । অদুবু মসিগী চহি ৪০ অসি তুরিজমদা থাদরম্মদি, ঙসি মালেম পুম্বা কাশ্মিরগী খুয়াখাদা লাক্তুনা ফমলমগনি, মসিগী থৌনা কাশ্মিরগী তম্পাক্তা য়াওই । মরম অসিনা তুরিজমগী মপাঙ্গল অদু ঐখোয় খংমিন্নশি, তুরিজম চাওখৎহন্নবা পায়খৎপা য়াবা খোংথাং পায়খৎপদা দিল্লিদা লৈরিবা কেন্দ্র সরকারনা কাশ্মিরগীদমক লেপ্লি, খোংচৎ অদু মতেং পাংনবা অগোমগীদমক লেপলি । ঐহাক্না মহেবুবাজিবু থোইদোক হেন্দোক্না ইকায় খুম্নবা উৎচরি, ঐহাক্না মফমদা থাগৎপা ফোংদোকচরি । মমাং চহিদা ভারত সরকারনা জম্মু কাশ্মিরগীদমক কোতি লিশিং ৮০গী পেকেজ লাওথোকখি, অতেন্বা মতমদা তঙখাই হেন্বা শেনফম চাদিং তৌখিবদা ঐহাক নুঙাইবা ফাওই, মসি অপিকপা ৱাফম নত্তে । মসিগীদমক ঐহাক্না জম্মু কাশ্মিরগী সরকার, মুখ্যমন্ত্রী, মহাক্কী মন্ত্রীশিং পুম্নমকপু থমোয় শেংনা থাগৎপা ফোংদোকচরি । ইচন ইচে মরূপ মপাংশিং, জম্মু কাশ্মিরগী ৱাফম হেক লাকপগা কাশ্মিরদা লৈরিবা মীওইশিংগী থমোয়দা, জম্মুদা লৈরিবা মীওইশিংগী থমোয়দা, লদাক্তা লৈরিবা মীওইশিংগী থমোয়দা অতল বিহারি বাজপায়গী মমিং মতম পুম্নমক্তা নিংশিংলি । মহাক্না পিবিরম্বা মমল য়াম্লবা মন্ত্রশিং অদু পুদুনা ঐখোয়না কাশ্মিরবু অৱাংবা থাক্তা চাওখৎহন্নবা হোৎনরি, করিগুম্বা মখল অমত্তগী অয়েৎপনা ঐখোয়বু থিংবা ঙমলোই । অদুবু ঙমখৈদা ফমলিবা মখোয় অদু মসানা মশাবু ৱারকচবা ঙমজদে । ইচন ইচে মরূপ মপাংশিং, হৌজিক তনেল অমনা কাশ্মিরগী লাইবক লেপলগদি, তম্পাক্কী লৌমীশিংগী পুন্সিদা অহোংবা পুরকপা ঙমগনি, তম্পাক্তা তুরিজম চাওখৎহল্লনি । তুংদা অসিগুম্বা তনেল মাপল শেম্নবা থৌরাং লৈরে, মাপল । হিন্দুস্থান অপুম্বগা মতৌ অশুম্না শম্নহল্লনি অমসুং মদু লম্বিগী ওইবা নেতৱার্ক খক্তা ওইরোই, মসিনা থম্মোইগী ওইবা নেতৱার্ক ওইরগনি হায়বা ঐহাক্না থাজৈ । ইচন ইচে মরূপ মপাংশিং, চাওখৎপগী মায়কৈদা ঐখোয় খোং থাংজিল্লশি । জম্মু কাশ্মিরগী নহাশিং মফম অসিগী লাইবক ফনবা ভারত সরকারগী থবক ফংহন্নবা থৌরাংশিংগী কান্নবা লৌবিয়ু, মফম অসিদা লৈরিবা মহৈ মশিংগী অনৌ অনৌবা হিরমশিংগী কান্নবা লৌরো, অৱাংবা থাক্কী চাওখৎপা অদু ফংবিয়ু । অমসুং ঐহাক্কী জম্মুগী ইচিল ইনাওশিং, জম্মু লমদম অসি য়াম্না য়াংনা চাওখৎলক্লি । স্মার্ত সিতিগী মায়কৈগী ৱাফম ওইরো, নুংগী ওইবা থৌরাং ওইরো, অমৃত থৌরাং ওইরো, মহৈ মশিংগী লমদা ওইরো, ইনফ্রাস্ত্রকচর থৌরাং তৌবা ওইরো, মফম অসিদা পুখ্রি তৌবগী ওইরো, লম খুদিংমক্তা, লদাখ ওইশনু, তম্পাক ওইসনু নত্রগা জম্মু ওইসনু, মতিক চানা চাওখৎপা পুরক্তুনা মদুগী কান্নবা অদু জম্মু কাশ্মির অপুম্বগী মীয়াম্না লেপতনা ফংবা, মসিগী থৌরাং তৌদুনা চৎপা, জম্মু কাশ্মিরবু মাংলোমদা পুদুনা চৎপা, মসিগী মংলান অসি পুদুনা ঙসি মাংলোমদা চৎলসি ।


    ঐহাক অমুক হন্না নীতিনজি অমসুং মহাক্কী তিম্বু, দোক্তর জিতেন্দ্র সিংহজিবু, জম্মু কাশ্মিরগী সরকারবু থমোয় শেংনা নুঙাইবা ফোংদোকচরি । হায়নিঙাই লৈতনা থাগৎচরি ।

    
    
    (Release ID: 1486637) Visitor Counter : 1