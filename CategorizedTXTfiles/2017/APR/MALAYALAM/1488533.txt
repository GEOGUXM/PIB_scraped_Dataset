      PIB Headquarters

      റബ്ബര്‍ - ഉത്പാദനലക്ഷ്യം കവിഞ്ഞു
      Posted On: 24 APR 2017 10:54AM by PIB Thiruvananthpuram


    
    ഇന്ത്യയിലെ കഴിഞ്ഞവര്‍ഷത്തെ റബ്ബറുത്പാദനം 6,90,000 ടണ്ണായിരുന്നു എന്നു കണക്കാക്കിയിരിക്കുന്നു. ഉത്പാദനലക്ഷ്യം 6.54 ലക്ഷം ടണ്‍ ആയിരുന്നു. ഇത് 2015-16 വര്‍ഷത്തെ അപേക്ഷിച്ച് 22.78 ശതമാനം വര്‍ദ്ധനയാണ് കാണിക്കുന്നത്. 2017 മാര്‍ച്ചുമാസത്തില്‍ കഴിഞ്ഞവര്‍ഷം ഇതേ മാസത്തെ അപേക്ഷിച്ച് 66.7 ശതമാനം കൂടുതല്‍ ഉത്പാദനം നടന്നതായും റബ്ബര്‍ബോര്‍ഡ് അറിയിച്ചു. 2017 മാര്‍ച്ചുമാസത്തെ ഉത്പാദനം 55,000 ടണ്‍ ആയിരുന്നു. 2016 മാര്‍ച്ചില്‍ ഉത്പാദനം 33,000 ടണ്‍ മാത്രമായിരുന്നു. കഴിഞ്ഞ സാമ്പത്തികവര്‍ഷം റബ്ബര്‍കയറ്റുമതിയിലും വര്‍ദ്ധനയുണ്ടായി. 20,010 ടണ്‍ റബ്ബറാണ് കയറ്റുമതി ചെയ്തത്. അന്താരാഷ്ട്രവില ഉയര്‍ന്നുനിന്നതാണ് ഇതിനു കാരണമായത്. 201516 ല്‍ 865 ടണ്‍ റബ്ബര്‍ മാത്രമായിരുന്നു കയറ്റുമതി. 2017 മാര്‍ച്ചുമാസത്തിലെ കയറ്റുമതി 4562 ടണ്ണും 2016 മാര്‍ച്ചില്‍ 33 ടണ്ണുമായിരുന്നു.


    റബ്ബര്‍വിലയിലെ വര്‍ദ്ധനയും ഉത്പാദനം വര്‍ദ്ധിപ്പിക്കാനായി ബോര്‍ഡ് നടത്തുന്ന ശ്രമങ്ങളും ഉത്പാദനവര്‍ദ്ധനയ്ക്ക് കാരണമായിട്ടുണ്ട്. ബോര്‍ഡിന്റെ നിര്‍ദ്ദേശങ്ങള്‍ കര്‍ഷകര്‍ വിശ്വാസത്തിലെടുക്കുകയും ടാപ്പുചെയ്യാതെ കിടന്ന തോട്ടങ്ങള്‍ ടാപ്പുചെയ്യുകയും ചെയ്തു. 'പ്രധാന്‍മന്ത്രി കൗശല്‍ വികാസ് യോജന' (പി.എം.കെ.വി.വൈ.) പദ്ധതിപ്രകാരം ടാപ്പര്‍മാര്‍ക്കും സംസ്‌കരണമേഖലയില്‍ പ്രവര്‍ത്തിക്കുന്നവര്‍ക്കുമായി നടത്തിയ പ്രത്യേക പരിശീലന പരിപാടികളില്‍ 10,000 ത്തോളം പേര്‍ പങ്കെടുത്തു. രണ്ടാംഘട്ടത്തില്‍ കേരളത്തിലും ത്രിപുരയിലും അസ്സമിലുമായി 22,000 പേര്‍ക്ക് പരിശീലനം നല്‍കാന്‍ കേന്ദ്രസര്‍ക്കാര്‍ അനുമതി നല്‍കിയിട്ടുണ്ട്.


    റബ്ബര്‍ബോര്‍ഡ് കാലങ്ങളായി നടത്തിവരുന്ന വാര്‍ഷിക തീവ്രപ്രചാരണപരിപാടി ഈ വര്‍ഷം ഏപ്രില്‍ 17 മുതല്‍ മെയ് 26 വരെയുള്ള കാലയളവില്‍ നടക്കും. തോട്ടങ്ങളുടെ സമഗ്രമായ മികവിനുള്ള മാര്‍ഗ്ഗങ്ങളാണ് ഈ വര്‍ഷം ചര്‍ച്ച ചെയ്യുന്നത്. കഴിഞ്ഞയാഴ്ചവരെ വിവിധ സ്ഥലങ്ങളില്‍ സംഘടിപ്പിച്ച 200 മീറ്റിങ്ങുകളില്‍ 5000-ഓളം പേര്‍ പങ്കെടുത്തു. മെയ് 26-നകം കുറഞ്ഞത് അറുപതിനായിരം പേരുമായിട്ടെങ്കിലും നേരിട്ട് സംവദിക്കാനാണ് റബ്ബര്‍ബോര്‍ഡ് ഉദ്ദേശിക്കുന്നത്. മണ്ണുജലസംരക്ഷണം, ഓണ്‍ലൈന്‍ വളപ്രയോഗ ശുപാര്‍ശ (റബ്‌സിസ്), ഇടവിളക്കൃഷി, പ്രധാന്‍മന്ത്രി കൗശല്‍ വികാസ് യോജന പ്രകാരം നടപ്പാക്കിവരുന്ന നൈപുണ്യവികസനപരിപാടികള്‍, ആഴ്ചയിലൊരു ടാപ്പിങ്, റെയിന്‍ഗാര്‍ഡിങ്, നിയന്ത്രിത കമിഴ്ത്തിവെട്ട് തുടങ്ങിയ വിഷയങ്ങളും പ്രാദേശികമായി പ്രാധാന്യമുള്ള മറ്റു വിഷയങ്ങളും ഈ കര്‍ഷകസമ്പര്‍ക്ക പരിപാടികളില്‍ ചര്‍ച്ചചെയ്യപ്പെടും. ഈ ആശയങ്ങള്‍ നടപ്പാക്കാന്‍ പ്രായോഗികമായ ബുദ്ധിമുട്ടുകള്‍ ഉണ്ടെങ്കില്‍ അതിന്റെ കാരണങ്ങള്‍ കണ്ടെത്തുകയും പ്രാദേശികമായിത്തന്നെ പരിഹരിക്കുകയും ചെയ്യാനുള്ള നടപടികള്‍ യോഗത്തില്‍ ഉണ്ടാകും.

    
    
    (Release ID: 1488533) Visitor Counter : 2