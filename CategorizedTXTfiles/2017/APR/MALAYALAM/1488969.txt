      കൃഷി മന്ത്രാലയം

      കാര്‍ഷിക മേഖലയ്ക്ക് ഗവണ്‍മെന്റ് നല്‍കുന്നത് മുന്തിയ പരിഗണന: കേന്ദ്ര കൃഷി മന്ത്രി രാധാ മോഹന്‍ സിംഗ്
      Posted On: 26 APR 2017 2:48PM by PIB Thiruvananthpuram


    കാര്‍ഷിക മേഖലയ്ക്ക് ഗവണ്‍മെന്റ് മുന്തിയ പരിഗണനയാണ് നല്‍കുന്നതെന്നും കര്‍ഷക ക്ഷേമത്തിനായി പരമാവധി പണം അനുവദിക്കുന്നുണ്ടെന്നും കേന്ദ്ര കൃഷി, കര്‍ഷകക്ഷേമ വകുപ്പ് മന്ത്രി ശ്രീ.രാധാ മോഹന്‍ സിംഗ് വ്യക്തമാക്കി. ഖാരിഫ് കൃഷിയെക്കുറിച്ച് ന്യൂഡല്‍ഹിയില്‍ സംഘടിപ്പിച്ച ദേശീയ സമ്മേളനം ഉദ്ഘാടനം ചെയ്യുകയായിരുന്നു അദ്ദേഹം.

    2020 ഓടെ കര്‍ഷകരുടെ വരുമാനം ഇരട്ടിയാക്കണമെന്ന പ്രധാനമന്ത്രിയുടെ ലക്ഷ്യം കൈവരിക്കാനായി പ്രവര്‍ത്തിക്കാനും വേണ്ട നടപടികള്‍ സ്വീകരിക്കാനുമാവശ്യപ്പെട്ട് സംസ്ഥാന ഗവണ്‍മെന്റുകള്‍ക്ക് കത്തയച്ചിട്ടുണ്ടെന്ന് കേന്ദ്ര മന്ത്രി അറിയിച്ചു. കാര്‍ഷികോല്‍പ്പാദനവും ഉല്‍പ്പന്ന സംസ്‌കരണ പ്രവര്‍ത്തനങ്ങളും സംസ്ഥാന ഗവണ്‍മെന്റുകള്‍ സൂക്ഷ്മമായി നിരീക്ഷിക്കണമെന്ന് ശ്രീ. രാധാമോഹന്‍ സിംഗ് ആവശ്യപ്പെട്ടു.
    വിത്തുകളുടെ ഗുണനിലവാരം ഉറപ്പാക്കാന്‍ ഗവണ്‍മെന്റ് ശ്രദ്ധിക്കുന്നുണ്ടെന്നും എണ്ണക്കുരുക്കള്‍, പഴവര്‍ഗങ്ങള്‍, പച്ചക്കറികള്‍ എന്നിവയുടെയെല്ലാം ഉല്‍പ്പാദനത്തിന് ഗവണ്‍മെന്റ് തുല്യപരിഗണനയാണ് നല്‍കുന്നതെന്നും കേന്ദ്ര കൃഷിമന്ത്രി വ്യക്തമാക്കി.
    കാര്‍ഷിക വിഭവങ്ങള്‍ക്കായി 500 കോടി രൂപയുടെ വില സ്ഥിരതാ ഫണ്ട് പ്രഖ്യാപിച്ചിരുന്നത് 1500 കോടി രൂപയായി ഉയര്‍ത്തിയിട്ടുണ്ടെന്ന് ശ്രീ. രാധാമോഹന്‍ സിംഗ് അറിയിച്ചു.
    പ്രധാന്‍മന്ത്രി കൃഷി സിഞ്ചായി യോജന, പ്രധാന്‍മന്ത്രി ഫസല്‍ ബീമാ യോജന, പരമ്പരാഗത് കൃഷി വികാസ് യോജന, ഇ-നാം തുടങ്ങി കാര്‍ഷിക മേഖലയില്‍ കേന്ദ്ര ഗവണ്‍മെന്റ് നടപ്പിലാക്കിയ വിവിധ പദ്ധതികള്‍ കേന്ദ്രമന്ത്രി എടുത്തു പറഞ്ഞു. ഈ പദ്ധതികള്‍ ഫലപ്രദമായി നടപ്പിലാക്കുവാന്‍ അദ്ദേഹം സംസ്ഥാന ഗവണ്‍മെന്റുകളോടാവശ്യപ്പെട്ടു.

    
    
    (Release ID: 1488969) Visitor Counter : 4