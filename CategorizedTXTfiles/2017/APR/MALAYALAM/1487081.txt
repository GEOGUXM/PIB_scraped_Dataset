      PIB Headquarters

      റബ്ബര്‍ നൈപുണ്യവികസനപദ്ധതി- ആദ്യഘട്ടം പൂര്‍ത്തിയായി
      Posted On: 05 APR 2017 5:28PM by PIB Thiruvananthpuram


    പ്രധാന്‍മന്ത്രി കൗശല്‍ വികാസ് യോജന (പി.എം.കെ.വി.വൈ) യുടെ ഭാഗമായി നാഷണല്‍ സ്‌കില്‍ ഡെവലപ്‌മെന്റ് കോര്‍പറേഷനുമായി (എന്‍.എസ്.ഡി.സി) ചേര്‍ന്ന് റബ്ബര്‍ബോര്‍ഡ് നടപ്പാക്കിയ നൈപുണ്യവികസനപദ്ധതിയുടെ ആദ്യഘട്ടം പൂര്‍ത്തിയായി. റബ്ബര്‍ ടാപ്പര്‍മാര്‍ക്കും റബ്ബര്‍പാല്‍ സംസ്‌കരണത്തിലേര്‍പ്പെട്ടിരിക്കുന്നവര്‍ക്കുമായി നടപ്പാക്കിയ ഈ പദ്ധതിയിലൂടെ 9702 പേര്‍ക്ക് പരിശീലനം നല്‍കി. ഇവരെ ദേശീയതലത്തില്‍ സര്‍ട്ടിഫൈ ചെയ്യുന്നതിനുള്ള നടപടികളും പൂര്‍ത്തിയായിക്കഴിഞ്ഞു. 2016 നവംബര്‍ മുതല്‍ 2017 ജനുവരി വരെയുള്ള കാലയളവിലാണ് ആദ്യഘട്ടപരിശീലനം നടന്നത്. ഇത്തരത്തില്‍ പരിശീലനം ലഭിച്ചവരുടെ പേരുവിവരങ്ങള്‍ പി.എം.കെ.വി.വൈ-യുടെയും റബ്ബര്‍ബോര്‍ഡിന്റെയും വെബ്‌സൈറ്റുകളില്‍ ലഭ്യമാക്കുന്നതാണ്.
    പരിശീലനം ലഭിച്ചവരില്‍ താല്‍പര്യമുള്ളവരെ റബ്ബറുത്പാദകസംഘങ്ങള്‍ വഴി രൂപവത്കരിച്ചിട്ടുള്ള ടാപ്പര്‍ബാങ്കുകളില്‍ അംഗങ്ങളാക്കാന്‍ റബ്ബര്‍ബോര്‍ഡ് മുന്‍കൈ എടുക്കുന്നതാണ്. സ്വാശ്രയസംഘം എന്ന ആശയത്തില്‍ രൂപംകൊണ്ട ടാപ്പര്‍ബാങ്കുകള്‍ ഇവര്‍ക്ക് തൊഴില്‍സ്ഥിരത ഉറപ്പുവരുത്തുന്നതിനു സഹായകമാകും. ടാപ്പര്‍ബാങ്കുകളില്‍ അംഗങ്ങളായ തൊഴിലാളികള്‍ക്ക് ബോര്‍ഡിന്റെ തൊഴിലാളിക്ഷേമപദ്ധതികളില്‍ പ്രത്യേക പരിഗണന ലഭിക്കും.

    
    
    (Release ID: 1487081) Visitor Counter : 2