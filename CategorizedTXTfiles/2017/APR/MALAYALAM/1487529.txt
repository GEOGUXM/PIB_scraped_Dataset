      PIB Headquarters

      റബ്ബര്‍തോട്ടങ്ങളുടെ മികവിന് തീവ്രപ്രചാരണപരിപാടി വിവരങ്ങള്‍ക്ക് കോള്‍സെന്ററില്‍ വിളിക്കാം
      Posted On: 10 APR 2017 4:26PM by PIB Thiruvananthpuram


    റബ്ബര്‍ബോര്‍ഡ് കാലങ്ങളായി നടത്തിവരുന്ന വാര്‍ഷിക തീവ്രപ്രചാരണപരിപാടി ഈ വര്‍ഷം ഏപ്രില്‍ 17 മുതല്‍ മെയ് 26 വരെയുള്ള കാലയളവില്‍ നടത്തപ്പെടുകയാണ്. തോട്ടങ്ങളുടെ സമഗ്രമായ മികവിനുള്ള മാര്‍ഗ്ഗങ്ങളാണ് ഈ വര്‍ഷം ചര്‍ച്ച ചെയ്യുന്നത്.


    കര്‍ഷകയോഗങ്ങളിലൂടെ കുറഞ്ഞത് അറുപതിനായിരം പേരുമായിട്ടെങ്കിലും നേരിട്ട് സംവദിക്കാനാണ് റബ്ബര്‍ ബോര്‍ഡ് ഉദ്ദേശിക്കുന്നത്. മണ്ണുജലസംരക്ഷണം, ഓണ്‍ലൈന്‍ വളപ്രയോഗ ശുപാര്‍ശ (റബ്‌സിസ്), ഇടവിളക്കൃഷി , പ്രധാന്‍മന്ത്രി കൗശല്‍ വികാസ് യോജന പ്രകാരം നടപ്പാക്കിവരുന്ന നൈപുണ്യവികസന പരിപാടികള്‍, ആഴ്ചയിലൊരു ടാപ്പിങ്, റെയിന്‍ഗാര്‍ഡിങ്, നിയന്ത്രിത കമിഴ്ത്തിവെട്ട് തുടങ്ങിയ വിഷയങ്ങളും പ്രാദേശികമായി പ്രാധാന്യമുള്ള മറ്റു വിഷയങ്ങളും ഈ കര്‍ഷക സമ്പര്‍ക്ക പരിപാടികളില്‍ ചര്‍ച്ച ചെയ്യപ്പെടും. ഈ ആശയങ്ങള്‍ നടപ്പാക്കാന്‍ പ്രായോഗികമായ ബുദ്ധിമുട്ടുകള്‍ ഉണ്ടെങ്കില്‍ അതിന്റെ കാരണങ്ങള്‍ കണ്ടെത്തുകയും പ്രാദേശികമായിത്തന്നെ പരിഹരിക്കുകയും ചെയ്യാനുള്ള നടപടികള്‍ യോഗത്തില്‍ ഉണ്ടാകും.


    ഈ പൊതുസമ്പര്‍ക്കപരിപാടിയുടെ നടത്തിപ്പിനെക്കുറിച്ചും ചര്‍ച്ച ചെയ്യപ്പെടുന്ന വിഷയങ്ങളെക്കുറിച്ചുമുള്ള വിശദാംശങ്ങളറിയാന്‍ റബ്ബര്‍ബോര്‍ഡ് കോള്‍സെന്ററുമായി ബന്ധപ്പെടാം. ഇതു സംബന്ധമായ ചോദ്യങ്ങള്‍ക്ക് റബ്ബര്‍ബോര്‍ഡ് ഡപ്യൂട്ടി റബ്ബര്‍പ്രൊഡക്ഷന്‍ കമ്മീഷണര്‍ പി.കെ.ജോസഫ് എപ്രില്‍ 12 ബുധനാഴ്ച രാവിലെ 10 മുതല്‍ ഉച്ചയ്ക്ക് ഒരു മണിവരെ മറുപടി നല്‍കുന്നതാണ്. കോള്‍ സെന്റര്‍ നമ്പര്‍ 0481 2576622 ആണ്.


    റബ്ബര്‍ ബോര്‍ഡിന്റെ വിവിധ പദ്ധതികള്‍, സേവനങ്ങള്‍ എന്നിവയെക്കുറിച്ചുള്ള വിവരങ്ങള്‍ ബോര്‍ഡിന്റെ കോട്ടയത്തുളള കേന്ദ്ര ഓഫീസില്‍ പ്രവര്‍ത്തിക്കുന്ന കോള്‍ സെന്ററില്‍ നിന്നു ലഭിക്കും. സെന്ററിന്റെ പ്രവര്‍ത്തനസമയം എല്ലാ പ്രവൃത്തിദിവസങ്ങളിലും രാവിലെ 9.30 മുതല്‍ വൈകുന്നേരം 5.30 വരെയാണ്.

    
    
    (Release ID: 1487529) Visitor Counter : 3