      ആഭ്യന്തരകാര്യ മന്ത്രാലയം

      കേന്ദ്ര ആഭ്യന്തര മന്ത്രിയുടെ ആന്‍ഡമാന്‍ - നിക്കോബാര്‍ സന്ദര്‍ശനം നാളെ തുടങ്ങും
      Posted On: 05 APR 2017 5:56PM by PIB Thiruvananthpuram


    കേന്ദ്ര ആഭ്യന്തര മന്ത്രി ശ്രീ. രാജ്‌നാഥ് സിംഗ് നാളെ മുതല്‍ മൂന്ന് ദിവസം കേന്ദ്രഭരണ പ്രദേശമായ ആന്‍ഡമാന്‍ നിക്കോബാര്‍ ദ്വീപുകള്‍ സന്ദര്‍ശിക്കും. സന്ദര്‍ശന വേളയില്‍ അദ്ദേഹം പോര്‍ട്ട് ബ്ലെയറിലെ സെല്ലുലാര്‍ ജയിലിലുള്ള ദേശീയ സ്മാരകത്തിലെ രക്തസാക്ഷി മണ്ഡപത്തില്‍ പുഷ്പചക്രം അര്‍പ്പിക്കും.
    ആന്‍ഡമാന്‍-നിക്കോബാര്‍ ലഫ്റ്റനന്റ് ഗവണ്‍ണറുമായും മുതിര്‍ന്ന ഉദ്യോഗസ്ഥരുമായും കേന്ദ്ര ആഭ്യന്തര മന്ത്രി കൂടിക്കാഴ്ച നടത്തും. വെള്ളിയാഴ്ച അദ്ദേഹം ഗുപ്തപാറ ഗ്രാമത്തിലെ സൗരോര്‍ജ്ജ പ്ലാന്റിന് തറക്കല്ലിടും. മ്യൂസ് പള്ളിയോടനുബന്ധിച്ചുള്ള ബിഷപ്പ് ജോണ്‍ റിച്ചാര്‍ഡ്‌സണ്ണിന്റെ ശവകുടീരത്തില്‍ അദ്ദേഹം പുഷ്പചക്രം അര്‍പ്പിക്കും. കാര്‍ നിക്കോബാറിലെ സുനാമി സ്മാരകം സന്ദര്‍ശിക്കുന്ന ശ്രീ. രാജ്‌നാഥ് സിംഗ് അവിടെയും പുഷ്പചക്രം അര്‍പ്പിക്കും.
    മലാക്കയിലെ സീനിയര്‍ സെക്കണ്ടറി സ്‌കൂളിലെ പുതിയ കെട്ടിടം ഉദ്ഘാടനം ചെയ്യുന്ന കേന്ദ്ര ആഭ്യന്തരമന്ത്രി മലാക്കയിലെ ഗോത്ര വര്‍ഗ്ഗ പ്രമുഖന്‍മാരുമായും ചര്‍ച്ചയും നടത്തും. റോസ് അയലന്‍ഡ് സന്ദര്‍ശിക്കുന്ന കേന്ദ്ര ആഭ്യന്തര മന്ത്രി അവിടെ ലൈറ്റ് ആന്റ് സൗണ്ട് ഷോ വീക്ഷിക്കും. പോര്‍ട്ട് ബ്ലെയര്‍ മുനിസിപ്പല്‍ കൗണ്‍സില്‍ നല്‍കുന്ന പൗരസ്വീകരണത്തിലും അദ്ദേഹം സംബന്ധിക്കും.
    സന്ദര്‍ശനത്തിന്റെ അവസാന ദിവസമായ ശനിയാഴ്ച ശ്രീ. രാജ്‌നാഥ് സിംഗ് ഹാവ്‌ലോക്ക് ദ്വീപ് സന്ദര്‍ശിക്കും.

    
    
    (Release ID: 1487089) Visitor Counter : 2