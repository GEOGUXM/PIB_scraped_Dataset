      വാര്‍ത്താവിതരണ പ്രക്ഷേപണ മന്ത്രാലയം

      64 -ാമത് ദേശീയ ചലച്ചിത്ര പുരസ്‌ക്കാരങ്ങള്‍ പ്രഖ്യാപിച്ചു; സുരഭി മികച്ച നടി, മോഹന്‍ലാലിന് പ്രത്യേക ജൂറി പരാമര്‍ശം; അക്ഷയ്കുമാര്‍ മികച്ച നടന്‍; മികച്ച ചിത്രം കാസവ്
      Posted On: 07 APR 2017 5:48PM by PIB Thiruvananthpuram


    64 -ാമത് ദേശീയ ചലച്ചിത്ര അവാര്‍ഡുകള്‍ പ്രഖ്യാപിച്ചു. മികച്ച നടിക്കും, മികച്ച നടനുള്ള പരാമര്‍ശമുള്‍പ്പെടെ ഏഴോളം പുരസ്‌ക്കാരങ്ങള്‍ മലയാളം കരസ്ഥമാക്കി.
    മിന്നാമിനുങ്ങ് എന്ന മലയാള ചിത്രത്തിലെ അഭിനയത്തിന് സുരഭി ലക്ഷ്മി മികച്ച നടിക്കുള്ള അവാര്‍ഡ് നേടി. രുസ്തം എന്ന ഹിന്ദി ചിത്രത്തിലെ അഭിനയത്തിലൂടെ അക്ഷയ്കുമാര്‍ മികച്ച നടനായി തിരഞ്ഞെടുക്കപ്പെട്ടു. മുന്തിരിവള്ളികള്‍ തളിര്‍ക്കുമ്പോള്‍, പുലിമുരുകന്‍, ജനതാഗ്യാരേജ് തുടങ്ങിയ ചിത്രങ്ങളിലെ അഭിനയത്തിന് മോഹന്‍ലാല്‍ ജൂറിയുടെ പ്രത്യേക പരാമര്‍ശത്തിന് അര്‍ഹനായി. മഹേഷിന്റെ പ്രതികാരം എന്ന ചിത്രത്തിന്റെ തിരക്കഥ രചിച്ച ശ്യം പുഷ്‌ക്കരന്‍ മികച്ച തിരക്കഥാകത്തിനുള്ള ദേശീയ പുരസ്‌ക്കാരം സ്വന്തമാക്കി. മികച്ച മലയാള ചിത്രത്തിനുള്ള പുരസ്‌ക്കാരവും മഹേഷിന്റെ പ്രതികാരത്തിനാണ്.


    ജൂറി അദ്ധ്യക്ഷന്‍ പ്രശസ്ത സംവിധായകന്‍ പ്രിയദര്‍ശനാണ് ന്യൂ ഡല്‍ഹിയില്‍ വാര്‍ത്താ സമ്മേളനത്തില്‍ പുരസ്‌ക്കാരങ്ങള്‍ പ്രഖ്യാപിച്ചത്.
    
    മികച്ച ബാലതാരമായ ആദിഷ് പ്രവീണ്‍ (ചിത്രം കുഞ്ഞു ദൈവം). കാട് പുക്കുന്ന നേരത്തിന് വേണ്ടി ശബ്ദമിശ്രണം നടത്തിയ ജയദേവന്‍ ചക്കാടത്ത്, ചെമ്പൈ വൈദ്യനാഥ ഭാഗവതരെ കുറിച്ച് മൈ ഡിസ്‌ക്കവറി ഓഫ് എ ലെജന്റ് എന്ന ഡോക്യുമെന്റി സംവിധാനം ചെയ്ത സൗമ്യ സദാനന്ദന്‍ എന്നിവരാണ് ദേശീയ ചലച്ചിത്ര പുരസ്‌ക്കാരം നേടിയ മറ്റ് മലയാളികള്‍. സംഘട്ടന സംവിധാനത്തിന് ആദ്യമായി ഏര്‍പ്പെടുത്തിയ പുരസ്‌ക്കാരം പുലിമുരുകന്‍ എന്ന ചിത്രത്തിലെ സംഘട്ടന രംഗങ്ങള്‍ ഒരുക്കിയ പീറ്റര്‍ ഹെയ്‌നിന് ലഭിച്ചു.


    മനോജ് ജോഷിയാണ് മികച്ച സഹനടന്‍ (ചിത്രം ദശക്രിയ - മറാത്തി). ദംഗലിലെ അഭിനയത്തിന് സൈറാ വാസിം മികച്ച സഹനടിയായി തിരഞ്ഞെടുക്കപ്പെട്ടു. മറാത്തി ചിത്രമായ കാസവ് ആണ് ഏറ്റവും മികച്ച ചിത്രം. വെന്റിലേറ്റര്‍ എന്ന മറാത്തി ചിത്രത്തിന്റെ സംവിധായകന്‍ രാജേഷ് മപുസ്‌ക്കര്‍ ആണ് മികച്ച സംവിധായകന്‍. മറ്റ് പുരസ്‌ക്കാരങ്ങള്‍ :
    · മികച്ച ഗാന രചയിതാവ് - വൈരമുത്തു (തമിഴ്)
    · മികച്ച സംഗീത സംവിധായകന്‍ - ബാബു പത്മനാഭ (അല്ലാമ- കന്നട)
    · മികച്ച പിന്നണി ഗായകന്‍ - സുന്ദര അയ്യര്‍ (ജോക്കര്‍- തമിഴ്)
    · മികച്ച പിന്നണി ഗായിക - ഇമാം ചക്രവര്‍ത്തി (പ്രാക്തന്‍ - ബംഗാളി)
    · മികച്ച ബാലതാരങ്ങള്‍ - ആദിഷ് പ്രവീണ്‍ (കുഞ്ഞു ദൈവം), സാജ് (ബംഗാള്‍), മനോഹര കെ (കന്നഡ)
    · മികച്ച തമിഴ് ചിത്രം - ജോക്കര്‍
    · മികച്ച സാമൂഹ്യ പ്രതിബദ്ധതയുള്ള ചിത്രം - പിങ്ക് (ഹിന്ദി)
    · മികച്ച ജനപ്രിയ ചിത്രം - ശതമാനം ഭവതി (കന്നഡ)
    · നൃത്ത സംവിധാനം - രാജു സുന്ദരം (ജനത ഗ്യാരേജ്)
    · മികച്ച നവാഗത സംവിധായകന്‍ - ദീപ് ചൗധരി (അലീഫ്)
    · ഛായാഗ്രഹണം - തിരുനാവക്കരശ്ശ് (24)
    · പ്രൊഡക്ഷന്‍ ഡിസൈന്‍ - സുവിധ ചക്രവര്‍ത്തി (24)
    · സ്‌പെഷ്യല്‍ ഇഫക്റ്റ്‌സ് - നവീന്‍ പോള്‍ (ശിവായ്)
    
    മികച്ച സിനിമ സൗഹൃദ സംസ്ഥാനമായി ഉത്തര്‍ പ്രദേശ് തിരഞ്ഞെടുക്കപ്പെട്ടപ്പോള്‍, ഈ വിഭാഗത്തില്‍ ജാര്‍ഖണ്ഡ് പ്രത്യേക പരാമര്‍ശത്തിന് അര്‍ഹമായി. മുക്തി ഭവന്‍, കട്‌വി ഹവാ, നീര്‍ജാ എന്നീ ചിത്രങ്ങള്‍ പ്രത്യേക പരാമര്‍ശത്തിന് അര്‍ഹമായി. മികച്ച സിനിമാ നിരൂപകനുള്ള അവാര്‍ഡ് ശ്രീ. ജി. ധനന്‍ജയന്‍ നേടി. എ ഫ്‌ളൈ ഇന്‍ ദ കറി എന്ന പുസ്തകം രചിച്ച കെ.പി. ജയശങ്കര്‍, അഞ്ജലി മൊണ്‍ണ്ടേരിയോ എന്നിവര്‍ മികച്ച സിനിമ ഗ്രന്ഥ വിഭാഗത്തില്‍ പ്രത്യേക പരാമര്‍ശം നേടി. യതീന്ദ്ര മിശ്ര രചിച്ച ലത - സുര്‍ഗാധയാണ് സിനിമാ സംബന്ധിയായ മികച്ച കൃതി. മികച്ച പരിസ്ഥിതി ചിത്രമായി ദ ടൈഗര്‍ ഹൂ ക്രോസ്ഡ് ദി ലൈന്‍ തിരഞ്ഞെടുക്കപ്പെട്ടപ്പോള്‍ ഹിന്ദി ചിത്രമായ ധനക്ക് മികച്ച ബാലചിത്രമായും, ഹം ചിത്ര് ബനാത്തേഹേ മികച്ച ആനിമേഷന്‍ ചിത്രമായും, വാട്ടര്‍ ഫോള്‍സ് മികച്ച വിദ്യാഭ്യാസ ചിത്രമായും തിരഞ്ഞെടുക്കപ്പെട്ടു.
    ഫീച്ചര്‍ ഇതര ചിത്രങ്ങളുടെ ജൂറി അദ്ധ്യക്ഷന്‍ ശ്രീ. രാജു മിശ്രയും, രചന വിഭാഗത്തിന്റേത് ശ്രീമതി. ഭാവന സൗമ്യയുമായിരുന്നു. അടുത്ത മാസം മൂന്നിന് ന്യൂ ഡല്‍ഹിയില്‍ നടക്കുന്ന ചടങ്ങില്‍ രാഷ്ട്രപതി ദേശീയ ചലച്ചിത്ര പുരസ്‌ക്കാരങ്ങള്‍ സമ്മാനിക്കും.

    
    
    (Release ID: 1487341) Visitor Counter : 2