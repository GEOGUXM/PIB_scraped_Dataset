      প্রধানমন্ত্রীরদপ্তর

      পাথর শুধুমাত্র ধ্বংসের কাজেই নয়, সৃষ্টির কাজেও ব্যবহার করা যায়, রবিবার জম্মুও কাশ্মীরে দেশের দীর্ঘতম সুড়ঙ্গ সড়কের উদ্বোধন করে বললেন প্রধানমন্ত্রী
      ভারতের দীর্ঘতম সুড়ঙ্গ সড়কের উদ্বোধন করলেন প্রধানমন্ত্রী

      Posted On: 03 APR 2017 5:25PM by PIB Kolkata

    ভারতের দীর্ঘতম সুড়ঙ্গ সড়কের উদ্বোধন করলেন প্রধানমন্ত্রী। রবিবার, জম্মু ও কাশ্মীরের ৯ কিলোমিটার দীর্ঘ চেনানি-নাশরি সুড়ঙ্গ পথটি তিনি উৎসর্গ করেন জাতির উদ্দেশে। উদ্বোধনের পর সমগ্র সুড়ঙ্গ পথ ধরেই সফর করেন তিনি। এর মূল বৈশিষ্ট্য সম্পর্কে তখন বিশদভাবে অবহিত করা হয় প্রধানমন্ত্রীকে।
    
    এই উপলক্ষে উধমপুরে আয়োজিত এক জনসমাবেশে শ্রী মোদী বলেন, এই সুড়ঙ্গ সড়কটি শুধুমাত্র বিশ্বমানেরই নয়, এযাবৎকালের মধ্যে সর্বশ্রেষ্ঠ। পরিবেশ-বান্ধব এই সুড়ঙ্গ বিশ্ব উষ্ণায়নের মোকাবিলায় এক বিশেষ কার্যকর ভূমিকা পালন করবে বলেই মনে করেন তিনি ।
    
    প্রধানমন্ত্রী বলেন, একদিকে যখন কিছু বিপথগামী যুবক ধ্বংস ও নাশকতার কাজে পাথর হাতে তুলে নিয়েছে,অন্যদিকে তেমনই কাশ্মীরের আরও বেশ কিছু যুবক পাথর কেটে তৈরি করছেন নতুন নতুন পরিকাঠামো। এই সুড়ঙ্গ পথ শুধুমাত্র পর্যটনেরই প্রসার ঘটাবে না, সাহায্য করবে রাজ্যের অর্থনৈতিক সমৃদ্ধিতেও।
    
    হিংসাও সন্ত্রাস কখনই মানুষকে সাহায্য করে না - একথার ওপর জোর দিয়ে প্রধানমন্ত্রী বলেন,জম্মু ও কাশ্মীরের উন্নয়নে কেন্দ্রীয় সরকার ঘোষিত প্যাকেজ অনুযায়ী রাজ্যে বিভিন্ন কর্মপ্রচেষ্টার ইতিমধ্যেই সূচনা হয়েছে। এজন্য তিনি বিশেষভাবে ধন্যবাদ জানান রাজ্যের মুখ্যমন্ত্রী শ্রীমতী মেহবুবা মুফতিকে।
    
    ভূতপূর্ব প্রধানমন্ত্রী শ্রী অটল বিহারী বাজপেয়ীর দৃষ্টিভঙ্গি ও কর্ম প্রচেষ্টার কথা উল্লেখ করে শ্রী মোদী বলেন, কেন্দ্রীয় সরকারের মূল মন্ত্রই হল উন্নয়ন যা শুধুমাত্র জনসাধারণের সক্রিয় অংশগ্রহণের মাধ্যমেই গড়ে তোলা সম্ভব।

    
    
    (Release ID: 1486535) Visitor Counter : 3
    
    

      Background release reference

      জম্মু ও কাশ্মীরের ৯ কিলোমিটার দীর্ঘ চেনানি-নাশরি সুড়ঙ্গ পথটি তিনি উৎসর্গ করেন জাতির উদ্দেশে