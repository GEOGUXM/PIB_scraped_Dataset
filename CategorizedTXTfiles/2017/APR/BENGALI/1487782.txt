      আয়ুষ

      ড: হ্যানেমেনের ২৬২-তম জন্মজয়ন্তী উপলক্ষে নয়াদিল্লিতে বিশ্ব হোমিওপ্যাথি দিবসে দু’দিনের সম্মেলন অনুষ্ঠিত
      বিশ্ব হোমিওপ্যাথি দিবসের দু’দিনব্যাপী সম্মেলন সোমবার সফলভাবে শেষ হলো |

      Posted On: 11 APR 2017 12:27PM by PIB Kolkata

    বিশ্ব হোমিওপ্যাথি দিবসের দু’দিনব্যাপী সম্মেলন সোমবার সফলভাবে শেষ হলো | নয়াদিল্লিতে আয়োজিত এই সম্মেলনের প্রধান অতিথি ছিলেন আয়ুষ মন্ত্রকের স্বাধীন দায়িত্বপ্রাপ্ত প্রতিমন্ত্রী শ্রী শ্রীপাদ ইয়েসো নায়েক | অনুষ্ঠানের সভাপতিত্ব করেন সাংসদ তথা আয়ুষ, স্বাস্থ্য ও পরিবার কল্যাণ মন্ত্রকের সংসদীয় স্থায়ী কমিটির সদস্য ড: মনোজ রাজোরিয়া | হোমিওপ্যাথি চিকিৎসার জনক জার্মান চিকিৎসক ডা: ক্রিশ্চিয়ান ফ্রেডরিখ স্যামুয়েল হানেমন-এর ২৬২-তম জন্মজয়ন্তী উপলক্ষে এই কর্মসূচি উদযাপিত হয় | এই কৃতি মানুষটি একাধারে পণ্ডিত, ভাষাবিদ ও বিজ্ঞানী ছিলেন | এই সম্মেলনের মূল ভাবনার বিষয় ছিল “হোমিওপ্যাথিতে গবেষণার গুনমান বৃদ্ধি” | এর উদোক্তা আয়ুষ মন্ত্রকের স্বয়ংশাসিত গবেষণা প্রতিষ্ঠান হোমিওপ্যাথি গবেষণার কেন্দ্রীয় পরিষদ (সি সি আর এইচ)|
    
    এই উপলক্ষে নিজের ভাষণে আয়ুষ প্রতিমন্ত্রী এই চিকিৎসা ব্যবস্থায় এর প্রতিষ্ঠাতা মানুষটির অবদান স্মরণ করে বলেন, প্রকৃতির অব্যর্থ নিরাময় বিধিকে কাজে লাগিয়ে তিনি এই বিশেষ চিকিৎসা পদ্ধতি আবিষ্কার করেন | শ্রী নায়েক একই সঙ্গে আয়ুষ চিকিৎসা ব্যবস্থাকে আন্তর্জাতিক স্বীকৃতির জায়গায় তুলে ধরার প্রয়াসের কথা উল্লেখ করেন | তিনি সিসিআরএইচ-র বর্তমান কর্মকান্ডেরও প্রশংসা করেন| এই সংস্থা জাতীয় ও আন্তর্জাতিক পর্যায়ে কোয়ান্টাম ফিজিক্স, জৈব কারিগরি, ভাইরোলজি, রসায়ণ, উদ্ভিদবিদ্যা ইত্যাদির ক্ষেত্রে সর্বোত্তম গবেষণায় যুক্ত ব্যক্তিদের সংযুক্ত করে এই চিকিৎসা ব্যবস্থায় নিরাময়ের বিকল্প পথের ব্যাপারে সংশ্লিষ্টদের চোখ খুলে দিয়েছে|
    
    এই উপলক্ষে সিসিআরএইচ প্রথমবারের মত হোমিওপ্যাথি গবেষণায় বিশেষ অবদানের জন্য পুরস্কার ও পারিতোষিকের ব্যবস্থা করেছিল| আয়ুষ প্রতিমন্ত্রী শ্রী নায়েক কৃতি হোমিওপ্যাথি গবেষকদের হাতে এই পুরস্কার তুলে দেন|
    
    এই অনুষ্ঠানের সভাপতি ড: রাজোরিয়াও হোমিওপ্যাথি চিকিৎসার উন্নতিতে গুণমানের শিক্ষা ও গবেষণার ওপর আলোকপাত করেন |
    
    পাঁচটি পর্যায়ে আয়োজিত এই সম্মেলনে গবেষণা, পঠন-পাঠন পরিকাঠামো, ঔষুধের বৈধতা ইত্যাদি বিষয়সংশ্লিষ্ট বিভিন্ন আলোচনায় জাতীয় ও আন্তর্জাতিক পর্যায়ে প্রতিষ্ঠিত ব্যক্তিবর্গ অংশগ্রহণ করেন| সম্মেলনে আয়ুষ মন্ত্রকের দু’জন যুগ্ম সচিব, আয়োজক সংস্থার বৈজ্ঞানিক উপদেষ্টা কমিটির সভাপতি-সহ দেশ-বিদেশের স্বনামধন্য চিকিৎসা বিজ্ঞানীরা এই আয়োজনে সক্রিয়ভাবে অংশগ্রহণ করেন |

    
    
    (Release ID: 1487782) Visitor Counter : 3
    
    

      Background release reference

      অনুষ্ঠানের সভাপতিত্ব করেন সাংসদ তথা আয়ুষ, স্বাস্থ্য ও পরিবার কল্যাণ মন্ত্রকের সংসদীয় স্থায়ী কমিটির সদস্য ড: মনোজ রাজোরিয়া |