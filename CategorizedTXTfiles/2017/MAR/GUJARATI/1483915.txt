      રાષ્ટ્રપતિ સચિવાલય

      રાષ્ટ્રપતિ આવતીકાલે પ્રતિષ્ઠિત નારી શક્તિ પુરસ્કારો એનાયત કરશે
      Posted On: 07 MAR 2017 5:31PM by PIB Ahmedabad


    નવી દિલ્હી, 07-03-2017

      રાષ્ટ્રપતિ શ્રી પ્રણવ મુખર્જી આવતીકાલે આંતરરાષ્ટ્રીય મહિલા દિવસ પર નવી દિલ્હીમાં આયોજિત એક વિશેષ સમારંભ/કાર્યક્રમમાં નારી શક્તિ પુરસ્કાર 2016 એનાયત કરશે.
      મહિલાઓની સફળતાની કદર કરવા ભારત સરકાર મહિલા ઉત્થાન માટે કામ કરનાર પ્રસિદ્ધ મહિલાઓ અને સંસ્થાઓને નારી શક્તિ પુરસ્કાર એનાયત કરે છે.
      આ પુરસ્કારો મહિલાઓ અને સંસ્થાઓની મહિલાઓના સશક્તિકરણ માટે, ખાસ કરીને વંચિત અને નબળા વર્ગની મહિલાઓ માટે વિશિષ્ટ કામ કરવાના પ્રયાસોની કદર સ્વરૂપે એનાયત કરવામાં આવે છે. મહિલા અને બાળ વિકાસ મંત્રાલયે પ્રસિદ્ધ મહિલાઓ, સંસ્થાઓ અને સંગઠનો માટે રાષ્ટ્રીય સ્તરના આ પુરસ્કારોની જાહેરાત કરી છે.
      આ પુરસ્કારો તમામ ભારતીય સંસ્થાઓ, સંગઠનો અને વ્યક્તિઓને મળવાપાત્ર છે. મહિલા અને બાળ વિકાસ મંત્રાલય રાજ્ય સરકારો, કેન્દ્રશાસિત પ્રદેશના વહીવટીતંત્રો, સંબંધિત કેન્દ્રીય મંત્રાલયો/વિભાગો, બિનસરકારી સંસ્થાઓ, યુનિવર્સિટીઓ/સંસ્થાઓ, ખાનગી અને સરકારી ક્ષેત્રના સાહસો (પીએસયુ) પાસેથી મહિલાઓના સશક્તિકરણ માટે કામ કરનાર વ્યક્તિઓ, સંસ્થાઓ અને સંગઠનોના નામ મંગાવે છે. જોકે અપવાદરૂપ કિસ્સાઓમાં પસંદગી સમિતિ પોતાની રીતે લાયકાત ધરાવતી વ્યક્તિ કે સંસ્થાની પુરસ્કાર માટે ભલામણ કરી શકે છે.
      તપાસ સમિતિ પુરસ્કારો માટે પ્રાપ્ત થયેલા નોમિનેશનની ચકાસણી કરે છે અને તેમાંથી પસંદગી કરે છે તથા આ હેતુ માટે રચવામાં આવેલી પસંદગી સમિતિ સૂચિત ઓથોરિટીએ પુરસ્કારો માટે નોમિનેટેડ કે ભલામણ કરવામાં આવેલી સંસ્થાઓ અને વ્યક્તિઓની કામગીરીઓ અને સફળતાઓ પર વિચાર કરે છે. પુરસ્કાર એનાયત કરવા માટે આ ક્ષેત્રમાં ઉત્કૃષ્ટ પ્રદાન જ મુખ્ય લાયકાત છે.
      પુરસ્કાર વિજેતાઓની અંતિમ પસંદગી રાષ્ટ્રીય પસંદગી સમિતિ કરે છે, જે તપાસ સમિતિની ભલામણોને ધ્યાનમાં લે છે. રાષ્ટ્રીય પસંદગી સમિતિ રાજ્ય સરકારો/કેન્દ્રીય મંત્રાલયોએ ભલામણ કર્યા સિવાયની વ્યક્તિઓનો પણ વિચાર કરી શકે છે. ચાલુ વર્ષે પસંદગી સમિતિના અધ્યક્ષ મહિલા અને બાળ વિકાસ મંત્રી શ્રીમતી મેનકા સંજય ગાંધી છે, જેઓ પુરસ્કારોની સંખ્યા વધારીને 31 કરવા માટે સર્વસંમતિથી સંમત થયા હતા, કારણ કે વધારે નોમિનીઓ આ એવોર્ડ મેળવવાને હકદાર હતા. આ માટે ઉંમરના માપદંડમાં પણ છૂટછાટ આપવામાં આવી હતી.
      નારી શક્તિ પુરસ્કારોની શરૂઆત વર્ષ 1999માં થઈ હતી અને વર્ષ 2015માં આ માટેની માર્ગદર્શિકાને સુધારવામાં આવી હતી.
      નારી શક્તિ પુરસ્કારમાં વ્યક્તિઓ અને સંસ્થાઓને રૂ. 1 લાખનું રોકડ ઇનામ તથા પ્રમાણપત્ર આપવામાં આવે છે.
      AP/GP
    
    
    (Release ID: 1483915) Visitor Counter : 4