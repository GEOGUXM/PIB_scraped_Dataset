      जलसंपदा, नदी विकास आणि गंगा पुनरुत्थान मंत्रालय

      केंद्र सरकार नद्यांच्या गाळ व्यवस्थापना संदर्भातील धोरण विकसित करणार
      Posted On: 17 MAR 2017 4:39PM by PIB Mumbai


      नवी दिल्ली, 17 मार्च 2017

      केंद्र सरकार लवकरच नद्यांच्या गाळ व्यवस्थापनासंदर्भातील धोरण विकसित करणार आहे. केंद्रीय जल आयोगाचे अध्यक्ष नरेंद्र कुमार यांनी ही माहिती दिली. भारतीय नद्यांच्या गाळ व्यवस्थापनासंदर्भात नवी दिल्लीत आयोजित राष्ट्रीय परिषदेचे आज त्यांच्‍या हस्ते उद्‌घाटन झाले, त्यावेळी ते बोलत होते. देशातल्या नद्यांमध्ये गाळाच्या समस्येसंदर्भात अनेक समित्या स्थापन करण्यात आल्या आणि त्यांनी अनेक उपाययोजनांही सुचवल्या. आजच्या परिषदेच्या माध्यमातून या समित्यांच्या शिफारशींना अनुसरुन सल्लामसलत होईल आणि अंमलबजावणीच्या दिशेने पुढची पावले टाकली जातील, असा विश्वास नरेंद्र कुमार यांनी व्यक्त केला. नद्यांच्या गाळ व्यवस्थापनासाठी पर्यावरण स्नेही आणि तांत्रिक तसेच आर्थिक दृष्टया सक्षम उपाय योजना आवश्यक असल्याचे मत त्यांनी नोंदवले.
      गेल्या काही वर्षात नद्यांच्या गाळाच्या समस्येने गंभीर रुप धारण केले आहे. पूर प्रवर्ण नद्यांची वहन क्षमता बदलली असून त्यामुळे पूर स्तरात वाढ होत असल्याचे हल्ली मानले जाते. आज घडीला गाळ व्यवस्थापना संदर्भातील माहिती मर्यादित स्वरुपात उपलब्ध आहे. या कामासाठी अधिक ज्ञान व्यवस्थापन आणि कौशल्याचा वापर आवश्यक असल्याचे कुमार यांनी सांगितले.
      नद्यांच्या गाळ व्यवस्थापनाच्या समस्येने गेल्या काही काळात सर्वसामान्य जनतेचेही लक्ष वेधून घेतले आहे. पूरस्थिती, पर्यावरण, नद्याचे आरोग्य लक्षात घेत नद्यांचे गाळ व्यवस्थापन आणि त्या संदर्भातील धोरण तयार करणे आवश्यक झाले आहे.

      B.Gokhale/M.Pange/Anagha

    
    
    (Release ID: 1484776) Visitor Counter : 5