      विज्ञान आणि तंत्रज्ञान मंत्रालय

      ‘कॅशलेस’ व्यवहारांच्या प्रोत्साहनासाठी उद्या नांदेड येथे ‘डिजीधन’ मेळावा, विविध घटकांचा सहभाग केंद्रीय मंत्री प्रकाश जावडेकर उपस्थित राहणार
      Posted On: 23 MAR 2017 6:03PM by PIB Mumbai


      नांदेड, 23 मार्च 2017

      केंद्र शासनाच्या निती आयोगाच्या धोरणानुसार डिजीटल प्रदान मोहिमेअंतर्गत उद्या नांदेड येथे डिजीधन मेळावा आयोजित करण्यात आला आहे. जिल्हाधिकारी कार्यालयाच्या प्रांगणातील डॅा. शंकरराव चव्हाण नियोजन भवन परिसरात हा मेळावा होणार आहे. या मेळाव्याला केंद्रीय मनुष्यबळ विकास मंत्री प्रकाश जावडेकर प्रमुख पाहूणे म्हणून उपस्थित राहणार आहेत. वस्त्रोद्योग तथा जिल्ह्याचे पालकमंत्री अर्जून खोतकर अध्यक्षस्थानी आणि राज्याचे गृह (शहरे), राज्यमंत्री डॉ. रणजित पाटील प्रमुख म्हणून उपस्थित राहतील. रोकडरहित (कॅशलेस) व्यवहारांना चालना मिळावी, या उद्देशाने या मेळाव्याचे आयोजन करण्यात आले असून, जनतेने मोठ्या संख्येने या मेळाव्याला उपस्थित रहावे असे आवाहन जिल्हाधिकारी सुरेश काकाणी यांनी केले आहे. डिजीधन मेळाव्याच्या अनुषंगाने आयोजित पत्रकार परिषदेत ते बोलत होते.
      या मेळाव्याला डिजीटल प्रदानाशी निगडीत बँका, तसेच विविध व्यापारी कंपन्या, शासकीय विभाग आदी सहभागी होणार आहेत. त्यासाठी सुमारे 63हून अधिक दालनांची उभारणी करण्यात येणार आहे. 24 मार्च रोजी सकाळी अकरा वाजता मेळाव्याचे उद्घाटन होईल. दुपारच्या सत्रात साडे तीन वाजता नियोजन भवन सभागृहात मुख्य कार्यक्रम होईल. मेळाव्यात बँका, आधार क्रमांकाशी निगडीत पेमेंट, तसेच मोबाईल कंपन्या, खते, इंधन आदी कंपन्याही सहभागी होणार आहेत. त्यांच्याकडील विविध ॲप व त्यांच्या वापराबाबत याठिकाणी डिजीटल प्रदानाच्या व्यवहारांची प्रात्यक्षिके तसेच खरेदी आदीबाबत माहिती दिली जाणार आहे.
      या कार्यक्रमात कॅशलेस व्यवहार करणाऱ्या ग्राहक तसेच व्यापारी-व्यावसायिकांतून भाग्यवान विजेता (लकी ड्रॅा) घोषित करण्यात येणार आहे.
      मराठवाड्यात नांदेड जिल्ह्यास डिजीधन मेळाव्याच्या आयोजनाचा मान मिळाला आहे. तसेच यावेळी डिजीधन मेळाव्यात शासकीय विभागांचाही सहभाग होणार असून, महापालिका, आरटीओ अशा यंत्रणा ई- गव्हर्नन्सद्वारे तसेच डिजीटल पेमेंटबाबतची माहिती देतील.
      दरम्यान, डिजीधन मेळाव्यांच्या अनुषंगाने नांदेड जिल्ह्याने “घोषवाक्‍य स्‍पर्धा” तसेच “लघु कविता” यांचे आयोजन केले आहे. नांदेड डिजीधन मेळाव्यासाठी स्वतंत्र वेबपेजचीही निर्मिती करण्यात येत आहे.
      N. Sapre/ S. Tupe/ D.Rane

    

    
    (Release ID: 1485494) Visitor Counter : 7