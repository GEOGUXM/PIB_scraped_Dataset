      मंत्रिमंडळ

      हैदराबादमधील सिरडॅप एस्टॅब्लिशमेंट केंद्रासाठीच्या कराराला केंद्रीय मंत्रिमंडळाची मंजुरी
      Posted On: 31 MAR 2017 7:59PM by PIB Mumbai


    नवी दिल्ली , 31 मार्च 201 7


    ग्रामीण विकास मंत्रालय आणि आशिया व प्रशांत क्षेत्रासाठी एकात्मिक ग्रामीण विकास केंद्र(सिरडॅप) यांच्यात हैदराबाद येथील राष्ट्रीय ग्रामीण विकास व पंचायती राज संस्थेमध्ये सिरडॅप केंद्र उभारण्यासाठी करार करण्यास केंद्रीय मंत्रिमंडळाने मंजुरी दिली आहे. पंतप्रधान नरेंद्र मोदी यांच्या अध्यक्षतेखाली झालेल्या बैठकीत हा निर्णय घेण्यात आला. सिरडॅप केंद्राच्या स्थापनेमुळे ग्रामीण विकास व पंचायती राज संस्थेला ग्रामीण विकासाशी संबंधित इतर संस्थांसोबत जाळे निर्माण करण्याचे ज्ञान उपलब्ध होईल. ग्रामीण विकासाला चालना देण्यासाठी विशेषतः दारिद्र्य निर्मूलन कार्यक्रमासाठी सीएमसी सदस्य देशांशी समन्वय साधणे अशा प्रकारच्या केंद्रामुळे शक्य होणार आहे.


    सिरडॅप ही आंतर-सरकारी आणि स्वायत्त संस्था असून 1979 मध्ये आशिया-प्रशांत क्षेत्रातील देशांच्या व संयुक्त राष्ट्रांच्या अन्न आणि कृषी संघटनेच्या(एफएओ) पुढाकाराने तिची स्थापना झाली. भारत हा या संघटनेच्या प्रमुख संस्थापक देशांपैकी एक असून या संघटनेचे मुख्यालय बांगलादेशमधील ढाका येथे आहे. संशोधन , प्रशिक्षण, माहितीची देवाणघेवाण यांच्या माध्यमातून ग्रामीण विकासाला चालना देण्यासाठी ही संघटना कार्यरत आहे.


    N.Sapre/S.Patil/Anagha


    

    
    (Release ID: 1486427) Visitor Counter : 4