      नौवहन मंत्रालय

      भारत एकात्मिक वाहतूक आणि माल वाहतूक परिषदेनिमित्त केंद्रीय मंत्री नितीन गडकरी यांचा “रोड शो”
      Posted On: 31 MAR 2017 5:39PM by PIB Mumbai


    मुंबई , 31 मार्च 201 7


    देशाच्या वाहतूक आणि मालवाहतूक क्षेत्रात अमूलाग्र बदल घडवून आणण्यासाठी तसेच कार्यक्षमता वाढविण्यासाठी केंद्रीय रस्ते वाहतूक आणि महामार्ग मंत्रालयाने भारत एकात्मिक वाहतूक आणि माल वाहतूक परिषद 2017 आयोजित केली आहे. या परिषदेनिमित्त आयोजित “ रोड शो ” चे काल मुंबईत नितीन गडकरी यांच्या उपस्थितीत उद्‌घाटन झाले.


    जागतिक दर्जाच्या या परिषदेत जगभरातील हितसंबंधी गट सहभागी होणार असून देशातील वाहतूक अधिक स्वच्छ आणि पर्यावरण पूरक करण्यासासाठी बहुआयामी वाहतूकीवर भर देण्यात येणार आहे. या परिषदेतून वाहतूकीचा खर्च कमी करण्यासाठी विविध कल्पना मांडल्या जातील आणि मालवाहतूक जलद होण्यासाठी प्रभावी उपाय योजनाही सुचविल्या जातील, अशी अपेक्षा गडकरी यांनी यावेळी बोलतांना व्यक्त केली. वाहतूक क्षेत्रात जागतिक गुंतवणूक वाढविण्याचाही परिषदेचा उद्देश असल्याचे गडकरी यांनी सांगितले.


    देशभरात मालवाहतूक अधिक सुलभ करण्यासाठी 35 ठिकाणी बहुउपयोगी लॉजिस्टिक पार्क स्थापन करण्याचा सरकारचा प्रयत्न आहे, असेही गडकरी यांनी सांगितले. या पार्कमुळे बंदरे आणि किनारी मार्गांचे दळणवळण मार्ग जोडले जातील, असेही त्यांनी सांगितले. सागरमाला प्रकल्प भारतीय रेल्वे आणि नुकतेच जाहीर झालेले राष्ट्रीय नागरी हवाई वाहतूक धोरण या सगळयांच्या एकत्रित प्रयत्नातून देशाची वाहतूक वेगवान करण्याचा सर्वसमावेशक अजेंडा या परिषदेतून साध्य होईल, असा विश्वास त्यांनी व्यक्त केला.


    नवी दिल्ली येथे येत्या 3 ते 5 मे दरम्यान ही परिषद होणार आहे.


    B.Gokhale/R.Aghor/Anagha


    

    
    (Release ID: 1486347) Visitor Counter : 3