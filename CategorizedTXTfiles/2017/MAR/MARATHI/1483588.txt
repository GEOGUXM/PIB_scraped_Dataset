      इलेक्ट्रॉनिक्स आणि माहिती तंत्रज्ञान मंत्रालय

      आयसीईजीओव्ही 2017 या आंतरराष्ट्रीय परिषदेचे भारतात आयोजन
      रविशंकर प्रसाद करणार उद्‌घाटन

      Posted On: 03 MAR 2017 4:26PM by PIB Mumbai

      केंद्र सरकारचे इलेक्ट्रॉनिक्स आणि माहिती तंत्रज्ञान मंत्रालय, संयुक्त राष्ट्र संघ विद्यापीठ आणि युनेस्को च्या सहकार्याने येत्या 7 ते 9 मार्च दरम्यान नवी दिल्ली इथे 10 व्या आयसीईजीओव्ही आंतरराष्ट्रीय परिषदेचे आयोजन करण्यात आले आहे. “माहिती समाजाची निर्मिती - डिजिटल शासनापासून डिजिटल सक्षमीकरणाकडे” ही या परिषदेची संकल्पना आहे. केंद्रीय इलेक्ट्रॉनिक्स आणि माहिती तंत्रज्ञान मंत्री रवीशंकर प्रसाद यांच्या हस्ते या परिषदेचे उद्‌घाटन होईल. पोर्तुगालच्या प्रशासकीय आधुनिकीकरण खात्याच्या मंत्री मारिया मॅन्युअल लिनाओ मार्क्वीस, भारताचे इलेक्ट्रॉनिक्स आणि माहिती तंत्रज्ञान राज्यमंत्री पी.पी.चौधरी, मंत्रीमंडळ सचिव पी. के. सिन्हा तसेच इलेक्ट्रॉनिक्स आणि माहिती तंत्रज्ञान विभागाच्या सचिव अरुणा सुंदरराजन यावेळी उपस्थित राहतील.

      प्रादेशिक ज्ञानाचा वापर करुन डिजिटल शासनाची डिजिटल सक्षमीकरणाकडे कशी वाटचाल होते हे पडताळून पाहणे हे या परिषदेचे मुख्य उद्दिष्ट आहे. जगभरात मान्यता मिळालेल्या डिजिटल इंडिया उपक्रमाला मिळालेल्या प्रोत्साहनामुळे मोठी सायबर शक्ती म्हणून भारताला मिळालेली मान्यता या परिषदेमुळे अधोरेखित होते आहे.

      आयसीईजीओव्हीची 10 वी परिषद असून, यामध्ये सरकार आणि उद्योग, समाज तसेच नागरीक यांच्यातील संबंधांमधील बदलांसाठी तंत्रज्ञानाचा वापर यावर लक्ष केंद्रीत करण्यात येणार आहे.

      या परिषदेत शोध निबंध, संशोधन निबंध या बरोबरच अनेक तज्ञांची मुख्य भाषणे होणार आहेत. डिजिटल प्रदर्शन आणि डिजिटल प्रशासनातील भारताला मिळालेली सफलता आणि अनुभव या विषयाबाबत विशेष कार्यक्रम सादर करण्यात येतील.

      B.Gokhale/J.Patankar/P.Malandkar


    

    
    (Release ID: 1483588) Visitor Counter : 8