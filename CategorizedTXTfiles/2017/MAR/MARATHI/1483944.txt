      सुक्ष्म, लघु आणि मध्यम उदयोग मंत्रालय

      सूक्ष्म, लघू आणि मध्यम उद्योग म्हणजे रोजगार निर्मितीचे मोठे साधन- कलराज मिश्रा
      Posted On: 08 MAR 2017 3:02PM by PIB Mumbai


      पंतप्रधान रोजगार निर्मिती उपक्रमांतर्गत सूक्ष्म, लघू आणि मध्यम उद्योग हे शहरी आणि ग्रामीण भागात रोजगार निर्मितीचे मोठे साधन आहे, असे केंद्रीय सूक्ष्म, लघू आणि मध्यम उद्योग मंत्री कलराज मिश्रा यांनी म्हटले आहे. ते आज मुंबईत बोलत होते.

      खादी हे मुख्यत्वेकरुन स्त्रियाभिमुख क्षेत्र असून यातील 80 ते 90 टक्के कारागीर महिला आहेत. पंतप्रधान रोजगार निर्मिती उपक्रम सुरु झाल्यापासून आतापर्यंत 4 लाख सूक्ष्म उद्योग उभे राहिले असून 34 लाख 96 हजार जणांना रोजगाराच्या संधी उपलब्ध झाल्या आहेत. पंतप्रधान रोजगार निर्मिती उपक्रमांतर्गत पारदर्शकतेसाठी आणि अंमलबजावणीची गती वाढवण्यासाठी असलेल्या ऑनलाईन यंत्रणेची माहिती त्यांनी दिली.

      खादी आणि ग्रामोद्योग क्षेत्राचा मुख्य भर खादी कारागिरांचे कल्याण आणि त्यांच्या उत्पन्नात सुधारणा आहे. खादी आणि ग्रामोद्योग मंडळाने अलीकडच्या बैठकीत सूत कताईचा दर प्रति हँक साडे पाच रुपयांवरुन 7 रुपये करण्याचा प्रस्ताव मांडला. यामुळे खादी सूत कताई करणाऱ्याला 8 तासांसाठी प्रति दिन 200 रुपये मिळू शकतील.

      “मन की बात” या कार्यक्रमात पंतप्रधान नरेंद्र मोदी यांनी देशवासियांना खादी खरेदीचे आवाहन केले होते. त्याला उत्तम प्रतिसाद मिळाल्याचे मिश्रा यांनी सांगितले.

      खादी संस्थांच्या क्षमता बांधणीसाठी खादी सुधारणा विकास पॅकेज महत्त्वाचे साधन ठरणार आहे. त्यासाठी एडीबीकडून साहाय्य मिळत आहे.

      आयटी- एमआयएस, विक्री केंद्रांचे नुतनीकरण, खादी उत्पादनांचे आरेखन आणि विकास इत्यादी प्रकारच्या खादी संस्थांच्या उत्पादन क्षमतांचे आणि एकूण पायाभूत सुविधांचा विकास हे खादी सुधारणा विकास पॅकेजचे उद्दिष्ट आहे.

      खादी आणि ग्रामोद्योग क्षेत्राबाबत सरकार गंभीर असल्याची ग्वाही मिश्रा यांनी यावेळी दिली. खादी आणि ग्रामोद्योग हे असे एकमेव क्षेत्र आहे ज्यातून अत्यंत कमी भांडवल गुंतवणुकीतून रोजगार पुरवता येईल. खादी केवळ 13,500 रुपये इतक्या कमी भांडवल गुंतवणुकीतही रोजगार पुरवू शकते. अशाच प्रकारे ग्रामोद्योगांतर्गत किमान एक लाख रुपयांच्या भांडवल गुंतवणुकीतूनही रोजगार मिळू शकतो.

      खादी आणि ग्रामोद्योग मंडळाची डीएसओज महिला सक्षमीकरण साजरे करण्यासाठी आजपासून एक आठवड्यासाठी महिलांना 5 टक्क्यांची विशेष सवलत देत असल्याची घोषणा मिश्रा यांनी यावेळी केली.

      B.Gokhale/S.Kulkarni/P.Malandkar


    

    
    (Release ID: 1483944) Visitor Counter : 5