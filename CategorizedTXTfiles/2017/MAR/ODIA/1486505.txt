      ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି

      ସ୍ୱଦେଶୀ ୟୁରିଆ ଉତ୍ପାଦନ ପ୍ରକ୍ରିୟାକୁ ମିଳିଲା ବଳ
      ନୂତନ ୟୁରିଆ ନୀତି 2015ରେ ସଂଶୋଧନ ପ୍ରସ୍ତାବକୁ କେନ୍ଦ୍ର କ୍ୟାବିନେଟର ମଞ୍ଜୁରି

      Posted On: 31 MAR 2017 4:11PM by PIB Bhubaneshwar

    ନୂତନ ୟୁରିଆ ନୀତି 2015ର ପୁନଃ ନିର୍ଦ୍ଧାରିତ ଉତ୍ପାଦନ କ୍ଷମତା ସଂକ୍ରାନ୍ତ ପଂଚମ ପାରାରେ ସଂଶୋଧନ କରାଯାଇ ଏହି ନୀତିରେ ଅଷ୍ଟମ ପାରା ଯୋଡାଯିବ । ଏ ସଂକ୍ରାନ୍ତ ପ୍ରସ୍ତାବକୁ କେନ୍ଦ୍ର ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି ଅନୁମୋଦନ କରିଛନ୍ତି । ଆଜି ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ କ୍ୟାବିନେଟ କମିଟି ବୈଠକରେ ନିଆଯାଇଥିବା ଏହି ନିଷ୍ପତି ଅନୁଯାୟୀ ସାର କାରଖାନାମାନେ ସେମାନଙ୍କ ପୁନଃ ନିର୍ଦ୍ଧାରିତ କ୍ଷମତାଠାରୁ ଅଧିକ ପରିମାଣର ୟୁରିଆ ଉତ୍ପାଦନ କରିପାରିବେ ଏବଂ ଏହାକୁ ସଂଶୋଧିତ ନୀତିରେ ସୁରକ୍ଷା ଦିଆଯିବ । ଏପ୍ରକାର ନିଷ୍ପତ୍ତି ଦ୍ୱାରା ଦେଶରେ ଅଧିକ ପରିମାଣର ୟୁରିଆ ଉତ୍ପାଦନ ହୋଇପାରିବ ।


    ନୂତନ ୟୁରିଆ ନୀତି 2015 କୁ 25 ମେ , 2015 ରେ ବିଜ୍ଞାପିତ କରାଯାଇଥିଲା । ଏହି ନୀତି ଅନୁଯାୟୀ ଦେଶ ଭିତରେ ୟୁରିଆ ଉତ୍ପାଦନର କ୍ଷମତା ବୃଦ୍ଧି , ୟୁରିଆ କାରଖାନାରେ ଶକ୍ତିର ସୁଷମ ଉପଯୋଗ ଏବଂ ସବସିଡି ବୋଝର ସମୀକରଣ କରିବା ଉପରେ ଗୁରୁତ୍ୱ ଦିଆଯାଉଛି । ପୁନଃ ନିର୍ଦ୍ଧାରିତ କ୍ଷମତା ସଂକ୍ରାନ୍ତ ସଂଶୋଧନ ବଳରେ ଚଳିତ ବର୍ଷ ସମସ୍ତ ୟୁରିଆ ଉତ୍ପାଦନ ୟୁନିଟକୁ ଅତିରିକ୍ତ ଉତ୍ପାଦନ ଲାଗି ସୁଯୋଗ ଓ ସୁରକ୍ଷା ମିଳିବ । ପୂର୍ବରୁ ସ୍ୱଳ୍ପ ମୂଲ୍ୟଯୁକ୍ତ ୟୁରିଆ ଆମଦାନୀ ଯୋଗୁଁ ଏହା ସମ୍ଭବ ହେଉନଥିଲା ।


    ଭବିଷ୍ୟତରେ ୟୁରିଆର ଆମଦାନୀ ମୂଲ୍ୟରେ ବୃଦ୍ଧି-ହ୍ରାସକୁ ଦୃଷ୍ଟିରେ ରଖି ସ୍ୱଦେଶୀ ୟୁରିଆ ଉତ୍ପାଦନକାରୀ ୟୁନିଟ/କାରଖାନାମାନଙ୍କ ସ୍ୱାର୍ଥ ରକ୍ଷା ସକାଶେ କେନ୍ଦ୍ର ସାର ବିଭାଗ ଏବଂ କେନ୍ଦ୍ରୀୟ ଖର୍ଚ୍ଚ ବିଭାଗ ମିଳିତ ଭାବେ ସମନ୍ୱିତ ପଦକ୍ଷେପ ନେବେ ।


    କ୍ୟାବିନେଟ ନିଷ୍ପତ୍ତି ଦ୍ୱାରା କେବଳ ଯେ , ୟୁରିଆ ଉତ୍ପାଦନକାରୀ ଓ ସରକାର ଉପକୃତ ହେବେ ତା ’ ନୁହଁ ବରଂ ଦେଶର ଚାଷୀ ସମାଜ ମଧ୍ୟ ଅଧିକ ୟୁରିଆ ପାଇପାରିବେ ।


    ପୂର୍ବରୁ କେନ୍ଦ୍ର ସରକାରଙ୍କ ନିଷ୍ପତି ବଳରେ ସାର ବିଭାଗ ପକ୍ଷରୁ ଦେଶରେ ଉତ୍ପାଦନ ହେଉଥିବା ୟୁରିଆ ଉପରେ ଶତ ପ୍ରତିଶତ ନିମ ପ୍ରଲେପ ଦେବା ଲାଗି ଯୁଗାନ୍ତକାରୀ ନିଷ୍ପତ୍ତି ନିଆଯାଇଥିଲା । ଏହାଦ୍ୱାରା ନାଇଟ୍ରୋଜେନ ବ୍ୟବହାର ଦକ୍ଷତା ବୃଦ୍ଧି ପାଇବା ସହ କୃଷି କ୍ଷେତ୍ରରେ ୟୁରିଆର ସର୍ବାଧିକ ଓ ସୁଷମ ବ୍ୟବହାର ସମ୍ଭବ ହେଉଛି ଏବଂ ଏହି ସାରର ବାଟମାରଣାକୁ ସମ୍ପୂର୍ଣ୍ଣ ରୂପେ ବନ୍ଦ କରାଯାଇପାରିଛି ।


    **********

    
    
    (Release ID: 1486505) Visitor Counter : 2