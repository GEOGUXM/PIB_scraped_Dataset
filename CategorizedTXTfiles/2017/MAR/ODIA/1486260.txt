      ଯୁବ ବ୍ୟାପାର ଓ କ୍ରୀଡା ମନ୍ତ୍ରଣାଳୟ

      8 ବର୍ଷୀୟ ବିଶ୍ୱ କିକବକ୍ସିଂ ଚାମ୍ପିଅନ ତାଜାମୁଲ ଇସଲାମ କେନ୍ଦ୍ର କ୍ରୀଡ଼ାମନ୍ତ୍ରୀ ବିଜୟ ଗୋଏଲଙ୍କୁ ଭେଟିଲେ
      Posted On: 22 MAR 2017 2:02PM by PIB Bhubaneshwar


    8 ବର୍ଷୀୟ ବିଶ୍ୱ କିକବକ୍ସିଂ ଚାମ୍ପିଅନ ତାଜାମୁଲ ଇସଲାମ କେନ୍ଦ୍ର କ୍ରୀଡ଼ାମନ୍ତ୍ରୀ ଶ୍ରୀ ବିଜୟ ଗୋଏଲଙ୍କୁ ଆଜି ଭେଟିଛନ୍ତି । ତାଜାମୁଲ ଗତ ସପ୍ତାହରେ କିକବକ୍ସିଂ ଖେଳାଳିମାନଙ୍କ ପାଇଁ ନିମ୍ନମାନର ଭିତ୍ତିଭୂମି ରହିଥିବା ଦର୍ଶାଇ ଏକ ଭିଡିଓ ପୋଷ୍ଟ କରିଥିଲେ । ଏନେଇ ତୁରନ୍ତ ପଦକ୍ଷେପ ଗ୍ରହଣ କରିଥିବାରୁ ତାଜାମୁଲ ଶ୍ରୀ ଗୋଏଲଙ୍କୁ ଧନ୍ୟବାଦ ଦେବାକୁ ଚାହିଁଥିଲେ ଏବଂ ଏଥିପାଇଁ ଏହି ବୈଠକ ଅନୁଷ୍ଠିତ ହୋଇଥିଲା । ଖେଳାଳିମାନଙ୍କୁ ଉନ୍ନତମାନର ସୁବିଧା ସୁଯୋଗ ପ୍ରଦାନ କରିବା ପାଇଁ ଶ୍ରୀ ଗୋଏଲ ଜାମ୍ମୁ - କାଶ୍ମୀର ମୁଖ୍ୟମନ୍ତ୍ରୀ ମେହବୁବା ମୁଫତିଙ୍କ ପାଖକୁ ଏକ ପତ୍ର ଲେଖି ଅନୁରୋଧ କରିଥିଲେ । କେନ୍ଦ୍ରମନ୍ତ୍ରୀଙ୍କ ପତ୍ର ପାଇବା ପରେ ଜାମ୍ମୁ - କାଶ୍ମୀର କ୍ରୀଡ଼ା ପରିଷଦ 10 ଲକ୍ଷ ଟଙ୍କାର ଅନୁଦାନ ପ୍ରଦାନ କରିଥିଲା । ତାଜାମୁଲ ତାଙ୍କ ପିତା ଏବଂ କିକବକ୍ସିଂ ଫେଡେରେସନର ପଦାଧିକାରୀଙ୍କ ସହିତ କ୍ରୀଡ଼ାମନ୍ତ୍ରୀଙ୍କ ସହ ବୈଠକରେ ଯୋଗଦେଇ ତାଙ୍କ ଖୁସି ପ୍ରକାଶ କରିଥିଲେ । ପଦାଧିକାରୀମାନେ ମଧ୍ୟ ସେମାନଙ୍କୁ ସ୍ୱୀକୃତି ପ୍ରଦାନ କରିବା ପାଇଁ ଗୋଏଲଙ୍କୁ ଅନୁରୋଧ କରିଥିଲେ ଯାହାଫଳରେ କି ଫେଡେରେସନ ସୁଦକ୍ଷ ଭାବେ କାର୍ଯ୍ୟ କରିପାରିବ ।


    ଶ୍ରୀ ଗୋଏଲ ତାଜାମୁଲଙ୍କୁ ଶୁଭକାମନା ଜଣାଇବା ସହ ତାଙ୍କ ସଫଳତାକୁ ପ୍ରଶଂସା କରିଥିଲେ ଏବଂ ଏହି ଛୋଟ ବୟସରେ ସେ ବିଶ୍ୱ କ୍ରୀଡ଼ାରେ ଭାରତକୁ ଗୌରବାନ୍ୱିତ କରିଥିବାରୁ ତାଙ୍କ ବାପାଙ୍କ ପ୍ରୋତ୍ସାହନକୁ ସେ ତାରିଫ କରିଥିଲେ ।


    ଶ୍ରୀ ଗୋଏଲ ମଧ୍ୟ ଏହି କୁନି କିକବକ୍ସିଂ ପ୍ରତିଭାଙ୍କୁ କିଛି ଉପହାର ପ୍ରଦାନ କରିଥିଲେ । ଶ୍ରୀ ଗୋଏଲ କହିଥିଲେ ଯେ ଆମ ସରକାର ଓ କ୍ରୀଡ଼ା ମନ୍ତ୍ରଣାଳୟ କନିଷ୍ଠ କ୍ରୀଡ଼ାବିତଙ୍କ ବିକାଶ ପାଇଁ ସଂକଳ୍ପବଦ୍ଧ ଏବଂ ସେଥିପାଇଁ ତାଜିମୁଲ କ୍ରୀଡ଼ାବିତମାନଙ୍କ ପାଇଁ ସୁବିଧାର ଅଭାବ ରହିଥିବା ନେଇ ସାମାଜିକ ଗଣମାଧ୍ୟମରେ ଭିଡିଓ ପୋଷ୍ଟ କରିବା ପରେ ସେ ମୁଖ୍ୟମନ୍ତ୍ରୀ ଶ୍ରୀମତି ମୁଫ୍ତିଙ୍କ ପାଖକୁ ଚିଠି ଲେଖିଥିଲେ । ଆମ ଖେଳାଳିମାନଙ୍କୁ ଶ୍ରେଷ୍ଠ ସୁବିଧା ପ୍ରଦାନ କରିବା ପାଇଁ ଆମେ ପ୍ରୟାସ ଜାରି ରଖିବୁ ଏବଂ ସେମାନଙ୍କର କୌଣସି ସମସ୍ୟା ଥିଲେ ଆମ ଦ୍ୱାର ସବୁବେଳେ ସେମାନଙ୍କ ପାଇଁ ଉନ୍ମୁକ୍ତ ରହିବ ବୋଲି ମନ୍ତ୍ରୀ ଶ୍ରୀ ଗୋଏଲ କହିଥିଲେ ।


    **********

    
    
    (Release ID: 1486260) Visitor Counter : 2