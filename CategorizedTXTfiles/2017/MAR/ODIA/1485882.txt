      ଯୁବ ବ୍ୟାପାର ଓ କ୍ରୀଡା ମନ୍ତ୍ରଣାଳୟ

      ବିଶ୍ୱ ଶୀତକାଳୀନ କ୍ରୀଡ଼ାରେ ପ୍ରତିନଧିତ୍ୱ କରିଥିବା ଭାରତୀୟ ସ୍ୱତନ୍ତ୍ର ଆଥଲେଟ ଦଳକୁ କ୍ରୀଡ଼ା ମନ୍ତ୍ରୀ ବିଜୟ ଗୋଏଲଙ୍କ ସମ୍ବର୍ଦ୍ଧନା
      Posted On: 27 MAR 2017 5:37PM by PIB Bhubaneshwar


    ଅଷ୍ଟ୍ରିଆରେ ମାର୍ଚ୍ଚ 14 ରୁ 25 ମଧ୍ୟରେ ଅନୁଷ୍ଠିତ ବିଶ୍ୱ ଶୀତକାଳୀନ କ୍ରୀଡ଼ାରେ ସଫଳତାର ସହ ଅଂଶଗ୍ରହଣ କରିଥିବା ଭାରତୀୟ ସ୍ୱତନ୍ତ୍ର ଆଥଲେଟ ଦଳକୁ କ୍ରୀଡ଼ା ଓ ଯୁବ ବ୍ୟାପାର ରାଷ୍ଟ୍ରମନ୍ତ୍ରୀ ଶ୍ରୀ ବିଜୟ ଗୋଏଲ ଆଜି ସମ୍ବର୍ଦ୍ଧିତ କରିଛନ୍ତି ।


    ମୋଟ 107 ଟି ଦେଶର 2700 ଆଥଲେଟ ଏହି ପ୍ରତିଯୋଗିତାରେ ଭାଗନେଇଥିବା ବେଳେ ଭାରତର ସ୍ୱତନ୍ତ୍ର ଅଲିମ୍ପିକ ଦଳ 37 ଟି ସ୍ୱର୍ଣ୍ଣ , 10 ରୌପ୍ୟ ଏବଂ 26 ଟି ବ୍ରୋଞ୍ଜ ମେଡାଲ ଜିତି ମେଡାଲ ତାଲିକାର ପଞ୍ଚମ ସ୍ଥାନରେ ରହିଥିଲେ ।


    ସମ୍ପୂର୍ଣ୍ଣ ସରକାରୀ ଖର୍ଚ୍ଚରେ କ୍ରୀଡ଼ା ଓ ଯୁବ ବ୍ୟାପାର ମନ୍ତ୍ରଣାଳୟ ପୂର୍ବରୁ 90 ଆଥଲେଟ , 23 କୋଚ ଏବଂ 3 ଜଣ ଅଧିକାରୀଙ୍କ ପ୍ରତିନିଧି ଦଳକୁ ମନୋନିତ କରିଥିଲା । ଭାରତୀୟ ପ୍ରତିନିଧି ଦଳ ବାବଦରେ 1.50 କୋଟି ଟଙ୍କାର ମୋଟ ବ୍ୟୟ ବରାଦ ହୋଇଥିଲା ।


    ଏହି ଅବସରରେ ନିଜର ବକ୍ତବ୍ୟ ରଖି ଶ୍ରୀ ବିଜୟ ଗୋଏଲ କହିଥିଲେ , ଏହି ଆଥଲେଟ ପ୍ରମାଣ କରିଛନ୍ତି ଯେ ଶ୍ରଦ୍ଧା ଓ ସଂକଳ୍ପ ବଳରେ ଜଣେ ବ୍ୟକ୍ତି ତାଙ୍କ ଜୀବନରେ କିଛି ବି ହାସଲ କରିପାରିବେ । ସେ ପ୍ରକାଶ କରିଥିଲେ ଯେ ଏହି ସ୍ୱତନ୍ତ୍ର ଆଥଲେଟମାନଙ୍କ ମଧ୍ୟରୁ ଅନେକ କ୍ରୀଡ଼ା ତାରକାରେ ପରିଣତ ହେବେ ଏବଂ ଭବିଷ୍ୟତରେ ମଧ୍ୟ ଦେଶ ପାଇଁ ଯଶ ଆଣିବେ । ସେ ଦଳର ପ୍ରତ୍ୟେକ ବ୍ୟକ୍ତିଙ୍କୁ ଅଭିନନ୍ଦନ ଜଣାଇବା ସହ ଭବିଷ୍ୟତର ପ୍ରତିଯୋଗିତା ପାଇଁ ଶୁଭକାମନା ଜଣାଇଥିଲେ । ଶ୍ରୀ ଗୋଏଲ କହିଲେ ଯେ ଏମାନଙ୍କର ବିଜୟ ଯୁବସମାଜଙ୍କ ପାଇଁ ପ୍ରେରଣାର ସ୍ରୋତ ଏବଂ ସେମାନଙ୍କର ଏହି ପ୍ରୟାସକୁ ଆମେ ସମର୍ଥନ କରିବା ଜାରି ରଖିବୁ ।


    ***********

    
    
    (Release ID: 1485882) Visitor Counter : 2