      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ନୂଆଦିଲ୍ଲୀରେ ଆବିଷ୍କୃତ କ୍ଷୁଦ୍ର ତୈଳକ୍ଷେତ୍ର ନିଲାମୀ 2016 ଅନ୍ତର୍ଗତ ଚୁକ୍ତିମାନା ସ୍ୱାକ୍ଷରିତ
      • ଡ଼ିଏସଏଫ ନିଲାମୀ ରାଉଣ୍ଡ୍ 2016 ରେ ମୋଟ 31 ଟି ଚୁକ୍ତିନାମା
      • 46,400 କୋଟି ଟଙ୍କା ରାଜସ୍ୱ ସଂଗୃହୀତ ହେବାର ଆକଳନ: ସରକାରୀ ଅଂଶଧନର ମୂଲ୍ୟ ପ୍ରାୟ 9,300 କୋଟି
      • ଡ଼ିଏସଏଫ ନିଲାମୀ ରାଉଣ୍ଡ୍ 2016 ବିଜିନେସ୍ ଇନ୍ ଇଣ୍ଡିଆ ପୃଷ୍ଠଭୂମୀରେ ଏକ ବଳିଷ୍ଠ ପଦକ୍ଷେପ : ମନ୍ତ୍ରୀ ଧର୍ମେନ୍ଦ୍ର ପ୍ରଧାନ
      • ସରକାର ଏବେ ଡ଼ିଏସଏଫ ନିଲାମୀ ରାଉଣ୍ଡ୍-2 ଦିଗରେ କାର୍ଯ୍ୟ କରୁଛନ୍ତି; ଖୁବ୍ ଶୀଘ୍ର ଓଏଏଲ ମାଧ୍ୟମରେ “ହେଲ୍ପ” ବ୍ୟବସ୍ଥା ଆରମ୍ଭ ହେବ ବୋଲି ମନ୍ତ୍ରୀ ଶ୍ରୀ ପ୍ରଧାନଙ୍କ ସୂଚନା
      Posted On: 27 MAR 2017 5:42PM by PIB Bhubaneshwar


    ଭାରତ ସରକାର ନୂଆଦିଲ୍ଲୀ ଠାରେ ଆବିଷ୍କୃତ କ୍ଷୁଦ୍ର ତୈଳକ୍ଷେତ୍ର ( DSF ) ନିଲାମୀ ରାଉଣ୍ଡ୍ 2016 ରେ ନିଲାମଧାରୀଙ୍କ ସହ ଚୁକ୍ତିନାମା ସ୍ୱାକ୍ଷର କରିଛନ୍ତି । ଏହି ଅବସରରେ ଡ଼ିଏସଏଫର ଏକ ଉଭୟମାର୍ଗୀ ସୂଚନା ବିନିମୟକ୍ଷମ ପୋର୍ଟାଲର ଶୁଭାରମ୍ଭ କରାଯାଇଛି । ଯାହାକି ‘ ଇଜି ଅଫ୍ ଡ଼ୁଇଂ ବିଜିନେସ୍ ’ ଭାବଧାରାରେ ପ୍ରସ୍ତୁତ ( ଯାହା www.dghindia.gov.in/dsfportal ରେ ଉପଲବ୍ଧ ) ଏବଂ ଏହାକୁ ଡ଼ିଜିଏଚ ଦ୍ୱାରା ବିକାଶ କରାଯାଇଛି । ଏହି କାର୍ଯ୍ୟକ୍ରମରେ କେନ୍ଦ୍ର ପେଟ୍ରୋଲିୟମ୍ ଓ ପ୍ରାକୃତିକ ବାଷ୍ପ ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ ଅଧ୍ୟକ୍ଷତା କରିଥିଲେ ।


    ଉପସ୍ଥିତ ଅଧିକାରୀ ଓ ନିଲାମଧାରୀ ସଂସ୍ଥାର ପ୍ରତିନିଧିମାନଙ୍କୁ ସଂବୋଧିତ କରି ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ ଭାରତର ଶକ୍ତି ଆମଦାନିକୁ ହ୍ରାସ କରିବା ସକାଶେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଚିନ୍ତାଧାରାକୁ ସାକାର କରିବା ଉଦ୍ଦେଶ୍ୟରେ ଡ଼ିଏସଏଫ ବ୍ୟବସ୍ଥା ପ୍ରବର୍ତ୍ତନ କରାଯାଇଥିଲା । 2022 ସୁଦ୍ଧା ଏହି ଆମଦାନି ମାତ୍ରାରେ 10 ପ୍ରତିଶତ ହ୍ରାସ କରାଯିବାର ଲକ୍ଷ୍ୟ ଧାର୍ଯ୍ୟ କରାଯାଇଛି । ଡ଼ିଏସଏଫ ନିଲାମୀର ଚଳିତ ପର୍ଯ୍ୟାୟକୁ ଖୁବ୍ କମ୍ ସମୟ ମଧ୍ୟରେ ସାକାର କରାଯାଇଛି ଯାହାକି କେତେଗୁଡ଼ିଏ ନୂଆ ପଦକ୍ଷେପ , ଯଥା ଇ - ନିଲାମୀ ପ୍ରକ୍ରିୟା ଓ ମତାମତ ବିନିମୟକାରୀ ମୋବାଇଲ୍ ଆପକୁ ପ୍ରବର୍ତ୍ତନ କରିବାରେ ସହାୟକ ହେବ । ସେହିଭଳି ଏକ ଭର୍ଚୁଆଲ୍ ଡ଼ାଟା ସେଣ୍ଟର ପ୍ରତିଷ୍ଠା କରିବା , ସମର୍ପିତ ସମ୍ବର୍ଦ୍ଧନା ସେଲ୍ , ନିଲାମଧାରୀମାନଙ୍କ ପାଇଁ କର୍ମଶାଳା ଆୟୋଜନ କରାଇବା ଆଦି କାର୍ଯ୍ୟ ସକାଶେ ଡ଼ିଏସଏଫ ବେଶ୍ ଫଳପ୍ରସୂ ହୋଇପାରିବ ।


    ଏହିସବୁ ନିଲାମୀ ତୈଳକ୍ଷେତ୍ରମାନଙ୍କରୁ ଆର୍ଥିକ ଆୟୁସୀମା ମଧ୍ୟରେ ପୁନଃପୌନିକ ସର୍ବାଧିକ ତୈଳ ଉତ୍ପାଦନ ପ୍ରାୟ 15000 ବିଓପିଡ଼ି ଏବଂ ବାଷ୍ପ ଉତ୍ପାଦନ ପ୍ରାୟ 2 ଏମଏମଏସସିଏମଡ଼ି ହେବାର ଆଶା କରାଯାଉଛି । ଏହାର ଆନୁମାନିକ ମୋଟ ରାଜସ୍ୱ ପରିମାଣ 46,400 କୋଟି ଟଙ୍କା ହେବ । ସେହିଭଳି ପ୍ରଦତ୍ତ ତୈଳକ୍ଷେତ୍ରଗୁଡ଼ିକ ପ୍ରାୟ 37,000 ଲୋକଙ୍କ ପାଇଁ କର୍ମନିଯୁକ୍ତି ସୁଯୋଗ ସୃଷ୍ଟି କରିବ । ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ ବିଶ୍ୱରେ ଏବେ ତୈଳ ଚାହିଦା ଦୃଷ୍ଟିରୁ ଏବଂ ଗତ ତିନିବର୍ଷ ମଧ୍ୟରେ ବିଶ୍ୱ ବଜାରରେ ତୈଳଦର ପ୍ରାୟ ଅଧାକୁ ଖସି ଆସିଥିବାରୁ ଆମେ ବାଜି ଲଗାଇ ଜୈବ ଇନ୍ଧନ ସକାଶେ ଏହି ନିଲାମୀ ରାଉଣ୍ଡକୁ କାର୍ଯ୍ୟକାରୀ କରିଛୁ । ଏହା ଭାରତରେ ବ୍ୟବସାୟ କରିବାର ପ୍ରତିବଦ୍ଧତାକୁ ପ୍ରକଟ କରୁଛି । କେବଳ ସେତିକି ନୁହେଁ , ଏହି ପର୍ଯ୍ୟାୟର ନିଲାମୀ ରାଉଣ୍ଡରୁ ଏପରିକି ଯେଉଁ ନିଲାମଧାରୀମାନେ ନିଲାମ ଧରିବାରେ ସଫଳ ହୋଇନାହାନ୍ତି , ସେମାନଙ୍କ ନିକଟରୁ ଆମେ ଯେଉଁ ସାମଗ୍ରିକ ପ୍ରତିକ୍ରିୟା ପାଇଛୁ ତାହା ବେଶ୍ ଉଲ୍ଲେଖଯୋଗ୍ୟ ବୋଲି ମନ୍ତ୍ରୀ ଶ୍ର୍ରୀ ପ୍ରଧାନ କହିଛନ୍ତି ।


    ସରକାର ଏବେ ଦ୍ୱିତୀୟ ପର୍ଯ୍ୟାୟ ଡ଼ିଏସଏଫ ନିଲାମୀ ଦିଗରେ କାର୍ଯ୍ୟ କରିବା ଆରମ୍ଭ କରିଛନ୍ତି ବୋଲି ଉଲ୍ଲେଖ କରି ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ ସରକାର ଏକ ହାଇଡ଼୍ରୋକାର୍ବନ୍ ଅନୁସନ୍ଧାନ ଏବଂ ଲାଇସେନ୍ସିଂ ନୀତି ( ହେଲ୍ପ ) ପ୍ରବର୍ତ୍ତନ କରିବାକୁ ଯାଉଛନ୍ତି । ଖୁବ୍ ଶୀଘ୍ର ଏହି ନୀତି ମୁକ୍ତ ଲାଇସେନ୍ସିଂ ପ୍ରବେଶ ନୀତି ମାଧ୍ୟମରେ କାର୍ଯ୍ୟକାରୀ କରାଯିବ । ଏହା ଦ୍ୱାରା ଅନୁସନ୍ଧାନ ଓ ମୂଲ୍ୟାୟନରେ ଅଧିକ ନିବେଶ ଲାଗି ପର୍ଯ୍ୟାପ୍ତ ସୁଯୋଗ ସୃଷ୍ଟି ହେବ ବୋଲି ସେ କହିଛନ୍ତି । ଏହି ଅବସରରେ ମନ୍ତ୍ରୀ ଶ୍ରୀ ପ୍ରଧାନ ସମସ୍ତ ନିଲାମଧାରୀଙ୍କୁ ଅଭିନନ୍ଦନ ଜ୍ଞାପନ କରିବା ସହ ସେମାନଙ୍କୁ ନିର୍ଭର ପ୍ରତିଶ୍ରୁତି ପ୍ରଦାନ କରିଥିଲେ ଯେ ସରକାରଙ୍କ ତରଫରୁ ସେମାନଙ୍କୁ ସମସ୍ତ ପ୍ରକାର ସାହାଯ୍ୟ ଓ ସହଯୋଗ ଯୋଗାଇ ଦିଆଯିବ । ଏହି ପର୍ଯ୍ୟାୟର ନିଲାମ ପ୍ରକ୍ରିୟାକୁ ସୁରୁଖୁରୁରେ ସଂପାଦନ କରିଥିବା ହେତୁ ସେ ସମସ୍ତ ଅଧିକାରୀ ତଥା ସହଯୋଗୀ ସଂସ୍ଥାଙ୍କ କାର୍ଯ୍ୟ ଓ ସହଯୋଗକୁ ଭୂୟସୀ ପ୍ରଶଂସା କରିଥିଲେ ।


    ନିକଟରେ ପେଟ୍ରୋଲିୟମ ମନ୍ତ୍ରୀ ତଥା ବାଣିଜ୍ୟ ଓ ଶିଳ୍ପ ମନ୍ତ୍ରୀ ଶ୍ରୀମତୀ ନିର୍ମଳା ସୀତାରମଣ ଏବଂ ସଡ଼କ ପରିବହନ ଓ ରାଜମାର୍ଗ ରାଷ୍ଟ୍ରମନ୍ତ୍ରୀ ଶ୍ରୀ ପନ ରାଧାକୃଷ୍ଣନ୍ ତାମିଲନାଡ଼ୁର ନେଦୁଭାସାଲ ଗ୍ରାମର ପ୍ରତିନିଧିମାନଙ୍କୁ ଭେଟିଛନ୍ତି । ଏହି ପ୍ରତିନିଧିମାନେ ସେମାନଙ୍କ କ୍ଷେତ୍ରରେ ତୈଳ ଅନୁସନ୍ଧାନ କରାଯିବା ଘେନି ଆଶଙ୍କା ପ୍ରକଟ କରିଛନ୍ତି । ଯେତେବେଳେ ତାମିଲନାଡ଼ୁ ସରକାର କେନ୍ଦ୍ର ସରକାରଙ୍କ ସହ ଆଲୋଚନା କରି ସ୍ଥାନୀୟ ଲୋକମାନଙ୍କ ସମସ୍ତ ଆଶଙ୍କାକୁ ଦୂର କରିବେ ଏହା ପରେ ସେଠାରେ ତୈଳ ଅନୁସନ୍ଧାନ ଜନିତ କାର୍ଯ୍ୟ ଆରମ୍ଭ କରାଯିବ ବୋଲି ମନ୍ତ୍ରୀମାନେ ଏହି ପ୍ରତିନିଧିମାନଙ୍କୁ ପ୍ରତିଶ୍ରୁତି ପ୍ରଦାନ କରିଛନ୍ତି । ଆଜିର ଏହି ଚୁକ୍ତିନାମା ସ୍ୱାକ୍ଷର କାର୍ଯ୍ୟକ୍ରମରେ ସଫଳ ନିଲାମଧାରୀ ତଥା ସେବା ଯୋଗାଣକାରୀ କମ୍ପାନୀମାନଙ୍କ ଅଧିକାରୀମାନେ ଉପସ୍ଥିତ ଥିଲେ । ଶ୍ରୀ ପ୍ରଧାନଙ୍କ ପ୍ରତିନିଧି ମଣ୍ଡଳରେ ପେଟ୍ରୋଲିୟମ୍ ଓ ପ୍ରାକୃତିକ ବାଷ୍ପ ସଚିବ ଶ୍ରୀ କେ ଡ଼ି ତ୍ରିପାଠୀ ଏବଂ ମନ୍ତ୍ରଣାଳୟର ଅନ୍ୟ ବରିଷ୍ଠ କର୍ମକର୍ତ୍ତାମାନେ ମଧ୍ୟ ସାମିଲ ହୋଇଥିଲେ


    *****************


    

    
    (Release ID: 1485887) Visitor Counter : 2