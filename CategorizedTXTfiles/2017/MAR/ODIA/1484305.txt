      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଛତିଶଗଡ଼ର ସୁକମାରେ ମାର୍ଚ୍ଚ 11 ତାରିଖରେ ନିରାପତ୍ତା ବାହିନୀଙ୍କ ଉପରେ ଆକ୍ରମଣ ସମ୍ପର୍କରେ ଲୋକସଭାରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀଙ୍କ ବିବୃତି
      Posted On: 14 MAR 2017 5:27PM by PIB Bhubaneshwar


    ‘ 2017 ମାର୍ଚ୍ଚ 11 ତାରିଖରେ ଛତିଶଗଡ଼ର ସୁକ୍ମା ଜିଲ୍ଲାର ଭେଜିଠାରେ ସିଆରପିଏଫର ଦୁଇ କମ୍ପାନି ଯବାନ୍ ରାସ୍ତା ନିର୍ମାଣ କରୁଥିବା ଠିକା ସଂସ୍ଥାର କର୍ମଚାରୀଙ୍କୁ ସୁରକ୍ଷା ଦେଉଥିଲେ । ସକାଳ 8 ଟା 53 ମିନିଟରେ ଯବାନମାନେ ବାଙ୍କୁପୁରା ଗ୍ରାମ ନିକଟ ଜଙ୍ଗଲରେ ପହଂଚିବା ବେଳେ ବାମପନ୍ଥୀ ଉଗ୍ରବାଦୀମାନେ ଅଚାନକ ପ୍ରବଳ ଗୁଳିମାଡ଼ କରିବା ସହ ଆଇଇଡି ବିସ୍ଫୋରଣ ଘଟାଇଥିଲେ । ଏହି ଦୁର୍ଭାଗ୍ୟଜନକ ଘଟଣାରେ 12 ଜଣ ଯବାନ୍ ସହିଦ୍ ହୋଇଥିବା ବେଳେ 2 ଜଣ ଗୁରୁତର ଆହତ ହୋଇଥିଲେ । ଆହତ ଯବାନଙ୍କ ସ୍ୱାସ୍ଥ୍ୟାବସ୍ଥା ଏବେ ସ୍ଥିର ରହିଛି ଏବଂ ସେମାନେ ବିପଦମୁକ୍ତ । 13 ଟି ଅସ୍ତ୍ର ଏବଂ 2 ଟି ୱାୟାରଲେସ୍ ସେଟ୍ ଉଗ୍ରବାଦୀମାନେ ଲୁଟି ନେଇଛନ୍ତି ।


    ସହିଦ୍ ଯବାନ୍ ମାନେ ହେଲେ :


    1. ଇନ୍ସପେକ୍ଟର ଜଗଜିତ୍ ସିଂ , 2. ଏଏସ୍ଆଇ ହୀରାବଲ୍ଲଭ ଭଟ୍ଟ , 3. ଏଏସ୍ଆଇ ନରେନ୍ଦର ସିଂ , 4. କନେଷ୍ଟବଳ ସୁରେଶ କୁମାର , 5. କନେଷ୍ଟବଳ ମଙ୍ଗେସ ବଲ ପାଣ୍ଡେ , 6 . କନେଷ୍ଟବଳ ରାମପାଲ ସିଂ ଯାଦବ , ୭ . କନେଷ୍ଟବଳ ଗୋରଖନାଥ , 8. କନେଷ୍ଟବଳ ନନ୍ଦ କୁମାର ଅଥରାମ , 9. କନେଷ୍ଟବଳ ସତିଶଚନ୍ଦ ବର୍ମା , 10. କନେଷ୍ଟବଳ କେ . ଶଙ୍କର , 11. ହେଡ଼୍ କନେଷ୍ଟବଳ ପି ଆର ମେଣ୍ଢେ , 12. ହେଡ଼୍ କନେଷ୍ଟବଳ ଜଗଦୀଶ ପ୍ରସାଦ ବିଷ୍ଣୋଇ ।


    ଆହତମାନେ ହେଲେ :


    1. କନେଷ୍ଟବଳ ଜୟଦେବ ପ୍ରମାଣିକ


    2. କନେଷ୍ଟବଳ ମହମ୍ମଦ ସାଲେମ ସାଗଲ


    ସହିଦମାନଙ୍କ ପରିବାର ପ୍ରତି ମୁଁ ଗଭୀର ସମବେଦନା ଜ୍ଞାପନ କରୁଛି । ଏଭଳି ଦୁଃଖ ସମୟରେ ସମଗ୍ର ଦେଶ ସେମାନଙ୍କ ସହ ଅଛି । ସହିଦମାନଙ୍କ ବଳିଦାନକୁ ସମଗ୍ର ଜାତି ଚିର ଦିନ ମନେ ରଖିବ । ଆହତମାନଙ୍କୁ ଆବଶ୍ୟକ ଉତ୍ତମ ଚିକିତ୍ସା ସେବା ଯୋଗାଇ ଦିଆଯିବ । ଗୃହ ପକ୍ଷରୁ ମୁଁ ସେମାନଙ୍କ ସୁସ୍ଥ ଜୀବନ କାମନା କରୁଛି ।


    ନିରାପତ୍ତା ବାହିନୀର ଅଭୂତପୂର୍ବ ସଫଳତା ବାମପନ୍ଥୀ ଉଗ୍ରବାଦୀ ଗୋଷ୍ଠୀ ପାଇଁ ଅସ୍ୱସ୍ତିକର ହୋଇଛି । ସମସ୍ତ ବାମପନ୍ଥୀ ଉଗ୍ରବାଦୀ ପ୍ରବଣ ରାଜ୍ୟଗୁଡ଼ିକରେ 2016 ମସିହାରେ ନିରାପତ୍ତା ବାହିନୀ ଅଶେଷ ସଫଳତା ପାଇଛନ୍ତି , ବିଶେଷ କରି ଛତିଶଗଡ଼ରେ ଯେଉଁଠାରେ କି 135 ଜଣ କ୍ୟାଡର ନିହତ ହୋଇଛନ୍ତି , 779 ଜଣ ଗିରଫ ଏବଂ 1198 ଜଣ ଆତ୍ମସମର୍ପଣ କରିଛନ୍ତି । ଛତିଶଗଡ଼ରେ ବାମପନ୍ଥୀ ଉଗ୍ରବାଦୀ ହିଂସା ମଧ୍ୟ 15% ହ୍ରାସ ପାଇଛି । 2015 ରେ ଏଠାରେ 466 ଟି ହିଂସା ହୋଇଥିବା ବେଳେ 2016 ରେ 395 କୁ ହ୍ରାସ ପାଇଛି ।


    ନିମ୍ନଲିଖିତ ତଥ୍ୟରୁ ନିରାପତ୍ତା ବାହିନୀର ସଫଳତା ଜଣାପଡ଼ୁଛି :


    କ ) ବାମପନ୍ଥୀ ଉଗ୍ରବାଦୀଙ୍କ ନିହତ ସଂଖ୍ୟା 150% ବୃଦ୍ଧି ପାଇଛି (2015 ରେ 89 ଏବଂ 2016 ରେ 222) ।


    ଖ ) ଗିରଫ ଏବଂ ଆତ୍ମସମର୍ପଣ 2015 ମସିହା ତୁଳନାରେ 47% ବୃଦ୍ଧି ପାଇଛି (2238 ରୁ 3282)


    ଗ ) 2015 ରେ ନିରାପତ୍ତା ବାହିନୀଠାରୁ 15 ଟି ଅସ୍ତ୍ର ଲୁଟ୍ ହୋଇଥିବା ବେଳେ 2016 ରେ ଏହି ସଂଖ୍ୟା ମାତ୍ର 3 ।


    ଘ ) 2015 ରେ 36% ଗୁଳିବିନିମୟ / ଏନକାଉଣ୍ଟର ହୋଇଥିବା ବେଳେ 2016 ରେ ଏହା 67% ।


    ଙ ) ସର୍ବାଧିକ ବାମପନ୍ଥୀ ଉଗ୍ରବାଦୀ ପ୍ରବଣ ଅଞ୍ଚଳ ଦକ୍ଷିଣ ବସ୍ତରରେ ସେମାନଙ୍କ ହିଂସା ହ୍ରାସ ପାଇଛି (2015 ରେ 326 ଥିବା ବେଳେ 2016 ରେ 252) ।


    2016 ରେ ବାମପନ୍ଥୀ ଉଗ୍ରବାଦୀମାନେ ଅଶେଷ କ୍ଷତିର ସମ୍ମୁଖିନ ହୋଇଥିବା ସଙ୍ଗଠନର ବିଭିନ୍ନ ନଥିପତ୍ରରୁ ଜଣାପଡ଼ିଛି । ତେଣୁ ସେମାନେ କ୍ୟାଡରମାନଙ୍କ ମନୋବଳ ବୃଦ୍ଧି କରିବାକୁ ଏଭଳି ହିଂସା ଘଟାଇବାକୁ ଉଦ୍ୟମ କରିବେ । ତେବେ ଆମ ଯବାନମାନେ ସେମାନଙ୍କୁ ନିଃଶେଷ କରିବାକୁ ମୁକାବିଲା କରିବେ ବୋଲି ମୋର ବିଶ୍ୱାସ । ତେବେ ସୁକମା ଘଟଣାର ବିଧିବଦ୍ଧ ତଦନ୍ତ କରି ରିପୋର୍ଟ ଦେବାକୁ ମୁଁ ସିଆରପିଏଫ୍ ଡିଜିକୁ ନିର୍ଦ୍ଦେଶ ଦେଇଛି ।


    ସହିଦ୍ ଯବାନମାନଙ୍କୁ ଶ୍ରଦ୍ଧାଞ୍ଜଳି ଜଣାଇବାକୁ ମୁଁ ନିଜେ ଘଟଣା ଦିନ ଛତିଶଗଡ଼ ଗସ୍ତରେ ଯାଇଥିଲି । ଆହତ ଯବାନମାନଙ୍କୁ ଭେଟିଛି । ଜୀବନର ମୁଲ୍ୟ ଅର୍ଥରେ ତୁଳନା କରି ହେବନାହିଁ । ତଥାପି ପ୍ରତି ସହିଦ୍ ଯବାନଙ୍କ ପରିବାରକୁ କେନ୍ଦ୍ର ସରକାରଙ୍କ ପକ୍ଷରୁ 35 ଲକ୍ଷ ଟଙ୍କା , ସିଆରପିଏଫ୍ ରିସ୍କ ଫଣ୍ଡରୁ 20 ଲକ୍ଷ , ସିଆରପିଏଫ୍ କଲ୍ୟାଣ ପାଣ୍ଠିରୁ 1 ଲକ୍ଷ ଟଙ୍କା , ଛତିଶଗଡ଼ ସରକାରଙ୍କଠାରୁ 3 ଲକ୍ଷ ଏବଂ ବୀମା ସୁବିଧା ବାବଦକୁ 25 ଲକ୍ଷ ଟଙ୍କା ପ୍ରଦାନ କରାଯିବ । ଏଥିସହ ସହିଦ୍ ଯବାନଙ୍କ ଅବସର ବୟସ ପର୍ଯ୍ୟନ୍ତ ସେମାନଙ୍କ ନିକଟ ସମ୍ପର୍କୀୟଙ୍କୁ ସମ୍ପୂର୍ଣ୍ଣ ଦରମା ପ୍ରଦାନ କରାଯିବ ।


    ମୁଁ ଗୃହକୁ ଏହି ଆଶ୍ୱାସନା ଦେଉଛି ଯେ କେନ୍ଦ୍ରୀୟ ନିରାପତ୍ତା ବାହିନୀକୁ ସମସ୍ତ ସହାୟତା ସହ ରାଜ୍ୟ ପୁଲିସକୁ ପ୍ରଶିକ୍ଷଣ , ଦକ୍ଷତା ବୃଦ୍ଧି ତଥା ଗୋଇନ୍ଦା ସୂଚନା ଆଦାନପ୍ରଦାନର ସମସ୍ତ ସୁବିଧା ଦିଆଯିବ । ଏହି ଗୃହ ମାଧ୍ୟମରେ ମୁଁ ସମଗ୍ର ଦେଶକୁ ପ୍ରତିଶ୍ରୁତି ଦେଉଛି , ବାମପନ୍ଥୀ ଉଗ୍ରବାଦୀଙ୍କୁ ଲୋକଙ୍କୁ ବିଭ୍ରାନ୍ତ କରିବା ଦିଗରେ ସଫଳ ହେବାକୁ ଦିଆଯିବ ନାହିଁ ।


    ମୁଁ ପୁଣି ଥରେ ସହିଦ୍ ଯବାନମାନଙ୍କୁ ଶ୍ରଦ୍ଧାଞ୍ଜଳି ଜଣାଇବା ସହ ସେମାନଙ୍କ ପରିବାର ପ୍ରତି ସମବେଦନା ଜଣାଉଛି । ସହିଦଙ୍କ ବଳିଦାନ ବ୍ୟର୍ଥ ଯିବ ନାହିଁ ବୋଲି ଗୃହରେ ମୁଁ ପ୍ରତିଶ୍ରୁତି ଦେଉଛି । ’


    **********

      
    
    
    (Release ID: 1484305) Visitor Counter : 4