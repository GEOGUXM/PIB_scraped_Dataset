      ସଂଖ୍ୟାଲଘୁ ବ୍ୟାପାର ମନ୍ତ୍ରଣାଳୟ

      ‘ନଇ ରୋଶନି’ ଯୋଜନାରେ 31 ହଜାରରୁ ଅଧିକ ମହିଳା ଅନ୍ତର୍ଭୁକ୍ତ
      Posted On: 16 MAR 2017 4:14PM by PIB Bhubaneshwar


    


    ସଂଖ୍ୟାଲଘୁ ମହିଳାମାନଙ୍କ ମଧ୍ୟରେ ନେତୃତ୍ୱର ଦକ୍ଷତା ବୃଦ୍ଧି କରିବାକୁ ‘ ନଇ ରୋଶନି ’ ଅଧୀନରେ କେନ୍ଦ୍ର ସଂଖ୍ୟାଲଘୁ ବ୍ୟାପାର ମନ୍ତ୍ରଣାଳୟ ତିନିଟି ଯୋଜନା ପ୍ରଣୟନ କରିଛି । ବିଶେଷ କରି ମୁସଲମାନ , ଖ୍ରୀଷ୍ଟିଆନ୍ , ଶିଖ୍ , ବୌଦ୍ଧ , ପାର୍ସି ଏବଂ ଜୈନ ମହିଳାମାନଙ୍କ କଲ୍ୟାଣ ସକାଶେ 14.13 କୋଟି ଟଙ୍କାର ଅନୁଦାନ ଦିଆଯାଇଛି । ଚଳିତ ଆର୍ଥିକ ବର୍ଷର ଜାନୁଆରୀ 31 ତାରିଖ ସୁଦ୍ଧା 69 ହଜାର 150 ଜଣ ମହିଳାଙ୍କୁ ଏହି ଯୋଜନାରେ ସାମିଲ କରାଯାଇପାରିଛି । 2015-16 ରେ 14.81 କୋଟି ଟଙ୍କାର ଅନୁଦାନରେ 58 ହଜାର 725 ଜଣ ମହିଳାଙ୍କୁ ଯୋଜନାରେ ସାମିଲ କରାଯାଇଥିଲା । 2014-15 ରେ 13 କୋଟି 78 ଲକ୍ଷ ଟଙ୍କା ଅନୁଦାନରେ 71 ହଜାର 75 ଜଣ ମହିଳାଙ୍କୁ ଯୋଜନାରେ ସାମିଲ କରାଯାଇଥିଲା । ଦେଶର କେତେକ ପ୍ରମୁଖ ସ୍ୱେଚ୍ଛାସେବୀ ସଂସ୍ଥା ମାଧ୍ୟମରେ କାର୍ଯ୍ୟକାରୀ ହେଉଥିବା ଏସବୁ ଯୋଜନାର ମୂଳ ଲକ୍ଷ୍ୟ ହେଲା ବିଭିନ୍ନ ସ୍ତରରେ ମହିଳାମାନଙ୍କୁ ଜ୍ଞାନ , ପ୍ରଯୁକ୍ତିବିଦ୍ୟା ଯୋଗାଇବା ସହ ଆତ୍ମବିଶ୍ୱାସ ବଢ଼ାଇ ସଶକ୍ତ କରିବା । ଲୋକସଭାରେ ଏକ ପ୍ରଶ୍ନର ଲିଖିତ ଉତ୍ତର ଦେଇ ଏହା କହିଛନ୍ତି କେନ୍ଦ୍ର ସଂଖ୍ୟାଲଘୁ ବ୍ୟାପାର ମନ୍ତ୍ରୀ ( ସ୍ୱାଧୀନ ଦାୟିତ୍ୱ ) ମୁକ୍ତାର ଆବାସ ନକଭୀ ।

    ସେ କହିଛନ୍ତି ଯେ , ମୌଲାନା ଆଜାଦ ଏଜୁକେସନ ଫାଉଣ୍ଡେସନ ଜରିଆରେ ମେଧାବୀ ସଂଖ୍ୟାଲଘୁ ଛାତ୍ରୀମାନଙ୍କୁ ବେଗମ ହଜରତ୍ ମହଲ ଜାତୀୟ ବୃତ୍ତି ଯୋଗାଇ ଦିଆଯାଉଛି । 2015-16 ରେ ଏଥିପାଇଁ 57.60 କୋଟି ଟଙ୍କା ଦିଆଯାଇଥିଲା ଏବଂ 48 ହଜାର ଛାତ୍ରୀ ଉପକୃତ ହୋଇଥିଲେ । 2014-15 ରେ 54.51 କୋଟି ଟଙ୍କା ବୃତ୍ତି ଆକାରରେ ଦିଆଯାଇଥିଲା ଏବଂ ଉପକୃତ ହୋଇଥିଲେ 45 ହଜାର 426 ଜଣ ଛାତ୍ରୀ ।
    ଜାତୀୟ ସଂଖ୍ୟାଲଘୁ ବିକାଶ ଏବଂ ଆର୍ଥିକ ନିଗମ ( NMDFC) ଜରିଆରେ କାର୍ଯ୍ୟକାରୀ ହେଉଛି ମହିଳା ସମୃଦ୍ଧି ଯୋଜନା । ଏଥିରେ ମହିଳାମାନଙ୍କୁ ସେମାନଙ୍କ ଅନୁକୂଳ ବ୍ୟବସାୟ ସକାଶେ ଦକ୍ଷତା ବିକାଶ ପ୍ରଶିକ୍ଷଣ ପ୍ରଦାନ କରାଯାଉଛି । ଛଅ ମାସର ପ୍ରଶିକ୍ଷଣରେ କଞ୍ଚାମାଲ ପାଇଁ 1500 ଟଙ୍କା ଏବଂ ମାସିକ 1 ହଜାର ଟଙ୍କା ଷ୍ଟାଇପେଣ୍ଡ ଦିଆଯାଉଛି । ପ୍ରଶିକ୍ଷଣ ସମୟରେ ମହିଳାମାନେ ସ୍ୱୟଂ ସହାୟକ ଗୋଷ୍ଠୀ ଗଠନ କରିବା ସହ ସଦସ୍ୟ ପିଛା 1 ଲକ୍ଷ ଟଙ୍କା ଋଣ ନେଇ ରୋଜଗାରର ମାଧ୍ୟମ ସୃଷ୍ଟି କରିଥାନ୍ତି ।


    **********


    

    
    (Release ID: 1484769) Visitor Counter : 4