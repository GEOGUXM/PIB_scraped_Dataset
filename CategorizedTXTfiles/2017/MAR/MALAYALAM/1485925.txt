      വാര്‍ത്താവിതരണ പ്രക്ഷേപണ മന്ത്രാലയം

      സിനിമ സെന്‍സറിംഗിന് ഓണ്‍ലൈന്‍ സംവിധാനം
      Posted On: 28 MAR 2017 5:24PM by PIB Thiruvananthpuram


    സിനിമകള്‍ സെന്‍സര്‍ ചെയ്യുന്നതിനുള്ള പുതിയ ഓണ്‍ലൈന്‍ സംവിധാനം രാജ്യത്ത് നിലവില്‍ വന്നു. കേന്ദ്ര വാര്‍ത്താ വിതരണ പ്രക്ഷേപണ മന്ത്രി ശ്രീ. എം. വെങ്കയ്യ നായിഡു ന്യൂ ഡല്‍ഹിയില്‍ നടന്ന ചടങ്ങില്‍ ഇതിന്റെ ഉദ്ഘാടനം നിര്‍വ്വഹിച്ചു. ചലച്ചിത്രങ്ങളുടെ സെന്‍സറിംഗുമായി ബന്ധപ്പെട്ട നടപടിക്രമങ്ങള്‍ സുതാര്യതയോടെ വേഗത്തില്‍ നിരീക്ഷിക്കാന്‍ ഈ സംവിധാനം വഴിയൊരുക്കുമെന്ന് അദ്ദേഹം പറഞ്ഞു. മാധ്യമ വിനോദ മേഖലയില്‍ ബിസിനസ്സ് ചെയ്യുന്നത് സുഗമമാക്കാന്‍ നിരവധി സംരംഭങ്ങള്‍ കൈക്കൊണ്ടുവരികയാണെന്ന് ശ്രീ. നായിഡു അറിയിച്ചു. കേന്ദ്ര വാര്‍ത്താ വിതരണ പ്രക്ഷേപണ മന്ത്രാലയത്തിന് കീഴിലുള്ള ഏകജാലക സംവിധാനമായ ഫിലിം ഫെസിലിറ്റേഷന്‍ ഓഫീസ് മുഖേന കഴിഞ്ഞ കൊല്ലം 41 വിദേശ ചലച്ചിത്രങ്ങള്‍ക്ക് ചിത്രീകരണാനുമതി നല്‍കുകയുണ്ടായി. മുന്‍ വര്‍ഷത്തെ അപേക്ഷിച്ച് 33 ശതമാനത്തിന്റെ വര്‍ദ്ധനയാണെന്ന് ശ്രീ. നായിഡു ചൂണ്ടിക്കാട്ടി. നിലവിലുള്ള ടെലിവിഷന്‍ ചാനലുകളുടെ ലൈസന്‍സ് വര്‍ഷംതോറും പുതുക്കുന്നതിനുള്ള പ്രക്രിയ ലളിതമാക്കി. ഇക്കൊല്ലം ജനുവരി ഒന്ന് മുതല്‍ ഭാരത് കോശ് പോര്‍ട്ടലിലൂടെ ഓണ്‍ ലൈനായി ഇതിനുള്ള തുക അടയ്ക്കാവുന്നതാണ്. ഫിലിം സര്‍ട്ടിഫിക്കേഷന്‍ സംബന്ധിച്ച് ശ്യം ബെനഗല്‍, മുദ്ഗല്‍ കമ്മറ്റി റിപ്പോര്‍ട്ടുകള്‍ ചലച്ചിത്ര മാധ്യമ മേഖലകളിലെ ബന്ധപ്പെട്ട കൂടുതല്‍ പേരുമായി ചര്‍ച്ച നടത്തിയ ശേഷം സെന്‍സറിംഗ് പ്രക്രിയയില്‍ ആവശ്യമായ മാറ്റം കൊണ്ടുവരുമെന്നും ശ്രീ. വെങ്കയ്യ നായിഡു അറിയിച്ചു.


    ഓണ്‍ലൈന്‍ ഫിലിം സര്‍ട്ടിഫിക്കേഷന്‍ സംവിധാനത്തിന്റെ പ്രത്യേകതകള്‍ ഇവയാണ്.
    · ഓരോ അപേക്ഷയുടെയും തല്‍സ്ഥിതി ഇ - സിനിപ്രമാണിന്റെ ഡാഷ് ബോര്‍ഡില്‍ നിര്‍മ്മാതാവിനും, സെന്‍സര്‍ ബോര്‍ഡിലെ മുതിര്‍ന്ന ഉദ്യോഗസ്ഥനും കാണാന്‍ കഴിയും.
    · 10 മിനിട്ടില്‍ താഴെയുള്ള ഹ്രസ്വചിത്രങ്ങള്‍, പ്രൊമോകള്‍, ട്രൈലറുകള്‍ മുതലായവയ്ക്ക് നിര്‍മ്മാതാവ് സെന്‍സര്‍ ബോര്‍ഡ് ഓഫീസോ, തീയറ്ററോ നേരിട്ട് സന്ദര്‍ശിക്കണമെന്നില്ല. തങ്ങളുടെ സൃഷ്ടികള്‍ ഓണ്‍ലൈനായി സമര്‍പ്പിച്ചാല്‍ മതിയാകും.
    · 10 മിനിട്ടില്‍ അധികം ദൈര്‍ഘ്യമുള്ള ചിത്രങ്ങള്‍ക്ക് അപേക്ഷകന്‍ എക്‌സാമിനിംഗ് തീയറ്ററില്‍ ചിത്രം പ്രദര്‍ശിപ്പിക്കുന്ന വേളയില്‍ മാത്രം സന്നിഹിതനായാല്‍ മതി. സര്‍ട്ടിഫിക്കറ്റുകള്‍ വാങ്ങാന്‍ മാത്രം സി.ബി.എഫ്.സി. ഓഫീസുകളില്‍ പോയാല്‍ മതി.
    · അപേക്ഷകന് അഥവാ നിര്‍മ്മാതാവിന് തങ്ങളുടെ അപേക്ഷയുടെ തല്‍സ്ഥിതിയും തുടര്‍ നടപടികളും സംബന്ധിച്ച് എസ്.എം.എസ്. വഴിയോ ഇ-മെയിലായോ അറിയിപ്പ് ലഭിക്കും.
    · സര്‍ട്ടിഫിക്കറ്റുകളില്‍ ക്യൂ.ആര്‍. കോഡ് നടപ്പിലാക്കുന്നത് തിരിമറികള്‍ക്ക് അറുതി വരുത്തും.
    · ഇടനിലക്കാരെ ഒഴിവാക്കാനും അഴിമതിക്കുള്ള എന്തെങ്കിലും സാധ്യതകള്‍ ഇല്ലാതാക്കാനും സുതാര്യതയുള്ള ഈ സംവിധാനം സഹായിക്കും.

    
    
    (Release ID: 1485925) Visitor Counter : 8