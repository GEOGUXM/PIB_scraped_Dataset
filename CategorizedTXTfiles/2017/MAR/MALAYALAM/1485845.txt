      ഊര്‍ജ്ജ മന്ത്രാലയം

      എല്‍.ഇ.ഡി. ബള്‍ബുകളുടെ സംഭരണവുമായി ബന്ധപ്പെട്ട ആരോപണങ്ങള്‍ അടിസ്ഥാന രഹിതം
      Posted On: 28 MAR 2017 3:49PM by PIB Thiruvananthpuram


    രാജ്യത്ത് എല്‍.ഇ.ഡി. ബള്‍ബുകളുടെ സംഭരണവുമായി ബന്ധപ്പെട്ട് ചില പത്രങ്ങളില്‍ വന്ന ആരോപണങ്ങള്‍ തികച്ചും അടിസ്ഥാനരഹിതമാണെന്ന് കേന്ദ്ര ഊര്‍ജ്ജ മന്ത്രാലയത്തിന് കീഴിലുള്ള കമ്പനിയായ എനര്‍ജി എഫിഷന്‍സി സര്‍വ്വീസസ് ലിമിറ്റഡ് വ്യക്തമാക്കി. സുതാര്യവും മികവുറ്റതുമായ രീതിയിലാണ് എല്‍.ഇ.ഡി. ബള്‍ബുകള്‍ കമ്പനി സംഭരിക്കുന്നത്. ഉജാല പദ്ധതി പ്രകാരം നാളിതുവരെ 22 കോടിയിലധികം എല്‍.ഇ.ഡി. ബള്‍ബുകള്‍ വിറ്റഴിഞ്ഞതിലൂടെ ഉപഭോക്താക്കളുടെ വൈദ്യുതി ബില്‍ ഇനത്തില്‍ 11, 500 കോടി രൂപയുടെ ലാഭമുണ്ടായിട്ടുണ്ട്.


    കര്‍ശന വ്യവസ്ഥകളോടെയുള്ള ഇ - ലേലത്തിലൂടെയാണ് എല്‍.ഇ.ഡി. ബള്‍ബുകള്‍ സംഭരിക്കുന്നത്. ഒരു ചൈനീസ് കമ്പനിയും ഇതുവരെ ടെണ്ടറില്‍ പങ്കെടുത്തിട്ടില്ലെന്ന് കമ്പനി അറിയിച്ചു. കഴിഞ്ഞ വര്‍ഷം സെപ്റ്റംബര്‍ വരെ 5 കോടി എല്‍.ഇ.ഡി. ബള്‍ബുകളാണ് സംഭരിച്ചിട്ടുള്ളത്. മൂന്ന് തലത്തിലുള്ള ഗുണനിലവാര പരിശോധനയ്ക്ക് ശേഷമാണ് 22.1 കോടിയിലധികം എല്‍.ഇ.ഡി. ബള്‍ബുകള്‍ വിതരണം ചെയ്തിട്ടുള്ളത്. ഇവയിലെ തകരാറിന്റെ നിരക്ക് ഒരു ശതമാനത്തില്‍ താഴെയാണ്. ലോകത്തില്‍ തന്നെ ഏറ്റവും കുറഞ്ഞ നിരക്കാണിത്.


    ഇ.ഇ.എസ്.എല്‍. 19 ലക്ഷത്തിലധികം തെരുവ് വിളക്കുകള്‍ എല്‍.ഇ.ഡി. യിലേയ്ക്ക് മാറ്റി കഴിഞ്ഞു. 200 ഓളം നഗര തദ്ദേശ ഭരണ സ്ഥാപനങ്ങള്‍ക്ക് ഇതിന്റെ പ്രയോജനം ലഭിച്ചു. 11 സംസ്ഥാനങ്ങളില്‍ ഈ പദ്ധതി തുടര്‍ന്ന് വരികയാണ്. ദേശീയ തലത്തില്‍ നടപ്പാക്കി വരുന്ന എല്‍.ഇ.ഡി. പദ്ധതി മികവിന്റെയും സുതാര്യതയുടെയും പേരില്‍ അന്താരാഷ്ട്ര തലത്തില്‍ തന്നെ പ്രകീര്‍ത്തിക്കപ്പെട്ടിട്ടുണ്ട്.

    
    
    (Release ID: 1485845) Visitor Counter : 5