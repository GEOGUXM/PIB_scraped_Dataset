      വനിതാ, ശിശു വികസന മന്ത്രാലയം

      ആധാര്‍ ഇല്ലാത്തതിന്റെ പേരില്‍ ഐ.സി.ഡി.എസ്. ആനുകൂല്യങ്ങള്‍ ആര്‍ക്കും നിഷേധിക്കപ്പെടില്ല
      Posted On: 10 MAR 2017 5:54PM by PIB Thiruvananthpuram

      	 സംയോജിത ശിശു വികസന പദ്ധതി പ്രകാരമുള്ള ഒരാനുകൂല്യവും ആധാര്‍ കാര്‍ഡ് ഇല്ലാത്തതിന്റെ പേരില്‍ നിഷേധിക്കപ്പെടില്ലെന്ന് കേന്ദ്ര വനിത, ശിശു വികസന മന്ത്രാലയം വ്യക്തമാക്കി. മറിച്ചുള്ള വാര്‍ത്തകള്‍ വസ്തുതാവിരുദ്ധമാണെന്നും മന്ത്രാലയം വ്യക്തമാക്കി. ആറ് വയസ്സില്‍ താഴെയുള്ള കുഞ്ഞുങ്ങള്‍ക്ക് അംഗന്‍വാടി കേന്ദ്രം വഴി നല്‍കുന്ന പാകം ചെയ്ത ഭക്ഷണത്തിന് പകരം ഈ ആനുകൂല്യം പണമായി നല്‍കാന്‍ തീരുമാനിച്ച വാര്‍ത്തകളും തെറ്റാണ്.
      	 ഗര്‍ഭിണികള്‍ക്കും മുലയൂട്ടുന്ന അമ്മമാര്‍ക്കും 6 മുതല്‍ 36 മാസം വരെ പ്രായമുള്ള കുഞ്ഞുങ്ങള്‍ക്കും ഐ.സി.ഡി.എസ്. മുഖേന നല്‍കിവരുന്ന പോഷകാഹാര റേഷന് പകരം വ്യവസ്ഥകള്‍ക്ക് വിധേയമായി പണമായി കൈമാറാനുള്ള സാധ്യത തിരഞ്ഞെടുത്ത ജില്ലകളില്‍ പരിശോധിച്ച് വരിക മാത്രമാണ് ചെയ്യുന്നത്. ഇത് സംബന്ധിച്ച് അന്തിമ തീരുമാനം കൈക്കൊണ്ടിട്ടില്ലെന്ന് കേന്ദ്ര വനിത, ശിശു വികസന മന്ത്രാലയം വ്യക്തമാക്കി.
      	 വിവിധ ക്ഷേമ പദ്ധതികളുടെ ആനുകൂല്യങ്ങളുടെ വിതരണത്തില്‍ ചോര്‍ച്ച ഒഴിവാക്കാനും സുതാര്യത ഉറപ്പുവരുത്താനും ആധാറുമായി ബന്ധപ്പെടുത്താന്‍ കേന്ദ്ര ഗവണ്‍മെന്റ് അടുത്തിടെ ഉത്തരവ് പുറപ്പെടുവിച്ചിരുന്നു. ഗുണഭോക്താക്കള്‍ തങ്ങളുടെ ആധാര്‍ നമ്പര്‍ നല്‍കിയിരിക്കണം. എന്നാല്‍ ആധാര്‍ കാര്‍ഡ് ഇല്ലാത്തതിന്റെ പേരില്‍ ആര്‍ക്കും ആനുകൂല്യങ്ങള്‍ നിഷേധിക്കില്ല. ബന്ധപ്പെട്ട വകുപ്പുകള്‍ തങ്ങളുടെ ഗുണഭോക്താക്കള്‍ക്ക് ആധാര്‍ കാര്‍ഡ് എടുക്കാന്‍ ആവശ്യമായ സൗകര്യങ്ങള്‍ ചെയ്തുകൊടുക്കണം.
      	
      	 ആധാര്‍ കാര്‍ഡ് ഇല്ലെങ്കിലും ഏതെങ്കിലും അംഗീകൃത തിരിച്ചറിയല്‍ രേഖയുടെ അടിസ്ഥാനത്തില്‍ ആനുകൂല്യങ്ങള്‍ തുടര്‍ന്നും ലഭ്യമാകും. ആറ് വയസ്സ് വരെയുള്ള കുട്ടികള്‍ക്ക് മാതാപിതാക്കളുമായോ, രക്ഷകര്‍ത്താവുമായോഉള്ള ബന്ധം തെളിയിക്കുന്നതിന്, ജനന സര്‍ട്ടിഫിക്കറ്റോ, ആധാറില്‍ പേര് ചേര്‍ക്കാന്‍ അപേക്ഷ നല്‍കിയ സ്ലിപ്പോ, വോട്ടര്‍ തിരിച്ചറിയല്‍ കാര്‍ഡ്, റേഷന്‍ കാര്‍ഡ്, കിസാന്‍ ഫോട്ടോ പാസ്സ് ബുക്ക്, പാന്‍കാര്‍ഡ്, തൊഴിലുറപ്പ് പദ്ധതിയുടെ കാര്‍ഡ് എന്നിവയില്‍ ഏതെങ്കിലുമോ മതിയാകും.
    
    
    (Release ID: 1484229) Visitor Counter : 2