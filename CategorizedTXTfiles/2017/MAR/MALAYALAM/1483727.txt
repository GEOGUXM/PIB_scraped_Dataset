      PIB Headquarters

      ശുഭ വാര്യര്‍ക്ക് നാരീ ശക്തി പുരസ്‌കാരം
      Posted On: 06 MAR 2017 5:45PM by PIB Thiruvananthpuram

      		
      	 വിവിധ മേഖലകളില്‍ വ്യക്തിമുദ്ര പതിപ്പിച്ച വനിതകള്‍ക്ക് കേന്ദ്ര വനിതാ, ശിശുവികസന മന്ത്രാലയം ഏര്‍പ്പെടുത്തിയ 2016 ലെ നാരീ ശക്തി പുരസ്‌കാരത്തിന് തിരുവനന്തപുരം വിക്രം സാരാഭായ് സ്‌പെയ്‌സ് സെന്ററിലെ (വി.എസ്.എസ്.സി)ശാസ്ത്രജ്ഞ/എഞ്ചിനീയര്‍ ശ്രീമതി. ജി. ശുഭ വാര്യര്‍ അര്‍ഹയായി. ഇക്കഴിഞ്ഞ ഫെബ്രുവരി 15 ന് പി.എസ്.എല്‍.വി.സി 37 ദൗത്യത്തിലൂടെ ഒരു റോക്കറ്റില്‍ 104 ഉപഗ്രഹങ്ങള്‍ ഭ്രമണപഥത്തിലെത്തിച്ച് ഐ.എസ്.ആര്‍.ഒ ചരിത്രം കുറിച്ചപ്പോള്‍ അതിനു പിന്നില്‍ പ്രവര്‍ത്തിച്ച പ്രമുഖരിലൊരാളാണ് ശുഭ വാര്യര്‍. അന്താരാഷ്ട്ര വനിതാ ദിനാചരണത്തോടനുബന്ധിച്ചാണ് പുരസ്‌കാരം പ്രഖ്യാപിച്ചത്. ഒരു ലക്ഷം രൂപയും പ്രശസ്തിപത്രവുമടങ്ങുന്നതാണ് പുരസ്‌കാരം. മറ്റന്നാള്‍ (മാര്‍ച്ച് 8) ന്യൂഡല്‍ഹിയില്‍ നടക്കുന്ന ചടങ്ങില്‍ പുരസ്‌കാരങ്ങള്‍ സമ്മാനിക്കും.
      	 സമഗ്രമായ ഓണ്‍ബോര്‍ഡ് വീഡിയോ സംവിധാനമൊരുക്കി പി.എസ്.എല്‍.വി.സി 37 ദൗത്യം വിജയകരമാക്കുന്നതില്‍ ശ്രീമതി ശുഭയുടെ പങ്ക് നിസ്തുലമായിരുന്നു. ദൗത്യത്തില്‍ എല്ലാ ഉപഗ്രഹങ്ങളും പരസ്പരം കൂട്ടിമുട്ടല്‍ ഇല്ലാതെ വേര്‍പ്പെടുത്തുന്നതിന് ശ്രീമതി ശുഭ വാര്യര്‍ രൂപകല്‍പ്പന ചെയ്ത ഓണ്‍ബോര്‍ഡ് വീഡിയോ സംവിധാനമാണ് ഉപയോഗപ്പെടുത്തിയത്.
      	 വിവിധ രാജ്യങ്ങളുടെ ഉപഗ്രഹങ്ങളടങ്ങിയതിനാല്‍ ഓരോ ഘട്ടത്തിലും ഉപഗ്രഹങ്ങള്‍ സുഗമമായി വേര്‍പ്പെടുന്നതിന്റെ ദൃശ്യങ്ങള്‍ ലഭ്യമാവുന്നത് പ്രധാനപ്പെട്ട കാര്യമായിരുന്നു. തത്സമയ പ്രകടനം വിലയിരുത്തുന്നതിനും പൊതുജനങ്ങള്‍ക്ക് വീഡിയോ ദൃശ്യങ്ങള്‍ ലഭ്യമാക്കുന്നതിനും ഇവര്‍ രൂപകല്‍പ്പന ചെയ്ത ഓണ്‍ബോര്‍ഡ് വീഡിയോ സംവിധാനം പ്രയോജനപ്പെട്ടു.
      	 നിലവില്‍ വി.എസ്.എസ്.സിയിലെ ഏവിയോണിക്‌സ് മേഖലയില്‍ വീഡിയോ സംവിധാന വികസന വിഭാഗത്തിന്റെ മേധാവിയാണ് ശ്രീമതി ശുഭ വാര്യര്‍. ജെ.പി.ഇ.ജി, എം.പി.ജി.ഇ, എസ് ഡി, എച്ച് ഡി ക്യാമറകള്‍ എന്നിവയിലധിഷ്ഠിതമായ വീഡിയോ പ്രോസസിംഗ് ഇലക്ട്രോണിക്‌സ്, സയന്റിഫിക് പേലോഡുകള്‍ക്കായി ഡി.എസ്.പി അധിഷ്ഠിത ഡാറ്റാ പ്രോസസിംഗ്, വിവിധതരം ഓണ്‍ബോര്‍ഡ് ഡാറ്റാ റെക്കോര്‍ഡറുകള്‍ എന്നിവ വികസിപ്പിക്കുന്നതിന്റെ ചുമതലയും വഹിച്ചുവരുന്നു.
      	 തിരുവനന്തപുരത്തെ കോളേജ് ഓഫ് എഞ്ചിനീയറിംഗ് ആന്റ് ടെക്‌നോളജിയില്‍നിന്ന് ബിരുദം നേടിയ ശ്രീമതി ശുഭ വാര്യര്‍ 1991 ഡിസംബറിലാണ് ഐ.എസ്.ആര്‍.ഒയില്‍ ജോലിയില്‍ പ്രവേശിക്കുന്നത്.
      	 വി.എസ്.എസ്.സിയില്‍ തന്നെ എഞ്ചിനീയറായ രഘുവാണ് ഭര്‍ത്താവ്. മക്കള്‍: ഗൗതം ആര്‍ വാര്യര്‍ (സോഫ്റ്റ് വെയര്‍ ഡെവലപ്‌മെന്റ് എഞ്ചിനീയര്‍, ആമസോണ്‍, ഹൈദരാബാദ്), ഗാഥ ആര്‍ വാര്യര്‍ (എട്ടാം ക്ലാസ് വിദ്യാര്‍ത്ഥി, സെന്റ് തോമസ് സെന്‍ട്രല്‍ സ്‌കൂള്‍, തിരുവനന്തപുരം). ആലപ്പുഴ സ്വദേശിനിയായ ശുഭ വാര്യര്‍ തിരുവനന്തപുരം കവടിയാറിനടുത്ത് അമ്പലമുക്കിലാണിപ്പോള്‍ താമസം.
    
    
    (Release ID: 1483727) Visitor Counter : 13