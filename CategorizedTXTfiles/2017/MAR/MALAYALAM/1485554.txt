      സാമൂഹ്യനീതി, ശാക്തീകരണ മന്ത്രാലയം

      രാഷ്ട്രീയ വയോശ്രീ യോജനയ്ക്ക് ഏപ്രില്‍ ഒന്നിന് തുടക്കമിടും ; തിരുവനന്തപുരത്തും എറണാകുളത്തും പദ്ധതി നടപ്പിലാക്കും
      Posted On: 23 MAR 2017 5:22PM by PIB Thiruvananthpuram


      	 ദാരിദ്ര്യരേഖയ്ക്ക് താഴെയുള്ള കുടുംബങ്ങളിലെ വൃദ്ധജനങ്ങള്‍ക്ക് ചലന സഹായികള്‍ സൗജന്യമായി ലഭ്യമാക്കുന്ന രാഷ്ട്രീയ വയോശ്രീ യോജനയ്ക്ക് ഏപ്രില്‍ ഒന്നിന് തുടക്കമാകും. മൂന്ന് വര്‍ഷം കൊണ്ട് 5,20,000 വയോജകര്‍ക്ക് ഇതിന്റെ പ്രയോജനം ലഭിക്കുമെന്ന് കേന്ദ്ര സാമൂഹിക നീതി ശാക്തീകരണ മന്ത്രി ശ്രീ. താവര്‍ചന്ദ് ഗഹലോട്ട് ന്യൂ ഡല്‍ഹിയില്‍ അറിയിച്ചു. കേരളത്തില്‍ തിരുവനന്തപുരം, എറണാകുളം ജില്ലകളിലായിരിക്കും പദ്ധതി നടപ്പിലാക്കുക.

      	 കേന്ദ്ര സാമൂഹിക നീതി മന്ത്രാലയത്തിന് കീഴിലുള്ള പൊതുമേഖലാ സ്ഥാപനമായ കൃത്രിമ അംഗ നിര്‍മ്മാണ കോര്‍പ്പറേഷന്‍ (അലിംകോ) ആയിരിക്കും പദ്ധതിയുടെ നിര്‍വ്വഹണ ഏജന്‍സി. മന്ത്രാലയം സംഘടിപ്പിക്കുന്ന ക്യാമ്പുകള്‍ വഴിയായിരിക്കും ചലന സഹായികള്‍ നല്‍കുക. ഊന്നുവടികള്‍, ക്രച്ചസുകള്‍, ട്രൈപ്പോഡുകള്‍, ശ്രവണ സഹായി, കണ്ണട, വീല്‍ചെയറുകള്‍, കൃത്രിമ ദന്തനിര, തുടങ്ങിയവയാണ് സൗജന്യമായി നല്‍കുക. കേന്ദ്ര ഗവണ്‍മെന്റിന്റെ മുതിര്‍ന്ന പൗരന്‍മാര്‍ക്കുള്ള ക്ഷേമനിധിയില്‍ നിന്നാകും ഇത് കണ്ടെത്തുക. അടുത്ത മൂന്ന് വര്‍ഷത്തേയ്ക്ക് 483.6 കോടി രൂപയാണ് അടുത്ത മൂന്ന് വര്‍ഷത്തേയ്ക്കായി പദ്ധതിക്കായി നീക്കി വച്ചിട്ടുള്ളത്.
    
    
    (Release ID: 1485554) Visitor Counter : 5