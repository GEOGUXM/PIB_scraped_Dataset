      PIB Headquarters

      അനുവാദമില്ലാതെ പേരുകളും ചിഹ്‌നങ്ങളും ഉപയോഗിക്കുന്നത് ശിക്ഷാര്‍ഹം
      Posted On: 15 MAR 2017 5:20PM by PIB Thiruvananthpuram

      	 മുന്‍കൂട്ടി അനുമതിയില്ലാതെ കേന്ദ്ര ഗവണ്‍മെന്റ് സ്ഥാപനങ്ങളെയോ ബന്ധപ്പെട്ട വ്യക്തികളെയോ വാണിജ്യ, പരസ്യാവശ്യങ്ങള്‍ക്കായി ഉപയോഗിക്കാന്‍ പാടില്ലെന്ന് ചൂണ്ടിക്കാട്ടി കേന്ദ്ര ഗവണ്‍മെന്റ് നിര്‍ദ്ദേശം നല്‍കി. അടുത്തിടെ പ്രധാനമന്ത്രി ശ്രീ. നരേന്ദ്രമോദിയുടെ ചിത്രം ചില വാണിജ്യസ്ഥാപനങ്ങള്‍ തങ്ങളുടെ ഉല്‍പ്പന്നങ്ങളുടെ വിപണനത്തിനായി ഉപയോഗിച്ചതിനെത്തുടര്‍ന്ന് ചിഹ്‌നങ്ങളുടെയും പേരുകളുടെയും ദുരുപയോഗം തടയുന്നതുമായി ബന്ധപ്പെട്ടുള്ള 1950ലെ നിയമത്തിലെ മൂന്നാം വകുപ്പിന്റെ അടിസ്ഥാനത്തിലാണ് നിര്‍ദ്ദേശം.
      	 അടുത്തിടെ തങ്ങളുടെ ഉല്‍പ്പന്നങ്ങളുടെ വിപണനം ഉദ്ദേശിച്ചുകൊണ്ട് പത്രങ്ങളിലും മറ്റും ഇത്തരം ചില വ്യക്തികളെയും ചിഹ്‌നങ്ങളെയും ദുരുപയോഗം ചെയ്ത് പരസ്യം നല്‍കിയിരുന്നത് ഈ നിയമത്തിന്റെ ദുരുപയോഗമാണെന്ന് നിര്‍ദ്ദേശത്തില്‍ വ്യക്തമാക്കിയിട്ടുണ്ട്. നിയമത്തിന്റെ 3-ാം വകുപ്പ് പ്രകാരം കേന്ദ്ര ഗവണ്‍മെന്റ് അനുമതി നല്‍കിയിട്ടുള്ള വ്യക്തികളെ ഒഴികെ മറ്റാരെയും ഒരു സ്ഥാപനത്തിന്റെയും വസ്തുവിന്റെയും വിപണനത്തിന് ഉപയോഗിക്കാന്‍ പാടില്ല. അതുപോലെ പട്ടികയില്‍ പറഞ്ഞിട്ടുള്ള ഏതെങ്കിലും ചിഹ്നങ്ങളോ, ട്രേഡ് മാര്‍ക്കുകളോ, പ്രൊഫഷനുകളോ പേറ്റന്റുകളോ ഇവയുടെ അനുകരണങ്ങളോ ഇത്തരത്തില്‍ ഉപയോഗിക്കാനും പാടുള്ളതല്ല. കേന്ദ്ര ഗവണ്‍മെന്റ് ചുമതലപ്പെടുത്തിയിട്ടുള്ള ബന്ധപ്പെട്ട ഉദ്യോഗസ്ഥരുടെ മുന്‍കൂട്ടിയുള്ള അനുമതി ഇതിന് ആവശ്യമാണ്.
      	 ഇത്തരത്തില്‍ പേരുകളും ചിഹ്‌നങ്ങളും അനധികൃതമായി ഉപയോഗിക്കുന്നത് നിയമനടപടികള്‍ ക്ഷണിച്ചു വരുത്തുമെന്നുള്ളതുകൊണ്ട് എല്ലാ പ്രസിദ്ധീകരണങ്ങളും ഇക്കാര്യത്തില്‍ ശ്രദ്ധചെലുത്തണം. ഇത്തരത്തിലുള്ള പരസ്യങ്ങള്‍ പ്രസിദ്ധീകരിക്കുന്നതിന് മുമ്പ് നിയമത്തിലെ മൂന്നാം വകുപ്പ് പ്രകാരം അവയിലുപയോഗിച്ചിട്ടുള്ള വ്യക്തികളുടെയും ചിഹ്‌നങ്ങളും ഉപയോഗിക്കാന്‍ മുന്‍കൂട്ടി അനുമതി തേടിയിട്ടുണ്ടോയെന്ന് പരിശോധിച്ച് വ്യക്തതവരുത്തണമെന്നും രജിസ്ട്രാര്‍ ഓഫ് ന്യൂസ് പേപ്പേഴ്‌സ് ഫോര്‍ ഇന്ത്യ ശ്രീ. എസ്.എം. ഖാന്‍ അറിയിച്ചു.
    
    
    (Release ID: 1484536) Visitor Counter : 3