      PIB Headquarters

      ഒരു ലക്ഷം ഗ്രാമങ്ങളില്‍ നബാര്‍ഡിന്റെ ജലസംരക്ഷണ പദ്ധതിയ്ക്ക് തുടക്കമായി
      Posted On: 23 MAR 2017 5:26PM by PIB Thiruvananthpuram


      	 ജല സ്‌ത്രോതസ്സുകള്‍ അനധികൃതമായി ചൂഷണം ചെയ്യപ്പെടുന്ന രാജ്യത്തെ ഒരു ലക്ഷം ഗ്രാമങ്ങളില്‍ ജല ഉപഭോഗ, സംരക്ഷണ പ്രചാരണ പ്രവര്‍ത്തനങ്ങള്‍ക്ക് ദേശീയ ഗ്രാമവികസന ബാങ്ക് (നബാര്‍ഡ്) തുടക്കമിട്ടു.

      	 ജലസംരക്ഷണ പരിപാടിയുടെ ഉദ്ഘാടനം നബാര്‍ഡ് ചെയര്‍മാന്‍, ഡോ. ഹര്‍ഷ്‌കുമാര്‍ ഭന്‍വാല മുംബൈയിലെ നബാര്‍ഡ് ആസ്ഥാനത്ത് നിര്‍വ്വഹിച്ചു. തുടര്‍ന്ന് നബാര്‍ഡിന്റെ വിവിധ മേഖലാ ഓഫീസുളെ ബന്ധിപ്പിച്ച് കൊണ്ട് നടത്തിയ വീഡിയോ കോണ്‍ഫറന്‍സിംഗില്‍ കേന്ദ്ര സംസ്ഥാന ഗവണ്‍മെന്റ് ഉദ്യോഗസ്ഥര്‍, ബാങ്കുകള്‍, കാര്‍ഷിക സര്‍വ്വകലാശാലകള്‍ തുടങ്ങിയവയുടെ മേധാവികള്‍, ജല സംരക്ഷണ പ്രവര്‍ത്തകര്‍ മുതലായവര്‍ പങ്കാളികളായി.
      	 തിരുവനന്തപുരത്തെ നബാര്‍ഡ് മേഖലാ ഓഫീസില്‍ നടന്ന ചടങ്ങില്‍ നബാര്‍ഡ് ചീഫ് ജനറല്‍ മാനേജര്‍ ശ്രീ. വി.ആര്‍. രവീന്ദ്രനാഥ് അദ്ധ്യക്ഷനായിരുന്നു. സംസ്ഥാനത്തെ ജലക്ഷാമം നേരിടുന്ന ജില്ലകളില്‍ അടിയന്തര നടപടികള്‍ കൈക്കൊള്ളുമെന്ന് ബന്ധപ്പെട്ട വകുപ്പുകള്‍ വ്യക്തമാക്കി.
      	 സംസ്ഥാന തലത്തില്‍ മാസ്റ്റര്‍ ട്രെയിനര്‍മാര്‍ക്ക് വിദഗ്ദ്ധ പരിശീലനം നല്‍കി ജലത്തിന്റെ പരമാവധി സംരക്ഷണം സംബന്ധിച്ച് ജില്ലാ - ഗ്രാമ തലങ്ങളില്‍ ഏപ്രില്‍ മുതല്‍ ജൂലൈ വരെയുള്ള കാലയളവില്‍ തീവ്ര പ്രചാരണം നടത്താനാണ് നബാര്‍ഡ് ലക്ഷ്യമിട്ടിട്ടുള്ളത്. ആധുനിക സാങ്കേതികവിദ്യ ഉപയോഗിച്ച് ജലത്തിന്റെ സംരക്ഷണവും ഉപയോഗവും ജനകീയ പങ്കാളിത്തത്തോടെ നടപ്പിലാക്കുക എന്നതാണ് ജല സംരക്ഷണ പ്രചാരണ പരിപാടിയുടെ ലക്ഷ്യം. ഇതിന്റെ വിജയകരമായ നടത്തിപ്പിനായി ഗ്രാമ തലത്തില്‍ ''ജല്‍ ദൂത്'' എന്ന പേരില്‍ വളണ്ടിയര്‍മാരെ നബാര്‍ഡ് നിയോഗിക്കും.

    

    
    (Release ID: 1485558) Visitor Counter : 3