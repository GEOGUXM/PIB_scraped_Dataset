      PIB Headquarters

      റബ്ബറുത്പാദനം പ്രതീക്ഷിച്ച നിലവാരത്തിലേക്ക്
      Posted On: 23 MAR 2017 5:25PM by PIB Thiruvananthpuram

      									
      	 രാജ്യത്ത് ഈ വര്‍ഷം 6.5 ലക്ഷം ടണ്‍ റബ്ബറുത്പാദിപ്പിക്കുക എന്ന ലക്ഷ്യം നേടാനാകുമെന്നു ബോര്‍ഡ് അറിയിച്ചു. 2016 ഏപ്രില്‍ മുതല്‍ 2017 ഫെബ്രുവരി വരെയുള്ള ഉത്പാദനം 622,000 ടണ്‍ ആണ്. കഴിഞ്ഞവര്‍ഷം ഇതേ കാലയളവില്‍ ഉത്പാദനം 529,000 ടണ്ണായിരുന്നു. ഇത് 17.58 ശതമാനം വര്‍ദ്ധനയാണ് കാണിക്കുന്നത്. റബ്ബറുത്പാദനമേഖലയില്‍ ഇടവിട്ടുലഭിക്കുന്ന മഴയും താരതമ്യേന മെച്ചപ്പെട്ട വിലയും ഈ മാസവും ഉത്പാദനം കൂടാന്‍ ഇടയാക്കുമെന്ന് പ്രതീക്ഷിക്കുന്നു. ഈ വര്‍ഷം ഫെബ്രുവരി മാസത്തില്‍ കഴിഞ്ഞവര്‍ഷം ഇതേ മാസത്തെ അപേക്ഷിച്ച് 54 ശതമാനം കൂടുതല്‍ ഉത്പാദനം നടന്നു. 2017 ഫെബ്രുവരി മാസത്തെ ഉത്പാദനം 57,000 ടണ്ണാണ്. 2016 ഫെബ്രുവരിയില്‍ ഉത്പാദനം 37,000 ടണ്ണായിരുന്നു.
      	 കഴിഞ്ഞ വര്‍ഷങ്ങളില്‍ റബ്ബറുത്പാദനം കുറഞ്ഞുവരുന്ന പ്രവണതയാണ് ഉണ്ടായിരുന്നത്. വിലക്കുറവു മൂലം കര്‍ഷകര്‍ പലരും ടാപ്പിങ് നിര്‍ത്തിവച്ചതും കാലാവസ്ഥാ പ്രാതികൂല്യവും തൊഴിലാളിക്ഷാമവുമൊക്കെയായിരുന്നു ഉത്പാദനക്കുറവിന് പ്രധാനകാരണങ്ങള്‍. റബ്ബറിന്റെ ഉത്പാദനവും ഉത്പാദനക്ഷമതയും വര്‍ദ്ധിപ്പിക്കുകയും കൃഷിച്ചെലവുകള്‍ കുറയ്ക്കുകയും ചെയ്യുകവഴി കൂടുതല്‍ ആദായം നേടാന്‍ കര്‍ഷകരെ പ്രാപ്തരാക്കുന്നതിനുള്ള വിവിധ പരിപാടികള്‍ റബ്ബര്‍ബോര്‍ഡ് നടപ്പാക്കിവരുന്നു. ഉത്പാദകസംഘങ്ങളുടെ സഹകരണത്തോടെ റീജിയണല്‍ ഓഫീസ് തലത്തിലും ഫീല്‍ഡ് ഓഫീസ് തലത്തിലും ഉത്പാദനക്ഷമതാ വര്‍ദ്ധനയ്ക്കായി വിവിധ പരിപാടികള്‍ ബോര്‍ഡ് നടപ്പാക്കിവരുന്നു. 'പ്രധാന്‍മന്ത്രി കൗശല്‍ വികാസ് യോജന' (പി.എം.കെ.വി.വൈ.) പദ്ധതി പ്രകാരം കേരളത്തിലെ ചെറുകിട റബ്ബര്‍ മേഖലയില്‍ റബ്ബര്‍ ടാപ്പര്‍മാര്‍ക്കായി നടപ്പാക്കിയ നൈപുണ്യ വികസന പദ്ധതിയുടെ ഒന്നാം ഘട്ടത്തില്‍ 10,000 പേര്‍ക്ക് പരിശീലനം നല്‍കി.
    
    
    (Release ID: 1485557) Visitor Counter : 4