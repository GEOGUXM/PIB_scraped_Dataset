      പെട്രോളിയം, പ്രകൃതി വാതക മന്ത്രാലയം

      കേന്ദ്ര സഹമന്ത്രി ധര്‍മ്മേന്ദ്ര പ്രധാന്‍ അന്താരാഷ്ട്ര എണ്ണ പ്രകൃതി വാതക സമ്മേളനത്തില്‍ പങ്കെടുക്കും
      Posted On: 02 MAR 2017 5:17PM by PIB Thiruvananthpuram

      	 കേന്ദ്ര പെട്രോളിയം, പ്രകൃതി വാതക സഹമന്ത്രി ശ്രീ. ധര്‍മ്മേന്ദ്ര പ്രധാന്‍ നാളെ മുതല്‍ ഈ മാസം 7 വരെ അമേരിക്കയിലെ ബോസ്റ്റണും, ഹ്യൂസ്റ്റണും സന്ദര്‍ശിക്കും. പൊതുമേഖല എണ്ണ കമ്പനികളുടെ സി.ഇ.ഒ. മാരടങ്ങുന്ന ഒരു പ്രതിനിധി സംഘവും അദ്ദേഹത്തോടൊപ്പമുണ്ടാകും.
      	 ബോസ്റ്റണിലെ മസാച്ചുസെറ്റ്‌സ് ഇന്‍സ്റ്റിറ്റ്യൂട്ട് ഓഫ് ടെക്‌നോളജി സംഘടിപ്പിക്കുന്ന ഊര്‍ജ്ജ സമ്മേളനത്തില്‍ ശ്രീ. പ്രധാന്‍ മുഖ്യപ്രഭാഷണം നടത്തും. ഇന്ത്യയുടെ പെട്രോളിയം, പ്രകൃതിവാതക നയത്തെ കുറിച്ച് അദ്ദേഹം ഹാര്‍വാര്‍ഡ് കെന്നഡി സ്‌കൂളിലെ കുട്ടികളെ അഭിസംബോധന ചെയ്യും. ടഫ്റ്റ്‌സ് സര്‍വ്വകലാശാലയിലെ വിദ്യാര്‍ത്ഥികളുമൊത്തുള്ള ആശയവിനിമയത്തില്‍ പാരീസ് ഉടമ്പടിയുടെ പശ്ചാത്തലത്തില്‍ പെട്രോളിയം, പ്രകൃതിവാതക രംഗത്തെ വെല്ലവിളികളെ കുറിച്ച് കേന്ദ്ര സഹമന്ത്രി സംസാരിക്കും. ബോസ്റ്റണ്‍ മേയറുമായും, അവിടത്തെ ഇന്ത്യന്‍ സമൂഹവുമായും ശ്രീ. പ്രധാന്‍ കൂടിക്കാഴ്ച നടത്തും. ഈ മാസം 5 മുതല്‍ 7 വരെ നടക്കുന്ന അന്താരാഷ്ട്ര എണ്ണ വാതക വാര്‍ഷിക സമ്മേളനത്തെ അഭിസംബോധന ചെയ്യുന്ന അദ്ദേഹം ഇന്ത്യയിലെ ഹൈഡ്രോ കാര്‍ബണ്‍ മേഖലയില്‍ അടുത്തിടെ കൊണ്ടുവന്ന നയപരിഷ്‌ക്കാരങ്ങള്‍ വിവരിക്കും.
      	 കാനഡ, യു.എ.ഇ., ഇസ്രായേല്‍, അമേരിക്ക, നൈജീരിയ, സൗദി അറേബിയ, റഷ്യ എന്നി രാജ്യങ്ങളിലെ പെട്രോളിയം മന്ത്രിമാര്‍, അന്താരാഷ്ട്ര ഊര്‍ജ്ജ ഏജന്‍സി ജനറല്‍ തുടങ്ങിയവരുമായി ശ്രീ. ധര്‍മേന്ദ്ര പ്രധാന്‍ ഉഭയകക്ഷി ചര്‍ച്ചകള്‍ നടത്തും.
    
    
    (Release ID: 1483649) Visitor Counter : 8