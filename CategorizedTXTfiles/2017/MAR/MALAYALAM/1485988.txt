      വാര്‍ത്താവിതരണ പ്രക്ഷേപണ മന്ത്രാലയം

      കമ്യൂണിറ്റി റേഡിയോ പ്രോത്സാഹിപ്പിക്കാന്‍ ഗവണ്‍മെന്റ് നിരവധി നടപടികള്‍ സ്വീകരിച്ചു - ശ്രീ. എം. വെങ്കയ്യ നായിഡു
      Posted On: 29 MAR 2017 3:30PM by PIB Thiruvananthpuram


    രാജ്യത്ത് കമ്യൂണിറ്റി റേഡിയോ പ്രോത്സാഹിപ്പിക്കാന്‍ ഗവണ്‍മെന്റ് നിരവധി നടപടികള്‍ കൈക്കൊണ്ടിട്ടുണ്ടെന്ന് കേന്ദ്ര വാര്‍ത്താ വിതരണ പ്രക്ഷേപണ മന്ത്രി ശ്രീ. എം. വെങ്കയ്യ നായിഡു പറഞ്ഞു. കമ്യൂണിറ്റി റേഡിയോ സംവിധാനം വികസിപ്പിക്കുന്നതിനാവശ്യമായ നയങ്ങള്‍ രൂപീകരിക്കുന്നതിനുള്ള കേന്ദ്ര വാര്‍ത്താ വിതരണ, പ്രക്ഷേപണ മന്ത്രാലയത്തിന്റെ കണ്‍സള്‍ട്ടേറ്റീവ് മീറ്റിംഗില്‍ അധ്യക്ഷത വഹിക്കുകയായിരുന്നു അദ്ദേഹം. വടക്കുകിഴക്കന്‍ സംസ്ഥാനങ്ങളില്‍ കമ്യൂണിറ്റി റേഡിയോ സ്റ്റേഷനുകള്‍ സ്ഥാപിക്കുന്നതിനുള്ള സബ്‌സിഡി 50% ത്തില്‍ നിന്ന് 90% ആയും മറ്റു സംസ്ഥാനങ്ങളില്‍ സബ്‌സിഡി 75% ആയും ഉയര്‍ത്തിയ കാര്യം അദ്ദേഹം എടുത്തു പറഞ്ഞു. 7.5 ലക്ഷം രൂപവരെയാണ് സബ്‌സിഡിയായി നല്‍കുക. പ്രാദേശിക ഭാഷകളിലും / ഭാഷാ ഭേദങ്ങളിലും ആശയവിനിമയം നടത്തുന്നതിനുള്ള ഏറ്റവും നല്ല ഉപാധിയാണ് കമ്യൂണിറ്റി റേഡിയോയെന്ന് ശ്രീ. നായിഡു വ്യക്തമാക്കി.


    വിദ്യാഭ്യാസം, പോഷണം, പരിസ്ഥിതി, സാമൂഹിക ക്ഷേമം, പഞ്ചായത്തീരാജ്, സാംസ്‌കാരികാവശ്യങ്ങള്‍ എന്നിവയില്‍ വിവരങ്ങള്‍ നല്‍കി വികസനം പ്രോത്സാഹിപ്പിക്കാന്‍ കമ്യൂണിറ്റി റേഡിയോ സ്റ്റേഷനുകള്‍ക്കാവുമെന്ന് അദ്ദേഹം പറഞ്ഞു.
    
    കണ്‍സള്‍ട്ടേറ്റീവ് സമിതിയംഗങ്ങള്‍ യോഗത്തില്‍ തങ്ങളുടെ നിര്‍ദ്ദേശങ്ങള്‍ സമര്‍പ്പിച്ചു. കേന്ദ്ര വാര്‍ത്താ വിതരണ പ്രക്ഷേപണ സഹമന്ത്രി കേണല്‍ രാജ്യവര്‍ധന്‍ സിങ് റാത്തോഡും യോഗത്തില്‍ പങ്കെടുത്തു.

    
    
    (Release ID: 1485988) Visitor Counter : 6