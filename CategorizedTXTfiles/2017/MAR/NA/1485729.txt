      প্রধানমন্ত্রীগী লোইশঙ

      তাং ২৬.০৩.২০১৭তা রেদিওদা ঙাংখিবা প্রধানমন্ত্রীগী ‘ মনকী বাত’
      Posted On: 26 MAR 2017 11:33AM by


    ঐগী নুংশিজরবা ইরৈবাকমচাশিং, অদোম পুম্নমকপু খুরুমজরি । লৈবাক্কী কাচিন-কোয়া পুম্নমক্তা ইমুং অয়াম্বদা অঙাংশিগী এগজামগীদমক হোৎনরমগনি, এগজাম লোইখ্রবশিং মখোয়দুদি খরা পোত্থারমগনি অমসুং এগজাম পাংথোক্লিবশিং অদুদি, হৌজিকসু ইমুংশিং অদুদা প্রেসর খরদি লৈরমখিনি । অদুবু অসিগুম্বা মতম অসিদা ঐনা মসি হায়গনি মদুদি হৌখিবা ‘ মন কী বাত’তা মহৈরোইশিংদা হায়খিবশিং অদু অমুক্কা হন্না তাবীয়ু, পরিক্ষাগী মতমদা অদোম্না শোইদনা কান্নগনি ।


    ঙসি মার্চ ২৬নি, মার্চ ২৬ অসি বাঙ্গলাদেশকী নিং তম্বা নুমিৎনি । চুমদবগী মায়োক্তা পুৱারী ওইরবা লানফমনি, বঙ্গ-বন্ধুগী লুচীং মখাদা বাঙ্গলাদেশকী মীয়ামগী অমুক্তা ওইখিদ্রিবা মাই পাকপনি । ঙসিগী অসিগুম্বা মরু ওইরবা নুমিৎ অসিদা ঐনা বাঙ্গলাদেশকী মীয়াম ইচিল-ইনাও, ইচে-ইচলশিংদা নিং তম্বা নুমিৎকী নুংঙাই পাউজেল পীজরি । অমসুং মসিগীদমক থৌনিজরি মদুদি বাঙ্গলাদেশ মাংদা চখৎপা ওইরসনু, চাওখৎপা ওইরসনু অমসুং বাঙ্গলাদেশ মচাশিংবুসু ঐনা থাজবা পীজরি মদুদি ভারত অসি বাঙ্গলাদেশকী য়াম্না চেৎপা খোংলোই অমনি, য়াম্না ফবা মরূপ অমনি অমসুং ঐখোয় লেঙ্গোলনদুনা অপুনবা লমদম অসিদা শান্তি, ঙাকশেল অমসং চাওখৎ থৌরাংদা ঐখোয়গী থৌদাং য়াগনি ।
    ঐখোয় পুম্নমক্না ৱাফম অসিগীদমক চাওথোকচৈ মদুদি রবীন্দ্রনাথ তেগোর, মহাক্কী খুৎইশিং অসি ঐখোয়গী অপুনবা লন্নি । বাঙ্গলাদেশকী জাতিগী ঈশৈ অসিসু রবীন্দ্রনাত তেগোরনা ইবনি । রবিন্দরনাথ তেগোরগী মরমদা য়াম্না নুংঙাইরবা ৱাফম অমদি ১৯১৩ দা নোবেল প্রাইজ ফংখিবতা নত্তনা অংগ্রেজশিংনা ‘নাইৎহুদ’ পীখিবা অহানবা এশিয়া মচানি । ১৯১৯দা জলিয়াৱালা বাগতা অংগ্রেজশিংনা তমথিবা মিহাৎ চৎথখিবদা অকনবা খোল্লাও লাওখিবা অথোইবা মাওইশিং অদুগী মনুংদা রবীন্দ্রনাথ তেগোরসু চাওখি, অমসুং মতম অদুমক্তদা চহি ১২ খক্তা ঙাইরিবা নুপা মচা অমগী থমোইদা অকনবা শাফু পীখি । অঙাং ওইরিবা মতম অদুদা লবুক-লমহাংদা হরাও-তয়াম্না শান্নজগদবা নুপা মচা অদু জলিয়াৱালা বাগকী তমথিবা মীহাৎকী থৌদোক অদুনা পুন্সিগী অনৌবা ইথিল অমা পোকহনখি । মতম অদুগী চহি ১২ দা ঙাইরিবী নুপা মচা অদু ঐখোয়গী ফিদম নফম ওইরবা শহীদ ভগৎশিংনি, ঙসিগী নুমিৎ অসিদগী নুমিৎ হুম্নিগী মমাংদা অংগ্রেজশিংনা ভগৎসিংহজী অমসুং মাগী খোংলোই, সুখদেব অমসুং রাজগুরুবু অংগ্রেজশিংনা ফাঁসী তৌদুনা হাৎখি । অমসুং ঐখোয় পুম্নমক্না খঙই মদুদি মার্চ ২৩গী থৌদোক অদুদা – ভগৎসিংহ, সুখদেব, রাজগুরুগী মাইথোংদা ইমা ভারতীগী সেবা তৌবগী পেঞ্জবা – শিবগী অকিবা মমি তাখিদে, পুন্সিগী মংলান অপুম্বা, ইমা-ভারতীগী নীং তম্বগীদমক কৎথোকখি । অমসুং মখোয় অহুম অসি ঙসিসু ঐখোয়গী ফিদম ওইরি । ভগতসিংহ, সুখদেব অমসুং রাজগুরুগী কৎথোকপাকী ৱারীবু ঐখোয়না ৱাহৈনা লৈতেংবসু ঙম্লরোই । অমসুং ব্রিতিশ লৈঙাক অপুনবা নহা অহুম অসিবু কিখি । জেলদা ফাজিন্দুনা থমখিবনি, ফাঁসী তৌনবা লেপখ্রবনি, অদুবু মখোয়গী মনাক্তা করম্না চংগনি হায়বসিগী অৱাবা ওইখি। অমসুং মদুমক্না মার্চ ২৪দা ফাঁসী তৌগদবদু মার্চ ২৩দা ওইনা তৌখ্রিবনি , লোন্না থুপ্না তৌখিবনি, নিয়ম চুম্না তৌখিবা নত্তে । অদুগী মতুংদা মখোয়গী হকচাং অদু ঙসিগী পঞ্জাবতা পুরক্তুনা অংগ্রেজনা লোন্না মৈ থাদোকখি । চহি কয়াগী মমাংদা ঐহাক মফম অদুদা ইহান হানবা ওইনা চৎপগী তাঞ্জা ফংখিবদা লমদম অদুদা মখল অমগী ভাইবরেসন ফাওখি । অমসুং ঐনা লৈবাক অসিগী নহারোলশিংদা হায়নীংই – মতম হেক ফংবগা, পঞ্জাবতা চৎলবদি ভগৎসিংহ, সুখদেব, রাজগুরু, ভগৎসিংহগী মমা অমসুং বতুকেশ্বর দত্তগী নীংশিং খুবমদা শোইদনা চৎপীয়ু ।


    
    মসিগী মতম অসিদনি, নীং তম্বগী ইখৌলাংবা, মদুগী খোংজেল, মদুগী লাংতক্নবা হেনগৎলকখি । নাকল অমরোমদা ভগতসিংহ, সুখদেব, রাজগুরুগুম্বা অথৌবশিংনা খুৎলাই পাইবা লালহৌগীদমক্তা নহাশিংদা ইথিল পিখি । ঙসিদগী চহি ১০০ মক্কী মমাংদা, ১০ এপ্রিল, ১৯১৭তা – মহাত্মা গান্ধীনা চম্পারন সত্যগ্রহ তৌখি । মসি চম্পারন সত্যগ্রহগী চাম্মাশুবা চহি চানি । ভারতকী নীং তম্বগী আন্দলোন্দা গান্ধীগী ৱাখল্লোন অমসুং মওং অসিগী মশক অসি চম্পারনদা উবা ফংখি । নীং তম্বগী আন্দোলনগী খোংচৎ অপুনবদা মসি তর্নিং পোইন্ত অমা ওইখি, মরু ওইনা লাঞ্জংগী মওং-মতৌগী মিয়েংদা । খোংজংসু চংশিনবা, শেমগৎ-শাগৎপসু পাংথোকপা অমসুং অনিমক পুন্না চৎমিন্নবা । গান্ধীনা শেলয়েক্কী মমাই অনিগুম্না শেমখি, মমাই অমদনা খোংজং অদুগা অতোপ্পা মমাইদনা শেমগৎ-শাগৎপা । অমরোমদা জেলদা চংবা, অদুগা অমরোমদনা শেমগৎ শাগৎপগী থবক্তা মসানা মসাবু কৎথোকচবা । অমুক্তা ওইখিদ্রিবা খল অমা গান্ধীগী থবক্কী মওংদা য়াওখি । সত্যগ্রহ ৱাহৈ অসি করিনো, মতেং পীদবা করিনো, অসুক চাওখ্রবা লৈঙাক অসিগী মমাংদা মতেং পীদবা অসি করিনো – অনৌবা ৱাখল্লোন অমা গান্ধীনা ৱাহৈনা নত্তনা মায় পাক্না চাংয়েং তৌদুনা শাগৎখি ।
    
    ঙসি লৈবাক অসিনা চম্পারন সত্যাগ্রহগী চহি চাম্মাশুবা কুমওন পাংথোক্লিবা অসিদা ভারতকী মীচম মীয়ামগী পাঙ্গল অসি কয়াদা ঙমখৈ নাইদ্রিব, অসিগুম্বা ঙমখৈ নাইদবা পাঙ্গল অসিবু নীং তম্বগী আন্দোলনগুম্না, স্বরাজদগী সুরাজগী খোংচৎসু, লৈবাক মচা কোতি ১২৫ অনিংবগী পাঙ্গল, হোৎনবগী মতিং, ‘সর্বজন হিতায়-সর্বজন সুখায়’ অসিগী মন্ত্র অসিবু শোন্দুনা, লৈবাক্কীদমক্তা, খুন্নাইগীদমক্তা, করিগুম্বা খরা তৌননবগীদমক্তা ঙমখৈ লৈতনা হোৎনবা অসিমক্না নীং তম্বগীদমক থৱাই থাখ্রবা মহাপুরুসশিং অদুগী মংলানশিং অদু মংফাওনহনগনি ।


    
    ঙসি ঐখোয় ২১শুবা চহি চাদা চৎলিবা অসিদা হিন্দুস্তানবু হোংদোকপা পামদবা ভারত মচা কনা লৈরমগনি, করম্বা হিন্দুস্তানিনা লৈবাক অসিগী হোংদোকপদা শরুক য়াবা পাম্লোইদবগে । লৈবাক মচা কোতি ১২৫গী অহোংবা অসিবু পাম্বা, অহোংবা অসিগীদমক হোৎনবা, মসিবুনি, ন্যু ইন্দিয়া, মসিগী অচেৎপা য়ুমফম থোনগনি । ন্যু ইন্দিয়া অসি সরকারগী থবক নত্তে, রাজনীতি দলগী মেনিফেস্তোসু নত্তে অমসুং প্রোজেক্তসু নত্তে । ন্যু ইন্দিয়া লৈবাক মচা কোতি ১২৫গী খোল্লাওনি । লৈবাক মচা কোতি ১২৫গী পুক্নীংদা আশা অমা লৈরি , অনিংবা অমা লৈরি, অপাম্বা অমা লৈরি ।


    লাকপীরো, ২০২২ – ভারতকী নীংতম্বগী চহি ৭৫ শুরক্কদৌরে । ভগতসিংহ, সুখদেব, রাজগুরুবু নীংশিংদুনা, চম্পারনগী সত্যগ্রহ নীংশিংদুনা ‘স্বরাজ সে সুরাজ’গী খোংচৎ অসিদা ইশাগী পুন্সিবু ৱাশক অমদা পুন্সিঞ্জদুনা করিগী য়াওরোইদৌরিবনো । ঐনা অদোমদবু কৌজরি শরুক য়াবীয়ু ।


    ঐগী নুংশিরবা লৈবাকমচাশিং, ঐনা ঙসি অদোমগা লমন তোন্সিঞ্জরে হায়বসিসু ফোংদোকপা পামজৈ । হৌখিবা নুমিৎ খরনিদা ঐখোয়গী লৈবাক্তা মীওই কয়ামরুমনা দিজিতেল পেমেন্ত দিজিধন আন্দোলন্দা শরুক য়াখি । শেলয়েক য়াওদনা করম্না লৈবা-য়োনবা য়াই হায়বসিগী লাংতক্নবসু হেনগৎখি, খ্বাইদগী লাইরবা ফাওবনা তম্ননবা হোৎনরি অমসুং তপ্না তপ্না মীয়াম্নসু শেলয়েক য়াওদনা করোবার করম্না তৌগনি হায়বসিগী মাইকৈদা চংশিন্নরি । দিমোনিতাইজেসন সেল চৎনহনখিদ্রবা মতুংদগী দিজিতেল পেমেন্তগী তোঙান তোঙানবা থৌওংশিংদা য়াম্না খুমাং চাওশিনবা উবা ফংলি । ভিম-এপ অসি হৌদোকপা থা অনি-অনি মখাইরোমতা ঙাইরি অদুবু হৌজিক ফাওবদা চাওরাক্না মীওই কোতি ১.৫০ রোম্না মসি দাউনলোদ তৌখ্রে ।


    ঐগী নুংশিরবা লৈবাক মচাশিং, অরোনবা লন-থুম, শেঞ্জা-থুমজাগী মায়োক্তা চংশিল্লিবা লাঞ্জং অসি ঐখোয়না মখা তানা চৎথখিগদবনি । লৈবাক মচা কোতি ১২৫ চহি অমা অসিদা দিজিতেলগী পীথোক-পীসিন কোতি লিশিং অনি মখাইগী থবক তৌনবগী ৱাশক শকপা ঙমগদ্রা ? ঐখোয়না বজেত্তা লাওথোকখি । লৈবাক মচা কোতি ১২৫গীদমক্তদি মখোয়না থবক অসি তৌবা পাম্লবদি চহি অমা ঙাইবগী মথৌ তাদে, থা তরুক্তা তৌবা ঙমগনি । দিজিতেল ত্রান্সেক্সন কোতি লিশিং ২.৫০, ঐখোয়না ফি থিবদা শেলয়েক্না থিরোইসি, দিজিতেলনা থিরসি, ঐখোয়না রেল তোংবদা, এরোপ্লেন তোংবদা, দিজিতেলনা পেমেন্ত তৌসি, ঐখোয়না হিদাক লৈবদা দিজিতেলনা পেমেন্ত তৌসি, ঐখোয়না অহোংবা হৱাই-চেংৱাইগী দুকান তৌবদা দিজিতেলগী থৌওংনা চৎথসি । নুংতিগী থবক-থৌরমশিংদা মসি ঐখোয়না তৌবা ঙম্মি । অদোম্না খঙদ্রি, অদুবু মসিদগী অদোম লৈবাক্কী য়াম্না চাওবা সেবা তৌবা ঙমগনি অমসুং অরোনবা লন-থুম, শেঞ্জা-থুমজাগী মায়োক্তা চংশিল্লিবা লাঞ্জংগী অদোম থৌনা ফবা লান্মী অমা ওইবা য়াই । হন্দক্তা মীয়াম্বু মহৈ-মশিং হৈহন্নবগীদমক্তা, মীয়ামদা খঙহন্নবগীদমক্তা দিজিধন মেলাগী থৌরম কয়ামরু পাংথোকখি । লৈবাক শিনবা থুংনা থৌরম ১০০ পাংথোক্নবা ৱারেপ লৌরে । থৌরম ৮০-৮৫ পাংথোকখ্রে । মদুদা মনা পীবগী স্কিমসু য়াওরি । চাওরাক্না মীওই লাখ ১২.৫০রোম্না মনা অসি ফংখ্রে । অমসুং পুম্নমক্না থৌরম অসিবু মখা চৎথনবা ৱারেপসু লৌরে । এপ্রিল ১৪ দাঃ বাবা সাহেব অম্বেদকরগী মপোক নুমিৎনি । অমসুং য়াম্না ৱাৎলিঙৈদগী লেপথোকখিবগুম, এপ্রিল ১৪দা বাবা সাহেব অম্বেদকরগী মপোক নুমিত্তা দিজি-মেলা লোইশিনগনি । নুমিৎ ১০০নি মপুং ফাবদা অরোইবা য়াম্না চাওবা থৌরম অমা পাংথোক্কদৌরি, য়াম্না চাওবা দ্রোসু মসিদা মদুদা থৌরাং তৌরি । ঐনা থাজৈ মদুদি বাবা সাহেব অম্বেদকরগী মপোক নুমিৎকী ঐখোয়দা লেমহৌরিবা মতম অসিদা ভিম এপকী মরমদা শন্দোক্কনি । শেলয়েক করম্না হন্থহনগনি, শেলয়েক করম্না চৎনহনবা হন্থহনগনি, মসিদা ঐখোয় শরুক য়ামিন্নসি ।


    ঐগী নুংশিরবা লৈবাক মচাশিং, ঐহাক নুংঙাইবা পোকচৈ মদুদি, মতম খুদিংমক্তা ঐনা ‘মন কী বাত’কীদমক্তা মীয়ামদগী মত কৌজবদা, মখল কয়াগী মত পীবীরকই । অদুবু মসি ঐনা উজৈ মদুদি লুব-নানবগী হিরমদা মতম পুম্নমক্তা মকোক থোংদুনতা লৈ ।


    ঐঙোন্দা দেহরাদুনদগী গায়ত্রী কৌবী ইচানুপী অমনা, ক্লাস ১১গী মহৈরোইনি, মহাক্না ফোন তৌরক্তুনা মেসেজ অমা থারকই:-



    “ ইকাই খুম্নজরবা প্রিন্সিপাল, প্রধানমন্ত্রীজী, অদোম্বু ঐনা খুরুমজরি । খ্বাইদগী অহানবদা অদোম্বু মীখলদা মশিং য়াম্না ফংদুনা মাই পাকপগীদমক থাগৎপা ফোংদোকচরি । ঐনা অদোমদা ঐগী পুক্নীংগী ৱা ফোংদোকপা পামজৈ । ঐনা হায়জনীংই মদুদি মীয়ামদা মসি খঙহনগদবনি মদুদি লুবা নানবা অসি কয়াদা মরু ওইবগে হায়বসে । ঐনা নুমিৎকী মীয়াম্না অমোৎ অকাই লংতদুনা মোৎশিলহল্লবা তুরেল ফাওদুনা চৎলি । তুরেল অসি রিস্পনা থোং ফাওরগা ঐগী য়ুম ফাওবসু য়ৌই । তুরেলশিং অসিগীদমক ঐখোয়না খুল খুলদা চৎতুনা রেলিসু চৎলি অমসুং মীয়ামগা ৱারিসু শান্নৈ, অদুবু মদুগী কান্নবা করিমতা ফংদে । ঐনা অদোমদা হায়জনীংই মদুদি অদোম্না অদোমগী তীম অমা থারগা নত্রগা পাও-চেগী খুৎথাংদা ৱাফম অসি পুখৎপীয়ু থাগৎচরি । ”



    চেংবীয়ু ইচিল-ইনাওশা, ১১ তম্লিবী মহৈরোই ইচানুপী অসি কয়াদা চৈনা খাংলীবনো । তুরেলদুদা অমোৎ-অকাই উরগা মহাক্না কয়াদা শাওরিবনো । ঐনা মসি অফবা খুদম্নি হায়না লৌই । ঐনা পাম্লিবসু মীওই কোতি ১২৫গী পুক্নীংদা অমোৎ অকাই উরগা অশাওবা পোকপদুনি । অমোৎ-অকাই উরগা অমুক্তংবু অশাওবা পোকখ্রবদি ঐখোয়না অমোৎ-অকাইগী মায়োক্তা করিগুম্বা খরদি শোইদনা তৌরক্কনি । অদুগা মরুওইবা ৱাফমদি গায়ত্রী মশামক্না অশাওবসু ফোংদোক্লি, মহাক্কী ওইবা ৱাখল্লোনসু ফোংদোক্লি, অমসুং মসিসু হায়রি মদুদি মহাক্না হোৎনবা য়াবা হোৎনরে অদুবু মাইথিবতমক ফংই । লু-নানবগী লালহৌ হেক হৌরকপদগী মীয়ামসু ৱাখল তাবা হৌরক্লে । মীপুম খুদিংমক অফবা মাইকৈদা শরুক য়ারি । মসিনা খোংজং অমগী শক্তম লৌরক্লি । অমোৎ অকাইবু হঙ্গোইবসু হেনগৎলক্লি । ৱাখল তারবা, থবক ওইনা পাংথোক্লবা খোংজং অমগুম্না চংসিল্লবা মদুগী মহৈ শোইদনা ফংগনি । অদুবু লুবা নানবগী খোংজংদগী হৈনবীগা হেন্না নকশিন্নবসিনি । খোংজং অসি লু-নানবগী হৈনবী পোক্লক্নবগী খোংজংনি, খোংজং অসি অপুনবগী শক্তমনা ওইথোক্কনি । অরুবা থবক্নি, অদুবু পাংথোক্কদবনি । ঐনা থাজৈ মদুদি লৈবাক্কী অনৌবা মীরোলদা ,নুপমচাশিংদা, মহৈরোইশিংদা, নহারোলশিংদা পোক্লক্লিবা ৱাখল্লোনশিং অসি অফবা মহৈ ফংগনি হায়বগী খুদম্নি । ঙসিগী ঐগী ‘মন কী বাত’তা গায়ত্রীগী পাওদম তাবীরিবা ঐগী ইরৈবাক মচাশিংদা হায়জনীংই মদুদি গায়ত্রীগী পাউদম অসি ঐখোয় খুদিংমক্কী পাউজেল ওইগদবনি ।



    ঐগী নুংশিরবা ইরৈবাক মচাসিং, ঐনা ‘মন কী বাত’কী থৌরম হেক হৌরকপদগী ফোংদোকপীরকপা ৱাখল্লোলশিংদা অয়াম্বনা অচা-অথকশিং মাংহনবগা মরি লৈনৈ । ঐখোয়না য়ুমদা অমদি মীয়ামগী অপুনবা চাকচা-হৈজান্নবদা ওক্কদবগী হেন্না পুখমদা খি । হেক উরিবা মথেল মখৈ লোইনা হাপ্পি অদুগা চাবসু ঙমদে । পুখমদা য়াওরিবদু তঙ্খাইফাওবা য়ৌদনা চারগা অরেম্বদা হুন্দোকই । ঐখোয়না লুখাক ময়াম হুন্দোক্তুনা কয়াগী মতিক মাংহনবগে হায়বসি অদোম্না নোংমতসু খল্লুবরা, লুখাক ওইনা মাংলিবশিং অসিনা লাইরবা কয়াগী মপুক থলহনগনি হায়বসি করিগুম্বদসু খন্দবরা । ৱাফম অসি অমুক তাক্নগদবা নত্তে । ইমুং মনুংদা অঙাংদা চাক হাপ্পা মতমদা মমানা ঙমগদবা খক্তমক লৌ হায়না হায় । অসুম্না অচা অথক মাংহন্দনবা খরা মখৈ হোৎনরবসু মসিবু থৌওইদবা হায়বসি খুন্নাইগী য়েক্নবনি, লাইরবশিংগী মফমদা চুমদবা থবক তৌবনি । অতোপ্পা অমনা, অরেম্বদা মাংহল্লিবা অসি মাংহন্দনা তুংশিল্লবদি ইমুং মনুংগী শেল-থুমগী ফিভমসু ফগৎকনি । খুন্নাইগীদমক্তা খনবা অসি অফবা ৱাফম্নি , অদুবু মসি খুন্নাইগী খক্তমক নত্তে ইমুংগীসু কান্নবনি । ঐনা হিরম অসিদা হেন্না ফোংদোকচবদি নত্তে, অদুবু ঐনা পামজবদি মসিদা হেন্না পুক্নীং চংসিনবদুনি । মাইকৈ অসোমদা খোংজং চংসিল্লিবা নহা কাংলুপ অমা ঐনা খঙই, মখোয়না মোবাইল এপ শেমই অমসুং করিগুম্বা অসিগুম্বা মখলগী লুখাক-চগুম থেংনরবদি মখোয় পুন্সিন্নদুনা মদুবু অপবা মওংদা শিজিন্নৈ । হিন্দুস্তানগী মফম অমা হেক্তদা অসিগুম্বা কাংবু থেংনগনি । মখোয়গী পুন্সি অসিনসু ঐখোয়দা অচা-অথক লুখাক ওইনা মাংহন্দনবী ঐখোয়দা ইথিল পী ঐখোয়না চাবা ঙমগদবা খক্তমক লৌসি ।
    

    য়েংবীয়ু, অহোংবগীদমক্তা মসিনি লম্বী অসি । অদুগা হকচাং ফনা লৈনবগীদমক মীকুপ-নাহুমশিংনা লৈবশিংনা মতম পুম্নমক্তা হায় – পুকসু খরা হাংহল্লু, পুখমসু খরা হাংহল্লু । হকচাং ফনা থম্বা হায়বগী ৱাফম লাকপদা, এপ্রিল ৭ অসি ৱার্ল্দ হেল্থ দেনি । য়ুনাইতেদ নেসন্সনা ২০৩০ ফাওবদা য়ুনিবর্সেল হেল্থ কবরেজ হায়বদি পুম্নমকপু হকচাং ফনা থম্বগী পান্দম থম্লি । হন্দক্তি য়ুনাইতেদ নেসন্সনা এপ্রিল ৭ অসি মালেমগী হকশেলগী নুমিৎ অসিদা দিপ্রেসন্দা ফোকস তৌরি । ঐখোয় পুম্নমক দিপ্রেসন হায়বা ৱাহৈ অসি খঙই, অদুবু ৱাহৈগী ৱাহন্থোক পীবা তারবদি কনাগুম্বনা অৱাবা হায়না পীনৈ । মালেম অসিদা মীওই কোতি ৩৫দগী হেন্না দিপ্রেসন্না নাই । অদুবু অৱাবদি ঐখোয়গী নাক য়েত্তা লৈরিবশিং অসিদসু ঐখোয়না ৱাফম অসি খঙদে অদুগা মসিগী মরমদা ফোংনা ৱারি সাবসু হঙ্গোইনৈ । ইশামক্তা দিপ্রেসনগী ৱাখল ফাওরবসু ইকাইবনা মরম ওইদুনা হায়দোক্নদে ।



    ঐনা ইরৈবাক মচাশিংদা হায়নীংলিবদি দিপ্রেসন হায়বসি মসিদগী নান্থোকপা ঙমদবা অমা নত্তে । সাইকোলোজিকেল ইনভাইরনমেন্ত অমা শাগৎপা তঙাইফদে । মসিগী অহানবা মন্ত্রদি, দিপ্রেসনবু লোৎশিন্দুনা থম্বগী মহুত্তা ফোংদোক্কদবনি । মরূপ-মপাংশিংদা, ইমা-ইপাদা, ইচিল-ইনাওশিংদা, ওজাশিংদা ঐগী ইফমদা ফাওবা নুংঙাইতবশিং অদু ফোংদোক্কদবনি । করি করিগুম্বা মতমদা নাইতোম তাবা মতম মরু ওইনা হোস্তেলদা লৈবা অঙাংশিংদা অৱাবা অসি হেন্না থেংনৈ । ঐখোয়গী লৈবাক অসিগী ওইনা লাইবক ফবদি ঐখোয়দি অপুনবা ইমুংদা চাওরকপনি, অচৌবা ইমুংদা চাওরকপনি, পুন্না লৈমিন্নৈ মরম অদুনা দিপ্রেসনগী ওইথোকপা য়াবশিং লৈতে অদু ওইরবসু মমা-মপাশিংদা ঐনা হায়জনীংবদি করিগুম্বা ইমুং মনুং পুন্না চামিন-থকমিন্নবা মতমদা ঐ চাখিরোই কোন্না চাগে হায়বা নত্রগা ইমুং মনুং পুন্না মপান্দা চৎথোকপা মতমদা ঐ লৈহৌগে ইথন্তচা লৈবা পাম্মি হায়বনচিংবা করিগুম্বা থেংনবীরগদি মদুগী মরম খঙদোক্নবা হোৎনবীগদবনি । মদু দিপ্রেসনগী মাইকৈদা অহানবা খোংথাং ওইগনি, করিগুম্বা মহাক মীয়াম মরক্তা লৈবা পামদ্রবা, মথন্তা কাচিন অমদা লৈবা পাম্লবদি মহাকপু অদুম্না তৌহন্দনবা হোৎনগদবনি । মহাক্কা হঙ্গোইদনা ৱারি শান্নবা মীওইশিংগী মরক্তা লৈহন্নবগদীদমক হোৎনবীগদবনি । ফাগি-জুগাই তৌদুনা ৱারি শারগা মহাক্কী নুংদা লৈরিবা অৱাবা, পেন্দবনচিংবা অদু ফোংদোরক্নবগী তাঞ্জা পীবীগদবনি । মসিনা খ্বাইদগী ফবা পাম্বৈনি । অদুগা দিপ্রেসন হায়বা অসি পুক্নীং অমসুং হকচাংগী অনাবশিংগী হৌরকফম্নি । দাইবেতিস অসি লাইনাশিংগী হৌরকফম্নি । মতৌ অদুগুম্না দিপ্রেসন পুক্নীং লেপ্পগী, মাইরোং য়াবগী, থৌনা উৎপগী, ৱারেপ লৌবগী থৌনা পুম্বা মাংহল্লি । অদোমগী মরূপ, অদোমগী ইমুং-মনুং কৈরোল লৈকাইদা লৈরিবা পুম্নমক্না পুল্লগা অদোম্বু দিপ্রেলন্দা চৎখিদনবা থিংবা ঙম্মি অদুগা করিগুম্বা খোং থাংজিল্লুরবসু হন্দোকহনবা ঙমগনি । অতোপ্পা পাম্বৈ অমসু লৈ, করিগুম্বা ঐগী ওইবা মীশিংগী মরক্তা ফোংনা ফোংদোকপা ঙমদ্রবা অদু ওইরবদি নাক য়েৎতা লৈরিবশিংগী মতেং ইশাগী কান্নবা থিদনা তেংবাংবীয়ু । থমোই শেংনা মতেং পাংবীয়ু, থমোইগী অৱা অনাদা শরুক য়াবীয়ু, অদোমগী নুংদা লৈরিবা চৈনা অদু শোইদনা মাংখিনি । মখোয়গী অৱাবশিং খঙননবা হোৎনরবা, মতং পাংবগী ৱাখল পোক্লবদি অদোমগী নুংদা ইশানা ইশাবু থাজবগী থৌনা লাক্কনি । মীগা তিন্নদুনা ইশাগী কান্নবা য়াওদনা অতোপ্পগী মতেং পাংলবদি অদোম্না পুক্নীংগী অরুম্বদু য়াম্না লাইনা য়াংহনবা ঙমগনি ।
    
    তৌবগীসু য়োগ হায়বা অসি পুক্নীংবু তরু তরু হন্নবগী লাইনা য়াম্না ফবা লম্বী অমনি । মুক্নবা লৈতবা, নমথবা য়াওদবা, পুক্নীং নুংঙাইনা লৈনবগী মাইকৈরোমদা প্রনায়ম য়োগনা মতেং য়ামনা পাংই । জুন ২১ অসি ইন্তর্নেস্নেল য়োগগী নুমিৎনি । হন্দকসিনা অহুমশুবা চহিনি । ময়ামসু হৌজিক্তগী হৌনা থৌরাং হৌবীবা য়ারে । অদুগা মসি মীওই লাখ কয়ামরুমগী অপুনবা য়োগগী কুম্মৈ ওইনা পাংথোকপা য়াই । ৩শুবা মালেমগী য়োগ নুমিৎ অসিগী মতাংদা কনাগুম্বগী সজেসন লৈবীরগদি ঐগী মোবাইল এপতা শোইদনা থাবীরকউ, লমজিংবীয়ু । য়োগগা মরি লৈননবা ঈশৈ, শৈরেংনচীংবা ইবা ঙমলবসু মদু থৌরাং তৌবীয়ু । মদুনা মীয়াম্না খঙবদা লাইনা থোক্কনি ।



    ইমাশিং অমসুং ইচল-ইচেশিংদা ঙসি ঐহাক ৱাফম অমা থমজনীংই, মরমদি ঙসি অসি হেল্থকা মরি লৈনবা ৱারি ৱাতাই কয়ামুক থোরক্লে, হেল্থকী ৱারি ফনা নীংথিনা শানরে । হৌখিবা মতম খরসিদা ভারত সরকারনা য়াম্না মরু ওইবা ৱারেপ অমা লৌরে । ঐখোয়গী লৈবাক অসিদা ৱার্কিং ক্লাস ৱুমেনগী মসিং অসি ৱোংম-নোংমগী হেনগৎলক্লি । থৌদাং য়াবশিংগী মশিং হেনগৎলক্লি । মসি তরাম্না ওক্নীংঙাইনি । অদুবু মসিগা লোইননা নুপীশিংগী ওইবা অখন্নবা থৌদাংশিংসু লৈরি । ইমুং মনুংগী থৌদাং পুরি । ইমুংগী শেনমিৎলোন্দসু শরুক য়ারিবনি । মসিনা মরম ওইদুনা করি করিগুম্বা মতমদদি পোকপদা ঙাইরিবা অঙাংশিংদা চুমদবা ৱায়েল চৎথবা য়াওরকই । ভারত সরকারনা য়াম্না চাওবা ৱারেপ অমা লৌরে । থবক তৌবী নুপীশিংগীদমক্তা পীরম্বা মেতর্নীতি লিবসি মহৌশা চয়োল ১২ ওইরম্বনি অদুবু মদু হৌজিক্তি চয়োল ২৬ ওইহল্লগনি । মালেমসিদা ঐখোয়দগী মাংজিল থাবা লৈবাক অসি ২ নত্রগা ৩দি ওইরম্বা য়াই । ঐখোয়নগী ইচল-ইচেশিংগীদমক্তা ভারতনা অসিগুম্বা য়াম্না মরুওইবা ৱারেপ অমা লৌরিবনি । অদুগা মসিগী মরুওইবা পান্দমদি পোকপদা ঙাইরিবা অঙাংশিংবু নীংথিনা ঙাক শেনবীবা, ভারতকী তুংগী নাগরিক ওইবীগদৌরিবশিংবু পোকপদগী হৌনা মওং চুম্না নীংথিনা য়েংশিনবীনবা মমাগী নুংশিবদু মপুং ফানা ফংবা ঙমজনবগীদমক্তনি । অসুম্না তৌবীরবদি অঙাংশিং অসিনা চাওরক্লবা মতমদা লৈবাকসিগী লেংদ্রবা লন হায়বদু ওইহৌগদৌরিবনি । মমা ওইবীশিংগী মশাসু ফনা লৈহৌগনি অমসুং মরম অসিনা মসি য়াম্না মরুওইবা ৱারেপ অমা ওইরিবা অসিসু । মসিনা মরম ওইরগা ফোর্মেল সেক্তরদা থবক তৌবী নুপীশিং চাওরাক্না লাখ ১৮লোমদা মসিগী কান্নবা অসি ফংগনি ।
    
    ঐগী নুংশিজরবা ইরৈবাক মচাসিং, এপ্রিল ৫ অসি রামনবমীগী শেংলবা কুম্মৈনি, এপ্রিল ৯দনা মহাবীর জয়ন্তী, এপ্রিল ১৪দনা বাবা সাহেব অম্বেদকরগী মপোক কুমওন তারি । হায়রিবা অথোইবা মীওইশিং অসিগী পুন্সিনা ঐখোয়দা ইথিল পীনবীবা ওইরসনু । ন্যু ইন্দিয়াগীদমক্তা চেৎনা নীংজরিবা অসিদা পাঙ্গল থৌনা পীনবীবা ওইরসনু । নুমিৎ নিনিগী মতুংদগীদি শজিবু নোংমা পানবগী কুম্মৈ মখল কয়া লম লমগী ওইনা পাংথোক্নরগনি । অনৌবা চহি হৌরকপা অসিদা ময়ামদা য়াইফা পাউজেল পীজরি । য়েনীং থাগী মতুংদা মহৈ-মরোং হৈজিং ফাবা হৌরকপা অদুগা লৌমীসিংনা মখোয়গী হোৎনজমন ফংজরকপগী মতম্নি । ঐখোয়গী লৈবাক অসিগী কাচিন-কোয়া থুংনা চহি হৌবগী অসিগুম্বা কুম্মৈ অসি তোঙান তোঙানবা মওংদা পাংথোক্নরি । মহারাষ্ট্রদা গুরি-পরৱা, আন্ধ্রা প্রদেশতা অনৌবা চহি ওইনা উগাদী, সিন্ধীদা চেতী-চান্দ, কশ্মীরীগী নবরেহ, অবধগী লমদমদা সম্বৎসর পুজা, বিহারগী মিথিলাদা জুর-শীতল অমসুং মগধদা সতুৱানীগী কুম্মৈ অসি অনৌবা চহিদা পাংথোকই । মশিং থিঙমদ্রবা, ভারত অসি মখল মখাতনা পীক থনবা লৈবাক্নি । অদোম্বুসু অনৌবা চহি অসিগী ঐগী মাইকৈদগী হন্না হন্না নুংঙাইবা ফোংদোকচরি । হন্না হন্না থাগৎচরি ।
    
    

    


    
    (Release ID: 1485729) Visitor Counter : 1