      युवा कार्यक्रम एवं खेल मंत्रालय

      केन्द्रीय युवा कार्यक्रम एवं खेल राज्य मंत्री श्री विजय गोयल एनएसएस के पुनर्गठन विषय पर आयोजित सम्मेलन का नई दिल्ली में उद्घाटन करेंगे
      Posted On: 30 MAR 2017 4:43PM by PIB Delhi


    केन्द्रीय युवा कार्यक्रम एवं खेल मंत्रालय 31 मार्च 2017 को नई दिल्ली में ‘एनएसएस का पुनर्गठन’ विषय पर एक सम्मेलन का आयोजन कर रहा है। केन्द्रीय युवा कार्यक्रम एवं खेल राज्य मंत्री (स्वतंत्र प्रभार) श्री विजय गोयल सम्मेलन में उद्घाटन सत्र के दौरान मुख्य वक्ता के तौर लोगों को सम्बोधित करेंगे।


    पिछले कई वर्षों के दौरान एनएसएस के ढांचे में किसी तरह का कोई बदलाव नहीं हुआ है। जबकि इसी कालक्रम के दौरान समाज की ज़रूरतें और युवा छात्रों की अपेक्षाओं सहित विभिन्न परिस्थितियां काफी तेज़ी से बदल रही हैं। इस एकदिवसीय सम्मेलन का उद्देश्य एनएसएस को अधिक मज़बूत और प्रभावी बनाने के क्रम में एनएसएस के पुनर्गठन के लिए नवीन विचारों का सृजन करना है। इस योजना से जुड़े सभी हितधारकों को सम्मेलन में आमंत्रित किया जा रहा है, ताकि संतुलित दृष्टिकोण अपनाया जा सके। कार्यशाला में भागीदारों की कुल संख्या करीब 100 होगी।


    राष्ट्रीय सेवा योजना (एनएसएस) की शुरुआत वर्ष 1969 में हुई थी। इसका प्राथमिक उद्देश्य स्वैच्छिक रूप से समाज सेवा के जरिए युवा छात्रों के व्यक्तित्व एवं चरित्र का निर्माण विकास करना था। प्रारंभिक रूप से एनएसएस को 4000 स्वैच्छिक कार्यकर्ताओं के साथ देशभर के 37 विश्वविद्यालयों में शुरू किया गया था। मार्च 2016 तक देशभर के 391 विश्वविद्यालयों एवं 2 परिषदों, 16,278 महाविद्यालयों/तकनीकी संस्थानों और 12,483 वरिष्ठ माध्यमिक विद्यालयों में स्थापित 39,695 एनएसएस इकाइयों में करीब 36.58 लाख स्वैच्छिक कार्यकर्ता थे।


    ***


    वीके/प्रवीन – 867

    
    
    (Release ID: 1486240) Visitor Counter : 3