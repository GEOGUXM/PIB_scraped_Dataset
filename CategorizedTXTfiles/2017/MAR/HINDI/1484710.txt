      महिला एवं बाल विकास मंत्रालय

      महिला एवं बाल विकास मंत्रालय द्वारा देश भर में स्‍वच्‍छता पखवाड़ा सफलतापूर्वक मनाया गया
      Posted On: 16 MAR 2017 8:01PM by PIB Delhi


    

    शौचालयों के साथ आंगनवाड़ी केंद्रों की संख्‍या पिछले तीन वर्षों के दौरान 49 प्रतिशत से बढ़ कर 63 प्रतिशत तक पहुंच गई


    महिला एवं बाल विकास मंत्रालय ने अंतरराष्‍ट्रीय महिला दिवस के साथ साथ देश भर में 1 मार्च, 2017 से 15 मार्च, 2017 के बीच स्‍वच्‍छता पखवाड़ा मनाया। स्‍वच्‍छता पखवाड़ा के सफल समापन के अवसर पर मीडिया को संबोधित करते हुए महिला एवं बाल विकास मंत्रालय में सचिव सुश्री लीना नायर ने कहा कि महिलाओं एवं बच्‍चों की स्‍वच्‍छता अभियान में महत्‍वपूर्ण भूमिका होती है। नई दिल्‍ली में आज आयोजित संवाददाता सम्‍मेलन के अवसर पर पीने का पानी एवं स्‍वच्‍छता मंत्रालय में सचिव श्री परमेश्‍वरन भी उपस्थित थे।


    महिला एवं बाल विकास मंत्रालय द्वारा मनाये गए स्‍वच्‍छता पखवाड़े की विषय वस्‍तु देश भर में स्‍वच्‍छता जागरूकता एवं कार्यान्‍वयन का प्रसार था जिसमें फोकस समुदाय केन्द्रित स्‍वच्‍छता पहलों के लिए महिलाओं एवं बच्‍चों के नेतृत्‍व की भूमिका पर था। सुश्री लीना नायर ने कहा कि ऐसा महसूस किया गया है कि सफाई एवं स्‍वच्‍छता की कमी का महिलाओं एवं बच्‍चों की सुरक्षा एवं स्‍वास्‍थ्‍य, मर्यादा, शिक्षा एवं आजीविका पर दूरगामी प्रभाव पड़ता है।


    महिला एवं बाल विकास मंत्रालय में सचिव सुश्री लीना नायर ने कहा कि स्‍वच्‍छता पखवाड़ा का मुख्‍य उद्देश्‍य सुरक्षित, स्‍वस्‍थ, साफ एवं हरित वातावरण का सृजन करने के लिए साफ एवं सुरक्षित वातावरण, व्‍यक्तिगत स्‍वास्‍थ्‍य, स्‍वच्‍छता एवं हाथ की सफाई करने समेत अच्छे प्रचलनों पर महिलाओं एवं बच्‍चों को जागरूक करने के द्वारा अच्‍छा स्‍वास्‍थ्‍य एवं स्‍वच्‍छता सुनिश्चित करना और उन्‍हें संवेदनशील बनाने के लिए अंदर और बाहर दोनों तरीके से पूरी तरह स्‍वच्‍छता पर जोर देना रहा है।


    सुश्री लीना नायर ने खुलासा किया कि उनका मंत्रालय पिछले तीन वर्षों के दौरान विभिन्‍न आंगनवाड़ी केंद्रों में शौचालयों के निर्माण पर फोकस करता रहा है। इसके परिणामस्‍वरूप, शौचालयों के साथ आंगनवाड़ी केंद्रों की संख्‍या पिछले तीन वर्षों के दौरान 49 प्रतिशत से बढ़ कर 63 प्रतिशत तक पहुंच गई है।


    स्‍वच्‍छता पखवाड़ा कार्यक्रम को 1 मार्च, 2017 को हरियाणा के करनाल से हरी झंडी दिखाई गई। महिला एवं बाल विकास मंत्रालय में सचिव सुश्री लीना नायर ने चंडीगढ़, नगेरक्‍वॉयल, कन्‍याकुमारी, केरल के कोल्‍लाम के नींदकारा फिशिंग हार्बर एवं कोच्चि के काकानाड के गर्ल्‍स होम में आयोजित समारोहों की अध्‍यक्षता की। कार्यक्रम के दौरान, मंत्रालय के वरिष्‍ठ अधिकारियों ने कश्‍मीर से कन्‍याकुमारी एवं एवं उत्‍तर पूर्व से दक्षिण पश्चिम तक देश भर के विभिन्‍न जिलों की यात्राएं कीं, जहां स्‍थानीय प्रशासन की साझीदारी में कार्यक्रमों का आयोजन किया गया।


    माननीय प्रधानमंत्री ने गुजरात में आयोजित स्‍वच्‍छ शक्ति सम्‍मेलन में महिला संरपंचों को संबोधित करते हुए दुहराया कि स्‍वच्‍छता हमारा स्‍वभाव या हमारी आदत बन जानी चाहिए। उन्‍होंने यह भी कहा कि नारी शक्ति ने स्‍वच्‍छता को संरक्षित करने एवं इस मुहिम को और आगे बढ़ाने में नेतृत्‍व किया है।


    आज आयोजित संवाददाता सम्‍मेलन में महिला एवं बाल विकास मंत्रालय के वरिष्‍ठ अधिकारियों ने स्‍वच्‍छता पखवाड़ा के दौरान अपनी यात्राओं के अनुभव को साझा किया।


    ****


    वीके/एसकेजे/725


    

    
    (Release ID: 1484710) Visitor Counter : 8