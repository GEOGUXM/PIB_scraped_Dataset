      विद्युत मंत्रालय

      अंतर्राष्ट्रीय स्मार्ट ग्रिड एक्शन नेटवर्क (आईएसजीएएन) कार्य समिति की 13वीं बैठक का उद्घाटन
      Posted On: 06 MAR 2017 6:24PM by PIB Delhi


    
    
    भारत सरकार का विद्युत मंत्रालय पावर ग्रिड कॉरपोरेट सेंटर गुरुग्राम में अंतर्राष्ट्रीय स्मार्ट ग्रिड एक्शन नेटवर्क (आईएसजीएएन) की कार्य समिति की 13वीं बैठक का आयोजन कर रहा है। भारत में आईएसजीएएन की कार्यसमिति की पहली बैठक हो रही है। 6, 7 तथा 9 मार्च, 2017 को विभिन्न सत्र आयोजित किए जाएंगे। आईएसजीएएन कार्यसमिति की बैठक का उद्घाटन दीप जलाकर आईएसजीएएन प्रेसिडियम के अध्यक्ष माइकल डी.निगरिस, पावर ग्रिड के सीएमडी श्री आई एस झा, विद्युत मंत्रालय में संयुक्त सचिव (वितरण) डॉ. अरूण कुमार वर्मा द्वारा किया गया। उद्घाटन सत्र में श्री वर्मा ने आईएसजीएएन समुदाय के निर्देशन के लिए स्मार्ट ग्रिड तथा मॉडल स्मार्ट ग्रिड नियमन पर भारत के प्रशिक्षण मॉड्यूल को साझा किया। आईएसजीएएन की 13वीं कार्य समिति की बैठक में हुए निर्णयों और कार्यों से भारत में स्मार्ट ग्रिड लागू करने के काम को प्रोत्साहन मिलेगा। आईएसजीएएन का उद्देश्य स्मार्ट ग्रिड प्रौद्योगिकी, व्यवहार की समझदारी में सुधार करना और संबंधित सहायक सरकारी नीतियों को अपनाने में प्रोत्साहन देना है। विश्व में स्मार्ट ग्रिड के क्षेत्र में ज्ञान साझा करने, तकनीकी सहायता तथा परियोजना समन्वय से भारत में स्मार्ट ग्रिड प्रौद्योगिकी लगाने में मदद मिलेगी।
    
    आईएसजीएएन अंतर्राष्ट्रीय ऊर्जा एजेंसी (आईईए) के अंतर्गत एक संधि है। इसमें विश्व के 25 देशों के प्रतिनिधि हैं। भारत आईएसजीएएन का संस्थापक सदस्य है और विद्युत मंत्रालय में संयुक्त सचिव (वितरण) भारत के सदस्य प्रतिनिधि हैं। आईएसजीएएन सरकारों के बीच सहयोग के लिए बहुपक्षीय व्यवस्था करता है ताकि स्मार्ट इलेक्ट्रीक ग्रिड प्रौद्योगिकी, व्यवहारों तथा प्रणालियों को विकसित किया जा सके और स्थापित किया जा सके।
    
    इस बैठक में 18 देशों – ऑस्ट्रिया, बेल्जियम, कनाडा, फ्रांस, जर्मनी, भारत, इटली, जापान, कोरिया, नार्वे, रूस, दक्षिण अफ्रीका, सिंगापुर, स्पेन, स्वीडन, स्विट्जरलैंड, अमेरिका तथा संयुक्त अरब अमीरात के 36 प्रतिनिधि भाग ले रहे हैं।
    ***

    

    
    वीके/एजी/डीए - 622

    
    
    (Release ID: 1483674) Visitor Counter : 14