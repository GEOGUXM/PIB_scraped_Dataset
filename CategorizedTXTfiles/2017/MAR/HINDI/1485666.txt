      गृह मंत्रालय

      रूस के संघीय सुरक्षा सेवा के निदेशक ने गृह मंत्री से मुलाकात की
      Posted On: 24 MAR 2017 8:06PM by PIB Delhi


    रूसी संघ के संघीय सुरक्षा सेवा (एफएसबी) के निदेशक श्री एलेक्सजेंडर बोर्तनीकोव ने आज यहां गृह मंत्री श्री राजनाथ सिंह से मुलाकात की।
    
    श्री राजनाथ सिंह ने रूसी प्रतिनिधिमंडल से कहा कि भारत और रूस गहरे मित्र हैं और दोनों के बीच परिवार जैसे संबंध हैं। उन्होंने कहा कि भारत के प्रधानमंत्री और रूसी राष्ट्रपति श्री व्लादिमीर पुतिन विभिन्न अवसरों पर एक-दूसरे से मिलते रहते हैं और इस तरह द्विपक्षीय सहयोग को मजबूती मिलती है। उन्होंने कहा कि रूसी राष्ट्रपति को सभी भारतीय प्रेम करते हैं और उनका सम्मान करते हैं।
    
    प्रतिनिधिमंडल स्तरीय बैठक लगभग 45 मिनट चली, जिसके दौरान गृह मंत्री श्री राजनाथ सिंह ने पड़ोसी देश द्वारा आयोजित किये जाने वाले आतंकवाद का मुद्दा उठाया जो न सिर्फ भारत के लिए बल्कि पूरे अंतर्राष्ट्रीय समुदाय के लिये खतरा है।
    
    दोनों पक्षों ने इस बात पर गौर किया कि ऐसी कुछ ताकतें हैं जो दोनों देशों के द्विपक्षीय संबंधों में बाधा उत्पन्न करने की कोशिश करती हैं, लेकिन वे अपने इस प्रयास में सफल नहीं हैं।
    
    रूसी प्रतिनिधिमंडल ने रूस में इस वर्ष होने वाली सुरक्षा एजेंसियों तथा कानून लागू करने वाले संगठनों के प्रमुखों की अंतर्राष्ट्रीय बैठक में हिस्सा लेने के लिए श्री राजनाथ सिंह को आमंत्रित किया, जिसे उन्होंने स्वीकार किया। इस अवसर पर रूस की संघीय सुरक्षा सेवा, आतंकवाद विरोधी विभागों और संगठनों, गुप्तचर एजेंसियों के प्रतिनिधियों ने बैठक में हिस्सा लिया। भारत की तरफ से गृह सचिव श्री राजीव महर्षि और गृह मंत्रालय तथा विदेश मंत्रालय के आला अधिकारियों ने हिस्सा लिया।
    
    ***

    

    
    वीके/एकेपी/सीएस-801

    
    
    (Release ID: 1485666) Visitor Counter : 7