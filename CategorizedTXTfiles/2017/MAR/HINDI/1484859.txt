      नागरिक उड्डयन मंत्रालय

      एशिया में पहला एयरबस प्रशिक्षण केंद्र नई दिल्ली में खुलेगा
      Posted On: 17 MAR 2017 7:36PM by PIB Delhi


    एयरबस नई दिल्ली स्थित एयरोसिटी में एक प्रशिक्षण केंद्र खोलेगा ताकि एयरबस पॉयलटों और इंजीनियरों को प्रशिक्षित किया जा सके। इस संबंध में नागरिक उड्डयन मंत्री श्री पी. अशोक गजपति राजू, एयरबस के कार्यकारी अधिकारी श्री टॉम एंडर्स और नागरिक उड्डयन राज्यमंत्री की उपस्थिति में एक आयोजन किया गया।


      इस अवसर पर नागरिक उड्डयन मंत्री श्री पी. अशोक गजपति राजू ने कहा कि भारत में यात्री विमानों की मांग तेजी से बढ़ रही है जिसके लिए यह आवश्यक हो गया है कि कुशल पॉयलटों और इंजीनियरों की उपलब्धता सुनिश्चित की जाए। इसके लिए एक प्रशिक्षण केंद्र की भी आवश्यकता है ताकि कुशल श्रम शक्ति का विकास हो।


      एयरबस के कार्यकारी अधिकारी श्री टॉम एंडर्स ने कहा कि एयरबस का प्रशिक्षण केंद्र एशिया में अपनी तरह का पहला केंद्र होगा, जो इस बात का प्रतीक है कि भारत के साथ एयरबस की साझेदारी कितनी गहरी है। उल्लेखनीय है कि भारत में एयरबस के 250 से अधिक विमान संचालन में हैं और इंडियन एयरलाइन्स ने 570 से अधिक विमानों का आर्डर दिया है।


      माननीय नागरिक उड्डयन मंत्री श्री पी. अशोक गजपति राजू और एयरबस के कार्यकारी अधिकारी श्री टॉम एंडर्स एयरबस इंडिया ट्रेनिंग सेंटर का अनावरण करते हुए


      ***


      वीके / एकेपी / सीएस -741

        
    
    
    (Release ID: 1484859) Visitor Counter : 17