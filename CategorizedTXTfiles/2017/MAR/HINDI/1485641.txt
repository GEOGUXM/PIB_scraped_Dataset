      पेट्रोलियम एवं प्राकृतिक गैस मंत्रालय

      पेट्रोलियम मंत्री ने ‘एमओपीएनजी ई-सेवा’ का शुभारंभ किया
      Posted On: 24 MAR 2017 5:44PM by PIB Delhi


    पेट्रोलियम एवं प्राकृतिक गैस राज्‍य मंत्री (स्‍वतंत्र प्रभार) श्री धर्मेन्‍द्र प्रधान ने एमओपीएंडएनजी ई-सेवा का शुभारंभ किया है , जो तेल एवं गैस क्षेत्र से जुड़े सभी सवालों एवं शिकायतों के लिए सोशल मीडिया पर एक समर्पित शिकायत निवारण प्‍लेटफॉर्म है।


    एमओपीएनजी ई-सेवा तेल एवं गैस से सम्‍बन्धित समस्‍त सेवा मुद्दों के लिए सोशल मीडिया पर एक एकीकृत शिकायत निवारण प्‍लेटफॉर्म है। यह पोर्टल समस्‍त उपभोक्‍ताओं के लिए एकल बिन्‍दु वाला इंटरफेस है , जिससे वे तेल एवं गैस क्षेत्र से जुड़ी शिकायतों के निवारण एवं अपने फीडबैक को पेश करने के लिए सोशल मीडिया पर सरकार से सम्‍पर्क साध सकते हैं। एमओपीएनजी ई-सेवा के जरिये उपभोक्‍ताओं को 24 घंटे सहायता सुलभ हो पाएगी।


    ई-सेवा पोर्टल आरंभ में ट्विटर एवं फेसबुक और यथासमय अन्‍य सोशल मीडिया प्‍लेटफॉर्मों पर भी संबंधित सवालों के लिए एकल बिन्‍दु केन्‍द्र के रूप में काम करेगा। तेल कम्‍पनियों एवं संबद्ध सेवाओं के प्रमुख अधिकारियों की एक टीम बनाई गई है , ताकि संबंधित मसलों को वास्‍तविक समय में सुलझाया जा सके।


    इस दिशा में बातचीत पर वास्‍तविक समय में निगरानी रखी जा रही है और पेट्रोलियम एवं प्राकृतिक गैस मंत्रालय के अधीनस्‍थ कम्‍पनियों के संबंधित अधिकारियों द्वारा तत्‍काल आवश्‍यक कदम उठाने एवं शिकायत निवारण के लिए एक मानक परिचालन प्रक्रिया तय की गई है। जहां एक ओर तेल कम्‍पनियां शिकायत निवारण के लिए अपने-अपने संबंधित चैनलों के जरिये नियमित तौर पर शिकायत निवारण का कार्य जारी रखेगी , वहीं दूसरी ओर एमओपीएनजी ई-सेवा एक विशिष्‍ट एकीकृत पोर्टल है , जो पेट्रोलियम मंत्री , पेट्रोलियम मंत्रालय और एमओपीएनजी ई-सेवा के आधिकारिक हैंडल पर प्राप्‍त होने वाले सवालों का समाधान करेगा।


    शिकायतों पर त्‍वरित कार्रवाई एवं समाधान सुनिश्चित करने के लिए उपभोक्‍तागण अनिवार्य सूचनाओं (पूरा नाम , उपभोक्‍ता आईडी , स्‍थान , सर्विस एजेंसी , पेट्रोल पम्‍प/डिपो/कम्‍पनी विवरण) के साथ निम्‍नलिखित में से किसी भी साइट पर अपना फीडबैक या सवाल भेज सकते हैं:


    MoPNG e-Seva on Twitter : @MoPNG_eSeva


    MoPNG e-Seva on Facebook : www.facebook.com/MoPNG-e-Seva


    *******


    वीके/आरआरएस / आरएन- 7 97

    
    
    (Release ID: 1485641) Visitor Counter : 16