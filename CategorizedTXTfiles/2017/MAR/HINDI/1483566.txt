      स्‍वास्‍थ्‍य एवं परिवार कल्‍याण मंत्रालय

      सरकार द्वारा 2017-18 के लिए पीजी मेडिकल की 4,000 से अधिक सीटें बढ़ाई गई: जेपी नड्डा
      Posted On: 02 MAR 2017 7:59PM by PIB Delhi


    

    ‘देश में मेडिकल शिक्षा को शिक्षा को बड़ा प्रोत्‍साहन’


    केंद्रीय स्‍वास्‍थ्‍य और परिवार कल्‍याण मंत्री आज कहा कि भारत सरकार ने शैक्षिक सत्र 2017-18 के लिए विभिन्‍न मेडिकल कॉलेजों तथा अस्‍पतालों में 4,000 पीजी मेडिकल सीटें बढ़ाने की मंजूरी दी है। सीटों की संख्‍या की दृष्‍टि से यह अब तक की सबसे बड़ी मंजूरी है और अब कुल 35117 पीजी मेडिकल सीटें उपलब्‍ध हैं।


    श्री नड्डा ने प्रधानमंत्री श्री नरेन्‍द्र मोदी के दूरदर्शी नेतृत्‍व और निंरतर निर्देशन के लिए धन्‍यवाद देते हुए कहा कि इससे तृतीयक स्‍वास्‍थ्‍य देखभाल का हमारा संकल्‍प सुदृढ़ होगा और देश में चिकित्‍सा शिक्षा में सुधार होगा। स्‍वास्‍थ्‍य मंत्री ने बताया कि कुल वृद्धि में 2046 सीटें मेडिकल कॉलेजों में हैं। क्‍लिनिकल विषयों में पीजी की सीटें बढ़ाने की आवश्‍यकता को देखते हुए सरकार ने सरकारी मेडिकल कॉलेजों में क्‍लिनिकल विषयों में शिक्षक विद्यार्थी अनुपात में संशोधन का फैसला किया था। केवल इसी कदम से 71 कॉलेजों में 1,137 अतिरिक्‍त सीटों का सृजन हुआ। कुल 212 सरकारी कॉलेजों में से अनेक कॉलेज अपने प्रस्‍ताव भेज रहे हैं, और आशा की जाती है कि मार्च, 2017 के दौरान कम से कम 1,000 और सीटें जोड़ी जाएगी।


    इसमें एमडी/एमएस की समकक्ष डीएनबी की सीटें शामिल हैं। पिछले एक वर्ष में डीएनबी की सीटें 2,147 बढ़ी हैं।श्री नड्डा ने कहा कि अब तक देश में पीजी मेडिकल की कुल 4,143 सीटें जोड़ी गई हैं और मार्च, 2017 के दौरान 1000 से अधिक और सीटे जोड़ी जाएंगी। स्‍वास्‍थ्‍य मंत्री ने कहा कि इस तरह बजट घोषणा में देश में 5000 पीजी मेडिकल सीटें बढ़ाने का लक्ष्‍य शीघ्र पूरा कर लिया जाएगा।


    वीके/एजी/एसकेपी-584


    
    

    
    (Release ID: 1483566) Visitor Counter : 9