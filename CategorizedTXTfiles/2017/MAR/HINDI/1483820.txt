      रेल मंत्रालय

      मध्यप्रदेश में भोपाल-उज्जैन पैसेंजर ट्रेन में धमाके की घटना
      Posted On: 07 MAR 2017 8:52PM by PIB Delhi


    मध्य प्रदेश के शाजापुर जिले के छबड़ी रेलवे स्टेशन के नजदीक भोपाल, उज्जैन पैसेंजर ट्रेन संख्या 59320 में एक धमाका हुआ। यह स्थान पश्चिमी रेलवे के रतलाम प्रभाग के अधिकार क्षेत्र में आता है। सुबह 09.50 बजे गार्ड ने बताया कि सामान्य द्वितीय श्रेणी के कोच में यह धमाका हुआ। मौके पर 10 बजे एंबुलेंस वहां पहुंच गयी। ट्रेन के गार्ड ने तुरंत हरकत में आते हुए कंट्रोल, राज्य पुलिस और स्थानीय एंबुलेंस को सूचित किया। धमाके के बाद प्रभावित कोच को ट्रेन से अलग किया गया और आग पर काबू पाने के लिए अग्निशामक का इस्तेमाल किया गया।
    
    यब बताया जा रहा है कि दुर्घटना में 8 यात्रियों को चोट आई है। घायल हुए 8 यात्रियों को तुरंत ही 108 की सहायता से सिविल हॉस्पिटल, कलापीपल पहुंचाया गया। अस्पताल के डॉक्टरों की सहायता से रेलवे के डॉक्टर घायल हुए लोगों का इलाज कर रहे हैं।
    
    जैसे ही खबर रेल मंत्रालय तक पहुंची तो अधिकारी तुरंत हरकत में आ गये। रेलवे के सदस्य (ट्रैफिक) मो.जमशेद ने मध्यप्रदेश के मुख्य सचिव से बात की। मध्य प्रदेश के जीएम ने मध्यप्रदेश के डीजीपी से संपर्क किया। पश्चिम रेलवे, रतलाम डिवीजन के डीआरएम मौके पर पहुंच गये थे। राज्य पुलिस, आरपीएफ, फॉरेंसिक विशेषज्ञ और डॉग स्कवॉयड भी मौके पर पहुंच गया है। प्रथम दृष्ट्या यह लगता है कि यह विस्फोट कम तीव्रता का था। हालांकि सटीक आकलन फॉरेंसिक रिपोर्ट के आने के बाद ही पता चल सकेगा।
    
    सभी प्रभावित यात्रियों को दूसरी ट्रेन से उज्जैन ले जाया गया। 10.45 मिनट पर पुलिस द्वारा लाइन को हरी झंडी दी गयी। 15.10 मिनट पर ट्रैक को सुरक्षित घोषित किया गया। इसके बाद लाइन से पहली ट्रेन 15.12 मिनट पर गुजरी।
    
    ध्यान देने योग्य बात यह है कि 2017 में तोड़फोड़ की घटनाओं सहित अभी तक 40 घटनाएं हो चुकी हैं जबकि 2016 में इस तरह की 45 घटनाएं हुई थीं। इन मामलों की जांच एनआईए द्वारा की जा रही है जबकि एक घटना की जांच सीबीआई द्वारा की जा रही है। रेल मंत्रालय ने आज हुई घटना की गंभीरता को देखते हुए सुरक्षा को और बढ़ा दिया है।
    *****

    

    
    वीके/केजे/डीए- 639

    
    
    (Release ID: 1483820) Visitor Counter : 6