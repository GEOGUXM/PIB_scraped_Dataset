      वित्‍त मंत्रालय

      भारत-बेल्जियम दोहरा कराधान निवारण समझौते में संशोधन करने वाले प्रोटोकॉल पर भारत और बेल्जियम ने हस्ताक्षर किये
      Posted On: 09 MAR 2017 7:43PM by PIB Delhi

    भारत और बेल्जियम ने दोहरा कराधान निवारण और आय पर करों से संबंधित राजकोषीय चोरी की रोकथाम के लिए दोनों देशों के बीच के मौजूदा समझौते में संशोधन करने वाले प्रोटोकॉल पर आज नई दिल्‍ली में हस्‍ताक्षर किये। इस प्रोटोकॉल पर भारत की ओर से केन्‍द्रीय प्रत्‍यक्ष कर बोर्ड (सीबीडीटी) के अध्‍यक्ष श्री सुशील चंद्रा और बेल्जियम की ओर से भारत में बेल्जियम के राजदूत श्री जेन लुइक्‍स ने हस्‍ताक्षर किये। इस प्रोटोकॉल से कर संबंधी सूचनाओं के आदान-प्रदान के मौजूदा फ्रेमवर्क का दायरा बढ़ जाएगा। इससे दोनों देशों के बीच कर चोरी एवं कर अदायगी से बचने की प्रवृत्ति पर अंकुश लगाने में मदद मिलेगी। इसके साथ ही कर संग्रह में पारस्‍परिक सहायता भी सुनिश्चित होगी। विदेशी बैंक खातों में जमा काले धन की समस्‍या से निपटने को सरकार काफी तरजीह दे रही है। ******* वीके/आरआरएस/जीआरएस-666
    
    (Release ID: 1484010) Visitor Counter : 57