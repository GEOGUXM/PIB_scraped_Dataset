      युवा कार्यक्रम एवं खेल मंत्रालय

      विश्व शीतकालीन खेल 2017 में भाग लेने वाले विशेष खिलाडि़यों को शानदार विदाई दी गई
      Posted On: 10 MAR 2017 6:19PM by PIB Delhi


    14 से 25 मार्च , 2017 तक ऑस्ट्रिया में होने वाले विश्‍व शीतकालीन खेलों में भाग लेने वाले विशेष खिलाडि़यों , उनके प्रशिक्षकों तथा अधिकारियों को विदाई देने के लिए एक शानदार विदाई समारोह का आयोजन किया गया। खेल और युवा मामलों के राज्‍य मंत्री (स्‍वतंत्र प्रभार) श्री विजय गोयल तथा सामाजिक न्‍याय और अधिकारिता राज्‍य मंत्री श्री कृष्‍ण्‍पाल गुजर भी इस अवसर पर उपस्थित थे।


    अपने भाषण में श्री विजय गोयल ने कहा कि उनका मंत्रालय ‘ स्‍पेशल ओल‍ंपिक्‍स भारत ’ को राष्‍ट्रीय चैंपियनशिप , कोचिंग तथा प्रशिक्षण के आयोजन के वित्‍तीय सहायता प्रदान कर रहा है। उन्‍होंने कहा कि आगामी विश्‍व शीतकालीन खेलों में भाग लेने के लिए सरकार ने 90 खिलाडि़यों , 23 प्रशिक्षकों और 3 अधिकारियों की भागीदारी के लिए सरकार ने लगभग 1.5 करोड़ रुपये खर्च किए हैं।


    खिलाडि़यों के दल को बधाई देते हुए श्री गोयल ने कहा कि इन खिलाडि़यों ने सिद्ध कर दिया है कि निष्‍ठा और दृढ़ संकल्‍प से एक व्‍यक्ति अपने जीवन में कुछ भी हासिल कर सकता है। उन्‍होंने उम्‍मीद व्‍यक्‍त की कि इन विशेष खिला‍डि़यों में से कई खिलाड़ी स्‍टार बन जाएंगे और देश का नाम रोशन करेंगे।


    श्री गोयल ने कहा कि प्रधानमंत्री श्री नरेन्‍द्र मोदी चाहते हैं कि किसी भी नागरिक को खेलने के अवसर से वंचित नहीं किया जाना चाहिए। समाज के सभी वर्गों को अपनी पसंद के अनुसार किसी भी खेल गतिविधि में भाग लेने का आनन्‍द लेना चाहिए , ताकि वे खुशी व स्‍वस्‍थ महसूस कर सकें। मंत्री महोदय ने कहा कि ’ स्‍पेशल ओलंपिक्‍स भारत ’ भारतीय और अंतर्राष्‍ट्रीय प्रतियोगिताओं में विशेष खिलाडि़यों को बढ़ावा देने के लिए सही दिशा में कार्य कर रहा है।


    ***


    वीके/ केजे /वाईबी- 679

    
    
    (Release ID: 1484185) Visitor Counter : 6