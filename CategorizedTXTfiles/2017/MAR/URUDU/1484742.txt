      آبی وسائل، دریائی ترقیات اور گنگا احیاء کی وزارت

      حکومت دریائی ریت بندوبست سےمتعلق پالیسی تیار کرے گی
      Posted On: 17 MAR 2017 2:59PM by PIB Delhi


    


    نئی دہلی، 17 مارچ، حکومت جلد ہی دریائی ریت کے بندوبست سے متعلق ایک پالیسی وضع کرے گی۔ یہ بات مرکزی آبی کمیشن کے چیئرمین نریندر کمار نے ایک قومی سیمنیار کا افتتاح کرتےہوئے کہی۔ یہ سمینار آج نئی دہلی میں منعقد کیا گیا جس کا مقصد بھارت کی ندیوں میں ریت کے بندوبست سے متعلق پالیسی تیار کرنا تھا۔ جناب کمار نے کہا کہ ماضی میں بھارت کے دریاؤں میں گاد کے مسئلے پر غور کرنے کے لئے بہت سی کمیٹیاں تشکیل دی گئیں اور اس کی چارہ جوئی پر مبنی بہت سے اقدامات بھی تجویز کئے گئے۔ انہوں نے امید ظاہر کی کہ یہ کانفرنس اس سمت ایک اگلا قدم ہوگی اور مختلف متعلقہ فریقوں کے مابین مزید صلاح مشورہ یا جائے گا اور اس کے نتیجے میں ایک جامع پالیسی تیار کی جائے گی۔ جناب کمار نے کہا کہ یہ لازمی ہے کہ گاد کے بندوبست کے لئے ایک ایسا طریقہ کار وضع کیا جائے جو ماحول دوست ہو اور تکنیکی اعتبار سے نیز معاشی اعتبار سے قابل عمل ہو۔


    جناب کمار نے کہا کہ برسوں سے دریاؤں میں ریت جمع ہورہی ہے۔ انہوں نے کہا کہ اب تک عام طور پر یہ سمجھا جاتا ہے کہ دریاؤں سے سیلاب کا خطرہ بڑھتا جارہا ہے اور ان میں موجود ریت کو لے جانے کی صلاحیت میں تبدیلی آرہی ہے جس کی وجہ سے سیلاب کے خطرے کی سطح میں اضافہ ہورہا ہے۔ جناب کمار نے کہا کہ دریاؤں کے بندوبست سے متعلق ایجنسیوں نے عام طور پر جو طریقہ کار اختیار کیا ہے اس سے ظاہر ہوتا ہے کہ ریت کے بندوبست کا کام محدود سائنسی علم کی بنیاد پر کیا گیا ہے۔ ان کی رائے یہ تھی کہ ریت کے بندوبست سے متعلق مختلف طریقہ کار کی ضرورت ہے جس میں تازی معلومات بھی شامل کی جائے اور دریاؤں میں طاس کی جگہ پر ریت کے بندوبست کا ہنر اور دستیاب سائنسی معلومات کو بڑے پیمانے پر استعمال کیا جائے۔


    آبی وسائل، دریاؤں کے فروغ اور گنگا کو صاف ستھرا بنانے کی وزارت میں جوائنٹ سکریٹری (پی پی) جناب سنجے کنڈو نے اپنے خیرمقدمی کلمات میں وزیراعظم نریندر مودی کی تقریر کا ذکر کیا جو انہوں نے بین ریاستی کونسل کی میٹنگ میں کی تھی جہاں انہوں نے ملک میں دریائی ریت کے بندوبست کی پالیسی کی ضرورت کو اجاگر کیا تھا۔ انہوں نےامید ظاہر کی کہ کانفرنس میں ماہرین ایسی سفارشات پیش کریں گے جن سے حکومت کے ذریعہ گاد کے بندوبست سے متعلق قومی پالیسی وضع کرنے میں مدد ملے گی۔


    دریاؤں میں ریت کے بندوبست کے معاملے پر عوام کی کچھ عرصے سے خاص توجہ ہے۔ دریاؤں میں ریت کے بندوبست سے متعلق ایک جامع پالیسی تیار کرنے کی ضرورت کو سیلاب، ماحول، دریاؤں کی صفائی ستھرائی اور ان میں بحری سرگرمیوں کے پیش نظر انداز نہیں کیا جاسکتا۔


    اس کانفرنس میں مختلف موضوعات پر چار اجلاس منعقد کئے گئے ۔


    ۔۔۔۔۔۔۔۔۔۔۔

    م ن۔ ا ش ۔ ن ا۔

    (17- 0 3 -16)

    U- 1238
    
    
    (Release ID: 1484742) Visitor Counter : 2