      سماجی انصاف اور تفویض اختیارات کی وزارت

      سماجی انصاف و تفویض اختیارات کی وزارت سے وابستہ مشاورتی کمیٹی کی میٹنگ
      Posted On: 28 MAR 2017 2:23PM by PIB Delhi


    نئی دہلی۔ 28 ؍مارچ۔سماجی انصاف وتفویض اختیارات کی وزارت سے وابستہ مشاورتی کمیٹی کی میٹنگ کل سماجی انصاف و تفویض اختیارات کے وزیر جناب تھاور چند گہلوت کی صدارت میں منعقد ہوئی۔ سماجی انصاف اور تفویض اختیارات کے وزیر مملکت جناب کرشن پال گرجر ، جناب رام داس اٹھاؤلے اور جناب وجئے سمپلا بھی اس میٹنگ میں شریک تھے۔ میٹنگ کا ایجنڈا ’’ درج فہرست ذاتوں کی فلاح وبہبود کیلئے تخصیص‘‘ اور ’’راشٹریہ ویوشری یوجنا‘‘تھا۔


    اس موقع پر اظہار خیال کرتے ہوئے جناب تھاور چند گہلوت نے کہا کہ تمام ریاستوں / وزارتوں / محکموں کو درج فہرست ذاتوں کے لئے منصوبہ جاتی اخراجات میں سے باقاعدہ طور پر سرمایہ کی تخصیص کرنی چاہئے اور یہ تخصیص منصوبہ بندی کمیشن کی جانب سے جاری ایس سی ایس پی رہنما خطوط کے مطابق درج فہرست ذاتوں کی آبادی کے تناسب کی فیصد کے لحاظ سے ہونی چاہئے۔ سماجی انصاف و تفویض اختیارات کی وزارت کو اس کے نفاذ کی ذمہ داری سونپی گئی ہے۔


    ’راشٹریہ ویوشری یوجنا‘کا حوالہ دیتے ہوئے جناب گہلوت نے کہا کہ یہ نئی مرکزی شعبے کی اسکیم 16-2015 کے بجٹ کے اعلان کے مطابق وضع کی گئی ہے اور صد فیصد بنیادوں پر مرکزی حکومت اس کے لئے سرمایہ فراہم کرے گی۔ اس اسکیم کے تحت خط افلاس سے نیچے زندگی بسر کرنے والے معمر شہریوں کو، جو عمر کے لحاظ سے معذوری یا کمزوری کا شکار ہوں ، یعنی ان کی بصارت کمزور ہوگئی ہو ، سماعت جواب دے گئی ہو، دانت گر گئے ہوں یا ہاتھ پیر مفلوج ہوگئے ہوں ، کو ایسے معاون آلات فراہم کرائے جاتے ہیں جو انہیں جسمانی لحاظ سے تقریباً عام انسانوں جیسا قادر بنادیتے ہیں اور وہ اپنی معذوری / کمزوری پر قابو پالیتے ہیں۔ یہ اسکیم ملک میں اپنی نوعیت کی پہلی اسکیم ہے اور توقع کی جاتی ہے کہ اس سے 5,20,000 معمر شہریوں کو پانچ برسو ں کی مدت میں فائدہ حاصل ہوگا۔ مذکورہ آلات کو کیمپ لگا کر مفت تقسیم کیا جائے گا،ا س کا آغاز یکم اپریل 2017 کو آندھر پردیش کے ضلع نیلورسے ہوگا ۔ بعد ازاں مدھیہ پردیش کے تحت اجین میں 8اپریل 2017 کو اس کا اہتمام کیا جائے گا۔


    اس میٹنگ میں شریک ہونے والے اراکین پارلیمنٹ میں جناب ہری اوم سنگھ راٹھور، ڈاکٹر (محترمہ) ممتاز سنگھامیتا ، جناب ونود چاؤڑا اور جناب ویریندر کشیپ (تمام تر لوک سبھا اراکین) اور جناب کے سوماپرساد (راجیہ سبھا) کے نام شامل ہیں۔


    سماجی انصاف و تفویض اختیارات کی وزارت کے سکریٹری محترمہ لتا کرشنا راؤ اور وزارت کے دیگر سینئر افسران بھی اس میٹنگ میں شریک تھے۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    م ن ۔ ۔ ع ن


    U-1460

    
    
    (Release ID: 1485798) Visitor Counter : 2