      نیتی آیوگ

      نیتی آیوگ، سرکردہ شہری سماجی تنظیموں کے ساتھ شراکتداری کرے گا
      Posted On: 02 MAR 2017 2:49PM by PIB Delhi


    نئی دہلی، 02 ۔مارچ ۔سرکاری پالیسیوں / اسکیموں کی موثر عمل آوری میں شہری سماجی تنظیموں (سی ایس او ) کے اہم کردار کو محسوس کرتے ہوئے نیتی آیوگ نے سرکردہ سی ایس او اور مرکزی سرکار کی کلیدی وزارتوں کے ایک مذاکراتی اجلاس کا اہتمام کیا۔


    یکم مارچ 2017 کو نئی دلی میں ہونے والے اس اجلاس میں 17 سرکردہ رضاکارتنظیموں اور 15 مرکزی وزارتو ں نے ان مذاکرات میں شرکت کی ، جس کا مقصد سماجی شعبے میں سرکارکے اقدامات کو آگے بڑھانا ہے ۔تعلیم ،صحت ،بزرگوں کی دیکھ بھال ،خواتین کو بااختیار بنائے جانے،دیہی ترقیات اور ہتھ کرگھا کی صنعت کے شعبے میں کام کرنے والی ملک بھر کی رضاکار تنظیموں نے اس موقع پر مرکزی وزارت برائے دیہی ترقیات ، مرکز ی وزارت برائے ترقی خواتین واطفال ، ایف ایس ایس اے آئی ،اقلتی امور کی مرکزی وزارت کے سینئر افسران کے ساتھ تبادلہ خیال کیا۔

    اس موقع پر آخری مرحلے تک مجموعی ترقی اور ترقیات کو یقینی بنانے میں سی ایس او تنظیموں کے اہم کردار پر روشنی ڈالتے ہوئے نیتی آیوگ کے وائس چیئر مین ڈاکٹر اروند پناگڑیا نے کہا :’’ سرکار اور سی ایس او تنظیموں کے درمیان شراکتداری ،سرکاری وسائل بالخصوص سماجی شعبے کو موثر طریقے سے بروئے کارلانے میں اہم کردار اد ا کرسکتی ہے۔

    تمام شہریوں کی زندگیوں پر دیر پا اثرات مرتب کرنے میں شراکتداری کے نظرئے کے امکانات پر زور دیتے ہوئے نیتی آیوگ کے چیف ایگزیکٹو آفیسر جناب امیتابھ کانت نے کہا کہ غریبی ،فاقہ کشی اور دیگر تمام اقسام کی محرومیوں کے خاتمے کے لئے جدت طراز حل موثر کردار اد اکرسکتے ہیں جنہیں سی ایس او تنظیموں او رسرکار کی شراکتداری کے وسیلے سے یقینی بنایا جاسکتا ہے ۔

    اس اجلاس میں قومی سطح پر سی ایس او تنظیموں اور سرکار کے درمیان شراکتداری کو مستحکم بنائے جانے کے موثر طریقے پیش کئے گئے ۔ اس کام میں ریاستوں / اضلاع اور زمینی سطح کے اداروں کے ساتھ بھی شراکتداری کے ذریعہ موثر طریقے اختیار کئے جاسکتے ہیں تاکہ سرکاری اسکیموں کے زبردست فائدوں کے حصول کے کام میں سدھار ہوسکے ۔

    اجلاس میں سماجی شعبے کی خدمات کی فراہمی کے مسائل سے متعلق متعدد امور پر تبادلہ خیال کیا گیا ،جن میں سرمائے کی فراہمی ، نگاہ رکھنا اور سی ایس او تنظیموں کی خود ضابطہ کاری سمیت متعدد امور پر گفتگو کی گئی ۔اس موقع پر ہر تنظیم کی کارکردگی پر نظر ڈالی گئی ۔خاص طور سے سرکاری وزراتوں اور محکموں کے ساتھ شراکتداری کی شعبہ واری سفارشوں پر غوروخوض کیا گیا ۔اس موقع پر پرتھم ، ہیلپ ایچ انڈیا ،سلبھ انٹرنیشنل ،پردھان اکشے پتر اور پریاس نامی تنظیموں سمیت متعدد رضاکار تنظیموں نے سرکار اور سی ایس او تنظیموں کے درمیان پائیدار شراکتداری کے فروغ کی تجاویز پیش کیں۔

    شراکتداری کے جذبے کو فروغ دینے کی غرض سے اس موقع پر یہ بھی طے پایا کہ موثر انتظامیہ کے لئے مضبوط شراکتداری بنائے جانے کے لئے وقتاََ فوقتاََ ایسے اجلاس اہتمام کئے جائیں گے۔

    م ن ۔س ش۔ رم

    U-932
    
    
    (Release ID: 1483530) Visitor Counter : 3