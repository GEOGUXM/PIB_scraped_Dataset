      کارپوریٹ امور کی وزارتت

      وزیر مملکت (خزانہ و کمپنی اُمور) جناب ارجن رام میگھوال نے دیوالیہ پن اور متعلقہ بورڈ آف انڈیا کے نئے دفتر کا افتتاح کیا
      Posted On: 30 MAR 2017 2:34PM by PIB Delhi


    نئی دہلی۔ 30 ؍مارچ۔خزانہ اور کمپنی اُمور کے وزیر مملکت جناب ارجن رام میگھوال نے کہا ہے کہ دیوالیہ پن اور دیوالیہ قرار دیے جانے سے متعلق ضابطہ 2016، ایک کلیدی اقتصادی اصلاح ہے، جس کے توسط سے کاروبار کرنا اور آسان ہوگا اور اقتصادی ترقی کا راستہ ہموار ہوگا۔ انہوں نے کمپنی اُمور اور آئی بی بی آئی کے ذریعے حاصل کی گئی پیش رفت پر اظہار ستائش کرتے ہوئے کہا کہ دونوں نے اس اصلاح کے نفاذ میں اچھا کام کیا ہے۔ انہوں نے مشورہ دیا ہے کہ اس اصلاح کو معقول طریقے سے بین الاقوامی فورم میں تشہیر دی جانی چاہئے۔ انہوں نے زور دیکر کہا کہ یہ منتظم یا ریگولیٹر کی ذمہ داری بنتی ہے کہ وہ منڈی کی قوتوں کو صحیح سمت میں رہنمائی کرے۔ جناب میگھوال نے ان خیالات کا اظہار دیوالیہ پن اور دیوالیہ قرار دیے جانے سے متعلق بورڈ آف انڈیا (آئی بی بی آئی) کے نئے دفتر اور احاطے واقع دہلی کا افتتاح کرتے ہوئے کیا ہے۔ آئی بی بی آئی اب کناٹ پلیس نئی دہلی میں شنکر مارکیٹ میں میور بھون کے ساتویں منزل پر واقع ہے۔ یہ دفتر پہلے نئی دہلی میں لودھی روڈ کے سی ایم اے بھون سے کام کررہا تھا۔


    وزیر موصوف نے یہ بھی کہا کہ بھارت کے سابق وزیراعظم جناب اٹل بہاری واجپئی نے کہا تھا کہ اکیسویں صدی میں ایشیا عالمی معیشت کی قیادت کریگا۔ وزیر موصوف نے یاددہانی کراتے ہوئے کہا کہ سابق صدر جمہوریہ ہند ڈاکٹر اے پی جے عبدالکلام نے ایک ایسے ہندوستان کا تصور پیش کیا تھا جو اکیسویں صدی میں پوری دنیا کی قیادت کرسکے۔ انہوں نے کہا کہ حکومت کو پورا یقین ہے کہ بھارت ایسی قائدانہ صلاحیت حاصل کرسکے گا اور اس مقصد کیلئے حکومت صحیح اداروں کا قیام عمل میں لارہی ہے اور اس مقصد کے حصول کیلئے معقول اصلاحات بھی عمل میں لارہی ہے۔


    آئی بی بی آئی کے صدر نشین ڈاکٹر ایم ایس ساہو نے مہمانان کا خیرمقدم کرتے ہوئے کہا کہ آئی بی بی آئی منفرد حیثیت کا حامل ریگولیٹر ہے۔ یہاں ریگولیٹر کا کردار پیشہ ورانہ اور لین دین دونوں سے متعلق ہے ۔ دیگر پیشوں کے برعکس جہاں ریگولیٹر صرف پیشے کو منظم کرتا ہے ، آئی بی بی آئی لین دین کے قواعد کا تعین بھی کرتا ہے جن کے ذریعے پیشہ وران لین دین کرتے ہیں۔ انہوں نے کہا کہ اس لحاظ سے ریگولیٹر ایک منی اسٹیٹ کے طور پر کام کرتا ہے اور اس میں تین علیحدہ شعبے یعنی تحقیق اور ریگولیشن ونگ ، رجسٹریشن اور نگرانی ونگ اور انتظامی قوانین سے متعلق ونگ تشکیل دے رکھے ہیں۔


    م ن ۔ ۔ ع ن

    
    
    (Release ID: 1486123) Visitor Counter : 2