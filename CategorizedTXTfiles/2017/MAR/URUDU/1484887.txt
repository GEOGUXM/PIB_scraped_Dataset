      امور داخلہ کی وزارت

      اقلیتی امور کے وزیر مملکت نے مولانا آزاد ایجوکیشن فاؤنڈیشن کے عام اجلاس کی صدارت کی
      Posted On: 18 MAR 2017 8:54PM by PIB Delhi

      نئی دہلی، 18 مارچ اقلیتی امور کے وزیر مملکت (آزادانہ چارج) اور پارلیمانی امور کے وزیر مملکت جناب مختار عباس نقوی نے کہا ہے کہ مرکزی حکومت اقلیتی برادریوں کو بہتر تعلیم اور روزگار پر مبنی ہنر مندی کی ٹریننگ فراہم کرنے کے لیے ترجیحی بنیادوں پر کام کر رہی ہے ۔
      آج نئی دہلی میں مولانا آزاد ایجوکیشن فاؤنڈیشن 53 ویں عام اجلاس کی صدارت کرتے ہوئے جناب نقوی نے کہا کہ حکومت اقلیتی برادری کے نوجوانوں کو جدید تعلیم اور ہنرمندی کے فروغ کی ٹریننگ فراہم کرنے کے لیے عہد بستہ ہے ۔ وزارت اقلیتی امور اقلیتوں سے تعلق رکھنے والے طلباء کو روایتی اور جدید تعلیم فراہم کرنے کے لیے عالمی معیار کے پانچ تعلیمی ادارے قائم کر رہی ہے ۔ عالمی معیار کے یہ ادارے آیوروید اور یونانی طریقۂ علاج سمیت تکنیکی اور طبی شعبوں میں تعلیم فراہم کریں گے ۔ ایک اعلی سطحی کمیٹی ان اداروں کا فریم ورک تیار کر رہی ہے اور جلد ہی اپنی رپورٹ پیش کرے گی ۔ حکومت انہیں 2018 میں شروع کرنے کے ایک منصوبے پر کام کر رہی ہے ۔ ان اداروں میں 40 فیصد نشستیں لڑکیوں کے لیے مخصوص کرنے کی تجویز ہے۔
      جناب نقوی نے کہا کہ وزارت اقلیتی امور کو 2017-18 کے لیے مختص بجٹ کوبڑھا کر 4195.48 کروڑ روپے کردیا گیا ہے ۔ 2016-17 کے مختص بجٹ 3827.25 کروڑ روپے سے 368.23 کروڑ روپے زیادہ ہیں ۔ موجودہ بجٹ کی 70 فیصد سے زیادہ رقم اقلیتوں کو تعلیمی لحاظ سے بااختیار بنانے اور ان کے لیے روزگار پر مبنی پروگراموں کے لیے استعمال کی جائے گی۔
      ’’سیکھو اور کماؤ‘‘ ، ’’نئی منزل‘‘ ، ’’نئی روشنی‘‘ ، ’’استاد‘‘ ، ’’غریب نواز ہنر مندی کے فروغ کا مرکز‘‘ اور ’’لڑکیوں کے لیے بیگم حضرت محل اسکالرشپ‘‘ جیسے متعدد اسکالر شپ اور ہنرمندی کے فروغ کی اسکیموں کے لیے کروڑوں روپے فراہم کئے گئے ہیں۔ اس کے علاوہ کثیر جہتی ترقیاتی پروگرام (ایم ایس ڈی پی) کے تحت مختلف تعلیمی ترقیاتی سرگرمیوں کے لیے رقوم استعمال کئے جائیں گے۔ صلاحیت مع وسائل پر مبنی اسکالر شپ کے لیے 393.54 کروڑ روپے ، ماقبل میٹرک اسکالرشپ کے لیے 950 کروڑ روپے ، مابعد میٹرک اسکالر شپ کے لیے 550 کروڑ روپے ، ’’سیکھو اور کماؤ‘‘ کے لیے 250 کروڑ روپے ، ’’نئی منزل‘‘ کے لیے 176 کروڑ روپے ، مولانا آزاد ایجوکیشن فاؤنڈیشن کے لیے 113 کروڑ روپے اور این ایم ڈی ایف سی کے لیے اکیوٹی کے طور پر 170 کروڑ روپے دیے گئے ہیں ۔
      جناب نقوی نے کہا کہ ہم نے 2017-18 کے لیے تقریبا 35 لاکھ طلباء کو اسکالرشپ فراہم کرنے ہدف مقرر کیا ہے ۔ اقلیتوں سے تعلق رکھنے والے دو لاکھ سے زیادہ نوجوانوں کو روزگار پر مبنی ٹریننگ فراہم کی جائے گی ۔ ہم نے ملک بھر میں ’’گروکل‘‘ کی طرح 16 رہائشی اسکولوں کو بھی منظوری دی ہے ۔ ہم نے ان مدارس کی مدد کا فیصلہ کیا ہے جو قومی دھارے کی تعلیم فراہم کر رہے ہیں ۔
      جناب نقوی نے کہا کہ اقلیتوں کو تعلیمی لحاظ سے با اختیار بنانے کی ہماری کوششوں میں ’’غریب نواز ہنرمندی کے فروغ کا مرکز‘‘ ، لڑکیوں کے لیے’’بیگم حضرت محل اسکالر شپ‘‘ اور 500 معیاری رہائشی اسکول اور روزگار پر مبنی ہنر مندی کے فروغ کے مراکز کا قیام شامل ہے ۔
      ) م و۔رض ۔ م ج۔ت ح۔ 2017 ۔ 03 ۔ 18 )

    U-1271

    
    
    (Release ID: 1484887) Visitor Counter : 2