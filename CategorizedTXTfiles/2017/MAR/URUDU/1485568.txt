      پینے کے پانی اور صفائی ستھرائی کی وزارت

      اضلاع میں سوچھ بھارت کے موضوع پر کام کرنے کیلئے نوجوان پیشہ وران کی تربیت
      Posted On: 24 MAR 2017 12:48PM by PIB Delhi


    


    نئی دہلی۔ 24 ؍مارچ۔25ستمبر 2016 کو وزیراعظم جناب نریندر مودی نے ’من کی بات‘کے دوران اپنے خیالات کا اظہار کرتے ہوئے کمپنیوں سے ایک اپیل کی تھی کہ وہ ایسے نوجوان پیشہ وران کو اسپانسر کریں جو ملک میں ضلعی انتظامیہ کو سوچھ بھارت مشن کے نفاذ میں اعانت فراہم کرسکیں۔ وزیراعظم کی اس اپیل پر ردعمل کے طو رپر ٹاٹا ٹرسٹس نے جو ملک میں ایک سرکردہ انسان دوست ادارہ ہے، پینے کے پانی اور صفائی ستھرائی کی وزارت کے تعاون واشتراک سے 600 ضلع سوچھ بھارت پریرک (زیڈ ایس بی پی) فراہم کرانے کی پیشکش کی ہے۔ یہ پیشکش ایک سال کی مدت کیلئے ملک کے ہر ایک ضلع کیلئے کی گئی ہے۔ اس پہل قدمی کا اعلان 15دسمبر 2016 کو پینے کے پانی اور صفائی ستھرائی کے وزیر جناب نریندر سنگھ تومر کے ذریعے کیا گیا تھا۔

    ان میں سے 50 نوجوان پیشہ وران کی تربیت کل راجدھانی میں شروع ہوئی ہے۔ ان ضلع پریرکوں سے خطاب کرتے ہوئے وزیر محترم جناب تومر نے کہا ہے کہ انہیں پورا اعتماد ہے کہ زیڈ ایس بی پی پہل قدمی، دیہی علاقوں میں، سوچھ بھارت مشن کے نصب العینوں کے حصول کے لئے منظر نامے کو یکسر بدلنے کا ایک زبردست ذریعہ ثابت ہوگی۔ انہوں نے کہا ہے کہ یہ پروگرام ضلع کلکٹر/ سی ای او کو اس مشن کو آگے بڑھانے کے لئے مزیداختیارات فراہم کریگا۔ وزیر موصوف نے زور دیکر کہا ہے کہ ضلع پریرکوں کے کردار کو ذہن میں رکھتے ہوئے یہ کہا جاسکتا ہے کہ انہوں نے بڑے مؤثر طریقے سے ایک عہد کیا ہے تاکہ 2019 تک سوچھ بھارت کا راستہ دکھا سکیں اور وزیراعظم کے اس خواب کو شرمندہ تعبیر کرنے کیلئے اپنی جانب سے تعاون دے سکیں۔ ان کے کندھوں پر ایک بڑی ذمہ داری ہے اور مجھے پورا یقین ہے کہ وہ لوگ اپنی محنت شاقہ اور اپنے پکّے ارادے کے ذریعے خود کو اس ذمہ داری کو اٹھانے کا اہل ثابت کریں گے۔ وزیر موصوف نے اس بات پر بطور خاص مسرت کا اظہار کیا کہ ضلع پریرکوں کا پہلا بیچ زیر تربیت ہے اور اس میں خواتین کی نمائندگی کا پہلو کافی مضبوط ہے۔

    پینے کے پانی اور صفائی ستھرائی کی وزارت کے سکریٹری جناب پرمیشورم ایّر نے بھی ضلع پریرکوں سے خطاب کرتے ہوئے کہا کہ وہ اس مشن کے لئے نئے نظریات اور خیالات کی شمولیت کا باعث ہوں گے اور ان کا کردار بنیادی سطح پر لوگوں کے انداز فکر اور برتاؤ میں بھی تبدیلی لائے گا اور ان کے ذریعے کئے گئے کام کی مؤثر نگرانی کو بھی یقینی بنایا جاسکے گا اور یہی رفتار ضلعی سطح پر برقرار رکھی جائے گی۔

    تین دن کی سخت تربیت پر مشتمل مذکورہ پروگرام کے تحت ضلع پریرک جن مراحل سے گزریں گے ان میں سوچھ بھارت مشن رہنما خطوط کے نمونے ، ایس بی ایم میں سرمایہ کی آمد ، ایم آئی ایس پر مبنی ایس بی ایم پیش رفت کی نگرانی ،مرکز اور ریاستوں کے مابین تال میل ، صفائی ستھرائی کے شعبے میں تکنیکی تربیت ، قائدانہ اور منتظمانہ تربیتی ماڈیولز جیسے عناصر شامل ہیں۔ بقیہ ضلع پریرک اگلے آٹھ ہفتوں کے دوران اس طرح کی تربیت سے روشناس کرائے جائیں گے۔

    م ن ۔ ۔ ع ن

    U-1389
    
    
    (Release ID: 1485568) Visitor Counter : 2