      وزارت اطلاعات ونشریات

      بھارت اور ویتنام اپنے باہمی تعلقات مضبوط بنائیں گے
      
      وزیراطلاعات ونشریات نے ویتنام کے اطلاعات اور مواصلات کے وزیر جناب ترونگ مِنہ توان سے ملاقات کی
      Posted On: 28 MAR 2017 2:26PM by PIB Delhi


    نئی دہلی۔ 28 ؍مارچ۔اطلاعات ونشریات کے وزیر جناب ایم وینکیا نائیڈو نے کہا ہے کہ فلموں، نشریات اور اطلاعات کی ترسیل کے شعبے میں باہمی تعاون واشتراک سے بھارت اور ویتنام کے مابین استوار تعلقات کو استحکام حاصل ہوگا۔ سماجی میڈیا کے تحت ادارہ جاتی صلاحیت سازی کیلئے تعاون، دونوں ممالک کے مقتدر اداروں کے طلباء کا باہم تبادلہ ، جن کا تعلق صحافت اور فلموں سے ہو ، دونوں ممالک کو قریب لائے گا۔ وزیر موصوف نے ان خیالات کا اظہار ویتنام کی حکومت کے اطلاعات اور مواصلات کے وزیر جناب ترونگ مِنہ توان کے ساتھ ملاقات میں کیا۔


    جناب وینکیانائیڈو ویتنام کے وزیر کو مہاتما گاندھی سے متعلق اشاعتی مواد کا ایک مجموعہ پیش کرتے ہوئے۔


    تبادلہ خیال کے دوران جناب نائیڈو نے کہا کہ اطلاعات ونشریات کی وزارت دونوں ممالک کے سرکاری براڈکاسٹروں کے باہم تبادلے کے پروگرام ، مواد کی فراہمی، اسکریننگ اور فلموں کی تقسیم کے کام میں ہر طرح سے تعاون دے گی۔


    جناب نائیڈو نے ویتنام سے آئے ہوئے وفد کو وزارت اطلاعات ونشریات کے تحت فلم سازی سے متعلق سہولت دفتر (ایف ایف او) سے واقف کرایا تاکہ فلم بنانے والوں کیلئے ایک ہی مقام پر تمام تر درکار منظوریاں حاصل کی جاسکیں۔ واضح رہے کہ ایف ایف او فلم بنانے والوں کیلئے سہولت کے ایک مرکز کے طور پر کام کرے گا اور انہیں درکار اجازت ناموں ، ترسیلی اطلاعات جن کا تعلق شوٹنگ کے مقامات سے ہوگا اور بھارتی فلمی صنعت کے تحت دستیاب دیگر سہولتوں سے واقف کرائیگا۔


    ویتنام کے وزیر نے اپنی جانب سے اظہار خیال کرتے ہوئے اپنے ملک کے میڈیا کے منظرنامے کا ایک خاکہ پیش کیا اور امید جتائی کہ دونوں ملکوں کے قومی براڈکاسٹرو ں کے مابین تعاون قائم ہوجائے گا اور یہ لوگ اصل اطلاعات جمع کرنے اور اس کی ترسیل کے کام میں ایک دوسرے کے ساتھ تال میل بناکر کام کرسکیں گے۔


    واضح رہے کہ حکومت ہند کی وزارت ثقافت اور حکومت ویتنام کی کھیل کود اور سیاحت کی وزارت کے مابین 2014 میں ایک ثقافتی تبادلہ پروگرام پر دستخط ہوئے تھے۔ یہ پروگرام 17-2015 کے لئے تھا۔ اس کے تحت فلمی شعبے میں باہمی اشتراک کا ادارہ جاتی ڈھانچہ فراہم کرایا گیا تھا۔ بھارتی وزیراعظم جناب نریندر مودی نے 2016 میں ویتنام کا دورہ کیا تھا جو دونوں ممالک کیلئے قابل ذکر پیش رفت تھی اور بھارتی حکومت کی ’ایکٹ ایسٹ پالیسی ‘کو تقویت دینے والا قدم تھا۔ 2017 سفارتی تعلقات کی 45ویں سالگرہ کا سال ہے اور دونوں ممالک کے مابین کلیدی شراکت داری کے 10 سال بھی اسی موقع پر مکمل ہوئے ہیں۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    م ن ۔ ۔ ع ن


    U-1461

    
    
    (Release ID: 1485802) Visitor Counter : 2