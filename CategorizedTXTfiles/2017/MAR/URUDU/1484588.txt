      ا قتصادی امور کی کابینہ کمیٹی

      سول اور دفاعی شعبے کے تحت 50 نئے کیندریہ ودیالیہ کھولے جائیں گے
      Posted On: 16 MAR 2017 2:49PM by PIB Delhi


    نئی دہلی، 16 ۔مارچ ۔اقتصادی امور کی کابینہ کمیٹی نے، وزیر اعظم جناب نریندر مودی کی قیادت میں، ملک میں، کیندریہ ودیالیوں کے تعلیمی معیارات اور عمدہ نتائج کی بنیاد پر، زیادہ سے زیادہ اسکول کھولنے کے مطالبات کو مدنظر رکھتے ہوئے، ملک میں سول اوردفاعی شعبے کے تحت، 50 نئے کیندریہ ودیالیہ کھولنے کی تجویزکو اپنی منظوری دے دی ہے۔


    کیندریہ ودیالیہ سنگٹھن کے اصولوں کی بنیاد پر، اس مقصد کے تحت 50 نئے کیندریہ ودیالیہ کھولنے کے لئے مجموعی پروجیکٹ لاگت 1160 کروڑروپے کے بقدر ہوگی ۔


    واضح رہے کہ مذکورہ نئے کیندریہ ودیالیہ، در جہ ایک سے درجہ پانچ تک کے درجات پر مشتمل ہوں گے اور اس کے لئے ان 50 کیندریہ ودیالیوں میں 650 مستقل اسامیاں فراہم کرنی ہوں گی۔ یہ تمام اسکول ہر سال ایک درجہ کا اضافہ کرتے جائیں گے اور جب اسکول اس طرح درجہ بہ درجہ ترقی کرتے ہوئے بارہویں درجے تک پہنچ کر ہر کلاس میں دو سیکشن پر مشتمل ، باقاعدہ اسکول کی شکل لے لے گا، تو اس وقت مختلف زمروں میں 4000 ریگولر اسامیاں درکار ہوں گی یعنی 2900 تدریسی عہدے اور 1100 غیر تدریسی عہدے قائم ہوجائیں گے ۔ پوری طرح سے فنکشنل ہوجانے کے بعد، یہ نئے کیندریہ ودیالیہ ، مجموعی طورپر، 50 ہزار طلبا کو کوالٹی کی حامل تعلیم فراہم کرسکیں گے ۔یہ تعداد موجودہ کیندریہ ودیالیوں میں پڑھنے والے بارہ لاکھ طلبا کے علاوہ ہوگی۔


    مذکورہ نئے کیندریہ ودیالیہ، مستحق طلبا کی تعلیمی ضروریات کو اعلیٰ تعلیمی معیارات فراہم کرکے مکمل کریں گے اور متعلقہ ضلع میں دیگر تعلیمی اداروں کے لئے ایک مثالی ادارے کے طور پر کام کریں گے۔


    کے وی ایس یعنی کیندریہ ودیالیوں کے قیام کا اہم مقصد یہ ہے کہ دفاع اور نیم فوجی دستوں کے ملازمین سمیت ، تبادلے کی حامل خدمات سے وابستہ مرکزی سرکاری ملازمین کے بچوں کے لئے یکساں تعلیمی پروگرام کی فراہمی کے ذریعہ ان کے بچوں کی تعلیمی ضروریات کی تکمیل کی جاسکے ۔ فی الحال کے وی ایس کے تحت 1142 مصروف عمل کیندریہ ودیالیہ موجود ہیں، جن میں تین بیرون ملک یعنی ماسکو، کٹھمنڈو اور تہران میں واقع ہیں۔


    کیندریہ ودیالیوں کو ان کے طبیعاتی ڈھانچے ،تدریسی وسائل ، نصاب اورتعلیمی کارکردگی کے لحاظ سے ملک میں ماڈل اسکولوں جیسی حیثیت حاصل ہے ۔ کیندریہ ودیالیہ نمونہ اسکول کے طور پر کام کرتے ہیں اور انہوں نے ہمیشہ عمدہ تعلیمی کارکردگی کا مظاہرہ کیا ہے ، جس کا بین ثبوت، سینٹرل بورڈ آف سیکنڈ ایجوکیشن کے ذریعہ منعقد کرائے جانے والے بورڈ امتحانات کے دسویں اور بارہویں درجے کے امتحانات کے عمدہ ترین تعلیمی کارکردگی کے نتائج ہیں۔


    ۰۰۰۰۰۰۰۰۰۰۰۰۰۰۰۰۰۰۰۰۰


    م ن ۔ رم


    U-1201

    

    
    (Release ID: 1484588) Visitor Counter : 2