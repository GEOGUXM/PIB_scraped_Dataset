      امور داخلہ کی وزارت

      پولیس تربیتی اداروں کے سربراہوں کے قومی سمپوزیم سے ڈاکٹر کرن بیدی کا خطاب
      Posted On: 23 MAR 2017 7:25PM by PIB Delhi


    نئی دہلی۔ 23 ؍مارچ۔پڈوچیری کی لیفٹیننٹ گورنر ڈاکٹر کرن بیدی نے آج پولیس کے تربیتی اداروں کے سربراہان کے 35ویں قومی سپوزیم سے خطاب کیا۔ اس دو روزہ سمپوزیم کا اہتمام وزارت داخلہ (ایم ایچ اے) کے تحت پولیس کا تحقیقی و ترقی کا بیورو (بی پی آر اینڈ ڈی) کررہا ہے۔


    اس موقع پر خطاب کرتے ہوئے ڈاکٹر کرن بیدی نے کہا کہ ای ۔لرننگ جو اس سال کے سمپوزیم کا موضوع ہے ، اُس سے اخراجات، وقت اور فاصلے میں کمی آتی ہے۔ انہوں نے کہا کہ ای۔ لرننگ مرکزی حکومت کے ڈیجیٹل انڈیا قدم کا ایک اٹوٹ حصہ ہے۔ انہوں نے کہا کہ تربیت کار کو چاہئے کہ وہ تربیت پانے والوں کو اپنی پوری کوشش کے ساتھ پڑھائے کیوں کہ تربیت کا نتیجہ اس بات پر منحصر ہے کہ کوئی ٹرینر کس طرح تربیت فراہم کررہا ہے۔

    ڈاکٹر کرن بیدی نے کہا کہ ہر دن تربیت اور سیکھنے کا دن ہے، چاہے وہ زندگی ہو یا پیشہ۔ انہوں نے کہا کہ بی پی آر اینڈ ڈی اور سردار ولبھ بھائی پٹیل قومی پولیس اکیڈمی پولیس افسران کیلئے تربیت کا مرکز ہیں اور ان مرکزو ں کو چاہئے کہ وہ لگاتار میٹنگیں کریں تاکہ تربیت کے بہترین طریقوں سے ایک دوسرے کو واقف کرایا جاسکے۔ انہوں نے کہا کہ یہ مراکز ای۔ لرننگ کیلئے مواد اور میٹریل کا ذریعہ بھی ہونے چاہئیں۔ ڈاکٹر کرن بیدی نے کہا کہ آئی آئی ٹی ، آئی آئی ایم اور انتظامیہ سے متعلقہ دیگر اداروں کے مابین شراکت ہونی چاہئے جو تربیت کے بارے میں شراکت اور تربیت کے اچھے طور طریقوں سے متعلق تحقیق کرسکتے ہیں ۔ انہوں نے کہا کہ سماج میں پولیس کا بہت ہی اہم رول ہے جو بھارت کو، یہاں رہنے کیلئے کہیں زیادہ بہتر ملک بناسکتی ہے۔

    بی پی آر اینڈ ڈی کے ڈائرکٹر جنرل ڈاکٹر ایم سی بوروانکر نے کہا کہ تربیت چاہے تعلیمی ہو یا پولیس کی ہو ہمیں تربیت پانے والوں کو بہترین تربیت دیکر انسانی صلاحیتوں کو زیادہ سے زیادہ استعمال کرنا چاہئے۔ انہوں نے کہا کہ ان قومی سمپوزیموں میں جو قراردادیں منظور کی جاتی ہیں ان پر چنڈی گڑھ ، جے پور ،غازی آباد ، کولکاتا اور حیدرآباد میں سراغ رسانی کی تربیت کے پانچ مرکزی اسکولو ں(سی ڈی ٹی ایس ) میں عمل کیا جاتا ہے جن کی شراکت داری بی پی آر اینڈ ڈی کے ساتھ ہے اور وہ ان اداروں کے ساتھ ملکر کام کرتے ہیں۔ انہوں نے کہا کہ 2016 میں سی ڈی ٹی ایس نے 200 کورس کراکر 4000 پولیس افسران کو تربیت دی تھی۔ انہوں نے کہا کہ بی پی آر اینڈ ڈی پولیس افسران میں قائدانہ صلاحیتوں کو فروغ دیکر آئی آئی ٹی اور آئی آئی ایم جیسے مہارت کے اداروں کے ساتھ شراکت داری کررہا ہے۔ انہوں نے کہا پولیس افسران کی بنیادی تربیت میں ایک بڑا خلا پایا جاتا ہے جسے پُر کرنے کیلئے ای۔ لرننگ ایک اہم اوزار کے طور پر کام کرسکتی ہے۔ ڈاکٹر ایم سی بوروانکر نے یہ بھی کہا کہ آج کا یہ سمپوزیم تربیت کے بارے میں بحث ومباحثے ، اس کے تجزیے اور اس کے بارے میں اچھے طور طریقوں سے ایک دوسرے کو واقف کرانے کا اہم موقع ہے۔ تاکہ تربیت میں پائے جانے والے خلا کو کم سے کم کیا جاسکے۔

    وزارت داخلہ کے تحت پولیس کی تربیت وترقی کا بیورو (بی پی آر اینڈ ڈی) قومی سطح کا اعلیٰ ترین ادارہ ہے جو پولیس کی کارکردگی میں مہارت اور بہترین اقدار کو فروغ دیتا ہے۔ بی پی آر اینڈ ڈی کا مقصد ایک طرف تو بھارت کی پولیس کو مختلف نوعیت کے جرائم میں اضافے کے چیلنجوں اور دوسری طرف عوام کی بڑھتی ہوئی امیدوں کے چیلنج کو پورا کرنا ہے۔ یہ مقاصد پولیس فورس کی تربیت ، تحقیق او رجدیدکاری سے حاصل کیے جاسکتے ہیں۔

    اس موقع پر مرکزی وزارت داخلہ ایم ایچ اے کے سینئر افسران ریاستی سرکاروں اور مرکز کے زیر انتظام علاقوں ، آئی آئی ٹی ، آئی آئی ایم اور قانون سے متعلق قومی یونیورسٹیو ں کے نمائندے موجود تھے۔

    م ن ۔ا س ۔ ع ن
    
    
    (Release ID: 1485523) Visitor Counter : 2