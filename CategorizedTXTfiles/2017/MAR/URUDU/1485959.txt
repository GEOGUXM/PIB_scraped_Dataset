      وزارت اطلاعات ونشریات

      جناب ایم وینکیا نائیڈو نے، وزارت اطلاعات ونشریات سے وابستہ مشاورتی کمیٹی کی میٹنگ کی صدارت کی
      Posted On: 29 MAR 2017 2:50PM by PIB Delhi


    نئی دہلی۔ 29 ؍مارچ۔اطلاعات ونشریات کے وزیر جناب ایم وینکیانائیڈو نے ملک میں کمیونٹی ریڈیو کو فروغ دینے کیلئے درکار لائحہ عمل پر تبادلہ خیالات کی غرض سے آج وزارت اطلاعات ونشریات کی مشاورتی کمیٹی کی میٹنگ کی صدارت کی۔ اطلاعات ونشریات کے وزیر مملکت کرنل راجیہ وردھن راٹھور بھی ا س میٹنگ میں موجود تھے۔


    اپنے ابتدائی کلمات میں جناب وینکیانائیڈو نے کمیٹی کے اراکین کو وزارت کی جانب سے ملک میں کمیونٹی ریڈیو تحریک کو فروغ دینے کیلئے کیے گئے مختلف النوع اقدامات سے آگاہ کیا۔ انہوں نے کہا کہ وزارت نے حال ہی میں کمیونٹی ریڈیو اسٹیشنوں کے قیام کیلئے سبسیڈی کی رقم میں اضافہ کردیا ہے اور اب شمال مشرقی ریاستوں میں کمیونٹی ریڈیو اسٹیشن کے قیام کیلئے 50 کے بجائے 90 فیصد اور دیگر ریاستوں میں کمیونٹی ریڈیو کے قیام کیلئے 75 فیصد کی ترغیب یا سبسیڈی فراہم کی جاتی ہے۔ جس کی زیادہ سے زیادہ حد ساڑھے سات لاکھ روپئے ہے۔ اس کامقصد یہ ہے کہ کمیونٹی ریڈیو کو مواصلات کے ایک مؤثر ذریعے کے طور پر فروغ دیا جائے۔


    کمیونٹی ریڈیو کی مواصلات کے ایک اہم ذریعے کے طور پر حیثیت واضح کرتے ہوئے، جناب نائیڈو نے کہا کہ مقامی زبان/ بولیوں میں عوام تک اطلاعات کی فراہمی کی ضروریات کی تکمیل کیلئے یہ ایک مفید ذریعہ ہے ۔ مختلف موضوعات پر کمیونٹی ریڈیو سے براڈ کاسٹ ہونے والے پروگرام فوری طور پر کمیونٹی کیلئے آسانیاں فراہم کرتے ہیں اور تعلیم، دیہی ترقیات ، زراعت ، صحت ، تغذیہ ، ماحولیات، سماجی بہبود، پنچایتی راج اور ثقافتی ضروریات کی تکمیل کرکے ترقی کا راستہ ہموار کرتے ہیں۔ انہوں نے کہا کہ کمیونٹی ریڈیو کے توسط سے کمیونٹی کی سطح پر سماجی تبدیلی انتہائی اہم اور مثبت انداز میں لائی جاسکتی ہے اور اس کے مضمرات کو نظرانداز نہیں کیاجاسکتا۔ انہوں نے کہا کہ کمیونٹی ریڈیو دیہی تفویض اختیارات ، دلتوں اور خواتین کی ترقی کیلئے ایک قوی ذریعہ ثابت ہوسکتا ہے۔


    جناب نائیڈو نے معزز اراکین پارلیمنٹ کو اُگادی کے پُرمسرت موقع پر مبارکباد پیش کی۔ انہوں نے کہا کہ اُگادی کے ساتھ ہی موسم بہار کی آمد کا اعلان ہوتا ہے اور موسم گرما جنوبی بھارت کے بہت سے حصوں میں نئے سال کی آمد کا نقیب ہوتا ہے۔ یہ پُرمسرت تیوہار ترقی اور خوشحال کی علامت ہے اور سال نو کی تمام تقریبات اور تیوہاروں کے ساتھ یہ نئے کاروبار شروع کرنے کے مواقع فراہم کرتا ہے۔ انہوں نے اُگادی پنچادی کی اہمیت پر بھی زور دیتے ہوئے وضاحت کی کہ اس کے تحت 6مختلف ذائقوں (شٹ روچی) کا اہتمام کیا جاتا ہے اور ان ذائقوں میں میٹھا، کھٹا، مصالحے دار یا تیکھا ، نمکین اور کڑوا ، شامل ہیں جو دراصل جذبات کی مختلف شکلوں مثلاً خوشی، مایوسی، غصے ، خوف ، حیرت اور صدمے کی نمائندگی کرتے ہیں۔


    کمیٹی کے اراکین نے کمیونٹی ریڈیو کی ترقی میں وزارت کی کوششوں کی تعریف کرتے ہوئے اپنی جانب سے قابل قدر تجاویز پیش کیں جن کے ذریعے مواصلات کے اس ذریعے کے تئیں بیداری بڑھائی جاسکتی ہے اور اس کی رسائی میں بھی اضافہ کیا جاسکتا ہے۔ اراکین نے ملک میں کمیونٹی ریڈیو اسٹیشنوں کے قیام کے سلسلے میں منظوری کے عمل کو منظم کرنے اور مہمیز کرنے کا بھی ذکر کیا۔


    وزارت کی جانب سے ایڈیشنل سکریٹری نے اس موقع پر ایک پرزنٹیشن بھی پیش کیا جس میں، ملک کے طول وعرض میں کمیونٹی ریڈیو کے شعبے میں کیے جارہے کاموں کا مجموعی جائزہ پیش کیا گیا۔ کمیٹی کے اراکین کو ملک میں کمیونٹی ریڈیو کی ترقی کے ذریعے رونما ہونے والی تبدیلی اور حصولیابیوں کی تفصیلات سے بھی آگاہ کیا۔


    اراکین پارلیمنٹ جناب منوج کمار تیواری، جناب وویک گپتا، محترمہ دیو (مُن مُن سین) ورما ، جناب ہری ونش ، جناب مدھوسودن مستری ، جناب پربھات جھا اور جناب نیرج شیکھر نے میٹنگ میں شرکت کی۔ وزارت اطلاعات ونشریات کے سکریٹری جناب اجے متل اوروزارت کے سینئر افسران بھی اس موقع پر موجود تھے۔


    م ن ۔ ۔ ع ن

    
    
    (Release ID: 1485959) Visitor Counter : 2