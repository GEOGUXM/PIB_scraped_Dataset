      പാര്‍ലമെന്ററികാര്യ മന്ത്രാലയം

      പാര്‍ലമെന്റിന്റെ ശീതകാല സമ്മേളനത്തിന് പരിസമാപ്തിയായി; 13 ബില്ലുകള്‍ ഇരുസഭകളും പാസ്സാക്കി
      ബജറ്റ് സമ്മേളനം ജനുവരി 29 ന് ആരംഭിക്കും

      Posted On: 05 JAN 2018 12:56PM by PIB Thiruvananthpuram

    പാര്‍ലമെന്റിന്റെ ഇക്കൊല്ലത്തെ ശീതകാല സമ്മേളനം സമാപിച്ചു. കഴിഞ്ഞ മാസം 15 ന് ആരംഭിച്ച സമ്മേളനത്തില്‍ മൊത്തം 13 സിറ്റിംഗുകളാണ് ഉണ്ടായിരുന്നത്.


    ലോകസഭയില്‍ 14 ബില്ലുകള്‍ അവതരിപ്പിക്കപ്പെട്ടു. 13 ബില്ലുകള്‍ ലോക്‌സഭയും, 9 ബില്ലുകള്‍ രാജ്യസഭയും പാസ്സാക്കി. 13 ബില്ലുകള്‍ ഇരുസഭകളും പാസ്സാക്കി.


    സുപ്രധാന ബില്ലുകളായ മുത്തലാഖ് ബില്ലും, പിന്നോക്ക സമുദായങ്ങള്‍ക്കായുള്ള ദേശീയ കമ്മിഷന്‍ ബില്ലും പാസ്സാക്കാന്‍ ഗവണ്‍മെന്റ് പ്രതിജ്ഞാബദ്ധമാണെന്ന് പാര്‍ലമെന്ററികാര്യ മന്ത്രി ശ്രീ. അനന്ത്കുമാര്‍ ന്യൂ ഡല്‍ഹിയില്‍ പറഞ്ഞു. ദേശീയ പ്രാധാന്യമുള്ള ഇത്തരം വിഷയങ്ങളില്‍ എല്ലാ രാഷ്ട്രീയ കക്ഷികളുടെയും സഹകരണം പ്രതീക്ഷിക്കുകയാണെന്ന് അദ്ദേഹം പറഞ്ഞു. പാര്‍ലമെന്ററികാര്യങ്ങള്‍ക്കായുള്ള കേന്ദ്ര മന്ത്രിസഭാ സമിതിയുടെ ശുപാര്‍ശ പ്രകാരം പാര്‍ലമെന്റിന്റെ ഇക്കൊല്ലത്തെ ബജറ്റ് സമ്മേളനം ഈ മാസം 29 ന് ആരംഭിക്കുമെന്ന് ശ്രീ. അനന്ത്കുമാര്‍ അറിയിച്ചു.


    ചരക്ക് സേവന നികുതിയില്‍ സംസ്ഥാനങ്ങള്‍ക്കുള്ള നഷ്ടപരിഹാരം, പാപ്പരത്വ നിയമ ഭേദഗതി എന്നിവയടക്കമുള്ള ഓര്‍ഡിനന്‍സുകള്‍ക്ക് പകരമായി കൊണ്ട് വന്ന മൂന്ന് ബില്ലുകള്‍ ലോക്‌സഭ പാസ്സാക്കി. ഇതിന് പുറമെ 2018 ലെ നബാര്‍ഡ് (ഭേദഗതി) ബില്‍, 2017 ലെ കമ്പനികള്‍ (ഭേദഗതി) ബില്‍, 2017 ഇന്ത്യന്‍ ഇന്‍സ്റ്റിറ്റ്യൂട്ട് മാനേജ്‌മെന്റ് ബില്‍, 2017 ലെ ഇന്ത്യന്‍ ഇന്‍സ്റ്റിറ്റ്യൂട്ട് ഓഫ് പെട്രോളിയം ആന്റ് എനര്‍ജിബില്‍ എന്നിവയും ഇരുസഭകളും പാസ്സാക്കി.


    ദക്ഷിണേന്ത്യയില്‍ നാശം വിതച്ച ഓഖി ചുഴലിക്കാറ്റിനെ കുറിച്ച് ചട്ടം 193 പ്രകാരം ലോകസഭയില്‍ ഹ്രസ്വ ചര്‍ച്ച നടന്നു. ഡല്‍ഹിയിലെ ഉയര്‍ന്ന തോതിലെ അന്തരീക്ഷ മലിനീകരണം, വര്‍ദ്ധിച്ചുവരുന്ന തൊഴിലില്ലായ്മ നേരിടുന്നതിന് രാജ്യത്ത് തൊഴില്‍ സൃഷ്ടിക്കല്‍, നിലവിലെ സാമ്പത്തിക സ്ഥിതി എന്നിവ സംബന്ധിച്ച് രണ്ട് ഹ്രസ്വ ചര്‍ച്ചകള്‍ രാജ്യസഭയിലും നടക്കുകയുണ്ടായി.
    ND MRD –28

    
    
    (Release ID: 1515891) Visitor Counter : 9