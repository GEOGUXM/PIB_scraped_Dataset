      PIB Headquarters

      ശാസ്ത്രത്തിന്റെ വാതായനങ്ങള്‍ തുറന്ന് ഇന്‍സ്‌പെയര്‍ ക്യാമ്പ്
      Posted On: 04 JAN 2018 5:49PM by PIB Thiruvananthpuram


    കേന്ദ്ര ശാസ്ത്ര സാങ്കേതിക മന്ത്രാലയത്തിന്റെ സംരംഭമായ ഇന്‍സ്പയറിന്റെ (ഇന്നവേഷന്‍ ഇന്‍ സയന്‍സ് പെര്‍സ്യൂട്ട് ഫോര്‍ ഇന്‍സ്പയേര്‍ഡ് റിസര്‍ച്ച്) ആഭിമുഖ്യത്തില്‍ തിരുവനന്തപുരത്ത് നാലാഞ്ചിറയിലുള്ള മാര്‍ ഇവാനിയോസ് കോളേജില്‍ നടന്ന് വരുന്ന ശാസ്ത്ര ക്യാമ്പ് വിദ്യാര്‍ത്ഥികള്‍ക്ക് പുതിയൊരു അനുഭവമായി. കുട്ടികളില്‍ ശാസ്ത്രാഭിമുഖ്യവും, നവീന ആശയങ്ങളും, ഗവേഷണത്വരയും വളര്‍ത്തുന്നതിന് ലക്ഷ്യമിട്ടുകൊണ്ടാണ് ഞായറാഴ്ച വരെ നീണ്ടു നില്‍ക്കുന്ന ക്യാമ്പ് സംഘടിപ്പിച്ചിട്ടുള്ളത്.


    രാജ്യത്തിനകത്തും വിദേശത്തും നിന്നുമുള്ള അക്കാദമിക്ക് ഫെല്ലോമാര്‍, ഭട്‌നാഗര്‍ പുരസ്‌ക്കാര ജേതാക്കള്‍, വിഖ്യാതരായ ശാസ്ത്രജ്ഞര്‍ തുടങ്ങിയവര്‍ ക്യാമ്പിനെ അഭിസംബോധന ചെയ്യുന്നുണ്ട്. ആധുനിക ലബോറട്ടറികളുടെ പ്രവര്‍ത്തനങ്ങള്‍ നേരില്‍ മനസിലാക്കാനുള്ള അവസരവും ക്യാമ്പില്‍ പങ്കെടുക്കുന്ന വിദ്യാര്‍ത്ഥികള്‍ക്ക് ലഭ്യമാണ്. ശാസ്ത്ര സാങ്കേതിക മേഖലകളിലെ അടിസ്ഥാനപരവും നൂതനവുമായ ആശയങ്ങള്‍ക്ക് ഊന്നല്‍ നല്‍കുന്ന ക്യാമ്പ് യുവതലമുറയ്ക്ക് ശാസ്ത്രത്തെ കൂടുതല്‍ സൗഹാര്‍ദ്ദപരമാക്കാനും ലക്ഷ്യമിടുന്നു.


    വിഖ്യാതരായ ശാസ്ത്രജ്ഞരുടെ പ്രഭാഷണങ്ങള്‍, ശാസ്ത്ര പ്രശ്‌നോത്തരി, നൂതന ആശയങ്ങളെക്കുറിച്ചുള്ള ലേഖന രചന, നേരിട്ടുള്ള സ്റ്റുഡന്റ് - മെന്റര്‍ ആശയവിനിമയം, ആക്റ്റീവ് ലേണിംഗ് ലാബ് തുടങ്ങിയവ ക്യാമ്പിന്റെ ഭാഗമാണ്. സംസ്ഥാനത്തിന്റെ വിവിധ ഭാഗങ്ങളില്‍ നിന്ന് അപേക്ഷിച്ച, ശാസ്ത്ര വിഷയങ്ങളില്‍ പ്ലസ് വണ്ണിന് പഠിക്കുന്ന 240 പേരില്‍ നിന്ന് തിരഞ്ഞെടുത്ത 150 പേര്‍ ക്യാമ്പില്‍ പങ്കെടുക്കുന്നത്.


    ശാസ്ത്ര പഠനത്തില്‍ പുതിയ ഉയരങ്ങള്‍ താണ്ടാന്‍ ക്യാമ്പിനെ പരമാവധി പ്രയോജനപ്പെടുത്തണമെന്ന് ഉദ്ഘാടനം നിര്‍വ്വഹിച്ച ബംഗളൂരുവിലെ ഇന്ത്യന്‍ ഇന്‍സ്റ്റിറ്റ്യൂട്ട് ഓഫ് സയന്‍സ്, സോളിഡ് സ്റ്റേറ്റ് ആന്റ് സ്ട്രക്ച്ചറല്‍ കെമിസ്ട്രി യൂണിറ്റിലെ പ്രൊഫ. ശ്രീനിവാസന്‍ നടരാജന്‍ കുട്ടികളെ ആഹ്വാനം ചെയ്തു.


    ചെന്നൈയിലുള്ള ഭാഭാ ആണവ ഗവേഷണ കേന്ദ്രത്തിലെ സീനിയര്‍ സയന്റിസ്റ്റ് പ്രൊഫ. ജെ. ഡാനിയേല്‍ ചെല്ലപ്പ മുഖ്യപ്രഭാഷണം നടത്തി.
    NB : ചിത്രം ഒപ്പം
    ND MRL– 08
    ***


    

    
    (Release ID: 1515545) Visitor Counter : 10