      ധനകാര്യ മന്ത്രാലയം

      2017- 18 ല്‍ പണപ്പെരുപ്പം കഴിഞ്ഞ ആറു വര്‍ഷത്തെ ഏറ്റവും കുറഞ്ഞ നിരക്കില്‍
      Posted On: 29 JAN 2018 6:41PM by PIB Thiruvananthpuram


    
    2017- 18 ല്‍ രാജ്യത്തെ ഉപഭോക്തൃ വില സൂചിക അടിസ്ഥാനമാക്കിയുള്ള പണപ്പെരുപ്പ നിരക്ക് ശരാശരി 3.3 % ആയിരുന്നുവെന്ന് സാമ്പത്തിക സര്‍വേ വ്യക്തമാക്കുന്നു. കഴിഞ്ഞ ആറു സാമ്പത്തിക വര്‍ഷങ്ങളിലെ ഏറ്റവും കുറഞ്ഞ നിരക്കാണിത്. ഭവന, ഇന്ധന മേഖലകള്‍ ഒഴിച്ചുള്ള വിഭാഗങ്ങളില്‍ പണപ്പെരുപ്പം കുറഞ്ഞു. 2016 നവംബര്‍ മുതല്‍ 2017 ഒക്ടോബര്‍ വരെയുള്ള 12 മാസങ്ങളില്‍ പണപ്പെരുപ്പം 4 ശതമാനത്തിനു താഴെയായിരുന്നു. ഈ സാമ്പത്തിക വര്‍ഷം ഉപഭോക്തൃ വില സൂചിക അടിസ്ഥാനമാക്കിയുള്ള ഭക്ഷ്യവസ്തുക്കളുടെ വിലയില്‍ ശരാശരി 1 ശതമാനമാണ് പണപ്പെരുപ്പം രേഖപ്പെടുത്തിയത്.


    
    കഴിഞ്ഞ നാലു വര്‍ഷത്തിനുള്ളില്‍ ഉയര്‍ന്നതും മാറി മറിഞ്ഞുകൊണ്ടിരിക്കുന്നതുമായ നിരക്കില്‍നിന്ന് കൂടുതല്‍ സ്ഥിരതയുള്ള നിരക്കിലേക്ക് പണപ്പെരുപ്പം എത്തിയതായി സാമ്പത്തിക സര്‍വേ ചൂണ്ടിക്കാട്ടുന്നു. തുടര്‍ച്ചയായ നാലാമത്തെ വര്‍ഷവും ഉപഭോക്തൃ വില സൂചിക അടിസ്ഥാനമാക്കിയുള്ള പണപ്പെരുപ്പ നിരക്ക് നിയന്ത്രണത്തിലായിരുന്നു. ഈ സാമ്പത്തിക വര്‍ഷത്തിന്റെ ആദ്യ പാദത്തില്‍ ഭക്ഷ്യ വസ്തുക്കളുടെ പണപ്പെരുപ്പ നിരക്ക് കുറഞ്ഞത് മൊത്തം പണപ്പെരുപ്പ നിരക്കിലും പ്രതിഫലിച്ചിട്ടുണ്ട്. മികച്ച കാര്‍ഷികോല്‍പ്പാദനവും ഗവണ്‍മെന്റിന്റെ തുടര്‍ച്ചയായുള്ള വില നിരീക്ഷണവുമാണ് ഇതിനു സഹായിച്ചതെന്ന് സാമ്പത്തിക സര്‍വേ ചൂണ്ടിക്കാട്ടുന്നു.
    എന്നിരുന്നാലും കഴിഞ്ഞ മാസങ്ങളില്‍ പച്ചക്കറിയുടെയും പഴ വര്‍ഗങ്ങളുടെയും വില വര്‍ദ്ധിച്ചത് ഈ മേഖലയില്‍ പണപ്പെരുപ്പത്തിനിടയാക്കി. 2016- 17 ല്‍ ഗ്രാമീണ മേഖലയില്‍ ഭക്ഷ്യ വസ്തുക്കളാണ് വിലക്കയറ്റത്തിന് പ്രധാനമായും കാരണമായത്. അതേ സമയം നഗര പ്രദേശങ്ങളില്‍ ഭവന മേഖലയാണ് വിലക്കയറ്റത്തിന് പ്രധാനമായും കാരണമായത്. 2017- 18 ല്‍ 17 സംസ്ഥാനങ്ങളിലെ പണപ്പെരുപ്പ നിരക്ക് 4 ശതമാനത്തില്‍ താഴെയായിരുന്നു.
    AM MRD –90


    

    
    (Release ID: 1518401) Visitor Counter : 5