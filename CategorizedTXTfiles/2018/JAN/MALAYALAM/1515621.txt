      ടെക്‌സ്റ്റൈല്‍സ് മന്ത്രാലയം

      കേന്ദ്ര ടെക്‌സ്റ്റൈല്‍ മന്ത്രാലയത്തിന്റെ 2017 ലെ സുപ്രധാന നേട്ടങ്ങള്‍
      വര്‍ഷാന്ത്യാവലോകനം

      Posted On: 05 JAN 2018 2:07PM by PIB Thiruvananthpuram

    ടെക്‌സ്റ്റൈല്‍ ഇന്ത്യ 2017 മെഗാ ഇന്റര്‍നാഷണല്‍ ട്രേഡ് ഇവന്റ്
    ടെക്‌സ്റ്റൈല്‍ രംഗത്തെ പ്രഥമ മെഗാ ഇന്റര്‍നാഷണല്‍ ട്രേഡ് ഇവന്റായ ടെക്‌സ്റ്റൈല്‍ ഇന്ത്യ-2017 ജൂണ്‍ 30 മുതല്‍ ജൂലൈ 02 വരെ ഗുജറാത്തിലെ ഗാന്ധിനഗറില്‍ സംഘടിപ്പിച്ചു. ഇന്ത്യന്‍ ടെക്‌സ്റ്റൈല്‍ മേഖലയുടെയും, കരകൗശല വ്യവസായത്തിന്റെയും വൈവിധ്യവും കരുത്തും പ്രദര്‍ശിപ്പിക്കുന്നതായിരുന്നു മേള. 100 രാജ്യങ്ങള്‍ മേളയില്‍ പങ്കെടുത്തു. 3,50,000 ലക്ഷം രൂപയുടെ കച്ചവട സാധ്യതകള്‍ മേളയിലൂടെയുണ്ടായി. 11,000 കോടി രൂപ മതിപ്പു തുക കണക്കാക്കിയിട്ടുള്ള 65 ധാരണാപത്രങ്ങള്‍ മേളയില്‍ ഒപ്പു വച്ചു. കൊറിയ, ബംഗ്ലാദേശ്, റഷ്യ തുടങ്ങിയ രാജ്യങ്ങളുടെയും ആന്ധ്രാപ്രദേശ്, മഹാരാഷ്ട്ര, ആസ്സാം, തെലങ്കാന, ഗുജറാത്ത്, കര്‍ണാടക തുടങ്ങിയ സംസ്ഥാനങ്ങളുടെയും പ്രത്യേക വിഭാഗവും മേളയില്‍ ഉണ്ടായിരുന്നു. മേളയുടെ ഭാഗമായി നടന്ന യോഗങ്ങളില്‍ രൂപപ്പെട്ട ശുപാര്‍ശ പ്രകാരം ഇന്റര്‍ മിനിസ്റ്റീരിയല്‍ സ്റ്റിയറിങ്ങ് കമ്മിറ്റികളും, ടെക്‌സ്റ്റൈല്‍ രംഗത്തെ വളര്‍ച്ചയ്ക്കായി കര്‍മ്മ സേനയും രൂപീകരിച്ചു.
    പവര്‍ലൂം രംഗം
    44 ലക്ഷം നെയ്ത്തുകാരെയും, തൊഴിലാളികളെയും സഹായിക്കുന്നതിനായി മൂന്ന് വര്‍ഷത്തേക്ക് 487 കോടി രൂപ അടങ്കല്‍ ചെലവ് കണക്കാക്കിയിട്ടുള്ള പവര്‍ടെക്‌സ് ഇന്ത്യ പദ്ധതി 2017 ഏപ്രില്‍ ഒന്നിന് ആരംഭിച്ചു. തറി നവീകരണം, അടിസ്ഥാന സൗകര്യ രൂപീകരണം, വായ്പാ സൗകര്യം എന്നിവയാണ് പദ്ധതിയിലൂടെ ലക്ഷ്യമിടുന്നത്.
    സാഥി
    കാര്യക്ഷമമായ ടെക്‌സ്റ്റൈല്‍ സാങ്കേതിക വിദ്യകള്‍ ഏര്‍പ്പെടുത്തുന്നത് ലക്ഷ്യമിട്ട് കേന്ദ്ര ടെക്‌സ്റ്റൈല്‍ മന്ത്രാലയവും, ഊര്‍ജ്ജ മന്ത്രാലയവും സംയുക്തമായി ആരംഭിച്ചതാണ് സാഥി പദ്ധതി. ഊര്‍ജ്ജക്ഷമമായ പവര്‍ലൂമുകള്‍, മോട്ടാറുകള്‍, റാപിയര്‍ കിറ്റുകള്‍ എന്നിവ ചെറുകിട, ഇടത്തരം പവര്‍ലൂം യൂണിറ്റുകള്‍ക്ക് നല്‍കുന്നതിനുള്ളതാണ് പദ്ധതി. എനര്‍ജി എഫിഷ്യന്റ് സര്‍വീസസ് ലിമിറ്റഡിലൂടെ ഈ ഉപകരണങ്ങള്‍ 4 മുതല്‍ അഞ്ച് വര്‍ഷ കാലാവധിയുള്ള തവണ വ്യവസ്ഥയില്‍ തൊഴിലാളികള്‍ക്ക് നല്‍കും.
    പവര്‍ലൂം നെയ്ത്തുകാരെ സഹായിക്കുന്നതിനായി 1800220017 എന്ന ടോള്‍ഫ്രീ നമ്പരില്‍ മുംബൈ ടെക്‌സ്റ്റൈല്‍ കമ്മീഷണറുടെ ഓഫീസില്‍ ഹെല്‍പ്പ്‌ലൈന്‍ ആരംഭിച്ചു.
    www.ipowertexindia.gov.in എന്ന വെബ്‌സൈറ്റ് ആരംഭിച്ചു. പവര്‍ടെക്‌സ് ഇന്ത്യയ്ക്കു കീഴിലുള്ള വിവിധ പദ്ധതികളിലേക്ക് പവര്‍ലൂം നെയ്ത്തുകാര്‍ക്ക് ഈ വെബ്‌സൈറ്റിലൂടെ ഓണ്‍ലൈനായി അപേക്ഷിക്കാം. ഇതിനു പുറമേ സബ്‌സിഡികള്‍ അനുവദിക്കുന്നതും ഓണ്‍ലൈന്‍ വഴിയാക്കുകയും സുതാര്യത ഉറപ്പു വരുത്തുകയും ചെയ്തു.
    ഇതിനു പുറമേ ഗുണഭോക്താക്കള്‍ക്ക് അപേക്ഷകളുടെ തത്സ്ഥിതി വിവരങ്ങള്‍ iPowerTex ആന്‍ഡ്രോയിഡ് ആപ്ലിക്കേഷനിലൂടെ ട്രാക്ക് ചെയ്യാനും സാധിക്കും.
    പവര്‍ലൂം നെയ്ത്തുകാര്‍ക്കായി കണ്‍വേര്‍ജ്ഡ് ഗ്രൂപ്പ് ഇന്‍ഷ്വറന്‍സ് പദ്ധതിയും കേന്ദ്ര ടെക്‌സ്റ്റൈല്‍ മന്ത്രാലയം 2017 മെയ് മാസം മുതല്‍ ഏര്‍പ്പെടുത്തി. 72,378 നെയ്ത്തുകാര്‍ ഇതില്‍ ചേര്‍ന്നിട്ടുണ്ട്.
    കൈത്തറി, കരകൗശല രംഗങ്ങള്‍
    ആദ്യത്തെ ട്രേഡ് സെന്റര്‍ & ക്രാഫ്റ്റ്‌സ് മ്യൂസിയമായ വാരാണസിയിലെ ദീന്‍ദയാല്‍ ഹസ്തകല സങ്കുല്‍ 2017 സെപ്തംബര്‍ 22 ന് പ്രധാനമന്ത്രി ജനങ്ങള്‍ക്ക് സമര്‍പ്പിച്ചു. നെയ്ത്തുകാര്‍ക്കും, കരകൗശല വിദഗ്ധര്‍ക്കും ലോകോത്തര വിപണന സൗകര്യം ഇവിടെ ലഭ്യമാണ്.
    ഇന്ത്യ ഹാന്‍ഡ്‌മേഡ് ബസാര്‍
    നെയ്ത്തുകാര്‍ക്കും, കരകൗശല വിദഗ്ധര്‍ക്കും നേരിട്ടുള്ള വിപണന സൗകര്യത്തിനായി 2017 ജനുവരി 29 ന് ഓണ്‍ലൈന്‍ പോര്‍ട്ടല്‍ ആരംഭിച്ചു. ഉത്പന്നത്തെക്കുറിച്ചുള്ള വിവരങ്ങള്‍ നല്‍കാനും, ഉപഭോക്താക്കളെയും, കയറ്റുമതിക്കാരെയും കുറിച്ചുള്ള വിവരങ്ങള്‍ അറിയാനും പോര്‍ട്ടലിലൂടെ സാധിക്കും.
    നെയ്ത്തുകാര്‍ക്കുള്ള മുദ്ര പദ്ധതി
    കൈത്തറി നെയ്ത്തുകാര്‍ക്ക് വായ്പ നല്‍കുന്നതിനുള്ള മുദ്ര പദ്ധതി ആരംഭിച്ചു. 28,000 നെയ്ത്തുകാര്‍ക്ക് പദ്ധതിയുടെ ആനുകൂല്യം ലഭിച്ചു, 138 കോടി രൂപയുടെ വായ്പകള്‍ ഇതിനകം അനുവദിച്ചു. കരകൗശല വിദഗ്ധര്‍ക്കായും സമാനമായ പദ്ധതി നടപ്പാക്കി, 2,173 കരകൗശല വിദഗ്ധര്‍ക്ക് 11.5 കോടി രൂപ ഇതിലൂടെ അനുവദിച്ചു.
    ഹസ്തകല സഹയോഗ് ശിവിര്‍
    നെയ്ത്തുകാര്‍ക്കും, കരകൗശല വിദഗ്ധര്‍ക്കുമുള്ള ജനസമ്പര്‍ക്ക പരിപാടിയായ ഹസ്തകല സഹയോഗ് ശിവിര്‍ ആദ്യമായി സംഘടിപ്പിക്കാന്‍ ആരംഭിച്ചു. 2017 ഒക്‌ടോബര്‍ മാസത്തില്‍ 257 ജില്ലകളിലായി 384 ശിവിരുകള്‍ നടന്നു. 94,000 നെയ്ത്തുകാരും, കരകൗശല വിദഗ്ധരും ഇതില്‍ പങ്കെടുത്തു. മുദ്ര വായ്പ ലഭിക്കുന്നതിനുള്ള സഹായം, ലൂമുകളുടെയും, ടൂള്‍ കിറ്റുകളുടെയും, അനുബന്ധ സാമഗ്രികളുടെയും, ഐഡി കാര്‍ഡുകളുടെയും, യാണ്‍ പാസ്ബുക്കുകളുടെയും വിതരണം, നെയ്ത്തുകാരുടെയും, കരകൗശല വിദഗ്ധരുടെയും കുട്ടികള്‍ക്ക് എന്‍ഐഒഎസ്, ഇഗ്നോ എന്നിവയിലൂടെ ഔപചാരിക വിദ്യാഭ്യാസം നല്‍കുന്നതിനായുള്ള പേരു ചേര്‍ക്കല്‍ എന്നിവ ഹസ്തകല സഹയോഗ് ശിവിരില്‍ നടന്നു.
    കോമണ്‍ സര്‍വീസ് സെന്ററിനായി ധാരണാപത്രം
    വീവേഴ്‌സ് സര്‍വീസ് സെന്ററുകളിലും, ഹാന്‍ഡ്‌ലൂം ക്ലസ്റ്ററുകളിലും കോമണ്‍ സര്‍വീസ് സെന്ററുകള്‍ തയ്യാറാക്കാന്‍ കേന്ദ്ര ടെക്‌സ്റ്റൈല്‍ മന്ത്രാലയം 2017 ഓഗസ്റ്റ് 07 ന് ധാരണാപത്രം ഒപ്പിട്ടു. ഇതിലൂടെ നെയ്ത്തുകാര്‍ക്ക് ആരോഗ്യ, സാമ്പത്തിക, വിദ്യാഭ്യാസ, വിപണന സൗകര്യങ്ങളും ക്ഷേമ പദ്ധതികളുടെ വിവരങ്ങളും, മറ്റു പൊതു സേവനങ്ങളും ഉപയോഗപ്പെടുത്താനാകും.
    ഫിനാന്‍ഷ്യല്‍ കോര്‍പ്പറേഷനുകളുമായി ധാരണാപത്രം
    ദേശീയ പിന്നാക്ക വിഭാഗ സാമ്പത്തിക വികസന കോര്‍പ്പറേഷന്‍, ദേശീയ പട്ടിക ജാതി സാമ്പത്തിക വികസന കോര്‍പ്പറേഷന്‍ എന്നിവയുമായി നെയ്ത്തുകാര്‍ക്കും, കരകൗശല വിദഗ്ധര്‍ക്കുമായി കേന്ദ്ര ഗവണ്‍മെന്റ് ആവിഷ്‌കരിച്ച പദ്ധതികള്‍ നടപ്പാക്കുന്നത് സംബന്ധിച്ച ധാരണാപത്രം ഒപ്പു വച്ചു.
    കൈത്തറി നെയ്ത്തുകാരുടെ കുട്ടികള്‍ക്ക് പഠന സൗകര്യം
    എന്‍ഐഒഎസ്, ഇഗ്നോ എന്നീ സ്ഥാപനങ്ങളുമായി നെയ്ത്തുകാര്‍ക്ക് വിദ്യാഭ്യാസ സേവനങ്ങള്‍ ലഭ്യമാക്കുന്നത് സംബന്ധിച്ച ധാരണാപത്രം ഒപ്പിട്ടു. പട്ടികജാതി, പട്ടിക വര്‍ഗ്ഗ വിഭാഗത്തില്‍പ്പെട്ടവര്‍ക്കും, ദാരിദ്രരേഖയ്ക്ക് താഴെയുള്ളവര്‍ക്കും, സ്ത്രീകളായ നെയ്ത്തുകാരുടെ കുടുംബങ്ങള്‍ക്കും ഫീസിന്റെ 75 ശതമാനം കേന്ദ്ര ടെക്‌സ്റ്റൈല്‍ മന്ത്രാലയം നല്‍കും.
    കമലാ ദേവി ചതോപാധ്യായ ദേശീയ പുരസ്‌കാരം
    വനിതാ നെയ്ത്തുകാര്‍ക്കുള്ള കമലാ ദേവി ചതോപാധ്യായ ദേശീയ പുരസ്‌കാരം 2017 ലെ അന്താരാഷ്ട്ര വനിതാ ദിനമായ മാര്‍ച്ച് 08 മുതല്‍ ഏര്‍പ്പെടുത്തി.
    പുശ്‌തൈനി ഹുനാര്‍ വികാസ് യോജന
    പരമ്പാരാഗതമായി പരവതാനി നെയ്ത്തുകാരായ കുടുംബങ്ങളിലെ നെയ്ത്തുകാര്‍ക്ക് സാങ്കേതിക, വൈദഗ്ധ്യ പരിശീലനം നല്‍കുന്നതിനുള്ള പദ്ധതിയായ പുശ്‌തൈനി ഹുനാര്‍ വികാസ് യോജന ഇന്‍സ്റ്റിറ്റ്യൂട്ട് ഓഫ് കാര്‍പ്പറ്റ് ടെക്‌നോളജിയില്‍ ആരംഭിച്ചു.
    നെയ്ത്തുകാര്‍ക്കായുള്ള ബുങ്കാര്‍ മിത്ര ഹെല്‍പ്പ്‌ലൈന്‍ മാതൃതയില്‍ കരകൗശല വിദഗ്ധര്‍ക്കായി 1800 200 4800 നമ്പരില്‍ ഹെല്‍പ്പ്‌ലൈന്‍ 2017 മെയ് 05 ന് ആരംഭിച്ചു. ഹിന്ദി, ഇംഗ്ലീഷ്, കന്നട, അസ്സമീസ്, ബംഗാളി, തമിഴ്, തെലുങ്ക് ഭാഷകളില്‍ സേവനം ലഭിക്കും.
    8.92 ലക്ഷം കരകൗശല വിദഗ്ധര്‍ക്ക് തിരിച്ചറിയല്‍ കാര്‍ഡുകള്‍ നല്‍കി.
    ഡോ. ബി. ആര്‍. അംബേദ്കര്‍ ജന്മവാര്‍ഷിക ദിനമായി 2017 ഏപ്രില്‍ 14 ന് പട്ടികജാതി വിഭാഗത്തില്‍പ്പെട്ട നെയ്ത്തുകാര്‍ക്കും കരകൗശല വിദഗ്ധര്‍ക്കുമായി ഒരു സമ്മേളനം ന്യൂഡല്‍ഹിയില്‍ സംഘടിപ്പിച്ചു.
    ഇ-കൊമേഴ്‌സ്
    നെയ്ത്തുകാര്‍ക്കും കരകൗശല വിദഗ്ധര്‍ക്കും നേരിട്ടുള്ള വിപണന സൗകര്യം നല്‍കുന്നതിനായി, 21 പ്രമുഖ ഇ-കൊമേഴ്‌സ് കമ്പനികളിലൂടെ കൈത്തറി ഉത്പന്നങ്ങളുടെ ഓണ്‍ലൈന്‍ മാര്‍ക്കറ്റിങ്ങ് ആരംഭിച്ചു. 2017-18 ല്‍ ഇതിലൂടെ 5.5 കോടി രൂപയുടെ വില്‍പ്പന നടന്നു.
    ഇന്ത്യ ഹാന്‍ഡ്‌ലൂം ബ്രാന്‍ഡ്
    ഇന്ത്യ ഹാന്‍ഡ്‌ലൂം ബ്രാന്‍ഡിലൂടെ ഇന്ത്യന്‍ കൈത്തറി ഉത്പന്നങ്ങള്‍ക്ക് ആഗോള അംഗീകാരം ലഭിച്ചു. ഉയര്‍ന്ന നിലവാരം, മികച്ച ഉത്പന്നങ്ങള്‍ എന്നിവ ഇന്ത്യ ഹാന്‍ഡ്‌ലൂം ബ്രാന്‍ഡിന്റെ പ്രത്യേകതയായി വിലയിരുത്തപ്പെട്ടു. 100 റീട്ടയില്‍ സ്റ്റോറുകളുമായി ഇന്ത്യ ഹാന്‍ഡ്‌ലൂം ബ്രാന്‍ഡ് വില്‍പന സംബന്ധിച്ച പങ്കാളിത്തത്തിലേര്‍പ്പെട്ടു.
    ടെക്‌നിക്കല്‍ ടെക്‌സ്റ്റൈല്‍സ്
    ടെക്‌നിക്കല്‍ ടെക്‌സ്റ്റൈല്‍സ് സംബന്ധിച്ച സമ്മേളനവും പ്രദര്‍ശനവുമുള്‍പ്പെട്ട ടെക്‌നോടെക്‌സ് 2017 മുംബൈയില്‍ ഏപ്രില്‍ 12 മുതല്‍ 14 വരെ നടന്നു. മഹാരാഷ്ട്ര ആതിഥേയത്വം വഹിക്കുകയും ഗുജറാത്ത്, ഝാര്‍ഖണ്ഡ, കര്‍ണാടക എന്നീ സംസ്ഥാനങ്ങള്‍ പങ്കാളിത്ത സംസ്ഥാനങ്ങളായി പങ്കെടുക്കുകയും ചെയ്തു. ടെക്‌നിക്കല്‍ ടെക്‌സ്റ്റൈല്‍ വ്യവസായ രംഗത്തെ സിഇഒമാരുടെ ഫോറം പരിപാടിയുടെ ഭാഗമായി നടന്നു. ചൈന, തയ്‌വാന്‍, യുഎസ്എ, ജപ്പാന്‍, ഫ്രാന്‍സ്, ഘാന, ഇന്തോനേഷ്യ, ബംഗ്ലാദേശ് എന്നീ രാജ്യങ്ങള്‍ മേളയില്‍ ഉത്പന്നങ്ങള്‍ പ്രദര്‍ശിപ്പിച്ചു.
    59.35 കോടി രൂപ ചെലവില്‍ 11 ഫോക്കസ് ഇന്‍ക്യുബേഷന്‍ കേന്ദ്രങ്ങള്‍ ബോംബെ, ഡല്‍ഹി, ഖരഗ്പൂര്‍, കാണ്‍പൂര്‍ ഐഐറ്റികളില്‍ ആരംഭിച്ചു.
    റെഡിമെയ്ഡ് വസ്ത്രങ്ങളുടെയും, മെയ്ഡ് അപ്പുകളുടെയും ആര്‍ഒഎസ്എല്‍ പ്രകാരമുള്ള പോസ്റ്റ്-ജിഎസ്ടി നിരക്കുകള്‍ മന്ത്രാലയം വിജ്ഞാപനം ചെയ്തു. ഗാര്‍മെന്റുകളുകള്‍ 1.25 ശതമാനത്തിനും, 1.70 ശതമാനത്തിനുമിടയിലും, മെയ്ഡ് അപ്പുകള്‍ക്ക് 1.40 ശതമാനത്തിനും, 2.20 ശതമാനത്തിനുമിടയിലുള്ള നിരക്കുകള്‍ 2017 ഒക്‌ടോബര്‍ 01 മുതല്‍ നിലവില്‍ വന്നു.
    റെഡിമെയ്ഡ് വസ്ത്രങ്ങളുടെയും, മെയ്ഡ് അപ്പുകളുടെയും മെര്‍ച്ചന്റൈസ് എക്‌സ്‌പോര്‍ട്ട്‌സ് ഫ്രം ഇന്ത്യ പദ്ധതി പ്രകരമുള്ള നിരക്കുകളും 2 ശതമാനത്തില്‍ നിന്ന് 4 ശതമാനമായി ഗവണ്‍മെന്റ് ഉയര്‍ത്തി. 2017 നവംബര്‍ 01 മുതല്‍ 2018 ജൂണ്‍ 30 വരെ ഈ നിരക്കുകള്‍ പ്രാബല്യത്തില്‍ ആയിരിക്കും.
    പട്ട്‌നൂല്‍ മേഖല
    ബിവോള്‍ട്ടീന്‍ സില്‍ക്കിന്റെ ഉത്പാദനം 2017-18ല്‍ 6200 മെട്രിക് ടണ്‍ ആയി ഉയരുമെന്നാണ് പ്രതീക്ഷ. ബിവോള്‍ട്ടീന്‍ സില്‍ക്കിന്റെ ഉത്പാദനം കഴിഞ്ഞ 3 വര്‍ഷങ്ങളില്‍ 105 ശതമാനം വളര്‍ന്നിട്ടുണ്ട്.
    തദ്ദേശീയമായി നിര്‍മ്മിച്ച ഓട്ടോമാറ്റിക് റീലിങ്ങ് യന്ത്രങ്ങളും ബുനിയാദ് റിലീങ്ങ് യന്ത്രങ്ങളും 2017 മാര്‍ച്ച് 08ന് ആരംഭിച്ചത് ഗുണനിലവാരവും ഉത്പാദനവും വര്‍ദ്ധിപ്പിച്ചു. സെറികള്‍ച്ചര്‍ മേഖലയിലെ സഹകരണത്തിനായുള്ള ധാരണാപത്രം കേന്ദ്ര സില്‍ക്ക് ബോര്‍ഡും ചൈനയിലെ ഗ്വാങ്‌സി കൃഷി വകുപ്പും ചേര്‍ന്ന് 2017 ജൂലൈ 01ന് ഗാന്ധിനഗറില്‍ ഒപ്പുവച്ചു. സെറികള്‍ച്ചര്‍ പരിശീലനത്തിനുള്ള മികവിന്റെ കേന്ദ്രമായ അത്യാധുനിക കേന്ദ്രം ബാംഗ്ലൂരില്‍ ആരംഭിച്ചു.
    പരുത്തി മേഖല
    345 ലക്ഷം ബെയില്‍ ഉത്പാദനവുമായി 2016-17 വര്‍ഷം ലോകത്തിലെ ഏറ്റവും വലിയ പരുത്തി ഉത്പാദക രാഷ്ട്രമായി ഇന്ത്യ വളര്‍ന്നു. പരുത്തിയുടെ ലോകത്തിലെ രണ്ടാമത്തെ വലിയ കയറ്റുമതിക്കാരുമാണ് ഇന്ത്യക്കാര്‍. പരുത്തി കര്‍ഷകര്‍ക്ക് ലാഭകരമായ വില ഉറപ്പാക്കുന്നതിന് കോട്ടണ്‍ കോര്‍പ്പറേഷന്‍ ഓഫ് ഇന്ത്യയെ പരുത്തി വളര്‍ത്തുന്ന സംസ്ഥാനങ്ങളിലെ കുറഞ്ഞ താങ്ങു വില നിര്‍ണ്ണയിക്കുന്നതിനുള്ള നോഡല്‍ ഏജന്‍സിയായി ഗവണ്‍മെന്റ് നിയമിച്ചു.
    ചണം മേഖല
    അസംസ്‌കൃത ചണത്തിനുള്ള കുറഞ്ഞ താങ്ങ് വില ക്വിന്റലിന് 3500 രൂപയായി 2017-18 സീസണില്‍ നിശ്ചയിക്കാന്‍ സാമ്പത്തിക കാര്യങ്ങള്‍ക്കുള്ള മന്ത്രിസഭാ സമിതി തീരുമാനിച്ചു. താങ്ങ് വില നിര്‍ണ്ണയ പ്രവര്‍ത്തനങ്ങളുടെ നോഡല്‍ ഏജന്‍സിയായി ജൂട്ട് കോര്‍പ്പറേഷന്‍ ഓഫ് ഇന്ത്യയെയും അംഗീകരിച്ചിട്ടുണ്ട്.
    ടെക്‌നോളജി അപ്ഗ്രഡേഷന്‍ ഫണ്ട് സ്‌കീം
    ഭേദഗതി ചെയ്യപ്പെട്ട ടെക്‌നോളജി ഫണ്ട് സ്‌കീം അനുസരിച്ച് 3504 കേസുകള്‍ക്ക് അംഗീകാരം നല്‍കി. 12426 കോടി രൂപയുടെ നിക്ഷേപമാണ് കണക്കാക്കുന്നത്. ഒരു ലക്ഷം പുതിയ ജോലികള്‍ ഈ പുതിയ പദ്ധതികളിലൂടെ സൃഷ്ടിക്കാനാകുമെന്നാണ് കരുതുന്നത്.
    ടെക്‌സ്റ്റൈല്‍ മേഖലയില്‍ വടക്കു കിഴക്കന്‍ മേഖലയുടെ സാധ്യതകള്‍
    കേന്ദ്ര ഗവണ്‍മെന്റ് 2017 ജനുവരിയില്‍ ടെക്‌സ്റ്റൈല്‍ നിര്‍മ്മാണത്തെയും ബന്ധപ്പെട്ട മേഖലകളെയും കുറിച്ചുള്ള വടക്കു കിഴക്കന്‍ നിക്ഷേപ ഉച്ചകോടി ഷില്ലോങ്ങില്‍ സംഘടിപ്പിച്ചിരുന്നു. നിക്ഷേപ സാധ്യതകളും വ്യാപാര, ഗവേഷണ പദ്ധതികളും പ്രോത്സാഹിപ്പിക്കുന്നതിനുള്ള 21 ധാരണപത്രങ്ങള്‍ ഉച്ചകോടിയില്‍ ഒപ്പുവച്ചു.
    നോര്‍ത്ത് ഈസ്റ്റ് ടെക്‌സ്റ്റൈല്‍സ് പ്രമോഷന്‍ സ്‌കീമിന് കീഴില്‍ മേഘാലയയിലെ അംപാടിയില്‍ സ്ഥാപിച്ച അപ്പാരല്‍ & ഗാര്‍മെന്റ് സെന്റര്‍ കേന്ദ്ര ടെക്‌സ്റ്റൈല്‍സ് മന്ത്രി ശ്രീമതി സ്മൃതി സുബിന്‍ ഇറാനി 2017 ജനുവരി 30ന് ഉദ്ഘാടനം ചെയ്തു.
    കേന്ദ്ര ടെക്‌സ്റ്റൈല്‍സ് മന്ത്രാലയം കേന്ദ്ര ഗവണ്‍മെന്റിന്റെ 690.01 കോടി രൂപ സാമ്പത്തിക സഹായത്തോടെ സെറികള്‍ച്ചര്‍ പദ്ധതികള്‍ വടക്ക് കിഴക്ക് മേഖലയില്‍ നടപ്പാക്കുന്നുണ്ട്. പട്ട് നൂല്‍ വളര്‍ത്തലില്‍ പ്രദേശത്തുള്ളവര്‍ക്ക് പരിശീലനം നല്‍കുന്നതിനും പട്ട്‌നൂല്‍ നിര്‍മ്മാണത്തിനു വേണ്ട അടിസ്ഥാന സൗകര്യങ്ങള്‍ ഒരുക്കുന്നതിനുമാണ് പദ്ധതി ലക്ഷ്യമിടുന്നത്.
    നാലു പുതിയ റോഡ് പദ്ധതികള്‍ ആരംഭിക്കുകയും 8.80 കോടി രൂപ കൂടുതല്‍ ഈടുനില്‍ക്കുന്ന റോഡുകളുടെ നിര്‍മ്മാണത്തിനായി നല്‍കുകയും ചെയ്തു. മണിപ്പൂരിലെ എയര്‍പോര്‍ട്ട് റോഡിന്റെ നിര്‍മ്മാണം ജിയോ ടെക്‌സ്റ്റൈല്‍സ് ഉപയോഗിച്ചാണ് പൂര്‍ത്തിയാക്കിയത്. മറ്റ് രണ്ട് റോഡ് പദ്ധതികള്‍ക്ക് ജിയോ ടെക്‌സ്റ്റൈല്‍സ് ഉപയോഗിക്കുന്നത് പുരോഗമിക്കുന്നു.
    ദേശീയ ഫാഷന്‍ ടെക്‌നോളജി ഇന്‍സ്റ്റിറ്റ്യൂട്ട്
    325.36 കോടി രൂപ ചെലവില്‍ ശ്രീനഗറില്‍ നിര്‍മ്മിച്ച എന്‍ഐഎഫ്ടി 2017ല്‍ പ്രവര്‍ത്തനം ആരംഭിച്ചു. ക്ലസ്റ്റര്‍ ക്രാഫ്റ്റുകളെ കുറിച്ചുള്ള ബിരുദ പ്രോഗ്രാം 2017 അക്കാദമിക സീസണില്‍ ആരംഭിച്ചു. കൈത്തറി ക്ലസ്റ്ററുകളെ വളര്‍ന്നു വരുന്ന ഫാഷന്‍ പ്രഫഷണലുകളുമായി ബന്ധിപ്പിക്കുന്ന ക്ലസ്റ്റര്‍ സംരംഭങ്ങള്‍ക്കായി എന്‍ഐഎഫ്ടി കരകൗശല, കൈത്തറി ഡവലപ്‌മെന്റ് കമ്മീഷണര്‍മാരുമായി ധാരണാപത്രങ്ങളില്‍ ഒപ്പുവച്ചു.
    കേന്ദ്ര ന്യൂനപക്ഷകാര്യ മന്ത്രാലയവുമായി ചേര്‍ന്ന് ആവിഷ്‌ക്കരിക്കുന്ന ഉസ്താദ് പദ്ധതിയില്‍ 25 കരകൗശല, കൈത്തറി ക്ലസ്റ്ററുകള്‍ ഉള്‍പ്പെട്ടിട്ടുണ്ട്. നാലു ഒരു വര്‍ഷ സര്‍ട്ടിഫിക്കറ്റ് പ്രോഗ്രാമുകളും ആരംഭിച്ചു.
    ടെക്‌സ്റ്റൈല്‍ മേഖലയില്‍ നൈപുണ്യവത്ക്കരണം
    ടെക്‌സ്റ്റൈല്‍ വ്യവസായത്തിലെ നൈപുണ്യ വികസന ആവശ്യങ്ങള്‍ക്കായി സംയോജിത നൈപുണ്യ വികസന പദ്ധതി മന്ത്രാലയം നടപ്പാക്കുന്നുണ്ട്. 4.8 ലക്ഷത്തിലധികം പേരെ കഴിഞ്ഞ വര്‍ഷം പരിശീലിപ്പിച്ചതില്‍ 74 ശതമാനം പേര്‍ക്കും പ്ലേസ്‌മെന്റായി.
    2017 ഡിസംബര്‍ 20ന് കേന്ദ്ര മന്ത്രിസഭ ടെക്‌സ്റ്റൈല്‍ മേഖലയിലെ പുതിയ നൈപുണ്യ വികസന പദ്ധതിക്ക് അനുമതി നല്‍കി. സ്‌കീം ഫോര്‍ കപ്പാസിറ്റി ബില്‍ഡിങ്ങ് ഇന്‍ ടെക്‌സ്റ്റൈല്‍ സെക്ടര്‍ എന്നു പേരിട്ടിട്ടുള്ള പദ്ധതിയുടെ അടങ്കല്‍ 1300 കോടി രൂപയാണ്.
    വിപണിയിലെ ആവശ്യങ്ങള്‍ക്ക് അനുസൃതമായി പ്ലെയ്‌സ്‌മെന്റ് വീക്ഷണത്തോടെയുള്ള നൈപുണ്യ വികസനമാണ് പദ്ധതിയുടെ ലക്ഷ്യം.പട്ടിക ജാതി, പട്ടിക വര്‍ഗ്ഗ, ഭിന്നശേഷി, ന്യൂനപക്ഷം മുതലായുള്ള വിവിധ സാമൂഹിക വിഭാഗങ്ങള്‍ക്ക് മുന്‍ഗണന നല്‍കും. പന്ത്രണ്ടാം പഞ്ചവത്സര പദ്ധതി കാലത്ത് കേന്ദ്ര ടെക്‌സ്റ്റൈല്‍ മന്ത്രാലയം നടപ്പാക്കിയ മുന്‍ നൈപുണ്യ വികസന പദ്ധതികളില്‍ 10 ലക്ഷത്തിലധികം പേരെ പരിശീലിപ്പിച്ചിരുന്നു. ഇവരില്‍ 70 ശതമാനവും സ്ത്രീകളാണ്. പുതിയ പദ്ധതിയിലും ഇതേ ട്രെന്‍ഡ് തുടരുമെന്ന് കരുതുന്നു. 10 ലക്ഷം പേര്‍ക്ക് പരിശീലനം നല്‍കാനാണ് ലക്ഷ്യമിടുന്നത്.
    ഗവേഷണ വികസന പദ്ധതി
    വസ്ത്രങ്ങളുടെ ഇന്ത്യന്‍ സ്റ്റാന്‍ഡേര്‍ഡ് സൈസ് വികസിപ്പിക്കുന്നതിന് നാഷണല്‍ സൈസിങ്ങ് സര്‍വേ ഓഫ് ഇന്ത്യ എന്ന 31 കോടി രൂപയുടെ പദ്ധതി എന്‍ഐഎഫ്ടിക്ക് അനുവദിച്ചിട്ടുണ്ട്. ഹിമാലയന്‍ മേഖലയിലെ വിവിധ ഇഴകള്‍ കൊണ്ടുള്ള മൂല്യ വര്‍ദ്ധിത ടെക്‌സ്റ്റൈല്‍ ഉത്പന്നത്തിന്റെ വികസനത്തിനായുള്ള പദ്ധതി ടെക്‌സ്റ്റൈല്‍ ഗവേഷണ അസോസിയേഷന്‍ നിത്രയ്ക്കും അനുവദിച്ചു നല്‍കിയിട്ടുണ്ട്.
    ദേശീയ ടെക്‌സ്റ്റൈല്‍ കോര്‍പ്പറേഷന്‍(എന്‍ടിസി)
    എന്‍ടിസി 2016-17 വര്‍ഷം 969.38 കോടി രൂപ അറ്റാദായമുണ്ടാക്കി. 2017 ഏപ്രില്‍-ഒക്‌ടോബര്‍ കാലയളവില്‍ കമ്പനി 300 ലക്ഷം കിലോ നെയ്ത്തുനൂലും 111 ലക്ഷം മീറ്റര്‍ തുണിയും ഉത്പാദിപ്പിച്ചു. എന്‍ടിസി മില്ലുകളുടെ ഉത്പാദനക്ഷമത 2016-17ല്‍ 94.10 ഗ്രാമായിരുന്നത് 2017 ഏപ്രില്‍-ഒക്‌ടോബര്‍ കാലയളവില്‍ 94.14 ഗ്രാമായി വര്‍ദ്ധിച്ചു. എന്‍ടിസിയുടെ പക്കല്‍ ലഭ്യമായ ഭൂമി വിവരങ്ങള്‍ എല്ലാം ഡിജിറ്റലാക്കി.
    ടെക്‌സ്റ്റൈല്‍ കണക്ക് റിട്ടേണ്‍ ശേഖരിക്കുന്നതിന് വെബ് അധിഷ്ഠിത സോഫ്ട്‌വെയര്‍ സംവിധാനം
    ടെക്‌സ്റ്റൈല്‍ യൂണിറ്റുകളില്‍ നിന്ന് ആവശ്യമായ വിവരങ്ങള്‍ ശേഖരിക്കുന്നതിന് ടെക്‌സ്റ്റൈല്‍ കമ്മീഷണര്‍ ഓഫീസ് ടെക്‌സ്റ്റൈല്‍ സ്റ്റാറ്റിസ്റ്റിക്കല്‍ റിട്ടേണ്‍ സിസ്റ്റം എന്ന പേരില്‍ വെബ് അധിഷ്ഠിത സോഫ്ട്‌വെയര്‍ സംവിധാനം പുറത്തിറക്കി. ഏതാണ്ട് 500 ഓളം യൂണിറ്റുകള്‍ ഈ പോര്‍ട്ടലില്‍ രജിസ്റ്റര്‍ ചെയ്തു.
    സ്വച്ഛതാ ഹി സേവാ പ്രചാരണം
    ടെക്‌സ്റ്റൈല്‍സ് മന്ത്രാലയം രാജ്യമെമ്പാടുമുള്ള അതിന്റെ ഓഫീസുകളിലും അനുബന്ധ സംഘടനകളിലും 2017 സെപ്റ്റംബര്‍ 15 മുതല്‍ ഒക്‌ടോബര്‍ 02 വരെ സ്വച്ഛതാ ഹി സേവാ പ്രചാരണം നടത്തി. 2017 സെപ്റ്റംബര്‍ 17ന് ശ്രമദാന്‍ സേവ ദിവസത്തോട് അനുബന്ധിച്ച് ഛണ്ഡീഗഡ്, ഉത്തരാഖണ്ഡ്, ഹൈദരാബാദിലെ നെയ്ത്ത് സേവന കേന്ദ്രം എന്നിവയില്‍ സംഘടിപ്പിച്ച പരിപാടികളില്‍ യഥാക്രമം കേന്ദ്ര ടെക്‌സ്റ്റൈല്‍ മന്ത്രി ശ്രീമതി സ്മൃതി സുബിന്‍ ഇറാനി, സഹമന്ത്രി ശ്രീ അജയ് താംത, ടെക്‌സ്റ്റൈല്‍സ് സെക്രട്ടറി ശ്രീ അനന്ത് കുമാരപ് സിങ്ങ് എന്നിവര്‍ പങ്കെടുത്തു.
    ***

    

    
    (Release ID: 1515621) Visitor Counter : 14