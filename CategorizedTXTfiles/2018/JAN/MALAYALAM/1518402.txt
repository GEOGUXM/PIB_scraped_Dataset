      ധനകാര്യ മന്ത്രാലയം

      വിലക്കയറ്റം തടയാന്‍ ഗവണ്‍മെന്റ് സ്വീകരിച്ചത് നിരവധി നടപടികള്‍
      Posted On: 29 JAN 2018 6:42PM by PIB Thiruvananthpuram


    വിലക്കയറ്റം തടയുന്നതിന് കേന്ദ്ര ഗവണ്‍മെന്റ് നിരവധി നടപടികള്‍ സ്വീകരിച്ചതായി കേന്ദ്ര ധനമന്ത്രി ശ്രീ. അരുണ്‍ ജെയ്റ്റ്‌ലി ഇന്ന് പാര്‍ലമെന്റിന്റെ അവതരിപ്പിച്ച സാമ്പത്തിക സര്‍വേ ചൂണ്ടിക്കാട്ടുന്നു.
    കരിഞ്ചന്തയും പൂഴ്ത്തിവെപ്പും തടയാന്‍ ശക്തമായ നടപടികളെടുക്കാന്‍ ആവശ്യമായ സമയത്തെല്ലാം സംസ്ഥാന ഗവണ്‍മെന്റുകള്‍ക്ക് കേന്ദ്രം മാര്‍ഗനിര്‍ദ്ദേശങ്ങള്‍ നല്‍കിയിട്ടുണ്ട്. 1955 ലെ അവശ്യ സാധന നിയമം, 1980 ലെ കരിഞ്ചന്ത തടയുന്നതിനും അവശ്യ സാധനങ്ങളുടെ ലഭ്യത ഉറപ്പു വരുത്തുകയും ചെയ്യുന്നതിനുള്ള നിയമം എന്നിവ ഫലപ്രദമായി നടപ്പിലാക്കാന്‍ സംസ്ഥാനങ്ങളോട് കേന്ദ്രം നിര്‍ദ്ദേശിച്ചിട്ടുണ്ട്. സെക്രട്ടറിമാര്‍, അന്തര്‍ മന്ത്രിതല സമിതികള്‍, വില സ്ഥിരതാ ഫണ്ട് മാനേജ്‌മെന്റ് സമിതി എന്നിവ തുടര്‍ച്ചയായി യോഗം ചേര്‍ന്ന് സാധനങ്ങളുടെ വിലയും ലഭ്യതയും വിലയിരുത്തുണ്ട്. ഉല്‍പ്പാദനം വര്‍ദ്ധിപ്പിക്കാനും അതു വഴി സാധനങ്ങളുടെ ലഭ്യത ഉറപ്പുവരുത്താനുമായി കുറഞ്ഞ താങ്ങുവില വര്‍ദ്ധിപ്പിച്ചു.
    പയര്‍ വര്‍ഗ്ഗങ്ങള്‍, ഉള്ളി തുടങ്ങിയവയുടെ വില മാറി മറയുന്നത് തടയാനായി വില സ്ഥിരതാ ഫണ്ട് പദ്ധതി നടപ്പിലാക്കി.
    പയര്‍ വര്‍ഗങ്ങളുടെ ചില്ലറ വില വര്‍ദ്ധിക്കുന്നത് തടയാന്‍ അവയുടെ കരുതല്‍ ശേഖരം 1.5 ലക്ഷം മെട്രിക് ടണ്ണായിരുന്നത് 20 ലക്ഷം മെട്രിക് ടണ്ണായി വര്‍ദ്ധിപ്പിക്കാന്‍ ഗവണ്‍മെന്റ് അംഗീകാരം നല്‍കി. അതനുസരിച്ച് 20 ലക്ഷം ടണ്ണിന്റെ സജീവമായ ഒരു കരുതല്‍ ശേഖരം നിലവില്‍ വന്നു. സംസ്ഥാനങ്ങള്‍ക്ക് പൊതു വിതരണ സമ്പ്രദായം വഴി വിതരണം ചെയ്യുന്നതിനും, ഉച്ച ഭക്ഷണ പദ്ധതിക്കും സായുധ, അര്‍ദ്ധ സൈനിക വിഭാഗങ്ങളുടെ ആവശ്യത്തിനും ഈ കരുതല്‍ ശേഖരത്തില്‍ നിന്ന് പയര്‍വര്‍ഗ്ഗങ്ങള്‍ ലഭ്യമാക്കുന്നുണ്ട്.
    പഞ്ചസാര ഡീലര്‍മാര്‍/സ്റ്റോക്കിസ്റ്റുകള്‍ എന്നിവര്‍ക്ക് കൈവശം വെക്കാവുന്ന പഞ്ചസാരയുടെ അളവ് 2018 ഏപ്രില്‍ വരെ ഗവണ്‍മെന്റ് നിജപ്പെടുത്തിയിട്ടുണ്ട്. പഞ്ചസാര കയറ്റുമതി ചെയ്യുന്നതിന് ഗവണ്‍മെന്റ് 20 % തീരുവയും ചുമത്തിയിട്ടുണ്ട്.
    തീരുവയില്ലാതെ 5 ലക്ഷം ടണ്‍ പഞ്ചസാര ഇറക്കുമതി ചെയ്യാന്‍ അനുമതി നല്‍കി. അധികമായി 3 ലക്ഷം ടണ്‍ 25% തീരുവ നല്‍കി ഇറക്കുമതി ചെയ്യാനും അനുമതി നല്‍കിയിട്ടുണ്ട്..
    ലെറ്റര്‍ ഓഫ് ക്രെഡിറ്റ് ഉണ്ടെങ്കില്‍ മാത്രമേ എല്ലാത്തരം സവാളയുടെയും കയറ്റുമതി അനുവദിക്കൂ. മെട്രിക് ടണ്ണിന് കുറഞ്ഞ കയറ്റുമതി വില 850 ഡോളര്‍ ആയിരിക്കുകയും വേണം.
    ഇറക്കുമതി ചെയ്യാന്‍ ആവശ്യമുള്ള സവാളയുടെ അളവ് അറിയിക്കാന്‍ എല്ലാ സംസ്ഥാനങ്ങളോടും കേന്ദ്രം ആവശ്യപ്പെട്ടിരുന്നു.
    AM MRD –91


    ***

    
    
    (Release ID: 1518402) Visitor Counter : 7