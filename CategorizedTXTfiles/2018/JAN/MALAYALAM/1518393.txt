      PIB Headquarters

      റബ്ബര്‍ഷീറ്റുസംസ്‌കരണത്തില്‍ സംരംഭകത്വ വികസനം
      Posted On: 30 JAN 2018 11:41AM by PIB Thiruvananthpuram


    റബ്ബര്‍ബോര്‍ഡ് റബ്ബര്‍ഷീറ്റു സംസ്‌കരണത്തില്‍ സംരംഭകത്വ വികസനം എന്ന ലക്ഷ്യത്തോടെ ശില്‍പശാലകള്‍ സംഘടിപ്പിക്കുന്നു. ശില്‍പശാലയുടെ സംസ്ഥാനതല ഉദ്ഘാടനം ഫെബ്രുവരി ഒന്നിന് രാവിലെ 10 മണിക്ക് കാഞ്ഞിരപ്പള്ളി ഹില്‍ ടോപ്പ് ആഡിറ്റോറിയത്തില്‍ റബ്ബര്‍ബോര്‍ഡ് സെക്രട്ടറി എന്‍. രാജഗോപാല്‍ നിര്‍വഹിക്കും. ചടങ്ങില്‍ കുറുങ്കണ്ണി മാതൃകാ റബ്ബറുത്പാദകസംഘം പ്രസിഡന്റ് വി.എന്‍. കൃഷ്ണപിള്ള അദ്ധ്യക്ഷത വഹിക്കും. റബ്ബര്‍ഷീറ്റിന്റെ ഗുണനിലവാരം മെച്ചപ്പെടുത്തുക, ഈ മേഖലയില്‍ സ്വകാര്യ സംരംഭകത്വം പ്രോത്സാഹിപ്പിക്കുക എന്നീ ലക്ഷ്യങ്ങളോടെ കര്‍ഷകര്‍ക്കും വ്യാപാരികള്‍ക്കും മറ്റുമായി കേരളത്തില്‍ കാഞ്ഞിരപ്പള്ളി, കോതമംഗലം, മുക്കം, തളിപ്പറമ്പ്, എന്നിവിടങ്ങളിലും ബല്‍ത്തങ്ങാടി (കര്‍ണാടകം), മാര്‍ത്താണ്ഡം (തമിഴ്‌നാട്) എന്നിവിടങ്ങളിലുമാണ് ശില്‍പശാലകള്‍ സംഘടിപ്പിക്കുന്നത്. ബോര്‍ഡിന്റെ മാര്‍ക്കറ്റ് പ്രൊമോഷന്‍ വിഭാഗം, കേന്ദ്ര കൃഷി മന്ത്രാലയത്തിനുകീഴില്‍ ജയ്പൂര്‍ ആസ്ഥാനമായുള്ള നാഷണല്‍ ഇന്‍സ്റ്റിറ്റ്യൂട്ട് ഓഫ് അഗ്രിക്കള്‍ച്ചറല്‍ മാര്‍ക്കറ്റിങ് എന്ന ഭാരതസര്‍ക്കാര്‍ സ്ഥാപനവുമായി സഹകരിച്ചാണ് ശില്‍പശാലകള്‍ നടത്തുന്നത്.
    തൊഴിലാളികളുടെ അഭാവംകൊണ്ട് സമീപകാലത്ത് ധാരാളം കര്‍ഷകര്‍ ഷീറ്റുനിര്‍മ്മാണത്തില്‍ നിന്ന് മാറുന്ന പ്രവണതയുണ്ട്. വിവിധതരത്തിലുള്ള സംസ്‌കരണമാര്‍ഗങ്ങള്‍ പിന്തുടരുന്നതിനാല്‍ വിപണിയിലെത്തുന്ന ഷീറ്റുകള്‍ക്ക് പലപ്പോഴും ഐക്യരൂപ്യം ഉണ്ടാകാറില്ല. ഷീറ്റുകള്‍ക്ക് ഐക്യരൂപം ഉണ്ടാകാനും ഗുണനിലവാരം മെച്ചപ്പെടുത്താനും സമൂഹസംസ്‌കരണം സഹായകമാകും. ഉയര്‍ന്ന ഗ്രേഡുകളിലുളള ഷീറ്റുകള്‍ക്ക് ടയര്‍ വ്യവസായികള്‍ക്കിയില്‍ ആവശ്യകത കൂടുതലാണ്. അതിനാല്‍ കര്‍ഷകരില്‍ നിന്ന് ദിനംപ്രതി റബ്ബര്‍പാല്‍ സംഭരിച്ച് മികച്ച ഷീറ്റാക്കി വിപണനം ചെയ്യുന്ന പരിപാടിക്ക് സാധ്യതകളേറെയുണ്ട്. റബ്ബര്‍പാല്‍ ദിവസേന വില്‍ക്കുന്നതിനാലും ഷീറ്റുവിപണിയുമായി ബന്ധപ്പെട്ടു വില ലഭിക്കുന്നതിനാലും സാധാരണ റബ്ബര്‍പാലിനു ലഭിക്കുന്നതിനേക്കാള്‍ ഉയര്‍ന്നവില കര്‍ഷകന് ലഭ്യമാകും. റബ്ബറുത്പാദകസംഘങ്ങങ്ങളുടെയും സമൂഹറബ്ബര്‍സംസ്‌കരണശാലകളുടെയും പ്രവര്‍ത്തനങ്ങള്‍ കുറവുള്ള മേഖലകളിലാണ് ബോര്‍ഡ് ഈപദ്ധതി നടപ്പാക്കാനുദ്ദേശിക്കുന്നത്.
    കര്‍ഷകര്‍ക്കും വ്യവസായികള്‍ക്കും ഒരു പോലെ ഗുണകരമാണ് ഈ പരിപാടി. കര്‍ഷകര്‍ക്ക് ഇത് സംരംഭകത്വത്തിനുള്ള സാദ്ധ്യതയാണ്. റബ്ബര്‍വ്യാപാരികളില്‍ പലര്‍ക്കും പലപ്പോഴും വേണ്ടത്ര ഷീറ്റ് ലഭിക്കാറില്ല എന്ന പരാതിയുണ്ട്. റബ്ബര്‍മേഖലയിലെ വ്യാപാരികള്‍ക്ക് റബ്ബര്‍പാല്‍ സംഭരിച്ച് മികച്ച ഷീറ്റാക്കി വിപണനം ചെയ്യുന്ന പദ്ധതി ഏറെ പ്രയോജനം ചെയ്യും. വ്യക്തികള്‍, സഹകരണ പ്രസ്ഥാനങ്ങള്‍ എന്നിവയ്‌ക്കെല്ലാം കുറഞ്ഞ മുതല്‍ മുടക്കില്‍ തുടങ്ങാന്‍ പറ്റിയ സംരംഭമാണിത്.
    AM MRL– 26
    ***

    
    
    (Release ID: 1518393) Visitor Counter : 9