      ന്യൂനപക്ഷകാര്യ മന്ത്രാലയം

      ഇന്ത്യയും സൗദി അറേബ്യയും തമ്മില്‍ വാര്‍ഷിക ഹജ്ജ് കരാര്‍ ഒപ്പിട്ടു ഹജ്ജ് തീര്‍ത്ഥാടകരെ സമൂദ്രമാര്‍ഗം അയക്കുന്നതിന് സൗദിയുടെ പ്രതികരണം അനുകൂലം: കേന്ദ്ര മന്ത്രി മുഖ്താര്‍ അബ്ബാസ് നഖ്‌വി
      Posted On: 08 JAN 2018 6:36PM by PIB Thiruvananthpuram


    
    ഹജ്ജ് തീര്‍ത്ഥാടകരെ സമൂദ്രമാര്‍ഗം മുഖേനയും അയക്കാനുള്ള ഇന്ത്യയുടെ തീരുമാനത്തോട് സൗദി അറേബ്യ അനുകൂലമായി പ്രതികരിച്ചതായി കേന്ദ്ര ന്യൂനപക്ഷകാര്യ മന്ത്രി ശ്രീ. മുഖ്താര്‍ അബ്ബാസ് നഖ്‌വി അറിയിച്ചു. ഇതു സംബന്ധിച്ച നടപടിക്രമങ്ങളെയും സാങ്കേതികത്വങ്ങളെയും കുറിച്ച് ഇരു രാജ്യങ്ങളില്‍ നിന്നുമുള്ള ഉദ്യോഗസ്ഥര്‍ ചര്‍ച്ച ചെയ്യും. ഈ വര്‍ഷത്തെ ഹജ്ജ് സംബന്ധിച്ച് ഇന്ത്യയും സൗദി അറേബ്യയും തമ്മില്‍ മക്കയില്‍ ഉഭയകക്ഷി കരാര്‍ ഒപ്പുവെക്കുന്ന അവസരത്തിലാണ് ഇത് സംബന്ധിച്ച തീരുമാനമുണ്ടായത്. ഇന്ത്യക്ക് വേണ്ടി കേന്ദ്ര ന്യൂനപക്ഷകാര്യ മന്ത്രി ശ്രീ. മുഖ്താര്‍ അബ്ബാസ് നഖ്‌വിയും സൗദി അറേബ്യക്കു വേണ്ടി ഹജ്ജ്, ഉംറ മന്ത്രി ഡോ. മുഹമമ്ദ് സാലിഹ് ബിന്‍ തഹര്‍ ബെന്‍തനുമാണ് കരാറില്‍ ഒപ്പുവെച്ചത്. വരും വര്‍ഷങ്ങളില്‍ സമുദ്രമാര്‍ഗം വഴിയും തീര്‍ത്ഥാടകരെ അയക്കാന്‍ കഴിയുമെന്നാണ് പ്രതീക്ഷിക്കുന്നതെന്നും ശ്രീ. നഖ്‌വി പറഞ്ഞു.
    തീര്‍ത്ഥാടകരെ സമുദ്ര മാര്‍ഗം അയച്ചാല്‍ യാത്രാചെലവില്‍ ഗണ്യമായ കുറവുണ്ടാവുമെന്ന് കേന്ദ്ര മന്ത്രി ചൂണ്ടിക്കാട്ടി. പാവപ്പെട്ടവര്‍ക്ക് അനുകൂലമായ, വിപ്ലവകരമായ ഒരു തീരുമാനമായിരിക്കുമതെന്ന് അദ്ദേഹം പറഞ്ഞു. ഒരു കപ്പലില്‍ 4000 മുതല്‍ 5000 വരെ തീര്‍ത്ഥാടകര്‍ക്ക് ഒരേസമയം യാത്ര ചെയ്യാം. മുംബൈ മുതല്‍ ജിദ്ദ വരെയുള്ള 2300 നോട്ടിക്കല്‍ മൈലില്‍ കൂടുതല്‍ ദൂരം മൂന്നു നാലു ദിവസത്തിനുള്ളില്‍ തന്നെ പിന്നിടാമെന്ന് അദ്ദേഹം ചൂണ്ടിക്കാട്ടി.


    നേരത്തേ മുംബൈയില്‍നിന്ന് ജിദ്ദയിലേക്ക് സമുദ്രമാര്‍ഗം ഇന്ത്യ തീര്‍ത്ഥാടകരെ അയച്ചിരുന്നു. 1995 ലാണ് ഇത് അവസാനിപ്പിച്ചത്.


    ഈ വര്‍ത്തെ ഹജ്ജുമായി ബന്ധപ്പെട്ട എല്ലാ നടപടികളും 100% ഡിജിറ്റലായിട്ടാണ് നടപ്പാക്കുന്നതെന്നും ഇന്ത്യയുടെ സുതാര്യവും ഡിജിറ്റലുമായ ഹജ്ജ് പ്രക്രിയയെ സൗദി അറേബ്യ പ്രശംസിച്ചിട്ടുണ്ടെന്നും കേന്ദ്ര ന്യൂനപക്ഷകാര്യ മന്ത്രി പറഞ്ഞു.


    ഇന്ത്യയില്‍ നിന്ന് ഇത്തവണ ആദ്യമായി മെഹ്‌റം ഇല്ലാതെ മുസ്ലിം സ്ത്രീകള്‍ ഹജ്ജിനു പോകുന്നുണ്ടെന്നും ഇവര്‍ക്ക് സൗദി അറേബ്യയില്‍ പ്രത്യക താമസ, ഗതാഗത സൗകര്യങ്ങള്‍ ഒരുക്കിയിട്ടുണ്ടന്നും ശ്രീ. നഖ്‌വി അറിയിച്ചു. ഇത്തവണ 1300 വനിതകളാണ് മെഹ്‌റമില്ലാതെ ഹജ്ജിനു പോവാന്‍ അപേക്ഷ നല്‍കിയിട്ടുള്ളത്. ഇവര്‍ക്ക് മുഴുവന്‍ നറുക്കെടുപ്പ് കൂടാതെ ഹജ്ജിനു പോകാന്‍ അനുമതി ലഭിക്കും. 359000 പേരാണ് ഇത്തവണ ഹജ്ജിനായി അപേക്ഷിച്ചിട്ടുള്ളത്. തീര്‍ത്ഥാടകര്‍ക്ക് മറ്റൊരു എംബാര്‍ക്കേഷന്‍ പോയിന്റ് തെരഞ്ഞെടുക്കാനുള്ള സൗകര്യവും ഇത്തവണ ആദ്യമായി ഒരുക്കിയിട്ടുണ്ട്.
    AM MRD –34

    
    
    (Release ID: 1515974) Visitor Counter : 10