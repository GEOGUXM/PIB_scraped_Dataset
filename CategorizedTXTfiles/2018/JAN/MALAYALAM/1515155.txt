      വനിതാ, ശിശു വികസന മന്ത്രാലയം

      വനിതാ വികസന, ക്ഷേമ പദ്ധതികള്‍ക്കായി 'നാരി' പോര്‍ട്ടല്‍; ദേശീയ പോഷക ദൗത്യത്തിന് ഈ മാസം തുടക്കമിടും: കേന്ദ്ര മന്ത്രി മനേകാ ഗാന്ധി
      Posted On: 02 JAN 2018 6:47PM by PIB Thiruvananthpuram


    വനിതകള്‍ക്കായുള്ള കേന്ദ്ര, സംസ്ഥാന ഗവണ്‍മെന്റുകളുടെ വിവിധ പദ്ധതികളെയും ഉദ്യമങ്ങളെയും കുറിച്ചുള്ള വിവരങ്ങള്‍ എളുപ്പത്തില്‍ ലഭ്യമാക്കുന്നതിന് കേന്ദ്ര വനിതാ, ശിശു വികസന മന്ത്രാലയം വികസിപ്പിച്ച 'നാരി' ഓണ്‍ലെന്‍ പോര്‍ട്ടല്‍ കേന്ദ്ര വനിതാ, ശിശുവികസന മന്ത്രി ശ്രീമതി മനേകാ സഞ്ജയ് ഗാന്ധി ന്യൂ ഡല്‍ഹിയില്‍ പ്രകാശനം ചെയ്തു.


    വനിതകള്‍ക്കായുള്ള 350 ല്‍ കൂടുതല്‍ പദ്ധതികളുടെ വിശദാംശങ്ങള്‍ നാരി പോര്‍ട്ടലില്‍ ലഭ്യമാണ്. ഇതിനു പുറമേ, എന്‍.ജി.ഒകള്‍ക്കും പൊതു സമൂഹത്തിനും വനിതാ, ശിശു വികസന മന്ത്രാലയവുമായി ആശയ വിനിമയം നടത്തുന്നതിനുള്ള ഇ-സംവാദ് പോര്‍ട്ടലിന്റെ പ്രകാശനവും കേന്ദ്രമന്ത്രി നിര്‍വ്വഹിച്ചു.


    പുതിയ ദേശീയ പോഷക ദൗത്യത്തിന് ഈ മാസം തുടക്കമിടുമെന്നും രാജ്യത്തെ 315 ജില്ലകളില്‍ പദ്ധതി നടപ്പിലാക്കുമെന്നും ശ്രീമതി മനേകാ ഗാന്ധി അറിയിച്ചു. മാതൃത്വ ആനുകൂല്യ പദ്ധതിയായ പ്രധാന്‍മന്ത്രി മാതൃ വന്ദന യോജനക്കു കീഴില്‍ ഈ വര്‍ഷം രാജ്യത്തെ 50.7 ലക്ഷം വനിതകള്‍ക്ക് ഉപാധികളോടെ പണം കൈമാറും.


    മനുഷ്യക്കടത്ത് തടയുന്നതിനുള്ള ബില്‍ പാര്‍ലമെന്റിന്റെ ബജറ്റ് സമ്മേളനത്തില്‍ അവതരിപ്പിക്കും. ബാലസംരക്ഷണ സ്ഥാപനങ്ങളെ ദത്തെടുക്കല്‍ സംവിധാനവുമായി ബന്ധിപ്പിക്കുന്നതിന് കൃത്യമായ ശ്രദ്ധ നല്‍കുമെന്നും കേന്ദ്ര മന്ത്രി പറഞ്ഞു.


    അടിയന്തിര ഘട്ടങ്ങളില്‍ വനിതകള്‍ക്ക് സഹായമാവശ്യപ്പെടാനായി വികസിപ്പിച്ച പാനിക് ബട്ടണിന്റെ പരീക്ഷണം ഈ മാസം 26 മുതല്‍ ഉത്തര്‍ പ്രദേശില്‍ തുടങ്ങും. നിലവില്‍ രാജ്യത്തെ 412 നഗരങ്ങളില്‍ ലഭ്യമായ ചെല്‍ഡ് ലെന്‍ സംവിധാനം 500 നഗരങ്ങളിലേക്ക് വ്യാപിപ്പിക്കും. നിലവില്‍ 33 റെയില്‍വേ സ്റ്റേഷനുകളിലുള്ള റെയില്‍വേ ചൈല്‍ഡ് ലെന്‍ 88 റെയില്‍വേ സ്റ്റേഷനുകളിലേക്ക് വ്യാപിപ്പിക്കും. വനിതകള്‍ക്ക് എല്ലാ സേവനങ്ങളും ഒരു കുടക്കീഴില്‍ ലഭ്യമാക്കുന്നതിന് പുതുതായി 150 വണ്‍സ്റ്റോപ്പ് കേന്ദ്രങ്ങള്‍ കൂടി ആരംഭിക്കും. എന്‍.ആര്‍.ഐ വിവാഹങ്ങളുമായി ബന്ധപ്പെട്ട പ്രശ്‌നങ്ങളെക്കുറിച്ച് പഠിക്കാന്‍ വിവിധ മന്ത്രാലയങ്ങള്‍ ഉള്‍പ്പെടുന്ന അതോറിറ്റിക്ക് രൂപം നല്‍കിയിട്ടുണ്ടെന്നും ശ്രീമതി മനേകാ ഗാന്ധി അറിയിച്ചു.
    AM MRD – 994

    
    
    (Release ID: 1515155) Visitor Counter : 10