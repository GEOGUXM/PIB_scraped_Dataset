      റോഡ് ഗതാഗത, ഹൈവേ മന്ത്രാലയം

      വര്‍ഷാന്ത്യ അവലോകനം-കേന്ദ്ര ഉപരിതല ഗതാഗത ഹൈവേയ്‌സ് മന്ത്രാലയം
      Posted On: 09 JAN 2018 7:14PM by PIB Thiruvananthpuram


    കേന്ദ്ര ഉപരിതല ഗതാഗത, ഹൈവേസ് മന്ത്രാലയത്തിന് ഏറെ നാഴിക്കക്കല്ലുകള്‍ താണ്ടാന്‍ സാധിച്ച വര്‍ഷമാണ് 2017.


    2014 മുതല്‍ 2016 വരെയുള്ള കാലഘട്ടം പരിഷ്‌കാരങ്ങള്‍ക്കും പ്രവര്‍ത്തനരീതി ശരിയായ ദിശയിലാക്കാനുമാണ് ഉപയോഗപ്പെടുത്തിയിരുന്നതെങ്കില്‍ 2017ല്‍ നടന്നത് ഹൈവേകളുടെ ഏകോപനം, ഈ രംഗത്തെ പ്രവര്‍ത്തനം മെച്ചപ്പെടുത്തല്‍, പുതിയ റോഡ് മാപ്പ് തയ്യാറാക്കല്‍ തുടങ്ങിയ പ്രവര്‍ത്തനങ്ങളാണ്. ആര്‍.ബി.ഐയുടെ 2016-17ലെ വാര്‍ഷിക റിപ്പോര്‍ട്ടില്‍ ഹൈവേ അടിസ്ഥാന സൗകര്യ മേഖലയുടെ പ്രകടനത്തെ അഭിനന്ദിച്ചിരുന്നുവെന്നതു ശ്രദ്ധേയമാണ്. റോഡ് നിര്‍മാണച്ചെലവും സമയവും കുറച്ചുകൊണ്ടുവരാന്‍ സാധിച്ചുവെന്നും കൂടുതല്‍ റോഡുകള്‍ നിര്‍മിക്കാന്‍ സാധിച്ചുവെന്നും റിപ്പോര്‍ട്ടില്‍ ചൂണ്ടിക്കാട്ടിയിരുന്നു. മറ്റൊരു ശ്രദ്ധേയമായ നേട്ടം അന്താരാഷ്ട്ര റേറ്റിങ് ഏജന്‍സിയായ മൂഡീസ് നാഷണല്‍ ഹൈവേസ് അതോറിറ്റി ഓഫ് ഇന്ത്യയുടെ റാങ്കിങ് ഉയര്‍ത്തി എന്നതാണ്.


    ദേശീയപാതകളുടെ നിര്‍മാണം: 2016-17ല്‍ 15,948 കിലോമീറ്റര്‍ ദേശീയപാത നിര്‍മിക്കുന്നതിന് അനുമതി നല്‍കുകയും 8231 കിലോമീറ്റര്‍ റോഡ് യാഥാര്‍ഥ്യമാകുകയും ചെയ്തു.


    പുതിയ പദ്ധതികള്‍:


    (1) ഭാരത് മാല പദ്ധതി ഒന്നാം ഘട്ടം: അടിസ്ഥാനസൗകര്യ നിര്‍മാണത്തില്‍ നിലനില്‍ക്കുന്ന ഗുരുതരമായ വിടവുകള്‍ പരിഹരിച്ച് രാജ്യത്താകമാനമുള്ള റോഡ് ഗതാഗതത്തിന്റെ സാധ്യതകള്‍ പരമാവധി വര്‍ധിപ്പിക്കുന്നതിനായി ഹൈവേസ് മേഖലയ്ക്കായി സജ്ജമാക്കിയ ബൃഹദ്പദ്ധതിയാണ് ഇത്.


    (2) ചെനാനി-നഷ്രി ഭൂഗര്‍ഭപാത: ജമ്മു-കശ്മീരില്‍ ഉദ്ധംപൂര്‍, റംബാന്‍ എന്നീ പ്രദേശങ്ങളെ പരസ്പരം ബന്ധപ്പെടുത്തുന്ന ഒന്‍പതു കിലോമീറ്റര്‍ ദൈര്‍ഘ്യം വരുന്ന ഭൂഗര്‍ഭപാത ഇന്ത്യയിലെ ഏറ്റവും വലിയ ഭൂഗര്‍ഭ പാതയും ഇരു ദിശകളിലേക്കും ഗതാഗതം സാധ്യമാകുന്ന ഏഷ്യയിലെ തന്നെ ഏറ്റവും വലിയ ഭൂഗര്‍ഭ ദേശീയപാതയുമാണ്.


    (3)ധോലസാദിയ പാലം: ഇന്ത്യയിലെ ഏറ്റവും ദൈര്‍ഘ്യമേറിയ പാലമായ, ആസാമില്‍ ബ്രഹ്മപുത്രയ്ക്കു കുറുകേയുള്ള ധോലസാദിയ പാലം 2017 മെയ് 26നു പ്രധാനമന്ത്രി ശ്രീ. നരേന്ദ്ര മോദി ഉദ്ഘാടനം ചെയ്തു. ആസാമിന്റെ ചില ഭാഗങ്ങളില്‍നിന്ന് അരുണാചല്‍ പ്രദേശിന്റെ ചില ഭാഗങ്ങളുമായി ബന്ധപ്പെടാനുള്ള പാത ഇതോടെ യാഥാര്‍ഥ്യമായി.


    (4) ബറൂച്ചില്‍ നര്‍മദ നദിക്കു കുറുകെ എക്‌സ്ട്രാ-ഡോസ്ഡ് പാലം: ബറൂച്ചില്‍ നര്‍മദ നദിക്കു കുറുകെയുള്ള എക്‌സ്ട്രാ-ഡോസ്ഡ് പാലം 2017 മാര്‍ച്ച് ഒന്‍പതിനു പ്രധാനമന്ത്രി ഉദ്ഘാടനം ചെയ്തു. കേബിളുകളില്‍ ഉയര്‍ത്തിയിരിക്കുന്ന പാലങ്ങളില്‍ രാജ്യത്ത് ഹൂഗ്ലി നദിക്കു കുറുകെയുള്ള നിവേദിത സേതു കഴിഞ്ഞാല്‍ ദൈര്‍ഘ്യത്തില്‍ രണ്ടാം സ്ഥാനത്താണ് 1.4 കിലോമീറ്റര്‍ വരുന്ന ഈ എക്‌സ്ട്രാ ഡോസ്ഡ് പാലം.


    (5) കോട്ടയില്‍ ചമ്പല്‍ നദിക്കു കുറുകെയുള്ള പാലം: കോട്ടയില്‍ ചമ്പല്‍ നദിക്കു കുറുകെ കേബിളുകളില്‍ ഉയര്‍ത്തിയ ആറുവരി പാലം 2017 ഓഗസ്റ്റ് 29നു പ്രധാനമന്ത്രി ശ്രീ. നരേന്ദ്ര മോദി ഉദ്ഘാടനം ചെയ്തു. ഈ പാലം പൂര്‍ത്തിയായതോടെ കിഴക്കു-പടിഞ്ഞാറ് ഇടനാഴി നിര്‍മാണം പൂര്‍ത്തിയായി.


    നടപ്പാക്കിവരുന്ന പ്രധാന പദ്ധതികളുടെ നിര്‍മാണ പുരോഗതി: ഉത്തരാഖണ്ഡിലെ ചാര്‍ധാം മഹാമാര്‍ഗ് വികാസ് പര്യോജന, ഇസ്‌റ്റേണ്‍ പെരിഫറല്‍ എക്‌സ്പ്രസ് വേ, വെസ്റ്റേണ്‍ പെരിഫെറല്‍ എക്‌സ്പ്രസ് വേ, ഡെല്‍ഹി-മീററ്റ് എക്‌സ്പ്രസ് വേ, വഡോദര-മുംബൈ എക്‌സ്പ്രസ് വേ, ബാംഗ്ലൂര്‍-ചെന്നൈ എക്‌സ്പ്രസ് വേ, ബേട് ദ്വാരക-ഓഖ പാലം എന്നിവ നിര്‍മാണഘട്ടത്തിലാണ്.


    ഭാരത് മാല പദ്ധതിയുടെ ഒന്നാം ഘട്ടത്തിന്റെ ഭാഗമായി ഡെല്‍ഹി-ജയ്പൂര്‍, ഡെല്‍ഹി-അമൃത്‌സര്‍-കാത്ര, വഡോദര-മുംബൈ, ഹൈദരാബാദ്-വിജയവാഡ-അമരാവതി, നാഗ്പൂര്‍-ഹൈദരാബാദ്-ബാംഗ്ലൂര്‍, കാണ്‍പൂര്‍-ലഖ്‌നൗ, അമരാവതി റിങ് റോഡ് അഥവാ എക്‌സ്പ്രസ് വേ എന്നീ പദ്ധതികള്‍ ഉല്‍പ്പെടുത്തിയിട്ടുണ്ട്.


    ഇന്ത്യന്‍ ബ്രിഡ്ജ് മാനേജ്‌മെന്റ് സിസ്റ്റം (ഐ.ബി.എം.എസ്.): ദേശീയ പാതകളിലെ പാലങ്ങളും കള്‍വര്‍ട്ടുകളും സംരക്ഷിക്കുന്നതിനായി ഇന്ത്യന്‍ ബ്രിഡ്ജ് മാനേജ്‌മെന്റ് സിസ്റ്റ(ഐ.ബി.എം.എസ്.)ത്തിനു രൂപം നല്‍കി.


    സേതു ഭാരതം: മേല്‍പ്പാലങ്ങളോ അടിപ്പാതകളോ നിര്‍മിച്ചു റെയില്‍വേ ലെവല്‍ ക്രോസിങ്ങുകള്‍ ഒഴിവാക്കാനായി മന്ത്രാലയം തയ്യാറാക്കിയ പദ്ധതി.


    ദേശീയ പാതകള്‍ നിര്‍മിക്കുന്നതിനു പണം ലഭ്യമാക്കുന്നതിന് ഉള്‍പ്പെടെയുള്ള നയങ്ങള്‍: പൂര്‍ത്തിയാകാതെ നില്‍ക്കുന്ന പദ്ധതികള്‍ പൂര്‍ത്തിയാക്കാന്‍ കര്‍മപദ്ധതി തയ്യാറാക്കുകയും ടോള്‍-ഓപ്പറേറ്റ് ട്രാന്‍സ്ഫര്‍, മസാല ബോണ്ടുകള്‍, വിവിധ രീതിയിലുള്ള ഗതാഗത സംവിധാനങ്ങള്‍ എന്നിവ നടപ്പാക്കി. ഭരണ വികേന്ദ്രീകരണവും നടപ്പാക്കി.


    റോഡ് സുരക്ഷ: റോഡപകടങ്ങള്‍ കുറച്ചുകൊണ്ടുവരുന്നതിനുള്ള ശ്രമങ്ങള്‍ വിജയം കണ്ടു. 2017 സെപ്റ്റംബര്‍ വരെയുള്ള കണക്കു പ്രകാരം 2016ലെ സമാന കാലയളവിനെ അപേക്ഷിച്ച് വാഹനാപകടങ്ങളില്‍ 5.2% കുറവുണ്ടായി. സുരക്ഷ ഉറപ്പാക്കുന്നതിന് അവശ്യരേഖയാണ് അപകടങ്ങളെക്കുറിച്ചുള്ള വിവരങ്ങള്‍. അപകടങ്ങള്‍ രേഖപ്പെടുത്തുന്ന രീതി വിദഗ്ധസമിതിയുടെ ശുപാര്‍ശകള്‍ക്കനുസരിച്ചു പുതുക്കി. അപകടസാധ്യതയേറിയ 789 ഇടങ്ങള്‍ കണ്ടെത്തി. ഇതില്‍ 189 ഇടങ്ങളില്‍ പ്രശ്‌നം പരിഹരിച്ചു. ഡ്രൈവര്‍മാര്‍ക്കു പരിശീലനം നല്‍കുന്നതിനായി സംസ്ഥാനങ്ങളും വാഹന നിര്‍മാതാക്കളും എന്‍.ജി.ഒകളുമായി ചേര്‍ന്നു മന്ത്രാലയം പ്രവര്‍ത്തിച്ചുവരുന്നു. വാഹനങ്ങളുടെ പ്രവര്‍ത്തന ക്ഷമത പരിശോധിക്കുന്നതിനായി മാതൃകാ സ്വയം പ്രവര്‍ത്തിക്കുന്ന 20 പരിശോധനാകേന്ദ്രങ്ങള്‍ ആരംഭിക്കുന്നതിന് അനുമതി നല്‍കി. ഇതില്‍ ആറെണ്ണം പ്രവര്‍ത്തിച്ചുതുടങ്ങി.


    വാഹനസുരക്ഷ: 2019 ഏപ്രില്‍ മുതല്‍ വിപണിയിലെത്തിക്കുന്ന ഇരുചക്രവാഹനങ്ങള്‍ക്ക് ആന്റിലോക്ക് ബ്രേക്കിങ് സിസ്റ്റം നിര്‍ബന്ധമാക്കി. 2019 ജൂലൈ ഒന്നു മുതല്‍ പുറത്തിറക്കുന്ന കാറുകളില്‍ എയര്‍ബാഗ്, വേഗം കൂടിയാല്‍ ശബ്ദം പുറപ്പെടുവിക്കല്‍, സീറ്റ് ബെല്‍റ്റ് ധരിക്കാതിരുന്നാല്‍ ശബ്ദം പുറപ്പെടുവിക്കല്‍, റിവേഴ്‌സ് സെന്‍സര്‍ തുടങ്ങിയവ നിര്‍ബന്ധമാക്കി. എല്ലാ ഹെവി വാഹനങ്ങള്‍ക്കും എ.ബി.എസ്. നിര്‍ബന്ധമാക്കി. ബസിന്റെയും ട്രക്കിന്റെയും ബോഡി നിര്‍മാണത്തില്‍ പരിഷ്‌കാരങ്ങള്‍ ഏര്‍പ്പെടുത്തി. ലോറി ഡ്രൈവര്‍മാര്‍ക്കും ക്ലീനര്‍മാര്‍ക്കും സൗജന്യ നേത്രപരിശോധനയും കണ്ണട വിതരണവും നടത്തിവരുന്നു. യാത്രക്കാരുടെ സുരക്ഷ മാനിച്ച് എല്ലാ ബസ്സുകളിലും ജി.പി.എസ്. സംവിധാനവും നിര്‍ബന്ധമാക്കി. റോഡ് സുരക്ഷ ലക്ഷ്യമാക്കി 2016 ഓഗസ്റ്റ് ഒന്‍പതിന് അവതരിപ്പിക്കപ്പെട്ട മോട്ടോര്‍ വാഹന (ഭേദഗതി) ബില്‍ 2017 ലോക്‌സഭ പാസ്സാക്കി. ഇതു രാജ്യസഭയുടെ സെലക്ട് കമ്മിറ്റിക്കു വിട്ടിരിക്കുകയാണ്.


    റോഡ് മേഖല ഹരിതാഭമാക്കുന്നതിനായി പദ്ധതികള്‍ തയ്യാറാക്കി. റോഡരികുകളില്‍ 2.5 ലക്ഷം വൃക്ഷത്തൈകള്‍ നട്ടു. വരള്‍ച്ചബാധിത പ്രദേശങ്ങളില്‍ ഹൈവേ നിര്‍മാണത്തോടൊപ്പം ജലാശയങ്ങള്‍കൂടി നിര്‍മിക്കല്‍, പാലം നിര്‍മിക്കുന്നതിനൊപ്പം ജലസംഭരണികള്‍കൂടി നിര്‍മിക്കല്‍ എന്നീ പദ്ധതികള്‍ നടപ്പാക്കി. വാഹനങ്ങള്‍ സൃഷ്ടിക്കുന്ന മലിനീകരണം നിയന്ത്രിക്കാനുള്ള നടപടികള്‍ കൈക്കൊള്ളുകയും പ്രവസ്വച്ഛ് ഭാരത് പദ്ധതിയുടെ ഭാഗമായി ടോള്‍ പ്ലാസകളില്‍ ശൗചാലയങ്ങള്‍ നിര്‍മിക്കുന്നതിനും മാലിന്യവീപ്പകള്‍ സ്ഥാപിക്കുന്നതിനും ഊന്നല്‍ നല്‍കി 2017 ജൂലൈ 16 മുതല്‍ 31 വരെ സ്വച്ഛതാ പഖ്വാദ ആചരണം നടത്തുകയും ചെയ്തു.


    ഇന്റര്‍നെറ്റുമായി ബന്ധപ്പെടുത്തിയുള്ള പദ്ധതികള്‍: പദ്ധതികളുടെ പ്രവര്‍ത്തന പുരോഗതി വിലയിരുത്തുന്നതിനായി പ്രോജക്റ്റ് മോണിറ്ററിങ് ഇന്‍ഫര്‍മേഷന്‍ സിസ്റ്റ(പി.എം.ഐ.എസ്.)വും നിര്‍മാണ കമ്പനികളെ ഉദ്ദേശിച്ച് ഇനാം പ്രോ പ്ലസ് പദ്ധതിയും ആരംഭിച്ചു. ഭൂമി ഏറ്റെടുക്കുന്നതിനായി ഭൂമിരാശി വെബ് അധിഷ്ഠിത പദ്ധതി നടപ്പാക്കി. ടോള്‍ പിരിക്കുന്നതിനായി ഇലക്ട്രോണിക് സംവിധാനം ഏര്‍പ്പെടുത്തുകയും ചെയ്തു. ആര്‍.ടി.ഒ. ഓഫീസ് പ്രവര്‍ത്തനം സ്വയം പ്രവര്‍ത്തിത രീതിയിലേക്കു മാറ്റുന്നതിനായി നടപ്പാക്കിവരുന്ന ട്രാന്‍സ്‌പോര്‍ട് മിഷന്‍ മോഡ് പ്രോജക്റ്റ്, ഡിജിറ്റല്‍ ഇന്ത്യ പദ്ധതി പ്രകാരം മുന്നേറുന്ന ഇ-ഗവേണന്‍സിന് ഊര്‍ജം പകരുന്നു.


    രാജ്യാന്തര പങ്കാളിത്തങ്ങള്‍: ഇന്ത്യ-നേപ്പാള്‍ അതിര്‍ത്തിയിലുള്ള മേച്ചി നദിക്കു കുറുകെ പാലം നിര്‍മിക്കുന്നതിനായി നേപ്പാളുമായി 2017 ഓഗസ്റ്റില്‍ ധാരണാപത്രം ഒപ്പുവെച്ചു. 2017ലെ റിപ്പബ്ലിക് ദിനാഘോഷച്ചടങ്ങില്‍ പങ്കെടുക്കാന്‍ അബുദാബിയിലെ കിരീടാവകാശിയായ രാജകുമാരന്‍ എത്തിയ വേളയില്‍ റോഡ് ഗതാഗതവും ഹൈവേ വികസനവും സംബന്ധിച്ച ഉഭയകക്ഷിസഹകരണം മെച്ചപ്പെടുത്തുന്നതിനായി ധാരണാപത്രം ഒപ്പുവെച്ചു. ഇരു രാജ്യങ്ങള്‍ക്കിടയിലുള്ള യാത്രക്കാരുടെ സഞ്ചാരവും ചരക്കുകടത്തും നിയന്ത്രിക്കാനായി അഫ്ഗാനിസ്ഥാനുമായി 2017 സെപ്റ്റംബറില്‍ മോട്ടോര്‍ വാഹന കരാര്‍ ഒപ്പുവെച്ചു. മൊറോക്കന്‍ സ്ഥാപനമായ ഇന്‍സ്റ്റിറ്റ്യൂട്ട് ഓഫ് ട്രെയിനിങ് ഇന്‍ എന്‍ജിന്‍സ് ആന്‍ഡ് റോഡ് മെയിന്റനന്‍സുമായി, പരിശീലനം സംബന്ധിച്ച് ഇന്ത്യന്‍ അക്കാദമി ഓഫ് ഹൈവേ എന്‍ജിനീയേഴ്‌സ് സഹകരണ ചട്ടക്കൂട് കരാര്‍ ഒപ്പുവെച്ചു.


    യാത്രക്കാരുടെ സൗകര്യാര്‍ഥം ഹൈവേകള്‍ക്കരികില്‍ ഹൈവേ വില്ലേജുകളും ഹൈവേ നെസ്റ്റുകളും രൂപീകരിക്കാനുള്ള പ്രവര്‍ത്തനത്തിനു തുടക്കമിട്ടു. പാര്‍ക്കിങ് സൗകര്യം, ഹോട്ടലുകള്‍, എണ്ണപ്പമ്പുകള്‍, വാഹനം നന്നാക്കുന്ന കേന്ദ്രങ്ങള്‍, വിശ്രമകേന്ദ്രങ്ങള്‍ തുടങ്ങിയ സൗകര്യങ്ങളാണ് ഇവിടങ്ങളില്‍ ഒരുക്കുക. 183 ഇടങ്ങൡലാണ് ഇതിനായി ഭൂമി ഏറ്റെടുത്തിട്ടുള്ളത്.


    ആരോഗ്യകരമായ ജനാധിപത്യ മൂല്യങ്ങള്‍ ഉറപ്പാക്കുന്നതിന്റെ ഭാഗമായി അടിയന്തര സാഹചര്യങ്ങള്‍ നേരിടുന്നതിനും രക്ഷാപ്രവര്‍ത്തനം നടത്തുന്നതിനും ഒഴികെയുള്ള വാഹനങ്ങളിലെ റെഡ് ബീക്കണ്‍ ലൈറ്റ് ഒഴിവാക്കിയതും ഈ വര്‍ഷമാണ്.
    AKA/MRD

    
    
    (Release ID: 1516099) Visitor Counter : 10