      PIB Headquarters

      സ്ഫുര്‍ത്തി പദ്ധതിക്കു കീഴില്‍ രാജ്യത്തെ ആദ്യ കയര്‍ ക്ലസ്റ്റര്‍ കേന്ദ്ര സഹമന്ത്രി ശ്രീ. ഗിരിരാജ് സിംഗ് ഉദ്ഘാടനം ചെയ്തു
      Posted On: 09 JAN 2018 7:01PM by PIB Thiruvananthpuram


    പരമ്പരാഗത വ്യവസായങ്ങളുടെ പുനരുജ്ജീവനത്തിനായുള്ള സ്ഫുര്‍ത്തി (സ്‌കീം ഓപ് ഫണ്ട് ഫോര്‍ റീജനറേഷന്‍ ഓഫ് ട്രഡീഷണല്‍ ഇന്‍ഡസ്ട്രീസ്) പദ്ധതിയുടെ രണ്ടാം ഘട്ടത്തില്‍ രാജ്യത്ത് പുതുതായി ആരംഭിക്കുന്ന ഇരുപത് കയര്‍ ക്ലസ്റ്ററുകളില്‍ ആദ്യത്തേത് തിരുവനന്തപുരം ജില്ലയിലെ നെയ്യാറ്റിന്‍കരക്കടുത്തുള്ള തിരുപുറത്ത് കേന്ദ്ര സൂക്ഷ്മ ചെറുകിട ഇടത്തരം വകുപ്പ് (സ്വതന്ത്ര ചുമതല)സഹമന്ത്രി ശ്രീ. ഗിരിരാജ് സിംഗ് ഉദ്ഘാടനം ചെയ്തു. കയര്‍ മേഖലയിലെ കോമണ്‍ സര്‍വീസ് സെന്റര്‍ ആയാണ് ഇത് വിഭാവനം ചെയ്തിട്ടുള്ളത്.


    എന്‍.ഡി.എ ഗവണ്‍മെന്റ് അധികാരത്തിലെത്തിയതിനു ശേഷം രാജ്യത്തെ കയര്‍ കയറ്റുമതി രണ്ടു മടങ്ങു വര്‍ദ്ധിച്ചതായി കേന്ദ്ര സഹമന്ത്രി പറഞ്ഞു. നൈപുണ്യ വികസനത്തിന് ഗവണ്‍മെന്റ് പ്രത്യേക മന്ത്രാലയം തന്നെ രൂപീകരിച്ചിട്ടുണ്ടെന്നും കയര്‍മേഖലയില്‍ യുവാക്കള്‍ക്ക് നൈപുണ്യ പരിശീലനം നല്‍കിയാല്‍ മൂല്യവര്‍ദ്ധിത ഉല്‍പ്പന്നങ്ങള്‍ വിപണിയിലെത്തിക്കാനാവുമെന്നും ഇതു വഴി ഈ മേഖലയില്‍ ജോലി ചെയ്യുന്നവരുടെ വരുമാനം വര്‍ദ്ധിപ്പിക്കാനാവുമെന്നും അദ്ദേഹം ചൂണ്ടിക്കാട്ടി. കേരകൃഷിയിലും അനുബന്ധ മേഖലയിലും നേരത്തെ രാജ്യത്ത് മുന്നില്‍ നിന്നത് കേരളമായിരുന്നുവെന്നും എന്നാല്‍ ഇന്ന് ഈ മേഖലയില്‍ തമിഴ്‌നാട് കേരളത്തെ മറികടന്നുകഴിഞ്ഞുവെന്നും കേന്ദ്ര സഹമന്ത്രി വ്യക്തമാക്കി. തൊണ്ടിന്റെ ലഭ്യത ഉറപ്പുവരുത്താന്‍ ആവശ്യമായ നടപടികള്‍ സ്വീകരിക്കുമെന്നും അദ്ദേഹം വ്യക്തമാക്കി.

    സ്ഥല ലഭ്യതയിലുള്ള കുറവു കാരണം ലോകം ഇന്ന് വെര്‍ട്ടിക്കല്‍ ഫാമിംഗ് എന്ന കാര്‍ഷിക രീതിയിലേക്ക് മാറിക്കൊണ്ടിരിക്കുകയാണെന്നും കയറില്‍ നിന്നുള്ള മൂല്യവര്‍ധന ഉല്‍പ്പന്നങ്ങള്‍ക്ക് ഈ മേഖലയില്‍ ഏറെ സാധ്യതകളുണ്ടെന്നും ശ്രീ. ഗിരിരാജ് സിംഗ് പറഞ്ഞു. സാധാരണക്കാരന് പ്രാപ്യമായ, നിലവാരമുള്ള കിടക്കകള്‍ നിര്‍മ്മിച്ച് വിപണിയിലെത്തിക്കാന്‍ അദ്ദേഹം നെയ്യാറ്റിന്‍കര കയര്‍ ക്ലസ്റ്റര്‍ ഭാരവാഹികളോട് ആവശ്യപ്പെട്ടു.
    കയര്‍ബോര്‍ഡ് ചെയര്‍മാന്‍ ശ്രീ സി.പി രാധാകൃഷ്ണന്‍, ശ്രീ. കെ അന്‍സലന്‍എംഎല്‍എ, കേന്ദ്ര സൂക്ഷ്മ ചെറുകിട ഇടത്തരം മന്ത്രാലയം ഉപദേഷ്ടാവും കയര്‍ബോര്‍ഡ് സെക്രട്ടറിയുമായ ശ്രീ. ഡി .പി .എസ് നെഗി, കേന്ദ്ര സൂക്ഷ്മ ചെറുകിട ഇടത്തരം വകുപ്പ് ജോയിന്റ് സെക്രട്ടറി ബി.എച്ച് അനില്‍ കുമാര്‍, കയര്‍ബോര്‍ഡ് വൈസ് ചെയര്‍മാന്‍ ശ്രീ. സി കെ പത്മനാഭന്‍, നെയ്യാറ്റിന്‍കര കയര്‍ ക്ലസ്റ്റര്‍ പ്രസിഡന്റ് ശ്രീ. തിരുപ്പുറം ഗോപന്‍, കയര്‍ ബോര്‍ഡ് ഉദ്യോഗസ്ഥര്‍, ജന പ്രതിനിധികള്‍ തുടങ്ങിയവര്‍ ചടങ്ങില്‍ സംബന്ധിച്ചു.
    നെയ്യാറ്റിന്‍കര കയര്‍ ക്ലസ്റ്ററില്‍ അംഗത്വമെടുക്കുന്നവര്‍ക്ക് ഇവിടേക്ക് തൊണ്ട് കൊണ്ടുവന്ന് ഈ കേന്ദ്രത്തിലെ സംവിധാനങ്ങള്‍ ഉപയോഗിച്ച് അവ മൂല്യ വര്‍ദ്ധിത ഉല്‍പ്പന്നങ്ങളാക്കി മാറ്റാം. ഇതിന് നിശ്ചിക തുക ഈടാക്കും.


    നേരത്തെ തിരുവനന്തപുരത്തെ തമ്പാനൂരിലുള്ള കയര്‍ബോര്‍ഡിന്റെ നവീകരിച്ച ഷോറൂം കേന്ദ്ര സഹമന്ത്രി ഉദ്ഘാടനം ചെയ്തു. 2022 -ഓടെ കയര്‍മേഖലയില്‍ 20 ലക്ഷം തൊഴിലവസരങ്ങള്‍ സൃഷ്ടിക്കാനാണ് ഗവണ്‍മെന്റ് ലക്ഷ്യമിടുന്നതെന്ന് അദ്ദേഹം പറഞ്ഞു. ചടങ്ങില്‍ ശ്രീ. ഒ. രാജഗോപാല്‍ എംഎല്‍എയും സന്നിഹിതനായിരുന്നു.
    
    AMMRL

    
    
    (Release ID: 1516093) Visitor Counter : 9