      ധനകാര്യ മന്ത്രാലയം

      സാമ്പത്തിക ഫെഡറലിസത്തിനും താഴ്ന്ന സന്തുലിത കുരുക്ക് ഒഴിവാക്കാനും ആഹ്വാനം
      Posted On: 29 JAN 2018 5:55PM by PIB Thiruvananthpuram


    ഗ്രാമീണ മേഖലയിലെ പ്രാദേശിക ഗവണ്‍മെന്റുകളുടെ നികുതിപിരിവ് കുറഞ്ഞുവരുന്നത് ധനകാര്യ ഫെഡറലിസവും ഉത്തരവാദിത്വവും ഉറപ്പാക്കുന്നതിന് തടസമാകുന്നുവെന്ന് മന്ത്രി ശ്രീ അരുണ്‍ ജെയ്റ്റ്‌ലി പാര്‍ലമെന്റില്‍ സമര്‍പ്പിച്ച 2017-18ലെ സാമ്പത്തികസര്‍വ്വേ ചൂണ്ടിക്കാട്ടുന്നു. പഞ്ചായത്തുകള്‍ക്ക് 95 ശതമാനം കേന്ദ്ര-സംസ്ഥാന ഗവണ്‍മെന്റുകളില്‍ നിന്ന് ലഭിക്കുമ്പോള്‍ സ്വന്തമായി അവര്‍ 5% ഫണ്ടുകള്‍ മാത്രമാണ് സമാഹരിക്കുന്നത്. കേരളം, ആന്ധ്രാപ്രദേശ്, കര്‍ണ്ണാടക എന്നിവിടങ്ങളിലെ പഞ്ചായത്തുകള്‍ കുറച്ച് പ്രത്യക്ഷനികുതി പിരിക്കുന്നുണ്ട്. എന്നാല്‍ ഉത്തര്‍ പ്രദേശ് പോലുള്ള സംസ്ഥാനങ്ങള്‍ കൂടുതലായും കൈമാറ്റം ചെയ്യുന്ന ഫണ്ടുകളെയാണ് ആശ്രയിക്കുന്നത്.


    ചില സംസ്ഥാനങ്ങള്‍ പഞ്ചായത്തുകള്‍ക്ക് നികുതി പിരിക്കാന്‍ അനുമതി നല്‍കാത്തതും ഇതിന് കാരണമാണെന്ന് സര്‍വ്വേ ചൂണ്ടിക്കാട്ടുന്നു എന്നാല്‍ പഞ്ചായത്തുകള്‍ക്ക് ഭൂനികുതി പിരിക്കാന്‍ അനുമതി നല്‍കിയാലും ഭൂ നികുതി പിരിവ് 7-19 ശതമാനം മാത്രമാണ് എത്തുന്നത്. കേരളവും കര്‍ണ്ണാടകവും പഞ്ചായത്തുകള്‍ക്ക് വലിയ അധികാരങ്ങള്‍ നല്‍കിയിട്ടുണ്ടെങ്കില്‍പ്പോലും വീട്ടുകരം പിരിക്കുന്നത് ശേഷിയുടെ മൂന്നിലൊന്ന് മാത്രമാണ്. ചില കേന്ദ്രഭരണ പ്രദേശങ്ങളില്‍ കേന്ദ്രം പിരിക്കുന്ന ഇത്തരം നികുതികളും പ്രതീക്ഷയ്ക്ക് ഒപ്പം വരുന്നില്ല.


    സാമ്പത്തിക-രാഷ്ട്രീയ വികസനം സാദ്ധ്യമാകണമെങ്കില്‍ മൊത്തനികുതിയില്‍ പ്രത്യക്ഷനികുതിയുടെ ശതമാനം വര്‍ദ്ധിപ്പിക്കണമെന്ന് സര്‍വ്വേ നിര്‍ദ്ദേശിക്കുന്നു. യൂറോപ്പില്‍ പ്രത്യക്ഷനികുതി 70% ആയിരിക്കുമ്പോള്‍ ഇന്ത്യയില്‍ അത് 35% മാത്രമാണ്. ജി.എസ്.ടിയിലുടെ അത് മാറ്റാനാകും. സാമ്പത്തിക വികേന്ദ്രീകരണം എന്നത് ധനകാര്യത്തെ മാത്രം അടിസ്ഥാനമാക്കി പോരെന്നും രാഷ്ട്രീയവും താത്വികവുമായ ആശയങ്ങളുടെ അടിസ്ഥാനത്തിലാകണമെന്നും സര്‍വ്വേ ചൂണ്ടിക്കാട്ടുന്നു. ഗ്രാമീണ-നഗരമേഖലകളിലെ പ്രാദേശിക ഗവണ്‍മെന്റുകള്‍ക്ക് ഭരണഘടനാ ഭേദഗതിയിലൂടെ കൂടുതല്‍ അധികാരങ്ങള്‍ നല്‍കിയെങ്കിലും അത് പ്രകടമാകുന്നില്ല. അവര്‍ നികുതി വിഭവങ്ങള്‍ സൃഷ്ടിക്കുന്നതിലും പ്രത്യക്ഷ നികുതി പിരിക്കുന്നതിലും പിന്നാക്കമാണ്. അവര്‍ക്ക് നികുതി അധികാരം കുറവാണ്, അഥവാ ഉണ്ടെങ്കില്‍ തന്നെ അത് വേണ്ടവിധത്തില്‍ വിനിയോഗിക്കുന്നില്ല.


    ഭാവിയില്‍ വിഹിതവും അധികാരങ്ങളും നല്‍കുമ്പോള്‍ ഇതുമായി ബന്ധപ്പെട്ട വിഷയങ്ങള്‍ ചര്‍ച്ചചെയ്യണമെന്ന് സര്‍വ്വേ നിര്‍ദ്ദേശിക്കുന്നു. ഇതില്‍ അന്തര്‍ലീനമായിരിക്കുന്ന പ്രശ്‌നങ്ങള്‍ കണ്ടുപിടിച്ച് പരിഹരിച്ചില്ലെങ്കില്‍ സംസ്ഥാനങ്ങളും അവരുടെ ത്രിതല ഗവണ്‍മെന്റ് സംവിധാനവും പുറത്തുനിന്നുള്ള ഫണ്ടിനെ ആശ്രയിച്ച് സ്തംഭിച്ച് നില്‍ക്കേണ്ടിവരുമെന്നും സര്‍വ്വേ മുന്നറിയിപ്പ് നല്‍കുന്നു.
    RS MRD –85

    
    
    (Release ID: 1518219) Visitor Counter : 9