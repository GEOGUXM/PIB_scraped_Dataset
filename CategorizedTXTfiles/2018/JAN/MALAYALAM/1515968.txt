      PIB Headquarters

      ദേശീയ കയര്‍ നയവും, കയര്‍ ദൗത്യവും പ്രഖ്യാപിക്കുമെന്ന് കേന്ദ്ര സഹമന്ത്രി ശ്രീ. ഗിരിരാജ് സിംഗ്
      കയര്‍ കയറ്റുമതി ഇക്കൊല്ലം ലക്ഷ്യം കവിയും ; 2022 ഓടെ കയര്‍ ബോര്‍ഡ് 20 ലക്ഷം തൊഴിലുകള്‍ സൃഷ്ടിക്കും
      കയര്‍ യൂണിറ്റുകളുടെ നവീകരണത്തിനായി കേരളത്തിന്
      1.16 കോടി രൂപ
      ബാലുശ്ശേരിയിലും, ഹരിപ്പാട്ടും കയര്‍ ക്ലസ്റ്ററുകള്‍ ഉടന്‍ പ്രവര്‍ത്തനം തുടങ്ങും

      Posted On: 08 JAN 2018 6:16PM by PIB Thiruvananthpuram

    രാജ്യത്തെ കയര്‍ മേഖലയുടെ സാധ്യതകള്‍ പൂര്‍ണ്ണ തോതില്‍ വിനിയോഗിക്കുന്നതിനായി കേന്ദ്ര ഗവണ്‍മെന്റ് ദേശീയ കയര്‍ നയവും, ദേശീയ കയര്‍ ദൗത്യവും പ്രഖ്യാപിക്കുമെന്ന് കേന്ദ്ര സൂക്ഷ്മ, ചെറുകിട, ഇടത്തരം സംരംഭകത്വ (സ്വതന്ത്ര ചുമതല) സഹമന്ത്രി ശ്രീ. ഗിരിരാജ് സിംഗ് അറിയിച്ചു. 2021-22 ഓടെ 20,000 കോടി രൂപയുടെ കയറുല്‍പ്പന്നങ്ങള്‍ കയറ്റുമതി ചെയ്യുകയും, 40,000 കോടി രൂപയുടെ കയറുല്‍പ്പന്നങ്ങള്‍ ആഭ്യന്തരമായി വിറ്റഴിക്കാനുമാണ് ലക്ഷ്യമിട്ടിട്ടുള്ളതെന്ന് അദ്ദേഹം തിരുവനന്തപുരത്ത് വാര്‍ത്താ സമ്മേളനത്തില്‍ പറഞ്ഞു. ദൗത്യത്തിന്റെ കാലാവധി പൂര്‍ത്തിയാകുന്ന 2022 ഓടെ കയര്‍ മേഖലയില്‍ 20 ലക്ഷം തൊഴിലവസരങ്ങള്‍ സൃഷ്ടിക്കപ്പെടുമെന്നും കേന്ദ്ര സഹമന്ത്രി പറഞ്ഞു.


    കയര്‍ വ്യവസായത്തിന്റെ നവീകരണത്തിനായി കേന്ദ്ര ഗവണ്‍മെന്റ് നടപ്പിലാക്കി വരുന്ന കയര്‍ ഉദ്യമി യോജന വഴി 2017-18 ല്‍ കേരളത്തിലെ 179 കയര്‍ യൂണിറ്റുകള്‍ക്ക് കയര്‍ ബോര്‍ഡ് 1.16 കോടി രൂപ ധനസഹായമായി ലഭ്യമാക്കിയിട്ടുണ്ട്. 110 യൂണിറ്റുകള്‍ക്ക് ഒരു കോടി രൂപ ലക്ഷ്യമിട്ടിരുന്ന സ്ഥാനത്താണിത്. ഈ പദ്ധതി പ്രകാരം കയര്‍ ബോര്‍ഡ് കേരളത്തില്‍ ഇതുവരെ 4098 യൂണിറ്റുകള്‍ക്ക് 36.86 കോടി രൂപ ലഭ്യമാക്കിയിട്ടുണ്ട്. സംസ്ഥാനത്തെ 16483 കയര്‍ തൊഴിലാളികള്‍ക്ക് പദ്ധതിക്ക് കീഴില്‍ തൊഴിലവസരവും സൃഷ്ടിച്ചിട്ടുണ്ട്.


    പരമ്പരാഗത വ്യവസായങ്ങളുടെ പുനരുജ്ജീവനത്തിനും കാര്യക്ഷമതയും, ഉല്‍പ്പാദനക്ഷമതയും വര്‍ദ്ധിപ്പിക്കുന്നതിനുമുള്ള ധനസഹായ പദ്ധതിയായ സ്ഫൂര്‍ത്തി വഴി (സ്‌കീം ഓഫ് ഫണ്ട് ഫോര്‍ റീജനറേഷന്‍ ഓഫ് ട്രഡീഷണല്‍ ഇന്‍ഡസ്ട്രീസ് - എസ്.എഫ്. യു.ആര്‍.റ്റി.ഐ) കേരളത്തിലെ വിവിധ കേന്ദ്രങ്ങളിലെ കയര്‍ ക്ലസ്റ്ററുകളില്‍ കോമണ്‍ ഫെസിലിറ്റി കേന്ദ്രങ്ങള്‍ (സി.എഫ്.സി) സ്ഥാപിക്കുമെന്ന് കേന്ദ്ര സഹമന്ത്രി ശ്രീ. ഗിരിരാജ് സിംഗ് അറിയിച്ചു. മൊത്തം 1.73 കോടി രൂപവരുന്ന ഈ പദ്ധതിയില്‍ 1.43 കോടി രൂപ കേന്ദ്ര ഗവണ്‍മെന്റിന്റെ ഗ്രാന്റാണ്. തിരുവനന്തപുരം ജില്ലയിലെ നെയ്യാറ്റിന്‍കരയില്‍ പ്രവര്‍ത്തനം ആരംഭിച്ച കോമണ്‍ ഫെസിലിറ്റി സെന്റര്‍ 500 കയര്‍, കരകൗശല വിദഗ്ദ്ധര്‍ക്ക് നിര്‍മ്മാണ സൗകര്യങ്ങള്‍ ഒരുക്കും. പദ്ധതിക്ക് കീഴില്‍ കോഴിക്കോട് ജില്ലയിലെ ബാലുശ്ശേരിയില്‍ 1.30 കോടി രൂപ ചെലവില്‍ നിര്‍മ്മിക്കുന്ന കോമണ്‍ ഫെസിലിറ്റി കേന്ദ്രം ഉടന്‍ ഉടന്‍ പൂര്‍ത്തിയാകും. ഹരിപ്പാട്ടെ സി.എഫ്.സി. യുടെ നിര്‍മ്മാണം ഉടന്‍ പൂര്‍ത്തിയാകും. ഈ കേന്ദ്രങ്ങളിലൂടെ സംസ്ഥാനത്ത് പതിനായിരത്തിലധികം ചെറുകിട കയര്‍ ഉല്‍പ്പന്ന നിര്‍മ്മാതാക്കള്‍ക്കും, തൊഴിലാളികള്‍ക്കും പ്രയോജനം ലഭിക്കും. കേരളത്തിലെ മൂന്ന് കയര്‍ ക്ലസ്റ്ററുകളില്‍ കൂടി പദ്ധതി തുടങ്ങുന്നതിനുള്ള നിര്‍ദ്ദേശം പരിഗണനയിലാണെന്നും കേന്ദ്ര സഹമന്ത്രി അറിയിച്ചു.


    കയര്‍ ഉല്‍പ്പന്നങ്ങളുടെ ആഭ്യന്തര വില്‍പ്പനയും, കയറ്റുമതിയും വര്‍ദ്ധിപ്പിക്കുന്നതിനായി നിരവധി ഊര്‍ജ്ജിത വിപണതന്ത്രങ്ങള്‍ കയര്‍ ബോര്‍ഡ് കൈക്കൊള്ളുമെന്ന് അദ്ദേഹം പറഞ്ഞു. കയര്‍ ബോര്‍ഡുകളുടെ ഷോറൂമുകള്‍ ഘട്ടം ഘട്ടമായി നവീകരിക്കും. കയര്‍ ഉല്‍പ്പന്നങ്ങളുടെ വൈവിധ്യ വല്‍ക്കരണത്തിന് ഊന്നല്‍ നല്‍കുന്നതിന്റെ ഭാഗമായി കയര്‍ കൊണ്ടുള്ള കരകൗശല വസ്തുക്കള്‍, കയര്‍ ഭൂവസ്ത്രം, കയര്‍പിത്ത് കംപോസ്റ്റ് മുതലായവയുടെ നിര്‍മ്മാണവും, വിപണനവും പ്രോത്സാഹിപ്പിക്കും. പ്ലൈവുഡിന് ബദലായി കയര്‍ ബോര്‍ഡ് അവതരിപ്പിക്കുന്ന കയര്‍ വുഡ് കുറഞ്ഞ വിലയ്ക്ക് ലഭ്യമാക്കുമെന്നും ശ്രീ. ഗിരിരാജ് സിംഗ് അറിയിച്ചു. ഓരോ വീട്ടിലും കയര്‍ ബോര്‍ഡിന്റെ ഒരു ഉല്‍പ്പന്നമെങ്കിലും ഉണ്ടായിരിക്കണമെന്നാണ് തന്റെ ആഗ്രഹമെന്നും അദ്ദേഹം പറഞ്ഞു.


    റെയില്‍വേ കോച്ചുകളില്‍ കയര്‍ വുഡ് വിജയകരമായി ഉപയോഗിക്കുന്നതിനുള്ള ശ്രമങ്ങള്‍ ബാംഗ്ലൂരിലെ കേന്ദ്ര കയര്‍ ഗവേഷണ ഇന്‍സ്റ്റിറ്റ്യൂട്ടില്‍ നടന്ന് വരികയാണെന്ന് വാര്‍ത്താ സമ്മേളനത്തില്‍ ഒപ്പമുണ്ടായിരുന്ന കയര്‍ ബോര്‍ഡ് ചെയര്‍മാന്‍ ശ്രീ. സി.പി. രാധാകൃഷ്ണന്‍ അറിയിച്ചു.


    നേരത്തെ വിവിധ സംസ്ഥാനങ്ങളിലെ കയര്‍ബോര്‍ഡ് മാനേജര്‍മാരുടെ സമ്മേളനത്തെ കേന്ദ്ര സഹമന്ത്രി ശ്രീ. ഗിരിരാജ് സിംഗ് അഭിസംബോധന ചെയ്തു.


    നാളെ രാവിലെ തിരുവനന്തപുരത്ത് ചേരുന്ന കയര്‍ ബോര്‍ഡ് യോഗത്തില്‍ ശ്രീ. ഗിരിരാജ് സിംഗ് സംബന്ധിക്കും. ഉച്ചതിരിഞ്ഞ് തിരുവനന്തപുരത്ത് തമ്പാനൂരിലുള്ള നവീകരിച്ച കയര്‍ ബോര്‍ഡ് ഷോറൂമിന്റെയും, നെയ്യാറ്റിന്‍കരയിലെ സ്പൂര്‍ത്തി കയര്‍ ക്ലസ്റ്ററിന്റെയും ഉദ്ഘാടനം കേന്ദ്ര സഹമന്ത്രി നിര്‍വ്വഹിക്കും.


    
    ND MRL– 10
    ***


    

    
    (Release ID: 1515968) Visitor Counter : 11