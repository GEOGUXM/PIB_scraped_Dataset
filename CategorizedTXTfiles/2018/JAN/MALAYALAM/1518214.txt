      ധനകാര്യ മന്ത്രാലയം

      വളര്‍ച്ചയില്‍ സേവന മേഖലയുടെ സംഭാവന 72.5 ശതമാനം
      Posted On: 29 JAN 2018 5:53PM by PIB Thiruvananthpuram


    ഇന്ത്യയുടെ മൊത്ത മൂല്യ വര്‍ദ്ധന(ജി.വി.എ)യുടെ 55.2 ശതമാനവും കൈയാളുന്ന സേവന മേഖല 2017-18ല്‍ ഇന്ത്യന്‍ സമ്പദ്ഘടനയുടെ വളര്‍ച്ചയില്‍ ഏകദേശം 72.5 ശതമാനം സംഭാവന ചെയ്തതായി ഇന്ന് പാര്‍ലമെന്റില്‍ കേന്ദ്ര ധനകാര്യ കോര്‍പ്പറേറ്റ് കാര്യ മന്ത്രി ശ്രീ. അരുണ്‍ ജെയ്റ്റ്‌ലി സമര്‍പ്പിച്ച സാമ്പത്തികസര്‍വേ വ്യക്തമാക്കുന്നു. 2017-18 ല്‍ സേവന മേഖലയിലാകെകൂടി 8.3 ശതമാനം വളര്‍ച്ച പ്രതീക്ഷിച്ചിരുന്നിടത്ത് സേവന കയറ്റുമതിയില്‍ മാത്രം 2017-18 ആദ്യപകുതിയില്‍ 16.2 ശതമാനം വളര്‍ച്ചയുണ്ടായി. ഡിജിറ്റല്‍വല്‍ക്കരണം, ഇ-വിസ, ചരക്ക് നീക്കത്തിന് അടിസ്ഥാനസൗകര്യ പദവി, സ്റ്റാര്‍ട്ട് അപ്പ് ഇന്ത്യ, തുടങ്ങി ഗവണ്‍മെന്റ് സ്വീകരിച്ച നിരവധി മുന്‍കൈകളാണ് ഇതിന് കാരണമായത്.


    ഗവണ്‍മെന്റിന്റെ നയങ്ങള്‍ കൂടുതല്‍ ഊര്‍ജ്ജസ്വലമാക്കിയ ചില സേവന മേഖലകള്‍ :


    വിനോദസഞ്ചാരം
    ഇന്ത്യയുടെ വിനോദസഞ്ചാരമേഖലയുടെ പ്രകടനം വളരെ മികച്ചതായിരുന്നു. വിദേശ ടൂറിസ്റ്റുകളുടെ എണ്ണം 8.8 ദശലക്ഷത്തില്‍ നിന്നും 9.7 ദശലക്ഷമായി ഉയര്‍ന്നു. അതുപോലെ വിദേശനാണ്യത്തിന്റെ വരവ് 10.2 ദശലക്ഷം യു.എസ്. ഡോളറായി. ഈ രംഗത്തെ വളര്‍ച്ച 15.6 ശതമാനമാണ്. 2016ല്‍ തമിഴ്‌നാട്, ഉത്തര്‍പ്രദേശ്, ആന്ധ്രാപ്രദേശ്, മദ്ധ്യപ്രദേശ്, കര്‍ണാടക എന്നിവയായിരുന്നു പ്രധാനപ്പെട്ട അഞ്ച് വിനോദസഞ്ചാര ലക്ഷ്യസ്ഥാനങ്ങള്‍.


    മൂന്നു വിഭാഗങ്ങളായി തിരിച്ച് 163 രാജ്യങ്ങളിലെ പൗരന്മാര്‍ക്ക് ഇ-വിസ, വിവിധ മേഖലകളിലൂടെയുള്ള പ്രചരണം, '' പൈതൃക കാല്‍പ്പാടുകള്‍ പിന്തുടരുക' പദ്ധതി, പ്രയത്‌നന്‍ പര്‍വ് ആഘോഷം, തുടങ്ങി നിരവധി മുന്‍കൈകള്‍ ഈ മേഖലയില്‍ കൈക്കൊണ്ടിട്ടുണ്ട്.


    ഐ.ടി.-ബി.പി.എം
    ഇന്ത്യയുടെ വിവരസാങ്കേതികവിദ്യ -ബിസിനസ് പ്രോസസ് മാനേജ്‌മെന്റ്(ഐ.ടി-ബി.പി.എം) 2015-16ലെ 129.4 ബില്യണ്‍ യു.എസ്. ഡോളറില്‍ നിന്ന് 2016-17ല്‍ 8.1 ശതമാനം ഉയര്‍ന്ന് 139.9 ബില്യണ്‍ യു.എസ്. ഡോളറായി വളര്‍ന്നു. ഈ കാലഘട്ടത്തിലെ ഐ.ടി-ബി.പി.എം കയറ്റുമതി 107.8 ബില്യണ്‍ യു.എസ്. ഡോളറായിരുന്നത് 7.6 ശതമാനം വളര്‍ന്ന് 116.1 ബില്ല്യന്‍ ഡോളറില്‍ എത്തുകയും ചെയ്തു.


    ഈ മേഖലയിലെ കൂടുതല്‍ വളര്‍ച്ചയ്ക്കായി ഡിജിറ്റല്‍ സംശ്ലേഷണത്തിനും 1.45 ലക്ഷം പേര്‍ക്ക് ജോലി നല്‍കുകയെന്ന ലക്ഷ്യത്തോടെ ബി.പി.ഒ പ്രമോഷന്‍ കോമണ്‍ സര്‍വീസ് സെന്ററുകള്‍ ചെറിയ നഗരങ്ങളില്‍ സ്ഥാപിച്ചു. 5000 സീറ്റുകളുള്ള ഒരു പ്രത്യേക വടക്ക് കിഴക്കന്‍ ബി.പി.ഒ പ്രമോഷന്‍ പദ്ധതി ആരംഭിച്ചു. ഇതിന് പുറമെ ഡിജിറ്റല്‍ ഇന്ത്യ, സ്മാര്‍ട്ട്‌സിറ്റികള്‍, മേയ്ക്ക് ഇന്‍ ഇന്ത്യ, ഇ-ഗവേര്‍ണന്‍സ്, സ്‌കില്‍ ഇന്ത്യ, എന്നിവ പോലെയുള്ള ദീര്‍ഘകാല മുന്‍കൈകളും സ്വീകരിച്ചിട്ടുണ്ട്.


    റിയല്‍ എസ്‌റ്റേറ്റ്
    ഇന്ത്യയുടെ റിയല്‍ എസ്‌റ്റേറ്റ് മേഖല പുരോഗതിയുടെ സൂചനകളാണ് നല്‍കുന്നത്. 2016 സമ്പൂര്‍ണ്ണവര്‍ഷത്തിലുണ്ടായിരുന്നതിന്റെ ഇരട്ടിക്ക് മുകളിലുള്ള 257 ദശലക്ഷം യു.എസ്.ഡോളറിന്റെ നേരിട്ടുള്ള വിദേശനിക്ഷേപം 2017 ആദ്യപകുതിയില്‍ തന്നെ ലഭിച്ചു.


    എല്ലാവര്‍ക്കും 2022 ഓടെ പാര്‍പ്പിടം എന്ന ലക്ഷ്യത്തിന്റെ അടിസ്ഥാനത്തില്‍ 3.1 ദശലക്ഷം വീടുകള്‍ നിര്‍മ്മിക്കുന്ന പ്രധാനമന്ത്രി ആവാസ് യോജയുടെ പ്രയോജനം ഇടത്തരം വരുമാനക്കാര്‍ക്കും ലഭ്യമാക്കി. ഇതോടൊപ്പം റിയല്‍ എസ്‌റ്റേറ്റ് റെഗുലേഷന്‍ നിയമവും രജിസ്‌ട്രേഷന്‍ വിവരങ്ങള്‍ പരസ്യപ്പെടുത്തണമെന്ന വ്യവസ്ഥയും സുതാര്യത ഉറപ്പ് വരുത്തുന്നു.


    ആര്‍. ആന്റ് ഡി
    ഗവേഷണവും വികസനവും ഉള്‍ക്കൊള്ളുന്ന പ്രൊഫഷണല്‍ ശാസ്ത്ര-സാങ്കേതിക മേഖലയില്‍ 2014-15, 2015-16 വര്‍ഷങ്ങളില്‍ യഥാക്രമം 17.5 ശതമാനം 41.1 ശതമാനം എന്ന നിലയില്‍ വളര്‍ച്ചയുണ്ടായി. ആഗോളതലത്തില്‍ 22 ശതമാനം വരുന്ന ഇന്ത്യയുടെ ആര്‍ ആന്റ് ഡി കമ്പനികള്‍ക്ക് 12.7 ശതമാനം വളര്‍ച്ചയാണുണ്ടായത്. ഈ മേഖലയിലുള്ള മൊത്തം ചെലവ് ജി.ഡി.പിയുടെ ഒരു ശതമാനം വരും. ഗ്ലോബല്‍ ഇന്നോവേഷന്‍ ഇന്‍ഡക്‌സില്‍ ഇന്ത്യയുടെ സ്ഥാനം 2017ല്‍ 60 ആണ്.
    2022 ഓടെ ഈ മേഖലയില്‍ 14% വളര്‍ച്ച പ്രതീക്ഷിച്ചുകൊണ്ട് വിവിധ മന്ത്രാലയങ്ങള്‍ നിരവധി പ്രോത്സാഹന പദ്ധതികള്‍ നടപ്പാക്കുന്നു. കാര്‍ഷിക, ഫാര്‍മസ്യൂട്ടിക്കല്‍ മേഖലയിലും വലിയ വളര്‍ച്ച പ്രതീക്ഷിക്കുന്നു.


    ബഹിരാകാശം
    ഉപഗ്രഹ വിക്ഷേപണ സേവനത്തിലൂടെ ഇന്ത്യയുടെ വരുമാനത്തില്‍ വന്‍ വര്‍ദ്ധനയുണ്ടായിട്ടുണ്ട്. 2014-15ല്‍ 149 കോടി രൂപയായിരുന്നത് 2015-16, 2016-17ല്‍ യഥാക്രമം 395ഉം 275ഉം കോടി രൂപയായി ഉയര്‍ന്നു. 2017 മാര്‍ച്ചില്‍ പി.എസ്.എല്‍.വിയിലൂടെ 254 ഉപഗ്രഹങ്ങളാണ് ഒറ്റയടിക്ക് വിക്ഷേപിച്ചത്.


    ഉപഗ്രഹ വിക്ഷേപണരംഗത്തെ ആഗോള വരുമാനപങ്കാളിത്തവും 2014-15ലെ 0.3 ശതമാനത്തില്‍ നിന്നും 2015-16ല്‍ 1.1% മായി ഉയര്‍ന്നു.
    RS MRD –83

    
    
    (Release ID: 1518214) Visitor Counter : 9