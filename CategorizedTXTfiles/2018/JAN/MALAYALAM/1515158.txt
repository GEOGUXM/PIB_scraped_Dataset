      ധനകാര്യ മന്ത്രാലയം

      കേന്ദ്ര ധന മന്ത്രാലയത്തിന് ചരിത്ര നേട്ടങ്ങളുടെ വര്‍ഷം
      വര്‍ഷാന്ത്യ അവലോകനം-കേന്ദ്ര ധന മന്ത്രാലയം

      Posted On: 02 JAN 2018 6:49AM by PIB Thiruvananthpuram

    നിര്‍ണായകമായ തീരുമാനങ്ങള്‍ നടപ്പാക്കുക വഴി ശ്രദ്ധേയമായിരുന്നു 2017ല്‍ കേന്ദ്ര ധനമന്ത്രാലയത്തിന്റെ പ്രവര്‍ത്തനം. 13 വര്‍ഷത്തിനു ശേഷം മൂഡീസ് റേറ്റിംഗില്‍ ഇന്ത്യയുടെ സ്ഥാനം മെച്ചപ്പെട്ടു. ലോക ബാങ്ക് പുറത്തിറക്കുന്ന ബിസിനസ് ചെയ്യുന്നത് എളുപ്പമായ രാഷ്ട്രങ്ങളുടെ പട്ടികയില്‍ ഇന്ത്യയുടെ സ്ഥാനം 30 റാങ്ക് മുകളിലോട്ട് ഉയര്‍ന്നതാണ് ഈ വര്‍ഷത്തെ ഒരു പ്രധാന നേട്ടം. ചരക്കുസേവന നികുതി നടപ്പാക്കിയതും കള്ളപ്പണം ഇല്ലാതാക്കാനായി പ്രവര്‍ത്തിക്കുകയും വഴി മന്ത്രാലയം വാര്‍ത്തകളില്‍ നിറഞ്ഞു. സാമ്പത്തിക രംഗത്തെ ശുദ്ധീകരിക്കാനായി മറ്റു ചില നയപരമായ തീരുമാനങ്ങള്‍കൂടി 2017 ല്‍ ധനകാര്യ മന്ത്രാലയം കൈക്കൊണ്ടു. മന്ത്രാലയത്തിനു കീഴിലുള്ള ധനകാര്യ വകുപ്പ്, റവന്യൂ വകുപ്പ്, സാമ്പത്തിക സേവന വകുപ്പ്, നിക്ഷേപം പ്രോത്സാഹിപ്പിക്കാനും സമ്പത്തിന്റെ നടത്തിപ്പിനുമുള്ള വകുപ്പ്, ചെലവു സംബന്ധിച്ച വകുപ്പ് എന്നിവയുടെയെല്ലാം പ്രവര്‍ത്തനം ഊര്‍ജ്ജസ്വലമായിരുന്നു.


    2017 ജൂണ്‍ മുപ്പതിനാണ് ചരക്കുസേവന നികുതി നടപ്പാക്കിയത്. 2017 ജൂലൈ ഒന്നിനു പ്രാബല്യത്തില്‍ വന്നു. ഇതു വ്യാപാര ഇടപാടുകള്‍ സുതാര്യമാക്കുകയും ബിസിനസ് എളുപ്പമാക്കുകയും ചെയ്തു. നികുതിനിരക്കുകള്‍ യാഥാര്‍ത്ഥ്യപൂര്‍ണമാക്കാനും സഹായകമായി. പൊതുവിപണി യാഥാര്‍ഥ്യമാക്കുകവഴി സംസ്ഥാനാന്തര ഇടപാടുകളില്‍ നേരിട്ടിരുന്ന തടസ്സങ്ങള്‍ ഒഴിവായി. ചരക്കുസേവന നികുതി നടപ്പാക്കിയതോടെ ഇന്ത്യയിലെ 22 സംസ്ഥാനങ്ങള്‍ ചെക്‌പോസ്റ്റുകള്‍ ഒഴിവാക്കി.


    ചരക്കുസേവന നികുതിയുടെ സ്വാധീനം നിരീക്ഷിക്കാനായി 2017 ജൂലൈ 21ന് കേന്ദ്ര ഗവണ്‍മെന്റ് കേന്ദ്രീകൃത നിരീക്ഷണ സമിതിക്കു രൂപം നല്‍കി. പുതിയ നികുതിസമ്പ്രദായത്തിന്റെ നേട്ടം ഉപഭോക്താവിലേക്ക് എത്തുന്നുണ്ടെന്ന് ഉറപ്പുവരുത്താന്‍ നാഷണല്‍ ആന്റി-പ്രോഫിറ്റീയറിങ് അതോറിറ്റി രൂപീകരിക്കുന്നതിനു കേന്ദ്രമന്ത്രിസഭ 2017 നവംബര്‍ 16ന് അനുമതി നല്‍കി.


    2017 മെയ് 18നും 19നുമായി പതിനാലാമതു ജി.എസ്.ടി. കൗണ്‍സില്‍ യോഗം ജമ്മു കശ്മീരിലെ ശ്രീനഗറില്‍ നടന്നു. തുടര്‍ന്നു പല തവണ കൗണ്‍സില്‍ യോഗം ചേര്‍ന്നു. 2017 ഡിസംബര്‍ 16നു വീഡിയോ കോണ്‍ഫറന്‍സിങ് വഴി ചേര്‍ന്ന ഇരുപത്തിനാലാമതു യോഗത്തില്‍ സംസ്ഥാനാന്തര ഇ-വേ ബില്‍ 2018 ഫെബ്രുവരി ഒന്നു മുതല്‍ നിര്‍ബന്ധമാക്കുന്നത് ഉള്‍പ്പെടെയുള്ള തീരുമാനങ്ങള്‍ കൈക്കൊണ്ടു.


    നോട്ട് അസാധുവാക്കിയതിനെത്തുടര്‍ന്നു കള്ളപ്പണം പിടികൂടാന്‍ ആദായനികുതി വകുപ്പ് സമഗ്രവും വ്യാപകവുമായ രീതിയില്‍ പ്രവര്‍ത്തിച്ചു. കള്ളപ്പണത്തിനായുള്ള തിരച്ചിലും കള്ളപ്പണം പിടിച്ചെടുക്കലുമൊക്കെ കൂടിയ തോതില്‍ നടന്നു. 2016 നവംബര്‍ 9 മുതല്‍ 2017 ഫെബ്രുവരി 28 വരെയുള്ള കാലയളവില്‍ ആദായ നികുതി വകുപ്പ് നടത്തിയ തിരച്ചിലില്‍ 818 കോടി രൂപ പിടികൂടുകയും 9334 കോടി രൂപയുടെ വെളിപ്പെടുത്താത്ത വരുമാനം കണ്ടെത്തുകയും ചെയ്തു. നോട്ട് അസാധുവാക്കിയിരുന്ന കാലത്തു നിക്ഷേപിക്കപ്പെട്ട പണത്തിന്റെ ഇ-വെരിഫിക്കേഷനായി 2017 ജനുവരി 31ന് ആദായനികുതി വകുപ്പ് ഓപ്പറേഷന്‍ ക്ലീന്‍ മണി പദ്ധതിക്കു തുടക്കമിട്ടു. നോട്ട് അസാധുവാക്കല്‍ സമയത്ത്, അക്കൗണ്ടുകളില്‍ നികുതി വിവരങ്ങളുമായി യോജിക്കാത്ത പണ നിക്ഷേപം നടത്തിയ 5.56 ലക്ഷം പേരെ കണ്ടെത്തി. നോട്ടസാധുവാക്കലിനെത്തുടര്‍ന്ന് ആദായ നികുതി വകുപ്പ് നടത്തിയ പ്രവര്‍ത്തനങ്ങളിലൂടെ 2017 മെയ് ആകുമ്പോഴേക്കും 91 ലക്ഷം പുതിയ നികുതിദായകരെ കണ്ടെത്താന്‍ സാധിച്ചു. പാരഡൈസ് പേപ്പേഴ്‌സും പനാമ പേപ്പേഴ്‌സും സംബന്ധിച്ച കേസുകളുടെ വേഗത്തിലുള്ള അന്വേഷണത്തിനായി 2017 നവംബറില്‍ മള്‍ട്ടി-ഏജന്‍സി ഗ്രൂപ്പ് രൂപീകരിച്ചു.


    നികുതിദായകരും അധികൃതരും തമ്മില്‍ നേരിട്ടുള്ള കൂടിക്കാഴ്ചകള്‍ കുറച്ച്, കൂടുതല്‍ മികച്ച സവനം നല്‍കുന്നതിനായി ആയ്കര്‍സേതു എന്ന പേരില്‍ പുതിയ നികുതി ദായക സേവന മൊഡ്യൂള്‍ അവതരിപ്പിച്ചു. ആദായ നികുതി വകുപ്പിന്റെ വിവിധ സേവനങ്ങളിലേക്കുള്ള ലിങ്കിനോടൊപ്പം ലൈവ് ചാറ്റ് സൗകര്യവും ഈ മൊഡ്യൂളിലുണ്ട്. 50 ലക്ഷം വരെ വാര്‍ഷിക വരുമാനമുള്ളവര്‍ക്കായി ഒറ്റ പേജ് ഐ.ടി.ആര്‍-1 ഫോറം അവതരിപ്പിച്ചു. 50 കോടി വരെ വിറ്റു വരവുള്ള കമ്പനികളുടെ കോര്‍പറേറ്റ് നികുതി 25% ആയി കുറച്ചു.


    1961 ലെ ആദായ നികുതി നികുതി നിയമം പുനരവലോകനം ചെയ്യാനും രാജ്യത്തിന്റെ സാമ്പത്തിക ആവശ്യങ്ങള്‍ കണക്കിലെടുത്ത് പുതിയ നേരിട്ടുള്ള നികുതി നിയമം അവതരിപ്പിക്കുന്നതിനുമായി ഗവണ്‍മെന്റ് 2017 നവംബര്‍ 22 ന് പ്രത്യേക ദൗത്യ സംഘം രൂപീകരിച്ചു.


    അഴിമതിയെ പ്രതിരോധിക്കുന്നതിനും നടപടികള്‍ കൈക്കൊണ്ടു. ഷെല്‍ കമ്പനികളുടെ പേരിലുള്ള തട്ടിപ്പു തടയുന്നതിനായി 2017 ജൂലൈയില്‍ ദൗത്യസംഘത്തിനു രൂപം നല്‍കി. ബിനാമി ഇടപാടുകള്‍ ഇല്ലാതാക്കുന്നതിനായി കേന്ദ്ര ഗവണ്‍മെന്റ് പല നടപടികളും കൈക്കൊണ്ടു. അംഗീകാരം റദ്ദാക്കപ്പെട്ട കമ്പനികളുടെ ബാങ്ക് അക്കൗണ്ടുകളില്‍ നിയന്ത്രണം ഏര്‍പ്പെടുത്താന്‍ ബാങ്കുകള്‍ക്കു സാമ്പത്തിക സേവന വകുപ്പ് നിര്‍ദേശം നല്‍കി. പൊതുമേഖലാ ബാങ്കുകള്‍ക്കു കൂടുതല്‍ മൂലധനം ലഭ്യമാക്കാന്‍ നടപടികള്‍ കൈക്കൊള്ളുകയും ചെയ്തു. 18,139 കോടിയുടെ ബജറ്റ് വിഹിതം ഇതിനായി നീക്കിവെച്ചു. 1,35,000 കോടി രൂപയുടെ റീ-ക്യാപ്പിറ്റലൈസേഷന്‍ ബോണ്ടുകള്‍ അനുവദിക്കാന്‍ തീരുമാനിച്ചു. പൊതുമേഖലാ ബാങ്കുകള്‍ പരസ്പരം ലയിക്കുന്നതിന് 2017 ഓഗസ്റ്റ് 23നു ചേര്‍ന്ന കേന്ദ്ര മന്ത്രിസഭാ യോഗം അനുമതി നല്‍കി. തുടര്‍ന്ന് ധനകാര്യമന്ത്രി ശ്രീ. അരുണ്‍ ജെയ്റ്റ്‌ലി അധ്യക്ഷനും റെയില്‍വേ മന്ത്രി ശ്രീ. പീയൂഷ് ഗോയല്‍, പ്രതിരോധ മന്ത്രി ശ്രീമതി. നിര്‍മല സീതാരാമന്‍ എന്നിവര്‍ അംഗങ്ങളുമായി ഓള്‍ട്ടര്‍നേറ്റീവ് മെക്കാനിസം കമ്മിറ്റി ഫോര്‍ കണ്‍സോളിഡേഷന്‍ ഓഫ് ദ് പബ്ലിക് സെക്ടര്‍ ബാങ്ക്‌സ് രൂപീകരിച്ചു.


    ഓഹരി വിറ്റഴിക്കലിലൂടെ 2017-18 സാമ്പത്തിക വര്‍ഷത്തില്‍ 2017 ഡിസംബര്‍ 15വരെ കേന്ദ്ര ഗവണ്‍മെന്റ് 52,389.56 കോടി രൂപ സമാഹരിച്ചു. ഓഹരി വിറ്റഴിക്കലിനായി പുതിയ എക്‌സ്‌ചേഞ്ച് ട്രേഡഡ് ഫണ്ടായ ഭാരത് 22ന് 2017 നംവബര്‍ 14നു തുടക്കമിട്ടു.


    മെച്ചമാര്‍ന്നതും പ്രവര്‍ത്തനശേഷിയുള്ളതും ഫലപ്രദവുമായ സാമ്പത്തിക നടത്തിപ്പിനുള്ള ചട്ടക്കൂട് ഉണ്ടാക്കുന്നതിനായി 2017 മാര്‍ച്ച് ഏഴിനു ജനറല്‍ ഫിനാന്‍ഷ്യല്‍ റൂള്‍സ്, 2017 പുറത്തിറക്കി. അലവന്‍സുകള്‍ സംബന്ധിച്ച ഏഴാമതു ശമ്പള കമീഷന്റെ ശുപാര്‍ശകള്‍ ചില പരിഷ്‌കാരങ്ങളോടെ 2017നു പ്രധാനമന്ത്രി ശ്രീ. നരേന്ദ്ര മോദിയുടെ അധ്യക്ഷതയില്‍ ചേര്‍ന്ന കേന്ദ്ര മന്ത്രിസഭ അംഗീകരിച്ചു. പുതുക്കിയ അലവന്‍സ് നിരക്ക് 2017 ജൂലൈ ഒന്നിനു നിലവില്‍ വന്നു. 48 ലക്ഷത്തിലേറെ വരുന്ന കേന്ദ്ര ഗവണ്‍മെന്റ് ജീവനക്കാര്‍ക്കു ഗുണകരമാണ് ഇത്.


    ലോജിസ്റ്റിക്‌സ് മേഖലയ്ക്ക് ഗവണ്‍മെന്റ് അടിസ്ഥാന സൗകര്യ പദവി നല്‍കി.
    പ്രധാനമന്ത്രി മുദ്രാ യോജനയ്ക്ക് കീഴില്‍ 2017- 18 ല്‍ നല്‍കാന്‍ ലക്ഷ്യമിട്ടിരുന്ന 12140.13 കോടി രൂപയുടെ വായ്പ ലക്ഷ്യം 2017 ഡിസംബറില്‍ തന്നെ കൈവരിച്ചു.


    2017 നവംബര്‍ 29 വരെയുള്ള കണക്കനുസരിച്ച് പ്രധാന്‍ മന്ത്രി ജന്‍ ധന്‍ യോജനക്കു കീഴില്‍ 30.69 കോടി ബാങ്ക് അക്കൗണ്ടുകള്‍ തുറന്നിട്ടുണ്ട്.


    സ്വകാര്യ മേഖലയില്‍ നാഷണല്‍ പെന്‍ഷന്‍ സ്‌കീമില്‍ ചേരാനുള്ള ഉയര്‍ന്ന പ്രായപരിധി ഗവണ്‍മെന്റ് 60 ല്‍ നിന്ന് 65 ആക്കി ഉയര്‍ത്തി.


    AKA MRD – 995

    
    
    (Release ID: 1515158) Visitor Counter : 15