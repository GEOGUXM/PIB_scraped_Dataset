      ധനകാര്യ മന്ത്രാലയം

      ബാങ്കിംഗ് മേഖലയിലെ മൂലധനവത്കരണത്തിന്റെയും സമഗ്ര പരിഷ്‌ക്കരണ പദ്ധതിയുടേയും വിശദാംശങ്ങള്‍ പ്രഖ്യാപിച്ചു
      Posted On: 24 JAN 2018 6:36PM by PIB Thiruvananthpuram


    കേന്ദ്ര ഗവണ്‍മെന്റ് 2017 ഒക്‌ടോബറില്‍ പ്രഖ്യാപിച്ച പൊതുമേഖല ബാങ്കുകളുടെ പുനര്‍ മൂലധനവല്‍ക്കരത്തിനുള്ള പദ്ധതികളുടെ വിശദാംശങ്ങള്‍ ധനമന്ത്രി ശ്രീ. അരുണ്‍ ജെയ്റ്റ്‌ലി ന്യൂഡല്‍ഹിയില്‍ ഇന്ന് പ്രഖ്യാപിച്ചു. റീക്യാപ് ബോണ്ടുകള്‍ വഴി 80,000 കോടി രൂപയും ബജറ്റ് സഹായമായി 8139 കോടി രൂപയും ഉള്‍പ്പെടുന്നതാണ് ബാങ്കിംഗ് മേഖലയില്‍ മൂലധനം എത്തിക്കുന്നതിനുള്ള 2017-18ലെ പദ്ധതി. പൊതുമേഖലാ ബാങ്കുകള്‍ക്ക് നിയമപരമായ മൂലധന ആവശ്യകതയെക്കുറിച്ച് പറയുന്ന പദ്ധതിയില്‍ സമ്പദ്ഘടനയില്‍ വായ്പ വര്‍ദ്ധിപ്പിക്കുന്നതിന് വേണ്ടി വലിയതോതില്‍ മൂലധന സഹായവും ലക്ഷ്യമാക്കുന്നുണ്ട്.
    ആറു വിഷയങ്ങളിലായി വ്യാപരിച്ചുകിടക്കുന്ന 30 കര്‍മ്മപദ്ധതികള്‍ ഉള്‍ക്കൊളളുന്ന ശക്തമായ പരിഷ്‌ക്കരണനടപടികളാണ് ഈ പുനര്‍മൂലധനവല്‍ക്കരണത്തിനോടൊപ്പം നടപ്പാക്കുന്നത്. പൊതുമേഖലാ ബാങ്കുകളുടെ സീനിയര്‍ മാനേജ്‌മെന്റും ഗവണ്‍മെന്റ് പ്രതിനിധികളും ഉള്‍ക്കൊള്ളുന്ന 2017 നവംബറില്‍ ചേര്‍ന്ന പൊതുമേഖല ബാങ്കുകളുടെ യോഗം നല്‍കിയ ശുപാര്‍ശകളുടെ അടിസ്ഥാനത്തിലാണ് പരിഷ്‌ക്കരണ അജണ്ടയ്ക്ക് രൂപം നല്‍കിയിരിക്കുന്നത്. വര്‍ദ്ധിച്ച തോതിലുള്ള ബന്ധപ്പെടലും മികച്ച സേവനവും (എന്‍ഹാന്‍സ്ഡ് അക്‌സസ് ആന്റ് സര്‍വീസ് എക്‌സലന്‍സ്- ഈസ്) ലക്ഷ്യമിടുന്നതാണ് അജണ്ട. ഉപഭോക്തൃ പ്രതികരണം, ഉത്തരവാദിത്ത ബാങ്കിംഗ്, വായ്പ എടുക്കല്‍, പൊതുമേഖലാ ബാങ്കുകളെ ഉദ്യമി മിത്രരാക്കുക, സാമ്പത്തികാശ്ലേഷണം കൂടുതല്‍ ശക്തമാക്കുക, ബ്രാന്‍ഡഡ് പൊതുമേഖല ബാങ്കുകളുടെ ഡിജിറ്റല്‍ വല്‍ക്കരണവും ജീവനക്കാരെ വികസിപ്പിച്ചെടുക്കല്‍ എന്നിവയിലായിരിക്കും കര്‍മ്മ പരിപാടി കേന്ദ്രീകരിക്കുക. '' ഉത്തരവാദിത്തവും പ്രതികരണശേഷിയുമുള്ള പൊതുമേഖല ബാങ്കുകള്‍' എന്നതായിരിക്കും ഈ പരിഷ്‌ക്കരണ ചട്ടക്കൂടിന്റെ കാതല്‍.
    പരിഷ്‌ക്കരണത്തിന്റെ അടിസ്ഥാനത്തില്‍ പൊതുമേഖലാ ബാങ്കുകളുടെ പ്രകടനത്തെ ആധാരമാക്കിയായിരിക്കും ഗവണ്‍മെന്റില്‍ നിന്നുള്ള മൂലധന ലഭ്യത. വിഷയാധിഷ്ഠിത പരിഷ്‌ക്കരണത്തിനായി പൊതുമേഖലാ ബാങ്കുകളുടെ മുഴുവന്‍ സമയ ഡയറക്ടര്‍മാരെ ചുമതലപ്പെടുത്തും. ഇക്കാര്യത്തിലെ അവരുടെ പ്രകടനം ബാങ്ക് ബോര്‍ഡ് വിലയിരുത്തും.
    ബാങ്കുകളുടെ മെച്ചപ്പെട്ട ബന്ധപ്പെടലിനേയും സേവന ഗുണനിലവാരത്തെയും സംബന്ധിച്ച് പൊതുജനങ്ങള്‍ക്കുള്ള വീക്ഷണത്തെക്കുറിച്ച് ഒരു സ്വതന്ത്ര ഏജന്‍സിയെക്കൊണ്ട് സര്‍വേ നടത്തിക്കും. എല്ലാവര്‍ഷവും ഈ സര്‍വേയുടെ ഫലം പ്രസിദ്ധീകരിക്കും.
    പൊതുമേഖലാ ബാങ്കുകളെ ശക്തിപ്പെടുത്തുകയെന്ന ലക്ഷ്യത്തോടെയാണ് പുനര്‍മൂലധനവല്‍ക്കരണവും പരിഷ്‌ക്കരണ അജണ്ടയും നടപ്പാക്കുന്നത്. ഇതിലൂടെ സൂക്ഷ്മ, ചെറുകിട, ഇടത്തരം സംരംഭങ്ങള്‍ക്ക് കൂടുതല്‍ വായ്പ വേഗത്തിലും എളുപ്പത്തിലും ലഭ്യമാക്കാനാകും. ഇതോടെ സൂക്ഷ്മ, ചെറുകിട, ഇടത്തരം സംരംഭകര്‍ക്കും ചെറുകിട വ്യാപാരികള്‍ക്കും വളരെ സുഗമമായി ബാങ്കുകളുമായി ബന്ധപ്പെടാനും കഴിയും. ഓരോ ഗ്രാമത്തിലേയും അഞ്ചു കിലോമീറ്ററിനുള്ളില്‍ ബാങ്കിംഗ് സേവനം, ഇലക്‌ട്രോണിക്ക് ഇടപാടുകള്‍ വഴി ഏതെങ്കിലും അനധികൃത ഇടപാടുകള്‍ നടന്നാല്‍ പത്തുദിവസത്തിനുള്ളില്‍ അത് മടക്കി നല്‍കല്‍, ബാങ്കുകളെക്കുറിച്ച് അറിയുന്നതിനുള്ള ഒരു മൊബൈല്‍ ആപ്പ്, സേവനമില്ലാത്ത ജില്ലകളിലെല്ലാം ഒരു മൊബൈല്‍ എ.ടി.എം എന്നിവ ഈ പദ്ധതിയുടെ ഉത്തരവാദിത്തങ്ങളാണ്.
    RS MRD

    
    
    (Release ID: 1517775) Visitor Counter : 15