      PIB Headquarters

      കേന്ദ്ര പദ്ധതികള്‍ സമയബന്ധിതമായി പൂര്‍ത്തീകരിക്കണം: കേന്ദ്രമന്ത്രി സദാനന്ദ ഗൗഡ
      Posted On: 11 JAN 2018 7:18PM by PIB Thiruvananthpuram


    കൊച്ചി പുതു വൈപ്പിനില്‍ നടപ്പിലാക്കുന്ന പ്രകൃതി വാതക ടെര്‍മിനലിന്റെ നിര്‍മ്മാണ പ്രവര്‍ത്തനങ്ങള്‍ എത്രയും വേഗത്തില്‍ ആരംഭിക്കാനും നിശ്ചിത സമയത്തിനുള്ളില്‍ പദ്ധതി പൂര്‍ത്തിയാക്കാനും കേന്ദ്ര സ്റ്റാറ്റിസ്റ്റിക്‌സ്, പദ്ധതി നിര്‍വഹണ മന്ത്രി ശ്രീ. ഡി.വി സദാനന്ദ ഗൗഡ നിര്‍ദ്ദേശം നല്‍കി. കേരളത്തില്‍ നിലവില്‍ നടപ്പിലാക്കിക്കൊണ്ടിരിക്കുന്ന പ്രധാന കേന്ദ്ര പദ്ധതികളുടെ പുരോഗതി തിരുവനന്തപുരത്ത് വിവിധ വകുപ്പു മേധാവികളുടെയും ഉദ്യോഗസ്ഥരുടെയും യോഗത്തില്‍ അവലോകനം ചെയ്യുകയായിരുന്നു അദ്ദേഹം.


    

    പദ്ധതിക്ക് ദേശീയ ഹരിത ട്രൈബ്യൂണലിന്റെ അംഗീകാരം ലഭിച്ചതാണ്. പദ്ധതി പ്രദേശത്ത് നേരത്തെയുണ്ടായിരുന്ന പ്രതിഷേധങ്ങള്‍ ഇപ്പോഴില്ലെന്ന് കേന്ദ്ര മന്ത്രി ചൂണ്ടിക്കാട്ടി. 2019 മെയ് മാസത്തോടെ പദ്ധതി പൂര്‍ത്തീകരിക്കാനാണ് ഗവണ്‍മെന്റ് ലക്ഷ്യമിടുന്നത്.
    കൊച്ചി മെട്രോയുടെ മഹാരാജാസ് കോളേജ് മുതല്‍ പേട്ട വരെയുള്ളരണ്ടാം ഘട്ടം,2019 ഡിസംബറിനകം പൂര്‍ത്തിയാക്കും. ഇതിന് വേണ്ടി ഭൂമി ഏറ്റെടുക്കല്‍ വേഗത്തിലാക്കുമെന്ന് അവലോകന യോഗത്തിനു ശേഷം ശ്രീ. സദാനന്ദ ഗൗഡ വാര്‍ത്താസമ്മേളനത്തില്‍ പറഞ്ഞു.


    
    പലവിധ കാരണങ്ങള്‍ കൊണ്ട് പദ്ധതികള്‍ നടപ്പിലാക്കുന്നത് വൈകിയത് കാരണം കേരളത്തില്‍ നിര്‍മ്മാണത്തിലിരിക്കുന്ന പ്രധാന കേന്ദ്രപദ്ധതികളുടെ ചെലവില്‍ 6097.57 കോടി രൂപയുടെ വര്‍ദ്ധനയുണ്ടായതായി അദ്ദേഹം ചൂണ്ടിക്കാട്ടി. 150 കോടി രൂപയില്‍ കൂടുതല്‍ ചെലവുള്ള 21 കേന്ദ്ര പദ്ധതികളാണ് നിലവില്‍ കേരളത്തില്‍ നടപ്പിലാക്കുന്നത്. ഇതിന് 21,774.25 കോടി രൂപയാണ് മൊത്തം ചെലവ് കണക്കാക്കിയിരുന്നത്. എന്നാല്‍ ഭൂമി ഏറ്റെടുക്കലും മറ്റ് സാങ്കേതിക പ്രശ്‌നങ്ങളും കാരണം പദ്ധതി നടപ്പിലാക്കുന്നത് വൈകിയപ്പോള്‍ പദ്ധതിച്ചെലവ് 27,872 കോടി രൂപയായി ഉയര്‍ന്നു.


    
    സംസ്ഥാനത്തിന്റെ സ്റ്റാറ്റിസ്റ്റിക്‌സ് സംവിധാനം ശക്തിപ്പെടുത്താനും ഇതിനാവശ്യമായ സംവിധാനം ഒരുക്കാനുമുള്ള പദ്ധതിക്കു കീഴില്‍ 15 കോടി രൂപ ലഭ്യമാക്കുമെന്ന് കേന്ദ്ര മന്ത്രി പറഞ്ഞു. ഇതില്‍ 10. 57 കോടി രൂപ ഇതിനകം നല്‍കിക്കഴിഞ്ഞു.
    കേന്ദ്രപദ്ധതികളുടെ നടത്തിപ്പിന് സംസ്ഥാനത്തിന് ആവശ്യമായ എല്ലാ സഹായവും കേന്ദ്രം നല്‍കുമെന്ന് ശ്രീ. സദാനന്ദ ഗൗഡ ഉറപ്പ് നല്‍കി. റെയില്‍വേയുമായി ബന്ധപ്പെട്ട പദ്ധതികള്‍ സമയ ബന്ധിതമായി പൂര്‍ത്തിയാക്കണമെന്ന് അദ്ദേഹം ഉദ്യോഗസ്ഥര്‍ക്ക് നിര്‍ദ്ദേശം നല്‍കി.
    പൊതു മേഖലാ എണ്ണ കമ്പനികളായ ഭാരത് പെട്രോളിയം കോര്‍പ്പറേഷന്‍, ഇന്ത്യന്‍ ഓയില്‍ കോര്‍പ്പറേഷന്‍ എന്നിവയുടെയും കൊച്ചി മെട്രോ റെയില്‍ കോര്‍പ്പറേഷന്റെയും, ദക്ഷിണ റെയില്‍വേയുടെയും പദ്ധതികളാണ് പ്രധാനമായും അവലോകനം ചെയ്തത്.


    AM/MRL

    
    
    (Release ID: 1516503) Visitor Counter : 19