      പ്രധാനമന്ത്രിയുടെ ഓഫീസ്‌

      സൈബര്‍ സുരക്ഷയ്ക്ക് മുന്തിയ പരിഗണന നല്‍കണം : പ്രധാനമന്ത്രി വിവരങ്ങളുടെ കൈമാറ്റത്തില്‍ സംസ്ഥാനങ്ങള്‍ കൂടുതല്‍ തുറന്ന സമീപനം കൈകൊള്ളണമെന്നും ശ്രീ. നരേന്ദ്ര മോദി
      Posted On: 08 JAN 2018 6:37PM by PIB Thiruvananthpuram


    നിയമ വിരുദ്ധമായ സാമ്പത്തിക ഇടപാടുകള്‍ സംബന്ധിച്ച വിവരങ്ങള്‍ കൈമാറുന്നതില്‍ ആഗോള തലത്തില്‍ തന്നെ അഭിപ്രായ സമന്വയം രൂപപ്പെട്ട് വരികയാണെന്നും ഇത് കൈവരിക്കുന്നതില്‍ ഇന്ത്യയ്ക്ക് നിര്‍ണ്ണായക പങ്ക് വഹിക്കാനാകുമെന്നും പ്രധാനമന്ത്രി ശ്രീ. നരേന്ദ്ര മോദി പറഞ്ഞു. മധ്യപ്രദേശിലെ തെക്കന്‍പൂരില്‍ ഡി.ജി.പിമാരുടെയും, ഐ.ജി.പി.മാരുടെയും വാര്‍ഷിക യോഗത്തിന്റെ സമാപന സമ്മേളനത്തെ അഭിസംബോധന ചെയ്യുകയായിരുന്നു അദ്ദേഹം.
    തുറന്ന സമീപനത്തിന് ലോകമെങ്ങും വര്‍ദ്ധിച്ച തോതില്‍ സ്വീകാര്യത കൈവരുന്നത് പോലെ സുരക്ഷാ വിഷയങ്ങളില്‍ സംസ്ഥാനങ്ങള്‍ തമ്മിലും കൂടുതല്‍ തുറന്ന സമീപനത്തിന്റെ ആവശ്യമുണ്ടെന്നും പ്രധാമന്ത്രി പറഞ്ഞു. സംസ്ഥാനങ്ങള്‍ തമ്മില്‍ വിവരങ്ങള്‍ കൈമാറുന്നത് ഏവരെയും സുരക്ഷിതരാക്കുമെന്ന് അദ്ദേഹം പറഞ്ഞു.
    സൈബര്‍ സുരക്ഷാ വിഷയങ്ങള്‍ക്ക് ഏറ്റവും ഉയര്‍ന്ന മുന്‍ഗണന ലഭിക്കണമെന്നും അവ ഉടന്‍തന്നെ കൈകാര്യം ചെയ്യണമെന്നും പ്രധാനമന്ത്രി നിര്‍ദ്ദേശിച്ചു. ഈ സാഹചര്യത്തില്‍ സാമൂഹിക മാധ്യമങ്ങളുടെ പ്രാധാന്യം അദ്ദേഹം എടുത്ത് പറഞ്ഞു. സന്ദേശങ്ങള്‍ കൂടുതല്‍ ഫലപ്രദമാകാന്‍ അവ പ്രാദേശിക ഭാഷയിലായിരിക്കണമെന്ന് അദ്ദേഹം പറഞ്ഞു. മൗലികവാദത്തിന്റെ കാര്യത്തിലും പ്രശ്‌ന മേഖലകള്‍ കൃത്യമായി കണ്ടെത്താന്‍ സാങ്കേതികവിദ്യ ഉപയോഗിക്കണമെന്ന് പ്രധാനമന്ത്രി നിര്‍ദ്ദേശിച്ചു.
    വിശിഷ്ട സേവനത്തിനുള്ള രാഷ്ട്രപതിയുടെ പോലീസ് മെഡലുകള്‍ ഇന്റലിജന്‍സ് ബ്യൂറോ ഉദ്യോഗസ്ഥര്‍ക്ക് പ്രധാനമന്ത്രി സമ്മാനിച്ചു.


    കേന്ദ്ര ആഭ്യന്തരമന്ത്രി ശ്രീ. രാജ്‌നാഥ് സിംഗ്, സഹമന്ത്രിമാരായ ശ്രീ. ഹന്‍സ്‌രാജ് അഹിര്‍, ശ്രീ. കിരണ്‍ റിജിജു എന്നിവരും ചടങ്ങില്‍ സംബന്ധിച്ചു.


    ND MRD –35

    
    
    (Release ID: 1515975) Visitor Counter : 7