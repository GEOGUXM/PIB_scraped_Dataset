      ധനകാര്യ മന്ത്രാലയം

      സാമ്പത്തിക സര്‍വേ 2017-18 ധനകാര്യമന്ത്രി പാര്‍ലമെന്റില്‍ അവതരിപ്പിച്ചു
      യഥാര്‍ത്ഥ മൊത്ത ആഭ്യന്തര ഉല്‍പാദനം ഈ സാമ്പത്തിക വര്‍ഷം 6.75 ശതമാനത്തിലെത്തും
      
      2018-19ല്‍ ഏഴു മുതല്‍ ഏഴര ശതമാനം വരെ വളര്‍ച്ച സാമ്പത്തിക
      സര്‍വേ പ്രവചിക്കുന്നു
      
      തൊഴില്‍, വിദ്യാഭ്യാസം, കൃഷി എന്നിവയ്ക്ക് ഊന്നല്‍ നല്‍കണമെന്നും സര്‍വ്വേ
      
      Posted On: 29 JAN 2018 4:48PM by PIB Thiruvananthpuram


    കഴിഞ്ഞ വര്‍ഷം മുതല്‍ നടപ്പാക്കിവരുന്ന ഗൗരവമേറിയ പരിഷ്‌കാരങ്ങള്‍ ഈ സാമ്പത്തിക വര്‍ഷം മൊത്തം ആഭ്യന്തര ഉല്‍പാദനം 6.75 ശതമാനമായും 2018-19 ആകുമ്പോഴേക്കും ഏഴു മുതല്‍ ഏഴര വരെ ശതമാനമായും ഉയരുന്നതിനു സഹായകമാകും. അതോടെ, ലോകത്തില്‍ ഏറ്റവുമധികം വളര്‍ച്ചയുള്ള വന്‍കിട സമ്പദ്‌വ്യവസ്ഥയെന്ന സ്ഥാനം ഇന്ത്യക്കു തിരികെ ലഭിക്കും. കേന്ദ്ര ധനകാര്യ, കമ്പനികാര്യ വകുപ്പു മന്ത്രി ശ്രീ. അരുണ്‍ ജെയ്റ്റ്‌ലി ഇന്നു പാര്‍ലമെന്റില്‍ അവതരിപ്പിച്ച സാമ്പത്തിക സര്‍വേയിലാണ് ഇക്കാര്യം വെളിപ്പെടുത്തിയത്. 2017-18ല്‍ കൈക്കൊണ്ട പരിഷ്‌കരണ നടപടികള്‍ 2018-19ല്‍ കൂടുതല്‍ വര്‍ദ്ധിപ്പിക്കുമെന്ന് സാമ്പത്തിക സര്‍വ്വേ വ്യക്തമാക്കുകയും ചെയ്തു.


    
    ചരക്ക് സേവന നികുതി (ജി.എസ്.ടി.), ഇരട്ട ബാലന്‍സ് ഷീറ്റ് (ടി.ബി.എസ്.), ഇന്ത്യന്‍ ബാങ്ക്‌റപ്റ്റ്‌സി കോഡ്, നേരിട്ടുള്ള വിദേശ നിക്ഷേപം തുടങ്ങിയവയില്‍ നടപ്പാക്കിയ പരിഷ്‌കാരങ്ങള്‍ നിമിത്തം ഈ വര്‍ഷത്തിന്റെ രണ്ടാം പാദം മുതല്‍ സമ്പദ്‌വ്യവസ്ഥയുടെ വളര്‍ച്ചയ്ക്ക് ആക്കംകൂടിയെന്നും ഈ വര്‍ഷം വളര്‍ച്ച 6.75 ശതമാനത്തിലേക്ക് ഉയരാമെന്നും സര്‍വ്വേ ചൂണ്ടിക്കാട്ടുന്നു.


    
    മൊത്തം ആഭ്യന്തര ഉല്‍പാദനത്തില്‍ നേരിട്ട ഇടിവ് നിലയ്ക്കുകയും 2017-18ന്റെ രണ്ടാം പാദമാകുമ്പോഴേക്കും വ്യവസായമേഖലയുടെ ഉണര്‍വില്‍ വളര്‍ച്ചയുടെ ലക്ഷണങ്ങള്‍ കണ്ടുതുടങ്ങുകയും ചെയ്തതായി സര്‍വേ വെളിപ്പെടുത്തുന്നു. 2017-18ല്‍ കാര്‍ഷികമേഖലയ്ക്ക് 2.1 ശതമാനവും, വ്യവസായത്തിന് 4.4 ശതമാനവും, സേവനമേഖലയ്ക്ക് 8.3 ശതമാനവും, വളര്‍ച്ച നേടാന്‍ സാധിക്കുമെന്നാണു പ്രതീക്ഷിക്കുന്നത്. രണ്ടു വര്‍ഷമായി തളര്‍ച്ച നേരിട്ടിരുന്ന കയറ്റുമതി രംഗത്ത് അനുകൂലതരംഗമാണ് 2016-17ല്‍ ഉണ്ടായത്. 2017-18ല്‍ ഈ രംഗം കൂടുതല്‍ സജീവമാകുമെന്ന് അനുമാനിക്കപ്പെടുന്നു. അതേസമയം, ഇറക്കുമതി വര്‍ദ്ധിക്കുമെന്നതിനാല്‍ 2017-18ല്‍ ചരക്ക് സേവന കയറ്റുമതി കുറഞ്ഞേക്കും. കരുത്തുറ്റ സാമ്പത്തിക വളര്‍ച്ച നേടാനായെങ്കിലും മൊത്തം ആഭ്യന്തര ഉല്‍പാദനത്തിന് ആനുപാതികമായി സമ്പാദ്യവും നിക്ഷേപവും ഉണ്ടായില്ല.


    
    ആഗോളവളര്‍ച്ചാ നിരക്കിനേക്കാള്‍ നാലു ശതമാനവും വളര്‍ച്ച നേടിവരുന്നതും വികസിച്ചുവരുന്നതുമായ സമ്പദ്‌വ്യവസ്ഥകളേക്കാള്‍ മൂന്നു ശതമാനവും വളര്‍ച്ച നേടിയ ഇന്ത്യന്‍ സമ്പദ് വ്യവസ്ഥ, ലോകത്തില്‍ ഏറ്റവും മികച്ച പ്രകടനം കാഴ്ചവെക്കുന്ന സമ്പദ്‌വ്യവസ്ഥകളില്‍ ഒന്നാണെന്നു സാമ്പത്തിക സര്‍വേ വിലയിരുത്തുന്നു. 2014-15 മുതല്‍ 2017-18 വരെ ഇന്ത്യക്കു നേടാന്‍ സാധിച്ച 7.3 ശതമാനം മൊത്തം ആഭ്യന്തര ഉല്‍പാദനം ലോകത്തിലെ വന്‍കിട സമ്പദ്‌വ്യവസ്ഥകളുടേതില്‍ ഏറ്റവും മികച്ചതാണ്. കുറഞ്ഞ പണപ്പെരുപ്പവും മെച്ചപ്പെട്ട കറന്റ് അക്കൗണ്ട് സന്തുലനവും ധനക്കമ്മിയില്‍ ഗണ്യമായ കുറവും അനുഭവപ്പെട്ട കാലത്താണു ആഭ്യന്തര ഉല്‍പാദനം മെച്ചപ്പെട്ട നിലയില്‍ തുടര്‍ന്നു എന്നത് നേട്ടത്തിന്റെ തിളക്കം വര്‍ദ്ധിപ്പിക്കുന്നു. രാജ്യാന്തര വിപണിയില്‍ എണ്ണവില വര്‍ധിക്കുന്നതുപോലെയുള്ള ഘടകങ്ങള്‍ മൊത്തം ആഭ്യന്തര ഉല്‍പാദനത്തിനു തിരിച്ചടിയാകുമെന്ന ആശങ്കയുണ്ട്. ആഗോള വളര്‍ച്ച മെച്ചപ്പെടുകയും ജി.എസ്.ടി. സംവിധാനം സ്ഥിരതയാര്‍ജിക്കുകയും, ഘടനാപരമായ പരിഷ്‌കാരങ്ങള്‍ നടപ്പാക്കപ്പെടുകയുമൊക്കെ ചെയ്യുന്നതു വളര്‍ച്ചയെ ഉദ്ദീപിപ്പിക്കുമെന്നാണു പ്രതീക്ഷിക്കപ്പെടുന്നത്. രാജ്യത്തിന്റെ സാമ്പത്തികരംഗം 2018-19ല്‍ മെച്ചപ്പെടുമെന്നാണു സര്‍വ്വേയില്‍ പൊതുവേയുള്ള വിലയിരുത്തല്‍.


    ജി.എസ്.ടി. സംവിധാനം ഭദ്രമാക്കുക, ടി.ബി.എസ്. നടപടികള്‍ പൂര്‍ണമാക്കുക, എയര്‍ ഇന്ത്യ സ്വകാര്യവല്‍ക്കരിക്കുക, സാമ്പത്തിക സുസ്ഥിരത നേരിടുന്ന ഭീഷണികളെ ഇല്ലായ്മ ചെയ്യുക എന്നീ പ്രവര്‍ത്തനങ്ങള്‍ക്ക് അടുത്ത വര്‍ഷം മുന്‍ഗണന ലഭിക്കും. സ്വകാര്യ നിക്ഷേപം, കയറ്റുമതി എന്നീ സ്ഥായിയായ രണ്ടു മേഖലകള്‍ കേന്ദ്രീകരിച്ച് അതിവേഗമുള്ള സാമ്പത്തിക വളര്‍ച്ച നിലനിര്‍ത്താന്‍ ഇന്ത്യക്കു സാധിക്കണമെന്നും സാമ്പത്തിക സര്‍വേയില്‍ വ്യക്തമാക്കുന്നു.

    AKA MRD –75

    
    
    (Release ID: 1518168) Visitor Counter : 14