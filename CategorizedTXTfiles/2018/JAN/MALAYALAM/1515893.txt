      ഇലക്ട്രോണിക്സ് & ഐ.ടി മന്ത്രാലയം

      വര്‍ഷാന്ത്യ അവലോകനം : കേന്ദ്ര ഇലക്‌ട്രോണിക്‌സ്, ഐ.റ്റി. മന്ത്രാലയം
      ഡിജിറ്റല്‍ പാതയൊരുക്കി ഇലക്‌ട്രോണിക്‌സ്, ഐ.ടി മന്ത്രാലയം

      Posted On: 05 JAN 2018 12:57PM by PIB Thiruvananthpuram

    2017 ല്‍ രാജ്യത്തെ ഇലക്‌ട്രോണിക്‌സ് ഉല്‍പ്പാദന രംഗത്തെ നിക്ഷേപത്തില്‍ 27% വര്‍ദ്ധനയുണ്ടായി. കഴിഞ്ഞ വര്‍ഷം രാജ്യത്ത് ഡിജിറ്റല്‍ ഇടപാടുകളില്‍ 300% വളര്‍ച്ചയാണുണ്ടായത്. രാജ്യത്തെ പ്രായപൂര്‍ത്തിയായ ജനങ്ങളുടെ 99 ശതമാനത്തിനും ആധാര്‍ നമ്പര്‍ ലഭ്യമായിക്കഴിഞ്ഞു.


    195 കോടിയിലേറെ രേഖകള്‍ ഡിജിലോക്കറില്‍ സംരക്ഷിക്കപ്പെട്ടു. ഇതടക്കം കൈ നിറയെ നേട്ടങ്ങളുടെ വര്‍ഷമാണ് ഇലക്ട്രോണിക്‌സ് ആന്‍ഡ് ഐ.ടി. മന്ത്രാലയത്തിന് 2017.


    കേന്ദ്ര ഗവണ്‍മെന്റിന്റെ പ്രധാന പദ്ധതികളിലൊന്നായ ഡിജിറ്റല്‍ ഇന്ത്യ 2017ല്‍ ദ്രുതഗതിയില്‍ പുരോഗമിച്ചു. ഇന്ത്യയെ ആഗോള ഭൂപടത്തില്‍ അടയാളപ്പെടുത്തുന്നതിനൊപ്പം ആഗോളതലത്തില്‍ ആദരിക്കപ്പെടുന്ന സര്‍വകലാശാലകള്‍ ഇന്ത്യയെക്കുറിച്ചു പഠിക്കുന്ന സാഹചര്യം സൃഷ്ടിക്കുകകൂടി ചെയ്യുംവിധം വിപ്ലവകരമായ മുന്നേറ്റങ്ങളാണ് ഐ.ടി. അനുബന്ധ മേഖലകളിലും ഇലക്ടോണിക് ഉല്‍പന്നങ്ങളുടെ ഉല്‍പാദനത്തിലും ഇലക്ട്രോണിക്‌സ് ആന്‍ഡ് ഇന്‍ഫര്‍മേഷന്‍ ടെക്‌നോളജി വകുപ്പ് നടത്തിയത്. ഇന്ത്യയിലെ മുതിര്‍ന്നവരില്‍ 99 ശതമാനം പേരെയും ആധാര്‍ സവിശേഷ തിരിച്ചറിയല്‍ സംവിധാനത്തിനു കീഴില്‍ കൊണ്ടുവന്ന രാജ്യം ഡിജിറ്റല്‍ ഇന്ത്യ പദ്ധതിയുടെ രണ്ടാം ഘട്ടത്തിലേക്കു കടക്കാനുള്ള ശ്രമത്തിലാണ്.


    1.57 ലക്ഷം കോടി രൂപയുടെ നിക്ഷേപവുമായി ഈ വര്‍ഷം 27% വളര്‍ച്ചയാണ് ഇലക്ട്രോണിക് ഉല്‍പന്ന നിര്‍മാണ മേഖലയില്‍ ഉണ്ടായത്. ഈ രംഗത്ത് 2016ല്‍ ലഭിച്ച നിക്ഷേപം 1.43 ലക്ഷം കോടി രൂപയുടേതും 2014ല്‍ ലഭിച്ച നിക്ഷേപം കേവലം 11,000 കോടി രൂപയുടേതും ആയിരുന്നു.


    17.5 കോടി മൊബൈല്‍ ഫോണുകളാണ് 2017ല്‍ ഉല്‍പാദിപ്പിക്കപ്പെട്ടത്. പ്രത്യക്ഷവും പരോക്ഷവുമായി 4 ലക്ഷം പേര്‍ക്ക് തൊഴില്‍ നല്‍കാന്‍ ഈ മേഖലയ്ക്കു സാധിച്ചു. ഈ വര്‍ഷം ഡിജിറ്റല്‍ ഇടപാടുകള്‍ 300% വര്‍ധിക്കുകയും ചെയ്തു.


    ഭരണസംവിധാനം മെച്ചമാര്‍ന്നതാക്കിത്തീര്‍ത്ത പല പരിഷ്‌കാരങ്ങളും ഐ.ടി. രംഗത്തു നടപ്പാക്കാന്‍ കേന്ദ്ര ഗവണ്‍മെന്റിന് 2017ല്‍ സാധിച്ചു. പുറംജോലിക്കരാര്‍ പ്രോത്സാഹിപ്പിക്കാനുള്ള പദ്ധതി, സേവനങ്ങളുടെ ലഭ്യത വേഗത്തിലാക്കാനും ഫലപ്രദമാക്കാനുമായി സോഫ്റ്റ്‌വെയര്‍ നിര്‍വഹണ നയം, ഗ്രാമീണ ഇന്ത്യയില്‍ നിയമസഹായം ഉറപ്പാക്കാന്‍ പൊതുസേവന കേന്ദ്രങ്ങളിലൂടെ ടെലി-നിയമം തുടങ്ങിയവയാണു പ്രധാന കാല്‍വെപ്പുകളില്‍ ചിലത്.


    ശക്തമായ ഡിജിറ്റല്‍ സമ്പദ്‌വ്യവസ്ഥയിലേക്കുള്ള രാജ്യത്തിന്റെ മുന്നേറ്റത്തില്‍ നിര്‍ണായകമായ ചില ഘടകങ്ങള്‍ ഇവയാണ്:


    മൊബൈല്‍ ഫോണ്‍ വിപ്ലവം: രാജ്യത്തിപ്പോള്‍ 121 കോടി മൊബൈല്‍ ഫോണ്‍ ഉപയോക്താക്കളുണ്ട്. 2016ല്‍ ഇത് 103 കോടി പേരായിരുന്നു.


    സ്മാര്‍ട്ട് ഫോണ്‍ ഉപയോക്താക്കള്‍: 2016ല്‍ സ്മാര്‍ട്ട് ഫോണ്‍ ഉപയോഗിച്ചിരുന്നത് 30 കോടി പേരായിരുന്നെങ്കില്‍ 2017ല്‍ അത് 40 കോടിയായി ഉയര്‍ന്നു.


    ഇന്റര്‍നെറ്റ് ഉപയോക്താക്കള്‍: ഇന്റര്‍നെറ്റ് ഉപയോക്താക്കളുടെ എണ്ണം 2016നെ അപേക്ഷിച്ച് പത്തു കോടി ഉയര്‍ന്ന് 2017ല്‍ 50 കോടിയിലെത്തി.


    മൊബൈല്‍ ഫോണ്‍ ഉല്‍പാദനത്തില്‍ ഉണ്ടായ വളര്‍ച്ച:


    ഉല്‍പാദിപ്പിക്കുന്ന ഫോണുകളുടെ എണ്ണത്തില്‍ ഉണ്ടായ വളര്‍ച്ച 60 ശതമാനമാണ്. 2015-16ല്‍ രാജ്യത്ത് 11 കോടി ഫോണുകളാണ് ഉല്‍പാദിപ്പിക്കപ്പെട്ടതെങ്കില്‍ 2016-17ല്‍ ഇത് 17.5 കോടിയായി ഉയര്‍ന്നു.


    105 മൊബൈല്‍ ഫോണ്‍, അനുബന്ധ ഘടക ഉല്‍പാദന യൂണിറ്റുകള്‍ പ്രവര്‍ത്തിക്കുന്നു.
    2014 മുതല്‍ നാലു ലക്ഷം പേര്‍ക്കു പ്രത്യക്ഷമായോ പരോക്ഷമായോ തൊഴില്‍ ലഭ്യമാക്കി. ഇതില്‍ 2.4 ലക്ഷം തൊഴിലവസരങ്ങളും സൃഷ്ടിക്കപ്പെട്ടത് 2017ലാണ്.


    ഡിജിറ്റല്‍ പേമെന്റുകളില്‍ വര്‍ധന: നോട്ട് അസാധുവാക്കലിന്റെ പശ്ചാത്തലത്തില്‍ ഗവണ്‍മെന്റ് മുന്‍കൈയെടുത്തതോടെ വിവിധ തരം ഡിജിറ്റല്‍ പേമെന്റുകളില്‍ ശ്രദ്ധേയമായ വര്‍ധനയുണ്ടായി.


    ആധാര്‍: ഇന്ത്യയില്‍ കഴിയുന്നവരെ സവിശേഷ തിരിച്ചറിയല്‍ സംവിധാനത്തിലൂടെ ശാക്തീകരിക്കുക എന്ന ഉദ്ദേശ്യത്തോടെ ആരംഭിച്ച ആധാര്‍ ലോകത്തിലെ ഏറ്റവും വലിയ ബയോമെട്രിക് അധിഷ്ഠിത തിരിച്ചറിയല്‍ സംവിധാനമായി വികസിച്ചു. ആധാര്‍ റജിസ്‌ട്രേഷനുള്ളവരുടെ എണ്ണം 119 കോടിയായി ഉയര്‍ന്നു. ഭരണം മെച്ചപ്പെടുത്താനുള്ള ഡിജിറ്റല്‍ വേദിയായി ആധാര്‍ ഉപയോഗിച്ചുവരുന്നു.


    പെന്‍ഷന്‍കാരെയും മുതിര്‍ന്ന പൗരന്മാരെയും തിരിച്ചറിയാന്‍ സഹായിക്കുന്ന ആധാര്‍ അധിഷ്ഠിത ബയോമെട്രിക് സംവിധാനമായ ജീവന്‍ പ്രമാണ്‍, ഡിജിറ്റല്‍ ലോക്കര്‍ സംവിധാനമായ ഡിജിലോക്കര്‍, ആധാര്‍ അടിസ്ഥാനമാക്കി നേരിട്ടുള്ള ആനുകൂല്യ വിതരണം, ഇലക്ട്രോണിക് ഇടപാടുകള്‍ രേഖപ്പെടുത്തുന്നതിനുള്ള ഇ-താല്‍, ലോകത്തിലെ ഏറ്റവും വലിയ ഡിജിറ്റല്‍ സേവന ശൃംഖലയായ പൊതുസേവന കേന്ദ്രങ്ങള്‍, ജനങ്ങള്‍ക്കു ഗവണ്‍മെന്റുമായി ബന്ധപ്പെടാനും അതുവഴി ഭരണം ഫലപ്രദമാക്കാനും ഉതകുന്ന പൗരന്മാരെ കേന്ദ്രീകരിച്ചുള്ള ഡിജിറ്റല്‍ വേദിയായ മൈഗവ് തുടങ്ങിയ പദ്ധതികളും ഫലപ്രദമായി മുന്നോട്ടുപോകുകയാണ്.


    മറ്റു പ്രധാന നേട്ടങ്ങള്‍:


    പുറംജോലിക്കരാര്‍ പ്രോത്സാഹന പദ്ധതി- പുറംജോലിക്കരാറിനായി 18,160 സീറ്റുകള്‍ അനുവദിച്ചുകഴിഞ്ഞു. 13,822 സീറ്റുകള്‍കൂടി അനുവദിക്കാനുള്ള പ്രവര്‍ത്തനം അന്തിമഘട്ടത്തിലാണ്.
    30 കോടി ജന്‍ധന്‍ അക്കൗണ്ടുകള്‍ ആരംഭിച്ചു.
    15 കോടി ജന്‍ സുരക്ഷ പദ്ധതി റജിസ്‌ട്രേഷനുകള്‍.
    മുദ്ര പദ്ധതിയിലൂടെ ഒന്‍പതു ലക്ഷം പേര്‍ക്കായി നാലു ലക്ഷം കോടിയിലേറെ രൂപയുടെ വായ്പ.
    9.5 കോടി സോയില്‍ ഹെല്‍ത്ത് കാര്‍ഡുകള്‍.
    ഇനാമില്‍ റജിസ്റ്റര്‍ ചെയ്തിരിക്കുന്നത് 50 ലക്ഷം കര്‍ഷകര്‍; 455 കാര്‍ഷിക വിപണികള്‍ ഇതുമായി ബന്ധപ്പെടുത്തി.


    ദേശീയ സ്‌കോളര്‍ഷിപ് പോര്‍ട്ടലില്‍ 1.4 കോടി വിദ്യാര്‍ഥികള്‍ റജിസ്റ്റര്‍ ചെയ്തു.
    ജെമ്മില്‍ 4,600 ആവശ്യക്കാരും 14,512 വില്‍പനക്കാരും റജിസ്റ്റര്‍ ചെയ്തു.


    പൗരന്‍മാരെ ശാക്തീകരിച്ചുകൊണ്ട് ഡിജിററല്‍ ഇന്ത്യ കെട്ടിപ്പടുക്കാനുള്ള ശ്രമങ്ങളിലാണ് കേന്ദ്ര ഇലക്‌ട്രോണിക്‌സ്, ഐ.ടി മന്ത്രാലയം.


    AKA/MRD

    
    
    (Release ID: 1515893) Visitor Counter : 10