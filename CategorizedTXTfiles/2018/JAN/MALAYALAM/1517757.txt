      PIB Headquarters

      അണക്കെട്ടുകളുമായി ബന്ധപ്പെട്ട അന്തര്‍ സംസ്ഥാന തര്‍ക്കങ്ങള്‍ കേന്ദ്രവും സംസ്ഥാനങ്ങളും കൂട്ടായി പരിഹരിക്കും : കേന്ദ്ര ജലവിഭവ സഹമന്ത്രി അര്‍ജ്ജുന്‍ റാം മേഘ്‌വാള്‍
      Posted On: 23 JAN 2018 5:58PM by PIB Thiruvananthpuram


    അണക്കെട്ടുകളുമായി ബന്ധപ്പെട്ട് സംസ്ഥാനങ്ങള്‍ തമ്മിലുള്ള പ്രശ്‌നങ്ങള്‍ക്ക് കേന്ദ്ര ഗവണ്‍മെന്റ്, സംസ്ഥാന ഗവണ്‍മെന്റുകളുമായി ചര്‍ച്ചയിലൂടെ പരിഹാരം കാണുമെന്ന് കേന്ദ്ര ജലവിഭവ സഹമന്ത്രി ശ്രീ. അര്‍ജ്ജുന്‍ റാം മേഘ്‌വാള്‍ പറഞ്ഞു. രാജ്യത്ത് നിലവിലുള്ള അണക്കെട്ടുകളുടെ സുരക്ഷയ്ക്ക് കേന്ദ്ര ഗവണ്‍മെന്റ് നല്‍കുന്ന മുന്തിയ പരിഗണയുടെ ഭാഗമായി ലോകബാങ്ക് സഹായത്തോടെ നടപ്പിലാക്കുന്ന അണക്കെട്ടുകളുടെ പുനരധിവാസ, പുനരുദ്ധാരണ പദ്ധതി അഥവാ ഡാം റീഹാബിലിറ്റേഷന്‍ ആന്റ് ഇംപ്രൂവ്‌മെന്റ് പ്രോഗ്രാം - 'ഡ്രിപ്പിന്റെ' രണ്ടാം ഘട്ടത്തില്‍ 18 സംസ്ഥാനങ്ങളെ ഉള്‍പ്പെടുത്താന്‍ തീരുമാനിച്ചതായി അദ്ദേഹം അറിയിച്ചു. അന്താരാഷ്ട്ര ഡാം സുരക്ഷാ സമ്മേളനത്തോടനുബന്ധിച്ച് കോവളത്ത് വാര്‍ത്താ സമ്മേളനത്തില്‍ സംസാരിക്കുകയായിരുന്നു കേന്ദ്ര സഹമന്ത്രി. 9,000 കോടി രൂപയുടെ ഈ പദ്ധതിയില്‍ ചേരുന്നതിന് 16 സംസ്ഥാനങ്ങള്‍ ഇതിനകം സമ്മതം അറിയിച്ചിട്ടുണ്ട്. ഡ്രിപ്പിന്റെ ഒന്നാം ഘട്ടത്തില്‍ കേരളമുള്‍പ്പെടെ ഏഴ് സംസ്ഥാനങ്ങളിലെ 223 അണക്കെട്ടുകള്‍ സുരക്ഷാ പുനരുദ്ധാരണ പ്രവര്‍ത്തനങ്ങള്‍ ശക്തിപ്പെടുത്തുന്നതിനായി 3,466 കോടി രൂപയുടെ പദ്ധതിയാണ് രാജ്യത്ത് നടപ്പാക്കി വരുന്നതെന്ന് ശ്രീ. അര്‍ജ്ജുന്‍ റാം മേഘ്‌വാള്‍ അറിയിച്ചു.


    ഡ്രിപ്പ് പദ്ധതിയുടെ ഭാഗമായി കേരളത്തില്‍ നടക്കുന്ന അണക്കെട്ടുകളുടെ സുരക്ഷാ പുനരുദ്ധാരണ പ്രവര്‍ത്തനങ്ങള്‍ 2020 ഓടെ പൂര്‍ത്തിയാക്കുമെന്ന് വാര്‍ത്താ സമ്മേളനത്തില്‍ സന്നിഹിതനായിരുന്ന സംസ്ഥാന ജലവിഭവ മന്ത്രി ശ്രി. മാത്യൂ റ്റി. തോമസ് അറിയിച്ചു. കേരളത്തില്‍ ഡ്രിപ്പ് പദ്ധതിയുടെ ഭാഗമായി 280 കോടി രൂപ ചെലവില്‍ 53 അണക്കെട്ടുകളുടെ നവീകരണമാണ് നിശ്ചയിച്ചിരുന്നത് എന്നാല്‍ ഇവയുടെ അടങ്കല്‍ 280 കോടി രൂപയില്‍ നിന്ന് 515 കോടി രൂപയായി പുതുക്കി നിശ്ചയിച്ചിട്ടുണ്ട്. മൂലത്തറ, തെന്മല, നെയ്യാര്‍ മുതലായ അണക്കെട്ടുകള്‍ ഡ്രിപ്പ് പദ്ധതിക്ക് കീഴില്‍ ഉള്‍പ്പെടുത്തിയിട്ടുണ്ട്. പദ്ധതിയുടെ രണ്ടാം ഘട്ടത്തില്‍ കൂടുതല്‍ അണക്കെട്ടുകളുടെ നവീകരണത്തിനായുള്ള നിര്‍ദ്ദേശം സമര്‍പ്പിക്കുമെന്നും അദ്ദേഹം അറിയിച്ചു.


    ND MRL– 25

    
    
    (Release ID: 1517757) Visitor Counter : 1