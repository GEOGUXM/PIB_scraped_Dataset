      കൃഷി മന്ത്രാലയം

      മത്സ്യങ്ങളിലെ മായം കണ്ടെത്തുന്നതിനുള്ള കിറ്റ് പുറത്തിറക്കി
      Posted On: 30 JAN 2018 5:38PM by PIB Thiruvananthpuram


    
    മത്സ്യങ്ങളിലെ മായം ചേര്‍ക്കല്‍ കണ്ടു പിടിക്കുന്നതിനുള്ള റാപ്പിഡ് ഡിറ്റക്ഷന്‍ കിറ്റുകള്‍ കേന്ദ്ര കൃഷി മന്ത്രി ശ്രീ രാധാമോഹന്‍ സിങ്ങ് ന്യൂഡല്‍ഹിയില്‍ പുറത്തിറക്കി. കൊച്ചിയിലെ സെന്‍ട്രല്‍ ഇന്‍സ്റ്റിറ്റ്യൂട്ട് ഓഫ് ഫിഷറീസ് ടെക്‌നോളജിയാണ് (സിഫ്റ്റ്) റാപ്പിഡ് ഡിറ്റക്ഷന്‍ കിറ്റുകള്‍ വികസിപ്പിച്ചത്. അമോണിയ, ഫോര്‍മാല്‍ഡിഹൈഡ് തുടങ്ങിയ രാസവസ്തുക്കള്‍ ഐസ് അലിയാതിരിക്കുന്നതിനും, ചീയാതിരിക്കുന്നതിനുമായി മത്സ്യത്തില്‍ ചേര്‍ക്കാറുണ്ട്. ഈ രണ്ട് രാസവസ്തുക്കളുടെ സാന്നിധ്യവും കിറ്റ് ഉപയോഗിച്ച് കണ്ടു പിടിക്കാനാവും. വയറു വേദന, ഛര്‍ദ്ദി, ബോധക്കേട് തുടങ്ങി മരണം വരെ സംഭവിക്കാന്‍ ഇടയാക്കുന്നതാണ് ഈ രാസവസ്തുക്കള്‍.
    മത്സ്യങ്ങള്‍ ചീയാതെ സൂക്ഷിക്കുന്നതിനായി ഐസ് ഒഴികെ മറ്റ് പദാര്‍ത്ഥങ്ങള്‍ ഉപയോഗിക്കുന്നത് നിയമവിരുദ്ധമാണെന്ന് ശീ രാധാമോഹന്‍ സിങ്ങ് പറഞ്ഞു. മത്സ്യങ്ങളിലെ രാസവസ്തുക്കളുടെ സാന്നിധ്യം ലാബുകളില്‍ പരിശോധിക്കുന്നത് സമയമേറിയതും വൈദഗ്ധ്യം ആവശ്യമായതുമായ പ്രക്രിയയാണ്. ഭക്ഷ്യ ഗുണനിലവാരം സംബന്ധിച്ച് ഉപഭോക്താക്കള്‍ ബോധവാന്മാരായ ഇക്കാലത്ത് വേഗത്തില്‍ ഉപയോഗിക്കാന്‍ സാധിക്കുന്നതും, ഒപ്പം കൊണ്ടു പോകാവുന്നതുമായ തരം പരിശോധന സംവിധാനങ്ങളാണ് വേണ്ടത്. ഈ ആവശ്യം പരിഗണിച്ചാണ് കിറ്റുകള്‍ വികസിപ്പിച്ചിട്ടുള്ളതെന്നും മന്ത്രി പറഞ്ഞു. കൈയ്യില്‍ കൊണ്ടു നടക്കാവുന്ന വിധത്തിലുള്ളവായാണ് ഈ കിറ്റുകള്‍.
    IE-AB (30.01.2018)


    

    
    (Release ID: 1518322) Visitor Counter : 15