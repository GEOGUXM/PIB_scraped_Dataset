      PIB Headquarters

      സുരക്ഷിത ഭാവിക്ക് സുരക്ഷിത അണക്കെട്ടുകള്‍ ; അന്താരാഷ്ട്ര ഡാം സുരക്ഷാ സമ്മേളനത്തിന് കോവളത്ത് തുടക്കമായി
      Posted On: 23 JAN 2018 6:02PM by PIB Thiruvananthpuram


    രാജ്യത്തെ അണക്കെട്ടുകളുടെ സുരക്ഷയ്ക്കും പരിപാലനത്തിനും കേന്ദ്ര ഗവണ്‍മെന്റ് മുന്തിയ പരിഗണനയാണ് നല്‍കുന്നതെന്ന് കേന്ദ്ര ജലവിഭവ സഹമന്ത്രി ശ്രീ. അര്‍ജ്ജുന്‍ റാം മേഘ്‌വാള്‍ പറഞ്ഞു. രണ്ട് ദിവസത്തെ അന്താരാഷ്ട്ര ഡാം സുരക്ഷാ സമ്മേളനം കോവളത്ത് ഉദ്ഘാടനം ചെയ്യുകയായിരുന്നു അദ്ദേഹം. രാജ്യത്ത് നിലവിലുള്ള അയ്യായിരത്തിലധികം അണക്കെട്ടുകളില്‍ 80 ശതമാനവും സുരക്ഷാ ഭീഷണി നേരിടുന്നുണ്ടെന്ന് കേന്ദ്ര സഹമന്ത്രി ചൂണ്ടിക്കാട്ടി. ഇവയെല്ലാം 25 വര്‍ഷങ്ങള്‍ക്ക് മുമ്പ് നിര്‍മ്മിച്ചവയാണ്. നിലവിലെ മാനദണ്ഡങ്ങള്‍ പ്രകാരം ഇതില്‍ പലതും സുരക്ഷിതമല്ല. ഇവയുടെ സുരക്ഷിതത്വം ഉറപ്പാക്കുന്നതിന് സാധ്യമായ എല്ലാ നടപടികളും ഗവണ്‍മെന്റ് കൈക്കൊണ്ട് വരികയാണെന്നും ശ്രീ. മേഘ്‌വാള്‍ പറഞ്ഞു. ജല സുരക്ഷയ്ക്ക് അണക്കെട്ടുകള്‍ അത്യന്താപേഷിതമാണ്. രാജ്യത്തെ എല്ലാ അണക്കെട്ടുകളിലും കൂടി 289 ദശലക്ഷം ക്യുബിക്ക് മീറ്റര്‍ ജലമാണ് ഉള്ളത്. എന്നാല്‍ 690 ദശലക്ഷം ക്യുബിക്ക് മീറ്റര്‍ ജലം വരെ സംഭരിക്കാനുള്ള ശേഷിയുണ്ടെന്ന് അദ്ദേഹം ചൂണ്ടിക്കാട്ടി.


    രാജ്യത്തെ അണക്കെട്ടുകളുടെ സുരക്ഷാ മാനദണ്ഡങ്ങള്‍ കാലോചിതമായി പരിഷ്‌ക്കരിക്കണമെന്ന് ചടങ്ങില്‍ സംസാരിച്ച സംസ്ഥാന ജലവിഭവ മന്ത്രി ശ്രീ. മാത്യു റ്റി. തോമസ് അഭിപ്രായപ്പെട്ടു. ദുരന്തങ്ങളില്‍ നിന്ന് ജനങ്ങളെയും, സ്വത്തുക്കളെയും രക്ഷിക്കാന്‍ അണക്കെട്ടുകളുടെ സുരക്ഷ അനിവാര്യമാണെന്ന് അദ്ദേഹം ചൂണ്ടിക്കാട്ടി.


    കാലാവസ്ഥാ വ്യതിയാനവും, പരിസ്ഥിതി മൗലികവാദവും മൂലം സംസ്ഥാനത്ത് പുതിയ അക്കെട്ടുകള്‍ നിര്‍മ്മാന്‍ കഴിയാത്ത സ്ഥിതിയാണെന്ന് ചടങ്ങില്‍ ആദ്ധ്യക്ഷം വഹിച്ച സംസ്ഥാന വൈദ്യുതി മന്ത്രി ശ്രീ. എം.എം. മണി ചൂണ്ടിക്കാട്ടി. അതുകൊണ്ട് നിലവിലുള്ള അണക്കെട്ടുകള്‍ സുരക്ഷിതമായി സംരക്ഷിക്കപ്പെടേണ്ടതുണ്ട്. കേരളത്തിലെ അണക്കെട്ടുകളില്‍ ഭൂരിഭാഗവും 20 വര്‍ഷത്തിലേറെ പഴക്കമുണ്ടെന്നും അദ്ദേഹം വ്യക്തമാക്കി.


    ലോകബാങ്ക് സഹായത്തോടെ നടപ്പിലാക്കുന്ന അണക്കെട്ടുകളുടെ പുനരധിവാസ, പുനരുദ്ധാരണ പദ്ധതി അഥവാ ഡാം റീഹാബിലിറ്റേഷന്‍ ആന്റ് ഇംപ്രൂവ്‌മെന്റ് പ്രോഗ്രാം - 'ഡ്രിപ്പ്' വികസിപ്പിച്ചെടുത്ത അണക്കെട്ടുകളുടെ സുരക്ഷയുമായി ബന്ധപ്പെട്ട ഏഴ് മാര്‍ഗ്ഗ നിര്‍ദ്ദേശങ്ങളടങ്ങുന്ന മാന്വവല്‍ ചടങ്ങില്‍ പ്രകാശനം ചെയ്തു. രാജ്യത്തെ വന്‍കിട അണക്കെട്ടുകളുടെ യഥാര്‍ത്ഥമായ വസ്തുതകള്‍ കൃത്യമായി ലഭിക്കുന്നതിനുള്ള സോഫ്റ്റ്‌വെയര്‍ ആപ്ലിക്കേഷനായ 'ധര്‍മ്മ' യുടെ (ഡാം ഹെല്‍ത്ത് ആന്റ് റിഹാബിലിറ്റേഷന്‍ മോണിറ്ററിംഗ് ആപ്ലിക്കേഷന്‍) ഉദ്ഘാടനം കേന്ദ്ര സഹമന്ത്രി ശ്രീ. അര്‍ജ്ജുന്‍ റാം മേഘ്‌വാള്‍ ചടങ്ങില്‍ നിര്‍വ്വഹിച്ചു. കേന്ദ്ര ജലകമ്മിഷന്‍ ചെയര്‍മാന്‍ ശ്രീ. എസ്. മസൂദ് ഹുസൈന്‍, ലോക ബാങ്കിലെ മുഖ്യ ഡാം സ്‌പെഷ്യലിസ്റ്റ് ശ്രീ. സറ്റോരു ഇദ, വന്‍ അണക്കെട്ടുകളുടെ അന്താരാഷ്ട്ര കമ്മിഷന്‍ പ്രസിഡന്റ് ഡോ. ആന്റോണ്‍ ജെ. ഷ്‌ളീസ്, ആസ്‌ട്രേലിയന്‍ വാട്ടര്‍ പാര്‍ട്ട്ണര്‍ഷിപ്പ് സി.ഇ.ഒ. ഡോ. നിക്കോളാസ് ഷോഫീല്‍ഡ്, കേന്ദ്ര ജലവിഭവ വകുപ്പ് ജോയിന്റ് സെക്രട്ടറി ശ്രീ. സഞ്ജയ് കുണ്ടു എന്നിവരും ചടങ്ങില്‍ സംബന്ധിച്ചു.


    20 രാജ്യങ്ങളില്‍ നിന്നുള്ള പ്രതിനിധികളടക്കം 550 പേര്‍ രണ്ട് ദിവസത്തെ സമ്മേളനത്തില്‍ പങ്കെടുക്കുന്നുണ്ട്. അണക്കെട്ടുകളുടെ സുരക്ഷയുമായി ബന്ധപ്പെട്ട് 140 ലധികം പ്രബന്ധങ്ങള്‍ അവതരിപ്പിക്കും.


    അണക്കെട്ടുകളുടെ സുരക്ഷ സംബന്ധിച്ച സാങ്കേതികവിദ്യകളെ അടിസ്ഥാനമാക്കി മുപ്പതോളം ദേശീയ, അന്തര്‍ ദേശീയ സ്ഥാപനങ്ങള്‍ പങ്കെടുക്കുന്ന പ്രദര്‍ശനം കേന്ദ്ര സഹമന്ത്രി ശ്രീ. അര്‍ജ്ജുന്‍ റാം മേഘ്‌വാള്‍ ഉദ്ഘാടനം ചെയ്തു.


    ND MRL– 26

    
    
    (Release ID: 1517758) Visitor Counter : 2