      PIB Headquarters

      ആധുനികവത്കരണത്തിന് മുന്‍ഗണന; യാത്രക്കാര്‍ക്കുള്ള സൗകര്യങ്ങള്‍ വര്‍ദ്ധിപ്പിക്കും- കേന്ദ്ര റെയില്‍വേ സഹമന്ത്രി രാജെന്‍ ഗൊഹെയ്ന്‍
      Posted On: 23 JAN 2018 6:06PM by PIB Thiruvananthpuram


    റെയില്‍വേയുടെ ആധുനികവത്കരണത്തിന് കേന്ദ്ര ഗവണ്‍മെന്റ് മുന്തിയ പരിഗണന നല്‍കുമെന്ന് കേന്ദ്ര റെയില്‍വേ സഹമന്ത്രി ശ്രീ. രാജെന്‍ ഗൊഹെയ്ന്‍ പ്രസ്താവിച്ചു. ദക്ഷിണ റെയില്‍വേയുടെ മൂന്ന് സുപ്രധാന പാത ഇരട്ടിപ്പിക്കല്‍/വൈദ്യുതീകരണ പദ്ധതികള്‍ക്ക് ഇന്ന് നാഗര്‍കോവില്‍ ജംഗ്ഷന്‍ റെയില്‍വേ സ്‌റ്റേഷനില്‍ തറക്കല്ലിടുകയായിരുന്നു അദ്ദേഹം. കന്യാകുമാരി- നാഗര്‍കോവില്‍-തിരുവനന്തപുരം സെക്ഷന്‍ (86.56 കി.മീ), മധുര- വാഞ്ചി മണിയാച്ചി-തൂത്തുക്കുടി സെക്ഷന്‍ (160 കി.മീ.), വാഞ്ചി മണിയാച്ചി- തിരുനെല്‍വേലി-നാഗര്‍കോവില്‍ സെക്ഷന്‍ (102 കി.മീ) എന്നിവയുടെ ഇരട്ടിപ്പിക്കല്‍/വൈദ്യുതീകരണ ജോലികള്‍ക്കാണ് കേന്ദ്ര സഹമന്ത്രി തുടക്കമിട്ടത്. മൊത്തം 3618 കോടി രൂപയാണ് ഈ പദ്ധതികള്‍ക്കായി വകയിരുത്തിയിട്ടുള്ളത്.


    യാത്രക്കാര്‍ക്കുള്ള സൗകര്യങ്ങള്‍ വര്‍ദ്ധിപ്പിക്കാനായി ഈ വര്‍ഷം ഇതുവരെ ദക്ഷിണ റെയില്‍വേ 45 കോടി രൂപ ചെലവഴിച്ചതായി റെയില്‍വേ സഹമന്ത്രി വ്യക്തമാക്കി. നിലവില്‍ നിര്‍മ്മാണത്തിലിരിക്കുന്ന പദ്ധതികള്‍ പൂര്‍ത്തീകരിക്കുന്നതിന് 75 കോടി രൂപ കൂടി ലഭ്യമാക്കുമെന്നും അദ്ദേഹം അറിയിച്ചു.


    ദക്ഷിണ റെയില്‍വേയ്ക്ക് കീഴിലുള്ള 735 റെയില്‍വേ സ്‌റ്റേഷനുകളും ഈ വര്‍ഷം അവസാനത്തോടെ പൂര്‍ണ്ണമായും എല്‍.ഇ.ഡി ലൈറ്റുകള്‍ മാത്രം ഉപയോഗിക്കുന്ന രീതിയിലേക്ക് മാറും. എല്ലാ റൂട്ടുകളിലുമുള്ള ആളില്ലാ ലെവല്‍ ക്രോസുകള്‍ ഈ വര്‍ഷം അവസാനത്തോടെ നിര്‍ത്തലാക്കുമെന്നും ശ്രീ. രാജെന്‍ ഗൊഹെയ്ന്‍ അറിയിച്ചു.


    യാത്രക്കാര്‍ക്കുള്ള സൗകര്യങ്ങള്‍ വര്‍ദ്ധിപ്പിക്കാന്‍ നിരവധി നടപടികളാണ് ദക്ഷിണ റെയില്‍വേ കൈക്കൊണ്ടിട്ടുള്ളതെന്ന് ശ്രീ. ഗൊഹെയ്ന്‍ ചൂണ്ടിക്കാട്ടി. 23 റെയില്‍വേ സ്റ്റേഷനുകളില്‍ എമര്‍ജന്‍സി മെഡിക്കല്‍ സെന്ററുകള്‍ സ്ഥാപിച്ചു. പ്രായമായവര്‍ക്കും ഭിന്നശേഷിക്കാര്‍ക്കും വേണ്ടി 10 സ്റ്റേഷനുകളില്‍ ബാറ്ററികൊണ്ട് പ്രവര്‍ത്തിക്കുന്ന ചെറിയ കാറുകള്‍ ലഭ്യമാണ്. നിരവധി റെയില്‍വേ സ്റ്റേഷനുകളില്‍ എസ്‌കലേറ്ററുകളും ലിഫ്റ്റുകളും സ്ഥാപിക്കുന്ന പ്രവൃത്തി പുരോഗമിച്ച് വരികയാണെന്നും റെയില്‍വേ സഹമന്ത്രി പറഞ്ഞു.


    2017- 18 ല്‍ തമിഴ്‌നാടിനുള്ള പദ്ധതി നീക്കിയിരുപ്പ് 2287 കോടി രൂപയായി വര്‍ദ്ധിച്ചു. കഴിഞ്ഞ വര്‍ഷത്തെ അപേക്ഷിച്ച് 160 ശതമാനമാണ് വര്‍ദ്ധനയെന്ന് കേന്ദ്ര സഹമന്ത്രി ചൂണ്ടിക്കാട്ടി. മേഖലയുടെ റെയില്‍വേ വികസനത്തിനായി കേന്ദ്ര ഗവണ്‍മെന്റ് സാധ്യമായതെല്ലാം ചെയ്യുമെന്ന് ശ്രീ. ഗൊഹെയ്ന്‍ ഉറപ്പു നല്‍കി.


    നാഗര്‍കോവില്‍ റെയില്‍വേ സ്‌റ്റേഷനിലെ 2,3 പ്ലാറ്റ്‌ഫോമുകളിലെ എസ്‌കലേറ്റര്‍, എല്‍.ഇ.ഡി ലൈറ്റിംഗ് സംവിധാനം, വൈഫൈ സേവനം എന്നിവയും കേന്ദ്ര സഹമന്ത്രി ഉദ്ഘാടനം ചെയ്തു.


    കാലങ്ങളായി അവഗണന നേരിട്ടുകൊണ്ടിരിക്കുന്ന കന്യാകുമാരി, നാഗര്‍ കോവില്‍ മേഖലകള്‍ക്ക് പുത്തനുണര്‍വ് നല്‍കാന്‍ ഈ പദ്ധതിക്കാവുമെന്ന് ചടങ്ങില്‍ സംസാരിച്ച കേന്ദ്ര ധനകാര്യ, ഷിപ്പിംഗ് സഹമന്ത്രി ശ്രീ. പൊന്‍ രാധാകൃഷ്ണന്‍ അഭിപ്രായപ്പെട്ടു. മേഖലയുടെ വികസനത്തിനായി കക്ഷി, രാഷ്ട്രീയ ഭേദമന്യേ എല്ലാവരും ഒരുമിച്ച് പ്രവര്‍ത്തിക്കണമെന്നും അദ്ദേഹം ആവശ്യപ്പെട്ടു.


    തമിഴ്‌നാട് വാര്‍ത്താവിതരണ, പബ്ലിസിറ്റി വകുപ്പ് മന്ത്രി ശ്രീ. കടമ്പൂര്‍ രാജു, ശ്രീ. എ. വിജയകുമാര്‍ എം.പി, എം.എല്‍.എമാരായ എച്ച്. വസന്ത കുമാര്‍, എസ്. ഓസ്റ്റിന്‍, എന്‍. സുരേഷ് രാജന്‍, ജെ.ജി പ്രിന്‍സ് എന്നിവര്‍ സംബന്ധിച്ചു.


    ദക്ഷിണ റെയില്‍വേ ജനറല്‍ മാനേജര്‍ ആര്‍.കെ കുല്‍ശ്രേഷ്ഠ സ്വാഗതവും തിരുവനന്തപുരം ഡിവിഷണല്‍ റെയില്‍വേ മാനേജര്‍ ശ്രീ. പ്രകാശ് ബൂട്ടാനി നന്ദിയും പറഞ്ഞു.
    തിരുവനന്തപുരം- കന്യാകുമാരി സെക്ഷനിലെ 86.56 കിലോമീറ്റര്‍ ദൂരം 1431.90 കോടി രൂപ ചെവഴിച്ചാണ് ഇരട്ടിപ്പിച്ച് വൈദ്യുതീകരിക്കുന്നത്. 9 പ്രധാന പാലങ്ങള്‍, 25 റെയില്‍വേ മേല്‍പ്പാലങ്ങള്‍, 10 റെയില്‍വേ അടിപ്പാലങ്ങള്‍, 8 നിയന്ത്രിത സബ്‌വേകള്‍ എന്നിവ പാതയിലുണ്ടാകും.


    AM MRL– 27

    
    
    (Release ID: 1517759) Visitor Counter : 1