      ഊര്‍ജ്ജ മന്ത്രാലയം

      കേന്ദ്ര ഊര്‍ജ്ജ മന്ത്രാലയം- വര്‍ഷാന്ത്യ അവലോകനം 2017
      Posted On: 01 JAN 2018 5:51PM by PIB Thiruvananthpuram


    2019 ആകുമ്പോഴേക്കും രാജ്യത്താകമാനം മുഴുവന്‍ സമയവും വൈദ്യുതി ലഭ്യമാക്കുക (24x7) എന്ന കേന്ദ്ര ഗവണ്‍മെന്റിന്റെ ലക്ഷ്യം മുന്‍നിര്‍ത്തിയുള്ള ഊര്‍ജ്ജസ്വലമായ പ്രവര്‍ത്തനമാണ് 2017ല്‍ ഊര്‍ജ്ജമന്ത്രാലയം നടത്തിയത്. ഗ്രാമങ്ങളില്‍ വൈദ്യുതി എത്തിക്കുന്നത് ഉള്‍പ്പെടെ ഒട്ടേറെ പദ്ധതികളില്‍ വലിയ മുന്നേറ്റം നേടിയെടുത്തു. 3,652 ഗ്രാമങ്ങളുടെ വൈദ്യുതീകരണമാണ് 2017 ല്‍ നടത്തിയത്. എല്ലാ വീടുകളിലും 2019 മാര്‍ച്ച് 31 നകം വൈദ്യുതി എത്തിക്കാനുള്ള സൗഭാഗ്യ പദ്ധതി മുന്നോട്ടുനീങ്ങുകയാണ്. ഈ പദ്ധതിയുടെ ഭാഗമായുള്ള, ഗ്രാമങ്ങളുടെ വൈദ്യുതീകരണം ലക്ഷ്യമിട്ടുള്ള ദീനദയാല്‍ ഉപാധ്യായ ഗ്രാമജ്യോതി യോജനയും (ഡി.ഡി.യു.ജി.ജെ.വൈ.) നഗരങ്ങളുടെ വൈദ്യുതീകരണം ലക്ഷ്യമിട്ടുള്ള സംയോജിത ഊര്‍ജ്ജ വികസന പദ്ധതിയും (ഐ.പി.ഡി.എസ്.) പുരോഗമിക്കുകയാണ്. ഊര്‍ജ്ജ ഉപഭോഗം കുറച്ചുകൊണ്ടുവരുന്നതിനായി ഉജാല പദ്ധതി പ്രകാരം 28 കോടിയിലേറെ എല്‍.ഇ.ഡി. ബള്‍ബുകള്‍ വിതരണം ചെയ്തു. 41 ലക്ഷം എല്‍.ഇ.ഡി. തെരുവുവിളക്കുകള്‍ സ്ഥാപിക്കുകയും ചെയ്തു. പ്രവര്‍ത്തനങ്ങളില്‍ സുതാര്യത ഉറപ്പുവരുത്താനായി ഊര്‍ജ്ജ ആപ്, സൗഭാഗ്യ പോര്‍ട്ടല്‍, നാഷണല്‍ പവര്‍ പോര്‍ട്ടല്‍, മെറിറ്റ് പോര്‍ട്ടല്‍ തുടങ്ങിയവയ്ക്കു തുടക്കമിട്ടു. ജലം, സൗരോര്‍ജം, ആണവോര്‍ജ്ജം, കാറ്റ് തുടങ്ങിയ സ്രോതസ്സുകളില്‍നിന്നു കൂടുതല്‍ വൈദ്യുതി ഉല്‍പാദിപ്പിക്കാനുള്ള നീക്കങ്ങളിലൂടെ ഊര്‍ജ്ജലഭ്യത ഉറപ്പുവരുത്താനായി നിര്‍ണായകമായ തീരുമാനങ്ങള്‍ കൈക്കൊണ്ടിട്ടുമുണ്ട്.


    എല്ലാ വീടുകളിലും വൈദ്യുതി എത്തിക്കാനുള്ള 'സൗഭാഗ്യ: പ്രധാനമന്ത്രി സഹജ് ബിജ്‌ലി ഹര്‍ ഘര്‍ യോജന'യ്ക്കു തുടക്കമിട്ടത് 2017 സെപ്റ്റംബറിലാണ്. 12,320 കോടിരൂപയുടെ ബജറ്റ് പിന്തുണയോടെയായിരുന്നു പദ്ധതി തുടങ്ങിയത്. ഐ.പി.ഡി.എസ്. പ്രകാരം 3,616 പട്ടണങ്ങള്‍ക്കായി 26,910 കോടി രൂപയുടെ പദ്ധതികള്‍ക്കാണ് നിരീക്ഷക സമിതി ഇതുവരെ അനുമതി നല്‍കിയത്.


    വിവിധ സംസ്ഥാനങ്ങളിലെയും കേന്ദ്രഭരണപ്രദേശങ്ങളിലെയും വൈദ്യുതീകരണത്തിനായി ഡി.ഡി.യു.ജി.ജെ.വൈ പ്രകാരം മൊത്തം 42,565 കോടി രൂപ അനുവദിച്ചു. സംസ്ഥാന ഗവണ്‍മെന്റുകള്‍ റിപ്പോര്‍ട്ട് ചെയ്തപ്രകാരം 2015 ഏപ്രില്‍ ഒന്നിനു വൈദ്യുതി എത്താത്ത ഗ്രാമങ്ങള്‍ 18,452 ആയിരുന്നു. 2017 നവംബര്‍ 30 ആകുമ്പോഴേക്കും അവയില്‍ 15,183 എണ്ണത്തില്‍ വൈദ്യുതി ലഭ്യമാക്കുന്നതില്‍ വിജയിച്ചു. 2018 മെയ് ഒന്നിനകം ബാക്കി ഗ്രാമങ്ങളില്‍ക്കൂടി വൈദ്യുതി എത്തിക്കാന്‍ സാധിക്കുമെന്നാണു പ്രതീക്ഷ.


    ഊര്‍ജ്ജ വിതരണ കമ്പനികളുടെ സാമ്പത്തികനിലയും നടത്തിപ്പും സംബന്ധിച്ച കാര്യങ്ങള്‍ക്കായി 2015ലാണ് ഉജ്വല്‍ ഡിസ്‌കോം അഷ്വറന്‍സ് യോജന (ഉദയ്) നടപ്പാക്കിയത്. 4.3 ലക്ഷം കോടി രൂപയോളം വരുന്ന കാലങ്ങളായുള്ള കടബാധ്യതയ്ക്കു ശാശ്വത പരിഹാരം ഉണ്ടാക്കുകയും ഭാവിയില്‍ നഷ്ടം വരാനുള്ള സാധ്യത ഇല്ലാതാക്കുകയും ആണു പദ്ധതിയുടെ ലക്ഷ്യം. വൈദ്യുതി ഉല്‍പാദനം, പ്രസരണം, വിതരണം, കല്‍ക്കരി, ഊര്‍ജ്ജക്ഷമത എന്നീ മേഖലകളില്‍ പരിഷ്‌കരണം നടപ്പാക്കാനും പദ്ധതിയിലൂടെ ഉദ്ദേശിക്കുന്നു. 2017 നവംബര്‍ ഇരുപതിനകം 27 സംസ്ഥാനങ്ങളും നാലു കേന്ദ്രഭരണപ്രദേശങ്ങളും ഉദയ് പദ്ധതിയുടെ ഭാഗമായിക്കഴിഞ്ഞു.


    2017-18ല്‍ 1305 മെഗാവാട്ട് ശേഷിയുള്ള 11 ജലവൈദ്യുത പദ്ധതികള്‍ കമ്മീഷന്‍ ചെയ്യാനാണു തീരുമാനിച്ചിട്ടുള്ളത്. ഇതില്‍ 465 മെഗാവാട്ട് ഉല്‍പാദനശേഷിയുള്ള ഏഴു പദ്ധതികള്‍ 2017 നവംബര്‍ മുപ്പതിനകം പ്രവര്‍ത്തനക്ഷമമായി.


    സുതാര്യതയും ഉത്തരവാദിത്തവും ഉറപ്പുവരുത്താനായി ഏതാനും മൊബൈല്‍ ആപ്ലിക്കേഷനുകളും വെബ്‌സൈറ്റുകളും ആരംഭിച്ചു. ഉപഭോക്താക്കളുടെ പരാതി തീര്‍പ്പാക്കല്‍, പുതിയ കണക്ഷനുകള്‍ നല്‍കല്‍, വൈദ്യുതി തടസ്സത്തിന്റെ ശരാശരി കണക്കു രേഖപ്പെടുത്തല്‍, വൈദ്യുതി തടസ്സം നേരിടുന്ന സമയം രേഖപ്പെടുത്തല്‍, ഇ-പേയ്‌മെന്റ് നടത്തുന്ന ഉപഭോക്താക്കളുടെ എണ്ണം, ഊര്‍ജ്ജനഷ്ടം അഥവാ മോഷണം തുടങ്ങിയ വിവരങ്ങള്‍ ഊര്‍ജ്ജ (അര്‍ബന്‍ ജ്യോതി അഭിയാന്‍) മൊബൈല്‍ ആപ് വഴി ലഭ്യമാകുന്നു. എല്ലാ വീടുകളിലും വൈദ്യുതി എത്തിക്കുന്നതിനുള്ള പദ്ധതിയിലെ സുതാര്യത ഉറപ്പാക്കാനും നിരീക്ഷണവിധേയമാക്കാനും ഉള്ള സംവിധാനമാണ് 'സൗഭാഗ്യ' വെബ് പോര്‍ട്ടലില്‍ ഒരുക്കിയിരിക്കുന്നത്. 2017 നവംബര്‍ 16നാണ് ഇതിനു തുടക്കമിട്ടത്. 2017 നവംബര്‍ 14നു തുടക്കമിട്ട നാഷണല്‍ പവര്‍ പോര്‍ട്ടല്‍ രാജ്യത്തെ ഊര്‍ജ്ജമേഖലയെക്കുറിച്ചു മനസ്സിലാക്കാന്‍ സാധിക്കുന്ന കേന്ദ്രീകൃത ഇടമാണ്.മുന്‍പ് മന്ത്രാലയം പുറത്തിറക്കിയ എല്ലാ ഊര്‍ജ്ജമേഖലാ ആപ്പുകള്‍ക്കും പകരമായുള്ള ഏകീകൃത സംവിധാനമാണ് ഇത്. സ്വതന്ത്ര ഊര്‍ജ്ജോല്‍പാദക പവര്‍ സ്റ്റേഷനുകളില്‍നിന്നു സുതാര്യമായ രീതിയില്‍ ഊര്‍ജ്ജം വാങ്ങുന്നതിനു സംസ്ഥാനങ്ങള്‍ക്ക് അവസരം ലഭ്യമാക്കുന്നതിനായി ഇ-ബിഡ്ഡിങ് പോര്‍ട്ടലിനു തുടക്കമിട്ടു. 2017 ജൂലൈ അഞ്ചിനാണു പോര്‍ട്ടല്‍ ഉദ്ഘാടനം ചെയ്യപ്പെട്ടത്. സംസ്ഥാനങ്ങള്‍ക്കും തങ്ങളുടെ കല്‍ക്കരി ശേഖരം സ്വതന്ത്ര ഊര്‍ജ്ജ ഉല്‍പാദകര്‍ക്കു കൈമാറാനുള്ള സംവിധാനവും ഇതില്‍ ഉള്‍പ്പെടുത്തിയിട്ടുണ്ട്. വിവിധ സംസ്ഥാനങ്ങള്‍ വിതരണം ചെയ്ത വൈദ്യുതിയെക്കുറിച്ചുള്ള സുതാര്യമായ കണക്കു ലഭിക്കുന്നതിനുള്ളതാണ് 'മെറിറ്റ്' വെബ് പോര്‍ട്ടലും മൊബൈല്‍ ആപ്ലിക്കേഷനും.
    AKA/MRD

    
    
    (Release ID: 1514897) Visitor Counter : 11