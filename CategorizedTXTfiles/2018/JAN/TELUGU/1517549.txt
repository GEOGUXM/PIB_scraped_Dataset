      ఉప రాష్ట్రప‌తి స‌చివాల‌యం

      జిఎస్‌టి వల్ల ప‌న్ను చెల్లింపులు పెరుగుతాయి: ఉప రాష్ట్రప‌తి శ్రీ ఎం. వెంక‌య్య నాయుడు
      Posted On: 23 JAN 2018 8:03PM by PIB Hyderabad


    దేశ స్వాతంత్య్రం అనంత‌రం ప్ర‌భుత్వం తీసుకున్న అతి పెద్ద ప‌న్ను సంస్క‌ర‌ణ‌గా పేర్కొన‌ద‌గిన వస్తు సేవల పన్ను (జిఎస్‌టి) వ‌ల్ల ప‌న్ను చెల్లింపులు పెరుగుతాయ‌ని , ఉప రాష్ట్రప‌తి , శ్రీ ఎం. వెంక‌య్య నాయుడు అన్నారు. జిఎస్‌టి వ‌ల్ల రాష్ట్రాలు వేసే అనేక ర‌కాల ప‌న్నులూ , కేంద్ర ప్ర‌భుత్వం వేసే ప‌న్నుల స్థానంలో దేశ‌మంతా ఒకే ప‌న్ను చెల్లించే వ్య‌వ‌స్థ ఏర్ప‌డిందని, ఆయన అన్నారు.


    శ్రీ వెంక‌య్య నాయుడు ఈ రోజు ‘ఫైనాన్స్‌ , టాక్సేష‌న్‌ , మార్కెటింగ్ రంగాల‌లో స‌మ‌కాలీన స‌వాళ్ళు’ అన్న అంశంపై , కేశ‌వ మెమోరియ‌ల్ విద్యా సంస్థ‌ల‌లో ఏర్పాటు చేసిన రెండు రోజుల జాతీయ స్థాయి సెమినార్‌ను ప్రారంభించారు. తొంభైయ‌వ ద‌శాబ్దంలో వ‌చ్చిన స‌ర‌ళీక‌ర‌ణ వ‌ల్ల మ‌న దేశం త్వ‌రిత‌గ‌తిన ఎదిగే ఆర్థిక శ‌క్తిగా ఆవిర్భ‌వించింద‌ని , ఉప రాష్ట్రప‌తి అన్నారు. 1991 లో 225 బిలియన్ డాల‌ర్ల ఆర్థిక శ‌క్తిగా ఉన్న భార‌త్ ఇప్పుడు రెండు ట్రిలియ‌న్ డాల‌ర్ల ఆర్థిక శ‌క్తిగా ఎదిగింద‌న్నారు. శ్రీ పి.వి. న‌ర‌సింహారావు ప్ర‌భుత్వం ప్రారంభించిన సంస్క‌ర‌ణ‌ల‌ను శ్రీ వాజ్‌పేయి ప్రభుత్వం , ప్ర‌స్తుతం శ్రీ మోదీ ప్ర‌భుత్వం కొన‌సాగిస్తున్నాయ‌ని ఆయ‌న పేర్కొన్నారు.


    రానున్న కాలంలో పెరుగుతున్న మ‌ధ్యత‌ర‌గ‌తి జనాభా భార‌త‌దేశ ఆర్థిక రంగాన్ని ఎంతో ప్ర‌భావితం చేస్తుంద‌ని , ఉప రాష్ట్రప‌తి అన్నారు. 65 శాతం జ‌నాభా 35 సంవ‌త్స‌రాల లోపు వ‌య‌సున్న వారు క‌నుక వీరికి ఉపాధి క‌ల్పించ‌వ‌ల‌సి ఉంద‌నీ , అయితే వీరికి మెరుగైన జీవ‌నం అందించే నైపుణ్యాల‌ను అందించ‌వ‌ల‌సి ఉంద‌ని అన్నారు.


    దేశంలోని ప్ర‌తి పౌరుడూ , ప‌న్ను చెల్లించ‌డం త‌మ ప‌విత్ర బాధ్య‌త‌ని గుర్తెర‌గాల‌ని శ్రీ నాయుడు అన్నారు. ప‌న్నుల ద్వారా ప్ర‌భుత్వానికి ఆదాయం స‌మ‌కూరి , మ‌రిన్ని ప్ర‌జోప‌యోగ కార్య‌క్ర‌మాల‌ను చేప‌ట్టే వీలుంటుంద‌ని ఉప రాష్ట్రప‌తి తెలిపారు.


    పెద్ద నోట్ల రద్దు , జిఎస్‌టి అమ‌లుకు ప్ర‌ధాన ఉద్దేశ్యం ప‌న్ను చెల్లింపులు పెంచ‌డ‌మే అని , ఉప రాష్ట్రప‌తి తెలిపారు. ఆర్థిక రంగం పెరుగుతున్న కొద్దీ , ప‌న్ను చెల్లింపులు పెరిగి , అభివృద్ధికి - రోడ్లూ , పాఠ‌శాల‌లూ , ఆసుప‌త్రులూ , ఇత‌ర మౌలిక స‌దుపాయాల క‌ల్ప‌న చేయ‌డానికి ఆస్కారం ఉంటుంద‌ని , శ్రీ వెంక‌య్య నాయుడు అన్నారు.


    ప్ర‌పంచ బ్యాంకు , అంత‌ర్జాతీయ ద్ర‌వ్య నిధి 2018 లో భార‌త్ వృద్ధి రేటు 7.3 శాతంగా ఉంటుంద‌ని అంచ‌నా వేశాయ‌నీ , రానున్న 10-15 సంవ‌త్స‌రాల‌లో ప్ర‌పంచంలో మూడ‌వ పెద్ద ఆర్థిక శ‌క్తిగా భార‌త్ అవ‌త‌రించ‌బోతున్న‌ద‌నీ , ఉప రాష్ట్రప‌తి పేర్కొన్నారు. బ్యాంకుల వ‌ద్ద‌కు చేరిన రూ. 2.11 ల‌క్ష‌ల కోట్ల వ‌ల్ల రుణ ల‌భ్య‌త పెరిగి , ప్రైవేటు రంగంలో పెట్టుబ‌డులు పెరుగుతాయ‌ని , ఆయ‌న తెలిపారు.


    ఆర్థిక రంగంలో అభివృద్ధి , సంస్క‌ర‌ణ‌ల వ‌ల్ల 50-100 మిలియ‌న్ల జ‌నాభా కొనుగోలు శ‌క్తి గ‌ణ‌నీయంగా పెరిగింద‌నీ , మ‌రొక 500-600 మిలియ‌న్ల జ‌నాభా , పేద‌రికం నుంచి బ‌య‌ట‌ప‌డి , ఆర్థికంగా ఎదుగుతున్నార‌నీ , ఆయ‌న అన్నారు.


    నూత‌న ప‌న్ను సంస్క‌ర‌ణ‌లూ , పెరుగుతున్న నిత్యావ‌స‌రాల ధ‌ర‌లూ , ప్ర‌పంచ ఆర్థిక రంగంలో నెల‌కొన్న అనిశ్చితి ప‌రిస్థితులూ , భార‌త్ ఆర్థిక రంగంపై ప్ర‌భావం చూపుతాయ‌నీ , ఈ స‌వాళ్ళ‌ను ఎదుర్కొనేలా క‌ళాశాల‌లు పాఠ్యాంశాల‌ను రూపొందించి , స‌మ‌కాలీన అవ‌స‌రాల‌కు త‌గిన విధంగా విద్యార్థులు స్పందించేందుకు వారిని సంసిద్ధుల‌ను చేయాల‌ని , శ్రీ వెంక‌య్య నాయుడు సూచించారు.


    కార్యక్రమంలో ఉస్మానియా విశ్వవిద్యాలయ ఉపకులపతి శ్రీ రామ‌చంద్రం , యుజిసి స‌భ్యులు శ్రీ గోపాల రెడ్డి , కేశ‌వ మెమోరియ‌ల్ విద్యా సంస్థ‌ల అధ్య‌క్షుడు జ‌స్టిస్ ఎల్ . న‌ర‌సింహారెడ్డి త‌దిత‌రులు పాల్గొన్నారు.


    ****


    

    
    (Release ID: 1517549) Visitor Counter : 101
    
    
      Read this release in: English