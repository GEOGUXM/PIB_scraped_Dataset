      રાષ્ટ્રપતિ સચિવાલય

      રાષ્ટ્રપતિ શ્રી રામ નાથ કોવિંદે વડોદરા ખાતે મહારાજા સયાજીરાવ વિશ્વવિદ્યાલયના પદવીદાન સમાંરભમાં દીક્ષાંત પ્રવચન આપ્યું
      રાષ્ટ્રપતિએ ઇનોવેશન, આર્ટીફીશીયલ ઈન્ટેલીજન્સ અને રોબોટીક્સના મહત્વ પર ભાર મુક્યો
      
      બેટી આગળ વધશે તો દેશ આગળ વધશે : રાષ્ટ્રપતિ કોવિંદ
      Posted On: 22 JAN 2018 5:36PM by PIB Ahmedabad


    વડોદરા, 22-01-2017


    રાષ્ટ્રપતિ શ્રી રામ નાથ કોવિંદે આજે વડોદરા ખાતે મહારાજા સયાજીરાવ વિશ્વ વિદ્યાલયના 66 માં પદવીદાન સમારંભમાં દીક્ષાંત પ્રવચન આપ્યું હતું. તેમણે ઉતીર્ણ વિદ્યાર્થીઓને ઇનોવેશન પર ભાર આપવા જણાવ્યું હતું. તેમણે કહ્યું હતું કે આજે પ્રાકૃતિક સંસાધનો મર્યાદિત છે ત્યારે ઇનોવેશનનું મહત્વ ખુબ વધી જાય છે. તેમણે આર્ટીફીશીયલ ઈન્ટેલીજન્સ અને રોબોટીક્સના મહત્વ વિશે જણાવતા કહ્યું હતું કે આ નવી ટેક્નોલોજી દ્વારા પરિવર્તન લાવી શકાય તેમ છે.


    ઉતીર્ણ વિદ્યાર્થીઓને તેમણે જણાવ્યું હતું કે આજથી તેઓ જીવનની પાઠશાળામાં પ્રવેશ કરી રહ્યા છે, જ્યાં પડકારો અને અવસર બંને છે. તેમણે કહ્યું હતું કે સૌએ એ યાદ રાખવું જોઈએ કે સૌમાં કંઇક ને કંઇક પ્રતિભા રહેલી હોય છે.


    સુવર્ણ પદક વિજેતાઓમાં વિદ્યાર્થી કરતા વિદ્યાર્થીનીઓને વધુ સંખ્યા પર રાષ્ટ્રપતિ શ્રીએ જણાવ્યું હતું કે આ બાબત ગુજરાત સહિત દેશ માટે ખુશીની વાત છે. મહિલા સશક્તીકરણ માટે ગુજરાત સરકારે કરેલા પ્રયાસોની તેમણે પ્રશંસા કરી હતી. રાષ્ટ્રપતિએ કહ્યું હતું કે બેટી આગળ વધશે તો દેશ આગળ વધશે.


    બે દિવસની મુલાકાતે આવેલા રાષ્ટ્રપતિએ જણાવ્યું હતું કે ગુજરાતમાં તેમને વિકાસ પ્રત્યે ઉત્સાહનો માહોલ જોવા મળ્યો છે. આ માટે તેમણે ગુજરાત સરકારની પ્રશંસા કરી હતી. મહારાજા સયાજીરાવે શિક્ષણ માટે કરેલા પ્રયાસોની પ્રશંસા કરતા તેમણે જણાવ્યું હતું કે રાજાશાહી દરમિયાન પણ લોકોના વિકાસ માટેનો વિચાર કરીને લોકોને શિક્ષણ મળે એ માટે આ વિશ્વ વિદ્યાલય સ્થાપનાર મહારાજા સયાજીરાવ ખરેખર દૂરદર્શી રાજા હતા. મહારાજા સયાજીરાવે વંચિત અને આર્થિક રીતે નબળા વિદ્યાર્થીઓ માટે ફેલોશીપ શરુ કરી તેની પણ રાષ્ટ્રપતિએ પ્રશંસા કરી હતી.


    રાષ્ટ્રપતિ શ્રી કોવિંદે ઉપસ્થિત સૌને રાષ્ટ્રપતિ ભવન જોવા આવવા માટે આમંત્રણ આપ્યું હતું. તેમણે કહ્યું કે રાષ્ટ્રપતિ ભવન દરેક ભારતીયનું છે. રાષ્ટ્રપતિ ભવન જોવાથી લોકોના વિચારોમાં પરિવર્તન આવશે.


    શ્રી કોવિંદે વડોદરા ખાતે ફેકટરીમાં આગ લાગવાથી થયેલી જાનહાનિ પર દુઃખ વ્યક્ત કર્યું હતું.


    ગુજરાતના રાજ્યપાલ શ્રી ઓ.પી. કોહલીએ માનવિકી ( Humanity) ક્ષેત્રે ઉત્તમ શિક્ષણ આપવા માટે એમએસ યુનિવર્સિટી ની પ્રશંસા કરી હતી. તેમણે કહ્યું હતું કે એમએસ યુનિવર્સિટીએ વિજ્ઞાન અને માનવિકીને એક સાથે આગળ લઇ જવાનું કામ કર્યું છે. માનવિકીનું મહત્વ સમજાવતા તેમણે કહ્યું હતું કે જીવન માત્ર જ્ઞાનથી નથી ચાલતું, પરંતુ તેમાં ભાવનાઓનું પણ મહત્વ હોય છે. તેમણે ઉમેર્યું હતું કે વિદ્યાર્થીઓમાં આચરણીય અને અનાચરણીય કર્મ વચ્ચેનો ભેદ સમજવાનો વિવેક પેદા થાય તે જોવાનું કામ વિશ્વ વિદ્યાલયોનું છે.


    આ પ્રસંગે ગુજરાતના મુખ્યમંત્રી શ્રી વિજયભાઈ રૂપાણી, ગુજરાતના શિક્ષણ મંત્રી શ્રી ભુપેન્દ્રસિંહ ચુડાસમા, એમએસ યુનિવર્સિટીના ચાન્સેલર શ્રીમતી શુભાંગીની રાજે ગાયકવાડ, વાઈસ ચાન્સેલર પ્રો. પરિમલ વ્યાસની ઉપસ્થિતિમાં આશરે 11000 વિદ્યાર્થીઓને પદવી એનાયત કરવામાં આવી હતી.


    J.Khunt

    
    
    (Release ID: 1517423) Visitor Counter : 129