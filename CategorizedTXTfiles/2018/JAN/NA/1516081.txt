      उपभोक्‍ता कार्य, खाद्य एवं सार्वजनिक वितरण मंत्रालय

      वर्षांत समीक्षा-2017 : उपभोक्‍ता मामलों का विभाग
      Posted On: 01 JAN 2018 8:16PM by PIB Delhi


    वर्ष 2017 के दौरान उपभोक्‍ता मामलों के विभाग की गतिविधियों की मुख्‍य बातें निम्‍नलिखित रहीं:


    मूल्‍य निगरानी प्रकोष्‍ठ (पीएमसी)


    क) मूल्‍य स्थिरीकरण कोष (पीएसएफ)

      * 20 लाख टन दालों तक का बफर स्‍टॉक घरेलू खरीद और आयात के जरिए बनाया गया है, ताकि उनकी कीमतों में स्थिरता सुनिश्चित करने के लिए बाजार संबंधी कारगर कदम उठाए जा सकें।
      * अब तक 17.14 लाख मीट्रिक टन दालें बफर में उपलब्‍ध हैं। 20.50 लाख टन दालों में से 3.36 लाख मीट्रिक टन (एमटी) का निपटान करने के बाद यह स्थिति है। 20.50 लाख टन दालों में से 3.79 लाख टन का आयात कि‍या गया और 16.71 लाख टन की खरीदारी घरेलू बाजारों में की गई।
      * घरेलू बाजारों में खरीद की गई 16.71 लाख टन दालों में से 15.52 लाख टन की खरीदारी केएमएस 2016-17 एवं आरएमएस 2017-18 से की गई जिससे लगभग 8,49,128 किसान लाभान्वित हुए।
      * कीमतों में स्थिरता सुनिश्चित करने के लिए नैफेड, एसएफएसी और एमएमटीसी के जरिए प्‍याज की खरीदारी के साथ-साथ इसका आयात भी किया गया।
      * बफर स्‍टॉक की दालों का उपयोग राज्‍यों को आपूर्ति करने के उद्देश्‍य से किया जा रहा है, ताकि उनकी योजनाओं के जरिए दालों का वितरण हो सके। केन्‍द्र सरकार के मंत्रालयों/विभागों की ऐसी अनेक योजनाएं हैं जिनमें पोषण घटक शामिल है। इसी तरह ऐसी अन्‍य योजनाएं भी हैं जिनके तहत या तो सीधे अथवा निजी एजेंसियों के जरिए आतिथ्य सेवाएं उपलब्‍ध कराई जा रही हैं। इसके अलावा बाजार में नीलामी के जरिए भी दालों का निपटान किया जा रहा है।
      * इन कदमों से अन्‍य बातों के अलावा यह भी सुनिश्चित हुआ है कि वर्ष 2017 के दौरान दालों के मूल्य उचित स्‍तर पर ही टिके रहें।

    ख) मूल्‍य निगरानी प्रकोष्‍ठ (पीएमसी) को मजबूत करना


    राज्‍य सरकारों को जारी अनुदानों के जरिए राज्‍य स्‍तर पर भी मूल्‍य निगरानी प्रकोष्‍ठ को मजबूत किया जा रहा है। उपर्युक्‍त नीतिगत सिफारिश करने के साथ-साथ बाजार संबंधी उचित कदम उठाकर भी कीमतों में स्थिरता सुनिश्चित की जाती है।


    कानूनी माप-पद्धति

      * उपभोक्‍ताओं के हितों की रक्षा करने और कारोबार में सुगमता के लिए कानूनी माप-पद्धति (डिब्‍बाबंद वस्‍तुएं) नियम, 2011 में संशोधन किए गए – (1 जनवरी, 2018 से प्रभावी)
      * ई-कॉमर्स प्‍लेटफॉर्म पर विक्रेता द्वारा दर्शाई जाने वाली वस्‍तुओं पर नियमों के तहत आवश्‍यक घोषणाओं का उल्‍लेख करना होगा।
      * नियमों में इस बात का विशिष्‍ट उल्‍लेख किया गया है कि कोई भी व्‍यक्ति पहले से ही डिब्‍बाबंद की गई एक ही तरह की वस्‍तु पर अलग-अलग एमआरपी (दोहरी एमआरपी) का जिक्र नहीं करेगा।
      * घोषणा करने के लिए अक्षरों और अंकों का आकार बढ़ा दिया गया है, ताकि उपभोक्‍ता इन्‍हें आसानी से पढ़ सकें।
      * शुद्ध मात्रा जांचने की व्‍यवस्‍था को और ज्‍यादा आधुनिक बना दिया गया है।
      * बार कोड/क्‍यूआर कोडिंग की अनुमति स्‍वैच्छिक आधार पर दी गई है।
      * जीएसटी की दरों में की गई कमी को ध्‍यान में रखते हुए 31 दिसंबर, 2017 तक संशोधित एमआरपी को प्रदर्शित करने की अनुमति दी गई :
      * 1 जुलाई, 2017 से वस्‍तु एवं सेवा कर (जीएसटी) को लागू किए जाने के कारण ऐसे अनेक मामले सामने आ सकते हैं जिनके तहत पहले से ही डिब्‍बाबंद की गई किसी वस्‍तु के खुदरा ब्रिकी मूल्‍य में परिवर्तन करने की जरूरत पड़ सकती है। इस संदर्भ में केन्‍द्रीय उपभोक्‍ता मामले, खाद्य एवं सार्वजनिक वितरण मंत्री श्री रामविलास पासवान ने पहले से ही डिब्‍बाबंद वस्‍तुओं के निर्माताओं या पैकरों अथवा आयातकों को 1 जुलाई, 2017 से लेकर 30 सितंबर, 2017 तक के तीन महीनों की अवधि दौरान मौजूदा खुदरा बिक्री मूल्‍य के साथ-साथ संशोधित खुदरा बिक्री मूल्‍य का भी उल्‍लेख करने की अनुमति दे दी थी। इनपुट टैक्‍स क्रेडिट का लेखा-जोखा रखने के बाद मुहर लगाकर या स्टिकर चिपका कर अथवा ऑनलाइन मुद्रण, इनमें से जो भी स्थिति हो, के जरिए कारगर संशोधित खुदरा बिक्री मूल्‍य का उल्‍लेख करने की अनुमति दी गई।
      * आवश्‍यक संशोधन करने के बाद इस्‍तेमाल न की गई पैकिंग सामग्री/रैपर का उपयोग 30 सितंबर 2017 तक करने की भी अनुमति दी गई।
      * निर्धारित अवधि को कुछ और आगे बढ़ाने के अनुरोधों को ध्‍यान में रखते हुए मुहर लगाकर या स्टिकर चिपका कर अथवा ऑनलाइन मुद्रण के जरिए संशोधित एमआरपी को प्रदर्शित करने की अवधि 31 मार्च, 2018 तक बढ़ा दी गई है।
      * परामर्श (एडवायजरी) जारी किए गए:
      * कारोबार में आसानी या सुगमता सुनिश्चित करने के लिए यह एडवायजरी समस्‍त हितधारकों को जारी की गई कि खुली बिक्री वाले सिले-सिलाए परिधान कानूनी माप-पद्धति (डिब्‍बाबंद वस्‍तुएं) नियम, 2011 के दायरे में नहीं आते हैं।
      * उपभोक्‍ताओं के हितों की रक्षा के लिए सभी राज्‍य सरकारों को यह एडवायजरी जारी की गई है कि समस्‍त चिकित्‍सा उपकरणों पर एमआरपी सहित सभी घोषणाएं अवश्‍य ही सुनिश्चित की जाएं।
      * उपभोक्‍ताओं के हित में सभी राज्‍य सरकारों को यह एडवायजरी भी जारी की गई कि पेट्रोल/डीजल और एलपीजी सिलेंडरों की सही मात्रा अवश्‍य ही सुनिश्चित की जाए।

    भारतीय मानक ब्‍यूरो (बीआईएस) अधिनियम 2016


    एक नए भारतीय मानक ब्‍यूरो (बीआईएस) अधिनियम 2016 को 22 मार्च, 2016 को अधिसूचित किया गया था, जो 12 अक्‍टूबर 2017 से प्रभावी हो गया है। इस अधिनियम के तहत भारतीय मानक ब्‍यूरो (बीआईएस) को भारतीय राष्‍ट्रीय मानक निकाय के रूप में स्‍थापित किया गया है। इसमें सरकार के लिए ऐसे अनेक उपयुक्‍त प्रावधान हैं जिनके जरिए सरकार किसी भी अधिसूचित उद्योग, प्रक्रिया, प्रणाली अथवा सेवा की ऐसी किसी भी वस्‍तु को अनिवार्य प्रमाणन व्‍यवस्‍था के तहत लाने का निर्देश दे सकती है जिसे वह जनहित अथवा मानव, पौधों अथवा पशुओं के स्‍वास्‍थ्‍य की रक्षा एवं पर्यावरण सुरक्षा के लिए या अनुचित व्‍यापारिक तौर-तरीकों की रोकथाम अथवा राष्‍ट्रीय सुरक्षा की दृष्टि से आवश्‍यक मानती है। इस अधिनियम में बहुमूल्य धातुओं से बने सामान की हॉलमार्किंग अनिवार्य बनाने के भी प्रावधान हैं। नए अधिनियम से देश में कारोबार में सुगमता सुनिश्चित करने, ‘मेक इन इंडिया’ अभियान को नई गति प्रदान करने और उपभोक्‍ताओं को गुणवत्तापूर्ण उत्‍पादों एवं सेवाओं की उपलब्‍धता सुनिश्चित करने में भी मदद मिलेगी। भारतीय मानक ब्‍यूरो नियम, 2017 को भी 13 अक्‍टूबर, 2017 को अधिसूचित किया गया था।


    उपभोक्‍ता संरक्षण इकाई

     1. अंकटाड के सहयोग से उपभोक्‍ता संरक्षण पर एक अंतर्राष्‍ट्रीय सम्‍मेलन 26-27 अक्‍टूबर, 2017 को नई दिल्‍ली में आयोजित किया गया था जिसमें पूर्वी, दक्षिण एवं दक्षिण-पूर्वी एशिया के देशों ने भाग लिया था और जिसकी थीम थी ‘नए बाजारों में उपभोक्‍ताओं का सशक्तिकरण’। लगभग 60 विदेशी प्रतिनिधियों सहित तकरीबन 1800 प्रतिनिधियों ने इस सम्‍मेलन में भाग लिया। इस सम्‍मेलन में इन मुख्‍य मुद्दों पर विचार-विमर्श किया गया: उपभोक्‍ता संरक्षण के लिए संयुक्‍त राष्‍ट्र दिशा-निर्देश और उनका क्रियान्‍वयन, उपभोक्‍ता संरक्षण में हितधारकों की भागीदारी, ऑनलाइन उपभोक्‍ताओं का संरक्षण, वित्तीय सेवाओं में उपभोक्‍ता समावेश को बढ़ावा देना, उपभोक्‍ता शिक्षा एवं सशक्तिकरण। सम्‍मेलन में अन्‍य बातों के अलावा ये निष्‍कर्ष निकाले गए: सभी देशों के साथ-साथ वाणिज्‍य के सभी क्षेत्रों में और ज्‍यादा कारगर ढंग से तथा बेहतर तालमेल के जरिए संरक्षण सुनिश्चित करने के लिए उपभोक्‍ता संरक्षण से जुड़े संयुक्‍त राष्‍ट्र दिशा-निर्देशों का व्‍यापक क्रियान्‍वयन सरकारों तथा हितधारकों की प्राथमिकता होनी चाहिए, ई-कॉमर्स के सतत तथा समावेशी विकास के लिए एक ठोस उपाय के रूप में उपभोक्‍ताओं के अधिकारों का संरक्षण डिजिटल संदर्भ में किया जाना चाहिए, जिसके लिए सीमा पार सहयोग एवं प्रवर्तन इत्‍यादि भी आवश्‍यक है।
     2. केन्‍द्र सरकार ने निम्‍नलिखित उपायों के जरिए उपभोक्‍ताओं के हितों का और ज्‍यादा संरक्षण सुनिश्चित करने के लिए 20 दिसंबर, 2017 को संसद में नया उपभोक्‍ता संरक्षण विधेयक, 2017 पेश करने को मंजूरी दी है:
     3. मौजूदा अधिनियम को सुदृढ़ करना।
     4. उपभोक्‍ता शिकायतों का त्‍वरित निपटान करना।
      * उपभोक्‍ताओं को सशक्‍त करना।
     1. बाजार में जारी बदलाव के साथ तालमेल रखने के लिए कानून का आधुनिकीकरण करना।

    ***


    वीके/एएम/आरआरएस/वीके– 6233


    

    
    (Release ID: 1516081) Visitor Counter : 617
    
    
    
    
    

1.