      ਗ੍ਰਹਿ ਮੰਤਰਾਲਾ

      ਕੇਂਦਰੀ ਗ੍ਰਹਿ ਮੰਤਰੀ ਕੇਂਦਰ ਸ਼ਾਸਿਤ ਪ੍ਰਦੇਸ਼ ਚੰਡੀਗੜ੍ਹ ਦੇ ਦੌਰੇ ‘ਤੇ ਆਏ
      Posted On: 30 JAN 2018 6:18PM by PIB Chandigarh


    Union Home Minister visits UT Chandigarh


    ਕੇਂਦਰੀ ਗ੍ਰਹਿ ਮੰਤਰੀ ਕੇਂਦਰ ਸ਼ਾਸਿਤ ਪ੍ਰਦੇਸ਼ ਚੰਡੀਗੜ੍ਹ ਦੇ ਦੌਰੇ ‘ ਤੇ ਆਏ


    ਕੇਂਦਰੀ ਗ੍ਰਹਿ ਮੰਤਰੀ ਸ਼੍ਰੀ ਰਾਜਨਾਥ ਸਿੰਘ ਅੱਜ ਕੇਂਦਰ ਸ਼ਾਸਿਤ ਪ੍ਰਦੇਸ਼ ਚੰਡੀਗੜ੍ਹ ਦੇ ਦੌਰੇ ਤੇ ਆਏ । ਆਪਣੇ ਦਿਨ ਭਰ ਦੇ ਦੌਰੇ ਦੌਰਾਨ ਕੇਂਦਰੀ ਗ੍ਰਹਿ ਮੰਤਰੀ ਨੇ ਕਈ ਪ੍ਰੋਜੈਕਟਾਂ ਦੀ ਸ਼ੁਰੂਆਤ ਕੀਤੀ ਅਤੇ ਚੰਡੀਗੜ੍ਹ ਪ੍ਰਸ਼ਾਸਨ ਦੇ ਅਧਿਕਾਰੀਆਂ ਨਾਲ ਵਿਚਾਰ ਵਟਾਂਦਰਾ ਕੀਤਾ ।


    ਸ਼੍ਰੀ ਰਾਜਨਾਥ ਸਿੰਘ ਨੇ ਕਈ ਮੰਜ਼ਿਲਾਂ ਵਾਲੀ 300 ਬੈੱਡਾਂ ਵਾਲੀ ਇਨਫੋਸਿਸ ਫਾਊਂਡੇਸ਼ਨ ਰੈੱਡ ਕਰਾਸ ' ਸਰਾਏ ' ਦਾ ਪੋਸਟ ਗ੍ਰੈਜੂਏਟ ਇੰਸਟੀਟਿਊਟ ਆਵ੍ ਮੈਡੀਕਲ ਐਜੂਕੇਸ਼ਨ ਐਂਡ ਰਿਸਰਚ , ( PGIMER) ਚੰਡੀਗੜ੍ਹ ਵਿਖੇ ਉਦਘਾਟਨ ਕੀਤਾ । ਇਹ ਸਰਾਏ ਗ਼ਰੀਬ ਵਰਗ ਦੇ ਬਿਮਾਰ ਮਰੀਜ਼ਾਂ ਅਤੇ ਉਨ੍ਹਾਂ ਦੇ ਸਹਾਇਕਾਂ ਦੀ ਮਦਦ ਲਈ ਬਣਾਈ ਗਈ ਹੈ । ਇਸ ਲਈ ਜ਼ਮੀਨ ਪੀਜੀਆਈਐੱਮਈਆਰ ਵੱਲੋਂ ਰੈੱਡ ਕਰਾਸ ਸੁਸਾਇਟੀ ਨੂੰ ਮੁਹੱਈਆ ਕਰਵਾਈ ਗਈ ਜਿਸ ਨੇ ਕਿ ਸਰਾਏ ਦੀ ਉਸਾਰੀ ਲਈ ਇਨਫੋਸਿਸ ਫਾਊਂਡੇਸ਼ਨ ਨਾਲ ਸਹਿਮਤੀ ਪੱਤਰ ਉੱਤੇ ਹਸਤਾਖਰ ਕੀਤੇ । ਕੇਂਦਰੀ ਗ੍ਰਹਿ ਮੰਤਰੀ ਨੇ ਇਸ ਸਰਾਏ ਦਾ ਨੀਂਹ ਪੱਥਰ 9 ਸਤੰਬਰ , 2016 ਨੂੰ ਰੱਖਿਆ ਸੀ । ਆਧੁਨਿਕ ਊਰਜਾ ਬੱਚਤ ਅਤੇ ਊਰਜਾ ਨਿਪੁੰਨ ਸਾਜ਼ੋ ਸਮਾਨ ਨਾਲ ਲੈਸ ਇਸ ਸਹੂਲਤ ਨਾਲ, ਇੱਥੇ ਆਉਣ ਵਾਲੇ ਮਰੀਜ਼ਾਂ ਅਤੇ ਉਨ੍ਹਾਂ ਦੇ ਪਰਿਵਾਰਾਂ ਦੀਆਂ ਪ੍ਰੇਸ਼ਾਨੀਆਂ ਘਟ ਸਕਣਗੀਆਂ । ਇਸ ਸਰਾਏ ਵਿੱਚ 300 ਬੈੱਡ , 36 ਸੌਣ ਵਾਲੇ ਵੱਡੇ ਕਮਰੇ (ਡੌਰਮਿਟਰੀਜ਼) , 13 ਪ੍ਰਾਈਵੇਟ ਕਮਰੇ ਹਨ । ਇਸ ਵਿੱਚ ਲਿਫਟਾਂ ਅਤੇ ਰੈਂਪ ਵੀ ਹਨ ਤਾਂ ਕਿ ਅਪੰਗ ਵਿਅਕਤੀ ਨੂੰ ਵੀ ਲਾਭ ਮਿਲ ਸਕੇ । ਔਰਤਾਂ ਲਈ ਤੀਸਰੀ ਮੰਜ਼ਿਲ ‘ ਤੇ ਵੱਖਰਾ ਵਿੰਗ ਬਣਾਇਆ ਗਿਆ ਹੈ । ਰਹਿਣ ਲਈ ਕਮਰੇ ਦਾ ਕਿਰਾਇਆ ਪ੍ਰਤੀ ਵਿਅਕਤੀ ਪ੍ਰਤੀ ਦਿਨ 100 ਰੁਪਏ ਰੱਖਿਆ ਗਿਆ ਹੈ ਅਤੇ ਪ੍ਰਾਈਵੇਟ ਕਮਰੇ ਲਈ 500 ਰੁਪਏ ਪ੍ਰਤੀ ਦਿਨ ਵਸੂਲੇ ਜਾਣਗੇ ।


    ਬਾਅਦ ਵਿੱਚ ਕੇਂਦਰੀ ਗ੍ਰਹਿ ਮੰਤਰੀ ਨੇ ਸੈਕਟਰ 16 ਚੰਡੀਗੜ੍ਹ ਵਿੱਚ ਜੀਐੱਮਸੀਐੱਚ ਵਿਖੇ ਪ੍ਰਸ਼ਾਸਕੀ ਬਲਾਕ ਅਤੇ ਆਡੀਟੋਰੀਅਮ ਦਾ ਉਦਘਾਟਨ ਕੀਤਾ । ਪ੍ਰਸ਼ਾਸਕੀ ਬਲਾਕ 54,537 ਵਰਗ ਫੁੱਟ ਵਿੱਚ ਫੈਲਿਆ ਹੋਇਆ ਹੈ ਅਤੇ ਇਸ ਦੀ ਉਸਾਰੀ ਉੱਤੇ 12 ਕਰੋੜ ਰੁਪਏ ਦੀ ਲਾਗਤ ਆਈ ਹੈ । ਇਸ ਦੀਆਂ 12 ਮੰਜ਼ਿਲਾਂ ਅਤੇ ਇੱਕ ਬੇਸਮੈਂਟ ਹੈ । ਆਡੀਟੋਰੀਅਮ 10,510 ਵਰਗ ਫੁੱਟ ਖੇਤਰ ਵਿੱਚ 4.50 ਕਰੋੜ ਦੀ ਲਾਗਤ ਨਾਲ ਬਣਿਆ ਹੈ । ਡਬਲ ਸਟੋਰੀ ਆਡੀਟੋਰੀਅਮ ਵਿੱਚ ਪ੍ਰਸ਼ਾਸਕੀ ਦਫ਼ਤਰ , ਲਾਇਬ੍ਰੇਰੀ , ਗਰੀਨ ਰੂਮਜ਼ ਅਤੇ ਫੋਇਰ ( foyer ) ਹਨ ।


    ਆਪਣੇ ਦੌਰੇ ਦੌਰਾਨ ਸ਼੍ਰੀ ਰਾਜਨਾਥ ਸਿੰਘ ਨੇ ਚੰਡੀਗੜ੍ਹ ਪ੍ਰਸ਼ਾਸਨ ਦੇ ਸੀਨੀਅਰ ਅਧਿਕਾਰੀਆਂ ਨਾਲ ਮੁਲਾਕਾਤ ਕੀਤੀ । ਗ੍ਰਹਿ ਮੰਤਰੀ ਨੂੰ ਚੰਡੀਗੜ੍ਹ ਪ੍ਰਸ਼ਾਸਨ ਵੱਲੋਂ ਬੀਤੇ ਸਮੇਂ ਵਿੱਚ ਕੀਤੀਆਂ ਗਈਆਂ ਪ੍ਰਾਪਤੀਆਂ ਅਤੇ ਆਉਣ ਵਾਲੇ ਸਮੇਂ ਦੀਆਂ ਲੋੜਾਂ ਬਾਰੇ ਇੱਕ ਪਰੈਸੈਂਟੇਸ਼ਨ / ਪ੍ਰਸਤੁਤੀ ਰਾਹੀਂ ਜਾਣੂ ਕਰਵਾਇਆ ਗਿਆ । ਗ੍ਰਹਿ ਮੰਤਰੀ ਨੇ ਚੰਡੀਗੜ੍ਹ ਪ੍ਰਸ਼ਾਸਨ ਵੱਲੋਂ ਨਿਰੰਤਰ ਵਿਕਾਸ ਲਈ ਕੀਤੇ ਜਾ ਰਹੇ ਯਤਨਾਂ ਅਤੇ ਪ੍ਰਾਪਤੀਆਂ ਦੀ ਪ੍ਰਸ਼ੰਸਾ ਕੀਤੀ । ਉਨ੍ਹਾਂ ਇਹ ਭਰੋਸਾ ਦਿੱਤਾ ਕਿ ਸਿਟੀ ਬਿਊਟੀਫੁਲ ਦੀਆਂ ਮੰਗਾਂ ਉੱਤੇ ਪੂਰਾ ਵਿਚਾਰ ਕੀਤਾ ਜਾਵੇਗਾ ਤਾਂ ਕਿ ਇਸ ਦੇ ਸ਼ਹਿਰੀ ਖੁਸ਼ਹਾਲ ਹੋ ਸਕਣ ।


    ਪੰਜਾਬ ਦੇ ਰਾਜਪਾਲ ਅਤੇ ਕੇਂਦਰ ਸ਼ਾਸਿਤ ਪ੍ਰਦੇਸ਼ ਚੰਡੀਗੜ੍ਹ ਦੇ ਪ੍ਰਸ਼ਾਸਕ ਸ਼੍ਰੀ ਵੀ ਪੀਸਿੰਘ ਬਦਨੌਰ ਅਤੇ ਚੰਡੀਗੜ੍ਹ ਦੇ ਸੰਸਦ ਮੈਂਬਰ ਸ਼੍ਰੀਮਤੀ ਕਿਰਨ ਖੇਰ ਵੀ ਇਸ ਮੌਕੇ ‘ ਤੇ ਮੌਜੂਦ ਸਨ ।

    
    
    (Release ID: 1518456) Visitor Counter : 2