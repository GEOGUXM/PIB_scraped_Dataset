      நிதி அமைச்சகம்

      நடப்பு நிதியாண்டில் வரி ஏய்பாளர்கள் மீது அதிகமான வழக்குகள் பதிவு செய்தது வருமானவரித்துறை
      Posted On: 12 JAN 2018 2:16PM by PIB Chennai


    பிரதமர் திரு. நரேந்திர மோடி தலைமையிலான மத்திய அரசின் கீழ் இயங்கும் வருமான வரித்துறை கருப்புப் பணத்தை முற்றிலும் ஒழித்துக் கட்ட வேண்டும் என்ற நோக்கத்தில் அதிக முன்னுரிமை அளித்து நடவடிக்கையில் ஈடுபட்டுவருகிறது. அதன் ஒரு பகுதியாக வருமான வரி ஏய்பாளர்கள், வருமான வரி தொடர்பான குற்றங்களைப் புரிந்தோர் மீது அதிகமான வழக்குகளைப் பதிவு செய்துள்ளது வருமான வரித்துறை.


    வருமான வரி ஏய்ப்பு, வருமான கணக்குத் தாக்கல் செய்யத் தவறியமை, வருமான வரி கட்டாமல் ஏமாற்றும் பொருட்டு தவறான வருமான கணக்குத் தாக்கல் செய்தவர்கள் மற்றும் இவற்றை மிகவும் கால தாமதமாக தாக்கல் செய்தவர்கள் என பல்வேறு குற்றச்சாட்டுகள் தொடர்பாக வருமான வரித் துறை வழக்குப் பதிவு செய்துள்ளது.


    2017-2018 நிதியாண்டில், 2017-ம் ஆண்டு நவம்பர் வரையிலான காலத்தில் பல்வேறு வகையில் 2225 குற்றப் புகார்களை பதிவு செய்துள்ளது. கடந்த நிதியாண்டில் இதே காலத்தில் 784 குற்றப் புகார்கள் பதிவு செய்யப்பட்டன. அதாவது இந்த நிதியாண்டில் இது வரையிலான காலத்தில் இது 184 சதவீதம் ஆகும்.,


    வரி ஏய்ப்பாளர்கள் மீதான வருமான வரித்துறையின் தீவிரக் கவனம் காரணமாக பல்வேறு வழக்குகளில் நீதிமன்றம் 48 பேர் குற்றவாளிகள் என தீர்ப்பு அளித்துள்ளது. அதாவது இந்த நிதியாண்டின் கடந்த நவம்பர் மாதம் வரையிலான காலத்தில் இந்தத் தீர்ப்புகளை வழங்கியுள்ளது நீதிமன்றம். கடந்த நிதியாண்டில் இதே காலத்தில் 13 பேர் குற்றவாளிகள் என தீர்ப்பளித்தது. அதை ஒப்பிடும் போது தற்போது வருமான வரித்துறையின் நடவடிக்கை காரணமாக வரி ஏய்ப்பாளர்களின் மீதான நடவடிக்கை 269 சதவீதம் அதிகரித்துள்ளது.


    சில எடுத்துக்காட்டுகளை இங்கு காண்போம்

     1. வெளிநாட்டு வங்கியில் வைத்திருந்த கணக்குத் தொடர்பாக வருமான வரித் துறைக்குத் தெரிவிக்காத காரணத்தால் வரி ஏய்த்தது தொடர்பான வழக்கில் டேராடூன் நீதிமன்றம் ஒருவருக்கு 2 ஆண்டுகள் சிறைத் தண்டனை விதித்துள்ளது. மேலும் வருமான மதிப்பீட்டின் போது தவறான தகவல்கள் அளித்த காரணத்துக்காக அவருக்கு 2 ஆண்டுகள் சிறை மற்றும் அபராதமும் விதித்துத் தீர்ப்பளித்துள்ளது.
     2. வரி ஏய்ப்புக்காக போலியான பிரமாணப் பத்திரம் தாக்கல் செய்த துணி வியாபாரி ஒருவருக்கும் ஜலந்தர் நீதிமன்றம் 2 ஆண்டு கடுங்காவல் தண்டனை வழங்கியுள்ளது. மேலும் அவருக்கு உடந்தையாக இருந்த அவரது வழக்கறிஞர் மற்றும் சாட்சி கையொப்பம் இட்டவருக்கும் தலா ஒரு ஆண்டு சிறைத் தண்டனை வழங்கியுள்ளது.
     3. ஹைதராபாத்தைச் சேர்ந்த கட்டுமான நிறுவனத்தின் பெண் இயக்குநர் ஒருவருக்கு வருமான வரி ஏய்ப்புக்காக 6 மாதம் சிறைத் தண்டனை வழங்கப்பட்டுள்ளது. மேலும் வருமான மதிப்பீட்டின் போது தவறான அறிக்கை தாக்கல் செய்தது கண்டுபிடிக்கப்பட்டது தொடர்பான வழக்கில் அவருக்கு மேலும் 6 மாதம் சிறைத் தண்டனையும் வழங்கப்பட்டுள்ளது.
     4. பெங்களூரைச் சேர்ந்த கட்டுமான நிறுவனத்தின் நிர்வாக இயக்குநர் மற்றும் மொஹாலியைச் சேர்ந்த ஒருவர் ஆகியோருக்கு குறிப்பிட்ட காலத்துக்குள் டிடிஎஸ்- தொகையான 60 லட்சத்தை செலுத்தாத காரணத்தால் முறையே 3 மாதம், ஓராண்டு சிறைத் தண்டனை வழங்கப்பட்டுள்ளது.
     5. ஆக்ராவைச் சேர்ந்த ஒருவருக்கு வரி ஏய்ப்பு மற்றும் தவறான கணக்கு தாக்கல் செய்தது தொடர்பான வழக்கில் முறையே ஓர் ஆண்டு மற்றும் 3 மாதங்கள் சிறைத் தண்டனை வழங்கப்பட்டுள்ளது.

    வரி ஏய்ப்பாளர்கள் மீதான இந்த நடவடிக்கை இந்த நிதியாண்டின் மீதமுள்ள மாதங்களிலும் தொடரும் என்பது குறிப்பிடத்தக்கது.


    

    
    (Release ID: 1518412) Visitor Counter : 63
    
    
    
    
    

5.