      வணிகம் மற்றும் தொழில்துறை அமைச்சகம்

      வர்த்தக வளர்ச்சி மற்றும் அபிவிருத்தி கவுன்சிலின் 3 –வது கூட்டம்
      Posted On: 08 JAN 2018 5:34PM by PIB Chennai


    வர்த்தக வளர்ச்சி மற்றும் அபிவிருத்திக்கான கவுன்சிலின் 3 –வது கூட்டம் மத்திய வர்த்தக மற்றும் தொழில்கள் துறை அமைச்சர் திரு சுரேஷ் பிரபு தலைமையில் புது தில்லியில் இன்று நடைபெற்றது. கூட்டத்தில் பேசிய அமைச்சர், உலக வர்த்தகத்தின் அளவு ஐந்து லட்சம் கோடி டாலராக நிர்ணயிக்கப்பட்டிருப்பதால் சேவைத் தொழில் ஏற்றுமதி, பசுமைப்பண்ணை, வேளாண் பொருட்களின் மதிப்பு கூட்டல் சிறப்பு பொருளாதார மண்டலத்தின் பயன்பாடு, வேலைவாய்ப்பை பெருக்குதல் மூலம் உலக வர்த்தகத்தில் கணிசமான இடத்தை பெறுவதற்கான வாய்ப்புகளை மாநிலங்கள் கண்டறிய வேண்டுமென்று அழைப்பு விடுத்தார்.


    ஏற்றுமதியை வளர்ப்பதற்கு தேவையான சூழ்நிலையை உருவாக்குவதன் முக்கியத்துவத்தையும் அவர் வலியுறுத்தினார். வளர்ச்சியை சாதிப்பதற்கு மாநில-மாவட்ட அளவிலான யுத்தியை வகுக்க வேண்டியதன் அவசியத்தையும் அவர் வலியுறுத்தினார். வளர்ச்சிக்கான திட்டமிடுதல் மாவட்ட நிலையிலிருந்து தொடங்க வேண்டும் என்றும் மாவட்டங்களே வளர்ச்சியின் அடித்தளமாக இருக்க வேண்டும் என்றும் அமைச்சர் குறிப்பிட்டார். வேளாண் விளைபொருட்களின் மதிப்பு கூட்டல் மூலம் ஏற்றுமதியை அதிகரிப்பதற்கான வேளாண் ஏற்றுமதி கொள்கை அவசியம் என்றும் அதன் மூலம் விவசாயிகளுக்கு சர்வதேச சந்தை இணைப்பு கிடைப்பதால் வருவாய் உயரும் என்றும் அமைச்சர் மேலும் கூறினார்.


    மாநிலங்களுக்கிடையே போக்குவரத்தை எளிமைப்படுத்த லீட்ஸ் என்ற ஆய்வு அறிக்கையை அமைச்சர் வெளியிட்டார். தேசிய அளவிலான முதல் அறிக்கை இதுதான். இதுதவிர கடந்த பத்தாண்டுகளில் மாநிலங்களின் ஏற்றுமதி நிலவரத்தை சித்தரிக்கும் மாநில ஏற்றுமதி கையேட்டையும் அமைச்சர் வெளியிட்டார்.


    நிகழ்ச்சியில் வர்த்தகம் மற்றும் தொழில்துறை இணை அமைச்சர் பேசுகையில் இந்தியாவை பாதிக்கும் வர்த்தகத்திற்கான தடைகள் மற்றும் இந்திய ஏற்றுமதியை பாதிக்கும், சரக்குப்போக்குவரத்து, கட்டமைப்பு பற்றாக்குறை முதலியவற்றையும் இந்த கவுன்சில் உறுப்பினர்கள் ஆய்வு செய்ய வேண்டுமென்று அறிவுறுத்தினர்.


    கோவா முதலமைச்சர், குஜராத் துணை முதலமைச்சர் மற்றும் பதினொரு மாநிலங்களின் அமைச்சர்கள் மாநில அரசுகளின் மூத்த அதிகாரிகள் தொழில்வர்த்தக சங்களின் பிரதிநிதிகள் இதில் கலந்து கொண்டார்கள்.


    கோவா முதலமைச்சர் திரு. மனோகர் பரிக்கர் பேசுகையில் அனைத்து மாநிலங்களும் தங்கள் மாநிலத்தில் உள்ள ஏற்றுமதி வாய்ப்புகளை முழுமையாக பயன்படுத்தவும் உற்பத்தி தொழிலை மேம்படுத்தவும் தேவையான ஏற்றுமதி கொள்கையை வகுத்து செயல்படுவது அவசியம் என்றார். இறக்குமதியாகும் கச்சா, முந்திரி மீதான 5 சதவீத சுங்கத் தீர்வை குறித்து உறுப்பினர்களின் கவனத்தை ஈர்த்தார்.


    கோவா துணை முதலமைச்சர் திரு. நிதின் பாய் படேல் பேசுகையில் ஏற்றுமதி நெறிகளை அடிக்கடி மாற்றுவது ஏற்றுமதியாளர்களுக்கு சிரமத்தை ஏற்படுத்துகிறது என்றும் இதனால் அவர்கள் ஏற்கனவே ஒப்புக்கொண்ட ஏற்றுமதி ஒப்பந்தம் செல்லாமல் போய்விடுகிறது என்றும் கூறினார். விவசாயிகளுக்கு குறைந்தபட்ச ஆதரவு விலை வழங்குவது போல வேளாண் விளைபொருள் ஏற்றுமதிக்கும் மான்யம் வழங்க வேண்டுமென்ற உணர்வை எதிரொலித்தார்.


    ஆந்திரப்பிரதேசத்தின் தொழில் மற்றும் வர்த்தக அமைச்சர் திரு. அமர்நாத் ரெட்டி பேசுகையில் தங்கள் மாநிலத்திலிருந்து அதிகமாக ஏற்றுமதியாகும் மருந்துப்பொருட்கள் ஏற்றுமதி சந்திக்கும் சிக்கல்களுக்கு தீர்வு கண்டு ஏற்றுமதி அதிகரிக்க மத்திய அரசு உதவ முன்வர வேண்டும் என்று கேட்டுக் கொண்டார்.


    பிகார் வேளாண் அமைச்சர் திரு. பிரேம்குமார் பேசுகையில் ஏற்றுமதிப் பொருட்களை ஏற்றிச் செல்வதற்காக உள்நாட்டு நீர்வழிப் போக்குவரத்து போன்ற ஏற்றுமதி கட்டமைப்புக்கு மத்திய அரசு ஆதரவு அளிக்க வேண்டுமென்றார். வேளாண் விளைபொருள் ஏற்றுமதிக்கும் அவற்றின் மதிப்பு கூட்டலுக்கும் மத்திய அரசின் உதவி அவசியம் என்றும் கூறினார்.


    அசாம் அமைச்சர் திரு. சந்தர் மோகன் பட்டோவாரி பேசுகையில் ஆசியான் நாடுகளின் சந்தைக்கு வடகிழக்கு மாநிலங்கள் ஒரு வாயிலாக அமைந்துள்ளன என்றும் குறிப்பாக தகவல் தொழில்நுட்பம் மற்றும் தகவல் தொழில்நுட்பம் தொடர்பான தொழில்களில் இந்த நாடுகளுடன் உறவை வளர்த்துக் கொள்ள முடியும் என்றும் தெரிவித்தார்.


    ஜம்மு காஷ்மீர் (தொழில்கள்) அமைச்சர் திரு. சந்தர் பிரகாஷ் ரயில்வே மற்றும் பாதுகாப்புத் தொடர்பான தொழில்களை தங்கள் மாநிலத்தில் தொடங்கும்படி கேட்டுக் கொண்டார்.


    ஒடிசா மாநில குறுசிறு நடுத்தரத் தொழில்கள், மகளிர் மற்றும் குழந்தைகள் நலம் மற்றும் மாற்றுத்திறனாளிகள் நலத்துறை அமைச்சர் திரு. புரஃபுல்லா சமல் பேசுகையில் ஏற்றுமதியை ஊக்குவிப்பதில் அனைத்து மாநிலங்களுக்கும் சம ஆதரவு வழங்க வேண்டும் என்று கேட்டுக்கொண்டார். சரக்கு வளாகம் போன்ற கட்டமைப்பு வசதிகளை அமைப்பதுடன் அந்த அமைப்புகளுக்கான அலுவலர்களையும் அமர்த்த வேண்டுமென்று கூறினார்.


    உத்திரப்பிரதேச வளர்ச்சித் துறை அமைச்சர் திரு. சத்திஷ் மஹானா, ஏற்றுமதியை ஊக்குவிக்க தமது மாநில அரசு நிறைவேற்றியுள்ள கட்டமைப்பு வசதிகள் உள்ளிட்ட சாதனைகளை எடுத்துரைத்தார்.


    சட்டிஸ்கர் அமைச்சர் திரு. அமர் அகர்வால் பேசுகையில் வனப்பொருள் ஏற்றுமதியை ஊக்குவிக்க தங்கள் மாநில அரசு முயற்சி எடுக்கிறது என்றும் அதற்கு மத்திய அரசின் ஆதரவு தேவை என்றும் கூறினார்.


    ஜார்கன்ட் மாநில நகர்ப்புற வளர்ச்சி மற்றும் வீட்டுவசதித் துறை அமைச்சர் திரு. சி.பி.சிங் பேசும் போது தங்கள் மாநில ஏற்றுமதியாளர்களுக்கு வழிகாட்ட அதிகமான ஏற்றுமதி கவுன்சில்கள் தேவை என்றார். வரியற்ற வர்த்தக மண்டலத்தை அமைப்பதன் மூலமாகவும் சிறப்புப் பொருளாதார மண்டலத்துக்கு அதிகாரம் வழங்கியும் தங்கள் மாநில அரசு ஏற்றுமதியை ஊக்குவித்து வருகிறது என்றார்.


    கர்நாடக மாநில கனரக மற்றும் நடுத்தர தொழில்கள் துறை அமைச்சர் திரு. ஆர்.வி. தேஷ்பாண்டே உரையில், வசூலிக்கப்படும் ஜி.எஸ்.டி. வரியை திருப்பி செலுத்துவதில் கால தாமதம் ஆகிறது என்றும் வர்த்தக வரி, சுங்க வரி முதலியவற்றை திருப்பி கொடுப்பதை ஒருமுகப்படுத்த வேண்டியது அவசியம் என்றும் கூறினார். ஏற்றுமதி தொடர்பான திறனை வளர்ப்பதில் மாநிலங்கள் அக்கறை செலுத்த வேண்டும் என்றும் கூறினார்.


    மத்தியப்பிரதேஷ் (தொழில்கள்) துறை அமைச்சர் திரு. ராஜேந்திர சுக்லா உரையில் ஏற்றுமதியாளர்களுக்கு தங்கள் மாநில அரசு அளிக்கும் ஊக்குவிப்பு நடவடிக்கைகளை விளக்கினார். சரக்குப் போக்குவரத்து பிரிவை விரிவாக்குவதன்மூலம் வளர்ச்சியை மேம்படுத்த முடியும் என்று தங்கள் அரசு கருதுவதாகவும் தெரிவித்தார்.


    உத்திராகன்ட் (நகர்ப்புற வளர்ச்சி) துறை அமைச்சர் திரு. மதன் கவுஷிக் பேசுகையில் மலை பகுதிகளில் உள்ள மாநிலங்களில் சரக்கு விமானப் போக்குவரத்தையும் வர்த்தக கட்டமைப்பையும் மேம்படுத்தி வடகிழக்கு ரயில்வே கட்டமைப்பை ஏற்படுத்துவதன் அவசியத்தையும் எடுத்துரைத்தார். ஏற்றுமதி வாய்ப்புள்ள பண்டங்களைக் கண்டறிவதற்கு தேவையான திறனை ஏற்படுத்தி கொள்ள மத்திய அரசு உதவி தேவை என்றும் கேட்டுக் கொண்டார்.

    
    
    (Release ID: 1516043) Visitor Counter : 166