      நிதி அமைச்சகம்

      2017-18 காலக்கட்டத்தில் சராசரி பணவீக்கம் கடந்த ஆறு ஆண்டுகளில் மிகக் குறைவாக இருந்தது
      Posted On: 29 JAN 2018 7:36PM by PIB Chennai


    2017-18 ஆம் ஆண்டில் நாட்டில் பணவீக்கம் தொடர்ந்து நடுத்தர அளவில் இருந்தது. அந்த காலக்கட்டத்தில் , நுகர்வோர் விலைக் குறியீடு (CPI) அடிப்படையிலான உத்தேச பணவீக்க அளவு சராசரியாக 3.3 சதவீதம் என இருந்தது. கடந்த ஆறு நிதியாண்டுகளில் இது குறைந்தபட்ச அளவாகும். மத்திய நிதி மற்றும் கார்ப்பரேட் விவகாரங்களுக்கான அமைச்சர் திரு. அருண் ஜேட்லி நாடாளுமன்றத்தில் இன்று தாக்கல் செய்த 2017-18 ஆம் ஆண்டுக்கான பொருளாதார ஆய்வறிக்கையில் இந்தத் தகவல் தெரிவிக்கப் பட்டுள்ளது.


    இந்தப் பணவீக்க இறக்கம் வீட்டுவசதி மற்றும் எரிபொருள் & ஒளி தவிர்த்த முக்கிய பொருள்கள் குழுக்களில் பரந்த அளவில் இருந்தது. நவம்பர் 2016ல் இருந்து அக்டோபர் 2017 வரையில் தொடர்ந்து 12 மாதங்கள் உத்தேச பணவீக்கம் 4 சதவீதத்துக்கும் குறைவாகவே இருந்தது. நடப்பு நிதியாண்டில் ஏப்ரல் - டிசம்பர் காலத்தில் CPI உணவு பணவீக்கம் சராசரியாக சுமார் ஒரு சதவீதமாக இருந்தது என ஆய்வறிக்கை கூறுகிறது.


    கடந்த நான்கு ஆண்டுகளில் அதிகமான மற்றும் மாறுபடும் பணவீக்க நிலையில் இருந்து படிப்படியாக அதிக நிலையான விலைகள் உள்ள நிலைக்கு மாறி இருப்பதை பொருளாதாரம் பார்த்துள்ளது என்று ஆய்வறிக்கையில் தெரிவிக்கப்பட்டுள்ளது. CPI மூலம் மதிப்பிடப்படும் உத்தேச பணவீக்கம் தொடர்ந்து நான்காவது ஆண்டாக கட்டுப்பாட்டில் இருந்துள்ளது. நடப்பு நிதியாண்டின் முதலாவது பாதியில் பணவீக்கம் குறைந்திருப்பது, உணவு பணவீக்கத்தில் நல்ல அறிகுறியாக உள்ளது. அது (-) 2.1ல் க்கும் 1.5 க்கும் இடையில் இருந்தது. ``நல்ல வேளாண்மை உற்பத்தி மற்றும் அரசின் அவ்வப்போதான விலை கண்காணிப்பு நடவடிக்கைகளால் இது சாத்தியமானது'' என்று ஆய்வறிக்கை கூறுகிறது.


    இருந்தபோதிலும் , காய்கறிகள் மற்றும் பழங்களின் விலைகளால் ஏற்பட்ட பாதிப்புகளால், கடந்த சில மாதங்களில் உணவுப் பணவீக்கம் உயர்ந்திருக்கிறது. கிராமப் பகுதிகளில் 2016-17ல் CPI பணவீக்கத்தை பிரதானமாக நிர்ணயித்தது உணவு என்ற நிலையில், நடப்பு நிதியாண்டில் நகர்ப்புறங்களில் வீட்டுவசதித் துறைதான் பணவீக்கத்துக்கு பெரிய காரணியாக இருந்துள்ளது. 2017-18 ஆம் ஆண்டில் மாநிலவாரியான பணவீக்கத்தை நாம் பார்த்தால், பல மாநிலங்களில் CPI பணவீக்கம் குறைந்திருப்பதைக் காண முடிகிறது. அந்த காலக்கட்டத்தில் 17 மாநிலங்களில் பணவீக்கம் 4 சதவீதத்துக்கும் குறைவாக இருந்துள்ளது. பல்வேறு நிலைகளில் விலைகளைக் கட்டுப்படுத்த அரசு மேற்கொண்ட முயற்சிகளால் இது சாத்தியமாகியுள்ளது என்று ஆய்வறிக்கை கூறுகிறது.


    *****


    
    

    

    
    (Release ID: 1518474) Visitor Counter : 80