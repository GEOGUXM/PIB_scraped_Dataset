      மனித வள மேம்பாட்டு அமைச்சகம்

      ஜம்மு காஷ்மீர் மாணவர்கள் பரிமாற்ற திட்டம் ‘மைத்ரேயி யாத்ரா’ நிறைவடைந்தது.
      Posted On: 26 JAN 2018 5:27PM by PIB Chennai


    புதுடெல்லியில் உள்ள தேசிய பால் பவனில் நடைபெற்ற ஜம்மு காஷ்மீர் மாணவர்கள் பரிமாற்ற திட்டம் ‘ மைத்ரேயி யாத்ரா ’ இன்று நிறைவடைந்தது . இந்த மாணவர்கள் பரிமாற்ற திட்டம் , மத்திய மனித வள மேம்பாட்டுத் துறையால் ஏற்பாடு செய்யப்பட்டிருந்தது . நாட்டின் பல்வேறு பகுதிகளைச் சேர்ந்த கலாச்சாரம் , மொழி மற்றும் மேம்பாடு பற்றி தெரி்ந்து கொள்ள ஜம்மு காஷ்மீர் இளைஞர்களுக்கு இது நல்லதொரு வாய்ப்பாக இருந்தது . மத்திய மனிதவள மேம்பாட்டுத்துறை அமைச்சர் திரு . பிரகாஷ் ஜவ்டேகர் , இந்நிகழ்ச்சியில் தலைமை விருந்தினராக கலந்து கொண்டார் . மத்திய மனிதவள மேம்பாட்டுத்துறை இணையமைச்சர் டாக்டர் . சத்யபால் சிங் மற்றும் ஜம்மு காஷ்மீர் கல்வித்துறை அமைச்சர் திரு . சையத் அகமது அல்தாப் புகாரி ஆகியோரும் இந்நிகழ்ச்சியில் கலந்து கொண்டனர் .


    நிகழ்ச்சியில் திரு . ஜவ்டேகர் பேசுகையில் , இந்நிகழ்ச்சியின் நோக்கம் , ஜம்மு காஷ்மீர் இளைஞர்களை நாட்டின் பிறபகுதி இளைஞர்களுடன் ஒருங்கிணைப்பது மற்றும் சகோதரத்துவம் , நல்லிணக்கத்தை வளர்ப்பதுதான் என்றார் . மேலும் , தீவிர பங்களிப்பு , கற்றல் , ஒருவருக்கு ஒருவர் அனுபவங்களை பகிர்ந்துக் கொள்ளுதல் ஆகியவற்றில் , இரு மாநில மாணவர்களின் சீரிய முயற்சிகளுக்கு அவர் பாராட்டு தெரிவித்தார் . காஷ்மீர் நண்பர்களுக்காக தங்களுடைய அறையை காலி செய்து கொடுத்துவிட்டு , வகுப்பறைகளில் தங்கிய பால் பவன் மாணவர்களுக்கு பாராட்டு தெரிவித்த அவர் , ‘ அதிதி தேவோ பவ ’ ( விருந்தினர்கள் கடவுளுக்கு சமமானவர்கள் ) என்ற வார்த்தைகளுக்கு அவர்கள் தரும் மரியாதையை விளக்குவதாகவும் இது அமைந்துள்ளது என்றார் .


    அமைச்சர் மேலும் கூறுகையில் , நாட்டின் வளர்ச்சியில் அனைத்து மாணவர்களுக்கும் சரிசமமான பங்கை அளிக்கும் வகையிலான ஒரு திட்டத்தை மத்திய அரசு தயாரித்து வருகிறது என்றார் . மேலும் , வரும் கோடை மாதங்களில் டெல்லி பள்ளிகளைச் சேர்ந்த 500 மாணவர்கள் ஜம்மு காஷ்மீருக்கு பயணம் செய்ய ஏற்பாடு செய்யப்படும் என்று உறுதியளித்தார் .


    இந்நிகழ்ச்சியில் , திரு . சிங் பேசுகையில் , அன்பு , அமைதி மற்றும் நல்லிணக்கம் உள்ளிட்டவை தொடர்பான அரசின் முயற்சிகள் கூட இன்னமும் முழுமையடையாத நிலையில் , ஜம்மு காஷ்மீர் மாணவர்கள் இச்செய்திகளை பரப்பியதற்காக அவர்களுக்கு நன்றி தெரிவித்துக் கொள்கிறேன் . இப்போதைய இளைஞர்கள்தான் நாளைய தலைவர்கள் என்பதால் , கல்வி மற்றும் கற்றல் ஆகியவை தற்போதைய சமூகத்தி்ல் மிக முக்கியமானவை என்றார் .


    திரு . புகாரி நிகழ்ச்சியில் பேசுகையில் , மத்திய மனிதவள மேம்பாட்டுத்துறை அமைச்சகத்தின் நடவடிக்கைகளை பாராட்டினார் . நாட்டில் சமூகத்தின் இழைகளை வலுப்படுத்தும் இந்த பரிமாற்ற நிகழ்ச்சியை ஏற்பாடு செய்தற்காக நன்றியை தெரிவித்துக் கொள்வதாகவும் ஜம்மு காஷ்மீரில் இருந்து வந்துள்ள மாணவர்களை , பால் பவன் மாணவர்கள் மனதார கட்டித்தழுவி வரவேற்றனர் என்றார் .


    ஜம்மு காஷ்மீரைச் சேர்ந்த 9 முதல் 12 ம் வகுப்பு வரை படிக்கும் 500 மாணவர்கள் , 50 மேற்பார்வையாளர்களின் கீழ் , 2018 ஜனவரி 18 ம் தேதி டெல்லிக்கு வந்தனர் . இதில் 300 மாணவர்கள் தேசிய பால் பவனிலும் , தலா 100 மாணவர்கள் இரண்டு கேந்திர வித்யாலயாக்களிலும் , இரண்டு நவோதயா வித்யாலயாக்களிலும் தங்க வைக்கப்பட்டனர் .


    500 மாணவர்களும் , டெல்லியின் 10 அரசு பள்ளி மற்றும் ஒரு தனியார் பள்ளி மாணவர்களுடன் ஜோடி சேர்க்கப்பட்டனர் . ஜம்மு காஷ்மீர் மாணவர்கள் , இந்த ஜோடிகளுடன் 3 நாட்கள் பள்ளிகளில் தங்கினர் . மேலும் , அவர்கள் , தங்கள் வழிகாட்டிகளுடன் 2018 ஜனவரி 20 ம் தேதி டெல்லியை சுற்றிப்பார்க்க அழைத்துச் செல்லப்பட்டனர் . அவர்கள் டெல்லி விலங்கியல் பூங்கா , ராஜ்காட் , செங்கோட்டை மற்றும் பல வரலாற்று , கலாச்சார முக்கியத்துவம் வாய்ந்த பகுதிகளுக்கு அழைத்துச் செல்லப்பட்டனர் .


    மாணவர்கள் , டெல்லி பல்கலைக்கழகம் , டெல்லி ஐஐடி , ரயில் அருங்காட்சியகம் , மதர் டெய்ரி ஆலை , மெட்ரோ பயணம் , வசந்த் குஞ்ச் பிவிஆரில் சினிமாக் காட்சி , மேஜிக் நிகழ்ச்சி உள்ளிட்டவற்றுக்கு அழைத்து செல்லப்பட்டனர் . மேலும் , குடியரசு தினவிழா பிரமாண்ட கொண்டாட்டத்தையும் கண்டுக்களித்தனர் .


    ஜம்மு காஷ்மீரின் பல்வேறு கலாச்சார பாடல்களை மாணவர்கள் பாடிக் காட்டினர் . நிறைவு நாள் நிகழ்ச்சியில் மைத்ரேயி யாத்ராவின் சில அம்சங்கள் எடுத்து கூறப்பட்டன .

    
    
    (Release ID: 1520561) Visitor Counter : 67
    
    
      Read this release in: English , Hindi