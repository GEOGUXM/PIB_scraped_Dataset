      சிறுபான்மையினர் நலன் அமைச்சகம்

      வளர்ச்சி மற்றும் நலத் திட்டங்களின் கண்காணிப்பாளர்களாக அதிகாரிகள் பணியாற்றுகின்றனர்: திரு.முக்தர் அப்பாஸ் நக்வி
      ஆய்வு அதிகாரிகளின் பணிகள் குறித்து சிறுபான்மையினர் நலத் துறை அமைச்சகம் பயிலரங்கம் நடத்தியது.

      Posted On: 13 JAN 2018 5:45PM by PIB Chennai

    மத்திய சிறுபான்மையினர் நல அமைச்சகம் சார்பில் செயல்படுத்தப்படும் பல்வேறு வளர்ச்சி மற்றும் நலத் திட்டங்களின் கண்காணிப்பாளர்களாக அந்த அமைச்சகத்தில் பணியாற்றும் 280 க்கும் மேற்பட்ட ஆய்வு அதிகாரிகள் செயல்படுவதாகவும் , அனைத்து திட்டங்களும் 100 சதவீதம் நேர்மையாகவும் , வெளிப்படைத் தன்மையுடனும் செயல்படுத்தப்படுவதை அவர்கள் உறுதி செய்வதாகவும் , சிறுபான்மையினர் நலத்துறை அமைச்சர் திரு.முக்தர் அப்பாஸ் நக்வி கூறியிருக்கிறார்.


    தில்லியில் ஜனவரி 13 ம் தேதி நடந்த சிறுபான்மையினர் நல அமைச்சகத்தில் ஆய்வு அதிகாரிகளாக பணியாற்றுபவர்களுக்கான பயிலரங்கில் பங்கேற்றுப் பேசிய அவர் , ‘‘ சிறுபான்மையினர் நலத்துறை சார்பில் செயல்படுத்தப்படும் திறன் மேம்பாட்டுத் திட்டங்கள் மற்றும் கல்வி அதிகாரமளித்தல் திட்டங்கள் தொடங்கி கல்வி உதவித் தொகை திட்டங்களான ‘ கரிப் நவாஸ் திறன் மேம்பாட்டுத் திட்டம் ’, ‘ சீகோ அவுர் காமோ ’, ‘ பேகம் ஹஸ்ரத் மகால் மாணவிகள் கல்வி உதவித் தொகை ’, ‘ நைய் உதான் ’, ‘ பாதோ பர்தேஷ் ’, ‘ இலவச தனிப்பயிற்சி ’, ‘ உஸ்தாத் ’, பிரதமரின் புதிய 15 அம்சத் திட்டம் ’ உள்ளிட்ட திட்டங்கள் வெற்றிகரமாக செயல்படுத்தப்படுவதை உறுதி செய்வது இத்தகைய ஆய்வு அதிகாரிகளின் ஒத்துழைப்பு தான் ’’ என்று குறிப்பிட்டார்.


    10 ஆண்டுகளுக்கு முன்பு தான் ஆய்வு அதிகாரிகளை நியமிக்கும் நடைமுறை தொடங்கியதாகவும் , அது வெற்றிகரமான முயற்சி என்பது இப்போது நிரூபிக்கப்பட்டிருப்பதாகவும் அமைச்சர் தெரிவித்தார். சிறுபான்மையினர் நலத் திட்டங்கள் கள அளவில் 100 விழுக்காடு நேர்மையாகவும் , வெளிப்படைத்தன்மையுடனும் செயல்படுத்தப்படுவதை இந்த நடைமுறை தான் உறுதி செய்தது என்றும் அவர் குறிப்பிட்டார். ஆய்வு அதிகாரிகளாக நியமிக்கப்பட்டவர்களில் ஓய்வு பெற்ற இந்திய ஆட்சிப் பணி , இந்திய காவல் பணி அதிகாரிகள் , பிற உயரதிகாரிகள் , பொறியாளர்கள் , பாதுகாப்புத் துறை - கல்வித் துறை மற்றும் பிற துறைகளைச் சேர்ந்த அதிக அனுபவம் கொண்ட அதிகாரிகள் ஆகியோரும் அடக்கம் என்றும் அவர் கூறினார். சிறுபான்மையினர் நல அமைச்சகம் , தேசிய சிறுபான்மையினர் மேம்பாடு மற்றும் நிதிக் கழகம் , மவுலானா ஆசாத் கல்வி அறக்கட்டளை ஆகியவற்றின் சார்பில் நடத்தப்படும் திட்டங்களை சிறப்பாக செயல்படுத்த அவர்கள் உதவுவதாகவும் அமைச்சர் கூறினார். ‘‘ சிறுபான்மையினர் நல அமைச்சகத்தின் செயல்பாடுகள் அனைத்தும் ஆன்லைன்/ டிஜிட்டல் முறைக்கு மாறி விட்டன. டிஜிட்டல் முறையால் இடைத்தரகர்களுக்கு வேலையில்லாமல் போய் விட்டது. இதன்மூலம் வளர்ச்சியின் பயன்கள் , அவற்றின் உண்மையான பயனாளிகள் ஒவ்வொருவருக்கும் நேரடியாக சென்றடைவதை டிஜிட்டல் நடைமுறை உறுதி செய்திருக்கிறது. பல்வேறு கல்வி உதவித் தொகைகள் மாணவர்களின் வங்கிக் கணக்கில் நேரடியாக செலுத்தப்படுகின்றன. வளர்ச்சி மற்றும் நலத் திட்டங்களாக இருந்தாலும் , ஹஜ் விவகாரமாக இருந்தாலும் , அதில் முழு அளவில் வெளிப்படைத்தன்மை கடைபிடிக்கப்படுவதை அமைச்சகம் உறுதி செய்துள்ளது ’’ என்று அமைச்சர் முக்தர் அப்பாஸ் நக்வி தெரிவித்தார்.


    மத்திய சிறுபான்மையினர் நல அமைச்சகம் , அதன் ஒட்டுமொத்த செலவில் 65 சதவீதத்தை சிறுபான்மையினரின் கல்வி அதிகாரமளித்தல் மற்றும் திறன் மேம்பாட்டிற்காக மட்டுமே செலவழிக்கிறது. கல்வி , வேலைவாய்ப்பு , அதிகாரமளித்தல் ஆகிய மூன்று முக்கிய அம்சங்களை செயல்படுத்த சிறுபான்மையினர் நல அமைச்சகம் செயல்பட்டு வருவதாகவும் அவர் தெரிவித்தார். கடந்த ஆறு மாதங்களில் மட்டும் மதப் பள்ளிகள் (மதராசா) உள்ளிட்ட ஆயிரக்கணக்கான சிறுபான்மையினர் சமுதாய கல்வி நிறுவனங்கள் முறைசார்ந்த கல்வி முறையில் இணைக்கப்பட்டிருப்பதாகவும் , ஆசிரியர், சிற்றுண்டி, கழிப்பறை வசதி மூன்று ‘ டி ’ க்களுடன் இணைத்ததன் மூலம் இது சாத்தியமானதாகவும் அவர் தெரிவித்தார்.


    சிறுபான்மை சமுதாயத்தினருக்கு உலகத்தரம் வாய்ந்த நவீன கல்வி வழங்க வேண்டியதன் அவசியத்தை வலியுறுத்திய அமைச்சர் , இதற்காக நாடு முழுவதும் ஐந்து உலகத்தரம் கொண்ட கல்வி நிறுவனங்களை சிறுபான்மையினர் நல அமைச்சகம் தொடங்கியிருப்பதாகவும் தெரிவித்தார். இதுதவிர , நாடு முழுவதும் நவோதயா போன்ற 100 பள்ளிகள் தொடங்கப்பட உள்ளதாகவும் அமைச்சர் கூறினார். நாடு முழுவதும் 100 மாவட்டங்களில் ‘ கரிப் நவாஸ் திறன் மேம்பாட்டு மையங்கள் ’ தொடங்கப்பட உள்ளதாகவும் , அங்கு வேலைவாய்ப்பு சார்ந்த திறன் மேம்பாட்டு பயிற்சிகள் வழங்கப்படுவதாகவும் அமைச்சர் தெரிவித்தார். ஜி.எஸ்.டி. வரி உதவியாளர் , துப்புரவு மேற்பார்வையாளர் போன்ற பயிற்சிப் படிப்புகள் சிறுபான்மை சமுதாயங்களைச் சேர்ந்த பெருமளவிலான இளைஞர்களுக்கு வேலைவாய்ப்பு வழங்குகின்றன.


    இந்திய வரலாற்றில் முதல் முறையாக சிறுபான்மையினர் நல அமைச்சகம் வழங்கும் பல்வேறு வகையான கல்வி உதவித் தொகைகளை பெற ஒன்றரை கோடி மாணவர்கள் விண்ணப்பித்திருப்பதாகவும் அமைச்சர் கூறினார். பேகம் ஹஸ்ரத் மகால் மாணவிகள் கல்வி உதவித் தொகை திட்டத்தில் சேர மூன்று லட்சத்திற்கும் மேற்பட்ட விண்ணப்பங்கள் பெறப்பட்டிருப்பதாகவும் அமைச்சர் தெரிவித்தார். சிறுபான்மை சமுதாயத்தைச் சேர்ந்த மாணவிகள் உயர் கல்வி கற்பதை ஊக்குவிக்கும் வகையில் , பட்டப்படிப்பை நிறைவு செய்யும் மாணவிகளுக்கு திருமண உதவித் தொகையாக ரூ. 51 ஆயிரம் மத்திய அரசின் சார்பில் வழங்கப்படுகிறது என்றும் அமைச்சர் தெரிவித்தார்.


    கடந்த மூன்று ஆண்டுகளில் , சிறுபான்மையினர் அதிகம் வாழும் பகுதிகளில் செயல்படுத்தப்பட்டு வரும் பல்துறை வளர்ச்சித் திட்டத்தின் கீழ் 10,649 குடிநீர் வசதிகள் , 32 ஆயிரம் கூடுதல் வகுப்பறைகள் , 1,817 பள்ளி கட்டிடங்கள் , 15 பட்டப்படிப்பு கல்லூரிகள் , 169 ஐ.டி.ஐ.கள் , 48 பாலிடெக்னிக்குகள் , 248 பல் பயன்பாட்டு சமுதாயக் கூடங்கள் , 1,064 விடுதிகள் , 27 குருகுல உறைவிடப் பள்ளிகள் ஆகியவை கல்வி அதிகாரமளித்தலுக்காக கட்டப்பட்டுள்ளன என்றும் அமைச்சர் தெரிவித்தார்.


    சிறுபான்மையினர் நல அமைச்சகம் சார்பில் செயல்படுத்தப்படும் கைவினை நிவாஸ் விற்பனையகம், கல்வி கற்போம், பொருள் ஈட்டுவோம், புதிய வீடு, ஏழைகளுக்கான புதிய ஒளி திட்டம் ஆகியவை சிறுபான்மையினரின் திறன் மேம்பாட்டுக்காக மேற்கொள்ளப்பட்ட முக்கியமான நடவடிக்கைகள் என்பது நிரூபிக்கப்பட்டிருப்பதாகவும் அமைச்சர் தெரிவித்தார். கடந்த மூன்று ஆண்டுகளில் , சிறுபான்மையின சமுதாயங்களைச் சேர்ந்த 50 லட்சத்திற்கும் மேற்பட்ட மக்களுக்கு வேலைவாய்ப்புகளை வழங்குவதில் இத்திட்டங்கள் வெற்றி பெற்றிருப்பதாகவும் அமைச்சர் முக்தார் அப்பாஸ் நக்வி தெரிவித்தார்.

    
    
    (Release ID: 1516863) Visitor Counter : 264