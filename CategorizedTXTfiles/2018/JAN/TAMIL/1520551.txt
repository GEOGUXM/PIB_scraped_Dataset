      சமூக நிதி மற்றும் அதிகாரமளித்தல் அமைச்சகம்

      திரு.தாவர்சந்த் கெலாட் தலைமையில் 1955-ம் ஆண்டின் சிவில் உரிமைகள் பாதுகாப்பு சட்டம், 1989-ம் ஆண்டின் எஸ்சி& எஸ்டி வன்கொடுமை தடுப்பு சட்டத்தை ஆய்வு செய்யும் குழுவின் 24-வது கூட்டம்
      Posted On: 30 JAN 2018 5:03PM by PIB Chennai


    ஆந்திரா , பீகார் , குஜராத் , கர்நாடகா , மத்தியப் பிரதேசம் , மகாராஷ்ட்ரா , ஒடிசா , ராஜஸ்தான் , தமிழ்நாடு , தெலங்கானா , உத்தரப்பிரதேச மாநிலங்களில் , 1955- ம் ஆண்டின் சிவில் உரிமைகள் பாதுகாப்பு சட்டம் , தாழ்த்தப்பட்டோர் மற்றும் பழங்குடியினர் மீதான வன்கொடுமை தடுப்பு சட்டம் 1989 ஆகியவற்றின் செயல்பாடு குறித்து ஆய்வு செய்வதற்கான குழுவின் 24- வது கூட்டத்திற்கு மத்திய சமூகநீதி மற்றும் அதிகாரமளித்தல் துறை அமைச்சர் திரு . தாவர்சந்த் கெலாட் கடந்த 30- ம் தேதி தலைமை வகித்தார் . பழங்குடியினர் விவகாரத்துறை அமைச்சர் திரு . ஜூவல் ஓரம் , சமூகநீதி மற்றும் அதிகாரமளித்தல் துறை இணையமைச்சர் திரு . ராம்தாஸ் அத்வாலே , மாநிலங்களின் சமூநீதி மற்றும் அதிகாரமளித்தல் துறை அமைச்சர்கள் , முதன்மை செயலர்கள் இந்தக் கூட்டத்தில் கலந்து கொண்டனர் . சமூகநீதி மற்றும் அதிகாரமளித்தல் அமைச்சக செயலர் திருமதி . லதா கிருஷ்ண ராவ் , பழங்குடியின அமைச்சக செயலர் திருமதி . லீனா நாயர் , சமூகநீதி மற்றும் அதிகாரமளித்தல் அமைச்சக மூத்த அதிகாரிகளும் கூட்டத்தில் கலந்து கொண்டனர் .


    கூட்டத்தில் பேசிய திரு . தாவர்சந்த் கெலாட் , பல மாநிலங்களில் தாழ்த்தப்பட்டோர் மற்றும் பழங்குடியினருக்கு எதிராக நடக்கும் வன்கொடுமைகள் அதிகரித்து வருவது பற்றி கவலை தெரிவித்தார் . அவற்றை தீவிரமாக கட்டுப்படுத்தும் நடவடிக்கைகளை மாநில அரசுகள் எடுக்க வேண்டும் என்று அவர் கேட்டுக்கொண்டார் . இதற்காக பிரத்யேகமாக சிறப்பு நீதிமன்றங்களை அமைப்பது , சிறப்பு அரசு வழக்கறிஞர்களை நியமிப்பது ஆகியவற்றை முன்னுரிமை அடிப்படையில் அனைத்து மாநில அரசுகளும் மேற்கொள்ள வேண்டும் என்று அவர் அறிவுறுத்தினார் . வன்கொடுமை தடுப்பு சட்டம் எவ்வாறு செயல்படுத்தப்படுகிறது என்று ஆய்வு செய்யவும் , கண்காணிக்கவும் மாவட்ட அளவில் குழுக்களை அமைத்து மாநில அரசுகள் ஆய்வுக் கூட்டங்களை நடத்த வேண்டும் என்று அவர் வலியுறுத்தினார் . பாதிக்கப்பட்டவர்களுக்கு உரிய நிவாரணம் வழங்குவது மற்றும் இதர விஷயங்கள் பற்றி இந்தக் குழுக்கள் ஆய்வு மேற்கொள்வது அவசியம் என்று அமைச்சர் அறிவுறுத்தினார் . வன்கொடுமை புகார்கள் பற்றி உரிய குறிப்பிட்ட காலத்துக்குள் புலன் விசாரணை நடத்தி முடித்து , குற்றப் பத்திரிகை தாக்கல் செய்யப்பட வேண்டும் என்று அவர் அறிவுரை வழங்கினார் .


    
    ஆந்திரா , பீகார் , குஜராத் , கர்நாடகா , மத்தியப் பிரதேசம் , மகாராஷ்ட்ரா , ஒடிசா , ராஜஸ்தான் , தமிழ்நாடு , தெலங்கானா , உத்தரப்பிரதேச மாநிலங்களில் , வன்கொடுமை தடுப்பு சட்டம் , சிவில் உரிமைகள் பாதுகாப்பு சட்டம் செயலாக்கம் தொடர்பான நிலவரத்தை இன்றைய கூட்டம் ஆய்வு செய்தது . வன்கொடுமை தடுப்பு சட்டத்தின் 23- வது பிரிவு உப பிரிவு 1- அளித்துள்ள அதிகாரத்தின்படி மத்திய அரசு , தாழ்த்தப்பட்டோர் மற்றும் பழங்குடியினருக்கு எதிரான வன்கொடுமை தடுப்பு விதிமுறைகள் 1995- ல் 2016- ம் ஆண்டு திருத்தம் கொண்டு வந்தது . அது தாழ்த்தப்பட்டோர் மற்றும் பழங்குடியினருக்கு எதிரான வன்கொடுமை தடுப்பு விதிமுறைகள் 2016 என 2016- ம் ஆண்டு ஏப்ரல் 14- ம் தேதி அறிவிக்கை வெளியிடப்பட்டது .


    இந்திய அரசியல் சாசனத்தின் 17- வது பிரிவு தீண்டாமைக் கொடுமைக்கு முற்றுப்புள்ளி வைக்க வலியுறுத்துகிறது . எந்த விதத்திலும் அதனைக் கடைப்பிடிக்கும் வழக்கத்துக்கு தடை விதித்துள்ளதுடன் , தீண்டாமையின் விளைவாக உடல் குறைபாடு ஏற்பட்டால் , அதனை ஏற்படுத்தியவர்கள் தண்டனைக்குரிய குற்றத்தை இழைத்ததாக கருதப்படுவார்கள் . தாழ்த்தப்பட்டோர் மற்றும் பழங்குடியின வகுப்பை சேர்ந்தவர்களுக்கு எதிரான வன்கொடுமைகளைத் தடுக்கும் வகையில் , நாடாளுமன்றத்தில் வன்கொடுமை தடுப்பு சட்டம் 1989 – ம் ஆண்டு நிறைவேற்றப்பட்டது . அரசியல் சாசனத்தின் 17- வது பிரிவின் வரம்புக்குள் வரும் இந்தச் சட்டம் , வன்கொடுமை தொடர்பான வழக்குகளை விசாரிக்க சிறப்பு நீதிமன்றங்கள் அமைக்கவும் , வன்கொடுமைகளால் பாதிக்கப்பட்டவர்களுக்கு நிவாரணம் மற்றும் மறுவாழ்வு நடவடிக்கைகளை மேற்கொள்ளவும் வகை செய்கிறது . வன்கொடுமை தடுப்பு சட்டம் , ஜம்மு காஷ்மீர் மாநிலத்தை தவிர்த்து நாடு முழுவதும் அனைத்து மாநிலங்களிலும் அமல் படுத்தப்படுகிறது . இதனை செயல்படுத்தும் பொறுப்பு மாநில அரசுகளிடம் உள்ளது .


    தாழ்த்தப்பட்ட மற்றும் பழங்குடியின வகுப்பினருக்கு நீதி கிடைக்கும் வகையிலும் , குற்றவாளிகளுக்கு கடும் தண்டனை அளிக்கும் விதத்திலும் தாழ்த்தப்பட்டோர் மற்றும் பழங்குடியினருக்கு எதிரான சட்டத்தில் 2015- ம் ஆண்டு திருத்தப்பட்டு , 26.01.2016 முதல் திருத்தச் சட்டம் நடைமுறைக்கு வந்தது . அந்த திருத்த சட்டத்தின் முக்கிய அம்சங்கள் வருமாறு .

     1. தலைமுடி மற்றும் மீசையை மழித்தல் அல்லது தாழ்த்தப்பட்டோர் மற்றும் பழங்குடியினரை இழிவு படுத்தும் நடவடிக்கைகளில் ஈடுபடுவது , செருப்பு மாலை அணிவிப்பது , பாசன வசதி அளிக்கும் இடங்கள் மற்றும் வன உரிமைகளை மறுப்பது , மனித உடல் மற்றும் இறந்த கால்நடைகளைச் சுமக்க வைப்பது , புதைகுழிகளை தோண்டச் சொல்வது , மனிதக் கழிவுகளை எடுக்க வைப்பது , இந்தப்பிரிவைச் சேர்ந்த பெண்களை தேவதாசிகள் என்று முத்திரை குத்துவது , சாதி பெயரைச் சொல்லி திட்டுவது , மாந்திரீகத்தின் பெயரால் வன்கொடுமைகளில் ஈடுபடுவது , சமுதாய மற்றும் பொருளாதார தடைகளை விதிப்பது , எஸ்சி மற்றும் எஸ்டி வேட்பாளர்கள் தேர்தல்களில் போட்டியிட விடாமல் தடுப்பது , ஆடைகளைக் களைந்து இந்தப்பிரிவு பெண்களை அவமானப்படுத்துவது , வீட்டைவிட்டோ அல்லது ஊரைவிட்டோ இவர்களை விரட்ட முனைவது , அவர்களின் புனிதச் சின்னங்களை வார்த்தையாலோ , செயலாலோ அவமதிப்பது , பெண்களுக்கு பாலியல் ரீதியிலான துன்புறுத்தல்களை அளிப்பது ஆகிய பல்வேறு புதிய குற்றங்கள் பட்டியலில் சேர்க்கப்பட்டுள்ளன .
     2. தாக்குதல் மற்றும் கடுமையான காயங்களை ஏற்படுத்துதல் , மிரட்டல் , ஆட்கடத்தல் உள்ளிட்ட 10 ஆண்டுகளுக்கும் குறைவான தண்டனை விதிக்கப்படக்கூடிய குற்றங்களும் , முந்தைய குற்றங்களுடன் இந்த வன்கொடுமை சட்டத்தில் சேர்க்கப்பட்டுள்ளன .
     3. வன்கொடுமை தடுப்பு சட்டத்தின் கீழ் வரும் குற்றங்கள் தொடர்பான வழக்குகளை விரைவாக விசாரிக்க பிரத்யேகமாக சிறப்பு நீதிமன்றங்கள் அமைக்கப்படுவதுடன் , சிறப்பு வழக்கறிஞர்களும் நியமிக்கப்படுகின்றனர் . இந்த வழக்குகளில் குற்றப்பத்திரிகை தாக்கல் செய்யப்பட்ட தேதியில் இருந்து இரண்டு மாதங்களுக்குள் வழக்குகளை கூடிய விரைவில் விசாரித்து முடிக்கும் வகையில் சிறப்பு நீதிமன்றங்களுக்கு அதிகாரமும் வழங்கப்படுகிறது .
     4. பாதிக்கப்பட்டவர்கள் மற்றும் சாட்சிகள் குறித்த கூடுதல் பிரிவு

    வன்கொடுமை தடுப்பு சட்டத்தின் பிரிவு 23 உட்பிரிவு 1 அளித்துள்ள அதிகாரத்தின் அடிப்படையில் , மத்திய அரசால் பிறப்பிக்கப்பட்டுள்ள தாழ்த்தப்பட்டோர் மற்றும் பழங்குடியினர் வன்கொடுமை தடுப்பு விதிமுறைகள் 1995- லும் திருத்தங்கள் செய்யப்பட்டுள்ளன . 2015- ல் செய்யப்பட்ட அந்தத் திருத்தங்கள் ,2016- ம் ஆண்டு ஏப்ரல் 14- ம் தேதி அறிவிக்கையாக வெளியிடப்பட்டது . அதன் முக்கிய அம்சங்கள் வருமாறு .


    அ ) வன்கொடுமைகளால் பாதிக்கப்பட்டவர்கள் மற்றும் அவர்களைச் சார்ந்தவர்களுக்கு அனுமதிக்கப்பட்ட அளவில் நிவாரணத்தொகை வழங்குவதற்கு உரிய வன்கொடுமை குற்றங்களின் எண்ணிக்கை 22 – ல் இருந்து 47 ஆக அதிகரிக்கப்பட்டுள்ளன .


    ஆ ) தாழ்த்தப்பட்ட மற்றும் பழங்குடியினத்தை சேர்ந்த பெண்களுக்கு எதிரான கடுமையான குற்றங்களுக்கு , அது தொடர்பான வழக்கு முடிவில் , தண்டனை வழங்கப்படவில்லை என்றாலும் , நிவாரணத்தொகை வழங்க விதிமுறையில் வழி செய்யப்பட்டுள்ளது .


    இ ) குற்றங்களால் பாதிக்கப்பட்ட எஸ்சி , எஸ்டி பெண்கள் , நிவாரணத்தொகை பெறுவதற்கு வசதியாக மருத்துவ பரிசோதனை நடத்தப்பட வேண்டும் .


    ஈ ) குற்றங்களின் தன்மையைப் பொறுத்து , நிவாரணத் தொகை ரூ .85,000 முதல் ரூ .8,25,000 வரை உயர்த்தப்பட்டுள்ளது . இந்தத் தொகை பாதிக்கப்பட்டவர்கள் மற்றும் அவர்களைச் சார்ந்தவர்களுக்கு 7 நாட்களுக்குள் வழங்கப்பட வேண்டும் .


    உ ) பாலியல் பலாத்காரம் , குழு பலாத்காரம் போன்ற குற்றங்களுக்கு முறையே ரூ .5 லட்சம் மற்றும் ரூ .8,25 லட்சம் நிவாரணம் வழங்க தனி ஷரத்து ஏற்படுத்தப்பட்டுள்ளது .


    ஊ ) திராவக வீச்சுக்கு ஆளானவர்களுக்கு ஏற்பட்டுள்ள தீக்காயங்களைப் பொறுத்து ரூ .8,25,000 முதல் ரூ .85, 000 வரை நிவாரணத் தொகை வழங்க முதன்முதலாக தனி ஷரத்துகள் ஏற்படுத்தப்பட்டுள்ளன .


    எ ) உரிய காலத்திற்குள் விசாரணை தொடங்கும் வகையில் , 60 நாட்களுக்குள் வழக்கின் புலன் விசாரணை முடிந்து , நீதிமன்றத்தில் குற்றப்பத்திரிகையை தாக்கல் செய்துவிட வேண்டும் .


    1955- ம் ஆண்டின் சிவில் உரிமைகள் பாதுகாப்பு சட்டம் , தாழ்த்தப்பட்டோர் மற்றும் பழங்குடியினர் மீதான வன்கொடுமை தடுப்பு சட்டம் 1989 ஆகிய நாடாளுமன்ற சட்டங்களின் அடிப்படையில் , வன்கொடுமை குற்றங்களை தடுக்கவும் , சட்டங்களை சிறப்பாக செயல்படுத்தும் வழிமுறைகளை வகுக்கவும் மத்திய சமூகநீதி மற்றும் அதிகாரமளித்தல் துறை அமைச்சரின் தலைமையில் நடந்த கூட்டத்தில் ஆராயப்பட்டது . நாடாளுமன்றக் குழுவின் பரிந்துரைப்படி 2006- ம் ஆண்டு இந்தக்குழு அமைக்கப்பட்டது . இதில் , உள்துறை , பழங்குடியினர் நலத்துறை , சட்டம் மற்றும் நீதித்துறை அமைச்சகங்கள் , தாழ்த்தப்படோருக்கான தேசிய ஆணையம் , பழங்குடியினருக்கான தேசிய ஆணையம் ஆகியவற்றின் உறுப்பினர்கள் , அலுவல்சாரா மூன்று உறுப்பினர்கள் ( 2 எஸ்சி மற்றும் 1 எஸ்டி உறுப்பினர்கள் ) ஆகியோர் இடம்பெற்றுள்ளனர் .


    எஸ்சி , எஸ்டி உறுப்பினர்களுக்கு எதிரான வன்கொடுமைகள் மற்றும் தீண்டாமை குற்றங்களை தடுக்கும் வழிவகைகளை வகுக்கவும் , சிவில் உரிமை பாதுகாப்பு சட்டம் , வன்கொடுமை தடுப்பு சட்டம் ஆகியவற்றை சிறப்பாக செயல்படுத்தவும் அமைக்கப்பட்டுள்ள குழுவில் இடம் பெற்றுள்ள உறுப்பினர்கள் வருமாறு .

                                                                                                   
1   சமூகநீதி , அதிகரமளித்தல் துறை அமைச்சர்                                      தலைவர்             
                                                                                                   
                                                                                                   
                                                                                                   
2   பழங்குடியினர் விவகாரத்துறை அமைச்சர்                                         இணை தலைவர்         
                                                                                                   
                                                                                                   
                                                                                                   
3   சமூகநீதி , அதிகரமளித்தல் துறை இணை அமைச்சர்                                  சிறப்பு அழைப்பாளர் 
                                                                                                   
                                                                                                   
                                                                                                   
4   பழங்குடியினர் விவகாரத்துறை இணை அமைச்சர்                                     சிறப்பு அழைப்பாளர் 
                                                                                                   
                                                                                                   
                                                                                                   
5   செயலர் , சமூகநீதி , அதிகரமளித்தல் அமைச்சகம்                                 உறுப்பினர்         
                                                                                                   
                                                                                                   
                                                                                                   
6   செயலர் , உள்துறை அமைச்சகம்                                                  உறுப்பினர்         
                                                                                                   
                                                                                                   
                                                                                                   
7   செயலர் , நீதித்துறை , சட்டம் மற்றும் நீதி அமைச்சகம்                         உறுப்பினர்         
                                                                                                   
                                                                                                   
                                                                                                   
8   செயலர் , பழங்குடியினர் விவகார அமைச்சகம்                                     உறுப்பினர்         
                                                                                                   
                                                                                                   
                                                                                                   
9   செயலர் , தாழ்த்தப்பட்டோருக்கான தேசிய ஆணையம்                                 உறுப்பினர்         
                                                                                                   
                                                                                                   
                                                                                                   
10  செயலர் , பழங்குடியினருக்கான தேசிய ஆணையம்                                    உறுப்பினர்         
                                                                                                   
                                                                                                   
                                                                                                   
11  இணை செயலர் , உள்துறை அமைச்சகம் ( தேசிய குற்றப்பதிவேடு பிரிவு பொறுப்பாளர் )  உறுப்பினர்         
                                                                                                   
                                                                                                   
                                                                                                   
12  இரண்டு அலுவல் சாரா எஸ்சி பிரிவு பிரதிநிதிகள்                                உறுப்பினர்         
                                                                                                   
                                                                                                   
                                                                                                   
13  ஒரு அலுவல் சாரா எஸ்டி பிரிவு பிரதிநிதி                                      உறுப்பினர்         
                                                                                                   
                                                                                                   
                                                                                                   
14  இணை செயலர் (SCD), சமூகநீதி , அதிகாரமளித்தல் அமைச்சகம்                       உறுப்பினர் - செயலர்
                                                                                                   
                                                                                                   

    

    
    (Release ID: 1520551) Visitor Counter : 493
    
    
      Read this release in: English
    
    
    

    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
4.