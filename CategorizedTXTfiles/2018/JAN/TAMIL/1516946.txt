      பாதுகாப்பு அமைச்சகம்

      இந்தியத் தொழில்துறை மூலம் பாதுகாப்புத் துறைக்கான கருவிகளை உருவாக்கும் நடைமுறையை பாதுகாப்புக் கொள்முதல் குழு எளிமையாக்கியுள்ளது: ரூ. 3, 547 கோடி மதிப்பிலான போர் துப்பாக்கிகள், சிறு துப்பாக்கிகள் ஆகியவற்றை வாங்குவதற்கு அனுமதி
      Posted On: 16 JAN 2018 4:27PM by PIB Chennai


    பாதுகாப்புத் துறை அமைச்சர் திருமதி. நிர்மலா சீத்தாராமன் தலைமையிலான பாதுகாப்புக் கொள்முதல் குழு இன்று கூடி “மேக் II” நடைமுறைகளை எளிமையாக்கியது. “மேக் II” நடைமுறைகள் இந்திய தொழில்துறை மூலம் பாதுகாப்புக் கருவிகளை மேம்படுத்தி உற்பத்தி செய்வதற்கான நெறிமுறைகளை தெரிவிக்கின்றன. இக்குழுவின் கூட்டத்தில் எல்லைப் பகுதிகளில் நிறுத்தப்பட்டிருக்கும் படையினரின் உடனடி தேவைகளைச் சமாளிப்பதற்காக 72,400 போர் துப்பாக்கிகள் மற்றும் 93,895 சிறுதுப்பாக்கிகள் ஆகியவற்றை விரைவாக ரூ.3,547 கோடி செலவில் கொள்முதல் செய்யும் திட்டத்திற்கும் ஒப்புதல் அளிக்கப்பட்டது.


    தனியார் துறையினர் பாதுகாப்பு வடிவமைப்பு மற்றும் உற்பத்தியில் பங்கேற்பதை ஊக்குவிக்கவும், இந்தியாவில் உற்பத்தி செய்வோம் திட்டத்திற்கு வேகம் அளிக்கவும் பாதுகாப்புக் கொள்முதல் குழு “மேக் II” வகை பாதுகாப்புக் கொள்முதல் நடைமுறைகளில் குறிப்பிடத்தக்க மாற்றங்களை கொண்டு வந்துள்ளது. “மேக் II” திட்டங்களில் அரசு செலவினம் ஏதும் இல்லை என்பதைக் கருத்தில் கொண்டு இந்தக் குழு, நடைமுறைகளை தொழில்துறையினருக்கு உகந்ததாகவும் குறைந்தபட்ச அரசு கட்டுப்பாடுகளுடனும் மாற்றி அமைத்துள்ளது. மாற்றி அமைக்கப்பட்ட நடைமுறைகளின்படி இந்திய ஆயுதப்படைகளுக்கான கருவிகளை உருவாக்கும் திட்டங்களுக்கு பாதுகாப்பு அமைச்சகம் உடனடியாக ஒப்புதல் வழங்குகிறது. மேலும் தொடக்கநிலை தொழில்களுக்கும் இந்த அனுமதி வழங்கப்படுகிறது. “மேக் II” திட்டங்களில் பங்கேற்பதற்கான குறைந்தபட்ச தகுதிகள் தளர்த்தப்பட்டுள்ளன. கடன் தர நிலை, மொத்த சொத்து மதிப்பு நிலவரம் போன்ற நிபந்தனைகள் தளர்த்தப்பட்டுள்ளன.


    முந்தைய “மேக் II” நடைமுறைகளின்படி முன்மாதிரி கருவிகளை உருவாக்க இரண்டு நிறுவனங்கள் மட்டுமே தேர்வு செய்யப்பட்டிருந்தன. தற்போது தளர்த்தப்பட்ட தகுதி நிபந்தனைகளை நிறைவு செய்யும் அனைத்து நிறுவனங்களுக்கும் முன்மாதிரி கருவிகள் மேம்பாடு செய்ய அனுமதி அளிக்கப்பட்டுள்ளது. இந்த நிறுவனங்கள் விரிவான திட்ட அறிக்கை சமர்பிக்க அவசியம் இல்லை. “மேக் II” திட்ட நடைமுறை தளர்த்துதல் அனுமதிக்கப்பட்டப்பிறகு அனைத்து ஒப்புதல்களும் சேவைகள் தலைமைகத்திலிருந்தே வழங்கப்படும்.


    தொழில்துறையினரையும் தொடக்கநிலை நிறுவனங்களையும் வழிநடத்த, சேவைகள் தலைமையகம், திட்ட உதவி குழுக்களை அமைத்துச் செயல்படுகிறது. இந்தக் குழுக்கள் வடிவமைப்பு மற்றும் மேம்பாட்டு நிலைகளின் போது தொழில் நிறுவனங்களுக்கும் தலைமையிடத்திற்கும் இடையே முக்கிய இணைப்பாக செயல்படுகிறது. மேலும் இக்குழுக்கள் தொழில்நுட்ப உதவி வழங்கி, அடிப்படை வசதி உள்ளிட்டவற்றை சோதிக்கவும் உதவுகிறது. புதுமையான தீர்வுகளை ஒரே ஒரு நிறுவனம் மட்டும் வழங்கியிருந்தால் கூட, அதனை ஏற்று, அத்திட்டத்தை செயல்படுத்த அனுமதிக்கும் உரிமை தலைமையிடத்திற்கு அளிக்கப்பட்டுள்ளது. தொழில்துறையினரிடையே விழிப்புணர்வை ஏற்படுத்தவும், பாதுகாப்புக் கருவி உற்பத்தியில் அதிக எண்ணிக்கையிலான தனியார் தொழில்களை ஈடுபடுத்தவும் தலைமையகங்கள் நிபுணர்களையும் ஆலோசகர்களையும் நியமித்துச் செயல்பட அனுமதிக்கப்பட்டுள்ளது.


    மிக முக்கியமாக, திட்டத்திற்கு அனுமதி அளிக்கப்பட்ட பிறகு அதனை முன் கூட்டியே முடிவுக்கு கொண்டு வருவது ஏதும் இருக்காது. இதனை அடுத்து தெரிவு செய்யப்பட்ட தொழில் பிரிவுக்கு சப்ளை ஆடர்கள் உறுதி செய்யப்படுகின்றன. இதற்கு ஒரே விதிவிலக்கு சம்பந்தப்பட்ட தொழில்நிறுவனம் தனது இயலாமை காரணமாக கருவிகளை வழங்குவதை நிறுத்திவிடுவதாகும்.

    
    
    (Release ID: 1516946) Visitor Counter : 38