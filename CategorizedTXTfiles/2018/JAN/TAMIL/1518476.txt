      நிதி அமைச்சகம்

      ஜி.எஸ்.டி. காலக்கட்டத்தில் முதல் எட்டுமாதங்களில் ஒட்டுமொத்த வரி வசூல் கண்காணிப்பு;
      மறைமுக வரி செலுத்துவோர் எண்ணிக்கை ஐம்பது சதவீதம் அதிகரிப்பு

      Posted On: 29 JAN 2018 7:41PM by PIB Chennai

    மத்திய நிதி மற்றும் கார்ப்பரேட் விவகாரங்களுக்கான அமைச்சர் திரு. அருண் ஜேட்லி , 2017-18 ஆம் ஆண்டுக்கான பொருளாதார ஆய்வறிக்கையை இன்று நாடாளுமன்றத்தில் சமர்ப்பித்தார்.


    வருவாய் எழுச்சி , செலவின தரம், வரி பரவலாக்கம் மற்றும் பற்றாக்குறைகள் போன்ற பெரும்பாலான நிதி குறியீடுகளில் கவனிக்கத்தக்க மேம்பாடுகள் ஏற்பட்டதன் வலுவான அடித்தளத்துடன், மாநிலங்களின் பங்களிப்புடன், நீண்ட காலம் காத்திருந்த ஜி.எஸ்.டி. காலக்கட்டத்தில் ஜூலை 2017ல் இருந்து அரசு அடியெடுத்து வைத்தது. விரிவான ஆயத்தங்கள், கணக்கீடுகள் மற்றும் பல-நிலை ஆலோசனைகள் ஆகியவற்றுடன் ஜி.எஸ்.டி. அமல்படுத்தப்பட்டது. இருந்தும் பெருமளவு மாற்றம் தேவைப்படுகின்ற காரணத்தால், கவனமாக அவை மேலாண்மை செய்ய வேண்டியுள்ளது. கடந்த மாத ஜி.எஸ்.டி. வசூல்களில் கணிசமான பங்கு அடுத்த ஆண்டுக்கு தள்ளிப்போவதற்கான வாய்ப்பு உள்ளிட்ட, மாற்றம் மற்றும் சவால்களை அரசு நெறிப்படுத்தி வருகிறது என்று ஆய்வறிக்கை கூறுகிறது.


    நவம்பர் 2017 வரையிலான காலத்துக்கு தலைமை கணக்குத் தணிக்கையாளரிடம் (CAG) இருந்து கிடைத்துள்ள மத்திய அரசு நிதிகள் குறித்த தகவல்களின்படி, 2017-18 ஆம் ஆண்டில் முதல் எட்டு மாதங்களில் ஒட்டுமொத்த வரி வசூல்கள் ஓரளவுக்கு சரியான பாதையில் செல்வதாகத் தெரிய வருகிறது; தனியார் மயமாக்கலில் பலமான முன்னேற்றம் ஏற்பட்டிருப்பது, வரியல்லாத வருவாயில் ஏற்பட்ட தொய்வை பெருமளவுக்கு ஈடுகட்டும் வகையில் உள்ளதாகவும் அது தெரிவிக்கிறது. மத்திய அரசின் நேரடி வரி வசூல்கள், முந்தைய ஆண்டுக்கான வேகத்துக்கு ஈடு கொடுப்பதாக உள்ளது. 13.7 சதவீத வளர்ச்சியுடன், இது இலக்கை எட்டிவிடும் என்று எதிர்பார்க்கப் படுகிறது. 2017 ஏப்ரல் - நவம்பர் காலக்கட்டத்தில் மறைமுக வரிகள் 18.3 சதவீதம் அதிகரித்துள்ளன.


    மத்திய அரசுக்கும் மாநிலங்களுக்கும் இடையில் ஜி.எஸ்.டி. கணக்குகள் இறுதியாக பைசல் செய்யப்படுவதைப் பொருத்து நடப்பாண்டில் மறைமுக வரிகளின் இறுதிநிலை விவரம் முடிவாகும். 11 மாதங்களுக்கான வரிகள் (இறக்குமதிகள் மீதான IGST சேர்க்காமல்) மட்டுமே கிடைக்கும் என்பதற்கான சாத்தியக்கூறுகள் உள்ளன. 2017 ஏப்ரல் - நவம்பர் காலக்கட்டத்தில் வரிகளில் மாநிலங்களின் பங்கு 25.2 சதவீதம் அதிகரித்துள்ளது. மொத்த வரி வருவாய் (மத்திய அரசுக்கு) 12.6 சதவீதம் மற்றும் ஒட்டுமொத்த வரி வருவாய் 16.5 சதவீதம் என்ற வளர்ச்சியைவிட இது மிகவும் அதிகமானதாக உள்ளது.


    ஒரு தகவல் தொகுப்பு போல , இந்தியப் பொருளாதாரத்தைப் பற்றிய புதிய ஆழ்ந்த பார்வையை அளிப்பதாகவும், அடிப்படை மாற்றத்தை ஏற்படுத்துவதாகவும் சரக்குகள் மற்றும் சேவைகள் வரி (GST) உள்ளது. இந்தத் தகவல்களின் முதல்கட்ட பகுப்பாய்வுகள் பின்வரும் தகவல்களைத் தெரிவிக்கின்றன. மறைமுக வரி செலுத்துவோர் எண்ணிக்கை ஐம்பது சதவீதம் அதிகரித்துள்ளது; தாமாக முன்வந்து பதிவு செய்வது, குறிப்பாக பெரிய நிறுவனங்களிடம் இருந்து வாங்கும் சிறிய நிறுவனங்கள், உள்ளீட்டு வரி கிரெடிட்களை பெற விரும்பும் நிலையில் உள்ளவர்கள், பெருமளவு அதிகரித்துள்ளது, மாநிலங்களில் GST பரவலாக்கமானது அவர்களின் பொருளாதாரத்துடன் தொடர்புள்ளதாக உள்ளது. புதிய நடைமுறைக்கு மாறுவது தங்கள் வரி வசூலை பாதித்துவிடும் என்று அதிக வரி வருவாய் உள்ள மாநிலங்களுக்கு உள்ள அச்சத்தை இது போக்குகிறது. சர்வதேச ஏற்றுமதிகள் குறித்த தகவல்கள் (இந்திய வரலாற்றில் முதன்முறையாக), ஏற்றுமதி செயல்பாடு மற்றும் மாநிலங்களின் வாழ்க்கைத் தரத்துக்கு இடையே வலுவான தொடர்பு இருப்பதைக் காட்டுவதாக உள்ளது. பெரிய நிறுவனங்களின் ஏற்றுமதி மற்ற நாட்டு நிறுவனங்களைவிட குறைவானதாக இருப்பது இந்திய ஏற்றுமதியில் அசாதாரணமானதாக உள்ளது. இந்தியாவின் உள்நாட்டு வர்த்தகம் GDP-யில் 60 சதவீதமாக இருக்கிறது. கடந்த ஆண்டின் பொருளாதார ஆய்வறிக்கையில் மதிப்பிட்டதைவிட இது அதிகமாக உள்ளது. பெரிய நாடுகளுடன் ஒப்பிடும்போது இது சாதகமான நிலையாக இருக்கிறது. இந்தியாவின் அமைப்புசார்ந்த தொழிலாளர்கள், குறிப்பாக விவசாயம்-அல்லாத அமைப்புசார் சம்பளப் பட்டியலில் உள்ளவர்கள் அளவு, தற்போது நம்பப்படும் அளவைவிட கணிசமாக அதிகமாக உள்ளது. சமூகப் பாதுகாப்பு வசதி என்ற வகையில் அமைப்புசார்ந்த நிலையை வரையறை செய்யும்போது, விவசாயம் சாராத உழைப்பாளர்களில் சம்பளப் பட்டியல் வகையில் 31 சதவீதம் பேர் வருகின்றனர்; GST வரம்புக்கு உள்பட்ட நிலை என்ற வரையறையில் பார்க்கும்போது சம்பளப்பட்டியல் வகையில் 53 சதவீதம் பேர் வருகின்றனர்.


    நிதிநிலை அறிக்கை தாக்கல் மற்றும் செயல்பாடுகளை ஏறத்தாழ ஒரு மாதம் முன்கூட்டியே வைத்துக் கொண்டிருப்பதன் மூலம் , செலவிடும் முகமைகள் முன்கூட்டியே திட்டமிட்டு, நிதியாண்டின் ஆரம்பத்திலேயே திட்டங்களை செயல்படுத்துவதில் குறிப்பிடத்தக்க பயனைத் தருவதாக இருக்கிறது. இதனால் மத்திய நிதி செலவிடப்படுதலில் எழுச்சியான வேகம் கிடைத்துள்ளது.


    கடந்த மூன்று ஆண்டுகளில் இந்தியாவின் பெரிய நிலை பொருளாதார ஸ்திரத்தன்மையில் , வலுவான பொது நிதி மேலாண்மை முக்கிய தூண்களில் ஒன்றாக உள்ளது. இதன்படி, நிதிப் பற்றாக்குறை, வருவாய் பற்றாக்குறை மற்றும் முதன்மை பற்றாக்குறை ஆகியவை கடந்த 3 ஆண்டுகளாகக் குறைந்து வந்திருக்கிறது.


    GDP சதவீதங்களில் நிதிக் குறியீடுகள்


    செலவினத்தை விரைவாகத் தொடங்குதல் , சில செலவினங்களை முன்கூட்டியே செய்வது மற்றும் செலுத்தும் வட்டியை அதிகமாக்குதல் ஆகியவற்றால் நிதிப் பற்றாக்குறையில் நெருக்கடி ஏற்பட்டு, நவம்பர் 2017ல் பட்ஜெட்டில் 112 சதவீதம் வரை சென்றது. ஆண்டுகள் செல்லச் செல்ல இதில் ஏற்படும் வளர்ச்சி இயல்பு நிலையை எட்டும்.


    நவம்பர் வரையிலான அறிகுறிகளும் , போக்கும் அப்படியே தொடருமானால், எல்லா மாநிலங்களும் ஒன்று சேர்ந்து 2017-18ல் நிர்ணயிக்கப்பட்ட நிதிப் பற்றாக்குறை இலக்கை எட்ட முடியும்.


    *****


    
    
    

    
    (Release ID: 1518476) Visitor Counter : 77