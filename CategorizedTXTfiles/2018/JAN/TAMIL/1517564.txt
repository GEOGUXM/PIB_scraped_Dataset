      சுகாதாரம் மற்றும் குடும்ப நலத்துறை அமைச்சகம்

      உணவு பாதுகாப்பு ஊட்டச்சத்து தொடர்பான சுகாதார அமைச்சர்களின் முதல் வட்டமேஜை மாநாட்டிற்கு திரு. ஜே.பி.நட்டா தலைமை தாங்கினார்.
      உணவு பரிசே்ாதனைக் கூடங்களை மேம்படுத்த மாநிலங்களுக்கு வலியுறுத்தல்

      Posted On: 09 JAN 2018 10:53AM by PIB Chennai

    ‘‘ உணவு பரிசோதனைக் கூடங்களை மேம்படுத்துவதற்காக மாநில அரசுக்கு ரூ .482 கோடியை மத்திய அரசு அளித்துள்ளது . இதன் மூலம் 45 மாநில உணவு பரிசோதனைக் கூடங்கள் மேம்படுத்தப்பட்டுள்ளன . மாநில அரசுகள் உணவு பரிசோதனைக் கூடங்களை மேம்படுத்துவதற்கான திட்டங்களை எங்களிடம் அளிக்க வேண்டும் என்று மாநிலங்களை கேட்டுக் கொள்கிறேன் ’’ என்று இந்திய உணவு பாதுகாப்பு மற்றும் தர நிர்ணய ஆணையம் டெல்லியில் இன்று ஏற்பாடு செய்த உணவு பாதுகாப்பு மற்றும் ஊட்டச்சத்து தொடர்பான மாநில அமைச்சர்களின் முதல் வட்டமேஜை மாநாட்டிற்கு தலைமை தாங்கி பேசிய மத்திய சுகாதார மற்றும் குடும்பநலத்தறை அமைச்சர் ஜே . பி . நட்டா கூறினார் . சுகாதாரத்துறை இணையமைச்சர் திரு . அஸ்வினி குமார் சவுபே மற்றும் உத்தரப் பிரதேசம் , குஜராத் , உத்தரகாண்ட் , தெலங்கானா , புதுச்சேரி , ஜார்க்கண்ட் மற்றும் டெல்லி மாநில சுகாதாரத்துறை அமைச்சர்கள் இந்த வட்டமேஜை மாநாட்டில் கலந்து கொண்டனர் .


    திரு . ஜே . பி . நட்டா மேலும் கூறுகையில் , நிதி என்பது ஒரு தடையாக இருக்கக்கூடாது என்றும் , ஒவ்வொரு மாநிலமும் ஒரு உயர்தர உணவு பரிசோதனை ஆய்வு கூடத்தை பெற்றிருக்க வேண்டும் என்றும் , பெரிய மாநிலங்கள் குறைந்தபட்சம் 2 ஆய்வகங்களை பெற்றிருக்க வேண்டும் என்றும் கூறினார் . பிரதம மந்திரியின் டயாலிசிஸ் திட்டத்தை மேற்கோள் காட்டி பேசிய அமைச்சர் , ஆரம்பத்தில் இத்திட்டம் தொடர்பாக சில மாநிலங்கள் தங்களுடைய அச்சத்தை வெளிப்படுத்தின என்றும் , ஆனால் தற்போது , இத்திட்டம் மிகப்பெரிய வெற்றியை பெற்றுள்ளது என்றும் கூறினார் . நாடு முழுவதும் 539 டயாலிசிஸ் மையங்கள் மூலம் 1.76 லட்சத்துக்கும் மேற்பட்ட நோயாளிகள் பயன்பெற்றுள்ளனர் என்றும் அமைச்சர் ஜே . பி . நட்டா கூறினார் .


    உணவு தரநிலை அமலாக்கம் குறித்து பேசிய அமைச்சர் திரு . ஜே . பி . நட்டா , இந்த அமலாக்கத்தில் நியாயமான மற்றும் வெளிப்படையான தன்மை வேண்டும் என்றார் . அனைத்து உணவு வர்த்தகத்திலும் லைசென்சை உறுதி செய்வதுடன் , தொடர் தரநிலையை கண்காணித்து பொதுமக்களின் நலனை பாதுகாக்க வேண்டியது அவசியம் என்று கூறினார் . அதேசமயம் , உணவு வர்த்தகத்தில் இது தேவையில்லாத சுமையையும் ஏற்படுத்தி விடக்கூடாது என்பதில் கவனமாக இருக்க வேண்டும் என்றும் அவர் தெரிவித்தார் . விழிப்புணர்வு ஏற்படுத்த வேண்டியதை வலியுறுத்திய அமைச்சர் திரு . நட்டா , பொதுமக்களிடம் உணர்வூட்டலை ஏற்படுத்த வேண்டியது மிக முக்கியமான பணி என்றும் , இந்த விஷயத்தில் எப்எஸ்எஸ்ஏஐ உதவும் என்றும் , இதன் மூலம் பொதுமக்கள் சுய கட்டுப்பாட்டைப் பின்பற்றுவார்கள் என்றும் தெரிவித்தார் .


    திரு . ஜே . பி . நட்டா மேலும் குறிப்பிடுகையில் , சுகாதாரத்துறையில் நோய்கள் மற்றும் சிகிச்சை என்பதை மையமாக கொண்டு செயல்பட்டு வந்த நிலையில் , தற்போது அது தடுப்பு மற்றும் உடல்நலன் மேம்பாடு என்பதற்கு மாறியுள்ளது . இதன் அடிப்படையில் , மத்திய அரசு 1.5 லட்சம் துணை சுகாதார மையங்களை , ‘ சுகாதாரம் மற்றும் நல்வாழ்வு ’ மையங்களாக மாற்றியுள்ளது என்றார் . மேலும் அவர் கூறுகையில் , விரிவான அளவில் ஆரம்ப சுகாதாரம் கிடைப்பதற்காக , தொற்றுநோய்கள் அல்லாத நீரிழிவு , உயர் ரத்த அழுத்தம் , பொதுவான புற்றுநோய்கள் ஆகியவை தொடர்பாக துணை மையங்கள் மறறும் ஆரம்ப சுகாதார மையங்கள் ஆகியவற்றில் அனைவரையும் பரிசோதிக்க மத்திய அரசு நடவடிக்கை எடுத்துள்ளது . இதன் மூலம் தடுப்பு மற்றும் உடல்நலன் மேம்பாட்டை அடைய முடியும் . மேலும் , நோயாளியை உடனடியாக உயர்சிகிச்சைக்கு பரிந்துரைத்து , இரண்டாம் நிலை மருத்துவ சேவையை பெற முடியும் என்றார் .


    இந்நிகழ்ச்சியில் மத்திய சுகாதாரத்துறை இணையமைச்சர் அஸ்வினி குமார் சவுபே பேசுகையில் , பாதுகாப்பான மற்றும் ஊட்டச்சத்து மிக்க உணவுகளின் , கிடைக்கும் தன்மை மற்றும் அதன் நுகர்வு தொடர்பான தொழில்நுட்பங்களை ஊக்குவித்தல் மற்றும் கட்டுமானம் ஆகியவை , தேசிய சுகாதார கொள்கை 2017 ல் குறிப்பிடப்பட்டுள்ள மத்திய அரசின் இலக்காகும் . இந்த சுகாதாரக் கொள்கை , தடுப்பு மற்றும் உடல்நலன் மேம்பாடு , நோயினால் ஏற்படும் சுமையை குறைப்பது , இறப்பை தடுப்பது ஆகும் . தொற்றுநோய்கள் அல்லாத நீரிழிவு , இதயநோய்கள் உள்ளிட்டவற்றை முன்கூட்டியே சோதனை செய்வதன் மூலம் எட்டப்படும் என்றார் . அவர் மேலும் கூறுகையில் , பாதுகாப்பான உணவு மற்றும் ஊட்டச்சத்து தொடர்பாக பள்ளிகள் , பணியிடங்கள் உள்ளிட்டவற்றில் தகவல் , கல்வி , தகவல்தொடர்பு ( ஐஇசி ), மற்றும் கடைசிதட்டு மக்கள் வரையிலான விழிப்புணர்வு ஆகியவற்றின் மூலம் பிரசாரம் செய்யப்படும் . இதன் மூலம் உணவு மூலமான நோய்கள் மற்றும் உயிரிழப்பு தடுப்பு மற்றும் சுகாதாரத்தை பேணுவதால் சேமிப்பு ஏற்படும் என்றார் .


    சுகாதாரத்துறை செயலாளர் திருமதி . ப்ரீத்தி சுதன் பேசுகையில் , தேசிய சுகாதார இயக்கம் ( என்எச்எம் ) மூலம் மாநிலங்களுக்கு உதவ உறுதியளித்தார் . அவர் மேலும் கூறுகையில் , தொற்றுநோய்கள் அல்லாத நோய்கள் , நாட்டில் அதிகரித்து வருவதை நாம் அனைவரும் அறிவோம் . சுகாதாரமான உணவு பழக்க வழக்கத்தை மக்களிடம் மேம்படுத்துவதன் மூலம் இதற்கு தீர்வு காண முடியும் . இதற்காக நாம் அனைவரும் ஒன்றிணைந்து பணியாற்றி , உணவு தொடர்பாக பொதுமக்களின் நம்பிக்கையை பெற வேண்டும் . மேலும் அவர்களை , பாதுகாப்பான உணவு மற்றும் சரியான உணவை உண்ணும் பழக்கத்தை நோக்கி இழுக்க வேண்டும் . இதன் மூலம் ஆரோக்கியமான தேசத்தை உருவாக்க முடியும் என்று கூறினார் .


    சுத்தமான தெருவோர உணவகங்கள் மற்றும் பாதுகாப்பான , சுகாதாரமான உணவுகள் திருவிழா திட்டத்தையும் மத்திய சுகாதாரத்துறை அமைச்சர் விழாவில் வெளியிட்டார் . இவ்விரு முயற்சிகளும் , சாலையோர உணவு வியாபாரிகளின் நம்பிக்கையை மேம்படுத்தும் மற்றும் ஒழுங்குப்படுத்தப்படாத சாலையோர உணவு விற்பனை தொடர்பாக மக்களின் நம்பிக்கையை பெரும் நீண்டதூர பயணத்துக்கு உதவும் . மேலும் , எப்எஸ்எஸ்ஏஐ . யின் ‘ சுகாதார இந்திய உணவு நாட்காட்டி ’ யையும் விழாவில் அமைச்சர் வெளியிட்டார் . நாட்டில் முதல் முறையாக வெளி்யிடப்பட்டிருக்கும் இந்த நாட்காட்டியில் , முக்கிய திருவிழாக்கள் மற்றும் அதனுடன் தொடர்புடைய உணவுகளும் , அதன் ஊட்டச்சத்து விவரங்களும் குறிப்பிடப்பட்டுள்ளன . எப்எஸ்எஸ்ஏஐ . யின் புதிய வடிவிலான இணையதளமும் இந்நிகழ்ச்சியில் தொடங்கி வைக்கப்பட்டது .


    வட்டமேஜை மாநாட்டின்போது , உணவு வர்த்தகர்கள் இடையே இணக்கமான கலாச்சாரத்தை ஏற்படுத்தும் வகையில் , இணைந்து பணியாற்ற மாநில சுகாதாரத்துறை அமைச்சர்கள் உறுதி அளித்தனர் . இதற்காக உணவு வர்த்தகத்தில் உள்திறனை மேம்படுத்துதல் , கவனத்தை செலுத்துதல் மற்றும் மூன்றாம் தரப்பு தணிக்கை , வெளிப்படையான தன்மை உருவாக்குதல் , தரநிர்ணயம் , குறைகளை கண்டறிதல் , அதற்கு நியாயமான தீர்வு காணுதல் , டிஜிட்டல் புகார் தளங்களை உருவாக்குதல் , தர குறியீடுகளை ஊக்கப்படுத்துதல் , நியாயமான போட்டி ஆகியவற்றில் மாநில அரசுகள் உதவம் என உறுதி அளித்தனர் .


    மேலும் , இந்த வட்டமேஜை மாநாட்டில் மாநில சுகாதாரத்துறை அமைச்சர்கள் கூட்டு தீர்மானத்தையும் நிறைவேற்றினர் . இதில் , முதலாவதாக வலுவான உணவு தரநிலை மேம்பாட்டுக்கு ஆதரவு தெரிவித்தல் , இரண்டு நேர்மறையான ஒழுங்குமுறை சூழ்நிலையை ஏற்படுத்துதல் , மூன்று வலுவான மற்றும் நம்பகத்தன்மை கொண்ட உணவு சோதனை அமைப்புகளை ஏற்படுத்துதல் 4. நுண் ஊட்டச்சத்து குறைபாடுகளை களைதல் மற்றும் சுகாதாரமான உணவு பழக்க வழக்கங்களை ஊக்குவித்தல் , 5. பாதுகாப்பான மற்றும் ஊட்டச்சத்துமிக்க உணவு வகைகள் தொடர்பாக பெரிய அளவிலான சமூக மற்றும் பழக்கவழக்க மாற்றங்களை பொதுமக்களிடம் ஏற்படுத்துதல் , 6. உணவு வர்த்தகத்தில் சுய இணக்க கலாச்சாரத்தை மேம்படுத்துதல் , 7. மனித வளம் மற்றும் போதுமான நிதி ஆதாரம் ஆகியவற்றுடன் சீரிய நிறுவனங்கள் மற்றும் அதற்குரிய ஏற்பாடுகளை செய்தல் ஆகிய தீர்மானங்கள் நிறைவேற்றப்பட்டன . .


    இந்த வட்டமேஜை மாநாட்டில் மாநில சுகாதாரத்துறை செயலாளர்கள் , உணவு பாதுகாப்பு ஆணையர்கள் , மத்திய மனிதவள மேம்பாட்டுத்துறை அமைச்சகம் , சுகாதாரம் மற்றும் குடும்ப நலத்துறை , பெண்கள் மற்றும் குழந்தைகள் மேம்பாட்டுத்துறை அமைச்சக மூத்த அதிகாரிகள் , எப்எஸ்எஸ்ஏஐ மூத்த அதிகாரிகள் , தொழிற்துறை சங்கம் , உலக வங்கி , உலக சுகாதார அமைப்பு , உலக உணவு திட்டம் பிரதிநிதிகள் மற்றும் டாடா அறக்கட்டளை , கெயின் அண்ட் பாத் பிரதிநிதிகள் பங்கேற்றனர் .


    

    
    (Release ID: 1517564) Visitor Counter : 575