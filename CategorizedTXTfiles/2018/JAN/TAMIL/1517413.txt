      பாதுகாப்பு அமைச்சகம்

      கண்டம் விட்டு கண்டம் பாயும் அக்னி – 5 ஏவுகணையின் ஐந்தாவது சோதனை வெற்றி அடைந்துள்ளது.
      Posted On: 18 JAN 2018 5:13PM by PIB Chennai


    நீண்டதூரம் பாய்ந்து சென்று தரையில் இருந்து தரை இலக்கை தாக்கும் கண்டம்விட்டு கண்டம் பாயும் அக்னி – 5 ஏவுகணையின், முழுவீச்சிலான சோதனை ஒடிசாவில் உள்ள டாக்டர் அப்துல் கலாம் தீவில் இன்று காலை 09.53 மணிக்கு, வெற்றிகரமாக நடந்தது. இந்த ஏவுகணையின் 5வது சோதனை இதுவாகும். மேலும், இது சாலையில் இயங்கும் ஏவு வாகனம் மூலமான மூன்றாவது தொடர் சோதனையாகும். ஐந்து சோதனைகளும் வெற்றிகரமாக நடந்துள்ளன.


    ஏவுகணையின் செயல்பாடு, ரேடார்கள், நிலை மையங்கள், கண்காணிப்பு கருவிகள் மூலம் முழுமையாக கண்காணிக்கப்பட்டு, பதிவு செய்யப்பட்டது. இச்சோதனையில் அனைத்து செயல்பாடும் வெற்றிகரமாக அமைந்தன. அக்னி – 5ன் வெற்றிகரமான சோதனை, நாட்டின் உள்நாட்டு ஏவுகணை தொழில்நுட்பம் மற்றும் நமது எதிராளிகளை தடுக்கும் திறன் வலுப்பெற்றுள்ளதை மீண்டும் உறுதி செய்துள்ளது.


    அக்னி – 5 திட்ட இயக்குநர் திரு.ஜி.ராமகுரு மற்றும் அக்னி திட்ட இயக்குநர் திரு. எம்.ஆர்.எம்.பாபு, பாதுகாப்புத்துறை அமைச்சரின் அறிவியல் ஆலோசகர் மற்றும் ஏவுகணைகள், தொழில்நுட்ப முறையின் பொது இயக்குநர் டாக்டர் ஜி.சதீஷ் ரெட்டி ஆகியோர் தலைமையில் இந்த சோதனை நடந்தது.


    பாதுகாப்புத்துறை ஆராய்ச்சி மற்றும் மேம்பாட்டு அமைப்பின் (டிஆர்டிஓ) ஆய்வகங்களான ஏஎஸ்எல், டிஆர்டிஎல், ஐடிஆர், ஆர்சிஐ மற்றும் டிபிஆர்எல் ஆகியவற்றின் இயக்குநர்கள், இந்த முழுச் சோதனையை பார்வையிட்டனர். மேலும், இந்நிகழ்ச்சியில் ஆயுதப்படைகளின் மூத்த அதிகாரிகள் கலந்து கொண்டனர். டிஆர்டிஓ தலைவர் மற்றும் டிடிஆர்-டியின் செயலாளர் டாக்டர் எஸ்.கிறிஸ்டோபர், அக்னி – 5 விஞ்ஞானிகள் குழுவுக்கு பாராட்டு தெரிவித்தார். அவர் மேலும் கூறுகையில், அக்னி – 5 ஏவுகணையின் ஐந்தாவது தொடர் வெற்றி, நாட்டின் பாதுகாப்பு திறனுக்கு பெரிய அளவில் உத்வேகம் அளித்துள்ளது என்றார்.


    சென்னையில் பாதுகாப்பு தொழில்துறை மேம்பாட்டு கூட்டத்தில், பாதுகாப்புத்துறை அமைச்சர் திருமதி. நிர்மலா சீதாராமன் பேசும்போது, அக்னி – 5 ஏவுகணை சோதனை வெற்றி பெற்றது தொடர்பாக தமது மகிழ்ச்சியை பரிமாறிக் கொண்டார். இந்த வெற்றிகரமான சோதனைக்காக டிஆர்டிஓ.வுக்கும், ஏவுகணை உருவாக்கத்தில் உள்நாட்டு தொழில்நுட்பத்தில் பங்களிப்பு அளித்த தொழில்துறையினரையும் அவர் பாராட்டினார்.

    
    
    (Release ID: 1517413) Visitor Counter : 45