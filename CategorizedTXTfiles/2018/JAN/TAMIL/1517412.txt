      பாதுகாப்பு அமைச்சகம்

      இந்திய விமானப்படையின் 6-வது ஸ்குவாட்ரன் மற்றும் பீகார் ரெஜிமென்டுடன் ஐஎன்எஸ் விக்கிரமாதித்யா சேர்ப்பு
      Posted On: 18 JAN 2018 5:09PM by PIB Chennai


    இந்திய கடற்படையின் மிகப்பெரிய கப்பலும் , நாட்டின் ஒரே விமானம் தாங்கி கப்பலுமான விக்ரமாதித்யா , இந்திய ராணுவத்தின் பீகார் ரெஜிமென்ட் மற்றும் இந்திய விமானப்படையின் No. 6 ஸ்குவாட்ரனுடன் முறைப்படி இணைக்கப்பட்டது . இந்திய ராணுவத்தின் மிகச்சிறப்பான காலாட்படை , பீகார் ரெஜிமென்ட் ஆகும் . அதேபோல இந்திய விமானப்படையின் ஆறாம் எண் ஸ்குவாட்ரன் கடல்சார் தாக்குதலில் நிபுணத்துவம் வாய்ந்தது . ஜாகுவார் படை விமானத்தை இயக்கும் சிறன் கொண்டது . மேற்குத் தொடர்ச்சி மலைப் பகுதியின் எழில் மிகு கார்வார் கடற்படை தளத்தில் நிறுத்தப்பட்டிருந்த ஐஎன்எ ஸ் விக்ரமாதித்யாவின் மேல்தளத்தில் வண்ணமிகு விழா நடைபெற்றது . மேற்கு மண்டல கடற்படை தளபதி வைஸ் அட்மிரல் கிரிஷ் லுத்ரா , பீகார் ரெஜிமென்ட் கர்னலும் , ராணுவ செயலருமான லெப்டினன்ட் ஜெனரல் அமர்ஜீத் சிங் ஆகியோர் சிறப்பு விருந்தினர்களாக கலந்து கொண்டு விழாவைச் சிறப்பித்தனர் . இந்திய விமானப்படையின் மிக மூத்த அதிகாரியான வைஸ் மார்ஷல் எம் . பெர்ணான்டஸ் மற்றும் முப்படைகளின் மூத்த அதிகாரிகள் இதில் பங்கேற்றனர் .


    வரலாற்று சிறப்புமிக்க இந்த இணைப்பு விழா , முப்படை அதிகாரிகளின் அணிவகுப்பு மரியாதையுடன் தொடங்கியது . மேற்கு கடற்படை பிரிவின் கமாண்டிங் அதிகாரி ரியர் அட்மிரல் ஆர் . பி . பண்டிட் உரையாற்றினார் . ஆர் . பி . பண்டிட் தமது வரவேற்புரையில் , இந்த இணைப்பின் முக்கியத்துவம் பற்றியும் , தற்போதைக்கு இது அவசியம் என்றும் எடுத்துரைத்தார் . இந்த இணைப்பின் பின்னணியில் , முப்படைகளின் கூட்டு முயற்சிகள் , அதனால் வீரர்கள் இடையே ஏற்படும் எழுச்சி ஆகியவை அமைந்துள்ளன . மேலும் , முப்படை வீரர்களின் குடும்பங்கள் கலந்துரையாடவும் இந்த நிகழ்ச்சி பயன்படுவதாக அவர் கூறினார் .


    கூட்டு சாசனம் வாசிக்கப்பட்டதுடன் , மூன்று பிரிவும் முறைப்படியாக இணைக்கப்பட்டது . இதில் உள்ள மூன்று பிரிவுகளின் கூட்டு முயற்சிகள் சாசனத்தில் பட்டியலிடப்பட்டன . இந்த சாசனத்தில் , முப்படைகளின் மூத்த அதிகாரிகள் மூன்று பேர் கையெழுத்திட்டனர் . மூன்று பிரிவினரும் நினைவுப்பரிசுகளை பரிமாறிக்கொண்டனர் . விழாவின் முக்கிய அம்சமாக , விமானங்களின் சாகச நிகழ்ச்சிகள் நடைபெற்றன . சேத்தக் ஹெலிகாப்டர்கள் முன்னணியில் செல்ல , கோவா விமினப்படை தளமான ஐஎன்எஸ் ஹன்சாவின் MiG-29K ரக போர் விமானங்கள் பின்தொடர்ந்து பறந்து சாகசம் நிகழ்த்தின .


    இந்தக் கூட்டுறவின் மூலம் , முப்படைகளின் பலம் பல மடங்காக அதிகரிக்க வாய்ப்பு ஏற்படும் . மூன்று பிரிவுகளும் ஒன்றாக இணைந்து புரிந்துணர்வுடன் செயல்படும் போது , இந்திய முப்படைகளின் தாக்குதல் திறன் உச்சகட்டத்தை எட்டும் என்று எதிர்பார்க்கலாம் . முப்படைகளும் ஒவ்வொன்றின் விதிமுறைகள் , பழக்கவழக்கங்கள் , பாரம்பரியம் ஆகியவற்றை விவரமாக புரிந்து கொண்டு செயல்பட இது வழிவகுக்கும் . இதன்மூலம் புதிய இயக்க உத்திகளைப் பகிர்ந்து கொள்ளவும் , அதைச் சரியாகப் பின்பற்றி வெற்றியடைவும் வாய்ப்புகள் உருவாகும் . கூட்டு முயற்சி மூலம் வெற்றி என்பதே அதன் தாரக மந்திரமாக இருக்கும் .


    இந்த இணைப்பை தொடர்ந்து ஜனவரி 17,18 ஆகிய தேதிகளில் பல்வேறு நிகழ்ச்சிகள் நடைபெற்றன . முறைப்படியான இரவு விருந்து , இணைப்பு விழா , அதிகாரிகள் பார்வையிடல் போன்ற நிகழ்ச்சிகள் நடைபெற்றன . விக்ரமாதித்யா தளத்தில் நடந்த மாபெரும் இசை நிகழ்ச்சியுடன் விழா இனிதே நிறைவுற்றது .


    

    
    (Release ID: 1517412) Visitor Counter : 12