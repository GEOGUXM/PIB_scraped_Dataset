      பாதுகாப்பு அமைச்சகம்

      பாதுகாப்புத் தொழில் மேம்பாட்டுக் கூட்டம் பாதுகாப்பு உற்பத்திக்கென தொழில்துறையினருடன் புதிய ஒத்துழைப்பை உருவாக்குதல்
      Posted On: 18 JAN 2018 6:18PM by PIB Chennai

      * மத்திய அரசின் பாதுகாப்பு அமைச்சகத்தின் பாதுகாப்பு உற்பத்தித் துறை ஏற்பாடு செய்திருந்த பாதுகாப்புத் தொழில் மேம்பாட்டுக் கூட்டம் என்ற இரண்டு நாள் நிகழ்ச்சியை பாதுகாப்பு அமைச்சர் திருமதி. நிர்மலா சீத்தாராமன், தமிழக முதலமைச்சர் திரு. எடப்பாடி கே. பழனிச்சாமி முன்னிலையில் தொடங்கி வைத்தார். சென்னை கலைவானர் அரங்கில் இந்த நிகழ்ச்சி நடைபெறுகிறது. பாதுகாப்பு அமைச்சகம், மாநில அரசு, முப்படைகள் ஆகியவற்றின் உயர் அதிகாரிகள், தளவாட தொழிற்சாலை வாரியத்தின் தலைவர், பாதுகாப்புப் பொதுத்துறை நிறுவனங்களின் தலைவர் மற்றும் நிர்வாக இயக்குநர்கள், பாதுகாப்புப் பொதுத்துறை நிறவனங்கள் / தளவாட தொழிற்சாலை வாரியம் ஆகியவற்றின் உயர் அதிகாரிகள், தனியார் தொழிற்சாலை பிரதிநிதிகள் நிகழ்ச்சியில் பங்கேற்றனர்.
      * மத்திய அரசின் ‘இந்தியாவில் உற்பத்தி செய்வோம்’ திட்டத்தின் கீழ் பாதுகாப்பு உற்பத்தியில் தற்சார்பு நிலையை அடைவதை நோக்கமாகக் கொண்டு தனியார் தொழில்துறையினருடன் புதிய ஒத்துழைப்பை உருவாக்குவதற்காக இந்தக் கருத்தரங்குக் கூட்டம் நடைபெறுகிறது.
      * இந்தக் கூட்டத்தில் உள்நாட்டிலேயே உற்பத்தி செய்தல், இறக்குமதிகளுக்கு மாற்று காணுதல், தொழில் நுட்பத்தைப் பயன்படுத்துதல் ஆகியவற்றுக்கு முக்கிய கவனம் செலுத்தப்படும்.
      * இந்த நிகழ்ச்சியின் போது தனியார்துறை நிறுவனங்களுக்கு, குறிப்பாக தமிழ்நாடு மண்டலத்தில் உள்ள தனியார்துறை நிறுவனங்களுக்கு, தற்போது நடைமுறையில் உள்ள பாதுகாப்பு கொள்முதல் கொள்கை, உள்நாட்டிலேயே உற்பத்தி செய்தல், பாதுகாப்பு பொதுத்துறை நிறுவனங்கள் / தளவாட தொழிற்சாலை வாரியம் ஆகியவற்றின் ஒப்பந்த நடைமுறைகள் ஆகியவை குறித்து விளக்கம் அளிக்கப்படும். மேலும் அரசின் சமீபத்திய உள்நாட்டிலேயே தயாரிப்பதை ஊக்குவிக்கும் திட்டங்கள், ஒப்பந்த திட்டங்கள், இவற்றைச் சார்ந்த வாய்ப்புகள் குறித்தும் தகவல்கள் வழங்கப்படும்.
      * நாளை நடைபெறும் இந்த நிகழ்ச்சியின் நிறைவு விழாவில் தமிழக ஆளுநர் திரு பன்வாரிலால் புரோகித், பாதுகாப்பு துறை இணை அமைச்சர் டாக்டர். சுபாஷ் பாம்ரே ஆகியோர் பங்கேற்கின்றனர்.

    18.1.2018 அன்று நடைபெற்ற நிகழ்ச்சியின் முக்கிய அம்சங்கள் வருமாறு :


    Ø பாதுகாப்பு உற்பத்தித் துறையில் இந்திய விற்பனையாளர்கள், குறிப்பாக குறுசிறு நடுத்தர தொழில்கள் துறையினருக்கு, கொள்கை ஊக்குவிப்புகளை பாதுகாப்பு உற்பத்தித் துறை அறிவித்தது.


    Ø தனியார் துறையினர் வர்த்தக ரீதியில் பயன்படுத்திக் கொள்வதற்கு கிடைக்கக்கூடிய, தொழில்நுட்பங்களை பாதுகாப்பு ஆராய்ச்சி மேம்பாட்டு நிறுவனம் காட்சிப்படுத்தியது. பாதுகாப்புத் துறை அமைச்சர், அடையாளமாக, ராணுவம், கப்பல் படை, விமானப்படை ஆகியவற்றிற்கு ஒன்று வீதம் பாதுகாப்பு ஆராய்ச்சி மற்றும் மேம்பாட்டு நிறுவனத்தின் மூன்று தொழில்நுட்ப மாற்று ஒப்பந்தங்களை தொழில்துறையினருக்கு வழங்கினார்.


    Ø தொழில்துறையினர் உள்நாட்டிலேயே தயாரிப்பதற்கென 50 பொருட்களை HAL, BEL, BEML. BDL, MADHANI ஆகிய நிறுவனங்கள் காட்சிப்படுத்தின.


    Ø தளவாடத் தொழிற்சாலை வாரியம், தொழில்துறையினர் உள்நாட்டிலேயே தயாரிப்பதற்கென, 20 பொருட்களை வழங்கியது.


    Ø விற்பனையாளர் மேம்பாட்டு வாய்ப்புகளை, MDL, GRSE, GSL நிறுவனங்கள் காட்சிப்படுத்தின.


    Ø ‘மேக் II’ எளிமையாக்கப்பட்ட நடைமுறைகளைப் பாதுகாப்பு அமைச்சர் வெளியிட்டார். இதில் தகுதித் தரங்கள் எளிமையாக்கப்பட்டு, குறைந்தபட்ச ஆவணங்கள், தனிநபர்கள் மற்றும் தொழிற்சாலைகளிடமிருந்து சுயமாக புதுமை தீர்வுகள் அடங்கிய திட்டங்களை சமர்பிக்கும் வசதி, தொடக்கநிலை நிறுவனங்களுக்கு தகுதி தரங்களை எளிமையாக்குதல், முதலியன அடங்கியுள்ளன. முன்மாதிரிகளை வெற்றிகரமாக தயாரித்த நிறுவனங்களுக்கு உறுதியான சப்ளை ஆர்டர்கள் கிடைக்கச் செய்தல் இந்த நடைமுறையில் இணைக்கப்பட்ட அம்சம் ஆகும்.


    Ø பாதுகாப்பு உற்பத்தித் துறை அமைத்துள்ள முதலீட்டாளர்கள் பிரிவையும் பாதுகாப்பு அமைச்சர் தொடங்கி வைத்தார். இந்த பிரிவு பாதுகாப்பு உற்பத்தித் துறையில் முதலீடுகளைப் பெற உதவும். மேலும் இந்த பிரிவு ஆர்வமுள்ள அனைத்து முதலீட்டாளர்களுடனும் நேரடியாக தொடர்பு கொண்டு முதலீட்டுத் திறன், கொள்கை மற்றும் திட்டங்கள் தொடர்பான ஐயப்பாடு விளக்கம் ஆகியவற்றை வழங்கும்.


    Ø 100 –க்கும் மேற்பட்ட தொழில்துறையினர் இந்த இரண்டு நாள் நிகழ்ச்சியில் பங்கேற்றுள்ளனர்.


    Ø குறு,சிறு, நடுத்தர தொழில்துறையினர் சம்பந்தப்பட்ட உள்நாட்டு தயாரிப்பிற்கான தங்களது தேவைகளை இந்திய ராணுவம், கப்பல் படை, விமானப்படை ஆகியன எடுத்துரைத்தன.


    Ø குறு,சிறு, நடுத்தர தொழில்களுக்கு அரசு அளிக்கும் கொள்கைத் திட்டம் சார்ந்த ஆதரவுகள் குறித்து, குறுசிறு நடுத்தரத் தொழில்கள் அமைச்சகம் எடுத்துரைத்தது.


    Ø மத்திய அரசின் வர்த்தகம் புரிதலில் எளிமை நடைமுறைகளையும், பாதுகாப்பு உற்பத்திப் பொருட்களின் உரிமம் தொடர்பான பிரச்சனைகளையும் குறித்து, தொழிலியல் கொள்கை மேம்பாட்டுத் துறை விளக்கம் அளித்தது.


    Ø காவல் துறை மற்றும் துணை ராணுவப் படைகளுக்கான தேவைகள் குறித்து மத்திய உள்துறை அமைச்சகம் எடுத்துரைத்தது.


    Ø இந்த இரண்டு நாள் கூட்டம் தற்போதுள்ள ஒத்துழைப்புகளை வலுப்படுத்தவும் புதிய ஒத்துழைப்புக்கான வாய்ப்புகளை உருவாக்கவும் உதவும்.


    Ø பாதுகாப்புத் தேவைகளை வழங்குவதற்கு விருப்பம் தெரிவிக்கும் நிறுவனங்களுக்கு, அந்த இடத்திலேயே பதிவு வசதிகளை, பாதுகாப்பு பொதுத்துறை நிறுவனங்களும் தளவாட தொழில்சாலை வாரியமும் வழங்கும்.


    Ø தமிழ்நாடு மற்றும் இதர பகுதிகளைச் சேர்ந்த பாதுகாப்புப் பொருட்கள் வழங்கும் நிறுவனங்களை இந்த நிகழ்ச்சி ஒரு குடையின் கீழ் கொண்டுவந்துள்ளது. மேலும் இந்த மண்டலத்தில் விமானவெளி மற்றும் பாதுகாப்பு சுற்றுச்சூழல் அமைப்பை உருவாக்கவும் உதவும்.


    Ø மத்திய அரசு 16.01.2018 அன்று வெளியிட்ட மேக் II நடைமுறைகள் உள்ளிட்ட சமீபத்திய கொள்கை திட்டங்கள், கோயம்புத்தூரில் கொடிசியா வளாகத்தில் அமையும் பாதுகாப்புப் புதுமை படைப்பு மையம், பாதுகாப்பு முதலீட்டுப் பிரிவு ஆகியவை குறித்து பாதுகாப்பு அமைச்சர் திருமதி. நிர்மலா சீத்தாராமன் விளக்கம் அளித்தார். இந்தியாவில் உற்பத்தி செய்வோம் திட்டத்தின் கீழ் பாதுகாப்புத் துறையில் மேலும் பல திட்டங்கள் மேற்கொள்ளப்படும் என்றும் அமைச்சர் தெரிவித்தார்.


    *****

    
    
    (Release ID: 1517118) Visitor Counter : 143
    
    
    
    
    

*