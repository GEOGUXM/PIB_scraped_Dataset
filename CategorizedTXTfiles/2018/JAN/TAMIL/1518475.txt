      நிதி அமைச்சகம்

      அனைவரையும் உள்ளடக்கிய வேலைவாய்ப்பை அதிகம் வழங்கும் தொழிலை வளர்த்தெடுப்பது; எதையும் தாங்கும் வகையிலான கட்டமைப்பு ஆகியவையே பொருளாதாரம் மற்றும் வளர்ச்சிக்கான உயிரோட்டமான அம்சங்கள்: பொருளாதார ஆய்வு
      பல்வேறு துறைகளிலும் அரசினால் மேற்கொள்ளப்பட்ட குறிப்பான சீர்திருத்த முன்முயற்சிகள் ஒட்டுமொத்த வர்த்தகம் செய்வதற்கான சூழ்நிலையை மேம்படுத்தியுள்ளது

      Posted On: 29 JAN 2018 7:39PM by PIB Chennai

    அனைவரையும் உள்ளடக்கிய வேலைவாய்ப்பை அதிகமான வழங்குகின்ற தொழிலை வளர்த்தெடுப்பதும் எதையும் தாங்கும் வகையிலான கட்டமைப்புமே பொருளாதாரம் மற்றும் வளர்ச்சிக்கான உயிரோட்டமான அம்சங்களாகும். இந்தவகையில் குறிப்பிட்ட தொழிலுக்குரிய பல நடவடிக்கைகளை அரசு மேற்கொண்டு வருகிறது. நாடாளுமன்றத்தில் மத்திய நிதி மற்றும் பெருநிறுவன விவகாரங்களுக்கான அமைச்சர் திரு. அருண் ஜேட்லி இன்று முன்வைத்த 2017-18க்கான பொருளாதார ஆய்வறிக்கையில் இக்கருத்து தெரிவிக்கப்பட்டுள்ளது. சரக்கு மற்றும் சேவைகளுக்கான வரி, திவால் மற்றும் நொடிப்பு நிலைக்கான விதிமுறை போன்ற கட்டமைப்பு ரீதியான சீர்திருத்தங்கள், வர்த்தகம் செய்வதை எளிதாக்குவதற்கான நடவடிக்கைகள் போன்றவற்றோடு, எஃகு, ஆயத்த ஆடை, தோல் பொருட்கள், மின்சார உற்பத்தி போன்ற துறைகளில் அவற்றோடு தொடர்புடைய குறிப்பான சவால்களை எதிர்கொள்ளும் வகையில் குறிப்பிட்ட சீர்திருத்தங்களையும் அரசு மேற்கொண்டதையும் இந்த ஆய்வறிக்கை சுட்டிக் காட்டியது. கடந்த மூன்றாண்டுகளில் அரசு மேற்கொண்ட பல்வேறு சீர்திருத்தங்கள் மூடீஸ் முதலீட்டாளர்கள் சேவை போன்ற சர்வதேச மதிப்பீட்டு நிறுவனங்களால் அங்கீகரிக்கப்பட்டுள்ளதோடு 2018க்கான உலக வங்கியின் வர்த்தகம் செய்வதற்கான உரிய சூழ்நிலை குறித்த ஆய்வறிக்கையில் இந்தியாவின் தரத்தையும் மேம்படுத்தியுள்ளது எனவும் இந்த ஆய்வறிக்கை மேலும் குறிப்பிட்டுள்ளது.


    2011-12-ஐ அடிப்படை ஆண்டாகக் கொண்ட பட்டியலான தொழிலுற்பத்தி குறித்த பட்டியல் 2017-18 நிதியாண்டில் ஏப்ரல் –நவம்பர் காலப்பகுதியில் தொழிலுற்பத்தி 3.2 சதவீதம் அதிகரித்துள்ளது என்றும் 2017-18ஆம் ஆண்டின் பொருளாதார ஆய்வறிக்கை மேலும் குறிப்பிடுகிறது. 5.2 சதவீதம் என்ற அளவிற்கு மின் உற்பத்தியில் நிகழ்ந்த துடிப்பான வளர்ச்சி, சுரங்கம் மற்றும் உற்பத்தி துறைகளில் முறையே ஏற்பட்ட 3.0 சதவீதம் மற்றும் 3.1 சதவீதம் அளவிற்கான மிதமான வளர்ச்சி ஆகியவற்றின் கூட்டான விளைவே ஆகும். உற்பத்தி துறையானது 10.2 சதவீதம் அளவிற்கு வளர்ந்த நிலையில் 25 மாத காலப்பகுதியில் மிக அதிகம் என்ற அளவில் 8.4 சதவீதம் என்ற உயர்ந்த வளர்ச்சியையும் தொழில் உற்பத்திக்கான அட்டவணை வெளிப்படுத்துகிறது


    2017-18ஆம் ஆண்டிற்கான பொருளாதார ஆய்வறிக்கையின்படி நிலக்கரி, கச்சா எண்ணெய், இயற்கை எரிவாயு, பெட்ரோலியம், சுத்திகரிக்கப்பட்ட பொருட்கள், உரங்கள், எஃகு, சிமெண்ட், மின்சாரம் போன்ற எட்டு மையமான கட்டமைப்புத் துறைகளுக்கு உதவும் தொழில்கள் 2017-18 ஆம் ஆண்டு ஏப்ரல்-நவம்பர் காலப்பகுதியில் ஒட்டுமொத்தமாக 3.9 சதவீத வளர்ச்சியை எட்டியிருந்தன. எஃகு உற்பத்தி கணிசமான அளவிற்கு அதிகரித்தது. அதேநேரத்தில் கச்சா எண்ணெய் மற்றும் உரப் பொருட்களின் உற்பத்தி இதே காலப்பகுதியில் ஓரளவிற்குக் குறைந்தது என்றும் பொருளாதார ஆய்வறிக்கை மேலும் தெரிவிக்கிறது.


    2016 அக்டோபரிலிருந்து எதிர்மறை வளர்ச்சியை எதிர்நோக்கியிருந்த தொழில்துறைக்கான கடனின் வளர்ச்சி 2017 நவம்பரில் சாதகமான வகையில் ஒரு சதவீதம் அதிகரித்தது என்றும் ஆய்வறிக்கை சுட்டிக் காட்டியது. கடன் வழங்கலில் நிலவிய தேக்கத்தின் விளைவாக இந்திய நிறுவனங்களின் நிதிக்கான தேவையானது ஓரளவிற்கு பெருநிறுவன கடன் பத்திரங்கள், வணிகப் பத்திரங்கள் போன்ற மாற்றுவழிகளில் சமாளிக்கப்பட்டது.


    மொத்த வெளிநாட்டு நேரடி முதலீட்டின் அளவு அதற்கு முந்தைய ஆண்டில் இருந்த 55.56 பில்லியன் டாலர்கள் என்பதை ஒப்பிடுகையில் 2016.17இல் 8 சதவீதம் அதிகரித்து 60.08 பில்லியன் டாலர்கள் என்ற அளவை எட்டியது என்றும் பட்ஜெட்டிற்கு முந்தைய பொருளாதார ஆய்வறிக்கை குறிப்பிடுகிறது. 2017-18ஆம் ஆண்டில் (ஏப்ரல் முதல் செப்டம்பர் வரையிலான காலத்தில்) நாட்டிற்கு வந்த நேரடி அந்நிய முதலீடு என்பது 33.75 பில்லியன் அமெரிக்க டாலர்களாக இருந்தது.

      * வர்த்தகம் செய்வதை எளிமையாக்குவது பற்றிக் குறிப்பிடுகையில் உலக வங்கியின் சமீபத்திய 2018ஆம் ஆண்டுக்கான வர்த்தகம் செய்வதை எளிமைப்படுத்துவது குறித்த அறிக்கையில் அதற்கு முன்பு இருந்த 130 வது இடத்திலிருந்து 30 இடங்கள் உயர்ந்த நிலையை எட்டிப் பிடித்தது என்பதை பொருளாதார ஆய்வறிக்கை சுட்டிக் காட்டியது. கடன் தொடர்பான தரவரிசையை வெளியிடும் நிறுவனமான மூடீஸ் இன்வெஸ்டர்ஸ் சர்வீஸ் கூட இந்தியாவின் தரவரிசையை மிகக் குறைந்த தரமான பாஆ 3லிருந்து பாஆ 2க்கு உயர்த்தியிருந்தது. சரக்கு மற்றும் சேவைகள் வரி, திவால் மற்றும் நொடிப்புக்கான விதிமுறைகள், வங்கிகளின் மறுமுதலீடு குறித்த அறிவிப்புகள் உள்ளிட்டு அரசு மேற்கொண்ட பல்வேறு நடவடிக்கைகளின் விளைவாகவே இது சாத்தியமாயிற்று. தொழில்துறை வளர்ச்சியை மேலும் தூண்டுவதற்கு இந்தியாவில் உற்பத்தி செய், இந்தியாவில் தொழில் தொடங்கு, அறிவுசார் உரிமைகளுக்கான கொள்கை ஆகியவை உள்ளிட்ட பல சீர்திருத்தங்களும் உதவி செய்தன.

    துறைவாரியாக மேற்கொள்ளப்பட்ட முன்முயற்சிகளையும் பொருளாதார ஆய்வறிக்கை பட்டியல் இட்டிருந்தது:-


      * எஃகு : சீனா, தென் கொரியா, உக்ரைன் ஆகிய நாடுகளிலிருந்து மலிவான விலையில் எஃகு இறக்குமதி செய்வதை சமாளிப்பதற்கென 2016 பிப்ரவரியில் அரசு ஒரு சில பொருட்களுக்கு குறைந்தபட்ச இறக்குமதி விலையை நிர்ணயித்ததோடு, சுங்கவரியை அதிகரித்தும், பெருமளவில் இறக்குமதி செய்வதை தடுப்பதற்கான வரியை விதித்தும் இந்த வரிகள் ஓராண்டு காலத்திற்கு நீடிக்கும் என்றும் அறிவித்தது. இந்த நடவடிக்கைகள் உள்நாட்டு உற்பத்தியாளர்களுக்கு உதவி செய்து ஏற்றுமதியும் மீட்சியடைந்தது. பிப்ரவரி 2017 இல் பல்வேறு எஃகுப் பொருட்களின் மீது அதிக அளவில் இறக்குமதி செய்வதற்கு எதிரான வரி, எதிர்வரிகள் ஆகியவற்றையும் அரசு விதித்தது. 2017 மே மாதத்தில் அரசு எஃகு குறித்த புதிய கொள்கையையும் அறிவித்தது.

      * சிறு, குறு, நடுத்தரத் தொழில்கள் துறை: இந்தியாவில் சிறு, குறு, நடுத்தர தொழில்கள் ஒப்பீட்டளவில் பெரிய தொழில்களை விட மிகக் குறைவான மூலதனத்தில் அதிகமான அளவில் வேலைவாய்ப்புகளை வழங்குவதாகவும், கிராமப்புற, பின் தங்கிய பகுதிகளை தொழில்மயமாக்குவதாகவும் அமைகின்றன. இத்துறைக்கென அரசு பல்வேறு திட்டங்களை துவக்கியிருந்தது. குறிப்பாக 2016-17இல் குறு தொழில் பிரிவுகள் தொடர்பான வளர்ச்சி மற்றும் சுழல் நிதிக்கென பிரதான் மந்திரி முத்ரா யோஜனா ( பிரதமர் தொழில் திட்டம்) துவங்கியது.
      * நெசவு மற்றும் ஆயத்த ஆடைகள் தொழில்: ஆயத்த ஆடைகள் தயாரிக்கும் நிறுவனங்கள் சந்தித்து வந்த ஒரு சில இடையூறுகளை எதிர்கொள்ளும் வகையில் 2016 ஜூன் மாதம் மத்திய அமைச்சரவை ஆயத்த ஆடை துறைக்கென ரூ. 6,000 கோடி நிதி ஒதுக்கீட்டை அறிவித்தது. இந்த நிதியுதவி மனிதர்களால் தயாரிக்கப்படும் இழைகளைக் கொண்ட ஆயத்த ஆடைகளின் ஏற்றுமதியில் சாதகமான தாக்கத்தை ஏற்படுத்திய போதிலும் புள்ளிவிவரங்களைக் கொண்டு பார்க்கும்போது கம்பளியைத் தவிர இதர இயற்கை இழைகளைக் கொண்டு தயாரிக்கப்படும் ஆயத்த ஆடைகளின் மீது குறிப்பிடத்தக்க தாக்கத்தை ஏற்படுத்தவில்லை. இந்த நிதியுதவியின் தாக்கத்தை நீண்ட நாட்களுக்குக் காண முடிந்தது. இதில் எந்தவித தொய்விற்கான அறிகுறியையும் காண முடியவில்லை. 2017 டிசம்பரில் 2017-18 நிதியாண்டு முதல் 2019-2020 நிதியாண்டு வரையிலான காலத்தில் ரூ. 1,300 கோடி நெசவுத் துறையில் உற்பத்தித் திறனின் அளவை அதிகரிப்பதற்கான திட்டத்திற்கு ஒப்புதல் வழங்கியது.
      * தோல் தொழில்: தோல் தொழிலும் கூட பெருமளவிற்கு அதிகமான தொழிலாளர்களைக் கொண்டு செயல்படும் ஒரு துறையாகும். இத்துறையும் கூட சவால்களை எதிர்நோக்கி வருகிறது. இந்நிலையில் தோல் மற்றும் காலணித் துறையில் வேலைவாய்ப்பை அதிகரிக்கும் நோக்கத்துடன் 2017-18 நிதியாண்டு முதல் 2019-2020 நிதியாண்டு வரையிலான மூன்று நிதியாண்டுகளுக்கு ரூ. 2,600 கோடி ஒதுக்கீடு 2017 டிசம்பரில் அறிவிக்கப்பட்டது.
      * ரத்தினங்கள் மற்றும் நகைத் தொழில்: ரத்தினங்கள் மற்றும் நகைகளை அதிகமான அளவில் ஏற்றுமதி செய்யும் நாடுகளில் ஒன்றாக இந்தியா விளங்குகிறது. 2014-15இல் 0.7 சதவீதமாக இருந்த இத்தொழிலின் ஏற்றுமதி 2016-17இல் 12.8 சதவீதமாக அதிகரித்தது. நகை வடிவமைப்பு, சுத்திகரிப்பு நிலையங்களை அமைப்பது, தரச் சான்று மையங்கள் அமைப்பது போன்றவற்றுக்கான பயிற்சி தருவது, பல்வேறு இடங்களிலும் நகைப் பூங்காக்களை உருவாக்குவது ஆகிய ஏற்பாடுகள் இத்துறைக்கு உதவி செய்வதாக அமையும்.

    பொருளாதார வளர்ச்சி மற்றும் மக்களின் வாழ்க்கைத்தரம் ஆகியவற்றை மேம்படுத்த 2040ஆம் ஆண்டுவரை இந்தியாவிற்கு 4.5 டிரில்லியன் அமெரிக்க டாலர்கள் அளவிற்கான முதலீடு தேவைப்படும் என உலகளாவிய கட்டமைப்பிற்கான தொலைநோக்கு மதிப்பிட்டுள்ளது என்பதையும் பொருளாதார ஆய்வறிக்கை சுட்டிக் காட்டியுள்ளது.


    இந்த ஆய்வறிக்கையின்படி, இந்தியாவின் நீண்ட கால வளர்ச்சிக்கு உதவும் வகையில் கட்டமைப்பை வளர்த்தெடுக்க அரசு பிரம்மாண்டமான அளவில் முதலீடு செய்து வருகிறது. தரமான போக்குவரத்து வழங்குவது தொடர்பான கட்டமைப்பைப் பொறுத்த வரையில் வளர்ந்து வரும் பொருளாதார நாடுகள் பலவற்றையும் விட இந்தியா முன்னணியில் இருக்கிறது. புதிய தேசிய நெடுஞ்சாலைகளை உருவாக்குவது; ஏற்கனவே உள்ள மாநில நெடுஞ்சாலைகளை தேசிய நெடுஞ்சாலைகளாகத் தரம் உயர்த்துவது ஆகியவையே அரசின் முக்கிய நிகழ்ச்சி நிரலாக உள்ளது. 2017 செப்டம்பர் நிலவரப்படி இந்தியாவில் உள்ள தேசிய நெடுஞ்சாலைகள்/ விரைவுப் பாதைகள் ஆகியவற்றின் மொத்த நீளம் 1,15,530 கிலோமீட்டர்களாகும். இது மொத்தமுள்ள சாலைகளின் நீள த்தி ல் 2.06 சதவீதம் மட்டுமே ஆகும். மறுபுறத்தில் 2015-16 காலப்பகுதியில் மாநில நெடுஞ்சாலைகளின் மொத்த நீளம் 1,76,166 கிலோமீட்டர்களாகும். பல்வேறு மாநிலங்களில் இருந்தும் 64,000 கிலோமீட்டர்களுக்கும் மேற்பட்ட மாநில நெடுஞ்சாலைகளை தேசிய நெடுஞ்சாலைகளை அறிவிக்கக் கோரி கருத்துரைகள் அரசுக்கு வந்துள்ளன. இதில் சுமார் 10,000 கிலோமீட்டர் நீளமுள்ள மாநில நெடுஞ்சாலைகளை மத்திய சாலை மற்றும் போக்குவரத்து அமைச்சகம் புதிய தேசிய நெடுஞ்சாலைகளாக அறிவித்துள்ளது. பீகார், ஒடிசா, சட்டீஸ்கர், ஜார்க்கண்ட், ஜம்மு-காஷ்மீர், மேற்கு வங்கம், மத்தியப் பிரதேசம் போன்ற குறைந்த மாநில வருவாய் உடைய மாநிலங்களில் இதர பொதுப்பணித்துறை சார்ந்த சாலைகள், மாவட்ட சாலைகளின் எண்ணிக்கை மிக மிகக் குறைவாகும். எனவே சிறந்த முறையில் அணுகுவதற்கான வசதியை தரும் வகையில் மாவட்ட சாலைகள் உள்ளிட்டு இதர பொதுப்பணித்துறை சார்ந்த சாலைகளை உருவாக்க வேண்டிய அவசியம் உள்ளது எனவும் பொருளாதார ஆய்வறிக்கை குறிப்பிட்டுள்ளது.


    தாமதமாகியுள்ள திட்டங்களை விரைவுபடுத்துவதற்கென நிலத்தை கையகப்படுத்துவது, சுற்றுச்சூழல் அனுமதியைப் பெறுவது போன்ற பல்வேறு நடவடிக்கைகளையும் ஒழுங்கமைக்க வேண்டியுள்ளது என்றும் ஆய்வறிக்கை சுட்டிக் காட்டியுள்ளது. முழுமையான நெடுஞ்சாலை வளர்ச்சிக்குத் தேவையான நிதியாதாரங்களை தேவையான அளவிற்கு ஒதுக்குவதை நோக்கமாகக் கொண்டு ‘பாரத் மாலா பரியோஜனா’ என்ற புதிய திட்டம் கொண்டுவரப்பட்டுள்ளது.


    ரயில்வே துறையைப் பொறுத்தவரையில் 2017-18 நிதியாண்டில் (2017 செப்டம்பர் வரையில்) இந்திய ரயில்வே வருவாய் தரும் சரக்கு பிரிவின் மூலம் 558.10 மில்லியன் டன் பொருட்களை கொண்டு சென்றுள்ளது. இது அதற்கு முந்தைய ஆண்டில் இதே காலப்பகுதியில் கொண்டு செல்லப்பட்ட 531.23 மில்லியன் டன் பொருட்களை விட 5.06 சதவீதம் அதிகமாகும். ரயில்வே கட்டுமான வளர்ச்சிக்கு முக்கியத்துவம் அளித்து, பிராட்கேஜ் பாதைகளை உருவாக்கும் வேகத்தை அதிகரிப்பது, மின்மயமாக்குவதை முழுமையாக நிறைவேற்றுவது ஆகிய நடவடிக்கைகள் மேலும் வேகப்படுத்தப்பட்டுள்ளன. இந்திய அரசின் நிதியுதவியுடன் இந்தியாவின் பல்வேறு பகுதிகளிலும் 425 கிலோமீட்டர் நீள மெட்ரோ ரயில் சேவை செயல்பட்டு வருகிறது. பல்வேறு நகரங்களிலும் (2017 டிசம்பர் நிலவரப்படி) சுமார் 684 கிலோமீட்டர் நீள மெட்ரோ சேவைக்கான பணிகள் நடைபெற்று வருகின்றன. 2017-18 நிதியாண்டில் (டிசம்பர் 31 2017 வரை) இந்தியாவின் பெரும் துறைமுகங்களில் 499.41 மில்லியன் டன் பொருட்கள் கையாளப்பட்டுள்ளன. இது அதற்கு முந்தைய ஆண்டு இதே காலப்பகுதியில் 481.87 மில்லியன் டன் பொருட்களை விட அதிகமாகும். சாகர்மாலா திட்டத்தின்கீழ் இந்திய கடலோரப் பகுதியில் ரூ. 2.17 லட்சம் கோடி மதிப்பிலான 289 திட்டங்கள் பல்வேறு நிலையில் நிறைவேற்றப்பட்டு வருகின்றன என்றும் ஆய்வறிக்கை குறிப்பிடுகிறது.


    தொலைத் தொடர்பு துறையில் இந்தியாவை டிஜிட்டல் தொழில்நுட்பம் சார்ந்த பொருளாதார நாடாக மாற்ற ‘பாரத் நெட்’ மற்றும் டிஜிட்டல் இந்தியா போன்ற திட்டங்கள் மேற்கொள்ளப்பட்டுள்ளதை ஆய்வறிக்கை சுட்டிக் காட்டுகிறது. 2017 செப்டம்பர் இறுதியில் மொத்த பயனாளர்களின் எண்ணிக்கை 1207.04 மில்லியனாக இருந்தது. இதில் 501.99 மில்லியன் பயனாளர்கள் கிராமப்புறங்களைச் சேர்ந்தவர்கள் ஆகும். 705.05 மில்லியன் பயனாளர்கள் நகர்ப்புறங்களைச் சேர்ந்தவர்கள் ஆகும்.


    விமானப் போக்குவரத்துத் துறையைப் பொறுத்தவரையில் 2017-18 நிதியாண்டில் (ஏப்ரல்-செப்டம்பர் காலப்பகுதியில்) உள்நாட்டு விமான நிறுவனங்கள் மொத்தம் 57.5 மில்லியன் பயணிகளை ஏற்றிச் சென்றுள்ளன. இதற்கு முந்தைய ஆண்டு இதே காலப்பகுதியில் இருந்ததை விட 16 சதவீதம் அதிகமாகும். அதே போன்று உள்நாட்டு சரக்குகளின் அளவிலும் 10.3 சதவீதம் அதிகரிப்பு இருந்தது. விமான சேவைகளை தாராளமயமாக்குவது, விமான நிலைய வளர்ச்சி, பிரதேசங்களை விமான சேவைகள் மூலம் இணைப்பது போன்றவற்றை உதான் போன்ற திட்டங்கள் மூலம் அரசு முன் எடுத்துச் செயல்பட்டு வருகிறது.


    மின் உற்பத்தித் துறையில் செய்யப்பட்டுள்ள சாதனைகள் மற்றும் முன்முயற்சிகள் பற்றிக் குறிப்பிடும் ஆய்வறிக்கை 2017 நவம்பர் 30 தேதி நிலவரப்படி அகில இந்திய அளவில் மின் உற்பத்தித் திறன் அளவு 3,30,860.6 மெகா வாட் அளவை எட்டியது. 15,183 கிராமங்களுக்கு மின் வசதி தரும் வேலைகள் முழுமையடைந்துள்ளன. உஜ்வால் டிஸ்காம் உறுதித் திட்டம் (உதய்) மின்பகிர்வு நிறுவனங்களின் நிதிநிலைமையை மேம்படுத்துவதில் கவனம் செலுத்துவதோடு, அவற்றின் கடன் சுமை, மின்சார உற்பத்திச் செலவு, ஒட்டுமொத்த தொழில்நுட்ப, வணிக ரீதியான இழப்புகள் ஆகியவற்றை குறைப்பது ஆகியவற்றிலும் கவனம் செலுத்தி வருகிறது. ரூ. 16,230 கோடி நிதி ஒதுக்கீட்டின்கீழ் நாட்டின் கிராமப்புற, நகர்ப்புற பகுதிகளில் மீதமுள்ள குடும்பங்கள் அனைத்திற்கும் மின்வசதியை அளிப்பதை உறுதிப்படுத்த சவுபாக்யா என்ற திட்டம் 2017 செப்டம்பரில் துவங்கப்பட்டது என்பதையும் இந்த ஆய்வறிக்கை மேலும் குறிப்பிட்டது.


    கடந்த ஐந்து ஆண்டுகளில் இந்தியாவின் ஏற்பாடுகள் துறை சுமார் 160 பில்லியன் அமெரிக்க டாலர்கள் அளவிற்கு ஆண்டுக்கு 7.8 சதவீதம் கூட்டு வளர்ச்சி விகிதத்தில் வளர்ந்துள்ளது என்பதையும் ஆய்வறிக்கை குறிப்பிடுகிறது. இந்த ஏற்பாடுகள் துறை 2 கோடியே 20 லட்சம் பேருக்கும் மேற்பட்டோருக்கு வேலைவாய்ப்பு வழங்கும் துறையாகும். 2014ஆம் ஆண்டில் ஒட்டுமொத்த ஏற்பாடுகள் துறையின் செயல்பாட்டின் அடிப்படையில் 54வது இடத்தில் இருந்த இந்தியா 2016ஆம் ஆண்டில் 35வது இடத்திற்குச் சென்றுள்ளது. ஏற்பாடுகள் துறையின் செயல்பாட்டுக்கான அட்டவணையின் ஆறு பிரிவுகளிலும் இந்தியா தனது தரத்தை மேம்படுத்திக் கொண்டுள்ளது.


    இந்தியாவின் வீட்டுவசதிக்கான கொள்கைகள் அனைத்துமே பெரும்பாலும் மேலும் அதிகமான வீடுகளை கட்டுவது, வீடுகளை உரிமையாக்கிக் கொள்வது ஆகியவற்றில்தான் கவனம் செலுத்து வந்துள்ளது. வாடகைக் கணக்குகள், காலியாக இருக்கும் வீடுகளின் விகிதங்கள் ஆகியவற்றையும் கணக்கில் எடுத்துக் கொண்டு மேலும் முழுமையானதொரு அணுகுமுறை தேவைப்படுகிறது எனவும் பொருளாதார ஆய்வறிக்கை ஆலோசனை கூறியுள்ளது. மறுபுறத்தில் ஒப்பந்தங்களை முறையாக அமல்படுத்துவது, சொத்துரிமை, வீட்டு வசதி மற்றும் தேவை ஆகியவற்றை பகிர்ந்து கொள்வதை பரவலாக்குவது ஆகியவற்றிலும் மேலும் அதிக கவனம் செலுத்த வேண்டிய தேவையையும் இது சுட்டிக் காட்டுகிறது.


    *****


    

    
    (Release ID: 1518475) Visitor Counter : 221
    
    
    
    
    

*