      நிதி அமைச்சகம்

      ஆண்கள் இடம் பெயர்வதால் வேளாண்மைத் துறை `பெண்கள் மயமாகிறது' என்கிறது பொருளாதார ஆய்வறிக்கை
      Posted On: 29 JAN 2018 7:33PM by PIB Chennai


    ஆண்கள் இடம் பெயர்ந்து செல்வதால் , விவசாயத் துறையில் சாகுபடியாளர்கள், தொழில்முனைவோர்கள் மற்றும் தொழிலாளர்கள் என பல வேலைகளில் பெண்களின் பங்கு அதிகரித்து `பெண்கள் மயமாகி வருகிறது' என்று மத்திய நிதி மற்றும் கார்ப்பரேட் விவகாரங்களுக்கான அமைச்சர் திரு. அருண் ஜேட்லி நாடாளுமன்றத்தில் இன்று தாக்கல் செய்த 2017-18 ஆம் ஆண்டுக்கான பொருளாதார ஆய்வறிக்கையில் தெரிவிக்கப் பட்டுள்ளது. உணவுப் பாதுகாப்பை உறுதி செய்வது மற்றும் உள்ளூர் வேளாண்மை பல்லுயிர்ப் பெருக்கத்தைப் பாதுகாப்பதில் பெண்களுக்கு உறுதியான பங்கு இருக்கிறது என்பது உலகளவில் அனுபவபூர்வமாக நிரூபிக்கப்பட்டுள்ளது. கிராமப்புறங்களில் தினசரி வீட்டுத் தேவைகளைப் பூர்த்தி செய்வதற்கு, பரந்த இயற்கை வளங்களைப் பயன்படுத்துதல் மற்றும் ஒருங்கிணைந்த மேலாண்மைக்கு பெண்கள் பொறுப்பாக இருக்கிறார்கள். இதற்கு நிலம், நீர், கடன், தொழில்நுட்பம் மற்றும் பயிற்சி போன்ற வளங்கள் பெண்களுக்கு அதிகம் கிடைக்கச் செய்ய வேண்டியுள்ளது. இந்திய சூழ்நிலையில் இதை தீவிரமாக ஆய்வு செய்ய வேண்டியுள்ளது. மேலும், விவசாய உற்பத்தியை அதிகரிப்பதற்கு, பெண் விவசாயிகளுக்கு உரிமைகள் வழங்குவதும் முக்கிய பங்கு வகிக்கிறது. நிலம், கடன், தண்ணீர், விதைகள் போன்ற ஆதார வளங்கள் மற்றும் சந்தை வசதி ஆகியவை பெண்களுக்குக் கிடைக்கச் செய்ய வேண்டிய தேவையும் உள்ளது. இதற்காக, இந்தத் துறையில் தற்போதுள்ள கொள்கை இடைவெளியை சரி செய்வதில் சாதக நிலையை உருவாக்கும் வகையில், பெண் விவசாயிகளின் உரிமைகளை மேம்படுத்துவதற்கு உதவுமாறு பல்வேறு திட்டங்களை அரசு செயல்படுத்தி வருகிறது.விவசாயத் துறையில் பெண்களை முதன்மைப் பாதைக்கு கொண்டு வருவதற்கு பின்வரும் நடவடிக்கைகள் எடுக்கப்படுகின்றன :

      * தற்போது செயல்பாட்டில் உள்ள அனைத்து திட்டங்கள் மற்றும் வளர்ச்சிப் பணிகளில் பட்ஜெட் ஒதுக்கீட்டில் குறைந்தபட்சம் 30 % அளவை பெண் பயனாளிகளுக்கு ஒதுக்குவது.
      * பல்வேறு பயனாளிகள் சார்ந்த திட்டங்கள் பெண்களுக்கு கிடைப்பதை உறுதி செய்ய , பெண்களை மையமாகக் கொண்ட செயல்பாடுகளைத் தொடங்குவது.
      * திறன் வளர்ப்பு செயல்பாடுகள் மற்றும் தகவல்கள் அளித்தல் மற்றும் முடிவெடுக்கும் அதிகாரத்தில் உள்ள பல்வேறு அமைப்புகளில் அவர்களின் பங்களிப்பு இருப்பதை உறுதி செய்வதற்கு , நுண்-கடன் வசதி மூலம் இணைப்பை ஏற்படுத்த மகளிர் சுய உதவிக் குழுக்களில் (SHG) கவனம் செலுத்துவது.

    விவசாயத்தில் பெண்களின் முக்கிய பங்கை அங்கீகரிக்கும் வகையில் ,ஒவ்வோர் ஆண்டு அக்டோபர் 15 ஆம் தேதியும் பெண் விவசாயிகள் தினமாகக் கொண்டாட வேளாண்மை மற்றும் விவசாயிகள் நல அமைச்சகம் அறிவிப்பு வெளியிட்டுள்ளது


    உற்பத்தி , அறுவடைக்கு முந்தைய, அறுவடைக்குப் பிந்தைய, பதப்படுத்துதல், பேக்கேஜ் செய்தல், சந்தைப்படுத்துதல் என விவசாய மதிப்புச் சங்கிலியில் அனைத்து நிலைகளிலும் பெண்களின் செயல்பாடு அதிக அளவில் இருக்கும் நிலையில், விவசாய உற்பத்தியைப் பெருக்க வேண்டுமானால், பாலினம் சார்ந்த குறுக்கீடுகளை கையாள்வது அவசியமானதாகிறது. சிறிய விவசாய நிலப் பகுதிகளில் உற்பத்தியைப் பெருக்குவது, கிராமப்புறத்தில் மாற்றங்களை ஏற்படுத்துவதில் பெண்களை தீவிர பிரதிநிதிகளாக ஒருங்கிணைப்பு செய்வது, நீட்சி சேவைகளில் ஆண்கள் மற்றும் பெண்களை பாலின நிபுணத்துவத்துடன் ஈடுபடுத்துவது ஆகியவற்றை நோக்கமாகக் கொண்ட ஒரு `பங்கேற்புள்ள மாறுதல் ஏற்படுத்தக் கூடிய விவசாயக் கொள்கை' தேவைப்படுகிறது.


    *****

    
    
    (Release ID: 1518472) Visitor Counter : 347
    
    
    
    
    

*