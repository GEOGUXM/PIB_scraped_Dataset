      ஆயுஷ்

      ஹோமியோபதி மருத்துவ வல்லுனர் திருமதி ரேச்சல் ராபர்ட்ஸ் திரு ஸ்ரீபட் யேசோ நாயக் அவர்களைச் சந்தித்தார்.
      Posted On: 21 JAN 2018 3:57PM by PIB Chennai


    பிரிட்டன் ஹோமியோபதி ஆராய்ச்சி நிறுவனத்தின் ஹோமியோபதி துறை மருத்துவத்தின் சர்வதேச வல்லுனர் திருமதி ரேச்சல் ராபர்ட்ஸ், கோவாவில் இன்று (21.01.2018) ஆயுஷ் அமைச்சகத்தின் மத்திய இணை அமைச்சர் (தனிப் பொறுப்பு) திரு ஸ்ரீபட் யேசோ நாயக் அவர்களைச் சந்தித்தார். அந்தச் சந்திப்பின்போது, சர்வதேச ஹோமியோபதி மருத்துவச் சமூகம், இந்தியாவில் பின்பற்றப்படும் ஒருங்கிணைந்த சுகாதாரத் திட்டத்தின் சிறப்பு அம்சங்களை கவனித்து வருகிறது என்று திருமதி இராபர்ட்ஸ் கூறினார். தனிமனிதர்கள் தங்களுக்கான மருத்துவ சிகிச்சை முறையை அவர்களே தேர்ந்தெடுப்பதற்கான சுதந்திரம் இருக்க வேண்டும்; அது எந்த அளவிற்கு சாத்தியமாக முடியும் என்பதற்கான சிறந்த முன்மாதிரியாக இந்தியா இருக்கிறது என்று கூறினார். திருமதி ராபர்ட்ஸ், இந்திய ஹோமியோபதி மருத்துவர்களுடன் கலந்துரையாடுவது தனது பயணத்தின் நோக்கமாக இருக்கிறது; இந்தியாவில் ஹோமியோபதித் துறையின் செயல்பாட்டைப் பற்றியும், பொதுச் சுகாதரத்துறையில் அது ஒரு நிறுவனமாக ஆக்கப்பட்டிருப்பதைப் பற்றி தெரிந்துகொள்ளவும் விரும்புவதாகக் கூறினார். அவரை வரவேற்றுப் பேசிய அமைச்சர், அவரது வருகையின் நோக்கம் நிறைவேறுவதற்கான அனைத்து உதவிகளையும் அவரது அமைச்சகம் செய்யும் என்று உறுதியளித்தார்.

    
           இதையொட்டி, மத்திய ஹோமியோபதி ஆராய்ச்சி கவுன்சில்  நடத்தவிருக்கின்ற ஆறு கூட்டங்களுக்கு ஆயுஷ் அமைச்சகம் ஒப்புதல் அளித்துள்ளது.  ஹோமியோபதித் துறையில் அறிவியல் ஆராய்ச்சிகளை மேற்கொண்டுவரும் ஆயுஷ், ஒரு தன்னாட்சி அமைப்பாகும். இக்கூட்டங்கள், டில்லியில் (ஜனவரி 25 மற்றும் 27), கொல்கத்தாவில் (ஜனவரி 29)  மற்றும் கோட்டயம் (கேரளா) நகரில் (ஜனவரி 31 மற்றும் பிப்ரவரி1) ஆகிய நாட்களில் நடைபெறும்.  இந்தியாவும் பிரிட்டனும்,  ஹோமியோபதி குறித்த அறிவையும் திறமையையும் பரிமாறிக் கொள்வதற்கு இந்தச் சந்திப்புகள் வாய்ப்பாக அமையும். உலக அளவில் ஹோமியோபதியின் சிறப்பான எதிர்காலத்திற்கு, தொழில்முறை  நிபுணத்துவத்தை பயன்படுத்திக் கொள்ளவும் உதவும்.  ஹோமியோபதி மருத்துவத்தைப் பொதுச் சுகாதார அரங்கில் பயன்படுத்துவதால் ஏற்படும் நன்மைகளை எடுத்துக் காட்டுவதன் மூலம் ஹோமியோபதியின் சிறப்பைத்  துல்லியமாக எடுத்துரைப்பதே இக்கூட்டங்களின் குறிக்கோள். சர்வதேச அரங்கில் ஹோமியோபதி மருத்துவம் எதிர்கொள்ளும் சவால்களும்  இந்தக் கூட்டங்களில் விவாதிக்கப்படும் பொருளாக இருக்கும்.
    
           இந்தக் கூட்டங்களின் போது ஹோமியோபதி குறித்த ‘ஒரே ஒரு துளி’ என்ற தலைப்பில் ஒரு மணிநேரம் திரைப்படம் ஒன்றை மத்திய ஹோமியோபதி ஆராய்ச்சி கவுன்சில் திரையிடுகிறது. 
    
    
    (Release ID: 1517810) Visitor Counter : 46