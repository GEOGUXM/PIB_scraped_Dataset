      நிதி அமைச்சகம்

      உங்கள் பட்ஜெட் பற்றி தெரிந்து கொள்ளுங்கள் பட்ஜெட் அருஞ்சொட்பொருட்கள்
      Posted On: 26 JAN 2018 7:23PM by PIB Chennai


    1. மத்திய பட்ஜெட்


    மத்திய பட்ஜெட் என்பது அனைத்து ஆதாரங்களில் இருந்து கிடைக்கும் வருவாய் மற்றும் அனைத்து நடவடிக்கைகளில் இருந்து ஏற்படும் செலவினங்கள் ஆகியவற்றை ஒருங்கிணைந்து தயாரிக்கப்படும் அரசாங்க நிதி நிலையின் மிக விரிவான அறிக்கையாகும் . அடுத்த நிதியாண்டுக்கான அரசாங்க கணக்குகளின் மதிப்பீட்டையும் பட்ஜெட் கொண்டிருக்கும் . இது பட்ஜெட் மதிப்பீடு என்று அழைக்கப்படும் .


    2. நேரடி மற்றும் மறைமுக வரிகள்


    நேரடி வரிகள் என்பது நேரடியாக தனிநபர்கள் மற்றும் நிறுவனங்கள் மீது விதிக்கப்படும் வரியாகும் . உதாரணமாக , வருமான வரி , பெருநிறுவன வரி ஆகியவற்றை கூறலாம் . மறைமுக வரி என்பது சரக்கு மற்றும் சேவைகள் மீது விதிக்கப்படுவது . இது சரக்குகளை வாங்கும் போதும் , சேவைகளைப் பெறும் போதும் நுகர்வோரால் செலுத்தப்படும் . இவற்றில் கலால் வரி , சுங்க வரி உள்ளிட்டவையும் அடங்கும் .


    3. ஜிஎஸ்டி


    அரசியலமைப்பு வரையறுக்கும் , " சரக்குகள் மற்றும் சேவைகள் வரி " என்பது மனித நுகர்வுக்கான மதுபான விநியோகத்திற்கான வரியை தவிர்த்து மற்ற அனைத்து விநியோக சரக்குகள் மற்றும் சேவைகள் அல்லது இரண்டிற்குமான வரியாகும் .


    3.1 " சரக்குகள் " என்பது பணம் மற்றும் பத்திரங்கள் தவிர அனைத்து விதமான அசையும் சொத்துக்களையும் குறிக்கிறது . அதே நேரம் , நடவடிக்கை எடுக்கக்கூடிய உரிமை , பயிர் வளர்ப்பு , புல் மற்றும் அவற்றுடன் தொடர்புடைய பொருட்கள் அல்லது விவசாய நிலத்தின் ஒருபகுதியை விநியோகத்திற்கு முன்பாக வழங்குவதாக ஒப்பந்தம் செய்திருப்பதும் மற்றும் ஒப்பந்தத்தின் கீழ் விநியோகம் செய்வதும் அடங்கும் .


    3.2 " சேவைகள் " என்பது சரக்குகள் , பணம் மற்றும் பத்திரங்கள் தவிர மற்ற அனைத்துமாகும் . அதே நேரத்தில் பணத்தைப் பயன்படுத்தி செய்யப்படும் நடவடிக்கைகள் அல்லது அவற்றைப் பணமாக மாற்றுவது அல்லது அதுதொடர்பான வேறு விதமான வழிகள் , மற்றொரு வடிவம் , ஒரு நாட்டு கரன்சியை வேறு கரன்சியாக மாற்றுவது அல்லது அவற்றை இந்திய ரூபாயாக மாற்றுவது ஆகியவற்றுக்கு வரி விதிக்கப்படும் .


    4. சுங்க வரி


    சரக்குகளை வெளிநாட்டிலிருந்து இறக்குமதி செய்யும் போதும் அல்லது உள்நாட்டிலிருந்து ஏற்றுமதி செய்யும் போதும் சுங்க வரி விதிக்கப்படும் . இவற்றை ஏற்றுமதியாளர்கள் அல்லது இறக்குமதியாளர்கள் செலுத்துவார்கள் . பொதுவாக , அவர்கள் இந்த வரிக் கட்டணத்தை நுகர்வோரிடமிருந்து வசூலித்துக் கொள்வார்கள் .


    5. நிதி பற்றாக்குறை


    அரசாங்கத்தின் கடன் அல்லாத வரவானது மொத்த செலவை விட குறைவாக இருக்கும் போது , பற்றாக்குறையை சமாளிக்க பொதுமக்களின் பணம் கடன் வாங்கப்படுகிறது . கடன் அல்லாத வரவின் மொத்தத் தொகையை விட முழுச் செலவுத் தொகை அதிகப்படியாக இருப்பதே நிதி பற்றாக்குறை என அழைக்கப்படுகிறது .


    6. வருவாய் பற்றாக்குறை


    வருவாய் செலவினத்திற்கும் வருவாய் வரவுக்கும் இடையில் உள்ள வேறுபாடே வருவாய் பற்றாக்குறை என அறியப்படுகிறது . இது தற்போதைய அதிகப்படியான செலவினத்தின் மீதான அரசாங்கத்தின் வரவு பற்றாக்குறையைக் காட்டும் .


    7. முதன்மைப் பற்றாக்குறை


    நிதி பற்றாக்குறையில் , கடன் வட்டி தொகையை கழித்து கூறப்படுவது முதன்மை பற்றாக்குறையாகும் . இது அரசாங்கமானது தனது செலவினம் தவிர வட்டி கட்டுவதற்காக எவ்வளவு கடன் வாங்குகிறது என்பதைத் தெரியப்படுத்தும் .


    8. நிதிக் கொள்கை


    இது வருவாய் மற்றும் செலவினங்களின் மொத்த அளவை பொறுத்து அரசாங்கம் எடுக்கும் நடவடிக்கைகள் ஆகும் . நிதி கொள்கையானது பட்ஜெட் மூலமாக செயல்படுத்தும் . இது பொருளாதாரத்தில் அரசாங்கம் மாற்றத்தை மேற்கொள்வதற்கான முதன்மையான வழியாகும் .


    9. பணவியல் கொள்கை


    இது , பொருளாதாரத்தில் பணம் அல்லது பணப்புழக்க நிலைகளை கட்டுப்படுத்தவோ அல்லது வட்டி வீதங்களை மாற்றவோ மத்திய வங்கியால் ( அதாவது ரிசர்வ் வங்கி ) எடுக்கப்படும் நடவடிக்கைகள் ஆகும் .


    10. பணவீக்கம்


    பொது விலை அளவில் ஒரு தொடர்ச்சியான அதிகரிப்பு இருப்பது பணவீக்கமாகும் . பணவீக்க வீதம் விலை மட்டத்தில் ஏற்படும் மாற்றங்களின் வீதம் ஆகும் .


    11. மூலதன பட்ஜெட்


    மூலதன வரவுகள் மற்றும் செலுத்தப்படும் கட்டணங்களை உள்ளடக்கியது மூலதன பட்ஜெட் . இது பங்குகளில் செய்யப்பட்ட மூலதனம் , மத்திய அரசானது மாநில அரசுகளுக்கும் , அரசு நிறுவனங்களுக்கும் , கழகங்களுக்கும் மற்றும் பிற தரப்பினருக்கும் வழங்கிய கடன் மற்றும் முன்தொகை ஆகியவற்றை உள்ளடக்கியது .


    12. வருவாய் பட்ஜெட்


    அரசாங்கத்தின் வருவாய் வரவு மற்றும் அதன் செலவினங்களை உள்ளடக்கியது வருவாய் பட்ஜெட் ஆகும் . வருவாய் வரவானது வரி மற்றும் வரி அல்லாத வருவாய் என பிரிக்கப்படுகிறது . வரி வருவாய்கள் என்பது வருமான வரி , பெருநிறுவன வரி , வரி விதிப்பு , சுங்க சேவை , கலால் சேவை மற்றும் அரசு விதிக்கும் பிற வரிகளை உள்ளடக்கியது . வரி அல்லாத வருவாய் என்பது கடன்கள் மூலம் பெறப்படும் வட்டி , முதலீடுகள் மீது கிடைக்கும் ஈவுத்தொகை போன்றவை ஆகும் .


    13. நிதி மசோதா


    மத்திய பட்ஜெட் வெளியிடப்பட்ட பிறகு , அதில் முன்மொழியப்பட்ட வரி அகற்றம் , ஒழிப்பு , மாறுதல் அல்லது பட்ஜெட்டில் பரிந்துரைக்கப்பட்ட வரிகள் முறைப்படுத்துதல் ஆகியவற்றை குறிப்பது நிதிமசோதா . இந்த மசோதா உடனடியாக தாக்கல் செய்யப்படும் .


    14. கணக்கு மீது வாக்களித்தல்


    மானியக் கோரிக்கை மற்றும் முழுமையான ஒதுக்கீட்டு சட்டத்தை நிறைவேற்றுவதற்கான நடைமுறைகளை நிறைவு செய்யும் வரை புதிய நிதியாண்டுக்கான ஒரு பகுதிக்குரிய , மதிப்பிடப்பட்ட செலவினங்களின் அடிப்படையில் , செலவினத்தை மேற்கொள்ள , நாடாளுமன்றம் முன்கூட்டியே அனுமதி வழங்கும் வகையில் அளிக்கப்படும் அனுமதி வாக்கு .


    15. அதிகப்படி மானியங்கள்


    மானியம் மற்றும் துணை மானியத்திற்கான மொத்த செலவுத்தொகை நிர்ணயிக்கப்பட்ட அளவைக் காட்டிலும் கூடுதலாக சென்று விட்டால் , அந்த கூடுதல் நிதியை அதிகமான மானியமாக கொண்டு இந்திய அரசியலமைப்பு சட்டப்பிரிவு 115 ன்கீழ் நாடாளுமன்றத்திடமிருந்து பெற வேண்டும் . இதற்கு வருடாந்திர வரவுசெலவுத்திட்டத்தின் போது , அதாவது மானியங்களுக்கான கோரிக்கைகளை முன்வைத்தல் மற்றும் ஒதுக்கீட்டுச் சட்டமூலங்களை நிறைவேற்றுவதல் போன்ற முழு செயல்முறைகளும் மேற்கொள்ளப்பட வேண்டும் .


    16. பட்ஜெட் மதிப்பீடுகள்


    இது , வருடாந்திர நிதி ஆண்டிற்கென அனைத்து அமைச்சகங்களுக்கும் அல்லது திட்டங்களுக்கும் பட்ஜெட்டில் ஒதுக்கப்பட்டுள்ள நிதியின் அளவாகும் .


    17. திருத்தப்பட்ட மதிப்பீடுகள்


    திருத்தப்பட்ட மதிப்பீடுகள் என்பது அரையாண்டின் போது , மீதமுள்ள செலவினங்கள் , புதிய சேவைகள் மற்றும் புதிய திட்டங்கள் ஆகியவற்றை கணக்கில் கொண்டு போதுமான செலவுத்தொகை இருக்கிறதா என்பதை ஆய்வு செய்தாகும் . திருத்தப்பட்ட மதீப்பீட்டுக்கு நாடாளுமன்றத்தில் வாக்கெடுப்பு மூலம் அனுமதி வழங்கப்படுவதில்லை . எனவே , தானாக செலவிற்கான எந்தவொரு அதிகாரத்தையும் அது வழங்கவில்லை . திருத்தப்பட்ட மதிப்பீடுகளில் எந்த கூடுதலான திட்டங்களும் சேர்க்கப்பட்டால் , அதற்கான செலவுக்கு நாடாளுமன்றத்தின் ஒப்புதலையோ அல்லது மறு நிதி ஒதுக்கீடு ஆணையையோ பெற வேண்டும் .


    18. மறு நிதி ஒதுக்கீடு :


    ஒரே மான்யத்தின் ஒரு துணைக் கணக்குத் தலைப்பில் இருந்து மற்றொன்றுக்கு நிதியை மாற்ற அனுமதி அளிப்பது மறு நிதி ஒதுக்கீடு . இந்த மாற்றத்திற்கு தகுதி உள்ள அதிகார அமைப்பு நிதி ஆண்டு முடிவதற்குள் மறு நிதி ஒதுக்கீடுக்கு ஏற்பு அளிக்கலாம். இவற்றின் மீது தலைமைக் கணக்குத் தணிக்கை அதிகாரி அல்லது பொதுக் கணக்குக் குழு மறு ஆய்வு செய்து அளிக்கும் கருத்துகள் அடிப்படையில் சரிசெய்யும் நடவடிக்கைகள் மேற்கொள்ளப்பட வேண்டும்.


    19. விளைவுகள் பட்ஜெட்


    2006-07 நிதியாண்டு முதல் , ஒவ்வொரு அமைச்சகமும் நிதி அமைச்சகத்திற்கு பூர்வாங்க விளைவுகள் பட்ஜெட் அறிக்கையை சமர்ப்பிக்கின்றன . இவற்றை நிதி அமைச்சகம் தொகுத்து வைத்துக் கொள்ளும் . கடந்த நிதியாண்டு பட்ஜெட் மூலமாக பல்வேறு அமைச்சகங்கள் மற்றும் அதன் துறைகள் என்ன செய்திருக்கின்றன என்பதை விளக்கும் முன்னேற்ற அட்டை இது ஆகும் . இது அனைத்து அரசு திட்டங்களின் வளர்ச்சி விளைவுகளை அளவிடும் மற்றும் வழங்கப்பட்ட நிதி முறையாக செலவழிக்கப்பட்டதா என்பதையும் இது காட்டுகிறது .


    20. கில்லட்டின்


    துரதிஷ்டவசமாக நாடாளுமன்றத்தின் ஒவ்வொரு அமைச்சகத்தின் செலவினங்களையும் ஆராய்ந்து ஆய்வு செய்ய போதுமான கால அவகாசம் இருப்பதில்லை . எனவே ஒவ்வொரு அமைச்சகத்தின் கோரிக்கைகள் மற்றும் மானியங்களையும் நாடாளுமன்றத்தின் விவாதத்திற்கு எடுத்துக்கொள்ளப்பட்ட காலம் முடிந்தவுடன் , மக்களவை சபாநாயகர் அனைத்து அமைச்சகத்தின் செலவினங்களும் விவாதத்திற்கு எடுத்துக் கொள்ளப்பட்டதா இல்லையா என்பதை முடிவு செய்யாமல் மானியக் கோரிக்கைகளை ஓட்டெடுப்பிற்கு விட்டுவிடுகிறார் . இத்தகைய நடவடிக்கையை ‘ கில்லட்டின் ’ என கூறுவதுண்டு .


    21. வெட்டுத் தீர்மானம்


    பல்வேறு மானியக் கோரிக்கைகளை குறைப்பதற்கான தீர்மானம் இது . கொள்கை அடிப்படையிலும் , புகார்கள் அடிப்படையிலும் , பொருளாதார நிலையை கருத்தில் கொண்டும் அரசு நிர்ணயித்த மானியத்தை குறைக்க கோருவது வெட்டுத் தீர்மானமாகும் .


    22. இந்தியாவின் ஒருங்கிணைந்த நிதி


    அரசாங்கத்தால் பெறப்பட்ட அனைத்து வருவாய்கள் , வாங்கப்பட்ட கடன் , அரசாங்கம் வழங்கிய கடன்கள் மூலம் பெறப்பட்ட வருவாய் ஆகியவை இந்திய ஒருங்கிணைந்த நிதியாகும் . அவசரகால நிதி மற்றும் பொது கணக்கு ஆகியவற்றிலிருந்து செய்யப்படும் சில விதிவிலக்கான செலவினம் தவிர இதர அனைத்து அரசு செலவும் இந்த கணக்கிலிருந்து செய்யப்படுகின்றன . சட்டத்தின்படி தவிர வேறு வகையில் பணத்தை இந்த நிதியத்திலிருந்து எடுக்க முடியாது .


    23. இந்திய அவசரகால நிதி


    அவசரமாக எதிர்பாராத செலவினங்களுக்காகவும் அரசுக்கோ / நிர்வாகத்துக்கோ வழங்குவதற்காக ஜனாதிபதியிடம் வைக்கப்பட்டிருக்கும் நிதி இது .


    24. பொது கணக்கு


    இந்திய அரசியலமைப்பு பிரிவு 266 (1) ன் கீழ் , அரசு ஒரு வங்கியாக செயல்பட்டு பொது கணக்கு மூலம் நிதி பரவலாக பயன்படுத்துவதை உறுதி செய்கிறது . பொதுக் கணக்கு எடுத்துக்காட்டாக , தொழிலாளர் வருங்கால வைப்பு நிதி மற்றும் சிறு சேமிப்புக்கள் ஆகியவற்றை கூறலாம் . இந்த பணம் அரசாங்கத்திற்கு சொந்தமானது அல்ல . வைப்புத்தொகையாளர்களிடம் திரும்பித்தர வேண்டும் . இந்த நிதியிலிருந்து செலவினத்திற்கு நாடாளுமன்றத்தின் ஒப்புதல் அவசியமில்லை .


    25. பெருநிறுவன வரி


    இது , பெரு நிறுவனங்கள் அல்லது கம்பெனிகள் அவை ஈட்டும் வருவாயை மீது செலுத்தும் வரியாகும் .


    26. குறைந்தபட்ச மாற்று வரி (MAT)


    குறைந்தபட்ச மாற்று வரி (MAT) என்பது பூஜ்ஜிய வரி வரம்புக்குட்பட்டாலும் நிறுவனங்கள் செலுத்தும் குறைந்தபட்ச வரி ஆகும் .


    27. முதலீடுகளைத் திரும்ப பெறுதல்


    முதலீடுகளை திரும்ப பெறுதல் என்பது அரசாங்கத்தின் பொதுத்துறை நிறுவனங்களின் பங்குகளை விற்பனை செய்வது என அர்த்தப்படுத்தப்படுகிறது . அரசாங்கத்தால் நடத்தப்படும் அரசாங்க நிறுவனங்களின் பங்குகளையே சொத்துக்களாக மாற்றி அவற்றை அரசாங்கம் விற்பனை செய்யும் . இந்த பங்குகளை விற்பதன் மூலம் கிடைக்கும் பணத்தையும் , அதன் மூலம் வாங்கப்படும் சொத்துக்களை பணமாக மாற்றுவதும் முதலீடுகளை திரும்பப் பெறுதல் என்று பொருள்படும் .

    
    
    (Release ID: 1518350) Visitor Counter : 403