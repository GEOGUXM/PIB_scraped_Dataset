      பணியாளர் நலன், பொதுமக்கள் குறை தீர்ப்பு மற்றும் ஓய்வூதியங்கள் அமைச்சகம்

      வணிகத்தை எளிமைப்படுத்த பல்வேறு நடவடிக்கை எடுக்கப்பட்டுள்ளன : டாக்டர் ஜிதேந்திர சிங்
      Posted On: 25 JAN 2018 5:48PM by PIB Chennai


    மத்திய வடகிழக்கு மண்டல மேம்பாடு ( தனிப்பொறுப்பு ), பிரதமர் அலுவலகம் , பணியாளர் , பொதுமக்கள் குறைதீர்ப்பு மற்றும் ஓய்வூதியம் , விண்வெளித் துறை இணையமைச்சர் டாக்டர் ஜிதேந்திர சிங் பேசுகையில் , கடந்த மூன்று ஆண்டுகளாக பிரதம மந்திரி திரு . நரேந்திர மோடி தலைமையிலான அரசு , வணிகத்தை எளிமைப்படுத்த பல்வேறு நடவடிக்கை எடுத்துள்ளது என்று தெரிவித்தார் .


    சுவிட்சர்லாந்து , டாவோஸில் . ‘ நான்காம் தொழில்துறை புரட்சிக்கான நீடித்த உற்பத்தி கண்டுபிடிப்புகள் ’ குறித்து , நேற்று நடைபெற்ற , நண்பகல் வட்டமேஜை விருந்து சந்திப்பில் கலந்துகொண்ட டாக்டர் ஜிதேந்திர சிங் , உலகின் சில நாடுகளில் வணிகத்திற்கு அதிக விதிகள் , கட்டுப்பாடுகள் விதிக்கப்படுவது குறித்து சில பிரதிநிதிகள் தெரிவித்த அச்சத்தை தணிக்கும் வகையில் , கடந்த 3 ஆண்டுகளாக இந்திய அரசு வணிகத்தை எளிமைப்படுத்துவதற்கு வசதியாக பல்வேறு கட்டுப்பாடுகளை தளர்த்தியிருப்பதாகத் தெரிவித்தார் . கடந்த 3 முதல் 4 ஆண்டுக்குள் மட்டும் அரசு கிட்டத்தட்ட 1,500 க்கும் மேற்பட்ட விதிகள் மற்றும் ஒழுங்குமுறைகள் காலத்துக்கு ஏற்றதாகவும் , பயனுள்ளதாகவும் இல்லை என்று கண்டறிந்து அகற்றியுள்ளது என்றும் தெரிவித்தார் .


    செயற்கை நுண்ணறிவு எனப்படும் ஏ . ஐ . மற்றும் ரோபோக்கள் குறித்துப் பேசிய அமைச்சர் டாக்டர் ஜிதேந்திர சிங் , இந்த தொழில்நுட்ப முன்னேற்றம் காரணமாக நீடித்த நிலைத்த உற்பத்தி எனும் சவாலை நிறைவேற்ற முடிகிறது என்றாலும் , இந்த இயந்திரங்களுக்கு மனித சக்தி அடிமையாக மாறிவிடக் கூடாது என்று தெரிவித்தார் . இவற்றை பயன்படுத்தும் முதல் தலைமுறையாக நாம் இப்போது இருக்கிறோம் , இன்னும் ஒன்று அல்லது இரண்டு தலைமுறைக்குள் மனித சக்திக்கும் செயற்கை சக்திக்கும் இடையில் ஆரோக்கியமான உடன்பாடு ஏற்பட்டுவிடும் . நான்காம் தொழில்துறை புரட்சிக்கான கண்டுபிடிப்புகளை நிறைவேற்றுவதற்கு மனித மற்றும் இயந்திரங்கள் இணைந்து , பரஸ்பரம் தேவையான வளங்களை பூர்த்திசெய்யும் மிகச்சிறந்த சூழல் உருவாகும் என்று தெரிவித்தார் .


    சர்வதேச குறியீட்டின் படி , 2030 ம் ஆண்டுக்கான செயல் பட்டியலை அடையும் வகையில் , 2020- ம் ஆண்டு முக்கிய முன்னேற்ற மைல்கல்லாகத் திகழும் . மேலும் இந்தியா சுதந்திரம் அடைந்து 75 ஆண்டுகளை நிறைவுசெய்யும் 2022- ம் ஆண்டும் முக்கிய மைல்கல்லாகத் திகழும் என்று டாக்டர் ஜிதேந்திர சிங் தெரிவித்தார் . அதனால் 2022- ம் ஆண்டுக்குள் குறிக்கோளை அடையும் வகையில் அரசு பல்வேறு முன்னேற்ற நடவடிக்கைகள் எடுத்துவருகிறது என்றும் எதிர்காலப் பயணம் போட்டிகளை ஊக்குவிப்பதாகவும் இலக்கு அடைவது நோக்கியும் அமையும் என்றார் .


    இந்தியாவில் வளர்ந்துவரும் மின்னாற்றல் தேவையைக் கருத்தில்கொண்டு இந்திய அரசு மேற்கொண்டு வரும் நடவடிக்கைகளைப் பேசிய டாக்டர் ஜிதேந்திர சிங் , மின் உற்பத்தியை அதிகரிக்கும் அதேநேரம் , சுற்றுச்சூழலுக்கு ஆபத்து இல்லாத மாற்று மின் சக்தி ஊக்குவிக்கப்படுவது குறித்தும் தெரிவித்தார் . உலகப் பசுமை சூழலுக்கு ஆபத்தாக விளங்கும் நச்சுப்புகையில் 50%- க்கும் மேல் , மூலப்பொருள் விளைச்சலில் இருந்து ஆலைக்குக் கொண்டுசெல்லும் பயணத்தில்தான் உருவாகிறது , இந்தியா இந்த ஆபத்தான அளவைக் குறைக்கும் புத்தாக்க நடவடிக்கைகளை அனைத்து கட்டங்களிலும் எடுத்துள்ளதாகத் தெரிவித்தார் .


    மேலும் தனியார் மற்றும் பொது நிறுவனங்கள் இணைந்து செயல்படும் வாய்ப்புகளை அரசு ஏற்படுத்தியுள்ளதால் , அரசு தலையீடு அல்லது அச்சுறுத்தல் குறைந்துள்ளதாக டாக்டர் ஜிதேந்திர சிங் தெரிவித்தார் . இது சிறிய மற்றும் நடுத்தர நிறுவனங்களின் எதிர்கால முன்னேற்றத்திற்கு ஊக்கம் கொடுப்பதாக அமையும் என்றும் தெரிவித்தார் .

    
    
    (Release ID: 1520562) Visitor Counter : 39
    
    
      Read this release in: English