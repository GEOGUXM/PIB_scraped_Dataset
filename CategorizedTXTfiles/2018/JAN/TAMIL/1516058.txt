      சிறுபான்மையினர் நலன் அமைச்சகம்

      இந்தியா - சவுதி அரேபியா இடையே இருதரப்பு ஆண்டு ஹஜ் 2018 ஒப்பந்தம் கையெழுத்து
      Posted On: 09 JAN 2018 6:19PM by PIB Chennai


    இந்தியாவிலிருந்து ஹஜ் பயணிகளை கப்பல் மூலமாக அனுப்பும் முறைக்கு புத்துயிரூட்டும் இந்தியாவின் முடிவுக்கு சவுதி அரேபியா ஒப்புதல் அளித்திருப்பதாக மத்திய சிறுபான்மையினர் நலத்துறை அமைச்சர் முக்தார் அப்பாஸ் நக்வி கூறியிருக்கிறார். வரும் ஆண்டுகளில் கடல் வழியான ஹஜ் பயணத்தை தொடங்க வசதியாக இந்தத் திட்டத்தின் நடைமுறைகள் மற்றும் தொழில்நுட்ப அம்சங்கள் குறித்து இரு நாடுகளின் அதிகாரிகளும் விரைவில் பேச்சு நடத்துவார்கள் என்றும் அவர் தெரிவித்தார்.


    இந்தியா , சவுதி அரேபியா இடையிலான இரு தரப்பு ஹஜ் 2018 ஒப்பந்தத்தில் இந்தியா சார்பில் அமைச்சர் முக்தர் அப்பாஸ் நக்வியும் , சவுதி அரேபியா சார்பில் அந்நா ட் டு அமைச்சர் மேதகு டாக்டர் முகமது சலே பின் தாஹிர் பெண்டெனும் கையெழுத்திடும் நிகழ்ச்சி ஜனவரி 7- ஆம் தேதி மெக்காவில் நடைபெற்றது. இந்த நிகழ்ச்சியின் போது தான் மேற்கண்ட முடிவு எடுக்கப்பட்டது.


    கப்பல்கள் மூலம் ஹஜ் பயணிகளை அனுப்புவது பயணச் செலவுகளை குறிப்பிடத்தக்க வகையில் குறைக்கும் என்று திரு நக்வி கூறினார். ‘‘ இது மிகவும் புரட்சிகரமான , ஏழைகளுக்கு சாதகமான , புனிதப்பயணிகளுக்கு சாதகமான முடிவு ’’ என்றும் நக்வி குறிப்பிட்டார். ஹஜ் பயணிகளை மும்பை - ஜெட்டா இடையில் கடல் வழியாக அழைத்துச் செல்லும் வழக்கம் கடந்த 1995- ஆம் ஆண்டு கைவிடப்பட்டது.


    ‘‘ இதில் மற்றொரு சாதகம் என்னவென்றால் , இந்தக் காலத்தில் உள்ள கப்பல்கள் மிகவும் நவீனமானவை , கூடுதல் வசதிகளைக் கொண்டவை. ஒரே நேரத்தில் 4000 முதல் 5000 பேரை ஏற்றிச் செல்லக்கூடியவை. மும்பை முதல் ஜெட்டா வரையிலான 2300 கடல் மைல் தொலைவை 3 -4 நாட்களில் கடக்கூடியவை. இதற்கு முன்பு இருந்த கப்பல்கள் இந்தத் தொலைவைக் கடக்க 12 முதல் 15 நாட்கள் எடுத்துக் கொள்ளும் ’’ என்றும் அமைச்சர் நக்வி கூறினார்.


    கடல் வழியான ஹஜ் பயணத்தை மீண்டும் தொடங்குவது குறித்து கடந்த ஆண்டு மத்திய கப்பல் மற்றும் போக்குவரத்துத் துறை அமைச்சர் நிதின் கட்கரியுடன் தாம் விவாதித்ததாகவும் நக்வி தெரிவித்தார். கடல் வழி ஹஜ் பயணத்திற்கு சவுதி அரேபிய அரசின் ஒப்புதல் இப்போது கிடைத்துள்ள நிலையில் , இது தொடர்பான அனைத்து விஷயங்கள் குறித்து இந்தியா மற்றும் சவுதி அரேபிய அதிகாரிகள் விரைவில் பேச்சு நடத்துவார்கள் என்றும் அவர் கூறினார். 2018- ஆம் ஆண்டுக்கான ஹஜ் பயண நடவடிக்கைகள் அனைத்தும் 100% டிஜிட்டல்/ ஆன்லைன் மயமாக்கப்பட்டிருப்பதாகவும் , இந்தியாவின் வெளிப்படையான ஹஜ் பயண நடவடிக்கையை சவுதி அரேபிய அரசு பாராட்டு தெரிவித்திருப்பதாகவும் முக்தர் அப்பாஸ் நக்வி தெரிவித்தார்.


    ‘‘ இந்தியாவிலிருந்து முதன்முறையாக இந்த ஆண்டு இஸ்லாமியப் பெண்கள் ஆண் துணையில்லாமல் ஹஜ் பயணம் மேற்கொள்வார்கள். சவுதி அரேபியாவில் இந்த பெண்களுக்கு தனியாக தங்குமிடமும் , போக்குவரத்து வசதியும் ஏற்படுத்தித் தரப்படும். இவர்களுக்கு உதவ பெண் ஹஜ் உதவியாளர் ஒருவரும் நியமிக்கப்படுவார்.


    ஆண் துணையில்லாமல் ஹஜ் பயணம் செல்வதற்காக 1300- க்கும் கூடுதலான இஸ்லாமியப் பெண்கள் விண்ணப்பம் செய்துள்ளனர். இவர்கள் அனைவரும் குலுக்கல் முறை தேர்வுக்கு உட்படுத்தப்படாமல் நேரடியாக ஹஜ் பயணத்திற்கு அனுப்பப்படுவார்கள். ஹஜ் பயணம் செல்லவிரும்பும் , ஆண் துணையில்லாத 45 வயதுக்கும் மேற்பட்ட பெண்கள் 4 அல்லது அதற்கும் கூடுதல் எண்ணிக்கைக் கொண்ட குழுவாக இந்தியாவின் புதிய ஹஜ் கொள்கைக்கு ஏற்ற வகையில் சவுதி அரேபியாவுக்கு புனிதப்பயணம் அனுப்பப்படுவார்கள் ’’ என்றும் அவர் குறிப்பிட்டார்.


    சவுதி அரேபிய ஹஜ் மற்றும் உம்ரா அமைச்சர் மேதகு டாக்டர் முகமது சலே பின் தாஹிர் பெண்டெனுடனான சந்திப்பு மிகவும் பயனுள்ள வகையில் அமைந்திருந்ததாகவும் , இந்திய ஹஜ் பயணிகள் மற்றும் ஹஜ் புனிதப் பயணம் குறித்த அனைத்து அம்சங்களும் குறித்தும் தங்களுக்கு இடையிலான ஆக்கப்பூர்வமான பேச்சுக்களில் விவாதிக்கப்பட்டதாகவும் அமைச்சர் நக்வி தெரிவித்தார்.


    2017- ஆம் ஆண்டு ஹஜ் புனிதப்பயணத்தை வெற்றிகரமாக அமைத்துக் கொடுப்பதில் தனிப்பட்ட முறையில் ஆர்வம் காட்டியதற்காக இரு புனித மசூதிகளின் காவலரும் சவுதி அரேபிய மன்னருமான சல்மான் பின் அப்துல் அஜீஸ் அல் சாத்-க்கு இந்திய மக்களின் சார்பிலும் , இந்திய அரசின் சார்பிலும் நக்வி நன்றி தெரிவித்துக் கொண்டார். ‘‘ மேதகு சவுதி அரேபிய மன்னர் சல்மான் பின் அப்துல் அஜீஸ் அல் சாத் திறமையான , தொலைநோக்குப் பார்வை கொண்ட தலைமையின் கீழ் இந்தியா , சவுதி அரேபியா இடையிலான அற்புதமான உறவு மேலும் வலுவடைந்து புதிய உச்சங்களை எட்டும் என்பதில் நாங்கள் மிகவும் நம்பிக்கையுடன் இருக்கிறோம் ’’ என்றும் அமைச்சர் முக்தர் அப்பாஸ் நக்வி தெரிவித்தார்.


    உலக அமைதி , முன்னேற்றம் மற்றும் வளம் சார்ந்த உன்னத கொள்கைகளை இந்தியாவும் சவுதி அரேபியாவும் பகிர்ந்து கொண்டுள்ளன என்று நக்வி கூறினார். ‘‘ வலிமையான நாகரிகம் , கலாச்சாரம் , பொருளாதாரம் மற்றும் அரசியல் உறவுகளால்நாங்கள் பிணைக்கப்பட்டிருக்கிறோம். இரு நாடுகளின் தலைவர்களும் , மூத்த அதிகாரிகளும் அவ்வப்போது மேற்கொள்ளும் பரஸ்பர பயணங்களால் இரு நாடுகளுக்கு இடையிலான உறவு மேலும் வலுப்பட்டிருக்கிறது ’’ என்று அவர் தெரிவித்தார்.


    இந்திய - சவுதி அரேபிய உறவுகளில் ஹஜ் புனிதப் பயணம் என்பது மிகவும் வலிமையானத் தூண் என்று அவர் கூறினார்.


    2018- ஆம் ஆண்டு ஹஜ் பயணத்திற்காக மொத்தம் 3.59 லட்சம் விண்ணப்பங்கள் பெறப்பட்டன. ‘‘ முதன்முறையாக ஹஜ் பயணிகள் கூடுதலாக ஒரு புறப்படும் இடத்தை தேர்வு செய்து கொள்ளும் வாய்ப்பு வழங்கப்பட்டிருக்கிறது. ஹஜ் புனிதப்பயண மானியம் நீக்கப்பட்டுள்ள போதிலும் , அதனால் கூடுதல் நிதிச் சுமை ஏற்படாமல் இருப்பதை இது உறுதி செய்யும். இம்முடிவு புனிதப்பயணிகளிடையே மிகப்பெரிய வரவேற்பைப் பெற்றிருக்கிறது ’’ என்றும் திரு நக்வி கூறினார்.

    
    
    (Release ID: 1516058) Visitor Counter : 131