      சிறுபான்மையினர் நலன் அமைச்சகம்

      ‘‘உள்ளடக்கிய வளர்ச்சி என்ற அர்ப்பணிப்பு தன்மையுடன் மத்திய அரசு பணியாற்றி வருகிறது’’: திரு. முக்தார் அப்பாஸ் நக்வி. லக்னோவில், விகாஸ் சமன்வே பைதக் தொடங்கி வைக்கப்பட்டது.
      Posted On: 18 JAN 2018 5:16PM by PIB Chennai


    பிரதமர் திரு. நரேந்திர மோடி தலைமையிலான மத்திய அரசு, உள்ளடக்கிய வளர்ச்சி என்ற அர்ப்பணிப்பு தன்மையுடன் பணியாற்றி வருகிறது என்றும், சிறுபான்மையினர் உட்பட, சமூகத்தின் அனைத்து தரப்பு மக்களுக்கும், வளர்ச்சி நடவடிக்கையில் சம பங்கு உள்ளதை இது உறுதியாக்குகிறது என்றும், மத்திய சிறுபான்மையினர் விவகாரத்துறை அமைச்சர் திரு. முக்தார் அப்பாஸ் நக்வி இன்று தெரிவித்தார்.


    9 மாநிலங்கள், யூனியன் பிரதேசங்களின் ‘விகாஸ் சமன்வே பைதக்’ (வளர்ச்சி ஒருங்கிணைப்பு மாநாடு), லக்னோவில் உள்ள தலைமைச் செயலகமான ‘திலக் ஹாலில்’ இன்று நடைபெற்றது. இதில் கலந்து கொண்டு உரையாற்றுகையில் இதை தெரிவித்த அமைச்சர், அனைத்து மாநிலங்களிலும், சமூகத்தின் அனைத்து தரப்பு மக்களுக்கும் திருப்திபடுத்தும் செயல்களான அதிகாரமளித்தல், கண்ணியத்துடன் கூடிய வளர்ச்சி ஆகியவற்றுக்காக மத்திய அரசு அர்ப்பணிப்பு தன்மையுடன் செயலாற்றி வருகிறது. பெரும்பாலான மாநிலங்கள் சிறுபான்மையினருக்கான திட்டங்களை அமல்படுத்துவதில் சிறப்பாக செயல்பட்டு வருகின்றன. மற்ற மாநிலங்களும் இதைப் பின்பற்ற வேண்டும். ‘3இ’ எனப்படும் கல்வி, வேலைவாய்ப்பு, அதிகாரமளித்தல் ஆகியவற்றின் கீழ் மத்திய சிறுபான்மையினர் விவகார அமைச்சகம் சிறுபான்மையினரின் நலனுக்காக அர்ப்பணிப்பு தன்மையுடன் செயலாற்றி வருகிறது’’ என்றார்.


    ‘‘நலத்திட்ட பலன்கள் உரியவர்களுக்கு கிடைப்பதை, வெளிப்படையான நடைமுறை மூலம் மத்திய அரசு உறுதி செய்து வருகிறது’’ என்றும் அமைச்சர் தெரிவித்தார். மேலும், சிறுபான்மையினர் விவகாரங்கள் அமைச்சகம் முற்றிலும் இணையதளம் மற்றும் டிஜிட்டல் மயமாகிவிட்டது என்றார். அமைச்சகத்தின் சுமார் 280 கண்காணிப்பு ஆணையங்கள், இந்த அமைச்சகத்தின் கீழ் செயல்படுத்தப்படும் பல்வேறு நலத்திட்டங்கள், வளர்ச்சித் திட்டங்கள் ஆகியவற்றை கண்காணிக்கும் பொறுப்பில் உள்ளன. இந்த திட்டங்கள் அடிப்படை அளவில் இருந்து சிறப்பாக செயல்படுவதை இந்த அமைப்புகள் உறுதி செய்யும் என்று அமைச்சர் தெரிவித்தார்.


    அமைச்சர் மேலும் கூறுகையில், கண்காணிப்பு ஆணையங்களின் முயற்சி, ஓராண்டுக்கு முன்பு ஆரம்பிக்கப்பட்டது. தற்போது அது வெற்றிகரமாக செயல்பட்டு வருகிறது. இந்த கண்காணிப்பு ஆணையங்களில் ஓய்வு பெற்ற ஐஏஎஸ், ஐபிஎஸ் மற்றும் மூத்த அதிகாரிகள், இன்ஜினியர்கள், பாதுகாப்புத்துறை, கல்வி மற்றும் பிற துறைகளில் உயர் அனுபவம் கொண்டவர்கள் உள்ளிட்டோர் இடம்பெற்றுள்ளனர். சிறுபான்மையினர் விவகாரங்கள் அமைச்சகம், தேசிய சிறுபான்மையினர் மேம்பாட்டுத்துறை மற்றும் நிதிக் கழகம், மவுலானா ஆசாத் கல்வி அறக்கட்டளை ஆகியவற்றின் திட்டங்கள் முறையாக அமல்படுத்தப்படுகிறதா என்பதை இவர்கள் கண்காணிப்பார்கள் என்றார்.


    அமைச்சகத்தின் சாதனைகள் பற்றி திரு. நக்வி குறிப்பிடுகையில், குருகுலம் மாதிரியான 27 உண்டு உறைவிடப் பள்ளிகள் நாடு முழுவதும் கட்டப்பட்டு வருகின்றன என்றார். கடந்த 3 ஆண்டுகளில், பல்முனை மேம்பாட்டு திட்டத்தின் கீழ், சிறுபான்மையினர் அதிகம் வசிக்கும் பகுதிகளில், 10,649 குடிநீர் வசதிகள், 32,000 கூடுதல் வகுப்பறைகள், 1,817 பள்ளிக் கட்டிடங்கள், 15 பட்டக் கல்லூரிகள், 169 ஐடிஐ.க்கள், 48 பாலிடெக்னிக்குகள், 248 பல்முனை சமுதாயக் கூடங்கள் (‘சத்பாவ் மண்டபம்’), 1,064 தங்கும் விடுதிகள், 27 குருகுலம் மாதிரியான உண்டு உறைவிட பள்ளிகள் ஆகியவை கல்வி அதிகாரமளித்தலுக்கான கட்டப்பட்டுள்ளன என்றும் அவர் தெரிவித்தார்.


    மேலும், கடந்த 3 ஆண்டுகளில், 2 கோடியே 42 லட்சம் சிறுபான்மையின மாணவர்களுக்கு பல்வேறு கல்வி உதவித்தொகைகள் வழங்கப்பட்டுள்ளன. இந்த ஆண்டு அதிகபட்சமாக 1.5 கோடி மாணவர்கள், சிறுபான்மையினர் விவகாரங்கள் அமைச்சகத்தின் கீழ் வழங்கப்படும் மெட்ரிக்குக்கு முந்தைய மற்றும் மெட்ரிக்குக்கு பிந்தைய, தகுதி அடிப்படையிலான மற்றும் பல்வேறு கல்வித்தொகைக்காக விண்ணப்பித்துள்ளனர் என்று திரு. நக்வி தெரிவித்தார்.


    அமைச்சர் மேலும் தெரிவிக்கையில், காரீப் நவாஸ் திறன் மேம்பாட்டு மையங்கள், நாடு முழுவதும் 100 மாவட்டங்களில் ஏற்படுத்தப்பட்டுள்ளன. இவற்றில் வேலைவாய்ப்பு அடிப்படையிலான பல்வேறு திறன் மேம்பாட்டு பயிற்சிகள் அளிக்கப்படுகின்றன. ஜிஎஸ்டியை எளிமைப்படுத்தி தருபவர்கள், சுகாதார மேற்பார்வையாளர்கள் போன்ற பயிற்சிகள், வேலைவாய்ப்பை ஏற்படுத்தி தருவதுடன், சிறுபான்மையின இளைஞர்களுக்கு பெரிய அளவில் வேலைவாய்ப்பை உருவாக்குகின்றன. சிறுபான்மையின விவகாரங்கள் அமைச்சகத்தின் ‘ஹூனார் ஹாத்’ ‘சீகோ அவுர் கமாவோ’, ‘நை மன்ஜில்’, ‘காரீப் நவாஸ் திறன் மேம்பாட்டு திட்டம்’, ‘நை ரோஷினி’ ஆகிய திட்டங்கள், சிறுபான்மையினர் இடையே திறனை மேம்படுத்துவதற்கான முக்கிய நடவடிக்கைகளாக நிரூபிக்கப்பட்டுள்ளன. கடந்த 3 ஆண்டுகளில், இந்த திட்டங்கள் 8.5 லட்சம் சிறுபான்மை இனத்தைச் சேர்ந்த மக்களுக்கு, வெற்றிகரமாக வேலைவாய்ப்புகளை வழங்கி உள்ளதுடன், வேலைவாய்ப்புக்கான வாய்ப்புவசதிகளையும் ஏற்படுத்தி உள்ளன என்று குறிப்பிட்டார்.


    கடந்த ஓராண்டில், ‘ஹூனார் ஹாத்’, அதிகபட்சமாக 3 லட்சம் கலைஞர்கள் மற்றும் அவர்களுடன் தொடர்புடைய பிறருக்கு வேலைவாய்ப்பு மற்றும் வேலைவாய்ப்புக்கான வாய்ப்புகளை ஏற்படுத்துவதில் வெற்றி பெற்றுள்ளது. திறன் மேம்பாடு முதல் கல்வி அதிகாரமளித்தல் மற்றும் ‘காரீப் நவாஸ் திறன் மேம்பாடு திட்டம்’ போன்ற கல்வி உதவித்தொகைகள், ‘சீகோ அவுர் கமாவோ’, ‘நை மன்ஜில்’, ‘பேகம் ஹஜ்ரத் மஹால் பெண்கள் கல்வி உதவித்தொகை’, ‘நை உதான்’, ‘பதாவ் பர்தேஷ்’, ‘இலவச பயிற்சி’, ‘உஸ்தாத்’, ‘பிரதமரின் 15 அம்ச திட்டம்’ உள்ளிட்ட அமைச்சகத்தின் பல்வேறு திட்டங்கள், கண்காணிப்பு ஆணையத்தின் உதவியுடன் முறைப்படி அமல்படுத்தப்படுவது உறுதி செய்யப்பட்டுள்ளது என்றும் அமைச்சர் கூறினார்.


    திரு. நக்வி கூறுகையில், நாட்டின் மேம்பாட்டு நடவடிக்கையி்ல் சிறுபான்மையினருக்கும் சமபங்கு உள்ளது. மத்திய அரசு பணிகளில் சிறுபான்மையினரின் அளவு 2014ல் 5 சதவீதமாக இருந்தது. இது 2017ல் 10 சதவீதமாக உயர்ந்துள்ளது. நடப்பாண்டு சிவில் சர்வீஸ் தேர்வுகளில், 125 சிறுபான்மையின இளைஞர்கள் தேர்வாகி உள்ளனர். இவர்களில் 52 பேர் முஸ்லிம் இனத்தைச் சேர்ந்தவர்கள் என்றார்.


    இந்நிகழ்ச்சியில், மத்திய சிறுபான்மையினர் விவகாரங்கள் துறை இணையமைச்சர் டாக்டர் வீரேந்திர குமார் பேசுகையில், வளர்ச்சி எனும் பகுதியில் இளைஞர்கள் முக்கிய பங்காற்றுகின்றனர். இதுபோன்ற சூழ்நிலையில், இந்த மாநாடானது அனுபவங்களை பகிர்ந்துக் கொள்ள ஒரு நல்ல களமாக அமையும் என்றார்.


    சிறுபான்மையினர் விவகாரங்கள் துறை அமைச்சர்களை தவிர, சமூக நலத்துறை அமைச்சர்கள், உரிய அமைச்சகங்களின் உயரதிகாரிகள் மற்றும் பஞ்சாப், பீகார், உத்தரப் பிரதேசம், இமாச்சலப் பிரதேசம், சண்டிகர், உத்தரகாண்ட், டெல்லி, ஜம்மு காஷ்மீர் மற்றும் அரியானா மாநில அதிகாரிகள் இம்மாநாட்டில் கலந்து கொண்டனர். வரும் மாதங்களில் இதேபோன்ற மாநாடுகள், கொல்கத்தா மற்றும் மும்பை நகரங்களிலும் நடத்த திட்டமிடப்பட்டுள்ளது.

    
    
    (Release ID: 1517417) Visitor Counter : 285