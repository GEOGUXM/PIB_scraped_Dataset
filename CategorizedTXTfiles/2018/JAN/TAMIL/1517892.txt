      குடியரசுத் தலைவர் செயலகம்

      2018 ஆம் ஆண்டு இந்திய குடியரசு தினத்தையொட்டி, குடியரசுத் தலைவர் திரு ராம் நாத் கோவிந்த் ஆற்றிய உரை
      Posted On: 25 JAN 2018 7:20PM by PIB Chennai


    எனதருமை சக குடிமக்களே ,


    1) நமது 69- வது குடியரசு நாளில் உங்கள் அனைவருக்கும் எனது வாழ்த்துகள். நமது நாட்டையும் , இறையாண்மையையும் கவுரவித்து , கொண்டாடும் நாள் இது. நாம் சுதந்திரம் பெறுவதற்கும் , நமது குடியரசை உருவாக்கவும் ரத்தம் சிந்தி , எண்ணற்ற தியாகம் புரிந்த லட்சக்கணக்கான சுதந்திர போராட்ட வீரர்களை நினைவுகூரும் நாள் இது. அனைத்திலும் மேலாக நமது குடியரசின் பண்புகளை போற்றும் நாள் இது.


    2) ஒரு குடியரசு என்பது அதன் மக்கள் தான். மக்கள் , குடியரசை உருவாக்கிப் பேணுவோர் மட்டுமல்ல , அவர்கள் குடியரசின் தூண்களும் ஆவர். நாம் ஒவ்வொருவருமே குடியரசை தாங்கி நிற்கும் தூண்கள்தான். குடியரசை பாதுகாக்கும் போர் வீரர் , குடியரசுக்கு உணவு படைக்கும் விவசாயி , குடியரசின் பாதுகாப்பை உறுதி செய்யும் படைகள் , குடியரசை ஊட்டி வளர்க்கும் தாய் , குடியரசுக்கு சிகிச்சை அளிக்கும் மருத்துவர் , நமது குடியரசின் நலன் பேணும் செவிலியர் , நமது குடியரசை தூய்மையாகவும் , சுகாதாரமாகவும் வைத்திருக்கும் துப்புரவுப் பணியாளர் , நமது குடியரசுக்குக் கற்பிக்கும் ஆசிரியர் , நமது குடியரசின் புத்தாக்கத்தை உருவாக்கும் விஞ்ஞானி , நமது குடியரசை விண்வெளிப் பாதையில் செலுத்தும் ஏவுகணை விஞ்ஞானி , நமது சுற்றுச்சூழலை போற்றிப் பாதுகாக்கும் பழங்குடி மக்கள் , நமது குடியரசை புத்தமைக்கும் பொறியாளர் , நமது குடியரசை நிர்மாணிக்கும் கட்டுமானத் தொழிலாளி , நமது குடியரசின் பெருமையை நினைத்து பூரிக்கும் மூத்த குடிமக்கள் , நமது குடியரசின் நம்பிக்கை நட்சத்திரமாகவும் , எதிர்கால சக்தியாகவும் விளங்கும் சக்தியின் களஞ்சியமான நமது இளைஞர்கள் , நமது குடியரசு பற்றி கனவு காணும் நமது அன்பார்ந்த குழந்தைகள்.


    3) நமது குடியரசுக்கு பல்வேறு வகையிலும் தங்கள் பங்களிப்பை செலுத்திய - எனது உரையில் விடுபட்டு போன - மேலும் ஏராளமானோர் அனைவரையும் கொண்டது நமது குடியரசு. இந்த குடியரசு தினம் உங்களின் உவகையை பெருக்குவதாக அமையட்டும்.


    4) 1950 ஆம் ஆண்டு ஜனவரி 26 ஆம் நாள் இந்தியா குடியரசாக மலர்ந்தது. நமது நாட்டின் நிர்மாணத்தில் இது இரண்டாவது மைல்கல்லாகும். அதற்கு இரண்டு ஆண்டுகளுக்கு சற்றுமுன் நமது நாடு சுதந்திரம் பெற்றது. ஆனால் , அரசியல் சாசனத்தை வடிவமைத்து ஏற்றுக் கொண்டது முதற்கொண்டுதான் இந்தியா குடியரசாக மலர்ந்தது. அதன்மூலம்தான் , மதம் , பிராந்தியம் , சமுதாய வேறுபாடுகளற்ற அனைத்து மக்களுக்குமான சமத்துவத்தை நாம் சாதித்தோம். சுதந்திரம் மூலம் நாம் பெற்ற விடுதலைக்கு இந்த சமத்துவ கொள்கைதான் உரமூட்டியது. புதிய இந்தியாவை கூட்டுறவு முறையில் உருவாக்கிடவும் , நாம் விரும்பும் குடியரசை படைத்திடவும் வழிவகுத்தது மூன்றாவது கொள்கையாகும். இதுதான் தோழமை கொள்கை.


    5) பல லட்சம் பேர் பங்கேற்ற மகத்தான போராட்டத்திற்கு பின்னரே நாம் சுதந்திரத்தைப் பெற்றோம் , அவர்கள் அனைத்தையும் சுதந்திரத்திற்காக துறந்தார்கள் , பலர் உயிரையும் இழந்தார்கள். மகாத்மா காந்தியின் உந்துதல் காரணமாக இந்த வேள்வியில் தங்களை ஈடுபடுத்திக் கொண்ட ஆண்களும் பெண்களும் அரசியல் சுதந்திரம் பெற்றதும் , அத்துடன் திருப்தியடைந்திருக்கலாம். ஆனால் அவர்கள் ஓயவில்லை.. தங்கள் முயற்சியை இரட்டிப்பாக்கினார்கள். அரசியல் சாசனத்தை வடிவமைக்கும் பணியில் தங்களை முழுமையாக கரைத்துக் கொண்டார்கள். அரசியல் சாசனத்தை அவர்கள் ஒரு அடிப்படை சட்டமாக மட்டுமே பார்க்காமல் , சமுதாய மாற்றத்திற்கான கட்டளையாக வரித்துக்கொண்டார்கள்.


    6) நமது அரசியல் சாசனத்தை வகுத்தளித்த ஆண்களும் பெண்களும் தொலைநோக்குப் பார்வை கொண்டவர்கள். சட்டத்தின் ஆட்சியின் மாட்சியையும் , சட்டத்தின் விதிகளையும் அவர்கள் புரிந்து வைத்திருந்தார்கள். நமது தேசிய வாழ்வில் முக்கியமான கட்டத்தின் பிரதிநிதிகள் அவர்கள். அவர்கள் வழங்கிய அரசியல் சாசனத்தையும் , குடியரசையும் வாரிசாக பெற்றுக் கொள்ளும் பேறு பெற்றவர்கள் நாம்.


    எனதருமை சக குடிமக்களே


    7) குடியரசு வடிவம் பெற்ற போது நாம் கற்ற பாடமும் , அதற்கு எடுத்துக் கொண்ட காலமும் இன்றளவும் நமக்கு உதவி புரிகின்றன. நாம் செய்யும் ஒவ்வொரு பணியிலும் அவர்கள் நமக்கு உதவுகிறார்கள். எந்த லட்சியத்தை நோக்கிச் சென்றாலும் உதவுகிறார்கள். நமது நாட்டை நிர்மாணிக்கும் பணியில் இந்த படிப்பினை தொடர்கிறது. நாட்டின் நிர்மாணம் என்பது மகத்தான திட்டமாகும். அதேசமயம் லட்சக்கணக்கான , கோடிக்கணக்கான சிறிய திட்டங்களின் தொகுப்பு அது. குடும்பத்தை கட்டுவது நாட்டின் நிர்மாண பணியாகும் , அண்டை அயலார்களை உருவாக்குவதும் , சமுதாயத்தை கட்டமைப்பதும் , புதிய முனைவை ஏற்படுத்துவதும் , நிறுவனத்தை கட்டுவதும் சமுதாய கட்டுமான பணியாகும்.


    * மகிழ்ச்சியான சம வாய்ப்புள்ள நாட்டை மகிழ்ச்சியும் , சமவாய்ப்பும் கொண்ட குடும்பங்களும் , சமுதாயங்களுமே உருவாக்கும். ஆண்களுக்கு சமமாக உரிமையும் , கல்வி வாய்ப்பும் , சுகாதார வசதியும் பெற்ற பெண்களை கொண்ட குடும்பம் அது. மகளிருக்கு நீதியை உறுதி செய்வதற்கான கொள்கையையும் , சட்டங்களையும் அரசுகள் வகுக்கலாம் , ஆனால் , நமது பெண் குழந்தைகளின் குரலுக்கு மதிப்பளித்து இவற்றை செயல்படச் செய்வது நமது குடும்பங்களும் சமுதாயங்களும் தான். அவர்களின் உணர்வுகளை நாம் புறந்தள்ளிவிட முடியாது.


    * நம்பிக்கையுடன் முன்னேற்றத்தை நோக்கி செல்லும் நாட்டை , அதே நம்பிக்கையும் , முன்னேற்ற பாதையும் கொண்ட இளைஞர்கள்தான் கட்டமுடியும். நமது மக்களில் 60 சதவீதத்திற்கும் மேற்பட்டோர் 35 வயதிற்கும் குறைவானவர்களே. அவர்கள் மட்டில் தான் நாம் நம்பிக்கை வைத்திருக்கிறோம். கல்வியில் நாம் பல முன்னேற்றங்களை பெற்றுள்ளோம். அதன் எல்லையை மேலும் விரிவுபடுத்தி அறிவாற்றலை வளர்க்க வேண்டும். நமது கல்வி முறையில் சீர்திருத்தம் கொண்டுவந்து மேம்படுத்தி , விரிவுபடுத்தி 21 ஆம் நூற்றாண்டின் எதார்த்த நிலைமைக்கேற்ப டிஜிட்டல் பொருளாதாரம் , மரபணு மாற்றம் , ரோபோ பயன்பாடு மற்றும் எந்திர மயமாக்கல் முதலியவற்றில் நமது வேட்கை அமைய வேண்டும்.


    உலகமயமாக்கப்பட்டுள்ள இந்த சூழலில் போட்டிகளுக்கு ஈடுகொடுக்கும் அளவில் நமது இளைஞர்களுக்கு பல்வகை திறனையும் வளர்க்கும் கல்வியை புகட்டுவதற்கான பல திட்டங்கள் தொடங்கப்பட்டுள்ளன. இதற்காக கணிசமான ஒதுக்கீடு செய்யப்பட்டுள்ளது. நமது திறன் பெற்ற இளைஞர்கள் இந்த வாய்ப்பை பயன்படுத்திக் கொள்ள வேண்டும்.


    * புத்தாக்கமுள்ள நாட்டை படைப்பது , புத்தாக்க உணர்வுள்ள குழந்தைகள்தான் இதுவே நமது இடையறாத லட்சியமாக இருக்க வேண்டும். வெறுமனே மனப்பாடம் செய்து ஒப்பிக்கும் முறையை பின்பற்றாமல் , புதிய சிந்தனைகள் மற்றும் வடிவமைப்பை ஊக்குவிப்பதாக நமது குழந்தைகளுக்கான கல்விமுறை அமைய வேண்டும். பட்டினியை ஒழிப்பதில் முன்னேற்றம் கண்டுள்ளோம் , ஆனால் ஊட்டச்சத்து குறைபாடு இன்னமும் சவாலாகவே நிற்கிறது. ஒவ்வொரு குழந்தையும் சத்தான உணவை பெறவைப்பது அவசியம். நமது குழந்தைகளின் உடல் மற்றும் மனோரீதியிலான வளர்ச்சிக்கும் அதன் மூலம் நமது நாட்டின் எதிர்காலத்துக்கும் இது முக்கியமானது. நமது மனித ஆற்றல் மேம்பாட்டுக்கு நாம் முதலீடு செய்ய வேண்டும்.


    * நமது கிராமங்களானாலும் , நகரங்களானாலும் நாம் சுகாதாரத்தைப் பேணினால்தான் , நமது அண்டை அயலாரும் அதே முறையை பின்பற்றுவார்கள். அடுத்த வீட்டுக்காரர்களின் அந்தரங்கம் , உரிமை முதலியவற்றுக்கு நாம் மதிப்பளிக்க வேண்டும். பண்டிகை கொண்டாடும் போதோ , கண்டனம் தெரிவிக்கும் போதோ , இதர நிகழ்ச்சிகளிலோ அண்டை அயலாருக்கு அசெளகரியத்தை ஏற்படுத்தக் கூடாது. மற்றவர்கள் கருத்துடன் மாறுபடும்போது வரலாற்று ரீதியான நிகழ்விலும் கூட இந்த மாறுபாடு என்பது சக குடிமக்களின் கண்ணியத்தையும் , தனிப்பட்ட உரிமையையும் கேலி செய்வதாக இருக்கக் கூடாது. செயல்பாட்டில் தோழமை‍ என்பது இதுதான்.


    * சுயநலமின்மையை ஏற்றுக்கொண்ட சமுதாயம் மூலமாகத்தான் , சுயநல உணர்வற்ற நாட்டை நிர்மாணிக்க முடியும். தாமாக முன்வந்து பொது இடங்களையும் , கடற்கரைகளையும் , ஆறுகளையும் தூய்மைப்படுத்தும் பணி எங்கு நடக்கிறதோ , அனாதை குழந்தைகள் , வீடற்ற மக்கள் , தங்குமிடமற்ற பிராணிகளிடம் எங்கு அக்கறை காட்டப்படுகிறதோ , நமக்கு அன்னியராக இருந்தாலும் சக குடிமக்களுக்கு தேவைப்படும் ரத்த தானமோ , உறுப்பு தானமோ எங்கு நடக்கிறதோ , யாரும் சொல்லாமலேயே தாங்களாகவே தொலைதூரத்தில் உள்ள கிராமங்களுக்கு சென்று குழந்தைகளுக்கு கல்வி கற்பித்து , அவர்களின் வாழ்வை மேம்படுத்த லட்சியவாதிகள் எங்கே முயல்கிறார்களோ , அங்கு தன்னலமற்ற உணர்வு தழைக்கிறது.


    வசதி படைத்தவர்கள் தாங்கள் பெறும் சட்டப்பூர்வ சலுகைகளை எங்கு விட்டுக் கொடுக்கிறார்களோ - இன்று அது சமையல் எரிவாயு உதவித் தொகையாக இருக்கலாம் , நாளை வேறு சலுகையாக இருக்கலாம் , அதன் மூலம் தங்களைவிட அதிக தேவையுள்ள குடும்பத்திற்கு அந்த உதவி கிடைக்கச் செய்யலாம். நம்முடனேயே பிறந்து வளர்ந்து , நம்மைவிட பின்தங்கிய நிலையில் இருப்போரை நாம் பார்க்க வேண்டும். என்னைவிட அவர்களின் தேவை கூடுதலானதா என்பதை சுயபரிசோதனை செய்து கொள்ள வேண்டும். தர்ம சிந்தனை உணர்வு என்பது நமது பாரம்பரிய கலாச்சாரத்தின் ஓர் அம்சம். அந்த உணர்வை புதுப்பிப்போம்.


    * கலாச்சார பாரம்பரியத்தையும் , கலை நுணுக்கத்தையும் , கைவினைப் பொருட்களையும் ‍போற்றும் பண்பாட்டை கொண்டவர்களால்தான் கலாச்சார துடிப்புள்ள நாடு உருவாக்கப்படுகிறது. அது கிராமிய கலைஞர்களாகவோ , பாரம்பரிய இசைக்கலைஞர்களாகவோ கைத்தறி தொழிலாளர்களாகவோ , மரத்திலிருந்து அற்புதமான விளையாட்டு சாமான்களை பல நூறு ஆண்டுகளாக செதுக்கித் தருகிறவர்களாகவோ அல்லது மூங்கிலிலிருந்து அன்றாடப் பயன்பாட்டிற்கு தேவையான பொருட்களை உருவாக்கி கொடுப்பவர்களாகவோ இருக்கலாம்.


    * கட்டுப்பாடு மிக்க ஒழுக்கமான நிறுவனங்கள் மூலமாகத்தான் கட்டுப்பாடு மிக்க ஒழுக்கமான நாட்டை கட்ட‍ முடியும். ஒழுக்கம் , கட்டுப்பாடு , வரைமுறைக்கு உட்பட்ட செயல்பாடு , கொள்கையை விட்டுக் கொடுக்காமை முதலியவற்றை பின்பற்றும் நிறுவனங்கள் அங்கு வாழும் தனிநபர்களைக் காட்டிலும் முக்கியமானவை. தாங்கள் வகிக்கும் பதவிக்கும் மக்களின் நம்பிக்கைக்கும் உகந்தவகையில் செயல்படுவோரும் நிறுவனங்களும் முக்கியமானவை.


    8) பலதரப்பு மக்களையும் கொண்ட ஒருங்கிணைக்கும் உலகை உருவாக்கும் பணியே இந்தியாவின் கட்டுமானப் பணியில் மிக உயர்ந்த அம்சமாகும். மக்களிடையேயும் , இயற்கையுடனும் இணைந்து சுமூக வாழ்வை ஏற்படுத்தும் உலகம் அது. உலகமே ஒரு குடும்பம் என்ற "வசுதைவ குடும்பகம்" முழக்கம் அதைத்தான் குறிக்கிறது. பதற்றமும் , பயங்கரவாதமும் நிறைந்துள்ள இந்த உலகில் அது நடைமுறை சாத்தியமற்றது போல தோன்றினாலும் , அதுவே லட்சியபூர்வமான குறிக்கோளாகும். பல்லாயிரம் ஆண்டுகளாக இந்தியாவிற்கு உந்து சக்தியாக இருப்பது அந்த கொள்கைதான். நமது அரசியல் சாசனத்தின் ஒவ்வொரு விழுமியத்திலும் அதனை நாம் உணர முடியும். தேவைப்படுவோருக்கு உதவிடும் கருணை , அண்டை அயலாரின் திறன் வளர்ப்பு , நமக்கு தொலைவில் உள்ளவர்களுக்கும் உதவிடும் தன்மை முதலியவை நமது சமுதாய அமைப்பின் அடித்தளமாகும். இந்த அடிப்படை கொள்கைகளைத்தான் சர்வதேச சமுதாயத்திற்கு நாம் வழங்குகிறோம்.


    9) அந்த உயர்ந்த கொள்கைகள் , உலக இந்திய குடும்பம் என்ற பண்பின் அடிப்படையிலானவை. வெளிநாடுகளில் வாழும் இந்தியர்கள் சவால்களை எதிர்கொள்ளும்போது மனிதாபிமான முறையில் நாம் நேசக்கரம் நீட்டுவது இயற்கை. அதை நாம் பின்பற்றுகிறோம் , தொடர்ந்து பின்பற்றுவோம்.


    எனதருமை குடிமக்களே


    10) நமது சுதந்திரத்துக்கும் , குடியரசு தினத்துக்கும் இடையிலான காலத்தின் மகிமை குறித்து ஏற்கனவே நான் குறிப்பிட்டேன். நமது நாட்டை மேலும் முன்னேற்றப் பாதையில் கொண்டு செல்வதற்கான அர்ப்பணிப்பு , உறுதி , கடப்பாட்டுடன் நாம் அடியெடுத்து வைத்த காலம் அது. நமது சமுதாயத்தில் ஏற்பட்ட கீறல்களை சரிசெய்த காலம் அது. அதேபோன்ற ஒரு நெருக்கடியில்தான் நாம் இன்று நிற்கிறோம். நாடு என்ற முறையில் நாம் பலவற்றை சாதித்துள்ள போதிலும் , மேலும் சாதிக்க வேண்டியவை பல உள்ளன. நமது குடியரசு நமக்கு அளித்துள்ள உணர்வின் அடிப்படையில் அந்தப் பணியை மேற்கொள்வோம்.


    11) 2020 ஆம் ஆண்டில் நமது குடியரசுக்கு 70 வயதாகும். 2022 ஆம் ஆண்டில் நமது சுதந்திரத்தின் 75- வது ஆண்டை கொண்டாட இருக்கிறோம். இந்த இரண்டும் நமக்கு சிறப்பான நிகழ்வுகள். இந்திய குடிமக்கள் ஒவ்வொருவரும் தங்களின் மறைந்து கிடக்கும் ஆற்றலை வெளிப்படுத்தும் புதிய இந்தியாவை கட்டமைக்க நமது அரசியல் சாசனத்தை வகுத்த முன்னோர்கள் எப்படி பணியாற்றினார்களோ அந்த திசை நோக்கி முன்னேறி செல்வதற்கு இந்த சிறப்பான நாட்களை நாம் பயன்படுத்திக் கொள்வோம். 21 ஆம் நூற்றாண்டில் இந்தியா தனக்கே உரிய தனிப்பெருமை பெற்றதாக விளங்கட்டும்.


    12) நூறு கோடிக்கும் மேற்பட்ட நமது நாட்டின் மக்களை தாய் போல பாவித்து , உணவளித்து , ஊக்குவிக்க கடுமையாக உழைக்கும் நமது விவசாயிகளின் வாழ்க்கையில் முன்னேற்றத்தை ஏற்படுத்துவது அவசியம். நமது துணிவுமிக்க ராணுவ வீரர்களுக்கும் , காவல்துறைக்கும் , துணை ராணுவ படைக்கும் தேவையான கருவிகளையும் , தளவாடங்களையும் உற்பத்தி செய்யும் நிறுவனங்களை நவீன மயமாக்கி , வலுப்படுத்துவதும் அவசியம். வறுமை ஒழிப்பு , பசியின்மை , அனைவருக்கும் கல்வி மற்றும் ஆரோக்கிய வாழ்வுக்கான வாய்ப்பு , நமது பெண் குழந்தைகளுக்கு ஒவ்வொரு துறையிலும் சமவாய்ப்பு வழங்குதல் என்ற நீடித்த லட்சியங்களை நிறைவேற்ற முன்னேறிச் செல்வது அவசியம். நமது மக்களுக்கு தூய்மையான , பசுமையான , திறம்பட்ட , கட்டுப்படியான எரிசக்தி கிடைப்பதும் அவசியமானது. சொந்த வீட்டுக்காக ஏங்கும் கோடிக்கணக்கான மக்களுக்கு வீடு கிடைப்பதை நனவாக்குவதும் இன்றைய அவசியம். திறமையாளர்களுக்கு எல்லையற்ற வாய்ப்புகளை வழங்கும் நவீன இந்தியாவை உருவாக்குவதும் இன்றைய அவசியம்.


    13) அனைத்துக்கும் மேலாக , வசதியற்ற மக்களின் அடிப்படைத் தேவைகளை நிறைவேற்றாமல் , அவர்களின் கண்ணியத்தை காப்பாற்றாமல் , நமது குடியரசு திருப்தியடைய முடியாது. வறுமைக்கோட்டில் வாழும் குடும்பங்கள் , சமூகப் பொருளாதார ரீதியில் பின்தங்கிய மக்களை நாம் இங்கே குறிப்பிடுகையில் , மிகக் குறுகிய காலத்தில் பட்டினி என்ற சாபக்கேட்டை ஒழித்துக்கட்டுவது நமது புனிதமான கடமை. நமது குடியரசு அதில் எந்த சமரசமும் செய்து கொள்ளாது.


    அருமை குடிமக்களே


    14) வளர்ச்சியடைந்த இந்தியா என்ற நம்பிக்கை நமக்கு தென்படுகிறது. நாம் மேற்கொண்டுள்ள நவீன இந்தியாவை உருவாக்கும் பணியில் இது புதிய கட்டம். நமது இளம் தலைமுறையினர் , தங்களின் தொலைநோக்கு பார்வை , இலட்சிய வேட்கை , கொள்கையை செழுமைப்படுத்தி நமது குடியரசை முன்னோக்கி அழைத்துச் செல்வது இன்றைய தேவை. நமது குடியரசின் விழுமியங்கள் , இந்தியாவின் தொன்மையான பண்புகள் முதலியவற்றில் இருந்து அந்த இளைய தலைமுறையினரின் தொலைநோக்கும் , வேட்கையும் , கொள்கையும் உந்துசக்தியை பெறும் என்று நான் நம்புகிறேன்.


    15) எனது உரையை இத்துடன் நிறைவு செய்கிறேன். இந்த மகிழ்ச்சிகரமான குடியரசு நன்னாளில் உங்களுக்கு எனது வாழ்த்துகளை தெரிவிக்கிறேன். ஒளிமிக்க , நம்பிக்கை மிக்க எதிர்காலம் உங்களுக்கு தழைக்கட்டும் என்று வாழ்த்துகிறேன்.


    நன்றி , ஜெய்ஹிந்த்.


    

    
    (Release ID: 1517892) Visitor Counter : 456