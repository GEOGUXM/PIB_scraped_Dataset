      வீட்டு வசதி மற்றும் நகர்ப்புற வறுமை ஒழிப்பு அமைச்சகம்

      சுயவேலைவாய்ப்புத் திட்ட பயனாளிகளுக்கு வட்டி மானியக் கோரிக்கைகளை பரிசீலிக்க மைய தளம் அமைக்க ஒப்பந்தம்!
      Posted On: 09 JAN 2018 3:07PM by PIB Chennai


    தீனதயாள் உபாத்யாயா திட்டம் - தேசிய நகர்ப்புற வாழ்வாதார இயக்கத்தின் ஓர் அங்கமான சுயவேலைவாய்ப்புத் திட்டத்தின் கீழ் தகுதியுள்ள பயனாளிகளுக்கு வட்டி மானியக் கோரிக்கைகளை பரிசீலிக்க மையப்படுத்தப்பட்ட தளம் அமைத்துத் தருவதற்கான புரிந்துணர்வு ஒப்பந்தம் மத்திய வீட்டு வசதி மற்றும் நகர்ப்புற விவகாரங்கள் துறை இணையமைச்சர் ( தனிப் பொறுப்பு ) திரு . ஹர்தீப் சிங் பூரி முன்னிலையில் கையெழுத்திடப்பட்டது . தில்லியில் ஜனவரி 9- ஆம் தேதி நடைபெற்ற நிகழ்ச்சியில் அலகாபாத் வங்கியின் மேலாண் இயக்குனரும் , முதன்மை செயல் அதிகாரியுமான திருமதி . உஷா அனந்த சுப்பிரமணியன் , மத்திய வீட்டு வசதி மற்றும் நகர்ப்புற விவகாரங்கள் அமைச்சகத்தின் இணை செயலாளர் திரு . சஞ்சய் குமார் ஆகியோர் இந்த ஒப்பந்தத்தில் கையெழுத்திட்டனர் . தேசிய நகர்ப்புற வாழ்வாதார இயக்கத்தின் இயக்குனர் அர்ச்சனா மிட்டல் மற்றும் அமைச்சகத்தின் மூத்த அதிகாரிகளும் இந்த நிகழ்ச்சியில் கலந்து கொண்டனர் .


    இதற்காக அமைக்கப்பட்டுள்ள இணையதளம் தேசிய நகர்ப்புற வாழ்வாதார இயக்கத்தின் வட்டி மானியக் கோரிக்கைகளை பரிசீலிப்பதற்கான அனைத்து தீர்வுகளையும் வழங்கும் . பயனாளிகளுக்கான வட்டி மானியம் நேரடி பயன் மாற்ற முறையில் ஆதாருடன் இணைக்கப்பட்டுள்ள பயனாளிகளின் வங்கிக் கணக்கில் வரவு வைக்கப்படும் . அதுமட்டுமின்றி , உள்ளாட்சி அமைப்புகள் மூலம் வங்கிகளால் வழங்கப்படும் கடன்களுக்கான ஆன்லைன் சரிபார்ப்பு பணிகளையும் இந்த இணையதளம் வழங்கும் .


    தேசிய நகர்ப்புற வாழ்வாதார இயக்கத்தின் ஓர் அங்கமான சுயவேலைவாய்ப்புத் திட்டத்தின் கீழ் குறு நிறுவனங்கள் அமைக்க நகர்ப்புற ஏழை தனிநபர்களுக்கு ரூ . 2 லட்சம் வரையிலும் , குழுக்களுக்கு ரூ . 10 லட்சம் வரையிலும் வங்கிக் கடன் வழங்கப்படுகிறது . மேலும் சுய உதவிக் குழுக்களுக்கு சேமிப்புகளின் அடிப்படையில் நுகர்வுக்கடனும் வங்கிகளால் வழங்கப்படுகிறது . வங்கிகளால் 7% அல்லது அதற்கும் கூடுதலாக வட்டி வசூலிக்கப்படும் கடன்களுக்கு மத்திய வீட்டு வசதி மற்றும் நகர்ப்புற விவகார அமைச்சகம் வட்டி மானியம் வழங்குகிறது . வங்கிக் கடன் தவணையை குறித்த காலத்தில் செலுத்தும் மகளிர் சுய உதவிக் குழுக்கள் கூடுதலாக 3% வட்டி மானியம் பெற தகுதியுடையவை ஆகும் .


    இப்போதைய நிலையில் , வட்டி மானியக் கோரிக்கைகள் மனிதர்களால் கையாளப்படுகின்றன . வங்கிகள் வட்டி மானியக் கோரிக்கைகளை நகர்ப்புற உள்ளாட்சி அமைப்புகளுக்கு அனுப்பி வைக்கும் . அவற்றை உள்ளாட்சி அமைப்புகள் சரிபார்த்து வழங்கும் . இது மிகவும் அதிக கால அவகாசம் தேவைப்படும் நீண்ட , நெடிய நடைமுறையாகும் .


    * வட்டி மானியத்திற்கான கோரிக்கைகளை வங்கிகளால் தாக்கல் செய்யப்படாமல் இருப்பது அல்லது தாமதமாக தாக்கல் செய்யப்படுவது .


    * பயனாளிகளுக்கு வட்டி மானியம் சென்று விட்டதா , இல்லையா ? என்பதை அறிய எந்த வசதியும் இல்லாமல் இருப்பது .


    * 31.12.2017 வரை வங்கிகளால் ரூ . 700 கோடி வட்டி மானியம் ( 2014-15 ஆம் ஆண்டு முதல் 2017-18 ஆம் நிதியாண்டின் மூன்றாவது காலாண்டு வரை ) கோரப்பட்டிருக்க வேண்டும் . ஆனால் , ரூ . 204.27 கோடி மட்டுமே வட்டி மானியம் கோரப்பட்டுள்ளது .


    இப்போது புதிதாக உருவாக்கப்பட்டுள்ள திட்டத்தின்படி , வட்டி மானியம் வழங்கப்படுவதை முறைப்படுத்துதல் , அவை முறையாக வழங்கப்படுவதை கண்காணித்தல் ஆகிய பணிகளை அனைத்து மாநிலங்களிலும் மேற்கொள்வதற்கான மையப்படுத்தப்பட்ட தகவல் தொழில்நுட்பத் தளத்தை வடிவமைத்து உருவாக்குவதற்கான நிறுவனமாக அலகாபாத் வங்கி தேர்ந்தெடுக்கப்பட்டிருக்கிறது . அலகாபாத் வங்கியால் உருவாக்கப்படும் இணையதளத்தில் வட்டி மானியக் கோரிக்கைகளை வங்கிகளில் மைய / மண்டல தலைமை அலுவலகங்கள் பதிவேற்றம் செய்யும் ; அதைத்தொடர்ந்து சம்பந்தப்பட்ட மாநிலங்கள் / நகர்ப்புற உள்ளாட்சி அமைப்புகள் பயனாளிகளை சரிபார்க்கும் ; அதன்பின்னர் சம்பந்தப்பட்ட பயனாளியின் வங்கிக் கணக்கில் நேரடிப் பணமாற்ற முறையில் வட்டி மானியம் சேர்க்கப்படும் ; இதுதொடர்பான தகவல் பயனாளிகளுக்கு குறுந்தகவல் முறையில் முறையில் தெரிவிக்கப்படும் . இந்த சேவைக்கான கட்டணமாக வட்டி மானியத்தில் 1.05 விழுக்காட்டை அலகாபாத் வங்கி வசூலிக்கும் . வட்டி மானியம் வழங்கப்படுவதை கண்காணிப்பதற்கான அறிக்கைகள் மத்திய வீட்டுவசதி மற்றும் நகர்ப்புற விவகாரங்கள் துறை அமைச்சகம் , மாநில அரசுகள் மற்றும் நகர்ப்புற உள்ளாட்சி அமைப்புகளுக்கு அனுப்பி வைக்கப்படும் . இந்த புதிய இணையதளம் 2018-19 ஆம் நிதியாண்டு முதல் செயல்பாட்டுக்கு வரும் .


    *************

    
    
    (Release ID: 1516358) Visitor Counter : 78