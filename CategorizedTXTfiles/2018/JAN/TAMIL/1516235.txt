      குடியரசுத் தலைவர் செயலகம்

      வெளி நாடு வாழ் இந்திய வம்சாவளி நாடாளுமன்ற உறுப்பினர்களின் சர்வதேச மாநாட்டை தொடங்கிவைத்தார் குடியரசுத் தலைவர்
      Posted On: 10 JAN 2018 6:10PM by PIB Chennai


    வெளி நாடு வாழ் இந்திய வம்சாவளி நாடாளுமன்ற உறுப்பினர்களின் சர்வதேச மாநாட்டை -PIO புதுதில்லியில் குடியரசுத் தலைவர் திரு. ராம்நாத் கோவிந்த் தொடங்கிவைத்தார். வெளிநாடுவாழ் இந்தியர்களை இணைக்கும் பிரதான அமைப்பான பாரத அந்தார் ராஷ்ட்ரிய சஹாயோக் பரிஷத்தும் வர்த்தகம் மற்றும் தொழில்கள் கூட்டமைப்பின் PIO அமைப்பும் இந்திய அரசின் வெளியுறவு அமைச்சகமும் கூட்டாக புதுதில்லியில் இந்த மாநாட்டை இன்று (ஜனவரி 10, 2018) ஏற்பாடு செய்திருந்தன.


    மாநாட்டில் பேசிய குடியரசுத் தலைவர், புலம்பெயர்ந்த இந்தியர்கள் தாங்கள் சென்ற எல்லா நாடுகளிலும் உயர்ந்த நிலையை எட்டியுள்ளார்கள் என்றார். தாங்கள் வாழும் நாட்டின் நலனுக்கும் சமுதாயத்திற்கும் பங்களிப்பை செலுத்தியதுடன் அந்தந்த நாடுகளில் அறிவுச் செல்வத்தையும் கலாச்சாரத்தையும் வளர்த்ததன் மூலம் பொருளாதாரத்தில் வளம் சேர்த்திருக்கிறார்கள். புலம்பெயர்ந்த இந்திய மக்கள் தொலைதூரத்தில் உள்ள இத்தாலி, பொலிவியா மற்றும் தான்சானியா நாடுகளின் பண்ணைகளில் கடுமையான உழைப்பைச் செலுத்தியிருக்கிறார்கள். சிலிக்கான் பள்ளத்தாக்கில் தொழில்நுட்ப வளர்ச்சிக்கும் அவர்கள் காரணமாக இருந்துள்ளார்கள் துபாய் நகரிலும் வளைகுடா நாடுகளின் முக்கிய வர்த்தக நகரங்களிலும் பிரதான வணிகத்திற்கு அவர்கள் அடித்தளமாக இருக்கிறார்கள் புலம்பெயர்ந்த இந்தியர்களின் பங்களிப்பு இல்லாமல் உலகின் பணப்பரிமாற்ற மையங்களான நியூயார்க், லண்டன், சிங்கப்பூர் போன்ற நகரங்கள் இவ்வளவு உச்ச நிலையை எட்டியிருக்க முடியாது.


    புலம்பெயர்ந்த இந்திய சகோதரசகோதரிகளின் பங்களிப்பு நமக்கு பெருமிதம் அளிக்கிறது என்றும் குடியரசுத் தலைவர் பாராட்டினார். உலகம் முழுவதும் இந்தியாவின் தனித்துவத்தையும் இந்திய மக்களின் அடையாளத்தையும் அவர்கள் மிளிரச்செய்திருக்கிறார்கள். ஆயிரக்கணக்கான மைல் தொலைவிற்கு அப்பால் வாழ்ந்த போதிலும் இந்தியாவின் கலாச்சார செழுமையை ஏந்திச் சென்று அவர்கள் தங்கியிருக்கும் நாட்டிற்கும் பிறந்த நாட்டிற்கும் இடையிலான உறவை வளுப்படுத்தியிருக்கிறார்கள். இந்தியாவின் பிரத்யேக சமையல் கலையும் திரைப்படங்களும் உலகச் சந்தையில் இன்று பிரபலமாக உள்ளது என்றால் அதற்கு புலம்பெயர்ந்த இந்தியர்களே காரணம்.


    வெளிநாடுகளில் வாழும் இந்திய வம்சாவளி நாடாளுமன்ற உறுப்பினர்களுடனும் புலம்பெயர்ந்த இந்தியர்களுடனும் இந்திய அரசு மிக நெருக்கமான உறவை வைத்திருப்பது பிற நாடுகளுடன் உறவை ஏற்படுத்துவதற்காகவோ லாப நஷ்ட கணக்குப் பார்த்தோ அல்ல என்றும் குடியரசுத் தலைவர் குறிப்பிட்டார். புலம்பெயர்ந்த இந்திய சமுதாயமும் இந்திய வம்சாவளி நாடாளுமன்ற உறுப்பினர்களும் அந்தந்த நாடுகளில் தேர்ந்தெடுக்கப்பட்ட இந்திய வம்சாவளி பிரதிநிதிகளும் அந்த நாடுகளுடன் உயிரோட்டமான பாலமாக இருக்க வேண்டும் என்பதே நமது விருப்பம் என்றும் கூறினார். அவர்கள் வாழும் நாடுகளுக்கும் அவர்களின் பெற்றோர் மற்றும் மூதாதையர் நாடுகளுக்கும் இடையே புரிந்துணர்வை மேம்படுத்துவது அவர்களின் கடமையாகும். பொருளாதார உறவை கட்டுவதன் மூலமாகவும் இருநாட்டு மக்களிடையே இணைப்பை ஏற்படுத்துவதன் வாயிலாகவும் இரண்டு நாடுகளுக்கும் அவர்கள் நலம்பயக்க முடியும் என்றும் குடியரசுத் தலைவர் கூறினார்.


    இந்திய வம்சாவளி நாடாளுமன்ற உறுப்பினர்களும் அந்தந்த நாடுகளில் தேர்ந்தெடுக்கப்பட்ட இந்திய வம்சாவளி பிரதிநிதிகளும் இந்தியாவைப் பற்றி முழுமையான புரிதல் கொண்டவர்கள் என்பதால் தாங்கள் வாழும் நாட்டின் முன்னுரிமைகளோடு இந்தியாவின் வளர்ச்சியை இணைப்பதும் அவர்களின் கடமை என்றார். இந்த சங்கமம் எந்த அளவிற்கு செயல்படுகிறது என்று பொறுத்திருந்து பார்ப்போம் என்று குடியரசுத் தலைவர் உரையில் குறிப்பிட்டார்.

    
    
    (Release ID: 1516235) Visitor Counter : 63