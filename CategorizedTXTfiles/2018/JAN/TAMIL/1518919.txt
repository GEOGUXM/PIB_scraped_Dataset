      இளைஞர் நலன் மற்றும் விளையாட்டு அமைச்சகம்

      இளைஞர் நலன் மற்றும் விளையாட்டு அமைச்சகத்தின் அலங்கார ஊர்தி (Tableau) சிறந்ததாகத் தேர்ந்தெடுக்கப்பட்டுள்ளது
      Posted On: 29 JAN 2018 3:47PM by PIB Chennai


    குடியரசு தின அணிவகுப்பில் இந்திய அரசின் அனைத்து அமைச்சகங்கள் / துறைகளின் சார்பாக கலந்து கொண்ட நகரும் காட்சி மேடைகளில், இளைஞர் நலன் மற்றும் விளையாட்டு அமைச்சகத்தின் காட்சி மேடை சிறந்ததாக த் தேர்ந்தெடுக்கப்பட்டுள்ளது. நேற்று புது தில்லியில் நடந்த விழாவொன்றில் (28.1.2018) பாதுகாப்பு அமைச்சர் திருமதி நிர்மலா சீதாராமன் அவர்களிடமிருந்து , விளையாட்டுத்துறைச் செயலர் திரு ராகுல் பட்நாகர், இதற்கான கேடயத்தையும் சான்றிதழையும் பெற்றார். இளைஞர் நலன் மற்றும் விளையாட்டு அமைச்சகத்தின் மத்திய இணை அமைச்சர் (தனிப்பொறுப்பு) கர்னல் ராஜ்வர்தன் ராத்தோர் அந்தக் குழுவினருக்கு ட்வீட்டரி ல் தனது வாழ்த்துகளைத் தெரிவித்துள்ளனர். ”குடியரசு தின அணிவகுப்பில் சிறந்த நகரும் காட்சி மேடையாக தேர்ந்தெடுக்கப்பட்டமைக்கு வாழ்த்துகள்! MYAS அணி பெருமைப்பட வேண்டிய தருணம் இது. நாட்டிற்கு சிறந்ததையே கொடுப்பதற்கு நம்மை இது ஊக்குவிக்கிறது! அவர்கள் அளிக்கும் அன்பிற்கும் ஆதரவிற்கும் நாட்டுமக்களுக்கு மிகப்பெரிய நன்றியை உரித்தாக்குவோம்! "


    இளைஞர் நலன் மற்றும் விளையாட்டு அமைச்சகம் அமைத்த நகரும் காட்சி மேடையின் கருத்துப்பொருள் , ”இந்தியாவே, விளையாடு!” மேடையின் ஒரு பக்கத்தில் “விளையாடு, இந்தியா! விளையாட்டில் கலந்துகொண்டு ஆடுபவனே மலர்ச்சியுறுகிறான்” என்ற சொற்கள் எழுதப்பட்டிருந்தன. விளையாட்டில் பங்குகொள்ள இலட்சக்கணக்கான இளைஞர்களுக்கு எழுச்சியூட்டும் வகையில், வெற்றியைக் கொண்டாடும் ஒலிம்பிக் போட்டியாளர்கள் உள்ளிட்ட இந்தியாவின் சிறந்த விளையாட்டு வீரர்களின் புகைப்படங்களின் தொகுப்பும் மேடையின் ஒருபுறம் காட்சிப் படுத்தப்பட்டிருந்தது.


    அந்த மேடையில், பாரம்பரிய உடையணிந்து, மல்லர் கம்ப விளையாட்டுக் குழு ஒன்று குளிரையும் பொருட்படுத்தாது, இந்தியாவின் இந்தப் பழமையான விளையாட்டை காட்சிப்படுத்தினர். குத்துச்சண்டை வீரர்கள் இருவர் மோதிக் கொள்கிறார்கள்; கழுகுக்கண் கொண்டு நடுவர் ஒருவர் பார்த்துக் கொண்டிருக்கிறார். குத்துச்சண்டை அரங்கின் இருபுறங்களிலும் பெண் பளுதூக்குவோர் நின்றிருக்க, விளையாட்டு ஜோதி ஒன்றும் மேடையில் அமைக்கப்பட்டிருந்தது. மேடையின் பின்பக்கத்தில், புகழ்பெற்ற ஜவஹர்லால் நேரு ஸ்டேடியத்தின் வடிவம் ஒன்று அமைக்கப்பட்டு, சுழலும் உலக உருண்டையின் மேல் புகழ்பெற்ற வில்லாளன் அர்ஜுனனின் உருவம் நின்றிருந்தது.


    அம்மேடைமீது தொலைக்காட்சி ஒளிப்பதிவாளர் ஒருவரும் இருந்தார். மனித முயற்சிகள் மற்றும் வீரம் குறித்த கதைகளை சிறப்பாக வெளிக்கொணரும் ஊடகங்களின் முக்கியத்துவத்தை இது எடுத்துக்காட்டியது. ஒரு ஜோடி குத்துச்சண்டை கையுறைகள் , கால்பந்து ஒன்று , கிரிக்கெட் ஹெல்மெட் , டென்னிஸ் ராக்கெட் உள்ளிட்ட விளையாட்டு உபகரணங்கள் காட்சிப் படுத்தப்பட்டிருந்தன.


    ’விளையாடு இந்தியா’வின் முதலாவது பள்ளி விளையாட்டுகள் ஜனவரி 31 முதல் பிப்ரவரி 8 ஆம் தேதி வரை நடைபெறுகின்றன. 1982ல் ஆசிய விளையாட்டுப் போட்டிகளும் மற்றும் 2010ஆம் ஆண்டில் காமன்வெல்த் விளையாட்டுப் போட்டிகளும் நடைபெற்ற ஐந்து இடங்களில் அவை நடத்தப்படவுள்ளன. நடைபெறவுள்ள 16 விதமான போட்டிகளில் 3200 தடகள வீரர்கள், 198 தங்கப் பதக்கங்களுக்காக போட்டியிட உள்ளனர். ’விளையாடு இந்தியா’வின் முதலாவது பள்ளி விளையாட்டுகள், ஸ்டார் ஸ்போர்ட்ஸ் நெட்வொர்க்கால் நேரலையாக ஒளிபரப்பப்பட உள்ளன. வெற்றி மேடையை நோக்கிய தடையற்ற பயணத்தின் முதல் படியாக இந்த விளையாட்டுகள் இருக்கும் என்று எதிர்பார்க்கப்படுகிறது.

    
           விளையாட்டுத் துறையின் முதன்மைத் திட்டமாக 2017-18 ஆம் ஆண்டுகளில் 'கேலோ இந்தியா' திட்டம் தொடங்கப்பட்டது. கல்வியுடன்  விளையாட்டை ஒருங்கிணைப்பதை இலக்காகக் கொண்டது இத்திட்டம்;  தேசத்தில் விளையாட்டுகளைப் பரவலாகக் கொண்டு செல்வதன்மூலம் விளையாட்டில் திறமையாளர்களை உருவாக்கவும் இத்திட்டம் வழிகாட்டுகிறது. விளையாட்டு உள்கட்டமைப்பு, பயிற்சியாளர்களை மேம்படுத்துதல், திறமை கொண்ட வீரர்களை அடையாளம் காணல் மற்றும் வளர்த்தெடுத்தல், விளையாட்டுப் போட்டிகள் நடத்துதல், பள்ளிக் குழந்தைகளின் உடல் திறன் உயர்த்துதல், பெண்கள், பழங்குடியினர், மாற்றுத் திறனாளிகள்  மத்தியில் விளையாட்டை பிரபலமாக்கல்,  அமைதி மற்றும் மேம்பாட்டிற்கான விளையாட்டு ஆகியவை, கேலோ இந்தியா திட்டத்தின் அம்சங்களாக இருக்கின்றன.
    
    
    (Release ID: 1518919) Visitor Counter : 44