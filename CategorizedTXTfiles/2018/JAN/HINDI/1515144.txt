      खाद्य प्रसंस्करण उद्योग मंत्रालय

      खाद्य प्रसंस्करण क्षेत्र में बिखरी हुई आपूर्ति श्रृंखला के समाधान का प्रयास तथा खाद्य प्रसंस्करण क्षेत्र में कौशल विकास योजना
      Posted On: 02 JAN 2018 9:03PM by PIB Delhi


    अपने कृषि उत्पाद बाजार समिति (एपीएमसी) अधिनियमों के तहत 21 राज्यों ने अनुबंध कृषि को अपनाया है और पंजाब सरकार ने एक अलग अनुबंध कृषि अधिनियम 2013 पारित किया है। इन अधिनियमों से समझौते को प्रायोजित करने वालों समेत खाद्य प्रसंस्करण उद्योग को किसानों के साथ कृषि उत्पादों के संदर्भ में समझौता करने में सहायता मिली है। राज्यों में कृषि बाजार को उदार बनाने और किसानों को अपने कृषि उत्पाद के लिए बेहतर मूल्य मिलने के उद्देश्य से कृषि , सहयोग और किसान कल्याण विभाग ने एक आदर्श कृषि उत्पाद बाजार समिति (एपीएमसी) अधिनियम, 2003 प्रस्तुत किया था, क्योंकि कृषि राज्य सूची का विषय है। इस अधिनियम में अनुबंध खेती का प्रावधान है।


    खाद्य प्रसंस्करण उद्योग मंत्रालय के प्रधानमंत्री किसान संपदा योजना (पीएमकेएसवाई) के अंतर्गत मंत्रालय ने एक उपयोजना- मानव संसाधन और संस्थान- कौशल विकास योजना (एसएचआरआईएचडी) लांच किया है। इस योजना का उद्देश्य कौशल अवसंरचना का निर्माण व पाठ्यक्रमों का विकास करना है। इस योजना के लिए बजट में 27.5 करोड़ की राशि (2017-18 से 2019-20 के लिए) निर्धारित की गई है।


    योजना के दो घटक हैं:-


    1. पाठ्यक्रमों का विकास , अंग्रेजी, हिन्दी और क्षेत्रीय भाषाओं में प्रशिक्षण सामग्री-


    योग्य संस्थाओं को अधिकतम 5 लाख रूपये की अनुदान राशि दी जाएगी ताकि वे प्रिंट और मल्टीमीडिया में प्रशिक्षण मॉड्यूल विकसित कर सके।


    2. राष्ट्रीय कौशल योग्यता फ्रेमवर्क के अनुसार प्रशिक्षण केंद्रों का निर्माण


    संयंत्र और मशीनों की लागत का 50 प्रतिशत अनुदान राशि के रूप में उपलब्ध कराया जाएगा।


    इस योजना के लिए निम्नलिखित संस्थाएं योग्य मानी जाएगी: -


    (i) प्रसंस्करण प्रौद्योगिकी विभाग के मान्यता प्राप्त केंद्रीय / राज्य / डीम्ड विश्वविद्यालय


    (ii) केन्द्रीय / राज्य सरकार से संबद्ध विश्वविद्यालयों के खाद्य प्रौद्योगिकी कॉलेज / संस्थाएं ।


    (iii) सरकार द्वारा अनुमोदित औद्योगिक प्रशिक्षण संस्थान (आईटीआई),


    (iv) एनएबीएल मान्यता प्राप्त खाद्य प्रयोगशालाएं,


    ( V) खाद्य उद्योग क्षमता कौशल पहल (एफआईसीएसआई), राष्ट्रीय कौशल विकास एजेंसी (एनएसडीए) या राज्य कौशल परिषदों से संबद्ध या मान्यता प्राप्त प्रशिक्षण केंद्र


    मंत्रालय ने इस योजना के लिए विस्तृत दिशा-निर्देशों को अंतिम रूप दिया है और योग्य एवं इच्छुक संस्थानों / संगठनों से प्रस्ताव आमंत्रित किया है।


    यह जानकारी खाद्य प्रसंस्करण उद्योग मंत्री सुश्री साध्वी निरंजन ज्योति ने लोकसभा में दी।


    वीके/एएम/जेके/एसकेपी- 6176

    
    
    (Release ID: 1515144) Visitor Counter : 329