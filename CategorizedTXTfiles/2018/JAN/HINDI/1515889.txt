      संसदीय कार्य मंत्रालय

      श्री अनंत कुमार उदयपुर में 8 से 9 जनवरी को होने वाले अखिल भारतीय व्हिप सम्मेलन का शुभारंभ करेंगे
      
      सरकार ने संसद एवं राज्य विधानसभाओं के डिजिटल करण एवं उनके कामकाज को कागज़ रहित बनाने के लिये ई-संसद एवं ई-विधान का प्रस्ताव रखा
      
      राज्य एवं केंद्र शासित प्रदेश क्रमशः गोवा और विशाखापत्तनम में हुए सोलहवें एवं सत्रहवें व्हिप सम्मेलनों की सिफारिशों पर उठाए गए कदमों की रिपोर्ट पेश करेंगे

      Posted On: 07 JAN 2018 12:41PM by PIB Delhi

    राजस्थान के उदयपुर में सोमवार 8 जनवरी से शुरू हो रहे दो दिवसीय सम्मेलन में संसद एवं राज्य विधानसभाओं के व्हिप एवं विभिन्न राज्य विधानसभाओं के मंत्रिगण विधायिका के प्रभावी संचालन जैसे महत्वपूर्ण विषय पर चर्चा करेगें। केंद्रीय संसदीय कार्य और रसायन एवं उर्वरक मंत्री श्री अनंत कुमार अठारहवें अखिल भारतीय व्हिप सम्मेलन का शुभारंभ करेंगे, जिसमें अन्य विषयों के अलावा संसद एवं राज्य विधानसभाओं के डिजिटलकरण एवं उनके कामकाज को कागज़रहित बनाने के लिये ई-संसदएवंई-विधान पर भी विमर्श होगा। यह सम्मेलन केंद्रीय संसदीय कार्य मंत्रालय एवं राजस्थान सरकार द्वारा आयोजित किया जा रहा है। सम्मेलन के उद्घाटन सत्र में राजस्थान की मुख्यमंत्री श्रीमती वसुंधरा राजे मुख्य अतिथि होंगी।


    संसदीय कार्य तथा सांख्यिकी और कार्यक्रम कार्यान्वयन राज्य मंत्री श्री विजय गोयल एवं संसदीय कार्य एवं जल संसाधन एवं गंगा पुनरोद्धार राज्यमंत्री श्री अर्जुनराम मेघवाल भी उद्घाटन सत्र की शोभा बढ़ाएंगे और सम्मेलन के दौरान अलग-अलग विषयों पर चर्चा सत्रों की अध्यक्षता करेंगे।


    डिजिटल इण्डिया के अंतर्गत संसद एवं राज्य विधानसभाओं की कार्य प्रणाली को काग़ज़ रहित बनाने के लिये ई-संसद एवं ई-विधान भारत सरकार की मिशन-मोड परियोजनाएं हैं। संसदीय कार्य मंत्रालय दोनों परियोजनाओं के क्रियान्वयन की देखरेख करने वाली मुख्य एजेंसी हैं। सम्मेलन के लिये संसदीय कार्य मंत्रालय द्वारा तैयार कार्य सूची के अनुसार यह परियोजनाएं संसद एवं राज्य विधानसभाओं की कार्य प्रणाली को जनता के प्रति सहभागी, उत्तरदायी, पारदर्शी, उपयोगी एवं ज़िम्मेदार व सम्पूर्ण विधायी प्रक्रिया को और अधिक प्रभावी बनाएंगी। इसके अतिरिक्त पर्यावरण के लिये अनुकूल यह शुरुआत सरकार की ‘गो-ग्रीन’ पहल के अनुरूप है।


    कुछ राज्यों ने अपनी विधायिका के स्वचालन के क्षेत्र में अच्छी प्रगति की है, हालांकि इसके बावजूद इन राज्यों में कागज़ की अत्यधिक खपत जारी है। इस विषय के समाधान हेतु एवं सम्पूर्ण विधायी प्रक्रिया को किफायती बनाने के लिये विधानसभा वाले सभी राज्यों / केंद्रशासित प्रदेशों में ई-विधान का क्रियान्वयन किया जाना प्रस्तावित है। राज्य विधानसभाओं में ई-विधान की शुरुआत के लिये संसदीय कार्य मंत्रालय द्वारा हरसंभव वित्तीय मदद मुहैया कराई जाएगी। व्हिप सम्मेलन में आए प्रतिनिधि इस बारे में मशविरा करेंगे एवं ई-विधान को सफल बनाने के लिये सलाह/ सिफारिशें रखेंगे।


    सम्मेलन के दौरान विमर्श हेतु अन्य विषय विधानसभाओं का प्रभावी संचालन सुनिश्चित करने के लिये उठाए जाने वाले कदम होंगे, जबकि राज्य एवं केंद्रशासित प्रदेश गोवा में 2014 में और विशाखापत्तनम में 2015 में हुए क्रमशः सोलहवें एवं सत्रहवें व्हिप सम्मेलनों की सिफारिशों पर उठाए गए कदमों की रिपोर्ट पेश करेंगे।


    इसके अतिरिक्त व्हिप सम्मेलन में संसद एवं राज्य विधानसभाओं में बाधा रहित एवं प्रभावी कामकाज के लिहाज से व्हिप द्वारा अर्जित अनुभव की रौशनी में अन्य सिफारिशें भी की जाएंगी। इसके बाद केंद्रीय संसदीय कार्य मंत्रालय इन सिफारिशों को (i)मुख्यमंत्रियों; (ii)राज्य विधानसभाओं में विधायी कार्य से संबंधित मंत्रियों; एवं (iii)राज्य विधानसभाओं के पीठासीन अधिकारियों एवं सम्मेलन में आए समस्त आमंत्रितों को सूचित करने और आवश्यक कदम उठाने के लिये भेजेगा।


    व्हिप किसी राजनीतिक दल के संसदीय हिस्से का एक महत्वपूर्ण सदस्य होता है जिसकी संसद के दोनों सदनों में ‘सदन के भीतर पार्टी प्रबंधन’ में केंद्रीय भूमिका होती है एवं वह पार्टी में आंतरिक अनुशासन के लिये ज़िम्मेदार होता है। उनका मुख्य कार्य यह सुनिश्चित करना होता है कि संसद एवं राज्य विधानसभाओं में पार्टी सदस्य महत्वपूर्ण विषयों पर पार्टी की आधिकारिक नीति के अनुरूप मतदान करें एवं महत्वपूर्ण अवसरों पर मतदान हेतु उपस्थित रहें। संसदीय परम्परा में व्हिप की यह महत्ता 1952 में पहली लोकसभा के लिये हुए आम चुनाव के पहले वर्ष में आयोजित प्रथम अखिल भारतीय व्हिप सम्मेलन में रेखांकित हुई थी।


    वीएल/एबी/पीए/डीएस/एसकेपी- 6213


    

    
    (Release ID: 1515889) Visitor Counter : 162