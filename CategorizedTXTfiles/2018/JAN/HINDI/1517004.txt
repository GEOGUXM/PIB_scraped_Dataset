      अंतरिक्ष विभाग

      मोदी सरकार ने भारत के प्रत्येक घर तक अंतरिक्ष प्रौद्योगिकी पहुंचायी: डॉ. जितेन्द्र सिंह
      Posted On: 17 JAN 2018 6:46PM by PIB Delhi


    पूर्वोत्तर क्षेत्र विकास राज्य मंत्री (स्वतंत्र प्रभार), प्रधानमंत्री कार्यालय में राज्य मंत्री, कार्मिक, लोक शिकायत, पेंशन, परमाणु ऊर्जा एवं अंतरिक्ष राज्य मंत्री डॉ. जितेन्द्र सिंह ने आज हैदराबाद में ‘ जियोस्पेशल वर्ल्ड फोरम ’ के अंतराष्ट्रीय अंतरिक्ष सम्मेलन में प्रमुख व्याख्यान दिया। सम्मेलन को संबोधित करते हुए उन्होंने भारत को विश्व समुदाय में अग्रिम पंक्ति में लाने के लिए भारतीय अंतरिक्ष अनुसंधान संगठन (इसरो) की सराहना की। उन्होंने कहा कि इसरो ने मोदी सरकार के विजन के अनुरूप अंतरिक्ष प्रौद्योगिकी का शानदार विकास किया है और उसे भारत के प्रत्येक घर तक पहुंचा दिया है।


    मंत्री महोदय ने कहा कि प्रधानमंत्री श्री नरेन्द्र मोदी की निजी पहल और सर्मथन के बदौलत अंतरिक्ष प्रौद्योगिकी एक महत्वपूर्ण पहल के रूप में विकसित हुई है और उसने ‘ न्यू इंडिया ’ के निर्माण में अभूतपूर्व काम किया है। उन्होंने कहा कि प्रधानमंत्री की पहल पर अंतरिक्ष वैज्ञानिकों और भारत सरकार के विभिन्न मंत्रालयों एवं विभागों के प्रतिनिधियों के बीच अपने तरह का पहला विमर्श आयोजित किया गया है। इसके तहत उन क्षेत्रों के विषय में चर्चा की गयी जहां अंतरिक्ष प्रौद्योगिकी का इस्तेमाल संभव है।


    डॉ जितेन्द्र सिंह ने कहा कि पिछले तीन वर्षों में टीम इसरो और अंतरिक्ष विभाग ने कई मंत्रालयों के साथ सहमति-ज्ञापनों को अंतिम रूप दिया, जिनमें रेल मंत्रालय, शहरी विकास मंत्रालय, कृषि मंत्रालय, मानव संसाधन विकास मंत्रालय, स्वास्थ्य एवं परिवार कल्याण मंत्रालय इत्यादि शामिल हैं। स्मार्ट सिटी कार्यक्रम, शहरी एवं आवासीय योजनाओं, मानव रहित रेलवे क्रांसिंगों की निगरानी, मनरेगा की जियो-टैगिंग, सड़कों और अन्य परियोजनाओं के लिए प्रमाणपत्र और कृषि मृदा जांच जैसे प्रमुख कार्यकमों के क्रियान्वयन में अंतरिक्ष प्रौद्योगिकी महत्वपूर्ण भूमिका निभा रही है।


    डॉ. जितेन्द्र सिंह ने कहा कि नव वर्ष के आरंभ में 12 जनवरी को 28 विदेशी उपग्रहों को लांच किया गया, जो हमारे अंतरिक्ष कार्यक्रम के पितामह डॉ विक्रम साराभाई के सपनों के अनुरूप है। उन्होंने कहा कि जिन देशों ने कई वर्षों पहले अपने अंतरिक्ष कार्यक्रम शुरू किये थे, वे भी हमारी क्षमता देखकर अपने उपग्रहों को भारत से लांच करवा रहे हैं। पिछले वर्ष भारत ने एक साथ 104 उपग्रह लांच करके विश्व रिकॉर्ड बनाया था।


    ‘ जियोस्पेशल वर्ल्ड फोरम ’ का उल्लेख करते हुए डॉ जितेन्द्र सिंह ने कहा कि भारत अपने अंतरिक्ष कार्यक्रमों का विस्तार कर रहा है, जिनमें अन्य साझेदार भी हिस्सा ले रहे हैं। उन्होंने कहा कि दुनिया के कुछ बडे औद्योगिक घरानों के प्रतिनिधियों की उपस्थिति से यह साबित होता है कि ये सभी भारत के साथ सहयोग करने के आकांक्षी हैं।


    ***


    वीके/एएम/एकेपी/एमएम–6353


    

    
    (Release ID: 1517004) Visitor Counter : 296