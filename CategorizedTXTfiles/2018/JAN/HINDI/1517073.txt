      उप राष्ट्रपति सचिवालय

      निर्यातकों को नये बाजारों पर अवश्‍य ही फोकस करना चाहिए : उपराष्‍ट्रपति
      
      श्री एम.वेंकैया नायडू ने चेन्‍नई में फियो निर्यात उत्‍कृष्‍टता पुरस्‍कार 2018 प्रदान किए
      
      Posted On: 18 JAN 2018 4:14PM by PIB Delhi


    भारत के उपराष्‍ट्रपति श्री एम.वेंकैया नायडू ने भारत के निर्यातकों से कहा है कि वे नए बाजारों के साथ-साथ नवोदित उत्‍पादों सहित उन नए उत्‍पादों पर अवश्‍य ही अपना ध्‍यान केंद्रित करें जो विश्‍व व्‍यापार में उच्‍च वृद्धि दर दर्शा रहे हैं। इन उत्‍पादों में विद्युत, इलेक्‍ट्रॉनिक एवं दूरसंचार उपकरण शामिल हैं। उपराष्‍ट्रपति आज चेन्‍नई में फियो निर्यात उत्‍कृष्‍टता पुरस्‍कार 2018 प्रदान करने के बाद उपस्थित लोगों को संबोधित कर रहे थे।


    उन्‍होंने कहा कि सर्वोत्‍तम सहायक परितंत्र के साथ विनिर्माण केंद्रों को बंदरगाहों से कनेक्‍ट करने के लिए अत्‍याधुनिक समुद्री बंदरगाहों, हवाई अड्डों और सुपर हाईवे सृजित करने पर ध्‍यान केंद्रित करने के परिणामस्‍वरूप निर्यात के तेज गति पकड़ने के साथ-साथ इसकी उच्‍च वृद्धि दर के निरंतर बरकरार रहने की उम्‍मीद है।


    उपराष्‍ट्रपति ने कहा कि सरकार बुनियादी ढांचे, कृषि क्षेत्र और स्‍वास्‍थ्‍य क्षेत्र के विकास पर निरंतर विशेष जोर दे रही है। इन प्रयासों से भारतीय अर्थव्‍यवस्‍था के विकास की गति को और तेज करने में निश्चित तौर पर मदद मिलेगी। उन्‍होंने कहा कि भारत के विनिर्माण क्षेत्र को आवश्‍यक प्रोत्‍साहन देने के लिए ‘मेक इन इं‍डिया’ पहल के साथ-साथ बुनियादी ढांचे के विकास पर फोकस करने तथा घरेलू मांग बढ़ाने के लिए अनेक पहल करने से देश की अर्थव्‍यवस्‍था और ज्‍यादा मजबूत होगी।


    उपराष्‍ट्रपति ने यह भी कहा कि आने वाले वर्षों में विमुद्रीकरण और वस्‍तु एवं सेवा कर (जीएसटी) सहित विभिन्‍न सरकारी निर्णयों का अर्थव्‍यवस्‍था पर सकारात्‍मक असर पड़ने की उम्‍मीद है। उपराष्‍ट्रपति ने कहा, ‘इन कदमों के कारण निर्यातकों को हुई शुरुआती कठिनाइयों से मैं अवगत हूं। हालांकि, मुझे इस बात का पक्‍का भरोसा है कि जीएसटी परिषद और सरकार इन कठिन समस्‍याओं को सुलझाने के लिए पूरी तरह से तत्‍पर रही हैं और इसके साथ ही वे इन चिंताओं को दूर करने के लिए त्‍वरित कदम उठाती रही हैं।’


    ***


    वीके/एएम/आरआरएस/एनआर-6367

    
    
    (Release ID: 1517073) Visitor Counter : 377