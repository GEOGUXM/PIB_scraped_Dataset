      वस्‍त्र मंत्रालय

      कपड़ा राज्य मंत्री ने 60वें भारत अंतर्राष्ट्रीय परिधान मेले का उद्घाटन किया
      Posted On: 17 JAN 2018 8:12PM by PIB Delhi


    कपड़ा राज्य मंत्री श्री अजय टमटा ने आज यहां प्रगति मैदान में 60वें भारत अंतर्राष्ट्रीय परिधान मेले (आईआईजीएफ) का उद्घाटन किया। उपस्थितजनों को संबोधित करते हुए मंत्री महोदय ने कहा कि परिधान क्षेत्र रोजगार देने वाला सबसे बड़ा क्षेत्र है। उन्होंने कहा कि आईआईजीएफ एक ऐसा विशाल मंच है, जहां विदेशी परिधान क्रेता और परिधान निर्यातक, दोनों हिस्सा लेते हैं। मेले में भारत के लगभग आधे राज्य हिस्सा ले रहे हैं। श्री टमटा ने कहा कि माननीय प्रधानमंत्री द्वारा घोषित ‘टैक्सटाइल पैकेज’ से कपड़ा क्षेत्र को बहुत फायदा पहुंचा है। उन्होंने कहा कि पिछली बार 200 मिलियन अमरीकी डॉलर का व्यापार हुआ था। उन्होंने मेले में हिस्सा लेने वाले खरीददारों और निर्यातकों को शुभकामनाएं दीं।


    3 दिवसीय अंतर्राष्ट्रीय परिधान मेला प्रगति मैदान के हॉल नम्बर 11, 12 और 12 ए में आयोजित किया जा रहा है। मेले के इस संस्करण में यूरोपीय संघ, अमरीका और अन्य पश्चिमी बाजारों के शरदकालीन परिधानों का प्रदर्शन किया जा रहा है।


    इस अवसर पर एईपीसी के अध्यक्ष श्री एचकेएल मागू ने मेले और उद्योग में आने वाले भारी बदलाव के लिए संतोष व्यक्त किया। उन्होंने कहा कि मेले का बड़े पैमाने पर विकास हुआ है और वह एशिया में सबसे बड़ा और लोकप्रिय मंच बन गया है। उन्होंने कहा कि यहां विदेशी परिधान क्रेता उत्पादों और भारत के निर्माताओं के साथ कारोबारी सहयोग प्राप्त कर सकते हैं।


    गुजरात, हरियाणा, महाराष्ट्र, मध्यप्रदेश, दिल्ली, राजस्थान, तमिलनाडु, तेलंगाना, उत्तर प्रदेश और पश्चिम बंगाल के कुल 294 निर्यातक मेले में भाग ले रहे हैं। ये निर्यातक महिलाओं, पुरूषों और बच्चों के परिधान और अन्य वस्त्रों का प्रदर्शन कर रहे हैं। 95 देशों के क्रेता इसमें हिस्सा ले रहे हैं, जिनमें से ब्राजील, स्पेन, जापान, उरुग्वे, इंग्लैंड, हांगकांग और अमरीका के खरीददारों ने मेले में हिस्सा लेने के लिए पंजीकरण करवा लिया है।


    आईआईजीएफ सभी तीन दिनों के दौरान दिन में दो बार फैशन-शो का आयोजन कर रह है। इसके अलावा सबसे सुंदर स्टॉलों को 18 जनवरी 2018 को एक पुरस्कार समारोह में स्वर्ण, रजत और कांस्य ट्राफियां प्रदान की जाएंगी।


    ***


    वीके/एएम/एकेपी/एमएम–6358


    

    
    (Release ID: 1517024) Visitor Counter : 281