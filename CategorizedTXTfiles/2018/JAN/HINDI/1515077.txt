      खाद्य प्रसंस्करण उद्योग मंत्रालय

      खाद्य प्रसंस्करण प्रौद्योगिकी में प्रशिक्षण
      Posted On: 02 JAN 2018 6:18PM by PIB Delhi


    खाद्य प्रसंस्करण उद्योग मंत्रालय के प्रशासनिक नियंत्रण वाले दो शैक्षिक अनुसंधान संस्थान- कुंडली , हरियाणा स्थित राष्ट्रीय खाद्य प्रौद्योगिकी उद्यमिता और प्रबंधन संस्थान (एनआईएफटीईएम) और तंजावुर , तमिलनाडु स्थित भारतीय खाद्य प्रसंस्करण प्रौद्योगिकी (आईआईएफपीटी)- खाद्य प्रसंस्करण उद्योग में कुशल श्रमिकों की उपलब्धता बढ़ाने तथा स्वदेशी तकनीक का विकास करने के उद्देश्य से शिक्षा प्रदान कर रहे हैं तथा खाद्य प्रसंस्करण तकनीक में अनुसंधान कर रहे हैं।


    एनआईएफटीईएम का गठन देश के संस्थानों तथा विदेशी संस्थानों के मध्य सहयोग और नेटवर्किंग को बढ़ावा देने के उद्देश्य से किया गया था। खाद्य प्रसंस्करण क्षेत्र में विश्व स्तरीय अभ्यासों का उपयोग , लघु अवधि के पाठ्यक्रम तथा अनुसंधान और शिक्षण पर बल देते हुए प्रबंधन पाठ्यक्रम संस्थान के उद्दश्यों में शामिल हैं। एनआईएफटीईएम खाद्य विज्ञान और प्रौद्योगिकी के क्षेत्र में एकीकृत अनुसंधान , शिक्षण व उद्यमिता के केंद्र के रूप में कार्य करता है। संस्थान के द्वारा 2012-13 से निम्नलिखित स्नातक तथा स्नातकोत्तर पाठ्यक्रम संचालित किए जा रहे हैं।


    (1) बीटेक (खाद्य प्रौद्योगिकी प्रबंधन)


    (2) एम.टेक- पांच पाठ्यक्रमों में: -


    (ए) खाद्य प्रक्रिया इंजीनियरिंग और प्रबंधन ,


    (बी) खाद्य संरक्षा और गुणवत्ता प्रबंधन ,


    (सी) खाद्य प्रौद्योगिकी और प्रबंधन ,


    (डी) खाद्य आपूर्ति श्रृंखला प्रबंधन ,


    (ई) खाद्य संयंत्र संचालन प्रबंधन।


    इसके अतिरिक्त संस्थान ने 2013-14 से पांच स्नातकोत्तर विभागों में पीएचडी कार्यक्रम शुरू किया है। इसने दोहरी विशेषज्ञता के साथ एमबीए पाठ्यक्रम की शुरूआत की है। ( I) अनिवार्य: खाद्य और कृषि व्यवसाय प्रबंधन , (II) वैकल्पिक: शैक्षिक वर्ष 2016-17 में विपणन/ वित्त / अंतर्राष्ट्रीय व्यवसाय में से कोई एक।


    आईआईएफपीटी 60 स्नातक तथा 30 स्नातकोत्तर छात्रों को खाद्य प्रक्रिया इंजीनियरिंग और खाद्य विज्ञान और तकनीक में शिक्षण प्रदान करता है। इसके अलावे यह 20 छात्रों को पीएचडी कार्यक्रम में दाखिला देता है। इस संस्थान के पाठ्यक्रम को इस तरह तैयार किया गया है कि अंतिम वर्ष में छात्र केवल प्रशिक्षण और स्वदेशी तकनीक के विकास पर ध्यान केंद्रित करते हैं। प्रधानमंत्री कौशल विकास योजना के अंतर्गत आईआईएफपीटी विभिन्न प्रशिक्षण कार्यक्रम तथा किसानों, उद्यमियों व युवाओं को उनके कौशल विकास के लिए प्रशिक्षण प्रदान करता है।


    यह जानकारी खाद्य प्रसंस्करण उद्योग मंत्री सुश्री साध्वी निरंजन ज्योति ने आज लोकसभा में एक प्रश्न के लिखित उत्तर में दी।


    वीके/एएम/जेके/एसकेपी- 6167


    

    
    (Release ID: 1515077) Visitor Counter : 300