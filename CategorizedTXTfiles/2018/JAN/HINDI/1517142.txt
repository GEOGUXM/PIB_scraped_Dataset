      रेल मंत्रालय

      निर्माण उद्योग की बड़ी हस्तियों के साथ रेल मंत्रालय का विशद सम्मेलन ‘निर्माण संवाद’ आज यहां समाप्त
      
      रेल मंत्री ने प्रतिभागियों के साथ जीवंत बातचीत की
      
      प्रणालियों और प्रक्रियाओं में उचित बदलावों के मद्देनजर फॉलोअप कार्रवाई के लिए रेल मंत्री ने निर्देश दिए
      
      आयोजन में 400 निर्माण एवं परामर्श कम्पनियों के उच्च प्रबंधन ने हिस्सा लिया
      
      सम्मेलन का आयोजन रेल विकास निगम लिमिटेड ने किया
      
      
      Posted On: 18 JAN 2018 7:55PM by PIB Delhi


    रेलवे और निर्माण उद्योग के साथ अपनी तरह की पहली बातचीत संबंधी ‘निर्माण संवाद’ विषयक एक विशद सम्मेलन आज यहां समाप्त हुआ। इस सम्मेलन का आयोजन रेल विकास निगम लिमिटेड (आरवीएनएल) ने किया था। यह संस्था रेलवे की परियोजनाओँ के कार्यान्वयन से जुड़ी है। इस विशद सम्मेलन की पहल माननीय रेल एवं कोयला मंत्री श्री पीयूष गोयल ने की थी, ताकि प्रक्रियाओं को दुरुस्त किया जा सके और रेलवे परियोजनाओं के शीघ्र कार्यान्वयन में आने वाली अड़चनों को दूर किया जा सके।


    सम्मेलन की अध्यक्षता माननीय रेल एवं कोयला मंत्री श्री पीयूष गोयल ने की। इस दौरान उन्होंने प्रतिभागियों के साथ निजी स्तर पर बातचीत भी की। सम्मेलन में रेलवे बोर्ड के अध्यक्ष श्री अश्वनी लोहानी और रेलवे बोर्ड के सदस्यों सहित आरवीएनएल के अध्यक्ष एवं प्रबंधक निदेशक, रेलवे बोर्ड, जोनल रेलवे, सीपीएसई आदि के वरिष्ठ अधिकारियों ने भी हिस्सा लिया। इस आयोजन में 400 निर्माण एवं परामर्श कंपनियों के उच्च प्रबंधन अधिकारी भी शरीक हुए। ‘संवाद’ के दौरान मेसर्स केईसी इंटरनेशनल, सीमेंस, लार्सन एण्ड टुब्रो, सिस्ट्रा एमवीए कंसल्टिंग इंडिया प्रा.लि., टाटा प्रोजेक्ट लि. और एफ्कॉन्स इंफ्रास्ट्रक्चर लिमिटेड जैसी प्रमुख निर्माण एवं परामर्श कंपनियों के प्रतिनिधियों ने प्रेजेंटेशन दिया।


    इस खुली बैठक में सभी प्रतिभागियों को यह अवसर दिया गया कि वे अपने-अपने मुद्दे उठा सकें और उनके निवारण का सुझाव दें। मंत्री महोदय ने प्रतिभागियों के साथ जीवंत बातचीत की। इस दौरान संविदा प्रबंधन, नकदी प्रवाह में सुधार, परियोजनाओँ का कार्यान्वयन, भू-अधिग्रहण में विलंब, लघु खनिजों के लिए लाइसेंस प्राप्त करने की समस्याओं, ठेकेदारों के भुगतान, तकनीकी श्रम-शक्ति के प्रशिक्षण की आवश्यकता इत्यादि मुद्दों पर चर्चा की गयी।


    रेल मंत्री श्री पीयूष गोयल ने निर्देश दिया कि प्रतिभागियों द्वारा दिये जाने वाले सुझावों का अनुपालन किया जाये और प्रणालियों तथा प्रक्रियाओं में आवश्यक बदलाव किया जाये ताकि परियोजनाओं को जल्द पूरा किया जा सके। इसके अलावा मंत्रालय के महत्वाकांक्षी निवेश कार्यक्रम को भी बेहतर तरीके से लागू किया जा सके।


    ***


    वीके/एएम/एकेपी/एमएम-6377

    
    
    (Release ID: 1517142) Visitor Counter : 258