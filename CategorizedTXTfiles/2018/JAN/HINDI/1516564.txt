      श्रम और रोजगार मंत्रालय

      70 बीड़ी श्रमिकों को बरेली में वितरित किए जाएंगे आवासीय प्रमाणपत्र- संतोष कुमार गंगवार
      Posted On: 12 JAN 2018 5:41PM by PIB Delhi


    केंद्रीय श्रम एवं रोजगार राज्‍य मंत्री श्री संतोष कुमार गंगवार ने आज बरेली में एक प्रेस वार्ता के दौरान बताया कि कल आईवीआरआई कैम्‍पस में बीड़ी और अन्‍य मजदूरों के लिए एक शिविर का आयोजन किया गया है जिसमें बरेली मंडल के 70 मजदूरों का आवास आबंटन हेतु और स्‍वास्‍थ्‍य सुविधाओं के लिए 4860 लाभर्थियों का चयन किया गया है। शिविर में चयनित आवास के लाभार्थियों को कुल 1,50,000 रुपए प्रदान किए जाएंगे जिसकी पहली किस्‍त के रूप में 37,500 रुपए प्रदान किए जाएंगे।


    बीड़ी मजदूरों और उनके परिवार के स्‍वास्‍थ्‍य के लिए सरकार द्वारा किडनी, टी.बी. और कैंसर जैसी बीमारियों के इलाज के लिए 2,00,000 रुपए दिए जाते हैं। इस वर्ष बरेली मंडल में 4860 लाभार्थियों को यह सुविधा प्रदान की जाएगी।


    श्री गंगवार ने बताया कि गरीबी रेखा से नीचे के व्‍यक्‍तियों के लिए भारत सरकार ने प्रधानमंत्री जीवन ज्‍योति बीमा योजना लागू की है जिसके अंतर्गत 330 रुपए प्रीमियम पर 18 से 50 वर्ष के व्‍यक्‍तियों के लिए 2,00,000 रुपए तक का बीमा कवर उपलब्‍ध है। हमारा मंत्रालय मजदूरों को इस सुविधा से जोड़ने का प्रयास कर रहा है और इसके लिए जागरूकता शिविरों का आयोजन किया जा रहा है। उन्‍होंने यह भी बताया कि बरेली में ईएसआई का 50 बिस्‍तरों का अस्‍पताल अभी तक प्रदेश सरकार द्वारा संचालित होता था तथा जो शीघ्र ही पूरी तरह से श्रम एवं रोजगार मंत्रालय, भारत सरकार द्वारा संचालित किया जाएगा। उन्‍होंने कल होने वाले मेगा शिविर में बड़ी संख्‍या में भाग लेने के लिए श्रमिकों का आह्वान किया।


    ****


    सुधीर/इरशाद

    
    
    (Release ID: 1516564) Visitor Counter : 191