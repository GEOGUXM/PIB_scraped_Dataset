      प्रधानमंत्री कार्यालय

      खेलो इंडिया स्कूल गेम्स के उद्घाटन समारो में प्रधानमंत्री का भाषण
      Posted On: 31 JAN 2018 2:30PM by PIB Delhi


    प्रधानमंत्री श्री नरेंद्र मोदी ने आज नई दिल्ली के इंदिरा गांधी इंडोर स्टेडियम में खेलो इंडिया स्कूल गेम्स के प्रथम संस्करण का उद्घाटन किया।


    इस अवसर पर एकत्र लोगों को संबोधित करते हुए उन्होंने कहा कि खेलों का हमारे युवाओं के जीवन में प्रमुख स्थान होना चाहिए। उन्होंने कहा कि खेल व्यक्तित्व के विकास का प्रमुख माध्यम है।


    उन्होंने युवाओं का आह्वान किया कि वे अपने व्यस्त समय में से खेलों के लिए समय अवश्य निकालें। इस अवसर पर उपस्थित वरिष्ठ खिलाड़ियों का हवाला देते हुए श्री मोदी ने कहा कि उन्हें भी अनेक रुकावटों का सामना करना पड़ा था; परंतु उन्होंने अपना लक्ष्य नहीं छोड़ा और अपने को प्रतिष्ठित किया।


    प्रधानमंत्री ने कहा कि भारत में खेल प्रतिभाओं की कमी नहीं है। हम एक युवा राष्ट्र हैं और अन्य देशों की तुलना में खेलों में बेहतर कर सकते हैं।


    उन्होंने कहा कि भारत को विश्व स्तर पर प्रतिष्ठित करने के लिए सुदृढ़ सेना और शक्तिशाली अर्थव्यवस्था ही पर्याप्त नहीं है, बल्कि इसके लिए भारत के लोगों को वैज्ञानिक, कलाकार, खिलाड़ी आदि के रूप में विशिष्ट योगदान करना होगा। उन्होंने विश्वास व्यक्त किया कि भारत इन क्षेत्रों में ऊंचाइयां हासिल करेगा और इसके लिए उन्हें युवाओं पर पूरा भरोसा है।


    श्री मोदी ने कहा कि खेलो इंडिया का संबंध केवल पदक जीतने के साथ नहीं है। उन्होंने स्पष्ट किया कि इसका अर्थ है एक अभियान के तहत खेलों में भागीदारी के लिए लोगों को प्रेरित करना। उन्होंने कहा कि हम ऐसे प्रत्येक पहलू पर ध्यान केंद्रित करेंगे, जिससे देश में खेलों को अधिक लोकप्रिय बनाया जा सके।


    श्री नरेंद्र मोदी ने कहा कि ग्रामीण भारत और छोटे शहरों से युवाओं का बड़े खिलाड़ियों के रूप में उभरना अत्यंत प्रसन्नता की बात है। ऐसे अनेक युवा हैं, जिन्हें खेलों में ऊंचा स्थान हासिल करने के लिए मदद की जरूरत है, जो सरकार उन्हें प्रदान करना चाहती है।


    उन्होंने कहा कि ऐसे अनेक युवा हैं, जो आर्थिक लाभ के लिए नहीं बल्कि अपनी रुचि से खेलों में भाग लेते हैं। उन्होंने कहा कि इस अर्थ में एथलीट विशेष रूप से महत्वपूर्ण हैं। उन्होंने कहा कि जब कोई भारतीय खिलाड़ी जीतता या जीतती है और उसके हाथ में तिरंगा होता है, तो यह अपने आप में एक विशेष अनुभूति होती है और इससे समूचे राष्ट्र को ऊर्जा मिलती है।


    ***


    वीएल/एएम/आरएस/एमबी – 6796

    
    
    (Release ID: 1521606) Visitor Counter : 59