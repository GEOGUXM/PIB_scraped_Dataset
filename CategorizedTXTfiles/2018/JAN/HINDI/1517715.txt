      राष्ट्रपति सचिवालय

      वियतनाम के प्रधानमंत्री ने राष्ट्रपति से भेंट की
      Posted On: 24 JAN 2018 7:34PM by PIB Delhi


    वियतनाम के प्रधानमंत्री महामहिम श्री न्ग्यूयेन जुआन फ्यूक ने आज (24 जनवरी, 2018) राष्ट्रपति भवन में भारत के राष्ट्रपति श्री रामनाथ कोविंद से भेंट की।


    वियतनाम के प्रधानमंत्री के भारत आगमन का स्वागत करते हुए राष्ट्रपति ने कहा कि भारत गणतंत्र दिवस समारोह पर एक सम्मानित अतिथि के रूप में श्री फ्यूक की मेजबानी कर अत्यंत प्रसन्न है। भारत आसियान के साथ अपनी भागीदारी का 25वां वर्ष मना रहा है। इसे ध्यान में रखते हुए श्री फ्यूक की उपस्थिति और भी अधिक विशेष हो गई है।


    राष्ट्रपति ने कहा कि वियतनाम आसियान में भारत का एक वरीयता प्राप्त साझेदार है। दोनों देशों के बीच आर्थिक साझेदारी में उल्लेखनीय बढ़ोतरी हुई है। वर्ष 2020 तक 15 अरब अमेरिकी डॉलर के द्विपक्षीय व्यापार के लक्ष्य की प्राप्ति के लिए हमें दोगुने प्रयास करने की जरूरत है।


    राष्ट्रपति ने कहा कि भारत-वियतनाम संबंध और सुदृढ़ होते जा रहे हैं। पिछले वर्ष हमने गर्मजोशी भरे आपसी संबंधों को ध्यान में रखते हुए ‘मित्रता का वर्ष’ मनाया था। उन्होंने विभिन्न बहुपक्षीय मंचों पर भारत को वियतनाम की ओर से भरपूर समर्थन दिए जाने के लिए वियतनाम के प्रधानमंत्री का धन्यवाद किया तथा यह उम्मीद जताई कि इस यात्रा से भारत एवं वियतनाम के आपसी रिश्ते और ज्यादा प्रगाढ़ होंगे।


    ***


    वीके/एएम/आरआरएस/डीके – 6458


    

    
    (Release ID: 1517715) Visitor Counter : 370