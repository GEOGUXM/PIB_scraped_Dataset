      शिक्षा मंत्रालय

      सरकार सभी छात्रों को सर्वश्रेष्‍ठ शिक्षक, सर्वश्रेष्‍ठ अवसंरचना एवं सर्वश्रेष्‍ठ छात्रवृत्तियां उपलब्‍ध कराने के लिए प्रतिबद्ध है – श्री प्रकाश जावडेकर
      
      श्री प्रकाश जावडेकर ने ‘तकनीकी शिक्षा में गुणवत्‍तापूर्ण पहलों’ पर आयोजित सम्‍मेलन की अध्‍यक्षता की
      
      श्री प्रकाश जावडेकर ने अभियांत्रिकी एवं प्रौदयोगिकी तथा प्रबंधन पाठ्यक्रमों में पूर्व स्‍नातक एवं स्‍नातकोत्‍तर डिग्री पाठ्यक्रमों के लिए मॉडल करीकुलम जारी किया

      Posted On: 24 JAN 2018 7:59PM by PIB Delhi

    अखिल भारतीय तकनीकी शिक्षा परिषद (एआईसीटीई) द्वारा आज यहां ‘ तकनीकी शिक्षा में गुणवत्‍तापूर्ण पहलों ’ पर एक दिवसीय सम्‍मेलन का आयोजन किया गया। केंद्रीय मानव संसाधन विकास मंत्री श्री प्रकाश जावडेकर इस अवसर पर मुख्‍य अतिथि थे। इस अवसर पर केंद्रीय मानव संसाधन विकास राज्‍य मंत्री डॉ. सत्‍यपाल सिंह भी उपस्थित थे। इस सम्‍मेलन का उद्देश्‍य कुलपतियों , अग्रणी शिक्षाविदों तथा राज्‍य सरकारों और केन्‍द्र सरकार के विख्‍यात नीति निर्माताओं के अनुभवों को साझा करना तथा तकनीकी शिक्षा में मुद्दों और चुनौतियों पर विचारों का आदान प्रदान करना था। इन विख्‍यात व्‍यक्तियों से प्राप्‍त मूल्‍यवान विचारों से कार्यनीतिक योजना निर्माण तथा एआईसीटीई द्वारा की गई विभिन्‍न नीतिगत पहलों के प्रभावी कार्यान्‍वयन में मदद मिलेगी। सम्‍मेलन का मुख्‍य एजेंडा है :

     1. गुणवत्‍ता शिक्षा पर एआईसीटीई पहलों का कार्यान्‍वयन
     2. तकनीकी शिक्षा गुणवत्‍ता उन्‍नयन कार्यक्रम (टीईक्‍यूआईपी) ।।। - कार्य योजना
     3. मॉडल करीकुलम आरंभ करना तथा कार्यान्‍वयन के लिए कार्य योजना
     4. डिजिटल परिसरों के लिए कार्ययोजना
     5. एनबीए द्वारा प्रत्‍यायन – प्रगति एवं कार्ययोजना
     6. शिक्षक प्रशिक्षण

    सम्‍मेलन के प्रतिभागियों में तकनीकी विश्‍वविद्यालयों , मानद विश्‍वविद्यालयों एवं निजी विश्‍वविद्यालयों के कुलपति , राज्‍य सरकारों के सचिव एवं तकनीकी शिक्षा निदेशक , अग्रणी शिक्षाविद , विख्‍यात शिक्षाविद , जिन्‍होंने पूर्व स्‍नातक , स्‍नातकोत्‍तर अभियांत्रिकी एवं प्रबंधन विषयों के लिए मॉडल करीकुलम तैयार किया है , शामिल थे। इस सम्‍मेलन में मानव संसाधन विकास मंत्रालय , विश्‍वविद्यालय अनुदान आयोग आदि के वरिष्‍ठ अधिकारियों ने भी भाग लिया तथा अपने विचार साझा किये।


    तकनीकी शिक्षा की चुनौतियों से निपटने और एआईसीटीई द्वारा की गई विभिन्‍न नीतिगत पहलों के प्रभावी कार्यान्‍वयन के लिए प्रतिभागियों को चार समूहों में बांटा गया :


    समूह 1 : मॉडल करीकुलम को स्‍वीकार करना


    समूह 2 : ग्रीष्‍म इंटर्नशिप के तौर-तरीके


    समूह 3 : अध्‍यापक अभिविन्‍यास और अध्‍यापक प्रशिक्षण


    समूह 4 : अध्‍यापन प्रक्रियाएं: नई अध्‍यापन कला (स्‍वयं)


    समूह ने विषय वस्‍तु के बारे में विचार-विमर्श किया और उपरोक्‍त पहलों के कार्यान्‍वयन के लिए एक कार्य योजना तैयार की।


    श्री प्रकाश जावडेकर ने अभियांत्रिकी एवं प्रौदयोगिकी तथा प्रबंधन पाठ्यक्रमों में पूर्व स्‍नातक एवं स्‍नातकोत्‍तर डिग्री पाठ्यक्रमों (एमबीए एवं पीजीडीएम) के लिए मॉडल करीकुलम भी जारी किया।


    इस अवसर पर श्री जावडेकर ने कहा कि भारत में उच्‍च शिक्षा खासतौर से तकनीकी शिक्षा के क्षेत्र में पिछले कुछ वर्षों में तेजी से वृद्धि देने को मिली है। उन्‍होंने कहा कि प्रगति का एक मात्र तरीका गुणवत्‍तापूर्ण शिक्षा प्रदान करना है और हमने गुणवत्‍तापूर्ण शिक्षा के विकास को गति प्रदान करने के लिए विभिन्‍न पहलें की हैं। उन्‍होंने कहा कि मॉडल करीकुलम तैयार करके वर्तमान पाठ्यक्रम में नई जान डाली गई है , क्‍योंकि अद्यतन पाठ्यक्रम छात्र का अधिकार है। उन्‍होंने कहा कि उद्योग और सामाजिक दोनों क्षेत्रों में अनिवार्य प्रशिक्षण को शामिल करने से अभियांत्रिकी के स्‍नातक छात्रों को उद्योग और समाज की जरूरतों से जुड़ने में मदद मिलेगी।


    उन्‍होंने कहा कि सरकार सभी छात्रों को सर्वश्रेष्‍ठ शिक्षक , सर्वश्रेष्‍ठ अवसंरचना एवं सर्वश्रेष्‍ठ छात्रवृत्तियां उपलब्‍ध कराने के लिए प्रतिबद्ध है। उन्‍होंने यह भी सलाह दी कि शिक्षकों में पढाने के प्रति उत्‍साह होना चाहिए तथा उन्‍हें गुणवत्‍तापूर्ण प्रचलन की एक व्‍यापक रूपरेखा का अनुसरण करना चाहिए।


    सम्‍मेलन को संबोधित करते हुए मानव संसाधन विकास राज्‍य मंत्री श्री सत्‍यपाल सिंह ने कहा कि गुणवत्‍तापूर्ण शिक्षा प्रदान करना हमारी सर्वोच्‍च प्राथमिकता है , क्‍योंकि इसकी छात्रों और समाज के लिए उपयोगिता है। उन्‍होंने कहा कि जीवन का लक्ष्‍य भौतिकतावादी नहीं होना चाहिए और सभी को हमारे परम्‍परागत और सांस्‍कृतिक मूल्‍यों को अवश्‍य सीखना चाहिए। उन्‍होंने सुझाव दिया कि आनन्‍द के बारे में एक पाठ पाठ्यक्रम का हिस्‍सा होना चाहिए , क्‍योंकि कड़ी प्रतिस्‍पर्धा के कारण छात्रों पर दबाव रहता है। श्री सिंह ने मंत्रालय की कायापलट के लिए केन्‍द्रीय मानव संसाधन विकास मंत्री के नेतृत्‍व में लिए गए फैसलों के लिए श्री प्रकाश जावडेकर की सराहना की। उन्‍होंने मॉडल करीकुलम विकसित करने के लिए एआईसीटीई की टीम को बधाई दी।


    एआईसीटीई के अध्‍यक्ष प्रो. अनिल डी. सहस्रबुद्धे ने अभियांत्रिकी और प्रबंधन में स्‍नातक और स्‍नातकोत्‍तर पाठ्यक्रमों , इंजीनियरिंग के छात्रों के लिए अधिष्‍ठापन कार्यक्रम , छात्रों के लिए उद्योग में तत्‍परता और अनिवार्य प्रशिक्षण , स्‍टार्ट अप और नवोन्‍मेष आदि के लिए मॉडल करीकुलम सहित एआईसीटीई द्वारा की गई विभिन्‍न गुणवत्‍तापूर्ण पहलों की जानकारी दी। उन्‍होंने बताया कि एआईसीटीई ने स्‍नातक इंजीनियरिंग पाठयक्रमों और विभागीय तैयारी कार्यक्रम का मॉडल करीकुलम विक‍सित करने के लिए आईआईटी से समितियों के प्रमुखों का विषयवार गठन किया है , जिसमें शिक्षा के क्षेत्र के 2-3 विशेषज्ञों के साथ उद्योग के विशेषज्ञ शामिल हैं। उन्‍होंने बताया कि प्रथम वर्ष में छात्रों के लिए तीन सप्‍ताह का अनिवार्य तैयारी कार्यक्रम शुरू किया गया है , जिससे छात्रों को नये माहौल में तालमेल बैठाने में मदद मिलेगी , क्‍योंकि छात्र विविध विचारों, पृष्‍ठभूमियों और तैयारियों से आते हैं। मॉडल करीकुलम में वास्‍तविक प्रयोगशालाओं की अवधारणा शुरू की गई है। इंजीनियरिंग में स्‍नातक डिग्री के लिए 150 से 160 क्रेडिट वाला कोई भी छात्र योग्‍य है। यदि छात्र/छात्रा अतिरिक्‍त 20 क्रेडिट पूरा कर लेता/लेती है , तो वह ऑनर्स अथवा अतिरिक्‍त माइनर इंजीनियरिंग के साथ स्‍नातक डिग्री के पात्र होंगे। इसे एमओओसी के जरिए प्राप्‍त किया जा सकता है। इसी प्रकार से इंजीनियरिंग में स्‍नातकोत्‍तर पाठयक्रमों के लिए मॉडल करीकुलम में 68 क्रेडिट होने चाहिए। 18 स्‍नातकोत्‍तर विशेषज्ञता प्राप्‍त पाठयक्रमों के मॉडल करीकुलम को शुरू किया गया है।


    उन्‍होंने बताया कि एमबीए/पीजीडीएम पाठयक्रम के लिए न्‍यूनतम क्रेडिटों की संख्‍या 102 है। श्री सहस्रबुद्धे ने जोर देकर कहा कि एआईसीटीई नियमित आधार पर मॉडल करीकुलम में सुधार सुनिश्चित करेगी। सुधार से छात्रों को रोजगार के बेहतर अवसर प्राप्‍त करने , स्‍टार्ट अप और उच्‍च अध्‍ययनों के लिए अन्‍य रास्‍ते तलाशने में मदद मिलेगी। भारत के संस्‍थानों/विश्‍वविद्यालयों से आग्रह किया गया है कि वे इस मॉडल करीकुलम को अपनाएं। स्‍थानीय जरूरतों पर निर्भरता से पाठयक्रम सुधर सकता है।


    इस अवसर पर एआईसीटीई के उपाध्‍यक्ष प्रो. एम.पी. पुनिया , एआईसीटीई के सदस्‍य सचिव प्रो. ए.पी. मित्‍तल और एआईसीटीई के सलाहकार-1 प्रो. राजीव कुमार तथा मंत्रालय के अन्‍य वरिष्‍ठ अधिकारी मौजूद थे।


    ***


    वीके/एएम/केपी/वाईबी – 6457


    

    
    (Release ID: 1517720) Visitor Counter : 292
    
    
    
    
    

6.