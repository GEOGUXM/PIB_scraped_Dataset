      प्रधानमंत्री कार्यालय

      प्रधानमंत्री श्री नरेन्‍द्र मोदी कल गुजरात में इजराइल के प्रधानमंत्री श्री बेन्‍यामिन नेतन्‍याहू की अगवानी करेंगे
      Posted On: 16 JAN 2018 8:04PM by PIB Delhi


    प्रधानमंत्री श्री नरेन्‍द्र मोदी कल गुजरात के दौरे के दौरान इजराइल के प्रधानमंत्री श्री बेन्‍यामिन नेतन्‍याहू और श्रीमती सारा नेतन्‍याहू की अगवानी करेंगे।


    अहमदाबाद शहर एक स्‍वागत समारोह में श्रीमती और श्री नेतन्‍याहू का अभिवादन करेगा। श्रीमती और श्री नेतन्‍याहू अहमदाबाद हवाई अड्डे से साबरमती आश्रम के लिए रवाना हो जाएंगे। वे साबरमती आश्रम में महात्‍मा गांधी को श्रद्धांजलि अर्पित करेंगे।


    प्रधानमंत्री श्री नरेन्‍द्र मोदी और प्रधानमंत्री श्री नेतन्‍याहू अहमदाबाद स्थित देव धोलेरा गांव में आईक्रिएट सेंटर का उद्घाटन करेंगे। वे एक स्‍टार्टअप प्रदर्शनी देखने जाएंगे और वहां अन्‍वेषकों (इनोवेटर) एवं विभिन्‍न स्‍टार्टअप के सीईओ के साथ संवाद करेंगे। दोनों प्रधानमंत्री एक वीडियो लिंक के जरिए बानसकंथा जिले के सुईगम तालुका को एक मोबाइल जल अलवणीकरण वैन समर्पित करेंगे। दोनों ही प्रधानमंत्री उपस्थित जन सभा को संबोधित भी करेंगे।


    प्रधानमंत्री श्री नेतन्‍याहू और प्रधानमंत्री श्री नरेन्‍द्र मोदी बानसकंथा जिले में स्थित वडराड में सब्‍जी उत्‍कृष्‍टता केन्‍द्र का भी दौरा करेंगे। उन्‍हें इस केन्‍द्र की कार्य योजना से अवगत कराया जाएगा। दोनों प्रधानमंत्री एक वीडियो लिंक के जरिए भुज जिले के कुकामा स्थित खजूर उत्‍कृष्‍टता केन्‍द्र का उद्घाटन करेंगे। दोनों प्रधानमंत्री किसानों के साथ भी संवाद करेंगे।


    प्रधानमंत्री श्री नेतन्‍याहू बाद में मुम्‍बई के लिए प्रस्‍थान कर जाएंगे।


    ****


    वीके/एएम/आरआरएस/वीके- 6335


    

    
    (Release ID: 1516898) Visitor Counter : 314