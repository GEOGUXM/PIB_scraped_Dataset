      वित्‍त मंत्रालय

      2017-18 की अप्रैल-सितंबर अवधि के दौरान सेवा निर्यात और सेवा आयात में क्रमश: 16.2 एवं 17.4 प्रतिशत की उल्‍लेखनीय वृद्धि
      Posted On: 29 JAN 2018 1:43PM by PIB Delhi


    केन्‍द्रीय वित्‍त एवं कॉरपोरेट मामलों के मंत्री श्री अरुण जेटली ने आज संसद के पटल पर आर्थिक सर्वेक्षण 2017-18 प्रस्‍तुत किया।


    भारत 3.4 प्रतिशत की हिस्‍सेदारी के साथ वर्ष 2016 के दौरान विश्‍व में वाणिज्यिक सेवाओं के आठवें सबसे बड़े निर्यातक के रूप में अपना रूतबा बनाए रखने में कामयाब रहा। यह विश्‍व में भारत के वाणिज्यिक निर्यात की 1.7 प्रतिशत हिस्‍सेदारी की तुलना में दोगुनी है। भारत के सेवा क्षेत्र ने वर्ष 2016-17 में 5.7 प्रतिशत की निर्यात वृद्धि दर दर्ज की थी। वर्ष 2017-18 की अप्रैल-सितंबर अवधि के दौरान सेवा निर्यात और सेवा आयात में क्रमश: 16.2 तथा 17.4 प्रतिशत की उल्‍लेखनीय वृद्धि दर्ज की गई। इस अवधि के दौरान सेवा क्षेत्र से जुड़ी शुद्ध प्राप्तियों में 14.6 प्रतिशत की वृद्धि आंकी गई है। सेवा क्षेत्र के शुद्ध अधिशेष (सरप्‍लस) से वर्ष 2017-18 की प्रथम छमाही के दौरान भारत के विनिर्माण क्षेत्र में दर्ज की गई कमी के लगभग 49 प्रतिशत का वित्‍त पोषण हुआ।


    सेवाओं के निर्यात को बढ़ावा देने के उद्देश्‍य से सरकार ने विदेश व्‍यापार नीति 2015-2020 की अपनी मध्‍यावधि समीक्षा में भारत से सेवा निर्यात योजना (एसईआईएस) के तहत दिए जाने वाले प्रोत्‍साहनों में 2 प्रतिशत की वृद्धि की है, जिसके परिणामस्‍वरूप 1140 करोड़ रुपये का अतिरिक्‍त वार्षिक प्रोत्‍साहन सुनिश्चित हुआ है। इससे होटल एवं रेस्‍तरां, अस्‍पताल, शैक्षणिक सेवाओं सहित सेवा निर्यात में उल्‍लेखनीय मदद मिल सकती है। वैसे तो वस्‍तुओं एवं सेवाओं के विश्‍व व्‍यापार की गति वर्ष 2018 में काफी तेज हो जाने का अनुमान है, लेकिन बढ़ती वैश्विक अनिश्चितता, संरक्षणवाद और कठोर प्रवासन (माइग्रेशन) नियम भारत के सेवा निर्यात को विशिष्‍ट आकार देने में महत्‍वपूर्ण कारक साबित होंगे।


    *****


    डीएसएम/आरएम/वीएलके/एएम/जेके/वीके/आरआरएस/एमपी/एसकेजे/पीके/जेडी/एसएस/आरके/वीके/एसएस/डीएस/वाईबी/सीएल/एनआर/डी/सी/-7

    
    
    (Release ID: 1518104) Visitor Counter : 272