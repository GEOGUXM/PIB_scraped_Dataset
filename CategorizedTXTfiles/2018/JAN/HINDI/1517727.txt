      पोत परिवहन मंत्रालय

      श्री नितिन गडकरी कल गाजीपुर इंटरमोडल टर्मिनल की आधारशिला रखेंगे
      
      इस टर्मिनल का निर्माण जल मार्ग विकास परियोजना के एक हिस्से के रूप में आईडब्ल्यूएआई द्वारा किया जा रहा है
      
      इससे भूमि एवं जल दोनों ही मार्गों से माल ढुलाई में सहूलियत होगी, इसमें भंडारण क्षेत्र भी होंगे
      
      यह गंगा को परिवहन के पर्यावरण अनुकूल, कम ईंधन खपत और किफायती साधन के रूप में विकसित करने की दिशा में एक महत्वपूर्ण कदम है
      
      Posted On: 24 JAN 2018 8:17PM by PIB Delhi


    केन्द्रीय सड़क परिवहन एवं राजमार्ग, शिपिंग और जल संसाधन, नदी विकास तथा गंगा संरक्षण मंत्री श्री नितिन गडकरी कल उत्तर प्रदेश के गाजीपुर में एक इंटरमोडल टर्मिनल की आधारशिला रखेंगे। 155 करोड़ रुपये की लागत वाले इस टर्मिनल का निर्माण भारतीय अंतर्देशीय जलमार्ग प्राधिकरण (आईडब्ल्यूएआई) द्वारा गंगा नदी पर विश्व बैंक से सहायता प्राप्त जल मार्ग विकास परियोजना अथवा एनडब्ल्यू-I के एक हिस्से के रूप में किया जा रहा है। संचार राज्य मंत्री (स्वतंत्र प्रभार) एवं रेल राज्य मंत्री श्री मनोज सिन्हा और उत्तर प्रदेश के उप मुख्यमंत्री श्री केशव प्रसाद मौर्य भी इस अवसर पर उपस्थित थे।


    गाजीपुर में निर्मित किये जाने वाले इंटरमोडल टर्मिनल के जुड़ाव (लिंकेज) एनडब्ल्यू-I अथवा गंगा नदी और एनएच-19 दोनों से ही होंगे जो मात्र 650 मीटर दूर है। एनएच-19 उत्तर प्रदेश के गाजीपुर को बिहार के पटना से जोड़ता है। अत: यह टर्मिनल बड़े एवं छोटे दोनों ही तरह के कार्गो की दक्ष ढुलाई की दृष्टि से अत्यंत महत्वपूर्ण होगा क्योंकि इसमें भूमि एवं जल मार्गों दोनों से ही परिवहन (इंटरमोडल) के विकल्प होंगे। इस टर्मिनल में बर्थ, भंडारण क्षेत्र एवं शेड, टर्मिनल भवन, संचार प्रणालियों और विद्युत उप-केन्द्र जैसी सुविधाएं होंगी। इसकी वार्षिक संचालन क्षमता 12 लाख टन होगी।


    इस टर्मिनल से 5000 प्रत्यक्ष एवं अप्रत्यक्ष रोजगार सृजित होने की आशा है। इस टर्मिनल के निर्माण का प्रथम चरण अप्रैल, 2020 तक पूरा हो जाने की उम्मीद है।


    ***


    वीके/एएम/आरआरएस/एमएम – 6459


    

    
    (Release ID: 1517727) Visitor Counter : 476