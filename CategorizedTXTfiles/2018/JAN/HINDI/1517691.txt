      रेल मंत्रालय

      कन्‍याकुमारी – नागरकोयल – तिरूवनंतपुरम खंड में 3618 करोड़ रूपये की लागत वाली विद्युतीकरण - दोहरीकरण परियोजनाओं के लिए शिलान्‍यास किया गया
      
      श्री राजेन गोहेन ने नागरकोयल जंक्‍शन रेलवे स्‍टेशन पर डेटिकेटिड एस्‍केलेटर सुविधा, वाई- फाई सेवाओं एवं 100 प्रतिशत एलईडी लाईटिंग सुविधाओं का उद्घाटन किया।
      
      Posted On: 24 JAN 2018 6:50PM by PIB Delhi


    केन्‍द्रीय रेल राज्‍य मंत्री श्री राजेन गोहेन ने 23 जनवरी, 2018 को नागरकोयल जंक्‍शन रेलवे स्‍टेशन पर आयोजित एक समारोह में कन्‍याकुमारी – नागरकोयल – तिरूवनंतपुरम खंड में 349 किलोमीटर की 3618 करोड़ रूपये की लागत वाली विद्युतीकरण के साथ ही दोहरीकरण परियोजनाओं के लिए शिलान्‍यास किया। तीन अवसंरचनागत परियोजनाओं के लिए शिलान्‍यास करने के अतिरिक्‍त श्री राजेन गोहेन ने नागरकोयल जंक्‍शन रेलवे स्‍टेशन पर डेटिकेटिड एस्‍केलेटर सुविधा, वाई- फाई सेवाओं एवं 100 प्रतिशत एलईडी लाईटिंग सुविधाओं का उद्घाटन किया।


    केन्‍द्रीय वित्‍त एवं जहाजरानी राज्‍य मंत्री श्री पोन राधाकृष्‍णन, तमिलनाडु सरकार के सूचना एवं प्रचार मंत्री श्री कदमबर राजू, सांसद श्री ए विजय कुमार ने भी इस समारोह में भाग लिया तथा इस अवसर पर उपस्थित रहे।


    केन्‍द्रीय रेल राज्‍य मंत्री श्री राजेन गोहेन ने जनसमूह को संबोधित करते हुए कहा कि भारतीय रेल यात्रियों को बेहतर सुविधाएं देने के लिए लगातार प्रयास कर रही है। उन्‍होंने कहा कि अधिक से अधिक ग्राहकोन्‍मुखी सुविधाएं क्रियान्वित की जा रही हैं। उन्‍होंने सभी स्‍टेशनों पर 100 प्रतिशत एलईडी को अमल में लाने के दक्षिण रेलवे के प्रयासों की सराहना की तथा लेवेल क्रॉसिंग को समाप्‍त करने और रेल उपयोगकर्ताओं की सुरक्षा सुनिश्चित करने के दक्षिण रेलवे की पहलों की प्रशंसा की। उन्‍होंने कहा कि वित्‍त वर्ष 2017 – 18 में तमिलनाडु के लिए परिव्‍यय 2287 करोड़ रूपये है जोकि 2009 -10 से 2016-17 के वित्‍त वर्षों की तुलना में लगभग 160 प्रतिशत की बढ़ोत्‍तरी दर्शाती है। उन्‍होंने कहा कि यात्री सुविधाओं के लिए परिव्‍यय वित्‍त्‍ वर्ष 2016-17 के 33 करोड़ रूपये से बढ़ाकर 2017-18 में 38 करोड़ रूपये कर दिया गया है। मंत्री महोदय ने कहा कि वह कन्‍याकुमारी की यात्रा करके प्रसन्‍न हैं जहां कभी स्‍वामी विवेकानंद के पद्धचिन्‍ह पडे थे।


    केन्‍द्रीय वित्‍त एवं जहाजरानी राज्‍य मंत्री श्री पोन राधाकृष्‍णन ने इस अवसर पर पूरे कन्‍याकुमारी – तिरूवनंतपुरम खंड के लिए 4000 करोड़ रूपये की रेल विकास परियोजना को केन्‍द्र सरकार द्वारा दी गई मंजूरी के लिए प्रसन्‍नता व्‍यक्‍त की। उन्‍होंने कहा कि वह इस पहल को लेकर माननीय प्रधानमंत्री एवं केन्‍द्रीय रेल मंत्री को धन्‍यवाद देते हैं। उन्‍होंने कहा कि केन्‍द्र सरकार और राज्‍य सरकारों के संयुक्‍त प्रयासों से कन्‍याकुमारी क्षेत्र में क्रांतिकारी बदलाव आयेगा।


    दक्षिण रेलवे के महाप्रबंधन श्री आर के कुलश्रेष्‍ठ ने गणमान्‍य व्‍यक्तियों का स्‍वागत किया एवं जन समूह को संबोधित किया। त्रिवेन्‍द्रम के डीआरएम श्री प्रकाश भूटानी, मदुरई की डीआरएम सुश्री नीनू इतेराह, कई विभागों के प्रमुख, अधिकारियों एवं दक्षिण रेल के कर्मचारियों ने समारोह में भाग लिया।


    *****


    वीके/एएम/एसकेजे/एस – 6450


    

    
    (Release ID: 1517691) Visitor Counter : 181