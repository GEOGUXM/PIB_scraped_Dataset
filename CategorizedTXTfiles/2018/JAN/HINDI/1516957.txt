      वाणिज्‍य एवं उद्योग मंत्रालय

      देश में लॉजिस्टिक्‍स क्षेत्र के विकास के लिए एक संस्‍थागत व्‍यवस्‍था की स्‍थापना हेतु वाणिज्‍य विभाग और सीआईआई के बीच एमओयू पर हस्‍ताक्षर
      Posted On: 16 JAN 2018 6:48PM by PIB Delhi


    सरकार ने हाल ही में देश में लॉजिस्टिक्‍स क्षेत्र के एकीकृत विकास की जिम्‍मेदारी वाणिज्‍य विभाग को सौंपी है। यह कार्य पूरा करने के लिए आज नई दिल्‍ली में वाणिज्‍य एवं उद्योग मंत्री श्री सुरेश प्रभु की मौजूदगी में भारतीय उद्योग परिसंघ (सीआईआई) के साथ एक सहमति पत्र (एमओयू) पर हस्‍ताक्षर किए गए। सरकार ने देश में लॉजिस्टिक्‍स लागत को वर्ष 2022 तक घटाकर सकल घरेलू उत्‍पाद (जीडीपी) के 10 प्रतिशत से भी कम के स्‍तर पर लाने का निर्णय लिया है , जो वर्तमान समय में 14 प्रतिशत है। इस अवसर पर मंत्री महोदय ने इस पहल के लिए वाणिज्‍य विभाग के लॉजिस्टिक्‍स प्रभाग और सीआईआई को बधाई दी। इसके साथ ही श्री सुरेश प्रभु ने वाणिज्‍य विभाग के लॉजिस्टिक्‍स प्रभाग और सीआईआई से अनुरोध किया कि वे आपस में सहयोग कर दक्षता एवं लागत दोनों ही दृष्टि से लॉजिस्टिक्‍स क्षेत्र को वैश्विक स्‍तर पर ले जाएं।


    मंत्री महोदय ने भारत में लॉजिस्टिक्‍स क्षेत्र का आधुनिकीकरण करने के साथ-साथ इसे सर्वोत्तम वैश्विक मानक के समतुल्‍य बनाने के लिए एक खाका (रोडमैप) पेश किया है। इस उद्देश्‍य की पूर्ति के लिए केन्‍द्रीय मंत्रालयों के साथ-साथ राज्‍य सरकारों के सहयोग से इस दिशा में समन्वित प्रयास शुरू किए गए हैं , ताकि घरेलू एवं एक्जिम लॉजिस्टिक्‍स दोनों से ही जुड़ी नियामकीय प्रक्रियाओं को सरल किया जा सके। भारत सरकार के वाणिज्‍य विभाग में विशेष सचिव की अध्‍यक्षता वाला लॉजिस्टिक्‍स प्रभाग इसे और ज्‍यादा दक्ष बनाते हुए देश में एक्जिम और घरेलू लॉजिस्टिक्‍स की लागत घटाने के लिए एक व्‍यापक कार्य योजना पर काम कर रहा है। प्रक्रियाओं को सरल बनाने एवं सूचना प्रौद्योगिकी का इस्‍तेमाल करने के साथ-साथ देश में लॉजिस्टिक्‍स से जुड़े बुनियादी ढांचे की समन्वित बढ़ोतरी करके यह सुनिश्चि㕋त किया जाएगा। सरकार ने हाल ही में लॉजिस्टिक्‍स से जुड़ी अनेक गतिविधियों को बुनियादी ढांचागत दर्जा प्रदान किया है जिससे उन्‍हें सस्‍ते एवं दीर्घकालिक वाणिज्यिक ऋण प्राप्‍त करने में आसानी होगी।


    एक विस्‍तृत कार्य योजना विकसित करने के लिए सरकारी एजेंसियों , उद्योग एवं अकादमिक जगत के साथ सम्‍पर्क स्‍थापित करने हेतु लॉजिस्टिक्‍स प्रभाग ने समस्‍त हितधारकों के साथ औपचारिक साझेदारी करने की योजना बनाई है। संबंधित रोडमैप कुछ इस प्रकार है:


    · लॉजिस्टिक्‍स से जुड़े मसलों पर विचार करने और उपयुक्‍त समाधानों की सिफारिश करने के लिए लॉजिस्टिक्‍स कार्यदल का गठन किया जाएगा जिसमें वाणिज्‍य विभाग (डीओसी) और उद्योग जगत के प्रतिनिधि शामिल होंगे


    · उद्योग जगत के साथ ध्‍यान केन्द्रित सहभागिता को बढ़ावा दिया जाएगा


    · राज्‍य सरकारों सहित संबंधित एजेंसियों के साथ सहयोग किया जाएगा


    · लॉजिस्टिक्‍स पर आपसी सहमति वाले ध्‍यान केन्द्रित अध्‍ययन कराए जाएंगे


    · लॉजिस्टिक्‍स पर सरकारी नीतियों को प्रोत्‍साहित किया जाएगा


    ***


    वीके/एएम/आरआरएस/वीके–6342

    
    
    (Release ID: 1516957) Visitor Counter : 90
    
    
      Read this release in: English