      रेल मंत्रालय

      भारतीय रेलवे ने यूटीएस मोबाइल एप के जरिए बुक की गई टिकटों की तेजी से प्रिंटिंग के लिए उपनगरों के यात्रियों के लिए ओसीआर किओस्‍क मशीनें चालू कीं
      
      पश्चिमी रेलवे पहला जोनल रेलवे है, जिसने मुंबई के पांच उपनगरीय स्‍टेशनों पर आज से यानी 11 जनवरी, 2018 से यह सुविधा शुरू की है
      
      Posted On: 11 JAN 2018 5:18PM by PIB Delhi


    भारतीय रेलवे अपनी विभिन्‍न गतिविधियों को अमल में लाकर नई प्रौद्योगिकी पर आधारित कदम उठाना जारी रखे हुए है। रेलवे ने आज आधुनिक ऑप्टिकल केरेक्‍टर रिकगनिशन (ओसीआर) किओस्‍क मशीनें चालू करने का फैसला किया है, ताकि उपनगरों के यात्रियों द्वारा यूटीएस मोबाइल एप के जरिए बुक की गई टिकटों की तेजी से और आसानी से प्रिंटिंग की जा सके।


    पश्चिमी रेलवे (मुख्‍यालय मुंबई) पहला रेलवे जोन है, जिसने मुंबई उपनगर के यात्रियों के लिए इस सुविधा की शुरूआत की है। इस नई सुविधा से टिकटों की प्रिंटिंग सरलता और तेजी से हो जाएगी। इस सुविधा के अंतर्गत यूटीएस मोबाइल एप के जरिए बुक किये गए टिकट का एसएमएस ओसीआर किओस्‍क मशीन में प्रदान किये गए निर्धारित स्‍लॉट में मोबाइल फोन की स्‍क्रीन पर दिखेगा और मशीन उस एसएमएस को आसानी से पढ़कर तत्‍काल टिकट प्रिंट कर देगी।


    पहले चरण में पश्चिमी रेलवे ने 25 ओसीआर किओस्‍क लगाने की योजना बनाई है, जिसमें से 20 किओस्‍क लगा दिए गए हैं। मुंबई के पांच उपनगरीय स्‍टेशनों चर्च गेट (1 किओस्‍क), दादर (6 किओस्‍क), बांद्रा (3 किओस्‍क), अंधेरी (5 किओस्‍क) और बोरीवली (5 किओस्‍क) पर ये किओस्‍क आज से चालू हो गए। साथ ही चर्च गेट पर पांच और किओस्‍क लगाने की प्रक्रिया जारी है और इन्‍हें जल्‍दी ही लगा दिया जाएगा।


    इन किओस्‍कों के इस्‍तेमाल से यात्रियों को यूटीआई मोबाइल एप के जरिए बुक टिकटों का प्रिंट आउट मिल सकेगा और बुकिंग काउंटरों/एटीवीएम मशीनों पर लाइनें कम हो सकेंगी। साथ ही यूटीएस मोबाइल एप के जरिए कारोबार को बढ़ावा मिलेगा। इस समय यात्रियों को अपना टिकट प्रिंट कराने अथवा इसे यूटीएस काउंटर से हासिल करने के लिए एवीटीएम मशीनों में अपना मोबाइल नंबर और अपने मोबाइलों में प्राप्‍त बुकिंग आईडी डालना पड़ता है। इस नई सुविधा से टिकटों की प्रिंटिंग का समय कम होगा, क्‍योंकि मशीन सरलता से एसएमएस पढ़ लेगी और तत्‍काल टिकट प्रिंट कर देगी।


    *****


    वीके/एएम/केपी/वाईबी – 6271

    
    
    (Release ID: 1516415) Visitor Counter : 280