      श्रम और रोजगार मंत्रालय

      वर्ष 2016 के प्रधानमंत्री श्रम पुरस्‍कार घोषित
      
      50 श्रमिकों को श्रम पुरस्‍कार प्रदान किए जाएंगे

      Posted On: 25 JAN 2018 10:32AM by PIB Delhi

    सरकार ने आज वर्ष 2016 के लिए प्रधानमंत्री श्रम पुरस्‍कारों की घोषणा की है। ये पुरस्‍कार विभागीय उपक्रमों, केन्‍द्र और राज्‍य सरकारों के सार्वजनिक क्षेत्र के उपक्रमों तथा निजी क्षेत्र की इकाइयों में कार्यरत 50 श्रमिकों को प्रदान किए जाएंगे। इन पुरस्‍कारों हेतु चयन उन्‍हीं उपक्रमों से किया जाता है जिनमें 500 या उससे ज्‍यादा श्रमिक कार्यरत हों। हालांकि इस वर्ष प्रदान किये जाने वाले श्रम पुरस्‍कारों की कुल संख्‍या 32 है, लेकिन 3 महिलाओं सहित 50 श्रमिक ये पुरस्‍कार प्राप्‍त करेंगे। इनमें सार्वजनिक क्षेत्र के 34 श्रमिक और निजी क्षेत्र के 16 श्रमिक शामिल हैं।


    श्रम पुरस्‍कार चार श्रेणियों में प्रदान किए जाते हैं। इनमें ‘ श्रम रत्‍न पुरस्‍कार’ , ‘ श्रम भूषण पुरस्‍कार’ , ‘श्रम वीर/श्रम वीरांगना’ और ‘श्रम श्री/श्रमदेवी पुरस्‍कार’ शामिल हैं। इस वर्ष प्रतिष्ठित श्रम रत्‍न पुरस्‍कार के लिए किसी भी नामांकन को उपयुक्‍त नहीं पाया गया। सेल/भेल और टाटा स्‍टील लिमिटेड के 12 श्रमिकों को श्रम भूषण पुरस्‍कार देने की घोषणा की गई है, जिसके अंतर्गत 1,00,000 रुपये का नकद पुरस्‍कार और एक सनद दिया जाता है। नेवल डाकयार्ड, आयुध फैक्‍ट्री, राष्‍ट्रीय इस्‍पात निगम, टाटा स्‍टील, हिन्‍डालको इंडस्‍ट्रीज, पारादीप फॉस्‍फेट लिमिटेड, ब्रह्मोसएयर स्‍पेस के 18 श्रमिक श्रम वीर/श्रम वीरांगना पुरस्‍कार के रूप में 60 हजार रुपये नकद और एक सनद प्राप्‍त करेंगे।


    सीमेंट कॉरपोरेशन ऑफ इंडिया, नेवल शिप रिपेयर यार्ड, टाटा मोटर, सूरत लिग्‍नाइट पॉवर प्‍लांट, लार्सन एंड टूब्रो लिमिटेड आदि के 20 श्रमिकों को श्रम श्री/श्रम देवी पुरस्‍कार के रूप में 40,000 रुपये नकद और एक सनद प्रदान किया जाएगा।


    श्रम और रोजगार मंत्रालय हर वर्ष प्रधानमंत्री श्रम पुरस्‍कारों की घोषणा करता है। ये पुरस्‍कार 500 या ज्‍यादा संख्‍या वाले सार्वजनिक क्षेत्र के उपक्रमों, केन्‍द्र और राज्‍य सरकार के विभागीय उपक्रमों तथा निजी क्षेत्र की इकाइयों से श्रमिकों का चयन करके उनके असाधारण कार्यों, नवोन्‍मेष क्षमता, उत्‍पादकता के क्षेत्र में उनके उल्‍लेखनीय योगदान और अत्‍यधिक साहस दिखाने तथा चौकस रहने के लिए दिए जाते हैं।


    ****


    सुधीर/इरशाद


    पुरस्‍कार विजेताओं की सूची देखने के लिए यहां क्लिक करें :-

    
    
    (Release ID: 1517741) Visitor Counter : 729