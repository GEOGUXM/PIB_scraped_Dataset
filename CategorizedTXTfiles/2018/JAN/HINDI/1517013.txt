      नीति आयोग

      नीति आयोग ने सुदूर संवेदी और भौगोलिक सूचना प्रणाली का इस्तेमाल करते हुए सतत शहरी नियोजन पर पहला पाठ्यक्रम नोएडा में आईआईटी कानपुर के आउटरीच केन्द्र में आरंभ किया
      Posted On: 16 JAN 2018 7:56PM by PIB Delhi


    सुदूर संवेदी और भौगोलिक सूचना प्रणाली (जीआईएस) का उपयोग करते हुए सतत शहरी नियोजन पर अकेडमिक नेटवर्क ज्ञान पाठ्यक्रम पर पहली वैश्विक पहल का नोएडा में भारतीय प्रौद्योगिकी संस्थान, कानपुर के आउटरीच केन्द्र पर आरंभ किया गया। नीति आयोग के प्रधान सलाहकार रतन पी. वाटल ने कल 15 जनवरी, 2018 को नोएडा में एक समारोह में इस पाठ्यक्रम का उद्घाटन किया।


    यह पाठ्यक्रम मानव संसाधन विकास मंत्रालय के शैक्षणिक नेटवर्क (ज्ञान) कार्यक्रम पर वैश्विक ग्लोबल इनिशिएटिव के अंतर्गत आयोजित किया जा रहा है। इस कार्यक्रम को नीति आयोग और आवास एवं शहरी मामलों के मंत्रालय द्वारा सहायता प्रदान की जा रही है।


    इस कार्यक्रम का उद्देश्य भागीदारों को नवीनतम सुदूर संवेदी और जीआईएस दक्षता प्रदान करना है, जो उन्हें भारतीय शहरों में तेजी से बदलते शहरी पर्यावरण को व्यवस्थित करने की चुनौतियों का सामना करने में सहायता करेगा। इस कार्यक्रम में जल संसाधन प्रबंधन, जल प्रदूषण और जल परिशोधन के लिए महत्वपूर्ण व्यवस्थाओं की स्थापना पर ध्यान दिया जाएगा।


    यह कार्यक्रम आईआईटी कानपुर के भू-विज्ञान विभाग के प्रोफेसर राजीव सिन्हा और इग्लैंड के डरहम विश्वविद्यालय के भूगोल विभाग के डॉ. पेट्रीस कार्बोनेउ द्वारा समन्वित किया जा रहा है।


    अपने उद्घाटन भाषण में श्री वाटल ने शहरीकरण की चुनौतियों का सामना करने के लिए भौगोलिक सूचना प्रणाली और सुदूर संवेदी प्रौद्योगिकी के इस्तेमाल की आवश्यकता पर जोर दिया। उन्होंने स्मार्ट शहरों के लिए स्मार्ट उपाय करने के लिए भागीदारों से आगे आने का अनुरोध किया। इस अवसर पर संयुक्त सचिव, आवास और शहरी मामले मंत्रालय, श्री शिवदास मीणा मुख्य अतिथि थे।


    ***


    वीके/एएम/पीसी/डीके-6357


    

    
    (Release ID: 1517013) Visitor Counter : 88