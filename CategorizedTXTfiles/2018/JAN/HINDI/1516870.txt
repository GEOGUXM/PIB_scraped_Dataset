      कृषि एवं किसान कल्‍याण मंत्रालय

      कुल दूध उत्‍पादन वर्ष 2016-17 (ग्रीष्‍म) के 51.33 मिलियन टन से बढ़कर वर्ष 2017-18 (ग्रीष्‍म) में 53.77 मिलियन टन के स्‍तर पर पहुंच गया
      
      कुल दूध उत्‍पादन में 4.7 प्रतिशत की वृद्धि
      
      वर्ष 2016-17 के दौरान देश में कुल अंडा उत्‍पादन ने 88.1 अरब का आंकड़ा छुआ
      
      कुल अंडा उत्‍पादन में वर्ष 2013-14 के मुकाबले 12.3 प्रतिशत की बढ़ोतरी
      
      दूध एवं अंडा उत्‍पादन आउटलुक 2017-18

      Posted On: 16 JAN 2018 5:57PM by PIB Delhi

    वर्ष 2016-17 के दौरान देश में दूध उत्‍पादन में वर्ष 2013-14 के मुकाबले 20.13 प्रतिशत की उल्‍लेखनीय बढ़ोतरी दर्ज की गई है। यही नहीं, वर्ष 2016-17 के दौरान दूध उत्‍पादन में वर्ष 2015-16 के मुकाबले 6.4 प्रतिशत की वृद्धि आंकी गई है। दूध उत्‍पादन की वृद्धि दर वर्ष 2014-15 में 6.3 प्रतिशत, वर्ष 2015-16 में 6.3 प्रतिशत और वर्ष 2016-17 में 6.4 प्रतिशत रही है। अत: पिछले तीन वर्षों के दौरान दूध उत्‍पादन की वृद्धि दर उल्‍लेखनीय उच्‍च स्‍तर पर बरकरार रही है। इस प्रगतिशील तस्‍वीर को ध्‍यान में रखते हुए चालू वित्त वर्ष (2017-18) में भी डेयरी क्षेत्र धीरे-धीरे तेज रफ्तार पकड़ते हुए डेयरी विकास से जुड़ी राष्‍ट्रीय कार्य योजना के अनुमानित लक्ष्य की प्राप्ति की दिशा में अग्रसर हो गया है।


    जहां तक सीजनल अनुमान का सवाल है, कुल दूध उत्‍पादन वर्ष 2016-17 (ग्रीष्‍म) के 51.33 मिलियन टन से बढ़कर वर्ष 2017-18 (ग्रीष्‍म) में 53.77 मिलियन टन के स्‍तर पर पहुंच गया है, जो 4.7 प्रतिशत की बढ़ोतरी दर्शाता है। यह वृद्धि दर वर्ष 2015-16 के मुकाबले वर्ष 2016-17 के दौरान दूध उत्‍पादन में दर्ज की गई 3.9 प्रतिशत के मुकाबले अधिक है। अत: यहां तक कि वर्ष 2017-18 के ग्रीष्‍म सीजन के दौरान भी दूध उत्‍पादन की वृद्धि दर निरंतर उच्‍च स्‍तर पर विराजमान रही है।


    वर्ष 2017-18 के ग्रीष्‍म सीजन के दौरान प्रथम पांच सर्वाधिक दूध उत्‍पादक राज्‍यों में उत्तर प्रदेश, राजस्‍थान, गुजरात, मध्‍य प्रदेश और आंध्र प्रदेश शामिल हैं।


    अंडा उत्‍पादन : देश में कुल अंडा उत्‍पादन वर्ष 2016-17 के दौरान बढ़कर 88.1 अरब के आंकड़े को छू गया, जो वर्ष 2013-14 के मुकाबले 12.3 प्रतिशत की बढ़ोतरी को दर्शाता है। यही नहीं, वर्ष 2016-17 के दौरान कुल अंडा उत्‍पादन में वर्ष 2015-16 की तुलना में 6.3 प्रतिशत की बढ़ोतरी होने का अनुमान लगाया गया है। देश में कुल अंडा उत्‍पादन ने वर्ष 2014-15 में 5.0 प्रतिशत, वर्ष 2015-16 में 5.7 प्रतिशत और वर्ष 2016-17 में 6.3 प्रतिशत की वृद्धि दर्ज की है। अत: पिछले तीन वर्षों के दौरान कुल अंडा उत्‍पादन में निरंतर बढ़ोतरी का रुख बरकरार रहा है।


    जहां तक सीजनल अनुमान का सवाल है, देश में कुल अंडा उत्‍पादन वर्ष 2016-17 (ग्रीष्‍म) के 26.03 अरब से बढ़कर वर्ष 2017-18 (ग्रीष्‍म) के दौरान 27.95 अरब के स्‍तर पर पहुंच गया है, जो 7.4 प्रतिशत की वृद्धि दर्शाता है। यह आंकड़ा वर्ष 2015-16 के ग्रीष्‍म सीजन के मुकाबले वर्ष 2016-17 के ग्रीष्‍म सीजन के दौरान अंडा उत्‍पादन में दर्ज की गई 5.5 प्रतिशत की वृद्धि दर से अधिक है। अत: यहां तक कि वर्ष 2017-18 के ग्रीष्‍म सीजन के दौरान भी अंडा उत्‍पादन की वृद्धि दर निरंतर उच्‍च स्‍तर पर बरकरार रही है। अंडा उत्‍पादन में मुख्‍य योगदान लगभग 80.83 प्रतिशत के साथ वाणिज्यिक पोल्ट्री फार्मों का रहा है, जबकि शेष योगदान घरेलू/ बैकयार्ड (मकान के पीछे के आंगन) में किए जाने वाले मुर्गी पालन का रहा है।


    वर्ष 2017-18 के ग्रीष्‍म सीजन के दौरान प्रथम पांच सर्वाधिक अंडा उत्पादक राज्‍यों में तमिलनाडु, आंध्र प्रदेश, तेलंगाना, पश्चि‍म बंगाल और हरियाणा शामिल हैं।


    ****


    वीके/एएम/आरआरएस/वीके- 6325

    
    
    (Release ID: 1516870) Visitor Counter : 303