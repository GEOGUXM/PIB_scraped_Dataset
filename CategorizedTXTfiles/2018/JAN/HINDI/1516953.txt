      कार्मिक, लोक शिकायत एवं पेंशन मंत्रालय

      जम्मू-कश्मीर के किश्तवाड़ में एक पूर्ण विकसित हवाई अड्डा शीघ्र: डॉ जितेन्द्र सिंह
      Posted On: 16 JAN 2018 7:26PM by PIB Delhi


    जम्मू-कश्मीर के किश्तवाड़ में जल्द एक पूर्ण विकसित हवाई अड्डा शुरू हो जाएगा, जहां हवाई जहाजों के उतरने और उड़ान भरने की सुविधाएं उपलब्ध होंगी। इस संबंध में शहर के चौगान मैदान के समीप एक उन्नत हवाई-पट्टी का निर्माण भी किया जाएगा।


    पूर्वोत्तर क्षेत्र विकास राज्य मंत्री (स्वतंत्र प्रभार), प्रधानमंत्री कार्यालय में राज्य मंत्री, कार्मिक, लोक शिकायत, पेंशन, परमाणु ऊर्जा एवं अंतरिक्ष राज्य मंत्री डॉ जितेन्द्र सिंह ने कल इस संबंध में विभिन्न मुद्दों पर विचार करने के लिए बुलाई गई बैठक की अध्यक्षता के बाद यह बताया। इस संयुक्त बैठक में जम्मू-कश्मीर राज्य सरकार और सुरक्षाबलों के वरिष्ठ अधिकारियों ने भी हिस्सा लिया था।


    यह बैठक रक्षा राज्य मंत्री डॉ सुभाष रामराव भामरे की पहल पर बुलाई गई थी, जिसमें जम्मू-कश्मीर के यातायात राज्य मंत्री (स्वतंत्र प्रभार) श्री सुनील शर्मा भी मौजूद थे।


    राज्य सरकार के मुख्य सचिव श्री भारत भूषण व्यास और मुख्यमंत्री के प्रमुख सचिव श्री रोहित कंसल ने वीडियो कांफ्रेंसिंग के जरिए राज्य सरकार का प्रतिनिधित्व किया, जबकि जम्मू-कश्मीर के प्रमुख सचिव (समन्वय) श्री धीरज गुप्ता, जम्मू के पूर्व संभाग आयुक्त डॉ मनदीप भंडारी और किश्तवाड़ के उपायुक्त श्री अंगरेज सिंह राणा व्यक्तिगत रूप से बैठक में उपस्थित थे।


    सुरक्षाबलों का प्रतिनिधित्व मेजर जनरल टी वी सेहा एडीजी, ब्रिगेडियर राहुल आर सिंह डीडीजी, ब्रिगेडियर रोहन आनन्द, कर्नल गौरव सनन, लेफ्टिनेट कर्नल पीएम सिंह, एडीजी श्री केजेएस चौहान, एडीजी श्री जीएस राजेश्वरन और डीईओ उधमपुर श्री वीके भाटिया ने किया।


    डॉ जितेन्द्र सिंह ने कहा कि अगले कुछ दिनों में जम्मू-कश्मीर सरकार और सुरक्षा प्राधिकारियों के बीच एक सहमति-ज्ञापन पर हस्ताक्षर किये जाएंगे। हवाई पट्टी का निर्माण और रख-रखाव जम्मू-कश्मीर सरकार करेगी और इस हवाई पट्टी के निर्माण के लिए आवश्यक अतिरिक्त भूमि सेना प्रदान करेगी। इस हवाई पट्टी का उपयोग भारतीय सेना के साथ-साथ असैन्य प्राधिकार भी करेंगे।


    डॉ जितेन्द्र सिंह ने कहा कि सरकार सशस्त्र बलों की आवश्कताओं की प्रति संवेदनशील है और वह भारतीय सेना की प्राथमिकताओं को सर्वोच्च महत्व प्रदान करती है। उन्होंने कहा कि किश्वताड़ में पूर्ण विकसित हवाई पट्टी के विकास से शहर को हवाई जहाजों के उतरने और उड़ान भरने की सुविधा पूरे साल प्राप्त होगी। उन्होंने कहा कि निकट भविष्य में वाणिज्यिक उड़ानों का संचालन संभव नहीं है, परंतु सरकारी हवाई जहाज, चार्टेड हवाई जहाज और आपातकालीन उड़ानों का प्रावधान किया जाएगा।


    डॉ जितेन्द्र सिंह ने सैन्य अधिकारियों और नागरिक प्रशासन के बीच इस संयुक्त बैठक का आयोजन करने के लिए रक्षा राज्य मंत्री डॉ सुभाष रामराव भामरे के प्रयासों की सराहना की। उन्होंने समय-समय पर फीडबैक प्रदान करने के लिए जम्मू-कश्मीर के यातायात राज्य मंत्री (स्वतंत्र प्रभार) एवं स्थानीय विधायक श्री सुनील शर्मा की भी प्रशंसा की।


    ***


    वीके/एएम/एकेपी/एमएम–6339

    
    
    (Release ID: 1516953) Visitor Counter : 47
    
    
      Read this release in: English , Urdu