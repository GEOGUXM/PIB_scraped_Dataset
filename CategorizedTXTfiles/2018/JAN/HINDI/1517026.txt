      कृषि एवं किसान कल्‍याण मंत्रालय

      श्री गजेन्‍द्र सिंह शेखावत 18 से 20 जनवरी, 2018 तक जर्मनी के बर्लिन में खाद्य और कृषि विषय पर आयोजित होने वाले 10वें वैश्विक फोरम में भारतीय प्रतिनिधिमंडल का नेतृत्‍व करेंगे
      Posted On: 17 JAN 2018 8:15PM by PIB Delhi


    केन्‍द्रीय कृषि और किसान कल्‍याण राज्‍य मंत्री श्री गजेन्‍द्र सिंह शेखावत 18 से 20 जनवरी, 2018 तक जर्मनी के बर्लिन में खाद्य और कृषि विषय पर आयोजित होने वाले 10वें वैश्विक फोरम में भारतीय प्रतिनिधिमंडल का नेतृत्‍व करेंगे। इसके अंतर्गत कृषि मंत्रियों के 10वें बर्लिन सम्‍मेलन का भी आयोजन किया जाएगा।


    इस वर्ष की थीम है – सतत पोषकता, जवाबदेही और कुशलता के साथ पशुधन के भविष्‍य को बेहतर बनाना। सतत और उत्‍पादनशील पशुधन - उत्‍पादन तथा अन्‍य विषयों पर परिचर्चा आयोजित की जाएगी।


    कृषि और संबंधित क्षेत्रों में सहयोग बढ़ाने के लिए जर्मनी, उज्‍बेकिस्‍तान और अर्जेंटीना के कृषि मंत्रियों / प्रमुखों के साथ द्विपक्षीय बैठकों का भी आयोजन किया जाएगा।


    वैश्विक खाद्य और कृषि फोरम के बारे में कुछ तथ्‍य


    वैश्विक खाद्य और कृषि फोरम (जीएफएफए ) एक अंतर्राष्‍ट्रीय सम्‍मेलन है जो वैश्विक कृषि – खाद्य क्षेत्र के भविष्‍य के प्रश्‍नों पर विचार करता है। अंतर्राष्‍ट्रीय ग्रीन सप्‍ताह के दौरान इसका आयोजन किया गया था और वर्तमान स्‍वरूप में 8वीं बार इसका आयोजन हो रहा है। फोरम राजनीति, व्‍यापार, विज्ञान और सिविल सोसायटी आदि क्षेत्रों के प्रतिनिधियों को भाग लेने का अवसर देता है। इस फोरम के माध्‍यम से वे अपने विचार साझा कर सकते हैं और वर्तमान कृषि नीति के कुछ विषयों पर अपनी समझ को बेहतर बना सकते हैं। जीएफएफए का आयोजन जीएफएफए बर्लिन, बर्लिन सीनेट और मैसी बर्लिन के सहयोग से खाद्य, कृषि और उपभोक्‍ता संरक्षण के संघीय मंत्रालय (बीएमईएल) द्वारा किया जाता है।


    जीएफएफए 2018 के उद्घाटन सत्र में मुख्‍य विषय पर चर्चा की जाएगी। प्रमुख आयोजन हैं – बीएमईएल द्वारा आयोजित कृषि मंत्रियों का 10वां बर्लिन सम्‍मेलन और जीएफएफए बर्लिन द्वारा आयोजित अंतर्राष्‍ट्रीय व्‍यापार पैनल परिचर्चा।


    पिछले वर्ष कृषि मंत्री सम्‍मेलन में 90 मंत्रियों ने हिस्‍सा लिया था। इस प्रकार यह विश्‍व का सबसे बड़ा कृषि मंत्री सम्‍मेलन है।


    जीएफएफए के दौरान एक सहयोग बाजार आयोजित किया जाएगा जहां संघ, कंपनियां, विश्‍वविद्यालय और वीएमईएल कृषि खाद्य क्षेत्र में अपनी गतिविधियों की प्रस्‍तुति देंगे।


    *****


    वीके /ऐजे/एस—6351


    

    
    (Release ID: 1517026) Visitor Counter : 549