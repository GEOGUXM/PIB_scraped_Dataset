      रक्षा मंत्रालय

      वायुसेना प्रमुख ने एनसीसी गणतंत्र दिवस शिविर – 2018 का दौरा किया
      Posted On: 12 JAN 2018 7:23PM by PIB Delhi


    वायु सेना प्रमुख एयर चीफ मार्शल बी. एस. धनोआ, पीवीएसएम, एवीएसएम, वाईएसएम, वीएम, एडीसी ने आज (12 जनवरी, 2018) दिल्ली कैंट में एनसीसी गणतंत्र दिवस शिविर – 2018 का दौरा किया। उनके आगमन पर एनसीसी के महानिदेशक ले. जन. बी. एस. सहरावत, एसएम ने वायु सेना प्रमुख की अगवानी की। वायु सेना प्रमुख ने ‘सलामी गारद’ का निरीक्षण किया, जिसे एनसीसी की तीनों शाखाओं यानी सेना, नौसेना और वायु सेना के चाक-चौबंद कैडेटों ने पेश किया था। इसके बाद कैडेटों ने एक शानदार बैंड की प्रस्तुति दी।


    वायु सेना प्रमुख ने सभी 17 एनसीसी महानिदेशालयों से आए हुए कैडेटों द्वारा तैयार किए गए शानदार ‘फ्लैग एरिया’ का निरीक्षण भी किया। इस अवसर पर कैडेटों ने उन्हें अपने-अपने मॉडलों के बारे में भी जानकारी दी। इसके बाद वायु प्रमुख ने ‘हॉल ऑफ फेम’ का दौरा किया। यहां एनसीसी का समृद्ध प्राचीन संकलन प्रस्तुत किया गया था, जिनमें पुराने कैडेटों की तस्वीरें, मॉडल, प्रेरक सामग्री और एनसीसी की अन्य उपलब्धियां शामिल हैं। बाद में वायु सेना प्रमुख ने अन्य गणमान्य महमानों के साथ एनसीसी ऑडिटोरियम में प्रतिभाशाली कैडेटों द्वारा प्रस्तुत नयनाभिराम सांस्कृतिक कार्यक्रम देखा।


    मनभावन सांस्कृतिक कार्यक्रम और परेड में सचेत सिपाही की भावना प्रस्तुत करने के लिए कैडेटों को बधाई देते हुए, एयर चीफ मार्शल बी एस धनोआ ने एनसीसी जैसे प्रमुख संगठन द्वारा देश के युवाओं को दिशा देने के संबंध में उसकी भूमिका की सराहना की। एनसीसी अपने सूत्रवाक्य ‘एकता और अनुशासन’ के जरिये देश निर्माण का दायित्व वहन करता है। उन्होंने एनसीसी को आश्वासन दिया कि वायु सेना, एनसीसी कैडेटों को अति हल्के हवाई जहाज से उड़ान प्रशिक्षण देने के संबंध में उन्हें समर्थन देती रहेगी।


    ***


    वीके/एएम/एकेपी/सीएस–6293

    
    
    (Release ID: 1516597) Visitor Counter : 255