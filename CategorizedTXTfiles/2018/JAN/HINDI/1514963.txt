      स्‍वास्‍थ्‍य एवं परिवार कल्‍याण मंत्रालय

      स्थानीय भाषाओं में जेनेरिक दवाइयों का नुस्खालिखा जाना
      Posted On: 02 JAN 2018 1:21PM by PIB Delhi


    भारतीय आयुर्विज्ञान परिषद (एमसीआई) ने केंद्र सरकार के पूर्व अनुमोदन से, अधिसूचना के माध्‍यम से भारतीय चिकित्‍सा परिषद (पेशेवर आचरण,शिष्‍टाचार और नीति ) विनियम, 2002 के खंड 1.5 में एक संशोधन अधिसूचित किया है जिसमें निर्धारित किया गया है कि ‘प्रत्‍येक चिकित्‍सक द्वारा पठनीय और जहां तक संभव हो अंग्रेजी के बड़े अक्षरों में जेनरिक नाम से औषधियों का नुस्‍खा लिखा जाना चाहिए और उसे यह सुनिश्चित करना चाहिए कि औषधियों का नुस्‍खा एवं प्रयोग युक्तिसंगत हो।’


    अधिकतम खुदरा मूल्‍य से अधिक कीमत पर औषधियों को न बेचा जाना सुनिश्चित करने के लिए फार्मास्‍युटिकल विभाग के तहत राष्‍ट्रीय फार्मास्‍युटिकल मूल्‍य निर्धारण प्राधिकरण (एनपीपीए) औषधि (मूल्‍य नियंत्रण) आदेश, [डीपीसीओ], 2013 के तहत अधिसूचित औषधियों की कीमतों की प्रभावी ढंग से निगरानी कर रहा है ताकि आम लोगों को अधिसूचित अधिकतम मूल्‍य और लागू करों पर ये फार्मूलेशन उपलब्‍ध हो सकें। राष्‍ट्रीय फार्मास्‍युटिकल मूल्‍य निर्धारण प्राधिकरण (एनपीपीए) राज्‍य औषधि नियंत्रकों/व्‍यक्तियों से प्राप्‍त सूचना, खुले बाजार से खरीदे गए नमूनों और बाजार आधारित आंकड़ों से प्राप्‍त रिपोर्टों और ‘फार्मा जन समाधान’ तथा ‘केन्‍द्रीकृत जन शिकायत निवारण तथा निगरानी प्रणाली (सीपीजीआरएएमएस)’ जैसी शिकायत निवारण वेबसाइटों के माध्‍यम से प्राप्‍त शिकायतों के आधार पर उपभोक्‍ताओं से अधिक कीमत लेने वाली कंपनियों के खिलाफ कार्रवाई करता है। गैर- अधिसूचित फार्मूलेशन हेतु अनुमत सीमा से अधिक कीमतों में वृद्धि की निगरानी भी बाजार के आंकड़ों और व्‍यक्तियों से प्राप्‍त शिकायतों के आधार पर की जाती हैं।


    भारतीय चिकित्‍सा परिषद ने दिनांक 21.04.2017, 22.11.2012 तथा 18.01.2013 के अपने परिपत्र के माध्‍यम से यह स्‍पष्‍ट रूप से उल्‍लेख किया है कि सभी चिकित्‍सकों को जेनेरिक नामों से औषधियों का नुस्‍खा लिखना चाहिए। तथापि, अभी तक क्षेत्रीय भाषाओं में नुस्‍खा लिखने के संबंध में कोई दिशा-निर्देश नहीं है।


    स्वास्थ्य और परिवार कल्याण राज्‍य मंत्री, श्रीमती अनुप्रिया पटेल के द्वारा राज्य सभा में लिखित में उत्तर दिया गया ।


    ***


    मव

    
    
    (Release ID: 1514963) Visitor Counter : 550