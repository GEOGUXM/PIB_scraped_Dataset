      रेल मंत्रालय

      भारतीय रेल ने अपने शोध विभाग आरडीएसओ में ‘नई ऑनलाइन विक्रेता पंजीयन प्रणाली’ का शुभारंभ किया
      
      नये लघु व मध्‍यम उद्यमों के लिए व्‍यवसाय का बड़ा अवसर, रोजगार का सृजन
      
      नई प्रणाली सरल और उपयोग में आसान
      
      पंजीयन के लिए किसी भी विक्रेता को आरडीएसओ कार्यालय आने की आवश्‍यकता नहीं
      
      सूचीबद्ध वस्‍तुओं के लिए पंजीयन वर्ष के सभी दिन, निश्चित तिथि प्रणाली समाप्‍त
      
      सामान्‍तर जांच प्रकिया से समय की बचत
      
      निश्चित समय अवधि में पंजीयन प्रक्रिया पूरी की जाएगी
      
      विक्रेता के पंजीयन से संबंधित सभी जानकारियां और आंकड़े आरडीएसओ की वेबसाइट पर उपलब्‍ध

      Posted On: 09 JAN 2018 5:11PM by PIB Delhi

    प्रणालियों और प्रक्रियाओं को डिजिटल और पारदर्शी बनाने की प्राथमिकता को ध्‍यान में रखते हुए भारतीय रेल की अनुसंधान इकाई-अनुसंधान डि‍जाइन व मानक संगठन (आरडीएसओ, मुख्‍यालय लखनऊ) ने नई ऑनलाइन विक्रेता पंजीयन प्रणाली का शुभारंभ किया। केन्‍द्रीय रेलवे और कोयला मंत्री श्री पीयूष गोयल द्वारा आरडीएसओ की कार्य प्रणाली की समीक्षा के पश्‍चात् यह नई प्रणाली विकसित की गई है। नई प्रणाली के अंतर्गत पंजीयन के लिए कई बदलाव किये गये है, जैसे आम लोगों की जानकारी तक पहुंच, निश्चित समयावधि में प्रक्रिया पूर्ण करना, प्रक्रियाओं को सरल बनाना, पूरे साल भर पंजीयन की सुविधा, आरडीएसओ वेबसाइट पर जानकारियों की उपलब्‍धता, सभी स्‍तरों पर निरंतर निगरानी, ऑनलाइन आंकड़ों का निरंतर अद्यतन, वेबसाइट के उपयोग में आसानी आदि। नई प्रणाली की मुख्‍य विशेषताएं निम्‍न है :-

     1. पंजीयन की किसी भी गतिविधि के लिए विक्रेता को आरडीएसओ कार्यालय आने की आवश्‍यकता नहीं है।
     2. पंजीयन से संबंधित सभी प्रक्रियाओं के लिए समयावधि निश्चित की गई है। यदि विलंब होता है, तो प्रणाली सभी संबंधित अधिकारियों को फ्लैश के माध्‍यम से सूचना देती है।
     3. दस्‍तावेजों की जांच तथा पंजीयन से संबंधित अन्‍य जांच सामानांतर किये जाएगे। इससे समय की बचत होगी। पहले जांच प्रक्रिया में ही 8 से 11 महीने लगते थे।
     4. प्रक्रिया को सरल और उपयोग में आसान बनाया गया है। अब विक्रेता पंजीयन के लिए ऑनलाइन पंजीयन शुल्‍क जमा कर सकता है, दस्‍तावेज जमा कर सकता है, तकनीकी जानकारियां प्राप्‍त कर सकता है और आरडीएसओ से ऑनलाइन बातचीत कर सकता है।
     5. पूरी प्रक्रिया की एकीकृत निगरानी के लिए एक डैशबोर्ड की व्‍यवस्‍था की गई है।

    आरडीएसओ ने सभी 600 से अधिक वस्‍तुओं व सेवाओं के लिए अभिरूचि पत्र आमंत्रित किये है। इसके लिए कोई समय सीमा निर्धारित नहीं की गई है। उद्योग जगत और विक्रेताओं के लिए यह सुविधा है कि वे रेलवे के लिए नये उत्‍पाद व नई तकनीक विकसित करें। नये विक्रेता पूरे वर्ष के किसी भी दिन, किसी भी वस्‍तु के लिए पंजीयन कर सकते हैं। इससे लघु व मध्‍यम उद्यमों को व्‍यापार के बड़े अवसर मिलेंगे और इस प्रकार रोजगार के अवसरों का सृजन संभव होगा।


    आरडीएसओ की वेबसाइट पर वस्‍तुओं की सूची दी गई है। प्रत्‍येक वस्‍तु के लिए विक्रेता पंजीयन की समय सीमा भी उपलब्‍ध कराई गई है। आरडीएसओ तय समय सीमा में पंजीयन की प्रक्रिया पूरी करने का प्रयास करेगा।


    विक्रेता पंजीयन से संबंधित सभी जानकारियां व आंकड़े आरडीएसओ की वेबसाइट पर उपलब्‍ध है। कोई भी व्‍यक्ति वेबसाइट के माध्‍यम से जानकारी प्राप्‍त कर सकता है। आम लोगों और सभी हितधारकों के लिए वेबसाइट पर उपलब्‍ध जानकारियों का निरंतर अद्यतन किया जाता है।


    वीके//एएम/जेके/जीआरएस – 6230


    

    
    (Release ID: 1516038) Visitor Counter : 215
    
    
    
    
    

5.