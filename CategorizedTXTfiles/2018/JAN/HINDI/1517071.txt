      स्‍वास्‍थ्‍य एवं परिवार कल्‍याण मंत्रालय

      श्रीमती अनुप्रिया पटेल ने राष्ट्रीय रोग नियंत्रण केन्द्र की गतिविधियों की समीक्षा की
      Posted On: 18 JAN 2018 4:11PM by PIB Delhi


    स्वास्थ्य एवं परिवार कल्याण राज्य मंत्री श्रीमती अनुप्रिया पटेल ने राष्ट्रीय रोग नियंत्रण केन्द्र (एनसीडीसी) की गतिविधियों की समीक्षा की और रोग निगरानी, स्वास्थ्य स्थिति का निरीक्षण, जन जागरूकता, जन स्वास्थ्य कार्रवाई और जन स्वास्थ्य नियमों को लागू करने के संबंध में आवश्यक निर्देश जारी किए। उन्होंने महामारी विज्ञान एवं रोग नियंत्रण परिसर का भी दौरा किया और भारत महामारी आसूचना सेवा के अधिकारियों के साथ बातचीत की। इन अधिकारियों को विश्व स्वास्थ्य सुरक्षा एजेंडा के तहत सीडीसी अटलांटा के सहयोग से एनसीडीसी में दो वर्ष का प्रशिक्षण दिया जा रहा है। रणनीतिक स्वास्थ्य संचालन केन्द्र के दौरे के समय श्रीमती पटेल ने राजस्थान, गुजरात और उत्तर प्रदेश राज्यों के साथ वीडियों कांफ्रेंसिंग के जरिए मौसमी इनफ्लुएंजा (एच1एन1) की स्थिति का जायजा लिया।


    एनसीडीसी में अपने संबोधन के दौरान श्रीमती पटेल ने संस्था द्वारा किये जाने वाले कार्यों की सराहना की। उन्होंने संस्थान की उपलब्धियों और उसके विकास के प्रति संतोष व्यक्त किया। उन्होंने कहा कि स्वास्थ्य मंत्रालय को संस्थान से बहुत आशाएं हैं। उन्होंने बताया कि एनसीडीसी परिसर के उन्नयन के लिए बजट में 382 करोड़ रुपये का प्रावधान किया गया है, जिससे पता चलता है कि सरकार इस संस्था के प्रति बहुत गंभीर है। उन्होंने नीति आयोग के विजन दस्तावेज (2017-18 से 2019-20) का उल्लेख करते हुए कहा कि एनसीडीसी रोग निगरानी, स्वास्थ्य स्थिति का निरीक्षण, जन जागरूकता, जन स्वास्थ्य कार्रवाई और जन स्वास्थ्य नियमों को लागू करने के संबंध में महत्वपूर्ण काम करने के योग्य है। उन्होंने कहा कि राष्ट्रीय स्वास्थ्य नीति 2017 में रोकथाम इत्यादि के संबंध में लक्ष्य निर्धारित किये गये हैं और एनसीडीसी इस दिशा में महत्वपूर्ण भूमिका निभा सकता है। श्रीमती पटेल ने माननीय प्रधानमंत्री के विजन का हवाला देते हुए कहा कि एनसीडीसी को मंत्रालय का पूरा सर्मथन मिलेगा।


    ***


    वीके/एएम/एकेपी/एमएम-6368

    
    
    (Release ID: 1517071) Visitor Counter : 213