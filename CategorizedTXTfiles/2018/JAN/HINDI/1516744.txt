      युवा कार्यक्रम एवं खेल मंत्रालय

      कर्नल राज्‍यवर्द्धन सिंह राठौर ने खेलो भारत गान का अनावरण किया-इसका प्रसारण स्‍टार स्‍पोर्ट्स नेटवर्क एवं हॉटस्‍टार पर किया जाएगा
      Posted On: 15 JAN 2018 6:21PM by PIB Delhi


    खेलों में जन भागीदारी को प्रोत्‍साहित करने एवं उत्‍कृष्‍टता को बढ़ावा देने के लिए युवा मामले एवं खेल मंत्रालय ने आज यहां खेलो भारत गान का अनावरण किया जो 31 जनवरी , 2018 से आरंभ होगा। खेलो भारत स्‍कूल खेल , खेलो भारत आरंभ करने का पहला कार्यक्रम होग जो समग्र खेल विकास कार्यक्रम का एक परिभाषित मानदंड है। भारत का अग्रणी खेल प्रसारक चैनल स्‍टार स्‍पोर्ट्स इससे एक ब्रॉडकास्‍टर पार्टनर के रूप में जुड़ा है।


    युवा मामले एवं खेल मंत्री कर्नल राज्‍यवर्द्धन सिंह राठौर ने खेलो भारत गान का अनावरण किया जो एक उत्‍साहजनक रचना है और देश में समृद्ध खेल संस्‍कृति के पोषण के इस कार्यक्रम के विजन के अनुरूप है। इस अवसर पर कर्नल राज्‍यवर्द्धन सिंह राठौर ने कहा कि ‘ खेलो भारत एक अनोखा कार्यक्रम है जो एक मजबूत खेल प्रणाली के निर्माण पर केंद्रित है और एथलीटों के दीर्घकालिक पेशेवराना विकास के लिए प्रतिबद्ध है। हम इस पहल को जहां तक संभव है , देश के अधिक से अधिक खिलाडि़यों एवं आकांक्षियों तक ले जाना चाहते हैं। खेलो भारत स्‍कूल खेल युवाओं की भागीदारी को प्रोत्‍साहित करने के द्वारा इस आंदोलन में मुख्‍य भूमिका निभाएगा। उन्‍होंने कहा कि हम खेलो भारत के जरिये खिलाडि़यों की बेंच ताकत बढ़ाएंगे यानी अतिरिक्‍त खिलाडि़यों का निर्माण करेंगे। पहली बार इन खेलों का प्रसारण स्‍टार स्‍पोर्ट्स पर किया जाएगा जो और अधिक युवाओं को प्रोत्‍साहित करेगा जो आगे आने वाले वर्षों में इस खेल क्रांति का एक हिस्‍सा बनेंगे। ‘


    स्‍टार इंडिया के प्रबंध निदेशक श्री संजय गुप्‍ता भी इस अवसर पर उपस्थित थे।


    इस गान की अवधारणा ओगिलवाई द्वारा बनाई गई है , इसे लुइस बैंक द्वारा कंपोज किया गया है तथा इस फिल्‍म का निर्माण निर्वाणा फिल्‍म्स द्वारा किया गया है। खेलो भारत स्‍कूल खेल का आयोजन जवाहर लाल नेहरू स्‍टेडियम , इंदिरा गांधी स्‍टेडियम कांपलेक्‍स , मेजर ध्‍यान चंद नेशनल स्‍टेडियम , करनी सिंह शूटिंग रेंज एवं डॉ . एसपीएम स्विमिंग कांपलेक्‍स सहित पूरी दिल्‍ली में विभिन्‍न स्‍थानों पर किया जाएगा। स्‍कूली खेलों में तीरंदाजी , एथलेटिक्‍स , बैडमिंटन , बास्‍केटबॉल , मुक्‍केबाजी , फुटबॉल , जिम्‍नास्टिक्‍स , हॉकी , जूडो , कबड्डी , खो - खो , निशानेबाजी , तैराकी , वॉलीबॉल, भारोत्‍तोलन एवं कुश्‍ती जैसी 16 खेल स्‍पर्धाएं शामिल हैं।


    *****


    वीके/एएम/एसकेजे-6316


    

    
    (Release ID: 1516744) Visitor Counter : 329