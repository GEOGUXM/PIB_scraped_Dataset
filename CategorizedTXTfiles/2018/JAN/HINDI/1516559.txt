      पोत परिवहन मंत्रालय

      श्री मनसुख मंडाविया ने कोलकाता पोर्ट ट्रस्‍ट और आईडब्‍ल्‍यूएआई जेटी का निरीक्षण किया
      
      साथ ही पश्चिम बंगाल में राजमार्ग परियोजनाओं की प्रग‍ति की समीक्षा की
      
      Posted On: 12 JAN 2018 12:24PM by PIB Delhi


    सड़क परिवहन और राजमार्ग, जहाजरानी और रसायन तथा उर्वरक राज्‍य मंत्री श्री मनसुख मंडाविया ने कल कोलकाता पोर्ट ट्रस्‍ट पर सुविधाओं और वर्तमान परियोजनाओं तथा भारतीय अंतर्देशीय जलमार्ग प्राधिकरण (आईडब्‍ल्‍यूएआई) के जीआर जेटी का निरीक्षण किया। वह कोलकाता और हल्दिया की दो दिवसीय यात्रा पर हैं।


    श्री मंडाविया ने कोलकाता बंदरगाह ट्रस्‍ट पर नेताजी सुभाष गोदी का दौरा किया जहां उन्‍होंने सूखी गोदी सुविधाओं को मजबूत बनाने की आवश्‍यकता पर बल दिया। उन्‍होंने नवीनीकृत बिरसा मुंडा सारानी और बंदरगाह की सोनापुर रोड का उद्घाटन किया और बंदरगाह अधिकारियों द्वारा आयोजित पौधा रोपण कार्यक्रम में हिस्‍सा लिया। बाद में उन्‍होंने कोलकाता पोर्ट ट्रस्‍ट के आधुनिक सीगोइंग सर्वे लांच (रिवर पर्ल-1) को हरी झंडी दिखाकर रवाना किया। इसमें पुराने जहाज की पेंदी के साथ ट्रांसड्यूसर लगे हुए हैं और यह ऑनलाइन डेटा प्राप्‍त करने और प्रोसेसिंग के लिए आधुनिक सर्वेक्षण सॉफ्टवेयर से सज्जित है। इसमें एआईएस और रेडार भी लगा है।


    श्री मंडाविया ने जीआर जेटी पर आईडब्‍ल्‍यूएआई कर्षण जहाज को रवाना किया जिसकी एक-एक हजार टन के दो जहाजों को खींचने की क्षमता है। उन्‍होंने जीआर जेटी से हावड़ा ब्रिज तक एनडब्‍ल्‍यू-1 पर चल रहे कार्य का सर्वेक्षण किया। बाद में मीडिया से बातचीत करते हुए उन्‍होंने कहा कि मंत्रालय बीआईएसएन जेटी से बोटेनिकल गार्डन/फाल्‍टा और बीआईएसएन जेटी से संकरेल जेटी तक रो-रो नौका सेवाएं शुरू करने वाला है जो हावड़ा और कोलकाता शहरों के लोगों के लिए वरदान साबित होंगी। उन्‍होंने भारतीय अंतर्देशीय जलमार्ग प्राधिकरण (आईडब्‍ल्‍यूएआई) के अधिकारियों का आह्वान किया कि वे पूर्वोत्तर क्षेत्र को जलमार्ग के रास्‍ते देश के अन्‍य भागों से जोड़ने की दिशा में कार्य करें। विचार-विमर्श के दौरान उन्‍होंने सुझाव दिया कि कैडेट/प्रशिक्षु नौ-सैनिक अधिकारियों को जहाज पर प्रशिक्षण का अवसर दिया जाए।


    श्री मंडाविया ने पश्चिम बंगाल राज्‍य में भारतीय राष्‍ट्रीय राजमार्ग प्राधिकरण (एनएचएआई) और सड़क परिवहन राजमार्ग मंत्रालय की चल रही परियोजनाओं की भी समीक्षा की। उन्‍होंने अधिकारियों को निर्देश दिया कि वे पिछड़ चुकी परियोजनाओं के कार्यों में तेजी लाए और राज्‍य के लोगों के लाभ के लिए परियोजना समय पर पूरा करने के लिए संबद्ध राजस्‍व अधिकारियों के साथ समन्‍वय कायम करके भूमि अधिग्रहण के मामलों में उचित ध्‍यान दें।


    श्री मंडाविया ने मानिकताला इलाके में स्थित बंगाल कैमिकल्‍स एंड फार्मास्‍यूटिकल्‍स लिमिटेड (बीसीपीएल) और नेशनल इंस्‍टीट्यूट ऑफ फार्मास्‍यूटिकल्‍स ऐजूकेशन एंड रिसर्च (एनआईपीईआर) का दौरा किया।


    श्री मंडाविया आज हल्दिया में कोलकाता पोर्ट ट्रस्‍ट के हल्दिया रोधी परिसर का दौरा कर रहे हैं। इसके बाद वे सेंट्रल इंस्‍टीट्यूट ऑफ प्‍लास्टिक इंजीनियरिंग एंड टेक्‍नोलॉजी (सीआईपीईटी) जाएंगे और संस्‍थान के अध्‍यापकों और छात्रों के साथ बातचीत करेंगे।


    ***


    वीएल/केपी/वीके–6287

    
    
    (Release ID: 1516559) Visitor Counter : 145
    
    
      Read this release in: English