      राष्ट्रपति सचिवालय

      टाटा भारत निर्माण स्कूल निबंध प्रतियोगिताओं के विजेताओं ने राष्ट्रपति से मुलाकात की
      Posted On: 12 JAN 2018 3:37PM by PIB Delhi


    2015-16 के टाटा भारत निर्माण स्कूल निबंध प्रतियोगिताओं के विजेताओं ने आज (12.01.2018) राष्ट्रपति भवन में राष्ट्रपति श्री राम नाथ कोविंद से मुलाकात की।


    इस अवसर पर 2015-16 के स्कूल निबंध प्रतियोगिता के विजेताओं को राष्ट्रपति ने बधाई दी। उन्होंने कहा कि इस बार राष्ट्र निर्माण पर 12 भाषाओं में 8000 से अधिक स्कूलों तथा 200 शहरों के 31 लाख से अधिक बच्चों ने निबंध लिखा। इस कड़ी स्पर्धा में 72 बच्चे विजेता घोषित हुए। उन सभी को इस उपलब्धि पर गर्व करना चाहिए। यह भी खुशी और संतोष की बात है कि 72 विजेताओं में 52 लड़कियां हैं।


    राष्ट्रपति ने कहा कि इस प्रतियोगिता में भाग लेने वाला प्रत्येक बच्चा विजेता है। ऐसा इसलिए कि भारत के बच्चे इस महान देश के भविष्य हैं। बच्चे भविष्य के नेता हैं। बच्चे उस देश की नीवं के पत्थर हैं जैसा देश हम चाहते हैं।


    राष्ट्रपति ने बच्चों को सपने देखने और अपने लिए महत्वाकांक्षी लक्ष्य तय करने की सलाह दी। उन्होंने कहा कि ऐसा करके बच्चे समर्पण, ईमानदारी और संकल्प के साथ लक्ष्यों की दिशा में कार्य करेंगे। उन्होंने बच्चों को हमेशा सार्थक रूप से सोचने और विफलता से कभी विचलित न होने की सलाह दी।


    *****


    वीके/एजी/एसकेपी – 6289

    
    
    (Release ID: 1516558) Visitor Counter : 171
    
    
      Read this release in: English