      रक्षा मंत्रालय

      नौसेना अध्यक्ष ने राष्ट्रीय कैडेट कोर गणतंत्र दिवस शिविर 2018 में एनसीसी कैडेटों की प्रशंसा की
      Posted On: 17 JAN 2018 4:29PM by PIB Delhi


    एडमिरल सुनील लांबा, पीवीएसएम, एवीएसएम, एडीसी, नौसेना अध्यक्ष (सीएनएस) ने दिल्ली कैन्ट स्थित करिय्यपा परेड ग्राउंड में डीजी एनसीसी गणतंत्र दिवस शिविर का दौरा किया। उन्होंने एनसीसी की तीनों शाखाओं अर्थात सेना, नौसेना और वायु सेना से लिए गए चुश्त-दुरुश्त कैडेटों द्वारा प्रस्तुत प्रभावशाली ‘गार्ड ऑफ ऑनर’ की समीक्षा की। इसके बाद कैडेटों द्वारा शानदार बैंड वादन प्रस्तुत किया गया। नौसेना अध्यक्ष ने राष्ट्रीय कैडेट कोर के सभी 17 निदेशालयों के कैडेटों द्वारा तैयार फ्लैग एरिया भी देखा, जिसमें विभिन्न सामाजिक जागरुकता फैलाने वाली थीम का प्रदर्शन किया गया था।


    बाद में, नौसेना अध्यक्ष ने बहु-प्रतिभाशाली कैडेटों द्वारा समृद्ध भारतीय संस्कृति को दर्शाने वाले सांस्कृतिक कार्यक्रम भी देखे।


    इस अवसर पर बोलते हुए, नौसेना अध्यक्ष ने कैडेटों को एक शानदार 'गार्ड ऑफ ऑनर' पेश करने, कैडेटों की शानदार वेशभूषा और ड्रिल के लिए बधाई दी। उन्होंने कहा कि एनसीसी एक ऐसा प्रमुख युवा संगठन है जो राष्ट्र के भावी नायकों को तैयार करने और देश का नेतृत्व करने और जीवन के सभी क्षेत्रों में उत्कृष्टता हासिल करने के लिए उन्हें सशक्त बनाने में लगा हुआ है। उन्होंने राष्ट्र निर्माण में एनसीसी कैडेटों के महान योगदान की और आपदाओं में अदम्य भावना और सहानुभूति दर्शाने के लिए उनके योगदान की प्रशंसा की। उन्होंने दीर्घावधि और उच्च जोखिम वाले नौकायन को नौसेना की गतिविधियों में शामिल करने के प्रयासों की भी सराहना की। नौसेना अध्यक्ष ने राष्ट्रीय कैडेट कोर के कैडेटों से सशस्त्र सेनाओं में शामिल होने और मातृभूमि की सेवा करने का भी आह्वान किया।


    ***


    वीके/एएम/पीसी/डीके-6341


    

    
    (Release ID: 1516947) Visitor Counter : 184