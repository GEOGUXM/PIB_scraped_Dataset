      युवा कार्यक्रम एवं खेल मंत्रालय

      पांच दिवसीय राष्ट्रीय युवा उत्सव 12 जनवरी 2018 से शुरू
      Posted On: 10 JAN 2018 5:16PM by PIB Delhi


    प्रधानमंत्री श्री नरेन्द्र मोदी 12 जनवरी 2018 को विडियों कांफ्रेंसिंग के जरिए राष्ट्रीय युवा उत्सव का उद्घाटन करेंगे और उपस्थितजनों को संबोधित करेंगे। यह उत्सव भारत के युवा हृदय सम्राट स्वामी विवेकानन्द की जयंती के अवसर पर शुरू होगा। उद्घाटन समारोह की सह-अध्यक्षता उत्तर प्रदेश के मुख्यमंत्री श्री योगी आदित्यनाथ और युवा मामलों और खेल राज्यमंत्री (स्वतंत्र प्रभार) कर्नल राज्यवर्धन राठौर करेंगे। इस अवसर पर संस्कृति राज्यमंत्री (स्वतंत्र प्रभार) श्री महेश शर्मा विशिष्ट अतिथि होंगे।


    उत्सव का आयोजन युवा मामलों और खेल मंत्रालय, उत्तर प्रदेश राज्य सरकार के सहयोग से कर रहा है। इसका आयोजन 12 से 16 जनवरी 2018 को गौतम बुद्ध विश्वविद्यालय, गौतम बुद्ध नगर, ग्रेटर नोएडा में होगा। राष्ट्रीय युवा उत्सव का आयोजन पहली बार राष्ट्रीय राजधानी क्षेत्र में हो रहा है। इस उत्सव का उद्देश्य देश के युवाओं को एक ऐसा मंच प्रदान करना है, जहां उन्हें विभिन्न गतिविधियों में अपनी प्रतिभा दिखाने का अवसर मिले। राष्ट्रीय युवा उत्सव देश में अपनी तरह का सबसे बड़ा युवा उत्सव है। यह 22वां उत्सव है, और उल्लेखनीय है कि पहला राष्ट्रीय युवा उत्सव 1995 में भोपाल में आयोजित किया गया था।


    इस उत्सव की विषयवस्तु ‘संकल्प से सिद्धि’ है। इसके तहत भारत के विभिन्न वर्गों के युवाओं की जीवंतता और उनकी ऊर्जा को दिशा दी जाएगी और उन्हें नवभारत के लक्ष्य को हासिल करने का संकल्प दिलाया जाएगा।


    उत्सव में ‘मिनी-इंडिया’ जैसा मंच तैयार किया जाएगा, जहां युवा एक दूसरे के साथ बातचीत करेंगे और सामाजिक तथा सांस्कृतिक आदान-प्रदान करेंगे। इससे ‘एक भारत, श्रेष्ठ भारत’ की अवधारणा को मजबूती मिलेगी।


    पूरा कार्यक्रम इस प्रकार तैयार किया गया है, जिससे सरकार की पहलों के प्रति जागरूकता बढ़ेगी और युवाओं में यह भावना पैदा होगी की वे अपनी ऊर्जा को किस तरह प्रभावशाली तरीके से इस्तेमाल कर सकें। इस पांच दिवसीय उत्सव में देश भर के राष्ट्रीय सेवा योजना और नेहरू युवा केन्द्र संगठन के 5 हजार स्वयंसेवी स्थानीय युवाओं के साथ हिस्सा लेंगे। उद्घाटन के बाद स्थानीय और प्रसिद्ध कलाकार सांस्कृतिक/संगीत कार्यक्रम पेश करेंगे। समारोह की शुरूआत के दौरान राष्ट्रीय युवा पुरस्कार भी प्रदान किये जाएंगे।


    वीके/एएम/एकेपी/एमएम- 624 7


    

    
    (Release ID: 1516198) Visitor Counter : 334