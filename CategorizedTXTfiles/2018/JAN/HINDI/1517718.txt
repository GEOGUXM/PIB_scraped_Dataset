      वित्‍त मंत्रालय

      एनएससीएन (केएन) का एक बड़ा उग्रवादी नगालैंड में गिरफ्तार
      Posted On: 24 JAN 2018 7:53PM by PIB Delhi


    एनएससीएन (किटोवी-नियोपाक) गिरोह के एक बड़े उग्रवादी को नगालैंड में 23 जनवरी, 2018 को गिरफ्तार किया गया, जिससे नगा विद्रोहियों को करारा झटका लगा है।


    एनएससीएन के इस बड़े उग्रवादी की गतिविधियों के बारे में राष्ट्रीय अन्वेषण अभिकरण (एनआईए) को सटीक सूचना मिली थी कि वह दिमापुर से जुनहेबोतो की तरफ अग्रसर है। इसके बाद असम राइफल्स और एनआईए की संयुक्त टीम ने 23 जनवरी, 2018 की सुबह नगालैंड के कोहिमा जिले में कई वाहन चैक पोस्ट कायम कीं।


    कोहिमा के निकट जुबजा में एक वाहन चैक पोस्ट पर गाड़ियों की तलाशी के दौरान असम राइफल्स के एक दल ने एनएससीएन (केएन) के एक स्वयंभू ब्रिगेडियर को दो अन्य उग्रवादियों के साथ गिरफ्तार कर लिया। ये सभी टाटा फॉरच्यूनर गाड़ी नम्बर एनएल-07 सी 2266 पर सवार थे। पकड़े गए उग्रवादी की पहचान स्वयंभू ब्रिगेडियर अहेतो एच चोफी, पुत्र होजूसू, निवासी गांव – येहेमी, जुनहेबोतो, नगालैंड के रूप में की गई। उसके साथ स्वयंभू सार्जेंट विट्टी मारक और मुगाहोतो सुमी को भी गिरफ्तार किया गया है।


    अहेतो एच चोफी एनआईए के मुकदमा नम्बर आरसी 03/13/एनआईए/गुवाहाटी में मुलजिम नम्बर तीन है। यह मुकदमा जुनहेबोतो डिस्ट्रिक्ट एकजेक्यूटिव फोर्स कोटे के सरकारी असलहों और गोला-बारूद लूटने की आपराधिक साजिश रचने के जुर्म में दायर किया गया है। एनआईए के विशेष न्यायाधीश ने 14 मई, 2014 और उसके बाद 8 जुलाई, 2014 को उसके खिलाफ गैर- जमानती वारंट जारी किया था।


    अभियान के दौरान एक टाइप-56 राइफल, 2 पिस्तौल, 176 राउंड गोलियां, 1,32,320 रुपये की भारतीय मुद्रा, मोबाइल उपकरण और आपत्तिजनक दस्तावेज बरामद किए गए।


    *****


    वीके/एएम/एकेपी/सीएस – 6456


    

    
    (Release ID: 1517718) Visitor Counter : 238