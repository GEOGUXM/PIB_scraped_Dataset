      महिला एवं बाल विकास मंत्रालय

      महिला एवं बाल विकास मंत्रालय ने आंगनवाड़ी सेवा प्रशिक्षण कार्यक्रम के लिए आज प्रबंधन सूचना प्रणाली पोर्टल की शुरूआत की
      Posted On: 24 JAN 2018 7:32PM by PIB Delhi


    महिला एवं बाल विकास सचिव श्री राकेश श्रीवास्तव ने आज यहां आंगनवाड़ी सेवा प्रशिक्षण कार्यक्रम के लिए प्रबंधन सूचना प्रणाली पोर्टल की शुरूआत की। इस पोर्टल को महिला एवं बाल विकास मंत्रालय ने राष्ट्रीय सूचना-विज्ञान केंद्र (एनआईसी) के सहयोग से विकसित किया है। इसके तहत आंगनवाड़ी सेवी प्रशिक्षण केंद्र (एडब्ल्यूटीसी) / मध्य स्तरीय प्रशिक्षण केंद्र (एमएलटीसी) के जरिये आंगनवाड़ी सेवाएं देने वाले गैर सरकारी संगठन आवेदन/ अनुमान जमा कर सकते हैं। पोर्टल के पहले चरण के जरिये गैर सरकारी संगठन अपने-अपने राज्यों/ केंद्र शासित प्रदेशों को प्रस्ताव दे सकते हैं। राज्य और केंद्र शासित प्रदेश इसके बाद प्रस्तावों पर गौर करेंगे और कार्यक्रम के संचालन के लिए आवश्यक निधियों की सिफारिश करेंगे। उसके बाद केंद्र सरकार प्रस्तावों की जांच करके धनराशि जारी करेगी। पोर्टल का यूआरएल http://icds-trg.nic.in है।


    आंगनवाड़ी सेवा प्रशिक्षण कार्यक्रम, एकीकृत बाल विकास सेवा योजना (आईसीडीएस) के तहत केंद्र द्वारा प्रायोजित योजना है, जिसका प्रशासन, प्रबंधन, निगरानी संबंधित राज्य/ केंद्र शासित प्रदेश करते हैं। आंगनवाड़ी सेवियों/ आंगनवाड़ी सहायकों और निरीक्षकों को एडब्ल्यूटीसी और एमएलटीसी में प्रशिक्षित किया जाता है। इन्हें संबंधित राज्य सरकारें/ केंद्र शासित प्रशासन या संबंधित राज्य सरकारों / केंद्र शासित प्रशासनों की निगरानी के तहत गैर - सरकारी संगठन चलाते हैं। योजना के कार्यान्वयन के लिए राज्य सरकारों और केंद्र शासित प्रशासनों को भारत सरकार निधियां जारी करती है।


    नीति आयोग के निर्देशों के अनुसार गैर – सरकारी संगठनों और स्वयं सेवी संगठनों के लिए आवश्यक है कि वे एनजीओ – पीएस पोर्टल पर पंजीकरण कराएं तथा उनके सदस्यों और पदाधिकारियों को पैन और आधार के जरिये प्रमाणित किया जाए।


    उल्लेखनीय है कि सितंबर, 2017 में मंत्रालय ने एडब्ल्यूटीसी, एमएलटीसी और ई-लर्निंग मैनुअल के संचालन के संबंध में एक समेकित प्रशिक्षण दिशा-निर्देश को अंतिम रूप दिया था।


    *****


    वीके/एएम/एकेपी/सीएस – 6449


    

    
    (Release ID: 1517712) Visitor Counter : 394