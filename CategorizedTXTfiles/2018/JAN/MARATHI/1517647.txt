      माहिती आणि प्रसारण मंत्रालय

      मिफ्फ 2018 मध्ये 430 पेक्षा अधिक माहितीपट आणि लघुपट दाखवले जाणार
      
      ‘आय ॲम नॉट युवर निग्रो’ या ऑस्कर नामांकन प्राप्त माहितीपटाने महोत्सवाला प्रारंभ होणार

      Posted On: 24 JAN 2018 5:07PM by PIB Mumbai

    मुंबई, 24 जानेवारी 201 8


    मुंबई आंतरराष्ट्रीय चित्रपट महोत्सव अर्थात मिफ्फ हा बहुप्रतीक्षित माहितीपट महोत्सवाचे मुंबईतील एनसीपीए येथे 28 जानेवारी 2018 रोजी भव्य उद्‌घाटन होणार आहे. आठवडाभर चालणाऱ्या या महोत्सवात 40हून अधिक देशांचे सुमारे 430 माहितीपट, लघुपट आणि ॲनिमेशनपट दाखवण्यात येणार आहेत. दक्षिण आशियातील सर्वात जुना आणि सर्वात मोठा नॉन-फिचर चित्रपटांचा हा महोत्सव 1990 मध्ये सुरु झाला आणि माहिती आणि प्रसारण मंत्रालयाच्या फिल्म्स डिविजनतर्फे हा महोत्सव आयोजित केला जातो.


    मिफ्फचे हे 15वे वर्ष असून, देशातून तसेच जगभरातून अभूतपूर्व प्रतिसाद मिळाला आहे. या महोत्सवाच्या संचालनालयाकडे 790 एवढ्या विक्रमी प्रवेशिका आल्या. यामध्ये आंतरराष्ट्रीय स्पर्धा गटात 32 देशांकडून 194 प्रवेशिका, तर राष्ट्रीय स्पर्धेसाठी 596 प्रवेशिकांचा समावेश आहे.


    राष्ट्रीय आणि आंतरराष्ट्रीय स्पर्धेसाठी चित्रपटांची निवड स्वतंत्र निवड समितीद्वारे करण्यात आली आहे. राष्ट्रीय स्पर्धेसाठी मोठ्या संख्येने प्रवेशिका आल्यामुळे दोन स्तरीय निवड प्रक्रिया वापरण्यात आली. प्रादेशिक निवड समित्यांचे अध्यक्ष (मुंबई 1 आणि 2, दिल्ली, कोलकाता आणि बंगळुरु) मुंबईत भेटले आणि राष्ट्रीय स्पर्धेसाठी 43 चित्रपटांची शिफारस करण्यापूर्वी त्यांनी निवडण्यात आलेल्या चित्रपटांचे मूल्यमापन केले. आंतरराष्ट्रीय निवड समितीची मुंबईत बैठक झाली आणि मूल्यमापन झाल्यानंतर मिफ्फ 2018 आंतरराष्ट्रीय स्पर्धेसाठी त्यांनी 25 चित्रपटांची शिफारस केली.


    गोल्डन कोंच (सुवर्ण शंख) पुरस्काराच्या रकमेत दुपटीने वाढ


    माहितीपट चळवळीला प्रोत्साहन देण्याच्या उद्देशाने, माहिती आणि प्रसारण मंत्रालयाने आंतरराष्ट्रीय स्पर्धा गटात सुवर्ण शंख विजेत्या सर्वोत्तम माहितीपटासाठी पुरस्काराची रक्कम 5 लाखांवरुन 10 लाख रुपये इतकी वाढवायला मंजुरी दिली आहे.


    सर्वोत्तम माहितीपट, सर्वोत्तम लघुपट आणि सर्वोत्तम ॲनिमेशनपटासाठी रोख रकमेसह सुवर्ण शंख, रौप्य शंख आणि मानचिन्ह असे पुरस्कार दिले जातात. याशिवाय सर्वोत्तम छायाचित्रण, संकलन आणि ध्वनीरचनेसाठी तांत्रिक पुरस्कार दिले जाणार आहेत. तसेच प्रमोद पति विशेष ज्युरी पुरस्कार, सर्वोत्तम विद्यार्थी चित्रपट आणि सर्वोत्तम पदार्पण चित्रपट पुरस्कारही दिले जाणार असून, मानचिन्ह आणि रोख रक्कम असे या पुरस्कारांचे स्वरुप आहे. आयडीपीए अर्थात भारतीय माहितीपट निर्माता संघटना आणि दादासाहेब फाळके चित्रनगरीच्या माध्यमातून महाराष्ट्र सरकारने फिल्म्स डिविजनच्या सहकार्याने या पुरस्कारांची स्थापना केली आहे.


    फिल्म पॅकेजेस


    आंतरराष्ट्रीय आणि राष्ट्रीय स्पर्धा गटामध्ये अव्वल स्थान मिळवण्यासाठी पारंपरिक चित्रपटांमध्ये चुरस असताना, ‘ज्युरी रेट्रोस्पेक्टिव्हज’ आणि ‘बेस्ट ऑफ फेस्टस’ सह विशेष पॅकेजअंतर्गत भारतात आणि परदेशात तयार करण्यात आलेले सर्वोत्तम माहितीपट, लघुपट आणि ॲनिमेशनपट मिफ्फमध्ये दाखवले जाणार आहेत.


    ॲनिमेशन पॅकेजमध्ये रशियाचे इवान मॅक्सिमोन, तुर्कीचे बॅरेट इक आणि ब्राझीलच्या ली झागुरी यांच्या चित्रपटांचा समावेश आहे. पॅरिसच्या गॅब्रिएल ब्रेनेन यांच्या सहकार्याने फ्रेंच लघुपट आणि प्रायोगिक चित्रपटांचे विशेष पॅकेज 29 तारखेला दाखवले जाणार आहे. ‘बेस्ट ऑफ फेस्टस’ पॅकेजमध्ये बर्लिन, हॉटडॉक्स, कॅनडा, मेलबर्न माहितीपट महोत्सव आणि मेक्सिकोच्या गुआनाजुएटो चित्रपट महोत्सव यांसारख्या आघाडीच्या माहितीपट महोत्सवात दाखवण्यात आलेल्या चित्रपटांचा यात समावेश आहे. ज्येष्ठ इराणी चित्रपट दिग्दर्शक रक्शन बेनितेमाद यांच्या रेट्रोस्पेक्टिव्हमध्ये 3 दशकांमधील 3 माहितीपटांचा समावेश असेल. अन्य रेट्रोस्पेक्टिव्हजमध्ये फ्रेंच चित्रपट दिग्दर्शक डॉमिनिक दुबोस, मधुश्री दत्ता आणि प्रसिद्ध ॲनिमेटर भीमसेन खुराना यांच्या चित्रपटांचा समावेश आहे. याशिवाय, ईशान्य राज्ये आणि जम्मू आणि काश्मीरमधील खास चित्रपटांचे पॅकेज देखील आहे.


    हा महोत्सव अधिक रंगतदार आणि आकर्षक करण्यासाठी विविध विषयांवर कार्यशाळा, मास्टर क्लासेस, व्याख्याने-सादरीकरण आणि पॅनल चर्चांचे आयोजन करण्यात आले आहे. नंदन सक्सेना ‘नॉन-फिक्शन सिनेमॅटोग्राफी’वर 4 दिवसांची कार्यशाळा घेणार आहेत.


    विद्यार्थ्यांचा सहभाग हे मिफ्फ 2018 चे आणखी महत्वाचे वैशिष्ट्य आहे. एफटीआयआय, सत्यजित रे फिल्म ॲन्ड टीव्ही इन्स्टिट्यूट, व्हिसलिंग वूडस, एमजीआर फिल्म ॲन्ड टीव्ही इंन्स्टिट्यूट, प्रयासम, रोहटकचे राज्य विद्यापीठ, नॅशनल इन्स्टिट्यूट ऑफ डिझाईन आदी संस्थांच्या विद्यार्थ्यांचे चित्रपटही या महोत्सवादरम्यान दाखवले जाणार आहेत.


    शुभारंभाचा चित्रपट


    अमेरिकन नागरी अधिकार चळवळीवरील 2017 चे ऑस्कर नामांकन प्राप्त माहितीपट ‘आय ॲम नॉट युवर निग्रो’ या चित्रपटाने मिफ्फ 2018 चा शुभारंभ होणार आहे. या चित्रपटाने टोरोंटो, शिकागो, लॉस एंजेलिस, फिलाडेल्फिआ आणि अन्य 8 आंतरराष्ट्रीय महोत्सवांमध्ये सर्वोत्कृष्ट पुरस्कार जिंकले होते. जेम्स बाल्डविन लिखित आणि राउल पेक दिग्दर्शित 93 मिनटांचा हा माहितीपट नागरी अधिकार चळवळीच्या भूतकाळाची वर्तमानाशी सांगड घालतो.


    व्ही.शांताराम जीवनगौरव पुरस्कार


    भारतात माहितीपट चळवळीला प्रोत्साहन देण्यासाठी स्थापन करण्यात आलेला व्ही.शांताराम जीवनगौरव पुरस्कार स्वतंत्र ज्युरीनी निवडलेल्या प्रसिद्ध माहितीपट दिग्दर्शकाला दिला जाणार आहे. जीवनगौरव पुरस्काराची रक्कमही 5 लाखांवरुन 10 लाख रुपये इतकी वाढवण्यात आली आहे. मिफ्फ 2018 मध्ये एकूण 58 लाख रुपयांचे रोख पुरस्कार दिले जाणार आहेत.


    फिचर फिल्म्स लोकांच्या करमणुकीच्या गरजा पूर्ण करतात, तर माहितीपट लोकांची माहितीची गरज पूर्ण करतात. मिफ्फला लोकांचा महोत्सव बनवण्यासाठी प्रतिनिधी शुल्क 300 रुपये इतके माफक ठेवण्यात आले आहे, तर चित्रपट विषयक आणि पत्रकारिता विद्यार्थी प्रतिनिधींसाठी कोणतेही शुल्क आकारले जाणार नाही.


    मुंबईतील पेडर रोड स्थित फिल्म्स डिविजन संकुल आणि जवळच्या रशियन कल्चर सेंटरमधील थिएटर्समध्ये 29 जानेवारी 2018 पासून चित्रपट दाखवले जाणार आहेत. तर, मुंबईला या आणि माहितीपट चळवळीचा आनंद घ्या. माध्यम / प्रतिनिधी नोंदणीसाठी www.miff.in या संकेतस्थळाला भेट द्या.


    S.Tupe/S.Kane/D.Rane


    

    
    (Release ID: 1517647) Visitor Counter : 69