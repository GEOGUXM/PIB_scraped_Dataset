      वाणिज्य आणि उदयोग मंत्रालय

      निर्यात क्षेत्राशी संबंधित सर्व समस्या सोडवण्याचा सरकारचा प्रयत्न : वाणिज्य आणि उद्योग मंत्री सुरेश प्रभू
      Posted On: 19 JAN 2018 3:50PM by PIB Mumbai


    मुंबई 19 जानेवारी 201 8


    निर्यात क्षेत्राशी संबंधित जीएसटी, व्यापार सुलभीकरण आणि लॉजिस्टिक यासारख्या सर्व समस्या सोडवण्याच्या दृष्टीने केंद्र सरकार प्रयत्न करत असल्याचे वाणिज्य आणि उद्योग मंत्री सुरेश प्रभू यांनी सांगितले. ते आज मुंबईत आयएमसीने आयोजित केलेल्या “ निर्यात प्रोत्साहन आणि आंतरराष्ट्रीय व्यापार ” परिषदेच्या सांगता समारंभात बोलत होते. भारतातील निर्यातीला प्रोत्साहन मिळावे या दृष्टीने सरकार विविध पावले उचलत असल्याचे प्रभू यांनी यावेळी सांगितले.


    निर्यात वृद्धीचा फायदा हा केवळ निर्यातदारांनाच होणार नाही तर त्यामुळे देशाचा एकंदरीत आर्थिक विकास होईल असे प्रभू म्हणाले. निर्यात क्षेत्राशी संबंधित सर्व प्रश्न सोडवण्यासाठी केंद्र सरकार कटिबद्ध असल्याचे प्रभू यांनी सांगितले.


    याआधी परिषदेचे उद्‌घाटन करताना महाराष्ट्राचे उद्योग आणि खाण मंत्री सुभाष देसाई यांनी सांगितले की, कापड उद्योग उत्पादनाच्या निर्यातीसाठी अमरावतीतील सध्या सुरु असलेल्या एका टेक्सटाईल पार्क व्यतिरिक्त मराठवाडा, विदर्भ आणि उत्तर महाराष्ट्रात या कापूस लागवड क्षेत्रामध्ये नऊ टेक्सटाईल पार्क सुरु करण्यात येत आहेत.


    या परिषदेला निर्यातदार, कॉर्पोरेट क्षेत्रातील व्यावसायिक, बँक अधिकारी आणि सरकारच्या विविध विभागातील अधिकारी असे 200 हून अधिक प्रतिनिधी उपस्थित होते.


    S.Tupe /S.Mhatre/P.Malandkar

    
    
    (Release ID: 1517308) Visitor Counter : 43