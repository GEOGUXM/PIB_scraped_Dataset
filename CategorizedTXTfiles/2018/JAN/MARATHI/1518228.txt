      अर्थ मंत्रालय

      अर्थव्यवस्था आणि विकासासाठी समावेशक रोजगार निर्मिती आणि पायाभूत सुविधांच्या विकासाला प्रोत्साहन देणे गरजेचे : आर्थिक सर्वेक्षण
      Posted On: 29 JAN 2018 6:00PM by PIB Mumbai


    नवी दिल्ली 29 जानेवारी 201 8


    अर्थव्यवस्था आणि विकासासाठी समावेशक रोजगार निर्मिती आणि पायाभूत सुविधांच्या विकासाला प्रोत्साहन देणे गरजेचे असल्याचे आर्थिक सर्वेक्षणात म्हटले आहे. त्यासाठी केंद्र सरकार प्रत्येक क्षेत्रासाठी काही विशिष्ट उपाययोजना राबवत आहे. उद्योग करण्यातील सुलभता वाढवण्यासाठी संरचनात्मक सुधारणांबरोबरच वस्तू आणि सेवा कर प्रणाली तसेच नादारी आणि दिवाळखोरी प्रतिबंधक अधिनियमासह इतरही अनेक उपाययोजना राबविण्यात आल्या आहेत.


    स्टील, वस्त्र प्रावरणे, चर्मोद्योग आणि ऊर्जा क्षेत्रासमोरील आव्हानांचा मुकाबला करण्यासाठीही सरकारने विविध योजना राबवल्या. गेल्या तीन वर्षात सरकारने हाती घेतलेल्या या उपाययोजनांमुळे जागतिक बँकेच्या अहवालानुसार उद्योग करण्यातील सुलभतेविषयक निर्देशांकात भारताच्या स्थानात लक्षणीय सुधारणा झाली आहे. मुडी या पतमानांकन संस्थेने भारताचा गुंतवणूक दर्जा बीएए 2 पर्यंत मानांकित केला. निर्मिती आणि खाण क्षेत्रात अनुक्रमे 3.1 टक्के आणि 3 टक्क्याने वाढ नोंदविण्यात आली.


    आर्थिक सर्वेक्षण 2017-18 नुसार कोळसा, कच्चे तेल, नैसर्गिक वायू, पेट्रोलियम, शुद्धीकरण उत्पादने, खते, स्टील, सिमेंट आणि वीज या आठ मुख्य पायाभूत उद्योग क्षेत्रात एप्रिल ते नोव्हेंबर 2017-18 या काळात 3.9 टक्क्यांची वाढ नोंदवण्यात आली. या काळात कोळसा, नैसर्गिक वायू, शुद्धीकरण उत्पादने, स्टील,सिमेंट आणि वीजेच्या उत्पादनात सकारात्मक वाढ झाल्याचे सर्वेक्षणात म्हटले आहे.


    देशात मोठ्या प्रमाणावर रोजगार संधी उपलब्ध करुन देण्यात सूक्ष्म, लघू आणि मध्यम उद्योग क्षेत्र महत्त्वपूर्ण भूमिका बजावते. या क्षेत्रासाठी सरकारने विविध योजनांचा शुभारंभ केला आहे. 2016-17 या वर्षात सूक्ष्‍म उद्योगांना चालना देण्यासाठी आणि त्यांच्या विकासासाठी सुरु करण्यात आलेली प्रधानमंत्री मुद्रा योजना यशस्वी ठरताना दिसत आहे.


    2016-17 या आर्थिक वर्षात एकूण थेट परकीय गुंतवणुकीच्या ओघात 8 टक्के वाढ होऊन तो 60.08 अब्ज अमेरिकन डॉलर्सवर पोहोचल्याचे अर्थसंकल्पपूर्व आर्थिक सर्वेक्षणात नमूद करण्यात आले आहे. 2017-18 या वर्षात एप्रिल ते सप्टेंबर या अवधीत 33.75 अब्ज अमेरिकन डॉलर्स इतकी थेट परकीय गुंतवणूक प्राप्त झाली.


    वस्तू आणि सेवा कर प्रणालीची अंमलबजावणी, मेक इन इंडिया कार्यक्रम, स्टार्ट अप इंडिया उपक्रम तसेच बौद्धिक संपदा हक्क धोरण अशा महत्वपूर्ण उपाययोजनांचा सकारात्मक परिणाम भारतीय अर्थव्यवस्थेवर दिसून आला. भारत हा रत्ने आणि आभूषणे निर्यात करणारा महत्वपूर्ण देश आहे. या क्षेत्रातील निर्यात 2016-17 या वर्षात 12.8 टक्क्यांनी वाढली असे या सर्वेक्षणात म्हटले आहे.


    देशाचा दीर्घकालीन विकास सुनिश्चित करण्यासाठी पायाभूत क्षेत्राच्या विकासासाठी सरकार भरीव गुंतवणुक करत आहे. नवे राष्ट्रीय महामार्ग बांधणे तसेच राज्य महामार्गांचे राष्ट्रीय महामार्गात रुपांतर करणे याला सरकारने प्राधान्य दिले आहे. सप्टेंबर 2017 मध्ये देशात एकूण 1,76,166 किलोमीटर लांबीचे राष्ट्रीय महामार्ग आणि द्रुतगती महामार्ग वापरात होते. सुमारे 64,000 किलोमीटर लांबीचे राज्य महामार्ग, राष्ट्रीय महामार्गात रुपांतरित करावेत असे प्रस्ताव राज्य सरकारांकडून प्राप्त झाले आहेत.


    2017-18 या आर्थिक वर्षात सप्टेंबर महिन्यापर्यंत भारतीय रेल्वेने 558.10 दशलक्ष टन मालवाहतूक केली. आधीच्या वर्षाच्या तुलनेत या प्रमाणात 5.06 टक्के वाढ झाल्याचे आर्थिक सर्वेक्षणात नमूद केले आहे. दूरसंचार क्षेत्रातील भारत नेट आणि डिजिटल इंडिया कार्यक्रमांच्या माध्यमातून भारताला डिजिटल अर्थव्यवस्था करण्यासाठी निरंतर प्रयत्न केले जात आहेत. नागरी हवाई वाहतूक क्षेत्रातही चांगली प्रगती झाली आहे. 2017-18 या आर्थिक वर्षात तब्बल 57.5 दशलक्ष प्रवाशांनी देशांतर्गत हवाई प्रवास केला. या दरात गेल्या वर्षीच्या तुलनेत 16 टक्के वाढ झाल्याचे आर्थिक सर्वेक्षणात नमूद केले आहे.


    B.Gokhale /M.Pange/P.Malandkar


    

    
    (Release ID: 1518228) Visitor Counter : 46