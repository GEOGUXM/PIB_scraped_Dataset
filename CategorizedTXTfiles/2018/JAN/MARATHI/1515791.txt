      सामाजिक न्याय आणि सबलीकरण मंत्रालय

      भीमा-कोरेगाव प्रकरणी लवकरात लवकर चौकशी पूर्ण करावी – रामदास आठवले
      
      पुणे येथे 13 जानेवारीला ‘सामाजिक सलोखा परिषदे’चे आयोजन

      Posted On: 06 JAN 2018 4:10PM by PIB Mumbai

    नवी दिल्ली 6 जानेवारी 201 8


    भीमा-कोरेगाव प्रकरणी चौकशी लवकरात लवकर पूर्ण करावी आणि दोषींवर कारवाई करावी, अशी मागणी केंद्रीय सामाजिक न्याय आणि सक्षमीकरण राज्यमंत्री रामदास आठवले यांनी मुख्यमंत्री देवेंद्र फडणवीस यांच्यासोबत झालेल्या बैठकीत केली. यासंदर्भात चौकशीअंती योग्यती कारवाई करण्याचे आश्वासन मुख्यमंत्री देवेंद्र फडणवीस यांनी दिल्याचे आठवले यांनी आज मुंबईत पत्रकार परिषदेत सांगितले. भीमा-कोरेगाव दंगलप्रकरणात ज्यांचे नुकसान झाले आहे, त्यांना नुकसान भरपाई मिळावी, अशी मागणीही केल्याचे आठवले म्हणाले.


    समाजाला विध्वंसक मार्गाने नाही, तर बुद्धाच्या मार्गाने न्याय मिळेल, असे सांगत, कुणीही समाज तोडण्याची भूमिका मांडू नये, असे आवाहन आठवले यांनी केले. नक्षलवाद्यांनी आंबेडकरवादी भूमिका घेतली पाहिजे, त्यातूनच समाजाचे हित साधले जाईल, असेही आठवले म्हणाले.


    ॲक्ट्रॉसिटी कायदा कुठल्याही परिस्थितीत रद्द होणार नसल्याचे त्यांनी ठामपणे सांगितले. दलित-मराठा वाद वाढणे हिताचे नाही, यासाठी पुणे येथे 13 जानेवारी रोजी ‘सामाजिक सलोखा परिषद’ आयोजित केली असल्याचे आठवले म्हणाले. दलित-मराठा दोन्ही समाजात मैत्रीपूर्ण संबंध राहावे, असे मत त्यांनी व्यक्त केले.


    N.Sapre/D.Rane

    
    
    (Release ID: 1515791) Visitor Counter : 53