      अर्थ मंत्रालय

      विकासाची घोडदौड कायम राखण्यासाठी मानव विकास आणि कृषी उत्पादकतेत सुधारणा करण्यावर लक्ष केंद्रीत करण्याची गरज
      Posted On: 29 JAN 2018 6:02PM by PIB Mumbai


    नवी दिल्ली 29 जानेवारी 201 8


    विकासाची घोडदौड कायम राखण्यासाठी मानव विकास आणि कृषी उत्पादकतेत सुधारणा करण्यावर लक्ष केंद्रीत करण्याची गरज असल्याचे आर्थिक सर्वेक्षणात नमूद केले आहे. केंद्रीय वित्त मंत्री अरुण जेटली यांनी आज संसदेत 2017-18 चे आर्थिक सर्वेक्षण सादर केले. आजचा काळ आर्थिक समन्वयाचा असून भारतासारख्या अनेक गरीब देशांनी श्रीमंत देशांच्या तुलनेत जास्त वेगाने विकास केला आहे. परिणामी त्यांच्या जीवनमानातही सकारात्मक बदल झाला आहे.


    1960 साली भारताची गणना निम्न उत्पन्न गटातील देशांमध्ये झाली होती, 2008 साली मात्र निम्न मध्यम उत्पन्न गटात भारताचा समावेश झाला आहे. जागतिक आर्थिक मंदीच्या लाटेनंतरही भारताचा विकासदर शाश्वत राहील. मात्र आर्थिक विकासाची ही घोडदौड कायम राखण्यासाठी भारताला मानवविकास आणि कृषी उत्पादकतेत सुधारणा करण्याकडे अधिक लक्ष केंद्रीत करण्याची गरज आहे असे या अहवालात म्हटले आहे. त्यासाठी चार महत्वपूर्ण आव्हानांचा समर्थपणे मुकाबला करण्याची गरज आहे.


    निर्यातींच्या संधीमध्ये जागतिक स्तरावर घट होताना दिसून येते. सकल देशांतर्गत उत्पादनाच्या दरात वाढ साध्य करत निर्यातीच्या संधींमध्ये अग्रेसर राहण्यासाठी विशेष प्रयत्नांची आवश्यकता आहे.


    कमी उत्पादकता असणाऱ्या क्षेत्रांमध्ये स्रोतांचे प्रमाण वाढवून उत्पादकतेत वाढ करण्यासाठी प्रयत्नांची गरज आहे. भारतात समग्र विकास आणि चांगला विकास यांच्यातील परस्पर संबंध लक्षात घेऊन त्या दृष्टीने उपाययोजना राबविणे अपेक्षित आहे.


    भारतात ग्रामीण भागातील तिसरी ते आठवी इयत्तांमधील 40 ते 50 टक्के विद्यार्थी प्राथमिक शिक्षणाच्या मानकांची पूर्ती करु शकत नाहीत असे आढळून आले आहे. त्यात सुधारणा करण्यासाठी तातडीच्या उपाययोजना राबवण्याची गरज असल्याचे आर्थिक सर्वेक्षणात म्हटले आहे.


    विकसनशील देशांच्या तुलनेत विकसित देशांमध्ये कृषी उत्पादनाचा विकास दर जास्त असल्याचे दिसून आले आहे. भारतात मात्र विकास दराचे चक्र कायम राखण्यासाठी तसेच कृषी क्षेत्राची उत्पादकता वाढवण्यासाठी पर्यावरणातील बदल आणि पाण्याची कमतरता अशा महत्वाच्या समस्यांचे तातडीने निराकरण करणे आवश्यक आहे.


    B.Gokhale /M.Pange/P.Malandkar


    

    
    (Release ID: 1518231) Visitor Counter : 55