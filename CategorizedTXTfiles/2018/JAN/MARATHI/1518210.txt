      अर्थ मंत्रालय

      महत्त्वाच्या सेवांची क्षेत्रनिहाय कामगिरी आणि या क्षेत्रांना चालना देण्यासाठी सरकारची धोरणं
      Posted On: 29 JAN 2018 5:39PM by PIB Mumbai


    नवी दिल्ली, २९ जानेवारी २०१८


    भारताच्या सकल मूल्याधारित वृद्धीमध्ये ५५.२ टक्के वाटा असणारे सेवा क्षेत्र हे देशाच्या आर्थिक विकासाचा प्रमुख घटक राहिले आहे. २०१७-१८ या वर्षात सकल मूल्याधारित वृद्धीमध्ये या क्षेत्राचे सुमारे ७२.५ टक्के योगदान राहिल्याचे आर्थिक सर्वेक्षणात नमूद करण्यात आले आहे. २०१७-१८ या वर्षात संपूर्ण सेवा क्षेत्राची वृद्धी ८.३ टक्के अपेक्षित आहे तर सेवा निर्यात क्षेत्रात १६.२ टक्के वाढ अपेक्षित आहे. डिजिटायझेशन, ई-व्हिजा, स्टार्ट अप इंडिया, गृहनिर्माण विभागासाठी योजना यासह इतर अनेक उपक्रम सेवा क्षेत्रातल्या विविध घटकांना चालना देण्यासाठी सरकारनं हाती घेतले आहेत.


    महत्त्वाच्या सेवा क्षेत्रांची क्षेत्रनिहाय कामगिरी आणि या क्षेत्रांना चालना देण्यासाठी सरकारची धोरणं याप्रमाणे आहेत. पर्यटन- देशाचं पर्यटन क्षेत्र उत्तम कामगिरी करत असून २०१६ मध्ये भारतात येणाऱ्या विदेशी पर्यटकांच्या संख्येत ९.७ टक्के वाढ होऊन ही संख्या ८.८ दशलक्ष झाली तर यातून विदेशी मुद्रा महसुलात ८.८ वाढ नोंदवत तो २२.९ अब्ज अमेरिकी डॉलर्सवर पोहोचला. २०१६ मध्ये तामिळनाडू, उत्तर प्रदेश, आंध्र प्रदेश़, मध्य प्रदेश आणि कर्नाटक ही राज्यं पर्यटकांच्या पसंतीची सर्वोच्च पाच राज्यं ठरली. १६३ देशातल्या नागरिकांसाठी तीन श्रेणीमध्ये ई व्हिसा सुविधा, पर्यटन पर्व साजरं करणं, विविध आंतरराष्ट्रीय दूरचित्रवाणी वाहिन्यांवर आंतरराष्ट्रीय माध्यम मोहिमेचा प्रारंभ यासारख्या उपक्रमाद्वारे या क्षेत्राला चालना देण्याचा सरकारचा प्रयत्न आहे. २०१६ मध्ये ई पर्यटक व्हिसाद्वारे येणाऱ्या परदेशी पर्यटकात १४३ टक्के तर २०१७ मध्ये ५२.७ टक्के वाढ झाली.


    आयटी-बीपीएम २०१६-१७ मध्ये भारताच्या माहिती-तंत्रज्ञान-बिझनेस प्रोसेसिंग मॅनेजमेंट उद्योगात ८.१ टक्के वाढ नोंदवली गेली. २०१५-१६ च्या (ई कॉमर्स, हार्डवेअर वगळता) १२९.४ अब्ज अमेरिकी डॉलर्सच्या तुलनेत २०१६-१७ मध्ये यात वाढ होऊन ती १३९.९ अब्ज अमेरिकी डॉलर्सवर पोहोचली. २०१६-१७ मध्ये १९.१ टक्के वृद्धीसह ई कॉमर्स बाजारपेठ ३३ अब्ज डॉलर्सवर पोहोचेल असे अनुमान आहे.


    डिजीटल सर्वसमावेशकता १.४५ लाख लोकांना प्रामुख्यानं लहान शहरात रोजगार पुरवण्यासाठी बीपीओ प्रोत्साहन आणि सामाईक सेवा केंद्र उभारणे यासारख्या उपाययोजनाद्वारे या क्षेत्राला प्रोत्साहन देण्याचा सरकारचा प्रयत्न आहे.


    स्थावर मालमत्ता- भारतीय स्थावर मालमत्ता क्षेत्रात सुधारणा होत असल्याचं चित्र दिसत असून २०१७ च्या पहिल्या सहामाहीत २५७ दशलक्ष अमेरिकी डॉलर्स थेट परकीय गुंतवणूक आली. २०१६च्या संपूर्ण वर्षाच्या थेट परकीय गुंतवणुकीच्या तुलनेत ही रक्कम दुपटीपेक्षा अधिक आहे.


    २०१७ च्या नोव्हेंबरपर्यंत राहुरी भागात ३.१ दशलक्ष परवडणाऱ्या घरांना प्रधानमंत्री आवास योजनेअंतर्गत मंजूरी २०२२ पर्यंत सर्वांसाठी घर या अंतर्गत परवडणाऱ्या घरांसाठी खाजगी-सरकारी भागीदारी योजना यासह इतर उपाययोजना हाती घेऊन या क्षेत्राला सरकार प्रोत्साहन देत आहे.


    अंतराळ क्षेत्र- मार्च २०१७ मध्ये ध्रुवीय प्रक्षेपक उपग्रह यानानं २४५ उपग्रहांचं यशस्वी प्रक्षेपण केलं. उपग्रह प्रक्षेपक निर्यातीद्वारे भारताच्या परकीय चलन कमाईत लक्षणीय वाढ नोंदवण्यात आली. २०१४-१५ च्या १४९ कोटीच्या तुलनेत २०१५-१६ मध्ये ३९४ तर २०१६-१७ मध्ये २७५ कोटीची कमाई झाली. जागतिक उपग्रह प्रक्षेपण सेवा महसूलात भारताचा वाटा २०१४-१५ मधल्या ०.३ टक्क्यावरून २०१५-१६ मध्ये १.१ टक्क्यावर गेला.


    B.Gokhale/N.Chitale/P.Kor

    
    
    (Release ID: 1518210) Visitor Counter : 61