      मनुष्यबळ विकास मंत्रालय

      शिक्षण हे सक्षमीकरणाचे प्रमुख साधन, गुणवत्तापूर्ण शैक्षणिक संस्थाना अधिक स्वायत्तता देणार – प्रकाश जावडेकर
      Posted On: 19 JAN 2018 7:10PM by PIB Mumbai


    पुणे १९ जानेवारी २०१८


    राष्ट्र निर्मितीच्या कार्यात शिक्षणाला अनन्य साधारण महत्व आहे. शिक्षण हे सक्षमीकरणाचे साधन आहे आणि म्हणूनच शिक्षणाची गुणवत्ता सुधारण्याला सर्वोच्च प्राधान्य देण्यात येत आहे असे प्रतिपादन केंद्रीय मानव संसाधन विकास मंत्री श्री. प्रकाश जावडेकर यांनी केले आहे. ते आज पुण्यात आठव्या भारतीय छात्र संसदेच्या उद्घाटन सोहळ्यात बोलत होते.


    अगामी काळात गुणवत्तेच्या कसोटीवर खऱ्या न उतरणाऱ्या शिक्षणसंस्था बंद करण्याचा निर्णय घेतला जाईल तसेच गुणवत्तेचे निकष पूर्ण करणाऱ्या संस्थाना अधिक स्वायत्तता देण्यात येईल असेही जावडेकर यांनी सांगितले. भारत संशोधनाच्या क्षेत्रात काहीसा मागे असल्याची खंत व्यक्त करत संशोधनाला चालना देण्यासाठी सरकारने विविध कार्यक्रम हाती घेतले असल्याचे ते म्हणले. ‘सबको शिक्षा अच्छी शिक्षा’ हा सकारचा नारा असून शिक्षणाचा स्तर उंचावून देश विकासाला चालना देण्यात येणार असल्याचेही ते म्हणाले.


    जनतेचे भाग्य ठरविणारे अनेक महत्त्वाचे निर्णय सरकार घेत असते म्हणूनच राजनीतीचे क्षेत्र महत्त्वपूर्ण आहे , चांगले लोक या क्षेत्रात आले तरच हे क्षेत्र अधिक चांगले होऊ शकते आणि म्हणून युवकांनी राजनीतीमध्ये उतरावे असे आवाहन त्यांनी केले. या क्षेत्रात सफलता मिळविण्यासाठी इच्छाशक्ती बरोबरच कठोर मेहनत करण्याची तयारी ठेवावी लागते असे श्री. जावडेकर यांनी सांगितले.


    देशाच्या स्वातंत्र्याला ७५ वर्षे पूर्ण होत असतानाच देश आतंकवाद, जातीयवाद, भ्रष्टाचार मुक्त करणे हीच नवभारताची संकल्पना आहे. पंतप्रधान नरेंद्र मोदी यांच्या संकल्पनेतला भारत घडविण्यासाठी मानसिक बदलाच्या माध्यमातून युवकांनी प्रयत्न केले पाहिजे अशी अपेक्षा त्यांनी व्यक्त केली.


    या कार्यक्रमात आदर्श विधान परिषद सभापती पुरस्कार देऊन कर्नाटकचे विधान परिषद सभापती श्री. डी.एच. शंकरमूर्ती यांना श्री. शिवराज पाटील आणि अन्य मान्यवरांच्या हस्ते गौरविण्यात आले.


    या कार्यक्रमाला महाराष्ट्राचे उच्च व तंत्रशिक्षण मंत्री श्री. विनोद तावडे , माजी केंद्रीय गृहमंत्री श्री. शिवराज पाटील, एमआयटी वर्ल्ड पीस युनिवर्सिटीचे संस्थापक अध्यक्ष प्राध्यापक डॉ. विश्वनाथ कराड, एमआयटी वर्ल्ड पीस युनिवर्सिटीचे कार्यकारी अध्यक्ष श्री. राहुल कराड, बजाज ओटोचे व्यवस्थापाकीय संचालक राजीव बजाज आणि अन्य मान्यवर उपस्थित होते.


    प.सु.का. पुणे/ नितीन सप्रे/सकपाळ

    
    
    (Release ID: 1517267) Visitor Counter : 100