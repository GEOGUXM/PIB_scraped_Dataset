      नौवहन मंत्रालय

      मुंबईत आंतरराष्ट्रीय क्रूझ टर्मिनलचे केंद्रीय मंत्री नितीन गडकरी यांच्या हस्ते भूमीपूजन
      Posted On: 11 JAN 2018 5:55PM by PIB Mumbai


    मुंबई 11 जानेवारी 201 8


    अरबी समुद्र आणि समुद्र किनारा हे मुंबई आणि महाराष्ट्राचे वैशिष्ट्य आहे. यावर्षी मुंबईत 80 क्रूझ आली असून पुढील पाच वर्षात 950 क्रूझ मुंबईत येतील असे केंद्रीय नौवहन मंत्री नितीन गडकरी यांनी सांगितले. मुंबईतल्या आंतरराष्ट्रीय क्रूझ टर्मिनलच्या भूमीपूजन समारंभारत ते आज बोलत होते.


    मुंबईत प्रचंड प्रवासी क्षमता असल्याचे ते म्हणाले. गडकरी यांनी मुंबई पोर्ट ट्रस्टच्या 6,500 कोटी रुपयांच्या विविध प्रकल्पांची माहिती दिली. या प्रकल्पांपैकी 27 प्रकल्पांवर टप्प्याटप्प्याने काम सुरु असून येत्या वर्षात या प्रकल्पांचे उद्‌घाटन होईल असे ते म्हणाले. महाराष्ट्रासाठी 2.41 लाख कोटी रुपये खर्चाचा सागरमाला प्रकल्प असल्याची माहिती त्यांनी दिली.


    विशेष आर्थिक क्षेत्रासाठी 24 अर्ज आले आहेत. यापैकी एकट्या जेएनपीटी विशेष आर्थिक क्षेत्रामुळे पुढील तीन वर्षात सुमारे दीड लाख युवकांना रोजगार उपलब्ध होईल आणि हे युवक रायगड आणि कोकण भागातील असतील असेही गडकरी यांनी सांगितले.


    मीठी नदीतील प्रदूषण आणि मुंबईतील समुद्रात सोडले जाणारे सांडपाणी हे चिंतेचे विषय असून मुंबईतील हे दोन नकारात्मक मुद्दे असल्याचे गडकरी म्हणाले.


    मुंबईकरांसाठी बाग उभारण्यासाठी 350 एकराच्या जागेत भराव घालण्यासाठीच्या नवीन योजनेबाबत मुख्यमंत्र्यांनी सकारात्मक भूमिका घ्यावी असे गडकरी यांनी सांगितले.


    युवकांसाठी रोजगार हे सर्वात मोठे आव्हान असल्याचे मुख्यमंत्री देवेंद्र फडणवीस यांनी सांगितले. पायाभूत सुविधांमध्ये गुंतवणूक केल्यानंतरच हे लक्ष्य साध्य करता येईल असे ते म्हणाले. बागेसंदर्भातील भराव घालण्याच्या गडकरी यांच्या सूचनेचा स्वीकार करुन फडणवीस यांनी या संदर्भात आवश्यक तो निर्णय घेतला जाईल असे स्पष्ट केले. विशेष नियोजन प्राधिकरणात मुंबई पोर्ट ट्रस्टच्या अधिकाऱ्याचाही समावेश केला जाईल असेही त्यांनी सांगितले.


    B.Gokhale /J.Patankar/P.Malandkar


    

    
    (Release ID: 1516428) Visitor Counter : 75