      अर्थ मंत्रालय

      आर्थिक सर्वेक्षण 2017-18 मध्ये भारतीय अर्थव्यवस्थेतील 10 नव्या आर्थिक तथ्यांचा प्रामुख्याने समावेश
      Posted On: 29 JAN 2018 2:46PM by PIB Mumbai


    नवी दिल्ली 29 जानेवारी 201 8


    केंद्रीय वित्त मंत्री अरुण जेटली यांनी आज संसदेत आर्थिक सर्वेक्षण 2017-18 चे सादरीकरण केले. या आर्थिक सर्वेक्षणात भारतीय अर्थव्यवस्थेतील 10 नव्या आर्थिक तथ्यांचा प्रामुख्याने उल्लेख करण्यात आला आहे.

     1. वस्तू आणि सेवा कर प्रणालीने भारतीय अर्थव्यवस्थेला नवा आयाम दिल्याचे या सर्वेक्षणात नमूद करण्यात आले आहे. अप्रत्यक्ष करदात्यांच्या संख्येत 50 टक्के वाढ झाली असून अनेक लघु उद्योजकांनी जीएसटीच्या नोंदणीसाठी पुढाकार घेतल्याचे दिसून आले आहे. नोव्हेंबर 2016 पासून वैयक्तिक करदात्यांच्या संख्येत 18 लाखांची वाढ झाल्याचे या आर्थिक सर्वेक्षणात म्हटले आहे.
     2. औपचारिक क्षेत्रातही सकारात्मक वाढ झाल्याचे दिसून आले आहे. कर्मचारी भविष्यनिर्वाह निधी आणि राज्य कामगार विमा अशा सामाजिक सुरक्षा विषयक तरतूदींच्या संदर्भात हे प्रामुख्याने लक्षात येते. वस्तू आणि सेवा कर प्रणालीच्या जाळ्यात अशा औपचारिक क्षेत्रांचा वाटा 53 टक्के झाल्याचे नमूद करण्यात आले आहे.
     3. भारताच्या इतिहासात पहिल्यांदाच राज्यांनी केलेल्या आंतरराष्ट्रीय निर्यातींचा समावेश आर्थिक सर्वेक्षणात करण्यात आला आहे. राज्यांची निर्यात संबंधित कामगिरी आणि तेथील जीवनमान यांच्यातील दृढ संबंध या माहितीवरुन लक्षात येते. आंतरराष्ट्रीय स्तरावर निर्यात करणारी आणि इतर राज्यांशी व्यापार करणारी राज्ये अधिक श्रीमंत असल्याचे दिसून आले.
     4. भारतातील आघाडीच्या कंपन्यांपैकी केवळ एक टक्का कंपन्या 38 टक्के निर्यात करत असल्याचे स्पष्ट झाले आहे. अमेरिका, ब्राझील, जर्मनी अशा इतर देशांच्या तुलनेत हे प्रमाण फारच कमी असल्याचे सर्वेक्षणात नमूद करण्यात आले आहे.
     5. राज्यस्तरीय करांच्या सवलतीत सूट दिल्यामुळे तयार कपड्यांच्या निर्यातीत सुमारे 16 टक्के वाढ झाली आहे.
     6. भारतीय समाजात अधिकांश कुटुंबांना अपत्य म्हणून मुलगा हवा ही भावना प्रबळ असल्याचे दिसून आले. मुलगा जन्माला येईपर्यंत अनेक पालक अपत्ये जन्माला घालत राहतात असे या सर्वेक्षणात दिसून आले आहे.
     7. भारतात करासंदर्भातल्या वादांची प्रकरणे कर विभाग योग्य प्रकारे हाताळू शकत नसल्याचे आर्थिक सर्वेक्षणात म्हटले आहे. अशा प्रकारची 30 टक्क्यांपेक्षाही कमी प्रकरणे यशस्वीरित्या हाताळली गेली असे स्पष्ट झाले आहे. 66 टक्के प्रलंबित प्रकरणांपैकी केवळ 1.8 प्रकरणे ही भागभांडवलांशी संबंधित आहेत तर 0.2 टक्के प्रकरणे ही 56 टक्के भागभांडवलाशी संबंधित होती.
     8. बचतींमुळे देशाच्या आर्थिक विकासाला हातभार लागला नाही मात्र गुंतवणुकीमुळे विकासाला चालना मिळाली असे या सर्वेक्षणात नमूद केले आहे.
     9. भारतातील राज्यांनी केलेले प्रत्यक्ष कर संकलन ब्राझील आणि जर्मनी या देशांच्या तुलनेत कमी असल्याचे स्पष्ट झाले आहे.
    10. भारतातील विविध प्रादेशिक क्षेत्रांमध्ये वातावरणात झालेला बदल आणि कृषी उत्पादनावर त्याचा झालेला परिणाम याची नोंद सर्वेक्षणात घेण्यात आली आहे. कमाल तापमानात झालेली वाढ आणि पर्जन्यमानात झालेली घट यामुळे कृषी उत्पादनावर विपरित परिणाम झाल्याचे सर्वेक्षणात म्हटले आहे.

    B.Gokhale /M.Pange/P.Malandkar


    

    
    (Release ID: 1518117) Visitor Counter : 79
    
    
    
    
    

10.