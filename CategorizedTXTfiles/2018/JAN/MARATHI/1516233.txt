      रेल्वे मंत्रालय

      मुंबईच्या माटुंगा रेल्वे स्थानकावर संपूर्ण महिला कर्मचारी नियुक्त – लिम्का बुक ऑफ रेकार्डने घेतली दखल
      Posted On: 10 JAN 2018 6:08PM by PIB Mumbai


    नवी दिल्ली 10 जानेवारी 201 8


    भारतीय रेल्वेने महिला कर्मचाऱ्यांच्या सक्षमीकरणाच्या दृष्टीने घेतलेल्या पुढाकारामुळे माटुंगा रेल्वे स्थानकाची 2018 च्या लिम्का बुक ऑफ रेकॉर्डस्‌मध्ये नोंद झाली आहे. स्थानकावरील सर्व कार्य फक्त महिला कर्मचारीच सांभाळत असलेले माटुंगा रेल्वे स्थानक हे देशातले पहिले स्थानक ठरले आहे. या स्थानकावर कार्यान्वयन, वाणिज्य, रेल्वे सुरक्षा दल अशा सर्व विभागात फक्त महिला कर्मचाऱ्यांची नेमणूक करण्यात आल्याने भारतीय रेल्वेमधील अशा प्रकारचे हे पहिले स्थानक ठरले आहे.


    मध्य रेल्वेच्या मुंबई विभागाने माटुंगा स्थानकात स्टेशन मास्टर ममता कुलकर्णी यांच्या देखरेखीखाली एकूण 41 महिला कर्मचाऱ्यांची नियुक्ती केली आहे. यामध्ये 17 बुकींग क्लार्क, 6 रेल्वे सुरक्षा दल कर्मचारी, 8 तिकीट तपासनीस, 5 पॉइंट तपासनीस, 2 उद्‌घोषक आणि 2 सफाई कर्मचारी यांचा समावेश आहे. ममता कुलकर्णी या 1992 मध्ये मध्य रेल्वेच्या मुंबई विभागात भरती झालेल्या पहिल्या असिस्टंट स्टेशन मास्टर आहेत.


    गेले सहा महिने या सर्व महिला कर्मचारी दिवस-रात्र रेल्वे स्थानकावरील सर्व कार्य सांभाळत आहेत आणि याचे सकारात्मक आणि उत्तेजन देणारे परिणाम दिसून येत आहेत. महिला कर्मचाऱ्यांसाठी वैयक्तिक आणि व्यावसायिक निर्णय स्वत:च घेऊ शकतील असे वातावरण निर्मित करण्यात आले आहे.


    B.Gokhale /J.Patankar/P.Malandkar


    

    
    (Release ID: 1516233) Visitor Counter : 124