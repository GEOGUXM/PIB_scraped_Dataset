      उपराष्ट्रपती कार्यालय

      उपराष्ट्रपतींनी मुंबईतल्या टाटा मेमोरिअल सेंटर येथे पदवीदान समारंभाला संबोधित केले
      Posted On: 22 JAN 2018 5:42PM by PIB Mumbai


    मुंबई, 22 जानेवारी 201 8


    कर्करोग रोखण्यासाठी तसेच त्याच्यावरील उपचारासाठी वैद्यकीय संशोधकांनी आणि व्यावसायिकांनी चाकोरी बाहेर जाऊन संशोधन करावे, असे आवाहन उपराष्ट्रपती एम.व्यंकय्या नायडू यांनी केले. ते आज टाटा मेमोरिअल केंद्रात पदवीदान समारंभाला संबोधित करत होते. पर्यायी उपाय म्हणून संशोधकांनी आयुर्वेदासारख्या प्राचीन भारतीय वैद्यकीय प्रणालीचा शोध घ्यावा असे नायडू म्हणाले. कर्करोगावरील उपचार किफायतशीर दरात उपलब्ध व्हावे, यासाठी स्वदेशी उपचार शोधण्याचे आवाहन त्यांनी केले.


    लोकांना कर्करोगावरील विविध उपचारांच्या पर्यायांची माहिती व्हावी, यासाठी कर्करोगाबाबत जागरुकता निर्माण करावी, असे आवाहन त्यांनी केले. भारतात कर्करोग ही प्रमुख आरोग्य समस्या असून, मृत्युला कारणीभूत ठरणाऱ्या दहा आजारांपैकी एक आहे आणि याचे उपचारही खूप महाग आहेत, असे ते म्हणाले.


    लोकांची लवकर चाचणी केली तर या रोगाचे लवकर निदान होईल, असे मत नायडू यांनी व्यक्त केले. आपण कसे जगतो आणि कसा विचार करतो, याच्या मुळाशी लोकांनी जायला हवे, असे ते म्हणाले. तरुणांमध्ये निरोगी जीवनशैलीसाठी जंकफुडचा वापर टाळण्याबाबत जनजागृती निर्माण करण्याची गरज त्यांनी व्यक्त केली. देशभरात वेदनाशामक आरोग्य केंद्रे वाढविण्याच्या गरजेवर उपराष्ट्रपतींनी भर दिला.


    डॉक्टर आणि वैद्यकीय विद्यार्थ्यांनी वैयक्तिक स्वच्छता राखण्याच्या गरजेबाबत जनजागृती करावी, असे आवाहन उपराष्ट्रपतींनी केले. वैयक्तिक स्वच्छतेच्या अभावामुळे HPV सारखा संसर्ग होतो, ज्यामध्ये कर्करोग होण्याची शक्यता असते.


    निरोगी जीवनशैलीचा भाग म्हणून विद्यार्थ्यांना योग प्रशिक्षण दिले जावे, असे नायडू म्हणाले. योगामुळे जीवनाचा दर्जा सुधारतो, असे ते म्हणाले.


    महाराष्ट्राचे राज्यपाल चे.विद्यासागर राव आणि अन्य मान्यवर देखिल यावेळी उपस्थित होते.


    S.Tupe/S.Kane/D.Rane

    
    
    (Release ID: 1517424) Visitor Counter : 66