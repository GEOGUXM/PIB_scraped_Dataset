      अल्पसंख्यांक मंत्रालय

      भारत-सौदी अरेबिया दरम्यान द्विपक्षीय हज करार 2018 वर स्वाक्षऱ्या
      Posted On: 08 JAN 2018 4:26PM by PIB Mumbai


    नवी दिल्ली 8 जानेवारी 201 8


    हज यात्रेकरुंना सागरी मार्गाने हज यात्रेला पाठवण्याचा पर्याय पुन्हा सुरु करण्याच्या भारताच्या निर्णयाला सौदी अरेबियाने हिरवा झेंडा दाखवल्याचे केंद्रीय अल्पसंख्यक मंत्री मुख्तार अब्बास नक्वी यांनी सांगितले. आगामी काळात हज यात्रेकरुंना सागरी मार्गाने पाठवण्या संदर्भातील आवश्यक औपचारिकता पूर्ण करण्याबाबत दोन्ही देशांतील अधिकारी चर्चा करतील असेही त्यांनी सांगितले.


    नक्वी आणि सौदी अरेबियाचे हज यात्रा संदर्भातील मंत्री यांच्या उपस्थितीत काल भारत आणि सौदी अरेबिया दरम्यानच्या द्विपक्षीय करारावर स्वाक्षऱ्या झाल्या त्यावेळी हा निर्णय घेण्यात आला.


    सागरी मार्गाने यात्रेकरुंना पाठवल्यामुळे प्रवास खर्चात मोठी बचत होईल असे नक्वी म्हणाले. हा निर्णय क्रांतीकारक, गरीबांसाठी हितकारक असल्याचे ते म्हणाले. 1995 मध्ये मुंबई आणि जेड्डा दरम्यान सागरी मार्गाने हज यात्रेकरुंना पाठवण्याची प्रथा बंद करण्यात आली होती.


    या प्रवासासाठी 4 ते 5,000 प्रवासी घेऊन जाणारी अत्याधुनिक जहाजे उपलब्ध आहेत. ही जहाजे मुंबई ते जेड्डा हे सुमारे 2,300 सागरी मैलांचे अंतर केवळ तीन ते चार दिवसांत पार करतील. या आधी जुन्या जहाजांना हे अंतर पार करण्यासाठी 12 ते 15 दिवस लागत असत असेही नक्वी यांनी सांगितले. हज यात्रेकरुंसाठी सागरी मार्गाचे पुनरुज्जीवन करण्यासंदर्भात नौवहन मंत्री नितीन गडकरी यांच्याशी चर्चा केली होती अशी माहितीही नक्वी यांनी दिली.


    B.Gokhale /J.Patankar/P.Malandkar


    

    
    (Release ID: 1515926) Visitor Counter : 46