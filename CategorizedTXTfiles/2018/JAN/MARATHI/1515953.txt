      अल्पसंख्यांक मंत्रालय

      मुंबईतल्या हुन्नर हाटला पाच लाखांहून अधिक मुंबईकरांनी दिली भेट- मुख्तार अब्बास नक्वी
      Posted On: 08 JAN 2018 6:26PM by PIB Mumbai


    मुंबई 8 जानेवारी 201 8


    मुंबईतल्या मरीन लाईन्स इथल्या इस्लाम जिमखान्यात आयोजित केलेल्या “ हुन्नर हाट ” या कारागिरांच्या प्रदर्शनाला केंद्रीय अल्पसंख्यक मंत्री मुख्तार अब्बास नक्वी यांनी आज भेट दिली. या प्रदर्शनामुळे देशाच्या विविध भागातील कारागिरांना त्यांच्या वस्तू मांडण्यासाठी आणि त्यांचा खप वाढवण्यासाठी व्यासपीठ उपलब्‍ध होत असल्याचे नक्वी यांनी सांगितले. या कारागिरांना प्रोत्साहन देण्यासाठी सरकार त्यांना प्रवास खर्च, राहण्याची मोफत सोय आणि त्यांच्या दालनांसाठी जागा उपलब्ध करुन देते असेही ते म्हणाले. या प्रदर्शनाला पाच लाखांहून अधिक जणांनी भेट दिली असून मोठ्या प्रमाणावर वस्तू विकत घेतल्या आहेत तसेच मागणीही नोंदवली आहे असेही त्यांनी सांगितले. एका कारागिरामुळे 100 हून अधिक जणांना रोजगार उपलब्ध होतो असेही ते म्हणाले. कारागिरांना प्रोत्साहन देण्यासाठी देशाच्या विविध भागात वर्षभरात किमान सहा हुन्नर हाटचे आयोजन करण्याची सरकारची योजना आहे असे त्यांनी सांगितले.


    अल्पसंख्यक मंत्रालयाने मुंबईत मरीन लाईन्स इथल्या इस्लाम जिमखान्यात “ क्राफ्ट और क्युजिन का संगम ” ही संकल्पना असलेले प्रदर्शन आयोजित केले असून हे प्रदर्शन 10 जानेवारीपर्यंत सुरु राहील. महाराष्ट्राचे अल्पसंख्यक विकास आणि वक्फ मंत्री विनोद तावडे आणि केंद्रीय अल्पसंख्यक मंत्रालयाचे सचिव अमेसिंग लुईखम यांनी 5 जानेवारीला या प्रदर्शनाचे उद्‌घाटन केले होते.


    B.Gokhale /J.Patankar/P.Malandkar


    

    
    (Release ID: 1515953) Visitor Counter : 31