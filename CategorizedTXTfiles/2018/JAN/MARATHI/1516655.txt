      राष्ट्रपती कार्यालय

      रामभाऊ म्हाळगी प्रबोधिनीच्या कार्यक्रमात ‘उद्मशीलतेद्वारे आर्थिक लोकशाही’ या विषयावर राष्ट्रपती रामनाथ कोविंद यांचे मार्गदर्शन
      Posted On: 14 JAN 2018 4:11PM by PIB Mumbai


    मुंबई, 14 जानेवारी 201 8


    मुंबई आणि आजूबाजूच्या परिसरात अमाप संधी उपलब्ध असून, या भागातल्या युवकांनी या अगणित संधींचा लाभ घ्यावा आणि येणारा काळ आपल्या यशस्वितेचा काळ बनवावा, असे प्रतिपादन राष्ट्रपती रामनाथ कोविंद यांनी केले आहे . मुंबईमध्ये आज राष्ट्रपतींनी रामभाऊ म्हाळगी प्रबोधिनीच्या कार्यक्रमात ‘उद्मशीलतेद्वारे आर्थिक लोकशाही’ या विषयावर मार्गदर्शन केले, त्यावेळी ते बोलत होते. या परिषदेत ठाणे, पालघर, मुंबई आणि आजूबाजूच्या भागातील युवक उपस्थित होते. तुम्ही ज्या भागात राहात आहात, त्या भागात विपुल संधी उपलब्ध आहेत, हा भाग उद्योगांचे क्षेत्र आहे, याची आठवण त्यांनी या युवकांना करुन दिली. या ठिकाणी देशाच्या कानाकोपऱ्यातून लोक रोजगाराच्या शोधात येतात भारताची आर्थिक राजधानी मुंबई आणि तिच्या आजूबाजूच्या या भागामध्ये लहानशा टपऱ्यांमधून वडापाव विकण्याच्या लहानशा स्वयंरोजगारापासून देशातल्या सर्वात मोठ्या उद्योगपतींपर्यंत सर्वच जण आपापल्या स्तरावर कार्यरत आहेत. या ठिकाणी अगदी तळापासून सुरुवात करुन व्यावसायिक यश मिळवत शिखरापर्यंत पोहोचणाऱ्या लोकांची अनेक उदाहरणे आहेत, असे ते म्हणाले.


    यावेळी स्वयं रोजगार आणि उद्योगाशी संबंधित या परिषदेत उपस्थित युवकांविषयी आपली भावना व्यक्त करतांना राष्ट्रपतींनी आपल्या भाषणाची सुरुवात मराठी भाषेतून केली. या युवा उद्योजक परिषदेत उपस्थित प्रत्येक तरुणास माझा आशिर्वाद आहे, असे ते म्हणाले.


    ‘प्रबोधिनी’मध्ये आपण पहिल्यांदाच आलेलो नसून, इथे येण्याविषयी आपल्याला नेहमीच एक आकर्षण असल्याचे त्यांनी सांगितले. रामभाऊ म्हाळगी प्रबोधिनीमधील कार्य संस्कृती, शिस्तबद्धता, कर्तव्य तत्परता आणि निष्ठा यातून सर्वांनाच काहीतरी शिकायला मिळते. येथे येऊन सर्वांनाच प्रेरणा मिळते. राष्ट्रपती म्हणून या ठिकाणी पहिल्यांदाच आलो असतांना मला अतिशय आनंद होत आहे, असे ते म्हणाले.


    यावेळी त्यांनी मुंबई आणि लगतच्या ठाणे जिल्ह्याच्या ऐतिहासिक महत्वाची महती कथन केली. ठाणे जिल्ह्याचा हा भाग प्राचीन काळापासूनच व्यापारासाठी प्रसिद्ध होता आणि भगवान बुद्धांच्या काळात सोपारा बंदर ज्याला ‘सुप्पारक पत्तन’ म्हणत असत, हे एक महत्वाचे व्यापारी केंद्र होते. आधुनिक काळात सुमारे 165 वर्षांपूर्वी भारतात पहिली रेल्वे गाडी मुंबईत बोरी बंदरपासून ठाण्यापर्यंत धावली होती, याची त्यांनी आठवण करुन दिली.


    या ‘युवा उद्योजक परिषदे’चे आयोजन करण्याबद्दल रामभाऊ म्हाळगी प्रबोधिनीचे राष्ट्रपतींनी कौतुक केले. उद्यमशीलतेच्या माध्यमातून आर्थिक लोकशाहीला बळकट करणे, आपला देश आणि समाजासाठी अतिशय महत्वाचे आहे. देशाच्या लोकशाहीत राजनैतिक, आर्थिक आणि सामाजिक पैलूंना मजबूत बनवण्याच्या दिशेने सुमारे 35 वर्षांपासून सातत्यपूर्ण योगदान देण्याबद्दल त्यांनी प्रबोधिनीच्या संपूर्ण टीमचे अभिनंदन केले.


    महाराष्ट्र सरकारद्वारे उद्योजकतेच्या विकासासाठी अनेक योजना राबवल्या जात आहेत. या योजनांच्या माध्यमातून महाराष्ट्रातील युवक यशस्वी उद्योजक बनण्याची क्षमता प्राप्त करु शकतील, असा विश्वास त्यांनी व्यक्त केला. या भागासह संपूर्ण महाराष्ट्रात उद्योगांना चालना देण्यासाठी महाराष्ट्र सरकार करत असलेल्या प्रयत्नांची त्यांनी प्रशंसा केली.


    राजकीय लोकशाहीचा मूलभूत अधिकार म्हणजे मतदान, या अधिकाराचा वापर करण्यासाठी लोकांना शिक्षित करावे लागते, त्यांना प्रेरीत करावे लागते. आर्थिक आणि सामाजिक अधिकार, धोरणे आणि संधी यांचा वापर करण्यासाठी लोकांमध्ये जागरुकता निर्माण करणे आणि प्रेरीत करणे हे जास्त आव्हानात्मक आहे. विशेषत: पिडीत-शोषित-वंचित वर्गातील लोकांना विकासाच्या खुल्या होत जाणाऱ्या मार्गांची माहिती देणे आणि त्या मार्गावर चालण्यासाठी त्यांना प्रवृत्त करणे हे देशाच्या हितासाठी आवश्यक आहे, असे त्यांनी सांगितले.


    देशाच्या राज्य घटनेच्या उद्दिष्टाचे महत्व त्यांनी विषद केले. ज्यामध्ये सर्व नागरिकांना सामाजिक, आर्थिक आणि राजकीय न्याय मिळेल, अशा लोकशाहीची निर्मिती करणे हे आपल्या राज्य घटनेचे उद्दिष्ट असल्याचे राष्ट्रपती म्हणाले.


    आर्थिक आणि सामाजिक लोकशाही नसेल तर राजकीय लोकशाही टिकून राहणार नाही. उपेक्षित आणि शोषित जनतेच्या आर्थिक स्थितीमध्ये सुधारणा करणे देशाच्या आर्थिक लोकशाहीला बळकट करण्याच्या दृष्टीने अत्यावश्यक आहे, यावर राष्ट्रपतींनी भर दिला.


    स्वातंत्र्यानंतर देशाच्या अर्थव्यवस्थेत होत गेलेल्या सुधारणांमध्ये डॉ.बाबासाहेब आंबेडकर यांनी दिलेल्या योगदानाचे महत्व त्यांनी अधोरेखित केले. बाबासाहेब एक असामान्य अर्थतज्ञ होते आणि त्यांच्या आर्थिक विचारांच्या आधारावर भारतीय रिझर्व्ह बँकेची स्थापना करण्यात आली, असे त्यांनी सांगितले. स्वयंरोजगारावर बाबासाहेबांचा भर होता आणि शेअर बाजाराविषयी देखिल त्यांचा गाढा अभ्यास होता, असे राष्ट्रपतींनी नमूद केले. आधुनिक भारताच्या आर्थिक लोकशाहीचे ते जनक होते, असे गौरवोद्गार राष्ट्रपतींनी काढले.


    ‘सब का साथ, सब का विकास’ आणि ‘सब का सन्मान, सब का उत्थान’ या विचारांवर आधारीत देशात विविध कार्यक्रम राबवण्यात येत असून, सर्वसामान्य नागरिकाला आर्थिक स्वावलंबी बनवणे हाच या कार्यक्रमांचा उद्देश असल्याचे त्यांनी नमूद केले. युवकांना स्वावलंबी बनवण्यासाठी मुद्रा योजना, स्टार्ट अप इंडिया, स्टँड अप इंडिया आणि अनुसूचित जातीच्या उद्योजकांसाठी व्हेंचर कॅपिटल फंड यांसारख्या योजना राबवल्या जात असल्याचे त्यांनी सांगितले.


    महिलांमध्ये आर्थिक साक्षरता वाढवण्यावर त्यांनी भर दिला. महिलांमध्ये ही साक्षरता वाढली, तर देशाच्‍या आर्थिक लोकशाहीला बळ मिळेल. केवळ बचत करण्याची मानसिकता बदलून महिलांना गुंतवणुकीचे फायदे समजावले पाहिजेत, अशी अपेक्षा त्यांनी व्यक्त केली.


    युवकांमध्ये गुणवत्ता आणि महत्वाकांक्षा असते, मात्र उद्योग करण्यासाठी आवश्यक असलेल्या अनुभवाचा अभाव असतो. अशा युवा उद्योजकांना मार्गदर्शन करण्यासाठी ‘प्रबोधिनी’ आणि ‘डिक्की’ यांसारख्या संस्था तसेच काही मोठे उद्योग समूह काम करत आहेत, असे त्यांनी सांगितले.


    उद्योजकतेच्या संस्कृतीला चालना देण्याचे काम केवळ सरकारचे नाही, तर कुटुंब, शिक्षण संस्था, खाजगी क्षेत्रातील बँका आणि उद्योग, स्वयंसेवी संस्था, प्रसार माध्यमे या सर्वांनीच यासाठी पोषक वातावरण बनवले पाहिजे. खाजगी व्यवसायाला प्रतिष्ठा प्राप्त झाली पाहिजे, प्रारंभिक प्रयत्नात अपयशी ठरणाऱ्यांना प्रोत्साहन दिले पाहिजे, खाजगी व्यवसायाला अनुकूल वातावरण निर्माण केले पाहिजे, अशी संस्कृती तयार झाली पाहिजे, अशी अपेक्षा राष्ट्रपती रामनाथ कोविंद यांनी व्यक्त केली. नोकरी मिळत नाही म्हणून नाईलाजाने नव्हे, तर स्वत:हून स्वयंरोजगाराकडे वळण्याची वृत्ती निर्माण झाली पाहिजे, नोकरी मागणाऱ्यांपेक्षा नोकरी देणारे बनण्याची मानसिकता किशोरावस्थेपासूनच तयार झाली पाहिजे, असे त्यांनी सांगितले.


    विविध प्रकारच्या सरकारी योजना आणि बिगर सरकारी सोयी सुविधा यांचा लाभ घेऊन जास्तीत जास्त प्रमाणात स्वयंरोजगार करण्यासाठी युवकांनी सज्ज व्हावे, असे आवाहन करत राष्ट्रपतींनी उपस्थित सर्व युवकांना त्यांच्या भावी आयुष्यातील यशस्वी वाटचालीसाठी शुभेच्छा दिल्या.


    B.Gokhale/S.Patil/D.Rane

    
    
    (Release ID: 1516655) Visitor Counter : 79