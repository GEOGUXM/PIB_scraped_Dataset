      राष्ट्रपती कार्यालय

      २०१८ च्या प्रजासत्ताक दिनाच्या पूर्वसंध्येला राष्ट्रपती रामनाथ कोविंद यांचा राष्ट्राला संदेश
      Posted On: 25 JAN 2018 7:38PM by PIB Mumbai


      नवी दिल्ली , 25 जानेवारी 201 8


      माझ्या प्रिय नागरिकहो ,


      १) ६९ व्या प्रजासत्ताक दिनाच्या पूर्वसंध्येला ,आपणा सर्वाना शुभेच्छा. आपल्या देशाप्रती आदर बाळगत आपल्या सार्वभौमत्वाचा उत्सव साजरा करण्याचा हा दिवस आहे.आपल्याला स्वातंत्र्य मिळवून देऊन प्रजासत्ताक राष्ट्र निर्माण करण्यासाठी अगणित कष्ट झेलत,प्राणांचे बलिदान देणाऱ्या लाखो स्वातंत्र्य सैनिकांचे असंख्य प्रयास आणि बलिदानाचे कृतज्ञतेने स्मरण करण्याचा हा दिवस.आपल्या प्रजासत्ताक मूल्यांप्रती नतमस्तक होण्याचा हा दिवस.


      २) देशातल्या जनतेमुळेच लोकशाही बनते. आपले नागरिक , प्रजासत्ताकाचे केवळ निर्माते आणि रक्षकच आहेत असं नव्हे, खरं तर ते याचे आधारस्तंभ आहेत.देशाचा प्रत्येक नागरिक आपल्या लोकशाहीला ताकद देतो. देशाचे रक्षण करणारा सैनिक, देशवासियांचा अन्नदाता शेतकरी, देशाचं संरक्षण करणारी सैन्य दलं,संगोपन करणारी आई,नागरिकांना आजारपणातून बरे करणारा डॉक्टर, रुग्णांची सेवा करणारी परिचारिका,देश स्वच्छ ठेवणारा सफाई कर्मचारी,ज्ञानदान करणारा शिक्षक, देशासाठी नव - नवे शोध लावणारा वैज्ञानिक,अंतराळ क्षेत्रात देशाला नव्या उंचीवर नेणारा क्षेपणास्त्र तंत्रज्ञ, देशाच्या परीसंस्थेचं जतन करणारा जागरूक आदिवासी, देशाला नवे स्वरूप देणारा अभियंता, देशाच्या बांधणीसाठी योगदान देणारा मजूर, आपल्या प्रजासत्ताकाला किती पुढे नेलं आहे याकडे अभिमानाने पाहणारा ज्येष्ठ नागरिक, आपल्या देशाच्या आशा, भविष्य ज्यांच्यामध्ये एकवटलं आहे असा उत्साहानं सळसळणारा युवक,आणि प्रिय बालके, जी आपल्या देशासाठी नव-नवी स्वप्ने पाहतात.


      ३) वेग-वेगळ्या पद्धतीने देशासाठी आपलं योगदान देणारे असे अनेक जण आहेत आहेत ज्यांचा उल्लेख माझ्याकडून राहूनही गेला असेल.आपणा सर्वांना प्रजासत्ताक दिनाच्या अनेक शुभेच्छा.


      ४) २६ जानेवारी १९५० ला भारत , प्रजासत्ताक राष्ट्र बनले. राष्ट्र निर्माण प्रक्रियेतला हा दुसरा महत्वाचा टप्पा होता.स्वातंत्र्य प्राप्तीला दोन वर्ष होऊन गेली होती. राज्यघटना निर्माण करून तिचा अंगीकार, आणि प्रजासत्ताक भारताच्या निर्मितीबरोबरच आपण खऱ्या अर्थाने, नागरिक, मग तो कोणत्याही धर्माचा, कोणत्याही प्रदेशाचा,किंवा कोणत्याही समुदायाचा असो,सर्व नागरिक एकसमान हे तत्व साध्य केलं. समतेच्या या आदर्शाने आपल्या स्वातंत्र्याला पूर्णत्व प्रदान केलं.आणखी एक तिसरा आदर्शही होता, जो आपल्या लोकशाही निर्मितीचा सामुहिक प्रयत्न आणि आपल्या स्वप्नातल्या भारतात प्रतीत होता, तो म्हणजे बंधुता.


      ५) खडतर अशा संघर्षानंतरच आपल्याला स्वातंत्र्य मिळाले हे आपण सर्व जाणतोच. या स्वातंत्र्य संग्रामात लाखो लोक सह्भागी झाले होते. या स्वातंत्र्य सैनिकांनी देशासाठी सर्वस्वाचा त्याग केला. अनेकांनी प्राणांचे बलिदान दिले.स्वातंत्र्याच्या धेय्याने प्रेरित होऊन , महात्मा गांधीजींच्या नेतृत्वाखाली, केवळ राजनैतिक स्वातंत्र्य प्राप्त करून ते संतुष्ट राहू शकले असते. त्याचं उद्दिष्ट साध्य झालं होते मात्र त्यांनी क्षणाचीही उसंत घेतली नाही. त्यांनी न थांबता दुप्पट जोमाने संविधान निर्मितीच्या कार्यात स्वतःला झोकून घेतलं. त्यांच्या दृष्टीकोनातून संविधान म्हणजे केवळ नव्या राष्ट्रासाठीचा मुलभूत कायदा नव्हे तर सामाजिक परिवर्तनाचाही दस्तावेज होता.


      ६) आपले संविधान निर्माते दूरदर्शी होते.कायद्याचे राज्य आणि कायद्याने राज्य याचे महत्व ते उत्तम रीतीने जाणत होते. आपल्या राष्ट्रीय जीवनातल्या महत्वाच्या टप्प्याचे ते प्रतिनिधी होते. आपण भाग्यवान आहोत की , या टप्प्याने, संविधान आणि प्रजासत्ताकाच्या रूपाने, आपल्याला अनमोल वारसा लाभला.


      प्रिय नागरिकहो ,


      ७) आपल्या संविधानाला आकार देण्याच्या , संविधानाच्या जडण-घडणीच्या काळात मिळालेली शिकवण आजच्या काळातही उपयुक्त आहे.आपण कोणत्याही स्थळी,कोणतेही कार्य करणार असू दे, आपले लक्ष्य कोणतेही असू दे,त्या काळातली शिकवण आजही आपल्यासाठी मार्गदर्शक ठरते.राष्ट्र निर्माणाच्या कार्यात, ही शिकवण प्रेरणा देते.राष्ट्र उभारणी हे भव्य अभियान आहे.त्याचबरोबर लाखो नव्हे तर करोडो छोटी अभियानं मिळून हे संपूर्ण अभियान बनलं आहे. ही सर्व लहान- मोठी अभियानं समान महत्वाची आहेत. राष्ट्र उभारणी म्हणजे नागरिकांचे चरित्र घडवणे, कुटुंबाद्वारे उत्तम संस्काराचा पाया घालणे,गाव आणि शहरात बंधुत्वाचे वातावरण निर्माण करणे, नीतीमूल्यावर आधारित संस्था चालवणे, समाजातला अंध विश्वास आणि असमानता दूर करणे,हे सर्व राष्ट्र निर्माणाच्या दिशेने महत्वपूर्ण योगदान आहे.


      • जिथे मुलांप्रमाणेच मुलीनाही , शिक्षण,आरोग्य आणि पुढे जाण्यासाठी सुविधा दिल्या जातात, अशी समान संधी देणारी कुटुंब आणि समाजच सुखी आणि समान संधी देणारं राष्ट्र घडवू शकतं. महिलांना न्याय देण्यासाठी सरकार, कायदा करू शकतं,धोरण आखू शकतं मात्र हे कायदे तेव्हाच प्रभावी ठरतील जेव्हा परिवार आणि समाज आपल्या मुलींचं म्हणणं ऐकेल आणि त्याकडे लक्ष देईल.परिवर्तनासाठीच्या या हाकेकडे आपण लक्ष द्यायलाच हवं.


      • आत्मविश्वासपूर्ण आणि भविष्याकडे पाहणाऱ्या युवकांमुळेच आत्मविश्वासपूर्ण आणि प्रगतीशील राष्ट्र घडतं. आपल्या लोकसंख्येपैकी ६० % पेक्षा अधिक लोकसंख्या ३५ पेक्षा कमी वयोगटातली आहे. आपल्या आशा-आकांक्षा त्यांच्यावर एकवटल्या आहेत.साक्षरतेचा प्रसार करण्यात आपण प्रगती केली आहे आता आपण आपल्या शिक्षण आणि ज्ञानाच्या कक्षा रुंदावल्या पाहिजेत. आपल्या शिक्षण पद्धतीत सुधारणा ,तिचा स्तर उंचावणे आणि कक्षा रूंदावणे आणि एकविसाव्या शतकाच्या डिजिटल अर्थव्यवस्था, जिनोमिक्स,रोबोटिक्स आणि स्वयंचलन या आव्हानांचा मुकाबला करण्यासाठी ही शिक्षण पद्धती सक्षम करणे हा आपला उद्देश असला पाहिजे.


      • जागतिक स्तरावर स्पर्धा करू शकतील या दृष्टीने आपल्या युवकांना शिक्षण आणि कौशल्य प्रदान करण्यासाठी अनेक कार्यक्रम आणि उपक्रम सुरु करण्यात आले आहेत. या उपक्रमांसाठी संसाधनांची तरतूदही करण्यात आली आहे.या संधींचं सोनं करणे आपल्या प्रतिभावान युवाशक्तीच्या हाती आहे.


      • कल्पक बालकंच कल्पक राष्ट्र निर्माण करतात. हे उद्दिष्ट साध्य करण्यासाठी आपण निकराने प्रयत्न करायला हवेत.आपल्या शालेय शिक्षण पद्धतीत मुलांना ,घोकून पाठ करून ते सादर करायला लावण्याऐवजी,विचारांना आणि सृजनशीलतेला प्रोत्साहन द्यायला हवं. खाद्यान्न उत्पादन वाढल्याने भुकेचा प्रश्न सोडवण्यात आपण प्रगती केली असली तरी कुपोषण आणि प्रत्येक बालकाच्या आहारात आवश्यक ते सर्व पोषक घटक उपलब्ध करणे हे अद्यापही आव्हान आहे. बालकांच्या शारीरिक आणि मानसिक विकासासाठी आणि देशाच्या विकासासाठी याचं महत्व आहे. आपल्या मनुष्य बळामध्ये गुंतवणूक करायला हवी.


      • खेड्यात अथवा शहरात , नागरी कर्तव्य आणि जबाबदारी याचं भान असणाऱ्या नागरिकांमुळेच, सजग राष्ट्र निर्माण होते.आपण आपल्या शेजाऱ्याच्या वैयक्तिक बाबी आणि अधिकारांचा आदर राखतो. सण-उत्सव साजरे करताना, विरोध प्रदर्शित करताना, किंवा कोणत्याही वेळी आपण शेजाऱ्याची गैरसोय करत नाही.एखाद्याच्या दृष्टीकोनाशी किंवा इतिहासातल्या संदर्भाशी,दुसऱ्याच्या वैयक्तिक भावनांचा उपहास न करताही आपण असहमत असू शकतो.यालाच बंधुत्व म्हणतात.


      • निः स्वार्थी नागरिक आणि समाजामुळेच निः स्वार्थ राष्ट्र घडतं.स्वयंसेवी गट ,अनाथ मुलं आणि बेघरांची काळजी घेतात,अगदी निवारा नसलेल्या प्राण्यांचीही देखभाल करतात,समुद्र किनारे आणि नद्यांची सफाई करतात. अपरिचित व्यक्तीसाठी मदत करायला अथवा रक्तदान आणि अवयवदान करायला आपण तत्पर असतो.आदर्शवादी व्यक्ती दुर्गम भागात जाऊन, तिथल्या मुलांना शिक्षित करून,शिक्षणाच्या माध्यमातून त्याचं आयुष्य घडवतात.कोणाच्या सांगण्यावरून नव्हे तर तर अंतरात्म्याचा आवाज ऐकून त्या उर्मीने त्यांचे हे कार्य सुरु असते. अशा राष्ट्रात, एखादे संपन्न कुटुंब एल पी जी अनुदान किंवा त्यासारख्या लाभाचा स्वेच्छेने त्याग करते ज्यामुळे एखाद्या गरजू कुटुंबाला त्याचा लाभ घेता येऊ शकतो. आपण आपल्या सर्व सुविधा एकत्र करूया, आणि अद्याप त्यापासून वंचित असलेल्या आणि आपण जिथून सुरवात केली त्याच पार्श्वभूमीवर उभ्या असणाऱ्या नागरिकांकडे पाहूया. आपल्यातल्या प्रत्येकाने आत्मपरीक्षण करून स्वतःला हा प्रश्न विचारावा की त्याची अथवा तिची गरज माझ्यापेक्षा जास्त आहे का ? परोपकार आणि एखाद्यासाठी त्याग अथवा दान करण्याची भावना, आपल्या प्राचीन संस्कृतीचा भाग आहे.चला आपण सर्व जण ही भावना दृढ करूया.


      • सांस्कृतिक परंपरा , कला आणि हस्त शिल्प यांचं जतन आणि प्रोत्साहन देण्याच्या सामुहिक संकल्पामुळे सचेत संस्कृती असलेले राष्ट्र निर्माण होतं. मग ते रंग मंच कलाकार असोत,पारंपरिक संगीतकार असोत,विणकर असोत अथवा हातमाग कारागीर असोत वा शतकापासून अप्रतिम लाकडी खेळणी बनवणारे कुटुंब असो नाहीतर बांबूपासून वस्तू बनवणारे असोत. या सर्वांची कला आणि कारागिरी जतन करण्यासाठी आणि त्यांच्या प्रगतीसाठी प्रभावी प्रयत्न हवेत.


      शिस्त बद्ध आणि नीतीमुल्यांचे पालन करणाऱ्या संस्थांमुळेच शिस्तबद्ध आणि नैतिक राष्ट्र निर्माण होते. अशा संस्था ज्या दुसऱ्या संस्थांच्या समवेत बंधुत्वाचा सन्मान राखतात. सर्वोत्कृष्ट्तेशी तडजोड न करता सचोटी,शिस्तबद्ध कामकाज करत आपल्या मर्यादाचे पालनही करतात. अशा संस्था जिथे काम करणाऱ्या व्यक्तींपेक्षा संस्था महत्वाची असते.अशा संस्था जिथले सदस्य, देशवासीयांचे विश्वस्त म्हणून त्या पदाकडून असलेल्या अपेक्षा पूर्ण करतात.


      ८ ) राष्ट्र निर्माणाचा एक प्रमुख उद्देश उत्तम जगासाठी योगदान देणं असाही आहे.असं जग जिथे सलोखा आणि शांतता नांदत असेल त्याबरोबरच निसर्गाशीही स्नेह राखला जाईल.वसुधैव कुटुम्बकम याचा खरा अर्थ हाच आहे.आजच्या तणाव आणि दहशतवादाच्या युगात हा आदर्श कदाचित व्यावहारिक वाटणार नाही मात्र हाच आदर्श आपणा सर्वांना हजारो वर्ष प्रेरणा देत राहिला आहे आणि आपल्या संविधानातही त्याची झलक पाहायला मिळते.करुणा ,अडचणीत सापडलेल्याना मदत,शेजाऱ्यांना प्रगतीसाठी मदत करणे, आणि त्यापुढेही समाजाच्या विकासाला हातभार लावणे ही आपली तत्वं आहेत आणि जागतिक समुदायातही आपण त्यांची प्रचीती देतो.


      ९) हीच भावना आपण जगभरात वसलेल्या भारतीय कुटुंबांसाठी बाळगतो.परदेशातले भारतीय संकटात सापडल्यास त्यांच्या मदतीला आपण धाव घेणं अगदी स्वाभाविकच आहे. आपण हे करत आलो आहोत आणि यापुढेही अशीच मदत करत राहू.


      प्रिय नागरिकहो ,


      १०) स्वातंत्र्य प्राप्ती आणि पहिला प्रजासत्ताक दिन यामधल्या महान काळाचा मी नुकताच उल्लेख केला. निष्ठा , संकल्प आणि दृढ निश्चयाने देश घडवण्याचा आणि समाजातली विसंगती दूर करण्यासाठी अथक प्रयत्नाचा तो काळ होता. आज पुन्हा आपण अशाच मुक्कामावर आलो आहोत. एक राष्ट्र म्हणून आपण बरंच यश मिळवलं आहे मात्र अजूनही खुप बाकी आहे.प्रजासत्ताकाची निर्मिती करणाऱ्या पिढीने ज्या भावनेने काम केले होते, आज त्याच भावनेने काम करण्याची गरज आहे.


      ११)२०२० या वर्षात आपल्या प्रजासत्ताकाला सत्तर वर्ष होतील , २०२२ मध्ये आपण स्वातंत्र्य प्राप्तीची ७५ वर्ष साजरी करू.या महत्वाच्या प्रसंगीस्वातंत्र्य सैनिकाच्या आणि संविधान निर्मात्यांनी दाखवलेल्या मार्गावरून मार्गक्रमण करत बुलंद भारत घडवण्यासाठी आपल्याला प्रयत्न करायचे आहेत असा भारत जो आपल्या क्षमतेनुरूप एकविसाव्या शतकात विकासाच्या नव्या शिखरावर उभा असेल जिथे प्रत्येक नागरिक आपल्या क्षमतेचा पुरेपूर वापर करू शकेल. १२) ज्याप्रमाणे एक आई आपल्या मुलाचं पोषण करण्यासाठी तत्पर असते त्याप्रमाणे देशातल्या करोडो लोकांचं पोट भरण्यासाठी आपला शेतकरी दिवस रात्र काबाड कष्ट करतो.आपल्या शेतकरी बांधवांचं जीवनमान उंचावण्यासाठी आणखी प्रयत्न करण्याची आवश्यकता आहे.


      आपली सशस्त्र दलं आणि अर्धसैनिक दलाच्या बहादूर जवानांना त्यांच्या आवश्यकतेनुसार साधनं आणि उपकरणे मिळत रहावीत यासाठी आपण सामरिक उत्पादन क्षेत्राचं आधुनिकीकरण आणि बळकटीकरण करायला हवं. निरंतर विकासाचं उद्दिष्ट साध्य करण्याच्या दिशेने आपण झेपावत आहोत. या उद्दिष्टाअंतर्गत आपण दारिद्र्य निर्मुलनासाठी , सर्वांसाठी उत्तम शिक्षण आणि आरोग्य सेवा उपलब्ध करण्यासाठी आणि मुलींना, प्रत्येक क्षेत्रात समान संधी देण्यासाठी वचनबद्ध आहोत. आपल्याला,स्वच्छ आणि हरित उर्जा माफक दरात लोकांपर्यंत पोहोचवायची आहे.आजही घराच्या प्रतीक्षेत असलेल्या, करोडो परीवाराकरिता सर्वांसाठी घरं हे उद्दिष्ट वास्तवात आणायचं आहे.आपल्याला असा भारत घडवायचा आहे जो प्रतिभावान लोकांचा आणि या प्रतिभेसाठी अगणीत संधी देणारी भूमी राहील.


      १३) आजही आपले अनेक देश बांधव , सामाजिक आणि आर्थिक दृष्ट्या मागास आहेत.आपल्या या बंधू-भगिनींना,विकासाच्या संधी निरंतर प्राप्त करून देणे हा आपल्या लोकशाहीचा सर्वात महत्वाचा उद्देश आहे.गरिबीच्या खाईतून त्यांना अल्पावधीत बाहेर काढून दारिद्र्य निर्मुलन करणे हे आपले परम कर्तव्य आहे.त्याची पूर्तता केल्यानेच आपल्याला आनंदाची अनुभूती मिळणार आहे.


      प्रिय नागरिकहो ,


      १४) भारत एक विकसित राष्ट्र बनावे हे आपणा सर्वांचे स्वप्न आहे. हे स्वप्न पूर्ण करण्यासाठी आपण वाटचाल करत आहोत. आपले युवक , आपल्या कल्पना, आकांक्षा आणि आदर्शाच्या बळावर देशाला प्रगतीच्या शिखरावर नेतील.आपले देशवासी आपल्या कल्पना, आकांक्षा आणि आदर्शासाठी, आपली लोकशाही मुल्ये आणि प्राचीन आदर्शातून नेहमीच प्रेरणा घेत राहतील असा मला विश्वास आहे.


      १५) आपणा सर्वांना प्रजासत्ताक दिनाच्या पुन्हा एकदा शुभेच्छा देतो आणि आपणा सर्वांच्या उज्ज्वल भविष्याची आशा करतो.


      धन्यवाद


      जयहिंद


      N.Sapre/P.Kor

    
    
    (Release ID: 1517910) Visitor Counter : 123