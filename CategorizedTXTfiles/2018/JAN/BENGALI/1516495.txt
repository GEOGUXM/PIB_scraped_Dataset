      অর্থমন্ত্রক

      বেনামী সম্পত্তি ও লেনদেনের বিরুদ্ধে জোরদার অভিযান চালিয়ে ৩ হাজার ৫০০ কোটি টাকারও বেশি বেনামী সম্পদ আটক করেছে আয়কর দপ্তর
      Posted On: 12 JAN 2018 1:22PM by PIB Kolkata


    বেনামী সম্পত্তি এবং অবৈধ লেনদেনের বিরুদ্ধে জোরদার অভিযান চালিয়ে ৯০০টি অবৈধ লেনদেনের অভিযোগ দায়ের করেছে আয়কর দপ্তর। বেনামী সম্পত্তি ও লেনদেন প্রতিরোধ আইনের আওতায় গত বছর পয়লা নভেম্বর থেকে এক বিশেষ অভিযানে নেমেছে এই দপ্তর। এর সুবাদে সাড়েতিন হাজার কোটি টাকারও বেশি মূল্যের বেআইনি সম্পত্তির হদিশ পাওয়া গেছে। এর মধ্যে ২হাজার ৯০০ কোটি টাকার স্থাবর সম্পত্তিরও চিহ্নিত করা হয়েছে।
    
    একটি আবাসন নির্মাণ সংস্থা ১১০ কোটি টাকারও বেশি মূল্যের ৫০ একর জমি অধিগ্রহণ করেছিল কাল্পনিক নামে অথবা বেনামে। জমির বিক্রেতা এবং দালালদের সঙ্গে যোগাযোগ করে এই বেনামী সম্পত্তির হদিশ পাওয়া গেছে। আরেকটি ক্ষেত্রে বাতিল করা নোট কর্মচারী এবং অন্যান্যদের নামে বিভিন্ন ব্যাঙ্ক অ্যাকাউন্টে জমা পড়ার ঘটনা চিহ্নিত করা হয়। প্রায় ৩৯ কোটি টাকার মতো বাতিল নোট জমা পড়ার প্রমাণ মেলে। অন্য আরেকটি ঘটনায় একটি গাড়ির ভেতর তল্লাশি চালিয়ে ১ কোটি ১১ লক্ষ টাকারও বেশি নগদ অর্থ উদ্ধার করা হয়। ধৃত ব্যক্তি জিজ্ঞাসাবাদের সময় স্বীকার করে যে, ঐ অর্থ তার নিজের নয়। পরবর্তীকালে আটক করা অর্থের কোনও দাবিদারের খোঁজ না পাওয়ায় পুরো অর্থই বেনামী বলে চিহ্নিত করা হয়।
    
    প্রসঙ্গত উল্লেখ্য, বেনামী সম্পত্তি ও লেনদেন প্রতিরোধ সম্পর্কিত ২৪টি বিশেষ ইউনিট স্থাপন করা হয়েছে আয়কর দপ্তরের পক্ষ থেকে। কালো টাকা এবং বেনামী লেনদেনের বিরুদ্ধে জোরদার অভিযান চালিয়ে যেতে আয়কর দপ্তর বদ্ধ পরিকর।

    
    
    (Release ID: 1516495) Visitor Counter : 10