      রাষ্ট্রপতিরসচিবালয়

      প্রবাসী ভারতীয় বংশোদ্ভূত সাংসদদের আন্তর্জাতিক সম্মেলনের উদ্বোধন করলেন রাষ্ট্রপতি
      Posted On: 11 JAN 2018 12:40PM by PIB Kolkata


    বিশ্বের অন্যান্য দেশের ভারতীয় বংশোদ্ভূত সাংসদদের এক আন্তর্জাতিক সম্মেলনের আজ এখানে সূচনা করলেন রাষ্ট্রপতি শ্রী রাম নাথ কোবিন্দ। সম্মেলনের আয়োজক ও উদ্যোক্তা আন্তঃরাষ্ট্রীয় সহযোগ পরিষদ – ভারত। ভারতের বিদেশ মন্ত্রকের পিআইও চেম্বার অফ কমার্স অ্যান্ড ইন্ডাস্ট্রির বিশেষ সহযোগিতায় আয়োজিত হয়েছে এই সম্মেলন।


    রাষ্ট্রপতি তাঁর উদ্বোধনী ভাষণে বলেন, ভারতীয় বংশোদ্ভূতরা পৃথিবীর প্রায় সবকটি দেশেই তাঁদের যথাযোগ্য স্থান খুঁজে নিয়েছেন। সংশ্লিষ্ট দেশগুলির কল্যাণে তাঁরা নানাভাবে কাজ করে চলেছেন। সেখানকার স্থানীয় ও আঞ্চলিক অর্থনীতিতে তাঁরা যোগ করেছেন মেধাসম্পদ ও সাংস্কৃতিক সমন্বয়কে। ইতালি, বলিভিয়া এবং তানজানিয়ার মতো দূরদূরান্তের দেশগুলিতেও ভারতীয় বংশোদ্ভূত ব্যক্তিরা নিরলস কর্মপ্রচেষ্টায় যুক্ত রয়েছেন। এমনকি সিলিকন ভ্যালির প্রযুক্তিগত স্টার্ট-আপ সংস্থাগুলিতে তাঁরা নজির রেখেছেন এক অনন্য অবদানের। দুবাই এবং অন্যান্য বাণিজ্য-চঞ্চল উপসাগরীয় দেশগুলির বিভিন্ন শহরে অর্থনীতির মেরুদণ্ড হয়ে দাঁড়িয়েছেন ভারতীয় বংশোদ্ভূতরা। তাদের উজ্জ্বল উপস্থিতি ব্যতিরেকে নিউইয়র্ক, লণ্ডন এবং সিঙ্গাপুরের বিশ্ব অর্থনৈতিক কেন্দ্রগুলির বর্তমান সুঠাম চেহারা আমরা বোধ হয় দেখতে পেতাম না।।


    রাষ্ট্রপতি বলেন, প্রবাসী ভারতীয় ভাই-বোনেদের জন্য আমরা বিশেষভাবে গর্বিত। সমগ্র বিশ্বে ভারতের পরিচিতি প্রসারের সঙ্গে সঙ্গে ভারতের জনসাধারণ সম্পর্কেও বিভিন্ন দেশের আগ্রহকে বাড়িয়ে তুলেছেন তাঁরা। এত কিছুর মধ্যেও ভারতীয় সংস্কৃতির মূল সত্যটিকে তাঁরা অক্ষুণ্ন রাখতে পেরেছেন। সহস্র যোজন দূরে বসবাস করলেও ভারতীয় বংশোদ্ভূত ব্যক্তিদের জন্যই ভারতের চলচ্চিত্র ও রন্ধন শিল্প আন্তর্জাতিক বাজারে এত সমাদর লাভ করেছে। আমাদের ভারতীয় বংশোদ্ভূত ভাই-বোনেরাই দূরদূরান্তের দেশগুলিতে পরিচিতি ঘটিয়েছেন আমাদের এই শিল্প-সম্ভারের।


    রাষ্ট্রপতি তাঁর ভাষণে ভারতের সরকার ও জনগণের সঙ্গে নিবিড় সম্পর্ক রক্ষাকারী প্রবাসী ভারতীয়দের বর্ণনা করেছেন এক ‘সজীব সেতু’ রূপে।

    
    
    (Release ID: 1516337) Visitor Counter : 9