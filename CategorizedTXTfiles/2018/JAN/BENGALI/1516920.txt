      প্রধানমন্ত্রীরদপ্তর

      রাজস্থানের বারমের-এর পাচপাদরায় রাজস্থান তৈল শোধনাগারের কাজের সূচনা উপলক্ষে এক জনসভায় প্রধানমন্ত্রী ভাষণ দিলেন
      Posted On: 17 JAN 2018 2:05PM by PIB Kolkata


    রাজস্থানের বারমের-এর পাচপাদরায়, রাজস্থান তৈল শোধনাগারের কাজের সূচনা উপলক্ষে আয়োজিত এক জনসভায় প্রধানমন্ত্রী শ্রী নরেন্দ্র মোদী ভাষণ দিয়েছেন। এই উপলক্ষে, রাজস্থানের মুখ্যমন্ত্রী শ্রীমতী বসুন্ধরা রাজে এবং কেন্দ্রীয় পেট্রোলিয়াম মন্ত্রী শ্রী ধর্মেন্দ্র প্রধান’কে অভিনন্দন জানিয়ে প্রধানমন্ত্রী বলেন, এই কয়েকদিন আগেই ভারত অত্যন্ত উৎসাহ ও উদ্দীপনার সঙ্গে মকর সংক্রান্তি উৎসব উদযাপন করেছে। এই উৎসবের মরশুম সমৃদ্ধির দ্যোতক। তিনি বলেন, এই উৎসবের ঠিক পর পরই তিনি অনেক মানুষের জন্য সুখ ও সমৃদ্ধি আনতে পারে, রাজস্থানের এমন একটি প্রকল্পের সূচনায় থাকতে পেরে আনন্দিত।


    প্রধানমন্ত্রী বলেন, ‘সংকল্প থেকে সিদ্ধি’র এই সময়ে আমাদের লক্ষ্যমাত্রা চিহ্নিত করে ২০২২ সালে স্বাধীনতার ৭৫তম বর্ষপূর্তির মধ্যে এই লক্ষ্যমাত্রা পূরণের জন্য কাজ করে যেতে হবে।


    রাজস্থানকে আধুনিক করে তোলার লক্ষ্যে দেশের প্রাক্তন উপ-রাষ্ট্রপতি তথা মুখ্যমন্ত্রী শ্রী ভৈরোঁ সিং শেখাওয়াতের অবদানের উল্লেখ করে প্রধানমন্ত্রী এই প্রবীণ নেতার দ্রুত আরোগ্য কামনা করেন। তিনি প্রাক্তন কেন্দ্রীয় মন্ত্রী শ্রী যশবন্ত সিং-এরও আরোগ্য কামনা করে বলেন যে, দেশের জন্য তাঁর অবদান উল্লেখযোগ্য।


    প্রধানমন্ত্রী রাজস্থানের খরা পরিস্থিতি মোকাবিলায় এবং মানুষকে এই পরিস্থিতিতে সহায়তা করার ক্ষেত্রে কাজের জন্য রাজ্য সরকার এবং মুখ্যমন্ত্রী বসুন্ধরা রাজ-এর প্রশংসা করেন।


    প্রধানমন্ত্রী বলেন, কেন্দ্রীয় সরকার সেনাকর্মীদের জন্য ‘এক পদ, এক পেনশন’-এর নীতিকে বাস্তবায়িত করতে দৃঢ়প্রতিজ্ঞ। এই লক্ষ্যে সরকার কাজ চালিয়ে যাচ্ছে বলে তিনি উল্লেখ করেন।


    প্রধানমন্ত্রী জন ধন যোজনার উল্লেখ করে বলেন, এর ফলে দরিদ্র মানুষেরা ব্যাঙ্কের সুবিধা পেয়েছেন। তিনি রান্নার গ্যাসের ক্ষেত্রে উজ্জ্বলা যোজনার কথা বলেন এবং দেশের বিদ্যুৎ সংযোগ বিহীন ১৮ হাজার গ্রামে বিদ্যুৎ পৌঁছে দেওয়ার লক্ষ্যে কাজের উল্লেখযোগ্য অগ্রগতি হয়েছে বলে জানান।


    রাজস্থানের উন্নতি এবং সুযোগ-সুবিধার জন্য মুখ্যমন্ত্রী শ্রীমতী বসুন্ধরা রাজ-এর প্রত্যয়েরও তিনি প্রশংসা করেন।

    
    
    (Release ID: 1516920) Visitor Counter : 13