      স্বরাষ্ট্র মন্ত্রক

      ২০১৭ সালে সরাষ্ট্র মন্ত্রকের কাজের সালতামামি
      Posted On: 01 JAN 2018 1:20PM by PIB Kolkata


    ২০১৭ সালে স্বরাষ্ট্র মন্ত্রকের পক্ষ থেকে বিভিন্ন ধরনের কাজ করা হয়েছে। এর মধ্যে উল্লেখযোগ্য হ’ল দেশের পুলিশ বাহিনীর আধুনিকীকরণ। এছাড়া, অপরাধ এবং অপরাধিদের বিষয়ে একটি ট্র্যাকিং নেটওয়ার্ক ও সিস্টেম-এর কাজের পরিধি বাড়ানো হয়েছে। এর জন্য ২০২২ সাল পর্যন্ত ২ হাজার কোটি টাকা ব্যয় করা হবে। পুলিশ বাহিনীর কাজের আধুনিকীকরণের লক্ষ্যে একটি ডিজিটাল পুলিশ পোর্টাল চালু করা হয়েছে। এই পোর্টালের মাধ্যমে ফৌজদারি বিচার-ব্যবস্থার অধীনে কর্মরত বিভিন্ন দপ্তরকে অখন্ড তথ্য ভাণ্ডারের আওতায় নিয়ে আসা হবে। এই পোর্টালের মাধ্যমে নাগরিকরা অনলাইনে এফআইআর দায়ের করতে পারবেন এবং সারা ভারতের যে কোনও জায়গার অপরাধীদের অপরাধের ইতিহাস সংক্রান্ত তথ্য এই পোর্টাল থেকে পাওয়া যাবে।


    অস্ত্রশস্ত্র তৈরির ক্ষেত্রে ‘মেক ইন ইন্ডিয়া’ কর্মসূচিকে সফল করতে স্বরাষ্ট্র মন্ত্রক অস্ত্র সংক্রান্ত নিয়ম-কানুন সরলীকরণ করেছে। এ বছরই সীমান্ত নিরাপত্তা বাহিনীর বিমান শাখায় নিজস্ব পাইলট এবং বিমান কর্মী নিয়োগের ব্যবস্থা হয়েছে। চলতি বছরে কেন্দ্রীয় স্বরাষ্ট্র মন্ত্রকের পক্ষ থেকে বাম উগ্রপন্থা অধ্যুষিত রাজ্যগুলির সমস্যা পর্যালোচনা করা হয়েছে। মে মাসের ৮ তারিখে কেন্দ্রীয় স্বরাষ্ট্র মন্ত্রী এই ধরনের ১০টি রাজ্যের প্রতিনিধিদের নিয়ে এক বৈঠকে ‘সমাধান’ নামে একটি রণকৌশল নির্ধারণ করেছেন। বাম উগ্রপন্থা অধ্যুষিত এলাকাগুলিতে যোগাযোগ বৃদ্ধি, বিদ্যুৎ, শিক্ষা, স্বাস্থ্য ও ব্যাঙ্কিং-এর বর্ধিত সুবিধার মাধ্যমে উন্নয়নের উদ্যোগ নেওয়া হয়েছে। কেন্দ্রীয় স্বরাষ্ট্র মন্ত্রী আগস্ট মাসে স্বরাষ্ট্র মন্ত্রকের সংসদীয় কমিটির বৈঠকে জানিয়েছেন যে, দেশে ২০১০-১৬’র মধ্যে হিংসাত্মক ঘটনা ৫৩ শতাংশ কমেছে। ২০১৭-তেও এই প্রবণতা পরিলক্ষিত হয়েছে।


    ২০১৭’র এপ্রিল মাস থেকে বিদেশ থেকে আগত মানুষদের জন্য তিনটি শ্রেণীর ই-ভিসা চালু করা হয়েছে, এগুলি হ’ল – পর্যটন, ব্যবসা এবং চিকিৎসা সংক্রান্ত। বিশ্বের ১৬৩টি দেশের নাগরিকদের জন্য মোট ২৫টি বিমানবন্দরে এবং ৫টি বন্দরে ই-ভিসা প্রকল্প কার্যকর করা হয়েছে। দিল্লির আন্তর্জাতিক বিমানবন্দরে অভিবাসন সংক্রান্ত কাজকর্মের উন্নয়নের উদ্যোগ নেওয়া হয়েছে।


    দেশের অন্যতম গুরুত্ব বাহিনী সশস্ত্র সীমাবলের জন্য একটি নতুন গোয়েন্দা তথ্য ব্যবস্থা চলতি বছরে কার্যকর করা হয়েছে। ভারত-নেপাল এবং ভারত-ভুটান সীমান্তে এই বাহিনীর কাজে এর ফলে অনেক সুবিধা হবে। এই বাহিনীর কাজকর্মের পরিধি বৃদ্ধির লক্ষ্যে ৬৫০টি পদ সৃষ্টি করা হয়েছে।


    ভারত সরকারের পক্ষ থেকে ইন্টেলিজেন্স ব্যুরো’র প্রাক্তন অধিকর্তা শ্রী দীনেশ্বর শর্মাকে জম্মু-কাশ্মীরে সংশ্লিষ্ট সকল পক্ষের সঙ্গে আলোচনার জন্য প্রতিনিধি হিসাবে নিয়োগ করা হয়েছে। কেন্দ্রীয় স্বরাষ্ট্র মন্ত্রী সেপ্টেম্বর মাসে ৪ দিনের জন্য জম্মু ও কাশ্মীর সফর করেন। এই রাজ্যের তিনটি অঞ্চলের সামঞ্জস্যপূর্ণ উন্নয়নের লক্ষ্যে বিভিন্ন ধরনের কর্মসূচির কথাও তিনি ঘোষণা করেন। সীমান্তে সংঘর্ষ বিরতি লঙ্ঘনের ফলে নিহতদের জন্য ক্ষতি পূরণের অর্থ ১ লক্ষ টাকা থেকে বাড়িয়ে ৫ লক্ষ টাকা করা হয়েছে। জম্মু ও কাশ্মীরে সিআরপিএফ-এর পক্ষ থেকে নাগরিকদের সঙ্গে যোগাযোগের জন্য একটি হেল্পলাইন চালু করা হয়েছে। জম্মু ও কাশ্মীরে শিল্পায়নের লক্ষ্যে ‘উড়ান’ নামে একটি বিশেষ কর্মসূচি চালু করা হয়েছে।


    কেন্দ্রীয় স্বরাষ্ট্র মন্ত্রী শ্রী রাজনাথ সিং এপ্রিল মাসে নতুন দিল্লিতে আন্তঃরাজ্য পরিষদে বৈঠকের পৌরহিত্য করেন। এই বৈঠকে ‘পুঞ্চি কমিশন’-এর রিপোর্ট নিয়ে বিস্তারিত আলোচনা হয়েছে। দেশের বিভিন্ন দ্বীপভূমি উন্নয়নের লক্ষ্যে নতুন দিল্লিতে জুলাই মাসে দ্বীপ উন্নয়ন এজেন্সি গঠন করা হয়েছে। এই এজেন্সির বিভিন্ন বৈঠকে ভারতের ৯টি দ্বীপাঞ্চলের সার্বিক উন্নয়নের জন্য বিভিন্ন ধরনের প্রকল্প বিষয়ে আলাপ-আলোচনা হয়েছে।


    দেশের কোনও অসরকারি সংস্থা যাতে বিদেশ থেকে পাওয়া অর্থের অপব্যবহার না করতে পারেন, তার জন্য ফরেন কন্ট্রিবিউশন (রেগুলেশন) অ্যাক্ট অনুসারে সরকারের পক্ষ থেকে ব্যবস্থা নেওয়া হয়েছে। নিয়ম লঙ্ঘনের জন্য ১ হাজারেরও বেশি অসরকারি সংস্থাকে বিদেশ থেকে দান গ্রহণের জন্য নিষেধাজ্ঞা জারি করা হয়েছে।


    প্রাকৃতিক বিপর্যয় মোকাবিলায় স্বরাষ্ট্র মন্ত্রকের পক্ষ থেকে এ বছরের মে মাসে জাতীয় পর্যায়ের এক বৈঠকের আয়োজন করা হয়। ২০৩০ সালের মধ্যে ভারতে বিপর্যয়ের ঝুঁকি কমিয়ে সুষম উন্নয়ন নিশ্চিত করতে কি করা উচিৎ, তা নিয়ে বৈঠকে আলাপ-আলোচনা হয়েছে।


    এ বছরের অক্টোবর মাসে নতুন দিল্লিতে জাতীয় তদন্তকারী সংস্থা এনআইএ-এর সদর দপ্তরের উদ্বোধন করা হয়েছে। কাশ্মীর সহ দেশের বিভিন্ন অংশে বাইরের দেশ কর্তৃক সন্ত্রাসবাদে উৎসাহ দেওয়ার বিরুদ্ধে জাতীয় তদন্তকারী সংস্থা সম্প্রতি উল্লেখযোগ্য উদ্যোগ নিয়েছে। রাজ্যের পুলিশের বিশেষ তদন্তকারী শাখাগুলির কাজকর্মকে আরও জোরদার করে তুলতে এবং তাদের কর্মীদের আরও সুদক্ষ করে তুলতে পশ্চিমাঞ্চলের একটি আঞ্চলিক প্রশিক্ষণ কেন্দ্র রাজস্থানের যোধপুরে উদ্বোধন করা হয়েছে।


    ভারত ও রাশিয়ার মধ্যে অভ্যন্তরীণ নিরাপত্তার ক্ষেত্রে সহযোগিতা বৃদ্ধির লক্ষ্যে দু’দেশের মধ্যে একটি চুক্তি স্বাক্ষরিত হয়েছে। নভেম্বর মাসে কেন্দ্রীয় স্বরাষ্ট্র মন্ত্রী তিনদিনের রাশিয়া সফরের সময় এই চুক্তি স্বাক্ষরিত হয়। দু’দেশের মধ্যে অপরাধ দমন বিষয়ে একটি যৌথ কর্মপরিকল্পনা বিষয়েও একটি সমঝোতা স্বাক্ষরিত হয়।


    জরুরি পরিস্থিতি মোকাবিলায় সাংহাই সহযোগিতা সংগঠনের দেশগুলির এক বৈঠকে কেন্দ্রীয় স্বরাষ্ট্র মন্ত্রী এ বছরের আগস্ট মাসে যোগ দেন। কিরঘিজ প্রজাতন্ত্রের আটা শহরে ভারত’কে এই গোষ্ঠীতে অন্তর্ভুক্ত করার জন্য তিনি সংশ্লিষ্ট সকল পক্ষকে ধন্যবাদ জানান। এই দেশগুলির মধ্যে ভূমিকম্পের মতো প্রাকৃতিক বিপর্যয় মোকাবিলায় একটি উদ্যোগ নেওয়ার জন্য ভারতের পক্ষ থেকে একটি প্রস্তাব দেওয়া হয়।


    ভারত ও মার্কিন যুক্তরাষ্ট্রের মধ্যে অভ্যন্তরীণ নিরাপত্তা বিষয়ে এ বছরের জুন মাসে একটি সহযোগিতা সংক্রান্ত স্মারকপত্র কেন্দ্রীয় মন্ত্রিসভায় অনুমোদিত হয়েছে। এর ফলে, দু’দেশের মধ্যে অভ্যন্তরীণ নিরাপত্তার ক্ষেত্রে পারস্পরিক সহযোগিতার পথ প্রশস্ত হবে। ব্রিটিশ যুক্তরাজ্য ও ভারতের মধ্যে সন্ত্রাসবাদ ও সাইবার অপরাধ মোকাবিলা বিষয়ে এ বছর এক গুরুত্বপূর্ণ আলোচনা হয়েছে। চলতি বছরের মে মাসে দু’দেশের মধ্যে এ বিষয়ে আলোচনা বৈঠক হয়েছে। জুলাই মাসে লন্ডনে এ বিষয়ে দ্বিতীয় বৈঠকে দু’দেশের প্রতিনিধিদের মধ্যে মতবিনিময় হয়েছে। অস্ট্রেলিয়ার সঙ্গেও সন্ত্রাসবাদ, সাইবার অপরাধ এবং বেআইনি আর্থিক লেনদেন মোকাবিলায় সহযোগিতার উদ্যোগ নেওয়া হয়েছে। বিমস্টেক দেশগুলির এক বৈঠকে বিপর্যয় মোকাবিলায় সহযোগিতা বিষয়ে আলাপ-আলোচনা হয়েছে। ভারত ও আফগানিস্তানের মধ্যে পুলিশ প্রশিক্ষণ ও তাঁদের কাজের উন্নয়নের বিষয়ে টেকনিক্যাল সহযোগিতা সংক্রান্ত একটি সমঝোতা কেন্দ্রীয় মন্ত্রিসভায় সম্প্রতি অনুমোদিত হয়েছে। ভারত ও থাইল্যান্ডের মধ্যে মাদক চালান, বন্যপ্রাণী চালান প্রভৃতি বিষয় নিয়ন্ত্রণে দু’দেশের মধ্যে একটি সমঝোতা স্বাক্ষরিত হয়েছে। মিয়ানমারের সঙ্গেও এ বছরের জুলাই মাসে অনুরূপ ক্ষেত্রে সহযোগিতার লক্ষ্যে আলাপ-আলোচনা হয়েছে।


    কেন্দ্রীয় স্বরাষ্ট্র মন্ত্রী শ্রী রাজনাথ সিং সম্প্রতি ভারত-বাংলাদেশ ও ভারত-চিন সীমান্ত সংলগ্ন রাজ্যগুলির মুখ্যমন্ত্রীদের নিয়ে দুটি পৃথক বৈঠক করেছেন। এর মধ্যে ডিসেম্বর মাসে কলকাতায় বাংলাদেশ সীমান্ত সংলগ্ন রাজ্যগুলির মুখ্যমন্ত্রীদের বৈঠকে একটি সীমান্ত সুরক্ষা গ্রিড স্থাপনের কথা বলা হয়েছে। ভারত ও মিয়ানমারের মধ্যে সীমান্ত বিষয়ে সেদেশের সীমান্ত সংলগ্ন রাজ্যগুলির প্রতিনিধিদের নিয়ে এক বৈঠকে সীমান্ত সংলগ্ন এলাকার উন্নয়নের কর্মকান্ড নিয়ে গুরুত্বপূর্ণ সিদ্ধান্ত ঘোষণা করা হয়েছে। কোহিমা ও ডিমাপুরে মহিলাদের ক্ষমতায়নের লক্ষ্যে মহিলা থানা গড়ে তোলা হচ্ছে। নভেম্বর মাসে স্বরাষ্ট্র সচিব দেশে ৮টি গুরুত্বপূর্ণ শহরের মহিলাদের নিরাপত্তার জন্য একটি সার্বিক পরিকল্পনা প্রণয়ন বিষয়ে আলাপ-আলোচনা করেছেন।


    চলতি বছরে কেন্দ্রীয় স্বরাষ্ট্র মন্ত্রী নভেম্বর মাসে আর্থিক ক্ষেত্রে সাইবার অপরাধ প্রতিরোধে গৃহীত ব্যবস্থাদি নিয়ে পর্যালোচনা করেছেন। ডিসেম্বর মাসে তিনি শত্রু সম্পত্তি আইন, ২০১৭’র নতুন সংস্থানগুলির রূপায়ণে ব্যবস্থা নিয়ে পর্যালোচনা করেছেন। যেসব জওয়ান ও সেনাকর্মী দেশের নিরাপত্তার জন্য জীবন বিসর্জন দিয়েছেন, তাঁদের আর্থিক সহায়তার লক্ষ্যে ‘ভারত কে বীর’ নামে একটি ওয়েবপোর্টাল চালু করা হয়েছে। কেন্দ্রীয় পুলিশ বাহিনীর কর্মীদের অভিযোগ নিষ্পত্তিকল্পে স্বরাষ্ট্র মন্ত্রকের পক্ষ থেকে একটি মোবাইল অ্যাপ্লিকেশন চালু করা হয়েছে। এঁদের কল্যাণ ও পুনর্বাসনের জন্যও স্বরাষ্ট্র মন্ত্রকের পক্ষ থেকে ‘ডব্ল্যুএআরবি’ নামে একটি মোবাইল অ্যাপ চালু করা হয়েছে। দিল্লি পুলিশের উদ্যোগে প্রধানমন্ত্রী কৌশল বিকাশ যোজনার আওতায় ‘যুবা’ নামে একটি দক্ষতা উন্নয়ন কর্মসূচি এ বছর চালু করা হয়েছে। সীমান্ত নিরাপত্তা বাহিনীর সঙ্গে তাদের অবসরপ্রাপ্ত কর্মী এবং সীমান্ত এলাকায় বসবাসরত মানুষদের দক্ষতা বৃদ্ধির লক্ষ্যে জাতীয় দক্ষতা উন্নয়ন নিগমের সঙ্গে একটি সমঝোতা এ বছর স্বাক্ষরিত হয়েছে। সরকারের পক্ষ থেকে যেসব খবরের ভিত্তিতে মাদক ও এই ধরনের বেআইনি জিনিসপত্র ধরা পড়ে, তার জন্য পুরস্কার প্রদানের নতুন নীতি-নির্দেশিকা জারি করা হয়েছে।


    মার্কিন যুক্তরাষ্ট্রে আয়োজিত বিশ্ব পুলিশ ক্রীড়া প্রতিযোগিতায় ভারতের পুলিশ বাহিনী ৩২১টি পদক পেয়েছে। এর মধ্যে ১৫১টি স্বর্ণ, ৯৯টি রৌপ্য এবং ৭১টি ব্রোঞ্জ পদক রয়েছে। আগস্ট মাসে আমেরিকার লসএঞ্জেসের ক্যালিফোরনিয়ায় বিশ্ব পুলিশ ও অগ্নি নির্বাপণ কর্মীদের ক্রীড়া প্রতিযোগিতা অনুষ্ঠিত।

    
    
    (Release ID: 1514843) Visitor Counter : 33