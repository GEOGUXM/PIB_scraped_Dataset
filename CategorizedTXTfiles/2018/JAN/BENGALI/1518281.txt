      অর্থমন্ত্রক

      ভারতের বৈদেশিক বাণিজ্য নীতি এবং বিদেশি মুদ্রার মজুত ভাণ্ডার সম্পর্কে সমীক্ষার মতামত ইতিবাচক
      Posted On: 30 JAN 2018 11:31AM by PIB Kolkata


    দেশের বাণিজ্য নীতিতে যে দুটি গুরুত্বপূর্ণ উন্নয়ন সূচিত হয়েছে, তার মধ্যে রয়েছে – বৈদেশিক বাণিজ্য নীতির অন্তর্বর্তীকালীন পর্যালোচনা এবং ২০১৭’র ডিসেম্বরে বিশ্ব শ্রম সংগঠন (ডব্ল্যুটিও)-এর বহুপক্ষীয় আলোচনা ও মতৈক্য। আজ সংসদে কেন্দ্রীয় অর্থমন্ত্রী শ্রী অরুণ জেটলির পেশ করা ২০১৭-১৮’র অর্থনৈতিক সমীক্ষায় একথার উল্লেখ করা হয়েছে।


    ২০১৭’র ৫ ডিসেম্বর তারিখে বৈদেশিক বাণিজ্য নীতির অন্তর্বর্তীকালীন যে পর্যালোচনা প্রকাশিত হয়েছে, তাতে ভারতের বাণিজ্য ক্ষেত্রকে সহায়তাদানের জন্য কতকগুলি অতিরিক্ত ব্যবস্থা গ্রহণ করা হয়েছে। এছাড়াও, ঐ বছরেরই ১৫ ডিসেম্বর তারিখে চর্ম ও পাদুকা শিল্পে কর্মসংস্থানের সুযোগ সৃষ্টির লক্ষ্যে একটি গুরুত্বপূর্ণ প্যাকেজ অনুমোদন করে কেন্দ্রীয় সরকার। এর ফলে, ঐ ক্ষেত্রটি থেকে রপ্তানির কাজকর্মও বিশেষভাবে উৎসাহিত হবে বলে মনে করা হচ্ছে।


    বিশ্ব শ্রম সংগঠন (ডব্ল্যুটিও)-এর মন্ত্রিপর্যায়ের একাদশ সম্মেলন শেষ হয় কোনও রকম ঘোষণা ছাড়াই। সম্মেলন চলাকালীন ডব্ল্যুটিও-র মূল নীতিগুলির প্রশ্নে ভারতের অবস্থান ছিল খুবই দৃঢ়। বহুপাক্ষিকবাদ, নিয়ম-নীতি ভিত্তিক সর্বসম্মতিক্রমে সিদ্ধান্ত গ্রহণ, নিরপেক্ষ ও বিশ্বাসযোগ্যতাঁর সঙ্গে বিবাদ-বিসংবাদের নিষ্পত্তি, উন্নয়নের মূল কেন্দ্রবিন্দুকে গুরুত্বদান – এই সমস্ত বিষয়ে ভারত বরাবরই ছিল ডব্ল্যুটিও-র পাশে।


    ভারতের বিদেশি মুদ্রার মজুত ভাণ্ডার ২০১৭’র ডিসেম্বরের শেষ নাগাদ পৌঁছে গেছে ৪০৯.৪ বিলিয়ন মার্কিন ডলারে। ডিসেম্বর, ২০১৬ থেকে ডিসেম্বর ২০১৭ পর্যন্ত বিদেশি মুদ্রার মজুত বৃদ্ধি পেয়েছে ১৪.১ শতাংশ হারে। বর্তমান বছরের অর্থাৎ ২০১৮’র ১২ জানুয়ারি পর্যন্ত বিদেশি মুদ্রার মজুত ভাণ্ডার আরও বৃদ্ধি পেয়ে উন্নীত হয়েছে ৪১৩.৮ বিলিয়ন মার্কিন ডলারে।

    
    
    (Release ID: 1518281) Visitor Counter : 8