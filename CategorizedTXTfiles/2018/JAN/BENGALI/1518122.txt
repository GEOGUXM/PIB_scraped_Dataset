      প্রধানমন্ত্রীরদপ্তর

      আসিয়ান-ভারত স্মারক শীর্ষ বৈঠকের প্রাক্কালে শ্রী নরেন্দ্র মোদী আলোচনায় মিলিত হলেন মায়ানমার, ভিয়েতনাম এবং ফিলিপিন্সের নেতৃবৃন্দের সঙ্গে
      Posted On: 29 JAN 2018 2:50PM by PIB Kolkata


    আসিয়ান-ভারত স্মারক শীর্ষ বৈঠকের ২৫তম বর্ষপূর্তি উদযাপনের প্রাক্কালে প্রধানমন্ত্রী শ্রী নরেন্দ্র মোদী পৃথক পৃথক ভাবে কয়েকটি দ্বিপাক্ষিক বৈঠকে মিলিত হলেন মায়ানমারের স্টেট কাউন্সিলর দাও আঙ্গ সান সু কি, ভিয়েতনামের প্রধানমন্ত্রী মিঃ নগুয়েন জুয়ান ফুক এবং ফিলিপিন্সের প্রেসিডেন্ট মিঃ রডরিগো রোয়া দুতার্তের সঙ্গে।


    আসিয়ান-ভারত স্মারক শীর্ষ বৈঠকে অংশগ্রহণের জন্য ভারত সফররত তিন বিশ্ব নেতাকেই আন্তরিকভাবে স্বাগত জানান ভারতের প্রধানমন্ত্রী। একই সঙ্গে এবছর ২৬ জানুয়ারি ভারতের সাধারণতন্ত্র দিবস উদযাপনের অনুষ্ঠানে প্রধান অতিথি রূপে উপস্থিত থাকার আমন্ত্রণ গ্রহণের জন্যও শ্রী মোদী তাঁদের স্বাগত জানান।


    প্রধানমন্ত্রী শ্রী মোদী এবং স্টেট কাউন্সিলর আঙ্গ সান সু কি’র মধ্যে আলোচনাকালে দ্বিপাক্ষিক সম্পর্কের প্রসারকে আরও জোরদার করে তোলার লক্ষ্যে পারস্পরিক স্বার্থ সংশ্লিষ্ট বিষয়গুলিতে আরও বেশি করে গুরুত্ব দেওয়ার কথা বলা হয়। ২০১৭’র ডিসেম্বরে শ্রী মোদীর মায়ানমার সফরকালে গৃহীত সিদ্ধান্তগুলির রূপায়ণ সম্পর্কিত অগ্রগতির বিষয়টিও অন্তর্ভুক্ত ছিল দুই নেতার আলোচ্যসূচিতে।


    প্রধানমন্ত্রী ফুক-এর সঙ্গে অনুষ্ঠিত বৈঠকে দ্বিপাক্ষিক সম্পর্কের প্রসার ও অগ্রগতিতে দুই নেতাই বিশেষ সন্তোষ প্রকাশ করেন। আন্তঃপ্রশান্ত মহাসাগরীয় অঞ্চলে নৌ সহযোগিতা এবং প্রতিরক্ষা, তেল ও গ্যাস এবং বাণিজ্য ও বিনিয়োগ ক্ষেত্রে দ্বিপাক্ষিক কৌশলগত অংশীদারিত্বের ক্রম অগ্রগতির বিষয়গুলি সম্পর্কেও তাঁরা আলোচনা করেন। এই সফরকালে তথ্য ও সম্প্রচার ক্ষেত্রে স্বাক্ষরিত দুটি চুক্তি ভারত-ভিয়েতনাম সম্পর্কে এক বিশেষ মাত্রা যোগ করবে বলে মনে করেন তাঁরা। দু’দেশের মধ্যে ঋণ সহযোগিতা প্রসারের বিষয়টিও ছিল প্রধানমন্ত্রী মোদী এবং প্রধানমন্ত্রী ফুক-এর এদিনের আলোচ্যসূচিতে।


    প্রেসিডেন্ট দুতার্তের সঙ্গে বৈঠককালে দ্বিপাক্ষিক সম্পর্কের প্রসার ও অগ্রগতির বিষয়গুলি খতিয়ে দেখেন দুই নেতা। এর আগে ২০১৭’র নভেম্বরে ম্যানিলায় দুই নেতার মধ্যে অনুষ্ঠিত বৈঠক পরবর্তী পর্যায়ে দ্বিপাক্ষিক সম্পর্কের প্রসার ও অগ্রগতির বিষয়গুলিও এদিন পর্যালোচনা করে দেখা হয়।


    তিনটি আলোচনা বৈঠকেই সফররত বিশ্ব নেতারা প্রশান্ত মহাসাগরীয় অঞ্চলে শান্তি, সুরক্ষা এবং আর্থ-সামাজিক বিকাশের লক্ষ্যে আসিয়ান-ভারত সম্পর্কের বিষয়টিকে বিশেষভাবে গুরুত্ব দান করেন।

    
    
    (Release ID: 1518122) Visitor Counter : 12