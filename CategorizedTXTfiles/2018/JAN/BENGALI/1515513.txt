      প্রধানমন্ত্রীরদপ্তর

      দেশের ১০০-টিরও বেশি জেলার সার্বিক রূপান্তর সম্পর্কিত এক সম্মেলনে আগামীকাল ভাষণ দেবেন প্রধানমন্ত্রী
      Posted On: 04 JAN 2018 5:19PM by PIB Kolkata


    দেশের যে সমস্ত জেলার উন্নয়নের প্রয়োজন বা চাহিদা রয়েছে, সেগুলির সার্বিক রূপান্তরের লক্ষ্যে এক বিশেষ উদ্যোগ গ্রহণ করেছে প্রধানমন্ত্রী শ্রী নরেন্দ্র মোদীর নেতৃত্বাধীন কেন্দ্রীয় সরকার। এই ধরনের জেলাগুলির সার্বিক রূপান্তর সম্পর্কিত এক সম্মেলনে আগামীকাল ভাষণ দেবেন প্রধানমন্ত্রী শ্রী নরেন্দ্র মোদী। নিতি আয়োগ আয়োজিত এই সম্মেলন অনুষ্ঠিত হবে রাজধানীর আম্বেদকর আন্তর্জাতিক কেন্দ্রে। ১০০-টিরও বেশি জেলার রূপান্তর প্রকল্পের দায়িত্বপ্রাপ্ত আধিকারিকদের সঙ্গে সেখানে আলোচনা ও মতবিনিময়ও করবেন প্রধানমন্ত্রী।


    আগামী ২০২২ সালের মধ্যে এক ‘নতুন ভারত’ গড়ে তোলার যে উদ্যোগ গ্রহণ করেছেন প্রধানমন্ত্রী, তার সঙ্গে সঙ্গতি রেখেই এই সম্মেলনের আয়োজন। উন্নয়নের মাপকাঠির দিক থেকে যে সমস্ত জেলা এখনও পিছিয়ে রয়েছে, সেগুলির দ্রুত বিকাশ তথা রূপান্তর কেন্দ্রীয় সরকারের প্রধান প্রধান নীতিগুলির একটি অন্যতম বিষয়। অতিরিক্ত সচিব এবং যুগ্ম সচিব পদমর্যাদার বরিষ্ঠ সরকারি আধিকারিকদের দায়িত্ব দেওয়া হয়েছে জেলাগুলির উন্নয়ন সম্পর্কিত সুনির্দিষ্ট প্রয়োজন বা চাহিদার বিষয়গুলি খতিয়ে দেখার মাধ্যমে কেন্দ্র ও রাজ্যের মধ্যে সমন্বয় রক্ষা করার।

    
    
    (Release ID: 1515513) Visitor Counter : 13