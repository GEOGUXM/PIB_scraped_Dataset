      প্রধানমন্ত্রীরদপ্তর

      মধ্যপ্রদেশে ডিজিপি এবং আইজিপি-দের এক সম্মেলনের সমাপ্তি পর্বেভাষণ দিলেন প্রধানমন্ত্রী
      Posted On: 08 JAN 2018 6:04PM by PIB Kolkata


    মধ্যপ্রদেশের তেকানপুরের বিএসএফ অ্যাকাডেমিতে পুলিশ বাহিনীর ডিজি এবং আইজিদের এক সম্মেলনের সমাপ্তি অনুষ্ঠানে আজ ভাষণ দেন প্রধানমন্ত্রী শ্রী নরেন্দ্র মোদী।


    ২০১৪ সাল থেকে এই সম্মেলনের উদ্যোগ-আয়োজন শুধুমাত্র দিল্লির মধ্যেই সীমাবদ্ধ না রেখে দেশের অন্যত্রও পর্যায়ক্রমে প্রসারের ফলে যে সুযোগ ও সম্ভাবনার সৃষ্টি হয়েছে সে সম্পর্কে সকলের দৃষ্টি আকর্ষণ করেন প্রধানমন্ত্রী। এই পরিবর্তন নিশ্চিত করার জন্য সরকারি আধিকারিকদের ভূয়সী প্রশংসাও করেন তিনি। দেশের বর্তমান চ্যালেঞ্জ ও দায়-দায়িত্বের পরিপ্রেক্ষিতে এই সম্মেলন যে আরও প্রাসঙ্গিক হয়ে উঠেছে, একথার উল্লেখ করে। শ্রী মোদী বলেন, সম্মেলনের কর্মসূচিতে পরিবর্তন নিয়ে আসার ফলে একদিকে যেমন আলোচনার ক্ষেত্র আরও বিস্তৃত হয়েছে, অন্যদিকে আলোচনার মানও বৃদ্ধি পেয়েছে তাৎপর্যপূর্ণভাবে।


    দেশকে সুরক্ষিত করে তুলতে দেশের বর্তমান নিরাপত্তা ব্যবস্থা যে বিশেষ উপযোগী, একথা শ্রী মোদী তুলে ধরেন সম্মেলনের সমাবেশে। তিনি বলেন, সম্মেলনে উপস্থিত আধিকারিকরা পরিচয় দিয়েছেন পরিস্থিতির মোকাবিলায় তাঁদের নেতৃত্বদানের ক্ষমতার, যদিও অনেক সময়েই তাঁদের প্রতিকূল পরিস্থিতিতে কাজ করে যেতে হয়েছে।


    প্রধানমন্ত্রী বলেন, গত কয়েক বছরের আলোচনার বিষয়বস্তুর সূত্র ধরে একথা বলা যায় যে পুলিশ বাহিনীর মূল লক্ষ্য ও উদ্দেশ্যের বিষয়টি এখন যথেষ্ট স্বচ্ছ ও সুপরিস্ফুট। বাহিনীর কাজকর্মের মধ্যে স্থান পেয়েছে এক ধরনের সমন্বয় প্রচেষ্টা। শুধু তাই নয়, এই ধরনের সম্মেলন থেকে শীর্ষস্থানীয় পুলিশ আধিকারিকরা বিভিন্ন সমস্যা ও চ্যালেঞ্জ সম্পর্কে একটি সার্বিক দৃষ্টিভঙ্গিও গড়ে তুলতে পারেন। গত দু’বছরে আলোচনার বিষয়সূচির পরিধি অনেক প্রসারিত হয়েছে। সুতরাং, বরিষ্ঠ পুলিশ আধিকারিকদের কাছে নিঃসন্দেহে চিন্তাভাবনার এক নতুন জগৎ তা মেলে ধরেছে।


    এই সম্মেলনকে কিভাবে আরও মূল্যবান ও গুরুত্বপূর্ণ করে তোলা যায়, সে সম্পর্কে আলোচনা প্রসঙ্গে প্রধানমন্ত্রী প্রস্তাব দেন যে সংশ্লিষ্ট কর্মীগোষ্ঠীগুলির মধ্যে সারা বছর ধরেই কর্মসূচির বাস্তবায়ন ও তার অগ্রগতির বিষয়গুলির পর্যালোচনার ব্যবস্থা থাকা প্রয়োজন। সার্বিক প্রচেষ্টায় দক্ষতা ও সাফল্য নিশ্চিত করতে তা অনেকটাই সাহায্য করবে বলে মনে করেন তিনি।


    অবৈধ আর্থিক লেনদেন সম্পর্কে বিশ্বব্যাপী যে জনসচেতনতা ও সহমতের ঐকমত্যের সৃষ্টি হয়েছে সেকথার উল্লেখ করে প্রধানমন্ত্রী বলেন যে এই বিশেষ ক্ষেত্রটিতে একটি গুরুত্বপূর্ণ ভূমিকা পালনের দায়িত্ব রয়েছে ভারতের। আন্তর্জাতিক ক্ষেত্রে এইভাবে সুস্পষ্ট ধারণা গড়ে তোলার পাশাপাশি বিভিন্ন রাষ্ট্রের মধ্যেও আরও বেশি করে সমন্বয় ও সহযোগিতার প্রসার ঘটানো প্রয়োজন বলে মনে করেন তিনি।তাঁর মতে, বিশেষত সুরক্ষা ও নিরাপত্তার মতো বিষয়গুলিতে রাষ্ট্রগুলির মধ্যে সমন্বয়ের বাতাবরণ গড়ে তোলার প্রয়োজন দেখা দিয়েছে।


    শ্রী মোদী বলেন, নিরাপত্তা সুনিশ্চিত করা একা কিংবা মাত্র কয়েকজনের পক্ষে সম্ভব নয়। এই কারণে বিভিন্ন রাষ্ট্রের প্রয়োজন বিচ্ছিন্নতার মানসিকতাকে কাটিয়ে উঠে তথ্য বিনিময়ের মাধ্যমে একে অপরের সঙ্গে সহযোগিতা প্রচেষ্টা চালিয়ে যাওয়া। শ্রী মোদী বলেন, আমাদের অস্তিত্ব শুধুমাত্র সমষ্টিগতভাবে উপস্থিতির মধ্যেই নিহিত নয়, আমরা যে সচল ও সজীব তাও আমাদের প্রমাণ করে দেখাতে হবে।


    সাইবার নিরাপত্তার বিষয়গুলি সম্পর্কে যে অনতিবিলম্বেই ব্যবস্থা গ্রহণ প্রয়োজন, এ কথার উল্লেখ করে শ্রী মোদী বলেন, সাইবার নিরাপত্তাকে সর্বোচ্চ মাত্রায় অগ্রাধিকার দিতে হবে। এই প্রসঙ্গে সোশ্যাল মিডিয়ার ওপর গুরুত্ব আরোপ করে তিনি বলেন, আঞ্চলিক ভাষায় বার্তা বিনিময় আরও বেশি করে সুফল এনে দিতে পারে। উগ্রপন্থা দমনে প্রযুক্তি ব্যবহারের ওপরও বিশেষ জোর দেন তিনি।


    গোয়েন্দা আধিকারিকদের মধ্যে এদিন পুলিশ পদকও প্রদান করেন প্রধানমন্ত্রী। পদক জয়ী আধিকারিকদের তাঁদের কাজের সাফল্য ও কৃতিত্বের জন্য অভিনন্দিত করেন তিনি।

    
    
    (Release ID: 1515948) Visitor Counter : 8