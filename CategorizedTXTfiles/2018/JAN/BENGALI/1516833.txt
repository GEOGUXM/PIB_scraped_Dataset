      প্রধানমন্ত্রীর ভাষণ

      ইজরায়েলের প্রধানমন্ত্রীর ভারত সফরকালে ভারতের প্রধানমন্ত্রী শ্রী নরেন্দ্র মোদীর প্রেস বিবৃতি (১৫ জানুয়ারি, ২০১৮)
      Posted On: 16 JAN 2018 3:50PM by PIB Kolkata


    মাননীয় প্রধানমন্ত্রী বেঞ্জামিন নেতানিয়াহু,
    
    সংবাদ মাধ্যমের প্রতিনিধিবৃন্দ,
    
    
    প্রধানমন্ত্রী বেঞ্জামিন নেতানিয়াহু’র প্রথম ভারত সফর উপলক্ষে তাঁকে স্বাগত জানাতে পেরে আমি বিশেষভাবে আনন্দিত।
    
    
    
    (হে সুহৃদ, আপনাকে ভারতে স্বাগত!)
    
    
    
    প্রধানমন্ত্রী, আপনার এই সফর ভারত-ইজরায়েল মৈত্রী সম্পর্কের যাত্রাপথে এক বহু প্রতীক্ষিত মুহূর্ত।
    
    
    
    ভারত ও ইজরায়েলের মধ্যে কূটনৈতিক সম্পর্কের ২৫তম বর্ষের একটি স্মারক হিসাবে আপনার এই সফর সূচি যথার্থ বলেই আমরা মনে করি।
    
    
    
    ২০১৮’তে আমাদের প্রথম সম্মানিত অতিথি হিসাবে আপনার এইসফর আমাদের নতুন বছরের বর্ষপঞ্জিতে এক উপলক্ষ বিশেষ। এটি আয়োজিত হয়েছে এমন একশুভক্ষণে, যখন সকল ভারতবাসী বসন্তের আগমন, পুনরুজ্জীবন, আশা এবং ফসল তোলার উৎসবকে আনন্দের সঙ্গে বরণ করে নিয়েছে। লোহরি, বিহু, মকর সংক্রান্তি এবং পোঙ্গল উদযাপন ভারতের ঐক্য ও বৈচিত্র্যের এক উজ্জ্বল বহিঃ প্রকাশ।
    
    
    
    বন্ধুগণ,
    
    
    
    গত বছর জুলাই মাসে আমি ১২৫ কোটি ভারতবাসীর মৈত্রী ও অভিনন্দন বার্তা বহন করে নিয়ে গিয়েছিলাম আমার বিশেষ তাৎপর্যময় ইজরায়েল সফরকালে। বিনিময়ে আমার বন্ধু বিবির নেতৃত্বে ইজরায়েলের জনগণের কাছ থেকে যে উদার উষ্ণতা ও ভালোবাসা আমি লাভ করেছিলাম, তাতে আমি অভিভূত।
    
    
    
    সেই সফরকালে প্রধানমন্ত্রী নেতানিয়াহু এবং আমি পরস্পরের প্রতি এবং দু’দেশের জনসাধারণের কাছেও এক কৌশলগত অংশীদারিত্ব গড়ে তোলার প্রতিশ্রুতি দিয়েছিলাম। এই প্রতিশ্রুতি ছিল আশা ও আস্থার, বহুধা প্রসারিত অগ্রগতি ও ঘনিষ্ঠ সহযোগিতার এবং যৌথ উদ্যোগ ও মিলিত সাফল্যের। বহু শতাব্দী ধরেই যে স্বাভাবিক ভালোবাসা ও বন্ধুত্বের বন্ধনে আমরা আবদ্ধ ছিলাম, তা থেকেই আমাদের এই প্রতিশ্রুতিবা অঙ্গীকার জন্ম নিয়েছিল। প্রায় প্রত্যেকটি ক্ষেত্রেই পরস্পরের পাশে উপস্থিত থাকার বাধ্যবাধকতা থেকে বিভিন্ন প্রচেষ্টায় নিয়োজিত থেকেছি আমরা।
    
    
    
    সেই সফরকালের ছ’মাসের এক সংক্ষিপ্ত মুহূর্তের শেষেও আমাদের এই মিলিত উচ্চাশা ও অঙ্গীকার অমলিন থেকে গেছে। আপনার এই অনন্য সাধারণ ভারত সফর তারই পরিচয় বহন করে।
    
    
    
    আজ ও গতকাল প্রধানমন্ত্রী নেতানিয়াহু এবং আমি দু’দেশের সম্পর্কের বিকাশ ও অগ্রগতির বিষয়গুলি পর্যালোচনা করেছি। আমাদের সামনে যে সমস্ত সুযোগ ও সম্ভাবনা রয়েছে, তার সদ্ব্যবহারের লক্ষ্যে পুনরায় আলাপ-আলোচনার কাজও আমরা শুরু করে দিয়েছি।
    
    
    
    আমাদের আলোচনার বিষয় ছিল ব্যাপক ও বহুধা প্রসারিত, যারমধ্যে আরও নতুন কিছু করার ইচ্ছাই প্রতিফলিত হয়েছে। প্রধানমন্ত্রী, কাঙ্খিত ফললাভের জন্য আমি যে খুবই অধৈর্য্য, এই দুর্নাম বোধ হয় আমার রয়েছে।
    
    
    
    আমি যদি খোলাখুলিভাবেই একটি গোপন কথা আজ আপনার সামনে প্রকাশ করি, তা হলে আমি জানি, আপনিও তাতে সায় দেবেন।
    
    
    
    গত বছর তেল আভিভে আমলা তান্ত্রিক দীর্ঘ সূত্রিতা কমিয়ে আনার ইচ্ছা আপনি প্রকাশ করেছিলেন।
    
    
    
    প্রধানমন্ত্র্‌ আমি আপনাকে একথা জানাতে পেরে খুবই আনন্দিত, যে ঠিক ঐ কাজটি আমরা ভারতে করতে চলেছি। পূর্বে গৃহীত সিদ্ধান্তগুলির বাস্তবায়নের জন্য আমরা দু’জনেই যে অধীর আগ্রহে অপেক্ষা করছি – একথাও আমরা ব্যক্ত করেছি পরস্পরের কাছে।
    
    
    
    বাস্তবের জমিতে এর সুফলও আমরা লক্ষ্য করেছি। আজ আমাদের আলোচনা ও মত বিনিময়ের উল্লেখযোগ্য দিকটি হ’ল, আমাদের যৌথ কর্ম প্রচেষ্টায় আরও গতিসঞ্চার এবং অংশীদারিত্বের সম্পর্কের উন্নয়ন প্রচেষ্টা।
    
    
    
    তিনটি ভিন্ন ভিন্ন উপায়ে এই পথ অনুসরণের সিদ্ধান্ত নিয়েছি আমরা :
    
    
    
    প্রথমত, আমাদের দু’দেশের জনসাধরণের জীবনকে স্পর্শ করেযায়, এ ধরণের ক্ষেত্রগুলিতে আমাদের সহযোগিতার স্তম্ভগুলিকে আরও শক্তিশালী করে তুলব। এই ক্ষেত্রগুলি হ’ল – কৃষি, বিজ্ঞান ও প্রযুক্তি এবং নিরাপত্তা।
    
    
    
    কৃষি সহযোগিতার মূল ভিত্তি হিসাবে চিহ্নিত উৎকর্ষ কেন্দ্রগুলিকে আরও উন্নত করে তুলতে আমরা পরস্পরের সঙ্গে মত বিনিময় করেছি। এই লক্ষ্যপূরণে ইজরায়েলের অত্যাধুনিক প্রযুক্তি ও পন্থা পদ্ধতিকে আমরা অনুসরণ করে যাব।
    
    
    
    প্রতিরক্ষা ক্ষেত্রে বিকাশের লক্ষ্যে ইজরায়েলি সংস্থাগুলিকে আমি আমন্ত্রণ জানিয়েছি, আমাদের উদার প্রত্যক্ষ বিদেশি বিনিয়োগ নীতির সুযোগ গ্রহণ করে ভারতের সংস্থাগুলির সঙ্গে আরও বেশি করে সহযোগিতা বদ্ধ হওয়ার জন্য।
    
    
    
    দ্বিতীয়ত,
    
    
    
    তেল ও গ্যাস, সাইবার নিরাপত্তা, চলচ্চিত্র এবং স্টার্টআপ-এর মতো অপেক্ষাকৃত কম আবিষ্কৃত ক্ষেত্রগুলিতে আরও বেশি মাত্রায় যৌথ প্রচেষ্টা গড়ে তুলতে আমরা উদ্যোগী হয়েছি। যে চুক্তি বিনিময় পর্ব কিছুক্ষণ আগেই সম্পন্ন হয়েছে, তার মধ্যেই আমাদের এই প্রচেষ্টার প্রতিফলন দেখতে পাওয়া যাবে। বিভিন্নক্ষেত্রে বহুধা প্রসারিত কর্মপ্রচেষ্টা গড়ে তুলতে আমরা যে বিশেষভাবে আগ্রহী তার পরিচয় পাওয়া যাবে এর অনেকগুলি ক্ষেত্রেই।
    
    
    
    এবং তৃতীয়ত,
    
    
    
    আমাদের এই ভৌগোলিক অবস্থানের মধ্যে সাধারণ মানুষ এবং তাঁদের চিন্তাভাবনা বিনিময়ের লক্ষ্যেও আমরা প্রতিশ্রুতিবদ্ধ। এজন্য প্রয়োজন নীতিগত সুযোগ-সুবিধা, পরিকাঠামো, যোগাযোগ ব্যবস্থা এবং সরকারি সাহায্য ও সমর্থনের বাইরেও অন্যান্য ক্ষেত্রগুলিকে উৎসাহদান।
    
    
    
    দু’দেশের জনসাধারণ যাতে একে অপরের দেশে কাজের সূত্রে সফরকরতে পারেন, তা আরও সহজ করে তুলতেও ইজরায়েলের সঙ্গে আমরা ব্যবস্থাগত এক প্রক্রিয়ার সঙ্গে যুক্ত রয়েছি। প্রয়োজনে দীর্ঘকালের জন্য কাজের সুবাদে সফর করা প্রয়োজন হতে পারে। দু’দেশের জনসাধারণকে পরস্পরের আরও কাছে নিয়ে আসার জন্য ভারতীয় সাংস্কৃতিক কেন্দ্র খুব শীঘ্রই কাজ শুরু করতে চলেছে ইজরায়েলে।
    
    
    
    বিজ্ঞান শিক্ষার সঙ্গে যুক্ত ১০০ জনেরও বেশিতরুণ-তরুণীদের দ্বিপাক্ষিক বিনিময় সফর শুরু করারও আমরা সিদ্ধান্ত গ্রহণ করেছি।
    
    
    
    বন্ধুগণ,
    
    
    
    এক বলিষ্ঠ অংশীদারিত্ব গড়ে তোলার লক্ষ্যে দ্বিপাক্ষিক বাণিজ্য ও বিনিয়োগের প্রসার একটি অবশ্য পালনীয় শর্ত। এই লক্ষ্যে আরও বেশি করে কাজ করে যেতে প্রধানমন্ত্রী নেতানিয়াহু এবং আমি সহমত প্রকাশ করেছি। গত বছর তেল আভিভ বৈঠকের পর দ্বিপাক্ষিক মঞ্চের আওতায় দু’দেশের সিইও-দের সঙ্গে আমরা দ্বিতীয়বার এবিষয়ে কথা বলব।
    
    
    
    প্রধানমন্ত্রী নেতানিয়াহু’র সঙ্গে যে এক বিরাট প্রতিনিধিদল এদেশে এসেছেন আমি তাঁদেরও স্বাগত জানাই। প্রধানমন্ত্রী নেতানিয়াহু এবংআমি আঞ্চলিক তথা বিশ্ব পরিস্থিতির বিভিন্ন প্রেক্ষাপট নিয়ে পরস্পরের মধ্যে মতবিনিময়ও করেছি।
    
    
    
    বন্ধুগণ,
    
    
    
    গতকাল ভারতের মাটি স্পর্শ করার পরপরই প্রধানমন্ত্রী নেতানিয়াহু আমার সঙ্গে গিয়েছিলেন নতুন নামাঙ্কিত তিন মূর্তি হাইফা চক-এ ভারতীয় বীরসেনানীদের স্মৃতির উদ্দেশে শ্রদ্ধা নিবেদনের জন্য। ইজরায়েলের শতাব্দী প্রাচীন হাইফা যুদ্ধে তাঁরা তাঁদের জীবন বিসর্জন দিয়েছিলেন।
    
    
    
    ইতিহাস তথা বীর সেনানীদের কথা কখনই বিস্মৃত হয়নি আমাদের এই দুটি দেশ। এই ক্ষেত্রটিতে প্রধানমন্ত্রী নেতানিয়াহুর এই বিশেষ মানসিকতা ও দৃষ্টিভঙ্গীর আমি বিশেষ অনুরাগী।
    
    
    
    ইজরায়েলের সঙ্গে আমাদের বর্তমান অংশীদারিত্বের ভবিষ্যতেরদিকে দৃষ্টিপাত করলে আশা ও আশাবাদ আমাকে উদ্বেলিত করে। প্রধানমন্ত্রী নেতানিয়াহুর মধ্যে আমি খুঁজে পেয়েছি এমনই এক ব্যক্তিত্বকে, যিনি ভারত-ইজরায়েল সম্পর্কে ক্রমান্বয়ে নতুন নতুন মাত্রা এনে দিতে আমার মতোই অঙ্গীকারবদ্ধ।
    
    
    
    পরিশেষে, প্রধানমন্ত্রী, একদিন পরই আমার নিজের রাজ্য গুজরাটে আবার আপনার সঙ্গে মিলিত হওয়ার সুযোগ পাব – একথা চিন্তা করে আমি বিশেষভাবে আনন্দিত।
    
    
    
    সেখানে প্রতিশ্রুতি পূরণের আরও একটি সুযোগ অপেক্ষা করে রয়েছে আমাদের জন্য। কৃষি, প্রযুক্তি এবং উদ্ভাবনের মতো ক্ষেত্রগুলিতে আমাদের পারস্পরিক সম্পর্কের সেখানে প্রসার ঘটতে চলেছে।
    
    
    
    প্রধানমন্ত্রী নেতানিয়াহু, শ্রীমতী নেতানিয়াহু এবং আগত প্রতিনিধিদলের ভারতে অবস্থানকাল স্মরণীয় হয়ে থাকুক – এই প্রার্থনা জানাই।
    
    
    
    আপনাদের অসংখ্য ধন্যবাদ। তোড়া রাবা!

    
    
    (Release ID: 1516833) Visitor Counter : 12