      অর্থমন্ত্রক

      প্রসঙ্গ ‘বয়ঃ বন্দনা যোজনা’ : লোকসভায় তথ্য পেশ অর্থ প্রতিমন্ত্রীর
      Posted On: 02 JAN 2018 11:56AM by PIB Kolkata


    বার্ধক্যে সামাজিক নিরাপত্তা সুনিশ্চিত করার লক্ষ্যে এবং সুদের হার হ্রাস পাওয়ার ফলে ৬০ বছরের ঊর্ধ্বের প্রবীণ নাগরিকরা যাতে অনিশ্চয়তার মধ্যে না পড়েন তা সুরক্ষিত রাখতে‘প্রধানমন্ত্রী বয়ঃ বন্দনা যোজনা’র সূচনা করেছে কেন্দ্রীয় সরকার। এর মাধ্যমে নির্দিষ্ট পরিমাণ আয় ও উপার্জনের সুরক্ষা লাভ করবেন প্রবীণ নাগরিকরা । কর্মসূচিটি রূপায়িত হচ্ছে ভারতীয় জীবন বিমা নিগম (এলআইসি)-এর মাধ্যমে।


    ‘প্রধানমন্ত্রী বয়ঃ বন্দনা যোজনা’য় ৮ শতাংশ হারে ১০ বছর ধরে নিশ্চিত আয়ের সুযোগ পাওয়া যাবে। মাসিক, ত্রৈমাসিক, ষান্মাসিক অথবা বার্ষিক পেনশন হিসাবে এই আয় জমা পড়বে সংশ্লিষ্ট পলিসি গ্রহীতার ব্যাঙ্ক অ্যাকাউন্টে। প্রকল্পে বিনিয়োগের ন্যূনতম পরিমাণ ১.৫ লক্ষ টাকা। তা থেকে প্রতি মাসে ন্যূনতম ১ হাজার টাকা করে পেনশন পাওয়া যাবে ১০ বছর ধরে। প্রকল্পটিতে সর্বোচ্চ বিনিয়োগের পরিমাণ ৭ লক্ষ ৫০ হাজার টাকা। এর মাধ্যমে প্রতি মাসে পেনশন জমা পড়বে সর্বোচ্চ ৫ হাজার টাকা । বয়ঃ বন্দনা যোজনা সম্পূর্ণভাবে পণ্য ও পরিষেবা করমুক্ত একটি কর্মসূচি । এটি খোলা থাকবে ৩ মে, ২০১৮ পর্যন্ত।


    সম্প্রতি লোকসভায় এক প্রশ্নের লিখিত জবাবে এই তথ্য পেশ করেছেন কেন্দ্রীয় অর্থ প্রতিমন্ত্রী শ্রী রাজীব প্রতাপ শুক্লা।

    
    
    (Release ID: 1514937) Visitor Counter : 8