      অর্থমন্ত্রক

      অর্থনৈতিক সমীক্ষায় প্রকাশ্যে মলত্যাগ-মুক্ত এলাকায় স্বাস্থ্য ও অর্থনৈতিক প্রভাবের ইতিবাচক দিকটি উল্লেখ করা হ’ল গ্রামাঞ্চলের স্বাস্থ্যবিধির আওতা ২০১৪’র ৩৯ শতাংশ থেকে বেড়ে ২০১৮’র জানুয়ারিতে ৭৬ শতাংশ
      Posted On: 31 JAN 2018 10:20AM by PIB Kolkata


    ২০১৭-১৮’র অর্থনৈতিক সমীক্ষায় এই মৌলিক তথ্যের কথা উল্লেখ করা হয়েছে যে, স্বাস্থ্যবিধির গুণমানের রীতি মতো তাৎপর্যপূর্ণ প্রভাব পড়েছে স্বাস্থ্য সংক্রান্ত সার্বিক ফলাফলের উন্নতির ক্ষেত্রে। ২০১৪ সালের ২ অক্টোবর তারিখে স্বচ্ছ ভারত মিশন (গ্রামীণ) চালু হওয়ার পর গ্রামাঞ্চলে স্বাস্থ্যবিধির আওতা পর্যাপ্ত পরিমাণে বেড়ে ২০১৪ সালের ৩৯ শতাংশ থেকে ২০১৮’র জানুয়ারিতে ৭৬ শতাংশে এসে দাঁড়িয়েছে।


    গ্রামাঞ্চলে প্রকাশ্যে মলত্যাগকারী মানুষের সংখ্যা ২০১৪ সালের অক্টোবরে ছিল ৫৫ কোটি। সংখ্যাটা ২০১৮’র জানুয়ারি মাসে কমে ২৫ কোটিতে এসে দাঁড়িয়েছে। এ পর্যন্ত সারা দেশে ২৯৬টি জেলা এবং ৩ লক্ষ ৭ হাজার ৩৪৯টি গ্রাম প্রকাশ্যে মলত্যাগ-মুক্ত বলে ঘোষিত হয়েছে। ৮টি রাজ্য ও ২টি কেন্দ্রশাসিত অঞ্চল, সিকিম, হিমাচল প্রদেশ, কেরল, হরিয়ানা, উত্তরাখন্ড, ছত্তিশগড়, অরুণাচল প্রদেশ, গুজরাট, দমন ও দিউ এবং চণ্ডীগড় সম্পূর্ণ প্রকাশ্যে মলত্যাগ-মুক্ত বলে ঘোষিত হয়েছে। ন্যাশনাল স্যাম্পল সার্ভে দপ্তর (এনএসএসও) এবং কোয়ালিটি কাউন্সিল অফ ইন্ডিয়া (কিউসিআই) ব্যক্তিগত নিরিখে শৌচাগারের ব্যবহার সম্পর্কে এই সমীক্ষায় জানায় যে, ২০১৬ ও ২০১৭’তে যাদের শৌচাগারে যাওয়ার সুযোগ আছে, সেইসব মানুষদের ৯০ শতাংশেরও বেশি শৌচাগার ব্যবহার করছেন।


    এই সমীক্ষায় এই ব্যাপারে সন্তোষ প্রকাশ করা হয়েছে যে, প্রকাশ্যে মলত্যাগকারী মানুষের সংখ্যা উল্লেখযোগ্যভাবে কমার দরুন প্রকাশ্যে মলত্যাগ-মুক্ত এলাকায় স্বাস্থ্য ও অর্থনৈতিক প্রভাবের ক্ষেত্রে ইতিবাচক ফলাফল দেখা গেছে। ইউনিসেফ-এর অনুমান যে, প্রকাশ্যে মলত্যাগ-মুক্ত গ্রামে এক একটি বাড়িতে বছরে ৫০ হাজার টাকা সাশ্রয় হয়। ইউনিসেফ-এর পরিসংখ্যানে আরও দেখা গেছে যে, শৌচাগার ব্যবহারের দরুন চিকিৎসা খরচ অনেকটা এড়ানো গেছে, সময়ের সাশ্রয় হয়েছে এবং মূল্যবান জীবন রক্ষা পেয়েছে ও সম্পত্তির মূল্যও বেড়েছে।

    
    
    (Release ID: 1518385) Visitor Counter : 12