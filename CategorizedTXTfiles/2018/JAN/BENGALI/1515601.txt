      বৈদ্যুতিন ও তথ্যপ্রযুক্তি মন্ত্রক

      আধারের যাবতীয় তথ্য নিরাপদ ও সুরক্ষিত –প্রেস বিজ্ঞপ্তি মারফৎ জানাল ইউআইডিএআই
      Posted On: 05 JAN 2018 11:16AM by PIB Kolkata


    “৫০০ টাকা দিলেই মাত্র ১০ মিনিটের মধ্যেই আপনি পেয়ে যাবেন কোটি কোটি আধার কার্ডের তথ্য”– এই মর্মে ‘দ্য ট্রিবিউন’-এ যে প্রতিবেদন প্রকাশিত হয়েছে, তা প্রকৃত ঘটনার ওপর ভিত্তি করে প্রচারিত নয় বলে জানিয়েছে ইউনিক আইডেন্টিফিকেশন অথরিটি অফ ইন্ডিয়া (ইউআইডিএআই)। এই প্রতিবেদনকে সংবাদ মাধ্যমের ভুল তথ্য প্রচার বলে বর্ণনা করে ইউআইডিএআই সুস্পষ্টভাবে ঘোষণা করেছে যে বায়োমেট্রিক তথ্য সহ আধারের যাবতীয় তথ্য সম্পূর্ণরূপে নিরাপদ ও সুরক্ষিত।
    
    আজ এক প্রেস বিবৃতির মাধ্যমে ইউআইডিএআই আরও জানিয়েছে যে আধার সম্পর্কিত কোনরকম অভিযোগ দায়ের করার সুবিধা রয়েছে খোঁজ ও অনুসন্ধানের মাধ্যমে। শুধু তাই নয়, এজন্য দায়িত্বপ্রাপ্ত কর্মীরা কাজও করে চলেছেন। যে কোন নাগরিক তাঁর আধার নম্বর বা আইডি-র সাহায্যে এসম্পর্কে খোঁজ নিতে পারেন। সংবাদ মাধ্যমের প্রতিবেদনে উল্লেখিত ঘটনাটি এই অনুসন্ধান সম্পর্কিত সুযোগের অপব্যবহার বলে মনে করা হচ্ছে। এজন্য দায়ী ব্যক্তিদের বিরুদ্ধে এফআইআর দায়ের করা সহ প্রয়োজনীয় ব্যবস্থা গ্রহণের কাজ চলছে।
    
    প্রকাশিত বিবৃতিতে ইউআইডিএআই সুস্পষ্টভাবে ঘোষণা করেছে যে ইউআইডিএআই সম্পর্কিত তথ্যের অন্তর্ভুক্তির জন্য যে সমস্ত অনুমোদিত কেন্দ্র কাজ করে চলেছে, সেগুলির পরিকাঠামো খুবই গুরুত্বপূর্ণ এবং উচ্চ প্রযুক্তি দ্বারা সুরক্ষিত। তবে, আধার নম্বর ব্যক্তি বিশেষের কোন গোপন পরিচিতি নম্বর নয়। আধার গ্রহীতা ইচ্ছা করলে অনুমোদিত সংস্থার কাছে তাঁর আধার নম্বর প্রয়োজনে পেশ করতে পারেন। কিন্তু তার অর্থ এই নয় যে আধার নম্বর যথাযথভাবে ব্যবহার করা হলে নিরাপত্তাজনিত কোনরকম ভয় বা ভীতির আশঙ্কা রয়েছে।

    
    
    (Release ID: 1515601) Visitor Counter : 22