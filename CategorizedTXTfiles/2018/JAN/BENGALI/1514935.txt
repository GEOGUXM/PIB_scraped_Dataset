      নারীওশিশুবিকাশমন্ত্রক

      আগামীকাল ‘নারী’ এবং ‘ই-সংবাদ’ পোর্টাল দুটির সূচনা করবেন কেন্দ্রীয় নারী ও শিশু বিকাশ মন্ত্রী
      Posted On: 02 JAN 2018 11:54AM by PIB Kolkata


    নারী ক্ষমতায়নের লক্ষ্যে গৃহীত বিভিন্ন পদক্ষেপের একটি অঙ্গ হিসেবে আগামীকাল নয়াদিল্লিতে ‘নারী’ – এই অনলাইন পোর্টালটির সূচনা করবেন কেন্দ্রীয় নারী ও শিশুবিকাশ মন্ত্রী শ্রীমতী মানেকা সঞ্জয় গান্ধী। তাঁর মন্ত্রকের উদ্যোগে তৈরি এই পোর্টালটিতে নারী বিকাশের লক্ষ্যে রূপায়িত বিভিন্ন সরকারি উদ্যোগ ও কর্মসূচি সম্পর্কিত তথ্যের সন্ধান পাওয়া যাবে। কেন্দ্রীয় নারী ও শিশুবিকাশ মন্ত্রকের সঙ্গে বেসরকারি স্বেচ্ছাসেবী সংস্থা এবং সুশীল সমাজের ঘনিষ্ঠ যোগসূত্র গড়ে তুলতে ‘ই-সংবাদ’ নামে আরেকটি পোর্টালেরও এদিন সূচনা করবেন শ্রীমতী মানেকা সঞ্জয় গান্ধী। দপ্তরের প্রতিমন্ত্রী ডঃ বীরেন্দ্র কুমারও উপস্থিত থাকবেন এই অনুষ্ঠানে।


    ‘নারী’ পোর্টালটিতে ৩৫০-টিরও বেশি সরকারি কর্মসূচি এবং গুরুত্বপূর্ণ তথ্যের সংক্ষিপ্তসার সন্নিবেশিত থাকবে। প্রায় প্রতিদিনই এই পোর্টালটিতে কোন না কোন নতুন তথ্য যুক্ত করারও চিন্তাভাবনা রয়েছে। যে সমস্ত কেন্দ্রীয় মন্ত্রক, দপ্তর এবং স্বশাসিত সংস্থার মাধ্যমে এই সমস্ত কর্মসূচি রূপায়িত হচ্ছে, তাদের সঙ্গে সংযোগ স্থাপনেরও ব্যবস্থা থাকবে এই পোর্টালে। অনলাইন পদ্ধতিতে আবেদন এবং ক্ষোভ ও অভিযোগ নিরসনেরও সংস্থান রাখা হবে এর মধ্যে।


    এক কথায়, নারী সমাজের জীবনকে স্পর্শ করে যায়, এ ধরনের বহু বিষয় সম্পর্কেই প্রয়োজনীয় তথ্য সংযোজনের ব্যবস্থা রাখা হবে এই পোর্টালে। পুষ্টি, স্বাস্থ্য পরীক্ষা সম্পর্কিত পরামর্শ, বিভিন্ন অসুখ-বিসুখ সম্পর্কে খোঁজ-খবর, কর্মসংস্থানের হদিশ, বিনিয়োগ ও সঞ্চয় সম্পর্কে পরামর্শ, নারী নির্যাতন ও তার প্রতিরোধ, আইনি সহায়তা ইত্যাদি বিভিন্ন বিষয় সন্নিবেশিত থাকবে ‘নারী’ পোর্টালটিতে।


    অন্যদিকে, ‘ই-সংবাদ’ পোর্টালটিতে স্বেচ্ছাসেবী সংস্থা ও সুশীল সমাজ একদিকে যেমন নাগরিক সমাজের ক্ষোভ ও অভিযোগ তুলে ধরতে পারবে, অন্যদিকে তেমনই প্রয়োজনীয় ফিডব্যাক ও পরামর্শও এর মাধ্যমে পাঠাতে পারবে।


    প্রসঙ্গত উল্লেখ্য, নারী ক্ষমতায়ন এবং নারী ও শিশুকল্যাণের মতো বিষয়গুলিকে কেন্দ্রীয় সরকার সর্বোচ্চ অগ্রাধিকার দিয়ে আসছে। এই লক্ষ্য পূরণে ‘নারী’ এবং ‘ই-সংবাদ’ পোর্টাল দুটি বিশেষভাবে সাহায্য করবে বলে আশা করা হচ্ছে।

    
    
    (Release ID: 1514935) Visitor Counter : 10