      অর্থমন্ত্রক

      নিরন্তর উন্নয়নের লক্ষ্যমাত্রা পূরণ এবং জোরদার স্বাস্থ্য পরিষেবা সম্পর্কে বিশেষ আশাবাদী অর্থনৈতিক সমীক্ষা ২০১৭-১৮
      Posted On: 30 JAN 2018 11:25AM by PIB Kolkata


    নিরন্তর উন্নয়নের লক্ষ্য পূরণে ভারতের কর্মপ্রচেষ্টা অব্যাহত থাকবে বলে বিশেষ জোরের সঙ্গে ব্যক্ত করা হয়েছে ২০১৭-১৮ আর্থিক বছরের অর্থনৈতিক সমীক্ষায়। বলা হয়েছে যে, নিরন্তর উন্নয়নের লক্ষ্যমাত্রার অনেকগুলিই যুক্ত করা হয়েছে জাতীয় স্বাস্থ্য নীতি ২০১৭’র সঙ্গে। ১৯৯০ থেকে ২০১৬ – এই সময়কালে সংক্রামক রোগে আক্রান্ত হওয়ার ঘটনা যে বহুলাংশে হ্রাস পেয়েছে, একথারও উল্লেখ রয়েছে এই সমীক্ষায়। তবে একই সঙ্গে সমীক্ষা একথাও প্রকাশ করেছে যে, ২০১৬-তে দেশে স্বাস্থ্যহানির একটি মূল কারণ ছিল মা ও শিশুর অপুষ্টিজনিত সমস্যা। এছাড়াও দূষণ, যথোপযুক্ত খাদ্যের গুণমানজনিত ত্রুটি, উচ্চ রক্তচাপ এবং শর্করাজনিত অসুখ-বিসুখকে স্বাস্থ্যহানির অন্যতম কারণ হিসাবে চিহ্নিত করা হয়েছে।


    সমীক্ষার বক্তব্য অনুযায়ী ১৯৯০ থেকে ২০১৫ এই সময়কালে মানুষের আয়ুষ্কালও উল্লেখযোগ্য মাত্রায় বৃদ্ধি পেয়েছে। এমনকি, জন্মকালেও আয়ুর মাত্রা ১০ বছর পর্যন্ত বৃদ্ধি পাওয়ার সম্ভাবনা উজ্জ্বল হয়ে উঠেছে। তবে একই সঙ্গে বিশেষ উদ্বেগ প্রকাশ করে সমীক্ষায় বলা হয়েছে যে, স্বাস্থ্য ক্ষেত্রে রোগ চিহ্নিত করার বিভিন্ন পরীক্ষার খরচ বৃদ্ধি পেয়েছে। তা আরও কমিয়ে আনার জন্য প্রয়োজনীয় পদক্ষেপ গ্রহণের পরামর্শ দেওয়া হয়েছে এই অর্থনৈতিক সমীক্ষায়।


    সমীক্ষায় বিশেষভাবে আশা প্রকাশ করা হয়েছে যে, জাতীয় স্বাস্থ্য নীতি ২০১৭ স্বাস্থ্য পরিষেবাকে আরও জোরদার করে তোলার পাশাপাশি সার্বজনীন স্বাস্থ্য রক্ষা কর্মসূচির লক্ষ্য পূরণে বিশেষভাবে সাহায্য করবে।

    
    
    (Release ID: 1518278) Visitor Counter : 7