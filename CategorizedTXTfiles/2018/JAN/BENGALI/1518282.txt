      অর্থমন্ত্রক

      প্রসঙ্গ বিজ্ঞান ও প্রযুক্তি : গত এক বছরে এই ক্ষেত্রটির বিভিন্ন দিক প্রকাশিত ২০১৭-১৮’র অর্থনৈতিক সমীক্ষায়
      Posted On: 30 JAN 2018 11:32AM by PIB Kolkata


    আজ সংসদে পেশ করা ২০১৭-১৮ অর্থ বছরের অর্থনৈতিক সমীক্ষায় ভারতের বিজ্ঞান ও প্রযুক্তি ক্ষেত্রে গত এক বছরের অগ্রগতি ও সাফল্যের একটি প্রামাণ্য চিত্র তুলে ধরা হয়েছে।


    বিজ্ঞান ও প্রযুক্তি সম্পর্কিত বিভিন্ন প্রকাশনা থেকে এই বিশেষ ক্ষেত্রটির উৎপাদনশীলতা এবং ভারতীয় গবেষণার মান সম্পর্কে একটি সুস্পষ্ট ধারণা পাওয়া যায়। বৈজ্ঞানিক প্রকাশনার দিক থেকে ২০১৩-তে ভারতের অবস্থান ছিল ষষ্ঠ। কিন্তু তারপর থেকে ভারতের অবস্থান ও মর্যাদা উত্তরোত্তর বৃদ্ধি পেয়ে এসেছে। ২০০৯ থেকে ২০১৪ এই সময়কালে বার্ষিক প্রকাশনা বৃদ্ধির হার ছিল প্রায় ১৪ শতাংশ। এর ফলে, আন্তর্জাতিক ক্ষেত্রের মোট প্রকাশনাগুলির মধ্যে ভারতের অংশীদারিত্ব ২০০৯-এর ৩.১ শতাংশ থেকে ২০১৪-তে ৪.৪ শতাংশ বৃদ্ধি পেয়েছে।


    এই সমস্ত প্রকাশনা থেকে আরও প্রকাশ যে ভারত বিজ্ঞান ও প্রযুক্তি ক্ষেত্রে তার উত্তরোত্তর অগ্রগতিকে নিরন্তর করে তুলেছে। প্রকাশনার সংখ্যা বৃদ্ধি পাওয়ার পাশাপাশি তার গুণমানও ধীরে ধীরে বৃদ্ধি পেয়েছে।


    বিজ্ঞানের ক্ষেত্রে বিভিন্ন সাময়িকীর প্রকাশনা যদি উন্নয়নের একটি সূচক রূপে বিবেচিত হয়, তা হলে পেটেন্টস্‌ অর্থাৎ স্বত্ত্ব প্রযুক্তি ক্ষেত্রের একটি নির্ধারক মাপ বা মাপকাঠি হিসাবে চিহ্নিত হয়। ২০১৫ সালে চিনে পেটেন্টের সংখ্যা যেখানে ছিল ১,১০১,৮৬৪ ভারত সেখানে নথিভুক্ত করেছিল ৪৫,৬৫৮টি পেটেন্ট। ঐ বছর মার্কিন যুক্তরাষ্ট্র ৫৮৯,৪১০; জাপান ৩১৮,৭২১; কোরিয়া সাধারণতন্ত্র ২১৩,৬৯৪ এবং জার্মানি ৯১,৭২৬টি পেটেন্ট নথিভুক্ত করে।


    এই বিশেষ ক্ষেত্রটিতে অগ্রগতির বিষয়ে ভারতের একটি বড় চ্যালেঞ্জ হ’ল দেশীয় পেটেন্ট পদ্ধতি। তবে, সাম্প্রতিককালে কেন্দ্রীয় সরকার পেটেন্ট পরীক্ষার জন্য ৪৫০-এরও বেশি পরীক্ষক নিয়োগ করেছে। এর ফলে, পরিস্থিতির বিশেষ উন্নতি ঘটবে বলে মনে করা হচ্ছে।

    
    
    (Release ID: 1518282) Visitor Counter : 6