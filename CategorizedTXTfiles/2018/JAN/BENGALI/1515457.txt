      দক্ষতাউন্নয়নওশিল্পোদ্যোগমন্ত্রক

      দক্ষতা উন্নয়ন ও শিল্পোদ্যোগ মন্ত্রকের কাজের বার্ষিক পর্যালোচনা
      Posted On: 04 JAN 2018 3:29PM by PIB Kolkata


    ২০১৪ সালে গঠনের পর দক্ষতা উন্নয়ন ও শিল্পোদ্যোগ মন্ত্রক সাফল্যের সঙ্গে তিন বছর পেরিয়ে এল। এই প্রথম দেশের যুবকদের কর্মদক্ষতা বৃদ্ধির মূল লক্ষ্যে সবধরনের উদ্যোগকে ভারত সরকারের জাতীয় দক্ষতা যোগ্যতা ফ্রেমওয়ার্ক (এনএসকিউএফ)-এর আওতায় নিয়ে আসা হয়েছে। এই কর্মসূচির আওতায় যে ২.৫ কোটি প্রার্থী দক্ষতা বৃদ্ধির প্রশিক্ষণ নিয়েছেন, তাঁদের মধ্যে ১ কোটিরও বেশির প্রশিক্ষণ হয়েছে ২০১৭ সালে।


    ২০১৭ সালে দেশের শিল্পের উপযুক্ত দক্ষতা বৃদ্ধির প্রশিক্ষণের জন্য একটি প্রামাণ্য পরিকাঠামো গড়ে তোলার কাজ প্রধানমন্ত্রী কৌশল কেন্দ্র নাম দিয়ে শুরু করা হয়। দেশের বিভিন্ন জেলায় দক্ষতা উন্নয়ন, পরিকাঠামো, প্রশিক্ষণ এবং কর্মসংস্থানের ক্ষেত্রে একটি ব্যবস্থা হিসাবে এই কেন্দ্রগুলির গড়ে ওঠার সম্ভাবনা রয়েছে। ২০১৭’র ২২ ডিসেম্বর পর্যন্ত দেশের ২৭টি রাজ্যের ৪৮৪টি জেলা এবং ৪০৬টি লোকসভা কেন্দ্রে মোট ৫২৭টি প্রধানমন্ত্রী কৌশল কেন্দ্র বরাদ্দ হয়েছে। এর মধ্যে ৩২৮টি তৈরি হয়ে গেছে এবং ১৫০টির কাজ চলছে।


    হায়দরাবাদে প্রথম আঞ্চলিক বৃত্তিমূলক প্রশিক্ষণ কেন্দ্রের ভিত্তিপ্রস্তর স্থাপন করা হয়েছে। ২০১৭’র ১৬ সেপ্টেম্বর মাননীয় উপ-রাষ্ট্রপতি এই ভিত্তিপ্রস্তর স্থাপন করেন। বর্তমানে সারা দেশে এই ধরনের ১৫টি প্রশিক্ষণ কেন্দ্র রয়েছে। দেশের ৫টি অঞ্চলে দক্ষতা উন্নয়নের উৎকর্ষ কেন্দ্র হিসাবে ইন্ডিয়ান ইন্সটিটিউট অফ স্কিল গড়ে তোলার উদ্যোগ নেওয়া হয়েছে। এর মধ্যে প্রথমটি টাটা গোষ্ঠীর সহযোগিতায় মুম্বাইয়ে গড়ে তোলা হবে। এখানে শক্তি-সাশ্রয়ী নির্মাণ, ইন্ডাস্ট্রিয়াল ইলেক্ট্রনিক্স এবং অটোমেশন সংক্রান্ত উচ্চ পর্যায়ের প্রশিক্ষণের ব্যবস্থা থাবনে।


    মন্ত্রকের পক্ষ থেকে সারা ভারত জুড়ে প্রধানমন্ত্রী কৌশল বিকাশ যোজনার আওতায় বিরাট সংখ্যক যুবক-যুবতী, যার মধ্যে উপজাতি সম্প্রদায়ও রয়েছেন, তাঁদের জন্য স্বল্প মেয়াদী প্রশিক্ষণের ব্যবস্থা করা হয়েছে। এছাড়া, সরকার অনুমোদিত বিভিন্ন প্রশিক্ষণ কেন্দ্রে আগেকার প্রশিক্ষণে স্বীকৃতি প্রদানেরও ব্যবস্থা করা হয়েছে। ৩৫টি ক্ষেত্রে ২৫২ ধরনের কাজের জন্য এই প্রশিক্ষণ দেওয়া হবে। ১৮.১২.২০১৭ তারিখ পর্যন্ত আনুমানিক ৪০ লক্ষেরও বেশি এই ধরনের প্রশিক্ষণ নিয়েছেন এবং ৫ লক্ষেরও বেশি যুবকের প্রশিক্ষণের কাজ চলছে।


    নির্দিষ্ট ফিজ-এর বিনিময়ে দক্ষতা উন্নয়নেরও উদ্যোগ নেওয়া হয়েছে। মন্ত্রকের পক্ষ থেকে এ পর্যন্ত ৭৪ লক্ষ প্রার্থীকে নির্মাণ, বিপণন, আর্থিক স্বাক্ষরতা, রেফ্রিজারেশন মেকানিক, ওয়াশিং মেশিন মেকানিক এবং বিমা সংক্রান্ত প্রশিক্ষণ দেওয়া হয়েছে।


    সারা দেশে শিল্প প্রশিক্ষণ কেন্দ্র বা আইটিআই-গুলিতে অভিন্ন প্রামাণ্য পরিকাঠামো দিতে ভবন এবং অন্যান্য সুযোগ-সুবিধার ব্যবস্থা করা হয়েছে। নতুন আইটিআই স্থাপনের পদ্ধতিকেও আরও সহজ ও স্বচ্ছ করে তোলার উদ্যোগ নেওয়া হয়েছে। দীর্ঘমেয়াদী প্রশিক্ষণের জন্য সারা দেশে ১৩৯১২টি আইটিআই স্থাপন করা হয়েছে, তার মধ্যে ২০১৭’তে ৫৫৭টি আইটিআই গড়ে তোলা হয়েছে। এইসব আইটিআই-গুলিতে বিভিন্ন ক্ষেত্রে প্রশিক্ষণের আসন সংখ্যা বিগত এক বছরে ৭৭০৪০টি বৃদ্ধি পেয়ে বর্তমানে ২২.৮২ লক্ষে দাঁড়িয়েছে। ২০১৭’য় আইটিআই-এর বিভিন্ন ট্রেডে ১২.১২ লক্ষ প্রার্থী পাশ করে বেরিয়েছেন। বিভিন্ন ধরনের প্রশিক্ষণের মান অনুসারে আইটিআই-গুলির গ্রেডিং-এর ব্যবস্থা করা হয়েছে। ৪৩টি বৈশিষ্ট্যের ভিত্তিতে এইসব আইটিআই-গুলির গ্রেডিং-এর ব্যবস্থা করা হয়েছে।


    ২০১৭’র অক্টোবর মাসে কেন্দ্রীয় মন্ত্রিসভা দক্ষতা বৃদ্ধি ও জ্ঞান-ভিত্তিক সচেতনতার মাধ্যমে জীবন-জীবিকাকে উৎসাহ দিতে ‘সংকল্প’ এবং শিল্প ক্ষেত্রে শ্রমিকদের দক্ষতার মানোন্নয়নের লক্ষ্যে ‘স্ট্রাইভ’ নামে দুটি প্রকল্প অনুমোদন করেছে। ‘সংকল্প’-এর জন্য ৪৪৫৫ কোটি টাকা এবং ‘স্ট্রাইভ’-এর জন্য ২২০০ কোটি টাকা বরাদ্দ করা হয়েছে। এই দুটি প্রকল্পের জন্যই বিশ্ব ব্যাঙ্কের কাছ থেকে আর্থিক সহায়তা পাওয়া যাচ্ছে।


    দক্ষ ভারত অভিযানে সমস্ত বিষয় নিয়ে ‘তক্ষশীলা’ নামে প্রশিক্ষণ ও মূল্যায়নকারীদের জন্য একটি জাতীয় পোর্টাল গড়ে তোলা হয়েছে। সারা দেশে প্রশিক্ষকদের জন্য দক্ষতা বৃদ্ধির ক্ষেত্রে যাবতীয় তথ্য এখান থেকে পাওয়া যাবে।


    গঙ্গানদী পুনরুজ্জীবন অভিযানের জন্য প্রয়োজনীয় দক্ষ কর্মী বাহিনী গড়ে তুলতে কেন্দ্রীয় জলসম্পদ মন্ত্রক এবং দক্ষতা ও শিল্পোদ্যোগ মন্ত্রকের মধ্যে ২০১৭’র ১৫ জুলাই একটি সমঝোতা স্বাক্ষরিত হয়েছে। সীমান্ত নিরাপত্তা বাহিনী এবং আসাম রাইফেলস্‌-এর সঙ্গে জাতীয় দক্ষতা উন্নয়ন নিগম ও জাতীয় দক্ষতা উন্নয়ন তহবিলের সমঝোতা স্বাক্ষরিত হয়েছে। ঐ দুই কেন্দ্রীয় বাহিনীর অবসরপ্রাপ্ত কর্মীদের জন্য লাভজনক কর্মসংস্থানের ব্যবস্থা নিতে বিভিন্ন ক্ষেত্রে তাঁদের দক্ষতা বৃদ্ধির প্রশিক্ষণ দেওয়া হবে। অনুরূপভাবে, উর্জা গঙ্গা গ্যাস পাইপ লাইন প্রকল্পের জন্য উপযুক্ত কর্মী বাহিনীর ব্যবস্থা করতে জাতীয় দক্ষতা উন্নয়ন নিগম, গেইল, স্কিল ডেভেলপমেন্ট ইন্সটিটিউট (ভুবনেশ্বর) এবং লেবার নেট-এর মধ্যে একটি চতুষ্পাক্ষিক সমঝোতা স্বাক্ষরিত হয়েছে।


    ভারতের যুবকদের শিল্পোদ্যোগে উদ্বুদ্ধ করে তুলতে মন্ত্রকের পক্ষ থেকে জাতীয় শিল্পোদ্যোগ পুরস্কার, ২০১৭ প্রদান করা হয়েছে। নভেম্বর মাসের ৯ তারিখের মন্ত্রকের তৃতীয় প্রতিষ্ঠা দিবসে নতুন দিল্লিতে ১০ জন যুব উদ্যোগপতিকে ৫ লক্ষ টাকা করে পুরস্কার দেওয়া হয়েছে। দুটি সংস্থার জন্য ১০ লক্ষ টাকা করে এবং মেন্টরদের জন্য ৫ লক্ষ টাকা করে তিনটি পুরস্কার দেওয়া হয়েছে। শিল্পোদ্যোগের ক্ষেত্রে উৎসাহব্যঞ্জক কাজের স্বীকৃতিতে একটি করে রাজ্য, কেন্দ্রীয় রাষ্ট্রায়ত্ত সংস্থা, রাজ্যের রাষ্ট্রায়ত্ত সংস্থা এবং বেসরকারি সংস্থাকে বিশেষ পুরস্কার দেওয়া হয়েছে। এবার সেরা রাজ্যের পুরস্কার পেয়েছে হরিয়ানা এবং সেরা রাষ্ট্রায়ত্ত সংস্থার পুরস্কার পেয়েছে বিএইচইএল।


    প্রধানমন্ত্রী কৌশল বিকাশ যোজনার আওতায় উপজাতি সম্প্রদায়ের মানুষদের জন্য কয়েকটি বিশেষ ধরনের প্রকল্প হাতে নেওয়া হয়েছে। মিজোরামের ব্রু জনগোষ্ঠীর জন্য, মহারাষ্ট্রের কাটকারি উপজাতির জন্য এবং ওডিশার ৬২টি আদিম জনগোষ্ঠীর মানুষের জন্য এই বিশেষ প্রকল্প কাজ শুরু করেছে। দিল্লি পুলিশের সহযোগিতায় প্রধানমন্ত্রী কৌশল বিকাশ যোজনার আওতায় ‘প্রোজেক্ট যুবা’ প্রকল্পে ৩ হাজার দরিদ্র যুবকের দক্ষতা বৃদ্ধির প্রশিক্ষণ দেওয়া হয়েছে। এঁদের কর্মসংস্থানের ক্ষেত্রেও সহায়তা করা হবে।


    ২০১৭’র ১৭ অক্টোবর দক্ষতা ও শিল্পোদ্যোগ মন্ত্রকের সঙ্গে জাপান সরকারের প্রযুক্তিগত শিক্ষানবিসি বিষয়ে একটি আন্তর্জাতিক চুক্তি স্বাক্ষরিত হয়েছে। দক্ষতা উন্নয়নের ক্ষেত্রে এই চুক্তি ভারত ও জাপানের মধ্যে সহযোগিতাকে আরও প্রসারিত করবে। এই নিয়ে তিনটি দেশের সঙ্গে এই ক্ষেত্রে সহযোগিতা সংক্রান্ত স্মারকপত্র স্বাক্ষরিত হয়েছে। অক্টোবর মাসের ১৪-১৯ তারিখে বিশ্বব্যাপী দক্ষতা উন্নয়নের ক্ষেত্রে আন্তর্জাতিক প্রতিযোগিতা আবুধাবি’তে অনুষ্ঠিত হয়েছে। এই প্রতিযোগিতায় ভারতের ১৩০০ প্রতিযোগী অংশ নিয়েছিলেন। বিভিন্ন ক্ষেত্রে ভারতের প্রতিযোগীরা একটি রৌপ্য, একটি ব্রোঞ্জ এবং ৯টি বিশেষ পুরস্কার পেয়েছেন।


    বৃত্তিমূলক শিক্ষা ও প্রশিক্ষণের ক্ষেত্রে সহযোগিতা সংক্রান্ত একটি সমঝোতা বেলারুশ প্রজাতন্ত্র ও কেন্দ্রীয় দক্ষতা ও শিল্পোদ্যোগ উন্নয়ন মন্ত্রকের মধ্যে স্বাক্ষরিত হয়েছে। এই চুক্তির ফলে দক্ষতা সংক্রান্ত প্রশিক্ষণের ক্ষেত্রে জ্ঞান ও অভিজ্ঞতার বিনিময় ঘটবে। এছাড়া, দুই দেশ একে অপরকে বৃত্তিমূলক শিক্ষা ও প্রশিক্ষণের ক্ষেত্রে পরিকল্পনা ও পরিচালনার ক্ষেত্রে পরামর্শ দেবে। চলতি বছরে নতুন দিল্লিতে ভারত-আফ্রিকা জ্ঞান বিনিময় মিশন নামে বিশ্ব ব্যাঙ্কের সহযোগিতায় এক অনুষ্ঠানের আয়োজন করা হয়। রোয়ান্ডা, ইথিওপিয়া, নাইজেরিয়া, ঘানা এবং উগান্ডার মতো ৫টি আফ্রিকীয় দেশ ও বিশ্ব ব্যাঙ্কের প্রতিনিধিরা এই অনুষ্ঠানে উপস্থিত ছিলেন।

    
    
    (Release ID: 1515457) Visitor Counter : 6