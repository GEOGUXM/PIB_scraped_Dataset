      প্রধানমন্ত্রীর ভাষণ

      ০৫ জানুয়ারি, ২০১৮ তারিখে অনুষ্ঠিত উচ্চাকাঙ্খী জেলাগুলির রূপান্তরণ বিষয়ক আলোচনা সভায় প্রধানমন্ত্রী শ্রী নরেন্দ্র মোদীর ভাষণ
      Posted On: 18 JAN 2018 3:40PM by PIB Kolkata


    বন্ধুগণ, এটি ২০১৮ সালের প্রারম্ভিককাল। আমি আপনাদের সবাইকে অনেক অনেক শুভেচ্ছা জানাই। এই ভবনের এটি প্রথম বড় অনুষ্ঠান। বিগত ৭ ডিসেম্বর, ২০১৭’তে আমি এই বাড়িটিকে জাতির উদ্দেশে উৎসর্গ করেছিলাম। যে মহাপুরুষের নামের সঙ্গে এই ভবন যুক্ত, আমাদের প্রত্যাশা যে তাঁর দর্শন নিয়ে বিশ্বময় ভাবনাচিন্তা হবে। বাবাসাহেবের নামাঙ্কিত এই ভবনে আয়োজিত যে কোনও অনুষ্ঠানের গুরুত্ব বৃদ্ধি পায় কারণ তিনি সারা জীবন সামাজিক ন্যায় প্রতিষ্ঠার জন্য সংগ্রাম করেছেন।


    তাঁর নেতৃত্বে রচিত আমাদের সংবিধানও এই প্রত্যাশা পূরণের জন্য একটি কাঠামো প্রদান করেছে। এখন সামাজিক ন্যায় শুধুই একটি সামাজিক ব্যবস্থার মধ্যেই সীমিত থাকে না। ক্ষেত্র বিশেষেরও পিছিয়ে পরে থাকা একটি অন ্যায়ের ফল বলেই আমি মনে করি। কোনও গ্রাম পিছিয়ে পড়লে যে শুধু ঐ নির্দিষ্ট গ্রামটিই একটি সত্ত্বা সমষ্টির মধ্যে পিছিয়ে পড়ে – এমনটি নয়। সেই গ্রামের বাসিন্দারা সমস্ত সুযোগ-সুবিধা, তাঁদের অধিকার, সবকিছুই অন্যায়ের শিকার হয়। আর সেজন্য এই ১১৫টি জেলার উন্নয়ন, সেই বাবাসাহেব আম্বেদকরের সামাজিক ন্যায়ের অঙ্গীকারের একটি বিশাল ব্যবস্থাগত সমাধান-সাধনের প্রয়াসের অংশ হয়ে উঠবে। আর সেই অর্থে এই ভবনে প্রথম অনুষ্ঠানটি আমার মতে একটি অত্যন্ত শুভ সংকেত বহন করছে।


    আপনারা দু-তিন দিন ধরে আলাপ-আলোচনা করছেন। অভিজ্ঞতার নিরিখে আমি বলতে পারি যে, আমাদের দেশে যদি একবার আমরা দৃঢ়সংকল্প গ্রহণ করে কোনও কাজ শুরু করি; সে কাজে অবশ্যই সাফল্য আসে। দেশে সমস্ত ব্যাঙ্ক জাতীয়করণ হওয়ার পরও ৩০ কোটিরও বেশি মানুষের কাছে এই ব্যবস্থা অধরা থেকে গিয়েছিল। কিন্তু একবার দেশবাসী সিদ্ধান্ত নিলেন যে, আগে যা হয়েছে, যেমন চলেছে – তা আর চলবে না! তখনই জন ধন অ্যাকাউন্ট খোলার অভিযান শুরু হলে সেটি ক্রমে গণআন্দোলনে পর্যবসিত হয় আর দেশের অন্তিম প্রান্তে বসে থাকা মানুষটিও নিজেকে দেশের অর্থ ব্যবস্থার মূলস্রোতের অংশ বলে ভাবতে শুরু করেন। এটি এই দেশ, এই সরকারের কর্মচারীবৃন্দ এবং দেশের ব্যাঙ্কগুলি নির্ধারিত সময়সীমার মধ্যেই বাস্তবায়িত করে দেখান।


    আমরা তো দীর্ঘকাল ধরেই সারা দেশের সমস্ত মানুষকে শৌচাগার ব্যবহারের কথা বলে আসছি, অনেক প্রকল্প তৈরি হয়েছে, বাজেট বরাদ্দ হয়েছে, রিপোর্ট হ’ত, কাজে অগ্রগতিও হ’ত। আপনারা যদি বলতেন, গতকাল অব্দি এই পরিসংখ্যান ছিল, আজ এতটা কাজ হয়েছে, তা হলে এই ভেবে আপনারা খুশি হতেন যে আগে আমরা বছরে পাঁচ পা এগোতাম, এখন বছরে ছয় পা এগিয়েছি, সাত পা গিয়েছি। এভাবে আমাদের খুশি করার পদ্ধতিও হয়তো গড়ে তোলা হয়েছিল। আমরা সমাধান খোঁজার পথও অত্যন্ত সাধারণ পদ্ধতিতেই খুঁজে নিতাম। আর এই সমস্যা প্রত্যেকবার সামনে এসে দাঁড়িয়ে পড়ত। মেয়েরা কেন স্কুলছুট হয়? কারণ, বিদ্যালয়ে শৌচাগার নেই। অধিকাংশ মানুষের স্বাস্থ্য সমস্যার কারণ কী? কারণ, শৌচাগার নেই। আমরা দৃঢ় সংকল্প নিলাম যে এই সমস্যা থেকে বেরিয়ে আসতেই হবে, সবাইকে সংবেদনশীল করে তুলতে হবে, সচেতনতা বাড়াতে হবে। আমরা দেখলাম যে, এই টিমই সাধারণত সারা বছরে যত কাজ করে, একই ব্যবস্থা, একই আইন মেনে তাঁরাই এর অনেক গুণ কাজ করে দেখিয়েছে। ৪ লক্ষেরও বেশি বিদ্যালয়ে শৌচাগার নির্মাণ সম্পূর্ণ হয়েছে, আর যথাসময়ে তদারকি হয়েছে। প্রত্যেকে ছবি তুলে আপলোড করেছেন, যাতে যে কেউ চাইলে দেখতে পারেন। এই দেশের, এই সরকারি ব্যবস্থাই এত অল্প সময়ে এই অসাধ্যসাধন করে দেখিয়েছে।


    আমরা ঠিক করলাম যে, ১ হাজার দিনের মধ্যে দেশের যে ১৮ হাজার গ্রামে বিদ্যুৎ পৌঁছয়নি, সেই গ্রামগুলিতে বিদ্যুৎ পৌঁছে দেব। তার আগে যখন সংশ্লিষ্ট উচ্চ-আধিকারিকদের সঙ্গে কথা বলছিলাম, তখন তাঁরা বলছিলেন যে, এতগুলি গ্রামে বিদ্যুৎ পৌঁছতে ৫-৭ বছর তো লাগবেই। কিন্তু যখন আমি তাঁদের সামনে চ্যালেঞ্জ ছুঁড়ে দিলাম যে, ১ হাজার দিনের মধ্যেই ঐ ১৮ হাজার গ্রামে বিদ্যুৎ পৌঁছে দিতে হবে, তাঁরা সেই চ্যালেঞ্জকে গ্রহণ করে একই ব্যবস্থা, আইনকানুন, একই ফাইল চালাচালির প্রক্রিয়া, একই পরম্পরা, একই প্রযুক্তি ও পদ্ধতি অবলম্বন করে নির্ধারিত সময়ের মধ্যেই ঐ টিম নিয়েই ১৮ হাজার গ্রামে সাফল্যের সঙ্গে বিদ্যুৎ পৌঁছে দিয়েছেন।


    মাটি পরীক্ষা নতুন বিষয় ছিল। দেশের অধিকাংশ কৃষক এই সুবিধা সম্পর্কে অবগত ছিলেন না। কিন্তু আমরা দৃঢ় সংকল্প গ্রহণ করলাম যে, প্রত্যেক কৃষকের কাছে মৃত্তিকা স্বাস্থ্য কার্ড তুলে দেবই। সেই কার্ডে তাঁদের ক্ষেতের মৃত্তিকার গুণাগুন বিশ্লেষণের ফলাফল লেখা থাকবে। একই ব্যবস্থা, একই টিমের সদস্যরা দৃঢ় সংকল্প নিয়ে পূর্ণ উদ্যমে কাজ করছেন, আর আমাকে বলা হয়েছে যে, তাঁরা নির্দিষ্ট সময়ের মধ্যেই লক্ষ্য পূরণে সক্ষম হবেন।


    আমি একথা বলার জন্য এই উদাহরণগুলি দিচ্ছি যে, আমরা অসীম ক্ষমতার অধিকারী। আমরা অপার সম্ভাবনার যুগে এই ব্যবস্থার নেতৃত্ব দিচ্ছি। আর আমরাই অসংখ্য সুযোগের জন্ম দিয়ে অনেক অপ্রতীম সিদ্ধির জন্মদাতাও হয়ে উঠতে পারি। আমি স্বয়ং আপনাদের মাঝে থাকতে থাকতে অনুভব করছি ও শিখছি আর আমার বিশ্বাস আরও দৃঢ় হয়ে উঠছে। এভাবেই অনেক স্থগিত কাজ বাস্তবায়িত করার কথা ভেবেছি। আপনাদের কাছে ইচ্ছা প্রকাশ করেছি। তারপরই আপনাদের সঙ্গে কথা বলে মনে হয়েছে যে, আমরা সবাই মিলে চেষ্টা করলে কাজটি করে ফেলতে পারব! ‘ইজ অফ ডুইং বিজনেস’-এ ভারত এতটা পিছিয়ে ছিল, একথা শুনে কিংবা পড়ে ক্ষমতাসীন কোনও সরকারের কাণ্ডারী চিন্তিত হননি, ব্যথিত হননি – এটা আমি বিশ্বাস করি না। প্রত্যেকেই চিন্তিত ছিলেন আর প্রত্যেকেই নিজের মতো করে সমাধানের চেষ্টাও নিশ্চয়ই করেছেন। বিশ্ববাসীর নজরে আমরা কতদিন পিছিয়ে থাকব। একথা ঠিক যে, বর্তমান আন্তর্জাতিক পরিস্থিতি অনুসারে আমাদের বিদেশনীতি নির্ধারণ করে এগিয়ে যেতে হবে। সেখানে কোনও ব্যক্তি বা দলের পছন্দ মতো করে এগোলে চলবে না। এভাবে দেশের স্বার্থ মাথায় রেখে আন্তর্জাতিক সম্পর্কে অগ্রগতি ঘটানোর ইতিবাচক ফল হিসাবে যে পরিবেশ গড়ে উঠেছে, ভারতের প্রতি যে আকর্ষণ সৃষ্টি হয়েছে, সেই আকর্ষণ দেশের পক্ষে লাভদায়ক হয়ে উঠছে, সুযোগে পরিবর্তিত হচ্ছে।


    সেই বিশ্বাস থেকেই ‘ইজ অফ ডুইং বিজনেস’-এর জন্য আমাদের ত্রুটিগুলিকে চিহ্নিত করেছি। কোন্‌ কোন্‌ রাস্তা খুলতে পারে, তা বুঝতে ছোট কর্মশালা করেছি। পদ্ধতিগতভাবে এক পা, দু পা, তিন পা করে এগিয়েছি। সমস্ত মুখ্যমন্ত্রীদের আমন্ত্রণ জানিয়ে তাঁদের সঙ্গে একে একে কথা বলেছি, বোঝাপড়া বাড়িয়েছি। সমস্ত রাজ্যের মুখ্যসচিব, মুখ্য আধিকারিকদের ডেকে তাঁদের সঙ্গেও বোঝাপড়া তৈরি করেছি। তাঁদের বাস্তবায়নে নানা সমস্যার খুঁটিনাটি জেনে কেন্দ্রীয় সরকারের সংশ্লিষ্ট বিভাগীয় কর্তা ও আধিকারিকদের সঙ্গে বসে সমাধানের পথ খুঁজেছি। অনেক হোমওয়ার্ক করে সমাধানের রাস্তা পেয়েছি। এর ফলস্বরূপ, বিশ্বে ‘ইজ অফ ডুইং বিজনেস’-এর তালিকায় ২০১৪ সালের ১৪২ নম্বর জায়গা থেকে শুরু করে, ২০১৭’তে ১০০ নম্বরে পৌঁছে গেছি। ৪২ স্থান এগিয়ে যাওয়ার, এই উল্লম্ফনের সাফল্য কাদের? কোনও খবরের কাগজে সম্পাদকীয় লেখার মাধ্যমে এই সাফল্য আসেনি। কোনও টিভির পর্দায় নেতার ছবি দেখিয়ে কিংবা কোনও নেতার আকর্ষক বক্তৃতা শুনিয়ে এই সাফল্য আসেনি। এই সাফল্য এসেছে আপনাদের প্রচেষ্টায়। আপনাদের পরিশ্রম, কর্মোদ্যম ও একনিষ্ঠতার মাধ্যমে। আর এরফলে আমার মনে একটি বিশ্বাস পোক্ত হয়েছে যে, আমরা যদি সমস্যার শিকড়ে গিয়ে পথ খুঁজি ….. আর একথা ঠিক যে উপর থেকে চাপিয়ে দেওয়া জিনিস জীবিত থাকলেও তাতে প্রাণ থাকে না। আর প্রাণ না থাকলে তার কোনও পরিচিতি গড়ে ওঠে না, তা থেকে কোনও সুফলও পাওয়া যায় না।


    আপনারাই সেইসব মানুষ, যাঁরা সিদ্ধান্ত নেন, আপনারা যে পথে চলছেন, সেই পথ দিয়ে পূর্ববর্তী সিদ্ধান্ত গ্রহণকারীরা ১৫-২০ বছর আগে গিয়েছেন, ২৫ বছর আগে তাঁরা সেপথে হেঁটেছেন। আর আজ তো বিশ্ব অনেক বদলে গেছে। আজ প্রত্যাশাগুলিও বদলে গেছে, ভাবনা বদলেছে, ব্যবস্থাও বদলেছে। এসব কথা আপনারা খুব ভালোভাবে জানেন। কারণ, আপনারা প্রতিদিন পরিস্থিতির সম্মুখীন হচ্ছেন। সমাধানের উপায় খুঁজতে ছটফট করছেন। যেসব স্বপ্ন নিয়ে মুসৌরির অ্যাকাডেমিতে পা রেখেছিলেন, এখন সেগুলি বাস্তবায়িত করার সুযোগ খুঁজছেন। কারণ, আপনারা জানেন যে, এখন যদি কাজ না করতে পারেন, ৫-৭ বছর পর দায়িত্ব বদলে যাবে, তখন ক্ষমতা বাড়লেও কাজ করার শক্তিই হয়তো থাকবে না।


    আমি বলব যে, আজ আপনার ভাবনাগুলিকে বাস্তব রূপ দেওয়ার সবচেয়ে বড় সুযোগ এসেছে। আপনি কী ভাবছেন? আপনাদের অভিজ্ঞতা কী বলে? রোডম্যাপ আঁকার সময় আপনাদের নিজস্ব অনুভবে কোন্‌ বিষয়গুলি অগ্রাধিকার পাচ্ছে, তা আমি আপনাদের ‘প্রেজেন্টেশন’-এ দেখতে পাচ্ছিলাম। আমি অনুভব করছিলাম যে, আপনারা বিষয়টি কত গভীরে গিয়ে বুঝেছেন। বাজেট ঠিক আছে, অন্য সব কিছুই ঠিক আছে, কিন্তু সমস্যাটা কোথায় – সেটার অন্বেষণে আপনারা সফল হলেই পথ খুলে যাবে!


    আজ আমি দেখছিলাম যে, আপনাদের ‘প্রেজেন্টেশন’গুলিতে পরিচ্ছন্ন চিন্তার ছাপ রয়েছে। আমি এটাও অনুভব করছিলাম যে, সিদ্ধান্তের প্রতি বিশ্বস্ততা আপনাদের আত্মবিশ্বাসী করে তুলেছে। আর আমি বক্তাদের পাশাপাশি শ্রোতাদের চোখমুখেও প্রভাবিত হওয়ার ঔজ্জ্বল্য দেখেছি। স্লাইডের পাশাপাশি পাশে দাঁড়ানো মানুষদের চোখেও কাজ করার দীপ্তি দেখেছি। আমার চোখের সামনে ‘নতুন ভারত’ দৃশ্যমান হয়ে উঠছিল।


    সেজন্য এই সামগ্রিকতার মনোভাবকেই আমরা সবাই মিলে এগিয়ে নিয়ে যাব। এখন মানুষের স্বভাব যেমন ...., আমি সার্বজনিক জীবনে কাজ করে এসেছি, সংগঠনের কাজেই আমার জীবনের অধিকাংশ কেটেছে। সেই অভিজ্ঞতা থেকে বলছি, মানুষের স্বভাবই হ’ল যে, সবচেয়ে সহজ কাজটি সে সবার আগে করে।


    স্কুলে পড়ার সময় শিক্ষক মশাই এটা শিখিয়েছেন যে, সহজ প্রশ্নের উত্তরগুলি আগে লিখতে হয়। কঠিনগুলি তারপর চেষ্টা করতে হয়। আর সেজন্য আমাদের মানসিক গড়নটাই এমন হয়ে যায় যে আমরা শুধু সহজ কাজটাই করতে ভালোবাসি। সহজ কাজ করতে করতে হঠাৎ কোনও প্রতিস্পর্ধার মুখোমুখি হলে আমরা স্থবির হয়ে পড়ি। আর সেজন্যই ব্যক্তি থেকে শুরু করে সরকারি দপ্তর পর্যন্ত সরল কাজ করার প্রতি প্রবণতা বেশি। এখানে যে বড় বড় আধিকারিকরা বসে আছেন, তাঁদেরকে যদি বলা হয় যে, সর্বভারতীয় ক্ষেত্রে কৃষিতে এতটা লক্ষ্য পূরণ করতে হবে, ক্ষুদ্র, অতিক্ষুদ্র ও মাঝারি শিল্পে কিংবা সামগ্রিক শিল্প ক্ষেত্রে এতটা লক্ষ্য পূরণ করতে হবে – তা হলে দেখবেন, অধিকাংশই বিচলিত হয়ে পড়বেন। যাঁদের নেতৃত্বে ভাল ফলাফলের রেকর্ড রয়েছে, তাঁদের উচ্চ প্রশংসা করে, তাঁরা বিষয়টি তাঁদের দিকেই ঠেলে দেবেন। অবশেষে, তাঁদের সাফল্যই অন্যদের তুলনামূলক কম সাফল্যের সঙ্গে যুক্ত হয়ে গড়ে মাঝারি মাপের জাতীয় সাফল্যে রূপান্তরিত হবে। এভাবে যাঁরা ভাল কাজ করতে পারেন, তাঁদেরকেই চাপ দিয়ে কাজ করানোর কৌশল আপনাদের অনেকেই খুব ভালোভাবে রপ্ত করে নিয়েছেন। আর সেজন্যই আমাদের জাতীয় পর্যায়ের লক্ষ্য পূরণের পরিসংখ্যান সবসময়েই মাঝারি মানের হয়।


    আমি যখন মুখ্যমন্ত্রী ছিলাম, গোড়ার দিকে এতটা সফল হইনি। যোজনা কমিশনের বিচারে আমাদের নম্বর অনেক পেছনে থাকত। কিন্তু আপনাদের সঙ্গে কাজ করতে করতেই আমি ব্যাপারটা বুঝে গেলাম। সেজন্যে প্রতিবছর জানুয়ারি মাস থেকেই আমি নিয়মিত লক্ষ্য রাখতাম যে কত তারিখে বাজেটের টাকা খরচ করা হয়নি, খরচের ক্ষেত্রে কী কী অসুবিধা হয়ে থাকতে পারে! যারা খরচ করার ক্ষেত্রে দ্বিধা করছেন, তাঁদের কাছে আধিকারিকদের পাঠিয়ে আমি বিষয়টি খতিয়ে দেখার চেষ্টা করতাম। শুরুর দিকে আমি তেমন সাফল্য না পেলেও, পরের দিকে অনেক গিঁট খুলতে সক্ষম হলাম। কারণ, যারা ভাল কাজ করেন ও করাতে পারেন, অর্থাৎ যেখানে সুশাসন থাকে, সেখানে কাজ করার অভ্যাসও গড়ে ওঠে। আমি মনে করি যে, গতানুগতিক চিন্তা প্রক্রিয়া থেকে বেরিয়ে আসতে হবে। মিষ্টি চায়ে দু-চামচ আরও চিনি মেশালে খুব একটা পার্থক্য হয় না। কিন্তু যে চায়ে চিনি থাকে না, সেখানে চিনি পৌঁছে দিতে পারলে সেই চা যিনি পান করবেন, তাঁর পাশাপাশি যিনি পরিবেশন করবেন তাঁর সকালটাও অত্যন্ত মধুর হয়ে উঠতে পারে।


    সেজন্য যে ১৫০টি জেলাকে আমরা উন্নয়নের জন্য বেছে নিয়েছি, চেষ্টা করেছি যাতে প্রত্যেক রাজ্যের ন্যূনতম একটি জেলাকে এর মধ্যে রাখা হয়। কোনও রাজ্য যতই উন্নত হোক না কেন, সেখানেও কোনও কোনও এলাকা পিছিয়ে পড়ে থাকে। আর সেই পিছিয়ে পড়া ব্যাপরটা মানসিকভাবে সকলকে দুর্বল করে দেয় যে কোনও আধিকারিকের সেই জেলায় বদলি হলে তিনি নিজে ও অন্যরাও চিন্তায় পড়ে যান। কবে তিনি সেই জেলা থেকে আবার অন্য জেলায় বদলি হবেন, সেই প্রচেষ্টাই তাঁর কাজের চেয়ে বেশি বড় হয়ে ওঠে। ফলে জেলার উন্নতি আর হয় না। যে শিক্ষকের সেই জেলায় বদলি হয় তিনিও যে কোনওভাবে চলে আসতে চান। সেই জেলায় কোনও দপ্তরে কাজে ফাঁকি দেওয়ার জন্য কাউকে শাস্তি দিতে গিয়ে তার উপরওয়ালা ভাবেন যে তাকে আর কোথায় পাঠানো যাবে! এভাবে উভয় পক্ষই নিস্ফল সময় কাটাতে থাকেন।


    যাঁরা উন্নয়নের বিজ্ঞানকে জানেন, তাঁরা একটা কথা বোঝেন যে, উন্নয়ন একটি নিয়মিত প্রক্রিয়া। একটি সীমার পর উন্নয়ন থেমে থাকলে নিষ্ক্রিয়তা উন্নয়নের গ্রাফকে নীচের দিকে ঠেলে দেয়। পরিস্থিতি সামলানোর জন্য তখন অনেক বেশি শক্তি প্রয়োগ করতে হয়। সেজন্য কোনও একটি জায়গার উন্নয়নকে এমন চরম সীমায় পৌঁছে দেওয়া উচিৎ নয় যে, ঐ রাজ্যের বাকি অঞ্চলগুলি এর থেকে অনেক পেছনে থেকে যাবে; তা হলে সেই রাজ্য কখনও উন্নত হতে পারবে না।


    আমি জানি যে, আপনারা অনেকেই নিজেদের মতো করে এই সমস্যাগুলি থেকে মুক্তির পথ খুঁজেছেন। অনেক কৌশল গড়ে তুলেছেন। প্রত্যেক জেলার সমস্যা এক রকম নয়। ভারত বৈচিত্র্যময় দেশ, প্রত্যেকের ভিন্ন ভিন্ন সমস্যা ও সুযোগও রয়েছে। কিন্তু যেখানে এই ৫টি অথবা ৬টি পরিসংখ্যান আপনাদের সার্বিক গ্রাফকে অবনমিত করে তোলে, সেসব ক্ষেত্রে লক্ষ্য নির্দিষ্ট করে সকলে মিলে জোর দিয়ে সেই গ্রাফকে ওপরে তোলা যায় না!


    এটা এজন্য জরুরি কারণ আপনি যত উৎসাহ নিয়েই কাজ করুন না কেন, যত ঐকান্তিক প্রচেষ্টাই চালান না কেন, আপনার দপ্তরে বেশ কিছু লোক এমন পাবেন, যাঁরা বলবেন যে, সাহেব এখানে কিছু হবে না, আপনি নতুন এসেছেন, জানেন না! সেই মহাজ্ঞানী ব্যক্তিদের মানসিকতা পরিবর্তনের জন্য সাফল্যের গল্প থাকা প্রয়োজনীয়। এই সাফল্যের গল্প তাঁদের ও অন্যদের আত্মবিশ্বাসের মাত্রাকে গড়ে তোলে। তারমানে এই সাহেবের নেতৃত্বে এটা হতে পারে।


    সেজন্য আপনাদের প্রথম কৌশল হওয়া উচিৎ, হতাশার গহ্ববরে নিমজ্জিত ব্যবস্থাকে কেমন করে একটি ইতিবাচক ব্যবস্থায় পরিবর্তিত করবেন। এই সাফল্য পাওয়ার জন্য একটি পদ্ধতি হ’ল কোনও একটি অসফল ক্ষেত্রে অধিক জোর দিয়ে সেখানকার গ্রাফকে উপরে তুলে ধরুন, আর তাঁদেরকে বলুন যে, দেখুন ভাই আপনারাই এই সাফল্য এনেছেন। তারমানে আপনারা করতে পারেন।


    আরেকটি বিষয় এখানে উঠে এসেছে, যা এতটা সরল নয়। তা হল গণআন্দোলন। এমনি মুখে বললেই গণআন্দোলন শুরু হয়ে যায় না। যেখানে হতাশা গ্রাস করে আছে, সেখানে জনআন্দোলন গড়ে তুলতে কিছু সম্ভাবনার স্ফুলিঙ্গ বিন্দু খুঁজে নিতে হয়। কিন্তু ইতিবাচক কাজ করার জন্য আপনাদের আগে একটি ‘কোর টিম’কে প্রশিক্ষিত করে তুলতে হবে। তাঁদের সঙ্গে ও তাঁদের মধ্যে মানসিক বোঝাপড়া অত্যন্ত জরুরি। ধীরে ধীরে প্রথম স্তর, দ্বিতীয় স্তর ...... ষষ্ঠ ও সপ্তম স্তর, যেভাবে আপনি চাইছেন, তাঁরাও যেন সেভাবেই ভাবেন, সেরকম টিম গড়ে তুলতে পারলে আপনি ব্যবস্থায় পরিবর্তন আনার জন্য অনেকটাই এগিয়ে যাবেন। এই যে গত দু’দিন ধরে আমরা কর্মশালা করছি, সেটা আসলে কী? কেন্দ্রীয় সরকার দেশে জেলাস্তরে যে ধরনের উন্নয়ন করতে চায়, তা মাথায় রেখে আপনাদের সঙ্গে মতবিনিময় ও পারস্পরিক বোঝাপড়া গড়ে তোলা। এক পক্ষ দুই পা এগিয়ে গেলে, অন্য পক্ষকেও দুই কদম এগিয়ে আসতে হবে। তবেই কোথাও না কোথাও সঙ্গম বিন্দু গড়ে উঠবে। সঙ্গম বিন্দু গড়ে উঠলে তবেই গণআন্দোলনের প্রেক্ষিতও গড়ে তোলা যাবে।


    এই দু’দিনের কর্মশালা আপনাদেরকে জ্ঞান বিতরণের জন্য আয়োজন করা হয়নি। এখানে যাঁরা বক্তব্য রাখছেন, তাঁরাই সব জানেন, আর আপনারা কিছু জানেন না – এমনটি নয়। তাঁরা আপনাদের আহামরি কিছু শেখাতেও পারবেন না। আপনাদের যে অভিজ্ঞতা, সম্যক পরিস্থিতি সম্পর্কে আপনারা যতটা অবহিত, তা ক্ষমতার উচ্চ অলিন্দে বসে থাকা পদাধিকারিরা বুঝবেন এবং নীতি প্রণয়নের সময়, ব্যূহ রচনার সময় এই বিষয়গুলিকে মাথায় রাখবেন।


    আর সেজন্য এই কর্মশালার নিজস্ব গুরুত্ব রয়েছে। আপনারা ফিরে গিয়ে কি একেকটি তহশিল ধরে এরকম কর্মশালার আয়োজন করতে পারবেন? এরকমই একেকটি ভাবনাচিন্তা বিনিময়ের ক্ষেত্র যদি স্থানীয় স্তরে গড়ে তুলতে পারেন, তাঁদের কাছ থেকে জানতে পারেন যে, প্রত্যেকের ক্ষমতা কতটা! আপনাদের মধ্যে কেউ কেউ এই কাজটি আগেই করে থাকেন, তা হলে এবার ফিরে গিয়ে আপনার অভিজ্ঞতা তাঁদের সঙ্গে বিনিময় করুন। আপনি তাঁদেরকে নিয়ে কতটা করতে পারেন, সে সম্পর্কে অসংখ্য মানুষকে যতক্ষণ অবহিত না করাতে পারেন, ততক্ষণ এই প্রক্রিয়ার আনন্দ বুঝতে পারবেন না। সাফল্যই আমাদের আনন্দের দিকে ঠেলে দেয়।


    মনে করুন, এক ভদ্রলোক একটি ঘরে থাকেন, তাঁর দরজায় একটি ফুটো করে তিনি একটি হাত বের করে চেঁচাতে থাকেন যে, আপনারা আমার সঙ্গে করমর্দন করুন, দেখবেন যে, অনেকেই লাইনে দাঁড়িয়ে তাঁর সঙ্গে করমর্দন করছেন। একবার দৃশ্যটা কল্পনা করুন! কিন্তু যদি আপনাদের বলা হয় যে, ঐ ঘরে শচিন তেন্ডুলকর রয়েছেন, আর এটা তাঁর হাত, তা হলে দেখবেন, হঠাৎ-ই পরিস্থিতি কেমন বদলে গেছে। আপনি নিজে চোখে দেখেননি, শুধু অন্যের কাছে শুনেছেন, তথ্যের অনেক শক্তি থাকে মশাই। যাঁর কাছ থেকে কোনও কাজ নিতে চান, সে যদি জানেন যে পরিণাম কী, তা হলে কাজে উৎসাহ বৃদ্ধি পায়। তাঁকে যদি বলা হয় যে, তোমার নাতিপুতিরা এই কাজ দেখে কত গর্ববোধ করবে, তা হলে দেখবেন, সে কাজ আরও মজবুত করে করার আগ্রহ তাঁদের মধ্যে বৃদ্ধি পেয়েছে।


    আপনারা যতক্ষণ মানুষকে যুক্ত করার ‘সিস্টেমেটিক স্কিম’ না গড়ে তুলবেন, ততক্ষণ গণঅংশীদারিত্ব সম্ভব নয়। স্বচ্ছ ভারত অভিযানের ক্ষেত্রে সংবাদ মাধ্যম অত্যন্ত ইতিবাচক ভূমিকা নিয়েছিল, তার একটা প্রভাব রয়েছে। ওপর থেকে নীচ পর্যন্ত আপনারা এতে নিজেদের নিয়মিত যুক্ত রেখেছেন। এর প্রাকৃতিক প্রভাব প্রত্যেক ব্যক্তিকে পরিচ্ছন্নতা ক্ষেত্রে অবদান রাখতে প্রেরণা জুগিয়েছে, গর্বিত করেছে। এক্ষেত্রে আপনারা হয়তো লক্ষ্য করেছেন যে, সবচেয়ে বড় ভূমিকা পালন করেছে দেশের ছোট ছোট ছেলেমেয়েরা। তারাই এক প্রকার পরিচ্ছন্নতার দূত হিসাবে কাজ করেছে।


    বাড়িতেও ঠাকুরদা ঠিক জায়গায় নোংরা না ফেললে আজ কনিষ্ঠতম সদস্যটি বলে ওঠে যে, এরকম যেখানে সেখানে নোংরা ফেলবেন না, মোদীজী বারণ করেছেন! এটাই বার্তার শক্তি, বার্তা পরিবর্তন আনে। আমরা সমাজের পুষ্টিহীনতা নিয়ে আলোচনা করবো, নাকি পুষ্টি নিয়ে আলোচনা করবো! পিছিয়ে পড়া জেলা বলবো, নাকি উচ্চাকাঙ্খী জেলা বলবো? ইতিবাচক শব্দ ব্যবহার করলেই দেখবেন, মানসিকতায় পার্থক্য গড়ে উঠছে!


    সেজন্যেই আগে আমাদের শব্দমালাকে ইতিবাচক করে তুলতে হবে। ইতিবাচক শব্দমালা ইতিবাচক ভাবনাচিন্তার কারণ হয়ে ওঠে। মুম্বাইয়ে আমার এক অগ্রজ বন্ধু ছিলেন, যার সঙ্গে দেখা হলে, কেমন আছো? জিজ্ঞেস করলেই তিনি দশ মিনিট ধরে তাঁর নিদ্রাহীনতার সমস্যা, এবং আরও নানা সমস্যার কথা বলতেন। একবার আমরা কয়েকজন পরিচিত বন্ধু তাঁর সঙ্গে দেখা হতেই বলতে শুরু করি, বাহ, বাহ্‌ তোমাকে দেখতে খুব সুন্দর লাগছে, স্বাস্থ্যও ভালো মনে হচ্ছে!


    আমরা অবাক হয়ে লক্ষ্য করলাম যে, তাঁর চেহারায় এক আশ্চর্য দ্যুতি, পুরনো দুঃখভাব যেন উধাও! এরপর থেকে আমরা তাঁর সঙ্গে এভাবেই কথা বলতে থাকি আর তাঁর দেখা হতেই নিজের দুঃখের কথা বলার অভ্যাস ত্যাগ করাতে সক্ষম হই।


    সেজন্য আমাদের অপুষ্টি নিয়ে আলোচনা না করে পুষ্টি বৃদ্ধির কথা আলোচনা করা উচিৎ। এই পুষ্টি বৃদ্ধি শব্দটি দেখবেন আপনাদের লক্ষ্য পূরণে অনেক বেশি কার্যকরি হয়ে উঠবে। আশা কর্মী দিদিরা এখনকার থেকে অনেক বেশি উৎসাহ নিয়ে কাজে ঝাঁপিয়ে পড়বেন। কারণ, এখন থেকে তাঁরা অপুষ্টি দূর করবেন না, তাঁরা পুষ্টি বৃদ্ধি করবেন। আপনার এলাকায় পুষ্টি বৃদ্ধি নিয়ে কবিতা লেখার প্রতিযোগিতা আয়োজন করুন। আপনারা হয়তো ভাবছেন যে, কবিতা লিখলে কি পেট ভরবে? কিন্তু আয়োজন করেই দেখুন। আপনার এলাকায় বিদ্যালয়গুলিতে শিক্ষকদের বলুন যে, পুষ্টি বৃদ্ধি নিয়ে শিশুদের মধ্যে কবিতা রচনা প্রতিযোগিতা, নাটক প্রতিযোগিতা চালু করতে। আমার মনে পড়ে, একবার একটি অঙ্গনওয়াড়ি কেন্দ্রে গিয়ে ১৫ মিনিটের একটি নাটক দেখেছিলাম। তাতে ছোট ছোট বাচ্চারা কেউ টমেটো, কেউ গাজর, কেউ ফুলকপি সেজে এসেছিল। যে গাজর সেজেছিল, সে যখন মঞ্চে গিয়ে বলে আমি একটি গাজর, আমাকে খেলে এই উপকার হয়, তখন উপস্থিত সমস্ত বাচ্চাদের মাথায় ঢুকে যায় যে গাজর খাওয়া উচিৎ। আগে যে বাচ্চাটি সাধাসাধি করলেও গাজর খেত না সে এখন মায়ের পেছন পেছন ঘুরতে থাকে। এভাবেই গণআন্দোলন শুরু করা যায়। আমরা সাধারণ মানুষের মধ্যে ভালো শ্লোগান প্রতিযোগিতা শুরু করে তাঁদেরকে এই আন্দোলনে যুক্ত করতে পারি। তখনই দেখবেন, এই আন্দোলন সত্যি সত্যিই পুষ্টি বৃদ্ধিতে গুরুত্বপূর্ণ হয়ে উঠছে।


    আপনারা সেসব এলাকার সম্পন্ন মানুষদের সঙ্গে গিয়ে দেখা করুন। তাঁদেরকে বলুন যে, আপনার বাড়ির কোনও সদস্যের জন্মদিন, বিবাহ বার্ষিকী কিংবা মৃত্যু বার্ষিকীতে রান্না করা খাবার নিয়ে অঙ্গনওয়াড়ির ছেলেমেয়েদের কাছে গিয়ে নিজে বিতরণ করুন। দেখবেন যে, ৪০-৫০টি শিশুকে নিজের হাতে পরিবেশন করে খাইয়ে তাঁরা এত আনন্দ পাবেন যে, এটাই প্রথা হয়ে দাঁড়াবে। আর সারা বছরে আপনারাও ঐ শিশুদের ৭০-৮০ দিনের মধ্যাহ্ন ভোজনের বরাদ্দ বাঁচিয়ে সেই অর্থ দিয়ে অন্যদিনগুলিতে আরও ভালো পুষ্টি প্রদান করতে পারছেন। এতে দেখবেন স্কুলছুটও কমবে। অঙ্গনওয়াড়ি ছেলেমেয়েদের মাসে একদিন নিকটবর্তী কোনও মন্দির, ধর্মস্থল, নদীর পারে কিংবা বাগানে ঘুরতে নিয়ে গেলে কিংবা ঐ এলাকার প্রাথমিক বিদ্যালয়ে ঘুরতে নিয়ে গিয়ে সেই বিদ্যালয়ের ছেলেমেয়েদের একসঙ্গে মধ্যাহ্নভোজনের ব্যবস্থা করলে, তাদের সঙ্গে খেলাধূলার ব্যবস্থা করলে, তাদের ভবিষ্যতে বিদ্যালয়ে যাওয়ার ঝোঁক বাড়বে।


    আপনারা হয়তো জানেন যে, আমি একটা ছোট কর্মসূচি শুরু করেছিলাম। যে কোনও বিশ্ববিদ্যালয়ে আমাকে সমাবর্তনে আমন্ত্রণ জানালে আমি তাদেরকে বলি, একটি শর্তে আসবো, আমার সঙ্গে ৫০ জন বিশেষ অতিথি থাকবেন। তাঁদের সামনের সারিতে বসতে দিতে হবে। আর প্রধানমন্ত্রী এরকম বললে কে আর না করবেন! কিন্তু শুরুতে অনেকে হয়তো ভাবতেন যে, প্রধানমন্ত্রী হয়তো বিজেপির কর্মকর্তাদের নিয়ে যাবেন। কিন্তু যখন বলতাম যে, অমুক অমুক সরকারি স্কুলে যে গরিব ছেলেমেয়েরা পড়ে, সেরকম ৫০টি শিশুকে আপনারা সমাবর্তনে প্রেক্ষাগৃহের সামনের সারিতে নিয়ে বসাবেন, তখন তাঁরা অবাক হয়ে যেতেন। আমি সমাবর্তন অনুষ্ঠানে উপস্থিত হয়ে দেখতাম, যখন বিশ্ববিদ্যালয়ের কৃতী ছাত্রছাত্রীরা গাউন পরে মাথায় টুপি পরে শংসাপত্র নেওয়ার জন্য মঞ্চে উঠে আসে, তখন ঐ সামনের সারিতে বসে থাকা ছেলেমেয়েদের চোখ কেমন উৎসাহে চক্‌চক্‌ করে ওঠে। অনেক বড় ভাষণ যে কাজ করতে পারে না, ঐ পরিবেশের সাক্ষী হয়ে ঐ গরিব ছেলেমেয়েদের মনে তারচেয়ে অনেক বেশি উচ্চাকাঙ্খা জেগে ওঠে।


    উচ্চাকাঙ্খী জেলাগুলির ক্ষেত্রে এটা অত্যন্ত জরুরি, ঐ জেলার সাধারণ মানুষের প্রত্যাশাকে চিহ্নিত করা, তাঁদের মনে উচ্চাকাঙ্খা জাগিয়ে তোলা। সাধারণ মানুষের প্রত্যাশা পূরণের ইচ্ছাকে জাগিয়ে তুলতে পারলেই গণঅংশীদারিত্বের মাধ্যমে উন্নয়নের লক্ষ্য পূরণ সহজ হয়।


    আমাদের যত প্রকল্প রয়েছে, সেগুলি সম্পর্কে গণসচেতনতা বাড়াতে এলাকার বিদ্যাল্যগুলির শিক্ষকদের বলুন, প্রতিদিন সকালে যখন প্রার্থনা হয় তাঁরা যেন ছাত্রদেরকে আগে থেকে বলে দেন কবে কে পুষ্টি বৃদ্ধি নিয়ে বলবে, কে স্বাস্থ্য নিয়ে বলবে। প্রতিদিন ১০ মিনিট কোনও না কোনও ছাত্রছাত্রী যদি এসব বিষয়ে বক্তব্য রাখে, তা হলে দেখবেন বাতাসে এই বিষয়ের সচেতনতা ছড়াবে।


    মনে করুন, কোথাও আমরা ৬টি লক্ষ্যমাত্রা ঠিক করেছি, এর মধ্যে কোনটি কোনও অঞ্চলে সফল হচ্ছে আবার অন্য কোনও অন্য অঞ্চলে। আপনারা শুধু সাফল্যটাকেই মডেল হিসেবে তুলে ধরুন। অন্যদের ডেকে এনে সেই সাফল্য পরিদর্শন করান। তবেই তাঁদের মনে আত্মবিশ্বাস বৃদ্ধি পাবে। তাঁরা ভাববেন যে, আমরাও নিজেদের গ্রামে এভাবে করতে পারব। এই ভাবনা মাথায় নিয়েই আমরা ১১৫টি উচ্চাকাঙ্খী জেলায় লক্ষ্য পূরণের কথা ভেবেছি।


    পরিকাঠামো নির্মাণের ক্ষেত্রে সর্বাধিক চাহিদা ও দাবি থাকে সড়ক নির্মাণে। কখনও বাজেট অপ্রতুল থাকতে পারে কিন্তু আপনারা যদি ঐ এলাকার জনগণের ওপর দায়িত্ব দেন যে, সড়ক অবশ্যই গড়ে উঠবে। কিন্তু আজ আমি যেখান দিয়ে পথ যাবে সেই দাগ কেটে দিচ্ছি, সেই দাগের দু-পাশে আপনারা গাছ লাগানো শুরু করুন, সেই গাছগুলির উচ্চতা যেদিন ৫ ফুট হবে, তার আগেই পাকা রাস্তা তৈরি হয়ে যাবে। আপনারা দেখবেন, এতে গ্রামের মানুষ দায়িত্ব নিয়ে কাজ করবেন। আপনারাও ঐ চিহ্নিত পথে প্রথমে মনরেগার কাজ শুরু করান। এতে গ্রামের মানুষের কিছুটা কর্মসংস্থানও হবে। মানুষের উচ্চাকাঙ্খা আর সরকারের প্রকল্প উভয়ের মিলন বিন্দু যদি তাঁদের অংশীদারিত্বের মাধ্যমে সম্পন্ন হয় তবে উন্নয়ন অনেক সরল হয়। আমাদের অনেক আধিকারিক অনেক সৃষ্টিশীল হন, তাঁরা নতুন নতুন উদ্ভাবনের মাধ্যমে কাজ করেন। কিন্তু দেশের দুর্ভাগ্য যে, তাঁদের প্রয়োগ ও সাফল্যকে ব্যবস্থা তেমন গুরুত্ব দেয় না। তাঁদের মেয়াদ শেষ হয়ে গেলে সেই উদ্ভাবনও হারিয়ে যায়। আমি এজন্য প্রশাসকদের ঘন ঘন বদলির পক্ষে নই। আমার নেতৃত্বে আমার টিম যতটা কাজ করবে, তার জন্য যদি আমাকেই জবাবদিহি করতে হয় কিংবা তার ফল আমাকেই ভোগ করতে হয়, তা হলে আমার কাজের ঐকান্তিকতা অনেক বেশি থাকবে। ভালো টিম গড়ে তুলতে পারলে, সুনির্দিষ্ট দায়িত্ব, পরিচ্ছন্ন রোডম্যাপ, কার্যকরি তদারকি ব্যবস্থা এবং সুনির্দিষ্ট সময়ে কাজ শেষ করার অভ্যাস একবার গড়ে তুলতে পারলে নেতৃত্ব বদল হলেও সেই টিম একইভাবে কাজ করতে থাকে। আপনারা কল্পনা করতে পারবেন না যে, দেশের যে ১১৫টি জেলা বোঝা হিসাবে পরিগণিত হচ্ছে, সেগুলির উন্নয়ন নিশ্চিত করতে পারলে দেশ মাথা উঁচু করে এতদূর এগিয়ে যাবে যে আর কখনও থামবে না।


    আপনারা হয়তো লক্ষ্য করেছেন যে, দেশের এরকম অনেক জায়গা আছে, যেখানে কোনও একটি কারণে এমন মোড় এসেছে যে গোটা এলাকা উন্নতির শিখর স্পর্শ করেছে। ভারতে এরকম ৫০-১০০টি জায়গা আছে, যেখানে হঠাৎ-ই উন্নয়ন হয়েছে। তাদের উদাহরণ নিয়ে আপনারাও নিজেদের এলাকায় এ ধরনের কোনও ‘ব্রেক থ্রু’ করুন, দেখবেন কিভাবে সমস্ত কিছু বদলাতে শুরু করেছে। এই ১১৫টি উচ্চাকাঙ্খী জেলা যদি ১০ পা এগিয়ে যায়, তা হলে কল্পনা করুন দেশের সমস্ত হিসাব কতটা বদলে যাবে। তখন সরকারগুলিও ভাববে, এই জেলাগুলির জন্য বাজেট বরাদ্দ করতেই হবে, অগ্রাধিকার দিতেই হবে।


    মানুষের স্বভাব হ’ল ট্রেনে সফরের সময় জানালার পাশে সিট পেলে ভালো লাগে। কিন্তু উড়োজাহাজে বসলে তখন পা লম্বা করে বসার জায়গা যে আসনে থাকে সেই আসনের চাহিদা বেশি হয়। আমি এই আকাঙ্খাকে খারাপ ভাবি না। তেমনই আপনাদের যে সহ-শিক্ষার্থীরা উন্নত জেলাগুলিতে পোস্টিং হয়েছেন, তাঁরা আপনাদের থেকে নিজেদের বেশি ভাগ্যবান ভেবেছেন। আর আপনাদেরকে সান্ত্বনা দিয়েছেন, চিন্তা কোরো না কষ্ট করে কয়েক মাস কাটিয়ে দাও। কিন্তু আমি মনে করি, উন্নত জেলাগুলিতে যে নবীন আধিকারিকদের পোস্টিং হয়, তাঁদের নতুন কিছু করার সুযোগ খুব কম থাকে। তাঁরা প্রচলিত গড্ডালিকা প্রবাহে গা ভাসিয়ে দেন। কিন্তু যাঁদের পোস্টিং কঠিন এলাকাগুলিতে হয়, তাঁরা নানারকম উদ্ভাবনী প্রচেষ্টার মাধ্যমে যে সাফল্য অর্জন করেন, তা তাঁদের সতীর্থদের থেকে অনেক বেশি আত্মবিশ্বাসী এবং ব্যক্তিত্বসম্পন্ন করে তোলে। ভবিষ্যতে তাঁরাই জীবনে অনেক বেশি উন্নতি করার সুযোগ পান। সোনার চামচ মুখে নিয়ে জন্মগ্রহণ করলেই জীবনটা সব ক্ষেত্রে সোনার হয়ে যায় না। যাঁরা কঠিন পরিস্থিতির সম্মুখীন হয়ে নিজেদের গড়ে তোলেন, অধিকাংশ ক্ষেত্রে তাঁরাই জীবনে বেশি সফল হন। আপনাদের বিভাগগুলিতে যাঁরা সর্বোচ্চ পদে রয়েছেন, তাঁরা প্রায় সকলেই কঠিন পরিস্থিতির মোকাবিলা করে উঠে এসেছেন। সেজন্য ১১৫টি কঠিন ও উচ্চাকাঙ্খী জেলার নেতৃত্ব প্রদানকারী আধিকারিকদের আমি ভাগ্যবান বলে মনে করি। তাঁরা জীবনে উন্নতির চরম শিখরে ওঠার সুযোগ পেয়েছেন। যেখানে ভালো থাকে, সেখানে আরও ভালোকে কেউ আমল দেন না। কিন্তু যেখানে কিছুই নেই, মনে করুন, উষর মরুভূমিতে কেউ যদি একটিও গাছ বড় করে তুলতে পারেন, তাঁর জীবনে আনন্দের পরিসীমা থাকবে না। আপনারা তেমনই ভাগ্যবান মানুষ, যাঁরা নানা চ্যালেঞ্জের মোকাবিলা করছেন, আমার বিশ্বাস আপনাদের সামর্থ্য দিয়ে আপনারা নতুন পরিস্থিতি গড়ে তুলতে পারবেন। এতে আপনার নিজের জীবনেও অনেক বিবর্তন ঘটে যাবে, সন্তুষ্টি আসবে – এটা ভাবতে পারবেন, আমি কোথা থেকে কোথায় পৌঁছে দিয়েছি। যাঁদের জীবনে কোনও প্রতিস্পর্ধা নেই, তাঁদেরকে আমি ভাগ্যবান বলে মনে করি না। যাঁরা প্রতিস্পর্ধা মোকাবিলা করার সামর্থ্য রাখেন, তাঁদেরকেই জীবন দু’হাত ভরে দেয়। এই ইতিবাচক মনোভাব নিয়ে আপনারা কাজে লেগে পড়ুন।


    আজ আমরা জানুয়ারি মাসে পরস্পরের সঙ্গে কথা বলছি। বাবাসাহেব আম্বেদকরের নামে নামাঙ্কিত এই ভবনে দাঁড়িয়ে যে আলোচনা করছি, তার একটি লক্ষ্য পূরণের টাইম টেবিল কি ১৪ এপ্রিল পর্যন্ত হতে পারে? ১৪ এপ্রিল বাবাসাহেব আম্বেদকরের জন্মজয়ন্তী পালিত হবে। এই তিন মাসের মধ্যে আপনাদের নেতৃত্বে এই ১১৫টি জেলাকে আমরা কোথায় পৌঁছে দিতে পারি, তার ফলাফলকে ভিত্তি করে এই ১১৫টি জেলার ভবিষ্যৎ কর্মসূচি আমরা নির্ধারণ করব। আপনাদের মধ্যে যাঁরা সবচেয়ে ভালো কাজ করবেন, আমি কথা দিচ্ছি যে আগামী এপ্রিল মাসে আমি সেই জেলায় গিয়ে সেই টিমের সঙ্গে কয়েক ঘন্টা সময় কাটাবো। তাঁরা কিভাবে সাফল্য পেয়েছেন, তা আমি সরেজমিনে দেখে বোঝার চেষ্টা করব। তাঁদের থেকে শেখার চেষ্টা করব। আমি জানি যে, তিন মাসের মধ্যে তেমন কোনও নতুন জিনিস আমরা চালু করতে পারব না। যে ব্যবস্থা রয়েছে, তার মধ্যেই নতুন প্রাণশক্তি সঞ্চার করতে হবে, সচেতনতা বৃদ্ধির মাধ্যমে গণঅংশীদারিত্ব বৃদ্ধি করতে হবে। নতুন প্রয়োগের পরিকল্পনা করতে হবে। আপনাদের সাফল্য দেখে আমি আমার ভবিষ্যৎ কর্মসূচি পরিবর্তিত করতে চাই। আপনাদের কর্মযজ্ঞের অংশ হয়ে উঠতে চাই।


    আমার দৃঢ় বিশ্বাস যে, ছোট ছোট এককের পরিবর্তনের মাধ্যমেই দেশের উন্নতি ও সাধারণ মানুষের জীবনে পরিবর্তনের সূচনা হয়। এসবের সামগ্রিক প্রভাবেই দেশে পরিবর্তন আসে। এগুলি আমাদের দেশের অনুঘটক প্রতিনিধি আর আপনারা সেই পরিবর্তনের প্রতিনিধিদের নেতৃত্ব দেবেন। আমার দৃঢ় বিশ্বাস, এই দর্শন, সামর্থ্য ও সম্ভাবনা আগামী ২০২২ সালে ভারত যখন স্বাধীনতার ৭৫ বর্ষ পূর্তি পালন করবে তার আগেই দেশকে উন্নতির নতুন শিখরে পৌঁছে দেওয়ার ক্ষেত্রে গুরুত্বপূর্ণ ভূমিকা পালন করবে। আমরা আমলাতান্ত্রিক জগতে বড় বড় সফল আমলাদের সাফল্যগাথা শুনেছি। অমুক আধিকারিক সর্দার বল্লভভাই প্যাটেলের সঙ্গে কাজ করে প্রশংসা কুড়িয়েছেন। তাঁর সময়ে এই এই কাজ হয়েছে, যার সুফল দেশ এখনও ভোগ করে। তমুক আধিকারিক পণ্ডিত নেহরুর সঙ্গে কাজ করেছেন, তমুক কাজকে পণ্ডিত নেহরু প্রশংসা করেছেন। এই প্রেরণাদায়ী গাথাগুলি দেশের পরবর্তী আমলাদের কিভাবে নতুন দিশা প্রদান করেছে, কিভাবে কর্মসম্পাদনের ইতিহাস গড়ে উঠেছে! কিন্তু জেলাস্তরে সাফল্যের কথা নিয়ে তেমন গাথা শোনা যায় না। কিন্তু এটা তো ঠিক যে, জেলাস্তরেও অসংখ্য প্রাণবন্ত আধিকারিকের সফল নেতৃত্বে অনেক পরিবর্তন এসেছে। আমি চাই যে, বিগত ৭০ বছরে এ ধরনের সাফল্যের ঘটনাগুলি আপনারা তুলে আনুন, যা থেকে আপনারাও প্রেরণা পাবেন আর ভবিষ্যৎ প্রজন্মকেও প্রেরণা যোগাতে পারবেন। এখন সময়ের চাহিদা হ’ল জেলা থেকে আওয়াজ উঠুক, সমস্ত সাফল্যগাথা জেলাগুলি থেকে উঠে আসুক।


    আমি সোশ্যাল মিডিয়ায় অত্যন্ত সক্রিয় ছিলাম গোড়ার দিকে। এখন তেমন একটা সময় পাই না। কিন্তু দু’দিন আগে এমনি সার্ফিং করতে গিয়ে আমি একজন মহিলা আইএএস আধিকারিকের ট্যুইট দেখেছি, যা অত্যন্ত কৌতূহলজনক। তিনি এখন অত্যন্ত উচ্চপদাধিকারী, আমি নামটা ভুলে গেছি। তিনি লিখেছেন, তাঁর জীবনের সর্বাধিক আনন্দের মুহূর্ত হ’ল তিনি যখন জুনিয়র অফিসার ছিলেন, একবার গাড়িতে যাওয়ার সময় দেখেন একটি শিশু একটি স্কুলের সামনে ছাগল চড়াচ্ছে। তিনি গাড়ি দাঁড় করিয়ে সেই স্কুলের শিক্ষককে ডেকে বলেন, যাতে ঐ বাচ্চাটিকে স্কুলে ভর্তি করেন। তিনি বাচ্চাটিকেও বোঝান। এর ২৭ বছর পর তিনি যখন ঐ এলাকায় পরিদর্শনে যান, একজন হেড কনস্টেবল এগিয়ে এসে তাঁকে স্যালুট মেরে বলেন, ম্যাডাম চিনতে পেরেছেন, আমি সেই ছাগল চড়ানো ছেলেটি, যাকে আপনি স্কুলে ভর্তি করে দিয়েছিলেন। সেই মহিলা আধিকারিক ট্যুইটে লিখেছেন, একটি ছোট্ট ঘটনা কত বড় পরিবর্তন আনতে পারে। আমাদের জীবনে সুযোগ পেলেই আমাদের উচিৎ সেই সুযোগগুলিকে কাজে লাগানো।


    আমাদের প্রত্যেকের কাছ থেকে এই দেশ অনেক কিছু প্রত্যাশা করে। এদেশে কোনও কিছু খারাপ হলে আজও বলা হয় যে, হয়তো ঈশ্বরের এটাই ইচ্ছা ছিল। এরকম সৌভাগ্য বিশ্বের কোনও সরকারের হয় না যে, তাঁদের নিষ্ক্রিয়তা বা ব্যর্থতার ফলকে জনগণ নিজেদের ভাগ্যফল হিসাবে মেনে নেন। তাঁরা ঈশ্বরকে দোষ দেন কিন্তু আমাদের দিকে আঙুল তোলেন না। এর চেয়ে বড় জনসমর্থন কিংবা জন-সহযোগ আমরা আর কি আশা করতে পারি? এরচেয়ে বড় গণআস্থা আর কি হতে পারে? আমরা যদি একে না চিনতে পারি, আমরা যদি এই সুযোগের সদ্ব্যবহার করে তাঁদের জীবনে পরিবর্তন আনতে না পারি, তা হলে আমরা নিজেদের মনে কি জবাব দেব? আর সেজন্য বন্ধুগণ আমার বিশ্বাস, এই ১১৫টি জেলাই ভবিষ্যতে ভারতের ভাগ্য পরিবর্তনের কারণ হয়ে উঠতে পারে। নতুন ভারতের স্বপ্ন বাস্তবায়নের একটি মজবুত ভিত্তি এখান থেকেই গড়ে উঠতে পারে। আর বন্ধুগণ, এই কাজের দায়িত্ব এখন আপনার ও আপনাদের টিমে কাঁধে ন্যস্ত। আমি আপনাদের সকলকে অনেক অনেক শুভেচ্ছা জানাই।


    অনেক অনেক ধন্যবাদ।

    
    
    (Release ID: 1517064) Visitor Counter : 14