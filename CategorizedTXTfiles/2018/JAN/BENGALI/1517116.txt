      মহাকাশদপ্তর

      প্রতিটি ভারতীয় পরিবারে মহাকাশ গবেষণা প্রযুক্তির সাফল্য পৌঁছে দিয়েছে মোদি সরকার: ড: জিতেন্দ্র সিংহ
      Posted On: 18 JAN 2018 6:13PM by PIB Kolkata


    কেন্দ্রীয় উত্তর পূর্বাঞ্চল উন্নয়ন মন্ত্রক ( ডোনার )- এর স্বাধীন দায়িত্ব সহ পরমাণু শক্তি এবং মহাকাশ গবেষণা ও অন্য কয়েকটি মন্ত্রকের প্রতিমন্ত্রী ড . জিতেন্দ্র সিংহ বুধবার হায়দ্রাবাদে আয়োজিত ‘ জিওস্পেশিয়াল ওয়ার্ল্ড ফোরাম ’ শীর্ষক আন্তর্জাতিক মহাকাশ গবেষণা সম্মেলনে বিধিবদ্ধ ভাষণ প্রদান করেন । ভাষণে বিগত তিন বছরে ভারতকে বিশ্ব গোষ্ঠীতে শীর্ষনেতৃত্ব স্থানীয় জায়গায় নিয়ে আসার লক্ষ্যে ভারতীয় মহাকাশ গবেষণা প্রতিষ্ঠান ইসরোর প্রয়াসে সাধুবাদ জানান ড . সিংহ । মহাকাশ গবেষণার সাফল্য দেশের প্রতিটি বাড়িতে পৌঁছে দেওয়ার লক্ষ্যে বিগত তিনবছরে মোদি সরকারের পরিকাঠামোগত এবং রূপান্তরমুখী পদক্ষেপের সঙ্গে সাযুজ্য রেখে মহাকাশ প্রযুক্তির বিবিধ প্রয়োগেই এই সাফল্য অর্জন করা গেছে বলে মন্তব্য করেন কেন্দ্রীয় প্রতিমন্ত্রী । বিশেষ করে প্রধানমন্ত্রীর ব্যক্তিগত উদ্যোগ , আগ্রহ ও পৃষ্ঠপোষকতার ফলেই রূপান্তরমুখী ভারতের স্বপ্নপূরণে মহাকাশ প্রযুক্তিকে অপরিহার্য অঙ্গ হিসেবে গ্রহণ করা হয়েছে । তিনি আরও বলেন , দেশের কোন প্রধানমন্ত্রী সম্ভবত : প্রথমবারের মতো মহাকাশবিজ্ঞানীদের সঙ্গে ভারতসরকারের বিভিন্ন মন্ত্রক ও দপ্তরের প্রতিনিধিদের এরকম মুখোমুখি আলোচনার আয়োজনের ভাবনা বাস্তবায়নে প্রয়াসী হলেন ।


    ড . সিংহ বিশেষভাবে উল্লেখ করেন যে , বিগত তিন বছরে রেল, নগরউন্নয়ন , কৃষি , মানবসম্পদ বিকাশ , স্বাস্থ্য ও পরিবার কল্যাণসহ বেশ কিছু মন্ত্রকের সঙ্গে টিম ইসরো এবং মহাকাশ গবেষণা দপ্তরের মৌ স্বাক্ষরিত হয়েছে । সরকারের বেশ কিছু দিশারী কর্মসূচির সাফল্যে মহাকাশ প্রযুক্তি আজ গুরুত্বপূর্ণ ভূমিকা পালন করছে । তিনি এই প্রসঙ্গে স্মার্টসিটি কর্মসূচি , নগর ও আবাসন প্রকল্প , মনুষ্যবিহীন লেভেল ক্রসিং নিয়ন্ত্রণ , এম জি এন রেগার জিওট্যাগিং , সড়ক ও অন্য প্রকল্প নির্মাণ , কৃষিক্ষেত্রে মাটির গুণমান পরীক্ষার মতো বিষয়ের কথা তুলে ধরেন । তিনি জানান , ১২ই জানুয়ারি ২৮টি কৃত্রিম বিদেশী উপগ্রহ উৎক্ষেপণের মধ্য দিয়ে ইসরো বছরটা শুরু করে শুধু এই প্রতিষ্ঠানের জনক মহাকাশ বিজ্ঞান গবেষক বিক্রম সারাভাইয়ের স্বপ্ন পূরণের কাজটাই করেনি , একইসঙ্গে ভারতের অনেক আগে থেকে মহাকাশ গবেষণায় জড়িত দেশগুলিরও আস্থা , সমীহ এবং বিশ্বাসের ভিত্তি রচনা করেছে । তাই তাদের কৃত্রিম উপগ্রহ উৎক্ষেপনের ক্ষেত্রে ভারতের দক্ষতার প্রতি সেই দেশগুলিও ভরসা রাখতে বাধ্য হয়েছে । গত বছরই ভারত একসঙ্গে ১০৪টি কৃত্রিম উপগ্রহ উৎক্ষেপনের ভাবনা বাস্তবায়িত করে রীতিমতো বিশ্বরেকর্ড করেছে । এছাড়া কৃতিত্বের তালিকায় দক্ষিণ - এশিয় সহযোগিতামূলক কৃ্ত্রিম উপগ্রহ উৎক্ষেপণ এবং মঙ্গলযানের কক্ষপথে আবর্তনের তিনটে বছর পূর্তির বিষয়টিও রয়েছে বলে তিনি জানান ।


    এই আন্তর্জাতিক সম্মেলনের প্রসঙ্গে ড : সিংহ বলেন , এতে মহাকাশ গবেষণা কর্মসূচি সম্প্রসারণে ভারতের নিরন্তর প্রয়াস এবং ব্যাপকতর প্রযুক্তি প্রয়োগের পাশাপাশি অন্য অংশীদারদের বিপুল যোগদানের বিষয়েও আলোকপাত করা হবে । সম্মেলনে শীর্ষস্থানীয় শিল্পোদ্যোগ সংস্থার সি ই ও - দের উপস্থিতির প্রতি ইঙ্গিত করে ড : সিংহ বলেন , ভারতের মহাকাশ গবেষণা প্রযুক্তির সুবিধা গ্রহণ করে শিল্পোদ্যোগ জগৎও আগামীদিনের ইতিবাচক বিকাশে সহযোগিতার হাত বাড়িয়ে দিতে আগ্রহী হয়ে উঠছে । তাঁদের এই আগ্রহ ভারত ও বিশ্বের সার্বিক বিকাশ নিশ্চিত করায় খুবই তাৎপর্যপূর্ণ হয়ে উঠবে বলে কেন্দ্রীয় প্রতিমন্ত্রী আশা প্রকাশ করেন ।

    
    
    (Release ID: 1517116) Visitor Counter : 20