      প্রধানমন্ত্রীরদপ্তর

      প্রধানমন্ত্রী ভারতীয় বংশোদ্ভূত আইনসভার সদস্যদের সম্মেলনে উদ্বোধনী অনুষ্ঠানে ভাষণ দিয়েছেন
      Posted On: 10 JAN 2018 11:33AM by PIB Kolkata


    প্রধানমন্ত্রী শ্রী নরেন্দ্র মোদী আজ নতুন দিল্লিতে বিভিন্ন দেশের ভারতীয় বংশোদ্ভূত আইনসভার সদস্যদের সম্মেলনের উদ্বোধনী অধিবেশনে ভাষণ দেন।


    সম্মেলনে প্রতিনিধিদের স্বাগত জানিয়ে প্রধানমন্ত্রী বলেন, শত শত বছর ধরে হয়তো বহু মানুষ ভারত ছেড়ে গেছেন। কিন্তু তাঁদের মন ও হৃদয়ে এখনও ভারতের জন্য জায়গা রয়েছে। তিনি বলেন, ভারতীয় বংশোদ্ভূত এইসব মানুষেরা যে তাঁদের নতুন বসবাসের জায়গায় নিজেদের সম্পূর্ণভাবে মানিয়ে নিয়েছেন, সেটা আশ্চর্য নয়। কিন্তু তাঁরা, তাঁদের মধ্যে ভারতীয়ত্বকে বাঁচিয়ে রেখেছেন। তাঁরা নতুন দেশে ভাষা, খাদ্য এবং পোশাক-পরিচ্ছদের রীতিকেও আপন করে নিয়েছেন।


    প্রধানমন্ত্রী বলেন, আমার মনে হচ্ছে, আজকে যেন দিল্লিতে ভারতীয় উৎসমূলের বিশ্ব আইনসভার এক ক্ষুদ্র সংস্করণের অধিবেশন বসেছে। ভারতীয় বংশোদ্ভূতরা যে আজ মরিশাস, পর্তুগাল এবং আয়ারল্যান্ডের প্রধানমন্ত্রী পদে বসেছেন, তিনি তাও উল্লেখ করেন। তিনি বলেন যে, ভারতীয় বংশোদ্ভূতরা বিভিন্ন রাষ্ট্র ও সরকারের প্রধান হিসাবেও যোগ্যতার সঙ্গে কাজ করে চলেছেন।


    প্রধানমন্ত্রী বলেন যে, বিগত ৩-৪ বছরে ভারত সম্পর্কে বিশ্বের ধ্যান-ধারণার পরিবর্তন ঘটেছে। এর কারণ হ’ল ভারতের রূপান্তর হচ্ছে। প্রধানমন্ত্রী বলেন, ভারতের মানুষের আশা-আকাঙ্খা এ যাবৎকালের মধ্যে সর্বোচ্চ পর্যায়ে পৌঁছেছে। প্রত্যেকটি ক্ষেত্রে এক স্থায়ী পরিবর্তনের ইঙ্গিত পাওয়া যাচ্ছে।


    প্রধানমন্ত্রী বলেন, ভারতীয় বংশোদ্ভূতরা বিদেশে ভারতের স্থায়ী রাষ্ট্রদূতের মতো। যেখানেই তাঁরা বসবাস করেন, তাঁর বিদেশ সফরকালে তিনি তাঁদের সঙ্গে দেখা করার চেষ্টা করেন।


    বিদেশে কর্মরত ভারতীয় নাগরিকদের সমস্যা মোকাবিলা বিষয়ে নিরবচ্ছিন্নভাবে নজরদারি চালানোর জন্য প্রধানমন্ত্রী বিদেশ মন্ত্রী শ্রীমতী সুষমা স্বরাজের প্রশংসা করেন। এই প্রসঙ্গে তিনি ‘মদদ’ নামে এক পোর্টালের মাধ্যমে এই বিষয়ে নজরদারি চালানো এবং বিভিন্ন দূতাবাসগুলির অভিযোগ নিষ্পত্তিকল্পে কাজের উল্লেখ করেন।


    প্রধানমন্ত্রী বলেন, অনাবাসী ভারতীয়রা ভারতের উন্নয়নের অংশীদার বলে সরকার বিশ্বাস করে। ২০২০ সাল পর্যন্ত দেশের উন্নয়নের লক্ষ্যে যে কর্মপরিকল্পনা নিতি আয়োগ কর্তৃক প্রণয়ন করা হয়েছে, তাতে অনাবাসী ভারতীয়দের গুরুত্বপূর্ণ অবদান আছে।


    প্রধানমন্ত্রী বলেন, অস্থিতিশীলতার এই সময়ে ভারতীয় সভ্যতা ও সাংস্কৃতিক মূল্যবোধ সমগ্র বিশ্বকে পথ দেখাতে পারে।


    প্রধানমন্ত্রী বলেন, আসিয়ানভুক্ত দেশগুলির সঙ্গে ভারতের অত্যন্ত সুসম্পর্ক রয়েছে। কয়েক দিনের মধ্যেই আয়োজিত সাধারণতন্ত্র দিবসের অনুষ্ঠানে এই সম্পর্কের বিষয়টি তুলে ধরা হবে।

    
    
    (Release ID: 1516103) Visitor Counter : 11