      অর্থমন্ত্রক

      নিরন্তর বিকাশের লক্ষ্য পূরণে দেশের উন্নয়ন প্রচেষ্টার মধ্যেই প্রতিফলিত হয়েছে জলবায়ু পরিবর্তনের মোকাবিলায় ভারতের অঙ্গীকার ও দায়বদ্ধতা
      Posted On: 30 JAN 2018 11:23AM by PIB Kolkata


    জলবায়ু পরিবর্তন সমস্যার মোকাবিলায় ভারতের অঙ্গীকারের প্রতিফলন ঘটেছে দেশের নিরন্তর উন্নয়ন প্রচেষ্টার মধ্যে – এমন কথাই বলা হয়েছে আজ সংসদে কেন্দ্রীয় অর্থমন্ত্রী শ্রী অরুণ জেটলির পেশ করা ২০১৭-১৮ বছরের অর্থনৈতিক সমীক্ষায়।


    সমীক্ষার মতে, নিরন্তর উন্নয়নের লক্ষ্যমাত্রা পূরণে ভারত যে সমস্ত পদক্ষেপ গ্রহণ করেছে, তার মধ্যেই জলবায়ু পরিবর্তনের মোকাবিলার বিষয়টি সুস্পষ্টভাবে চিহ্নিত রয়েছে। ভারত প্রকৃতপক্ষে বিশুদ্ধ জ্বলানি এবং পরিবেশ-বান্ধব কয়লা উৎপাদনের মধ্য দিয়ে নিরন্তর উন্নয়ন প্রচেষ্টায় বিশ্বাসী।


    নিরন্তর উন্নয়ন প্রচেষ্টা সম্পর্কে সমীক্ষায় বলা হয়েছে যে, ভারতের শহরগুলির জনসংখ্যা আগামী ২০৩১ সালের মধ্যে প্রায় ৬০ কোটিতে গিয়ে পৌঁছবে। এই কারণে, মিউনিসিপ্যাল বন্ড, সরকারি-বেসরকারি অংশীদারিত্ব এবং ঋণদানের ঝুঁকি সামলানোর নিশ্চিত গ্যারান্টির বিষয়গুলির মধ্য দিয়ে শহরাঞ্চলের পৌর সংস্থাগুলির সহায়সম্পদ সংগ্রহের প্রস্তাব করা হয়েছে এবারের অর্থনৈতিক সমীক্ষায়। আরও বলা হয়েছে যে, গত ৩০ নভেম্বর, ২০১৭ পর্যন্ত দেশে সংস্থাপিত মোট বিদ্যুৎ উৎপাদন ক্ষমতার ১৮ শতাংশের উৎস হ’ল পুনর্নবীকরণযোগ্য জ্বালানি। গত ১০ বছরে এই ক্ষেত্রটিতে পুনর্নবীকরণযোগ্য জ্বালানির অবদান যে তিন গুণ বৃদ্ধি পেয়েছে - একথাও সুস্পষ্টভাবে তুলে ধরা হয়েছে অর্থনৈতিক সমীক্ষায়।


    জলবায়ু পরিবর্তন সমস্যার মোকাবিলায় ভারতের অঙ্গীকার প্রসঙ্গে সমীক্ষায় বলা হয়েছে যে, আটটি আন্তর্জাতিক প্রযুক্তিগত নজরদারি গোষ্ঠী গড়ে তোলা হয়েছে। এর ফলে, ২০১৪’তে শুরু হওয়া জলবায়ু পরিবর্তন কর্মসূচিটিকে আরো সম্প্রসারিত করার সুযোগ মিলেছে। ২০১৭-১৮ থেকে ২০১৯-২০ অর্থ বছর পর্যন্ত এই প্রচেষ্টা চালিয়ে যাওয়ার জন্য অনুমোদিত বাজেট বরাদ্দ ছিল ১৩২ কোটি ৪০ লক্ষ টাকা। তবে, ২০২০’র ৩১ মার্চ পর্যন্ত জলবায়ু পরিবর্তন মোকাবিলার সার্বিক জাতীয় প্রচেষ্টা খাতে মোট আর্থিক দায়বদ্ধতার মাত্রা দাঁড়াবে ৩৬৪ কোটি টাকার মতো।

    
    
    (Release ID: 1518277) Visitor Counter : 6