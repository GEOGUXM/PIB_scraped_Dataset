      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀଙ୍କୁ ଭେଟିଲେ ଜମ୍ମୁ-କାଶ୍ମୀରର ସ୍କୁଲ ପିଲା
      Posted On: 26 JAN 2018 3:25PM by PIB Bhubaneshwar


    ଆଜି ନୂଆଦିଲ୍ଲୀରେ ଜମ୍ମୁ - କାଶ୍ମୀରରୁ ଆସିଥିବା 40 ଜଣ ସ୍କୁଲ ପିଲା କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହଙ୍କୁ ଭେଟିଛନ୍ତି । ଏମାନଙ୍କ ମଧ୍ୟରେ 20 ଜଣ ଛାତ୍ର ଓ 20 ଜଣ ଛାତ୍ରୀ ଥିଲେ । ବିଏସଏଫ ଦ୍ୱାରା ଆୟୋଜିତ ଭାରତ ଦର୍ଶନ ଟୁରରେ ଜମ୍ମୁ - କାଶ୍ମୀରର ଏହି ଛାତଛାତ୍ରୀମାନଙ୍କୁ 2018 ଜାନୁଆରୀ 19 ତାରିଖରୁ ଜାନୁଆରୀ 30 ତାରିଖ ପର୍ଯ୍ୟନ୍ତ ବିଭିନ୍ନ ସ୍ଥାନ ବୁଲିବାର ଆୟୋଜନ କରାଯାଇଛି ।


    2000 ମସିହାରୁ ଜମ୍ମୁ - କାଶ୍ମୀରର ଛାତ୍ରଛାତ୍ରୀମାନଙ୍କ ପାଇଁ ‘ ଭାରତ ଦର୍ଶନ ’ ଟୁରର ବ୍ୟବସ୍ଥା ଆରମ୍ଭ ହୋଇଥିଲା । ଏ ବର୍ଷ ଆସିଥିବା ଛାତ୍ରଛାତ୍ରୀମାନଙ୍କ ସମ୍ପର୍କରେ ରାଜନାଥ ସିଂହଙ୍କୁ ବିଏସଏଫ ଏସଡିଜି ରାଜେଶ ରଞ୍ଜନ ଅବଗତ କରାଇଥିଲେ । ଦେଶର ବିଭିନ୍ନତା ସମ୍ପର୍କରେ ଛାତ୍ରଛାତ୍ରୀମାନଙ୍କୁ ପରିଚିତ କରାଇବା ଏହି ଟୁରର ମୁଖ୍ୟ ଉଦ୍ଦେଶ୍ୟ ବୋଲି ସେ କହିଥିଲେ ।


    ବିଭିନ୍ନ ଐତିହାସିକ ସ୍ଥାନ ଭ୍ରମଣ ବେଳର ଅନୁଭୂତି ଛାତ୍ରଛାତ୍ରୀମାନେ ବଖାଣିବା ସହ ଏହି ଗସ୍ତ ପାଇଁ ଭାରତ ସରକାର ଏବଂ ବିଏସଏଫକୁ ଧନ୍ୟବାଦ ଦେଇଥିଲେ ।


    ଛାତ୍ରଛାତ୍ରୀଙ୍କୁ ଉଦବୋଧନ ଦେଇ ରାଜନାଥ ସିଂହ କହିଥିଲେ , ସେମାନେ ଯେଉଁ ଅଞ୍ଚଳରୁ ଆସିଛନ୍ତି , ସେଠାରେ ଯାଇ ଟୁରରୁ ପାଇଥିବା ନିଜ ଅଭିଜ୍ଞତା ସମସ୍ତଙ୍କୁ ବାଣ୍ଟନ୍ତୁ । ଜାତୀୟ ଏକତାର ଭାବନକୁ ଦେଶବିରୋଧୀମାନେ ଦବାଇବାରେ ସଫଳ ନ ହୁଅନ୍ତୁ । ଛାତ୍ରଛାତ୍ରୀଙ୍କ ପକ୍ଷରୁ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀଙ୍କୁ ଏକ ସ୍ମାରକ ପ୍ରଦାନ କରାଯାଇଥିଲା ।


    ସୀମାର ପଛୁଆ ଅଞ୍ଚଳରେ ସାଧାରଣ ନାଗରିକମାନଙ୍କ ପାଇଁ ସ୍ୱତନ୍ତ୍ର କାର୍ଯ୍ୟକ୍ରମ ଅନ୍ତର୍ଗତ ଏହି ଭାରତ ଦର୍ଶନ ଟୁର୍ ଆୟୋଜନ କରାଯାଉଛି ।


    ଦେଶର ଐତିହାସିକ , ସାଂସ୍କୃତିକ ଧରୋହର , ସାମାଜିକ ପରିଚୟ ତଥା ବିଜ୍ଞାନ , ଔଦ୍ୟୋଗିକ ଏବଂ ଟେକ୍ନୋଲୋଜି କ୍ଷେତ୍ରରେ ହୋଇଥିବା ବିକାଶ ସମ୍ପର୍କରେ ସେମାନଙ୍କୁ ପରିଚିତ କରାଇବା ଏହି ଗସ୍ତର ଉଦ୍ଦେଶ୍ୟ । ସେମାନଙ୍କ ମନରେ ଦେଶ ପାଇଁ ଗୌରବର ଭାବନ ଉଦ୍ରେକ କରାଇବା ମଧ୍ୟ ଟୁରର ଲକ୍ଷ୍ୟ ।


    ଭାରତ ଦର୍ଶନ ଟୁରରେ ଛାତ୍ରଛାତ୍ରୀମାନେ ଅମ୍ବର ଦୁର୍ଗ , ଆଲବର୍ଟ ହଲ୍ ସଂଗ୍ରହାଳୟ , ଜୁନାଗଡ଼ ଦୁର୍ଗ , ଜନ୍ତର ମନ୍ତର , ଜୟପୁରର ସିଟି ଅଫ୍ ପ୍ୟାଲେସ୍ , ଫତେପୁର ସିକ୍ରି , ତାଜମହଲ , ଆଗ୍ରାର ଆଗ୍ରା ଦୁର୍ଗ , କୁତବ ମିନାର , ଲୋଟସ ମନ୍ଦିର , ରାଷ୍ଟ୍ରପତି ଭବନ ବୁଲିବା ସହ ମେଟ୍ରୋ ଟ୍ରେନରେ ବସି ବୁଲିଥିଲେ । ସେମାନେ ଜନରାଜ୍ୟ ଦିବସ ପରେଡ ମଧ୍ୟ ଦେଖିଥିଲେ ।


    ରାଜନାଥ ସିଂହଙ୍କୁ ଭେଟିବା ପରେ ଛାତ୍ରଛାତ୍ରୀମାନେ ଅମ୍ରିତସର ଅଭିମୁଖେ ଯାଇଥିଲେ ଅଟ୍ଟାରୀ ସୀମାରେ ରିଟ୍ରିଟ ସେରିମନି ଦେଖିବା ସହ ଅମ୍ରିତସରର ଐତିହାସିକ ସ୍ଥାନ ବୁଲିବା ପାଇଁ ।


    ଏ ପର୍ଯ୍ୟନ୍ତ ବିଏସଏଫ ଦ୍ୱାରା ଆୟୋଜିତ 58ଟି ଭାରତ ଦର୍ଶନ ଟୁରରେ ଜମ୍ମୁ - କାଶ୍ମୀରର ମୋଟ 1619 ଜଣ ଛାତ୍ରଛାତ୍ରୀ ଭାଗ ନେଇଛନ୍ତି ।


    ***********

    
    
    (Release ID: 1518152) Visitor Counter : 2