      ସ୍ୱାସ୍ଥ୍ୟ ଓ ପରିବାର ମନ୍ତ୍ରଣାଳୟ

      ଖାଦ୍ୟ ସୁରକ୍ଷା ସମ୍ପର୍କୀତ ପ୍ରଥମ ଗୋଲ ଟେବୁଲ ବୈଠକରେ ଅଧ୍ୟକ୍ଷତା କଲେ ଜେ.ପି.ନଡ୍ଡା
      • ଦେଶର 45 ଖାଦ୍ୟ ପରୀକ୍ଷାଗାରକୁ ମଜବୁତ କରିବା ପାଇଁ କେନ୍ଦ୍ର ସରକାରଙ୍କ 482 କୋଟି ଟଙ୍କାର ସହାୟତା

      Posted On: 09 JAN 2018 7:46PM by PIB Bhubaneshwar

    ଦେଶରେ ଥିବା 45ଟି ଖାଦ୍ୟ ପରୀକ୍ଷାଗାରକୁ ମଜବୁତ କରିବା ପାଇଁ କେନ୍ଦ୍ର ସରକାର ରାଜ୍ୟଗୁଡିକୁ 482 କୋଟି ଟଙ୍କାର ସହାୟତା ପ୍ରଦାନ କରୁଛନ୍ତି । ଏଥିପାଇଁ ରାଜ୍ୟମାନେ ଯୋଜନା ପ୍ରସ୍ତୁତ କରନ୍ତୁ ବୋଲି କେନ୍ଦ୍ର ସ୍ୱାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରୀ ଶ୍ରୀ ଜେ . ପି . ନଡ୍ଡା କହିଛନ୍ତି ।


    ଖାଦ୍ୟ ସୁରକ୍ଷା ଓ ପୌଷ୍ଟିକତା ଉପରେ FSSAI ଦ୍ୱାରା ଆୟୋଜିତ ସ୍ୱାସ୍ଥ୍ୟମନ୍ତ୍ରୀ ମାନଙ୍କର ପ୍ରଥମ ଗୋଲଟେବୁଲ ବୈଠକରେ ସ୍ୱାସ୍ଥ୍ୟ ମନ୍ତ୍ରୀ ଏହି ସୂଚନା ପ୍ରଦାନ କରିଥିଲେ । କେନ୍ଦ୍ର ସ୍ୱାସ୍ଥ୍ୟ ରାଷ୍ଟ୍ର ମନ୍ତ୍ରୀ ଶ୍ରୀ ଅଶ୍ୱିନୀ କୁମାର ଚୌବେ ତଥା ଉତ୍ତର ପ୍ରଦେଶ , ଗୁଜୁରାଟ , ଉତ୍ତରାଖଣ୍ଡ , ତେଲଙ୍ଗାନା , ପୁଡୁଚେରୀ ଏବଂ ଦିଲ୍ଲୀର ସ୍ୱାସ୍ଥ୍ୟ ମନ୍ତ୍ରୀମାନେ ମଧ୍ୟ ଏହି ସମ୍ମିଳନୀରେ ଉପସ୍ଥିତ ଥିଲେ ।


    ଶ୍ରୀ ଜେ . ପି . ନଡ୍ଡା କହିଥିଲେ ଯେ ପ୍ରତ୍ୟେକ ରାଜ୍ୟରେ ଉଚ୍ଚ ମାନର ଏକ ସରକାରୀ ପରୀକ୍ଷାଗାର ପ୍ରତିଷ୍ଠା କରାଯିବ । ସେହିଭଳି ବଡ ରାଜ୍ୟଗୁଡିକରେ ଦୁଇଟି ପରୀକ୍ଷାଗାର ପ୍ରତିଷ୍ଠା କରାଯିବ । ପ୍ରଧାନମନ୍ତ୍ରୀ ଡାଇଲିସିସ କାର୍ଯ୍ୟକ୍ରମର ଉଦାହରଣ ପ୍ରଦାନ କରି ସ୍ୱାସ୍ଥ୍ୟ ମନ୍ତ୍ରୀ କହିଥିଲେ ଯେ ଏହି ଯୋଜନାକୁ ନେଇ କିଛି ରାଜ୍ୟ ଚିନ୍ତା ବ୍ୟକ୍ତ କରିଥିଲେ କିନ୍ତୁ ଏବେ ଏହାକୁ ଅତ୍ୟନ୍ତ ସଫଳତା ମିଳିଛି । ଦେଶରେ 539 ଡାଇଲିସିସ ୟୁନିଟ ଜରିଆରେ 1.76 ଲକ୍ଷ ରୋଗୀମାନଙ୍କୁ ନିଃଶୁଳ୍କ ସେବା ପ୍ରଦାନ କରାଯାଇଛି ।


    ଶ୍ରୀ ନଡ୍ଡା କହିଥିଲେ ଯେ ଗୁଣାତ୍ମକ ଖାଦ୍ୟ ଲାଗୁ କରିବା କ୍ଷେତ୍ରରେ ସ୍ୱଚ୍ଛତା ରକ୍ଷା କରିବା ନିତାନ୍ତ ଆବଶ୍ୟକ । ଜନ ସ୍ୱାସ୍ଥ୍ୟ ସୁରକ୍ଷା ପାଇଁ ଖାଦ୍ୟ ବ୍ୟାପାରକୁ ଲାଇସେନ୍ସ ଅନ୍ତର୍ଭୁକ୍ତ କରିବା ଆବଶ୍ୟକ । ଏଥିସହିତ ଆମକୁ ଧ୍ୟାନ ରଖିବାକୁ ହେବ ଯେ ଖାଦ୍ୟ ବ୍ୟାପାର କ୍ଷେତ୍ରରେ ଅତିରିକ୍ତ ବୋଝ ଲଦି ଦିଆନଯାଉ ।


    ସେ କହିଥିଲେ ଯେ ସରକାର 1.5 ଲକ୍ଷ ସ୍ୱାସ୍ଥ୍ୟ ଉପ କେନ୍ଦ୍ରଗୁଡିକୁ ‘ ସ୍ୱାସ୍ଥ୍ୟ ଏବଂ କଲ୍ୟାଣ ’ କେନ୍ଦ୍ର ଭାବେ ନାମିତ କରିବା ପାଇଁ ନିଷ୍ପତି ନେଇଛନ୍ତି । ଏହିସବୁ କେନ୍ଦ୍ର ଗୁଡିକରେ ମଧୁମେହ , ହାଇପରଟେନସନ , କର୍କଟ ଆଦିର ପରୀକ୍ଷା କରାଯିବ ।


    ଏହି ଅବସରରେ କେନ୍ଦ୍ର ରାଷ୍ଟ୍ର ସ୍ୱାସ୍ଥ୍ୟ ମନ୍ତ୍ରୀ ଶ୍ରୀ ଅଶ୍ୱିନୀ କୁମାର ଚୌବେ କହିଥିଲେ ଯେ ରାଷ୍ଟ୍ରୀୟ ସ୍ୱାସ୍ଥ୍ୟ ନୀତି - 2017ର ମୁଖ୍ୟ ଲକ୍ଷ୍ୟ ହେଉଛି , ସୁରକ୍ଷିତ ଏବଂ ସୁଷମ ଖାଦ୍ୟର ଉପଲବ୍ଧତା ଏବଂ ଏହାର ବ୍ୟବହାର । ନୂତନ ରାଷ୍ଟ୍ର ନୀତି ରୋଗରୁ ଦୂରରେ ରହିବାର ସିଦ୍ଧାନ୍ତକୁ ପ୍ରୋତ୍ସାହିତ କରୁଛି । ନୂତନ ନୀତିର ଲକ୍ଷ୍ୟ ମଧୁମେହ ଏବଂ ହୃଦ୍ ଜନିତ ମୃତ୍ୟୁ କ୍ଷେତ୍ରରେ ହ୍ରାସ କରିବା ।


    ସ୍ୱାସ୍ଥ୍ୟ ସଚିବ ଶ୍ରୀମତୀ ପ୍ରୀତି ସୂଦନ ରାଷ୍ଟ୍ରୀୟ ସ୍ୱାସ୍ଥ୍ୟ ମିଶନ ଅନ୍ତର୍ଗତ ରାଜ୍ୟଗୁଡିକୁ ସହାୟତା ପ୍ରଦାନ କରାଯିବ ବୋଲି କହିଥିଲେ । ସେ କହିଥିଲେ ଯେ ଦେଶରେ ଅଣ ସଂକ୍ରମଣ ରୋଗଗୁଡିକରେ ବୃଦ୍ଧିକୁ ଦେଖିଲେ ଜଣାପଡେ ଯେ ଜନସାଧାରଣଙ୍କର ସୁଷମ ଖାଦ୍ୟ ଅଭ୍ୟାସକୁ ପ୍ରୋତ୍ସାହନ ପ୍ରଦାନ କରିବାର ଆବଶ୍ୟକତା ରହିଛି ।


    ଏହି ଅବସରରେ କେନ୍ଦ୍ର ସ୍ୱାସ୍ଥ୍ୟ ମନ୍ତ୍ରୀ ସୁରକ୍ଷିତ ଷ୍ଟ୍ରୀଟ ଫୁଡ ହବ୍ ଏବଂ ଖାଦ୍ୟ ଉତ୍ସବଗୁଡିକ ପାଇଁ ପ୍ରସ୍ତୁତ ହୋଇଥିବା ରୂପରେଖ ଓ FSSAI ର ସୁସ୍ଥ ଭାରତ ଖାଦ୍ୟ କ୍ୟାଲେଣ୍ଡର ଜାରୀ କରିଥିଲେ । FSSAI ର ନୂତନ ୱେବସାଇଟର ମଧ୍ୟ ଶୁଭାରମ୍ଭ କରାଯାଇଥିଲା ।


    ଏହି ବୈଠକରେ ରାଜ୍ୟ ସ୍ୱାସ୍ଥ୍ୟ ମନ୍ତ୍ରୀମାନେ 7 ସୂତ୍ରୀ ସନନ୍ଦ ସେମାନଙ୍କ ରାଜ୍ୟରେ ଲାଗୁ କରିବା ପାଇଁ ନିଷ୍ପତି ନେଇଥିଲେ । ସେଗୁଡିକ ମଧ୍ୟରେ ଖାଦ୍ୟ ମାନକ ଏବଂ ସୁରକ୍ଷିତ ଖାଦ୍ୟ ପ୍ରସ୍ତୁତ କରିବା , ଏକ ସକାରାତ୍ମକ ନିୟାମକ ପରିବେଶ ଗଠନ , ଏକ ବିଶ୍ୱସନୀୟ ରାଷ୍ଟ୍ରୀୟ ଖାଦ୍ୟ ପରୀକ୍ଷା ପ୍ରଣାଳୀ ପ୍ରତିଷ୍ଠା କରିବା , ସୂକ୍ଷ୍ମ ପୋଷକ ତତ୍ତ୍ଵର ଅଭାବ ଦୂର କରିବା ତଥା ଉତ୍ତମ ବ୍ୟବହାରର ବିକାଶ କରିବା , ସୁରକ୍ଷିତ ଏବଂ ପୌଷ୍ଟିକ ଭୋଜନ ପାଇଁ ନାଗରିକମାନଙ୍କ ମଧ୍ୟରେ ବ୍ୟବହାରିକ ପରିବର୍ତ୍ତନ ଆଣିବା , ଖାଦ୍ୟ ସ୍ୱାସ୍ଥ୍ୟରେ ସ୍ୱ - ପ୍ରମାଣନ ସଂସ୍କୃତିର ବିକାଶ କରିବା ଏବଂ ସମୁଚିତ ଆର୍ଥିକ ସହାୟତା ଜରିଆରେ ପ୍ରଭାବୀ ସଂସ୍ଥାଗୁଡିକର ବିକାଶ କରାଯିବା ରହିଛି ।


    ଏହି ଗୋଲ ଟେବୁଲ ବୈଠକରେ ରାଜ୍ୟଗୁଡିକର ସ୍ୱାସ୍ଥ୍ୟ ସଚିବ ଓ ଖାଦ୍ୟ ସୁରକ୍ଷା ଆୟୁକ୍ତ , ସ୍ୱାସ୍ଥ୍ୟ ମନ୍ତ୍ରଣାଳୟ , ସ୍ୱାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରଣାଳୟ ତଥା ଶିଶୁ ବିକାଶ ମନ୍ତ୍ରଣାଳୟର ବରିଷ୍ଠ ଅଧିକାରୀ , FSSAI , ଉଦ୍ୟୋଗୀ ଆସୋସିଏସନ , ବିଶ୍ୱ ବ୍ୟାଙ୍କ , ବିଶ୍ୱ ସ୍ୱାସ୍ଥ୍ୟ ସଂଗଠନ ଏବଂ ବିଶ୍ୱ ଖାଦ୍ୟ କାର୍ଯ୍ୟକ୍ରମର ପ୍ରତିନିଧି ତଥା ଟାଟା ଟ୍ରଷ୍ଟ , ଗେନ ଓ ପାଥର ପ୍ରତିନିଧିମାନେ ଉପସ୍ଥିତ ଥିଲେ ।


    **********

    
    
    (Release ID: 1516458) Visitor Counter : 4