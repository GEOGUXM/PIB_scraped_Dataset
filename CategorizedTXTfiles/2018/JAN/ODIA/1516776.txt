      ସଂଖ୍ୟାଲଘୁ ବ୍ୟାପାର ମନ୍ତ୍ରଣାଳୟ

      ସଂଖ୍ୟାଲଘୁ ବ୍ୟାପାର ମନ୍ତ୍ରଣାଳୟର ସ୍ଵତନ୍ତ୍ର କର୍ମଶାଳା ଅନୁଷ୍ଠିତ
      • ବିଭିନ୍ନ ବିକାଶମୂଳକ କାର୍ଯ୍ୟକ୍ରମର ନିରୀକ୍ଷକ ଭାବେ କାମ କରୁଛନ୍ତି ମନ୍ତ୍ରଣାଳୟ କର୍ତ୍ତୃପକ୍ଷ: ମୁକ୍ତାର ଅବାସ ନକଭୀ

      Posted On: 13 JAN 2018 8:18PM by PIB Bhubaneshwar

    କେନ୍ଦ୍ର ସଂଖ୍ୟାଲଘୁ ବ୍ୟାପାର ମନ୍ତ୍ରୀ ମୁକ୍ତାର ଅବାସ ନକଭୀ କହିଛନ୍ତି ଯେ , ମନ୍ତ୍ରଣାଳୟ ଦ୍ୱାରା କାର୍ଯ୍ୟକାରୀ ହେଉଥିବା ବିଭିନ୍ନ ବିକାଶ ଓ ଉନ୍ନୟନମୂଳକ ପ୍ରକଳ୍ପରେ ଶତ ପ୍ରତିଶତ ସ୍ୱଚ୍ଛତା ପାଇଁ ନିଯୁକ୍ତ ହୋଇଥିବା 280 ଜଣ କର୍ତ୍ତୃପକ୍ଷ ନିରୀକ୍ଷକ ଭାବେ କାର୍ଯ୍ୟ କରୁଛନ୍ତି । ତଦାରଖ କର୍ତ୍ତୃପକ୍ଷଙ୍କ ଏକ କର୍ମଶାଳାରେ ଯୋଗ ଦେଇ ଶ୍ରୀ ନକଭୀ କହିଲେ ଯେ , ମନ୍ତ୍ରଣାଳୟ ଦ୍ୱାରା କାର୍ଯ୍ୟକାରୀ ହେଉଥିବା ଦକ୍ଷତା ବିକାଶ , ଶିକ୍ଷା ସଶକ୍ତିକରଣ , ବୃତ୍ତି , ଯଥା ; ‘ ଗରିବ ନୱାଜ ଦକ୍ଷତା ବିକାଶ ଯୋଜନା ’, ‘ ଶିଖୋ ଔର କମାଓ ’, ‘ ନଇ ମଞ୍ଜିଲ୍ ’, ‘ ବେଗମ୍ ହଜରତ ମହଲ ଗର୍ଲସ ସ୍କଲାରସିପ୍ ’, ‘ ନଇ ଉଡାନ୍ ’, ‘ ପଢ଼ୋ ପରଦେଶ୍ ’, ‘ ଫ୍ରି କୋଚିଂ ’, ‘ ଉସ୍ତାଦ୍ ’, ‘ ପ୍ରଧାନମନ୍ତ୍ରୀଙ୍କ ନୂତନ 15 ପଏଣ୍ଟ କାର୍ଯ୍ୟସୂଚୀ ’ ଯୋଜନାକୁ ଏମାନେ ନିରୀକ୍ଷଣ କରୁଛନ୍ତି ।


    ମନ୍ତ୍ରୀ କହିଥିଲେ ଯେ , ପ୍ରାୟ ଏକ ବର୍ଷ ପୂର୍ବେ ଆରମ୍ଭ ହୋଇଥିବା ଏହି ନିରୀକ୍ଷଣ ବ୍ୟବସ୍ଥା ସଫଳ ହୋଇଛି । ଏହାଦ୍ୱାରା ତଳସ୍ତରରେ ଯୋଜନାଗୁଡ଼ିକ ଶତ ପ୍ରତିଶତ ସ୍ୱଚ୍ଛତାର ସହ ପ୍ରଣୟନ ହୋଇପାରୁଥିବା ଜଣାପଡ଼ୁଛି । ଏହି ତଦାରଖ କର୍ତ୍ତୃପକ୍ଷଙ୍କ ମଧ୍ୟରେ ଅଛନ୍ତି , ଅବସରପ୍ରାପ୍ତ ଆଇଏଏସ୍ , ଆଇପିଏସ୍ , ଅନ୍ୟାନ୍ୟ ବରିଷ୍ଠ ଅଧିକାରୀ , ଇଞ୍ଜିନିୟର , ପ୍ରତିରକ୍ଷା , ଶିକ୍ଷା ଏବଂ ଅନ୍ୟାନ୍ୟ ବିଭାଗର ଅଭିଜ୍ଞ ଅଧିକାରୀ । ସଂଖ୍ୟାଲଘୁ ବ୍ୟାପାର ମନ୍ତ୍ରଣାଳୟ , ଜାତୀୟ ସଂଖ୍ୟାଲଘୁ ବିକାଶ ଏବଂ ଆର୍ଥିକ ନିଗମ ଏବଂ ମୌଲାନା ଆଜାଦ ଏଜୁକେସନାଲ ଫାଉଣ୍ଡେସନ ଦ୍ୱାରା କାର୍ଯ୍ୟକାରୀ ହେଉଥିବା ଯୋଜନାକୁ ଏମାନେ ସଫଳତାର ସହ ତଦାରଖ କରୁଛନ୍ତି । ସଂଖ୍ୟାଳଘୁ ବ୍ୟାପାର ମନ୍ତ୍ରଣାଳୟ ସମ୍ପୂର୍ଣ୍ଣ ଅନଲାଇନ୍ / ଡିଜିଟାଲ ହୋଇପାରିଛି । ସେ କହିଲେ ଯେ , ଏହି ଡିଜିଟାଲ ବ୍ୟବସ୍ଥାରେ ମଧ୍ୟସ୍ଥିଙ୍କ ସ୍ଥାନ ନାହିଁ । ଯୋଜନାର ସୁଫଳ ଯେଉଁମାନଙ୍କର ଆବଶ୍ୟକ ସେମାନଙ୍କ ନିକଟରେ ପହଞ୍ଚିପାରୁଛି । ବିଭିନ୍ନ ପ୍ରକାର ବୃତ୍ତି ସିଧାସଳଖ ଛାତ୍ରଛାତ୍ରୀଙ୍କ ବ୍ୟାଙ୍କ ଆକାଉଣ୍ଟକୁ ଯାଇପାରୁଛି । ବିକାଶ କିମ୍ବା କଲ୍ୟାଣମୂଳକ ଯୋଜନା ହେଉ କିମ୍ବା ହଜ୍ ଯାତ୍ରା , ସବୁଥିରେ ମନ୍ତ୍ରଣାଳୟ ସ୍ୱଚ୍ଛତା ଅବଲମ୍ବନ କରୁଛି ବୋଲି ସେ କହିଥିଲେ ।


    କେନ୍ଦ୍ର ମନ୍ତ୍ରୀ ପୁଣି କହିଥିଲେ , ସଂଖ୍ୟାଲଘୁ ମନ୍ତ୍ରଣାଳୟ ବଜେଟର 65% ସଂଖ୍ୟାଲଘୁଙ୍କ ଶିକ୍ଷାର ସଶକ୍ତକରଣ ଏବଂ ଦକ୍ଷତା ବିକାଶ ଦିଗରେ ଖର୍ଚ୍ଚ କରୁଛି । ମନ୍ତ୍ରଣାଳୟ ଥ୍ରୀ - ଇ ( ଏଜୁକେସନ , ଏମ୍ପ୍ଲୟମେଣ୍ଟ ଏବଂ ଏମ୍ପାୱାରମେଣ୍ଟ ) ଦ୍ୱାରା ସମସ୍ତ ବିକାଶମୂଳକ କାର୍ଯ୍ୟକୁ ସଫଳ କରିବା ଦିଗରେ ପ୍ରତିବଦ୍ଧ । ଗତ 6 ମାସ ମଧ୍ୟରେ ମଦ୍ରାସା ସମେତ ସଂଖ୍ୟାଲଘୁ ସମ୍ପ୍ରଦାୟର ସମସ୍ତ ଶିକ୍ଷାନୁଷ୍ଠାନ ଥ୍ରୀ - ଟି ( ଟିଚର , ଟିଫିନ୍ , ଟଏଲେଟ ) ଦ୍ୱାରା ମୁଖ୍ୟ ଧାରାର ଶିକ୍ଷା ବ୍ୟବସ୍ଥା ସହ ସଂଯୁକ୍ତ ହୋଇପାରିଛି ।


    ସଂଖ୍ୟାଲଘୁଙ୍କ ପାଇଁ ବିଶ୍ୱସ୍ତରୀୟ ଆଧୁନିକ ଶିକ୍ଷା ବ୍ୟବସ୍ଥାର ଆବଶ୍ୟକତାକୁ ଗୁରୁତ୍ୱ ଦେଇ ମନ୍ତ୍ରୀ କହିଥିଲେ ଯେ ଏଥିପାଇଁ ଦେଶରେ 5ଟି ବିଶ୍ୱସ୍ତରୀୟ ଶିକ୍ଷାନୁଷ୍ଠାନ ପ୍ରତିଷ୍ଠା କରାଯାଉଛି । ନବୋଦୟ ଢାଞ୍ଚାରେ 100ଟି ବିଦ୍ୟାଳୟ ପ୍ରତିଷ୍ଠା କରାଯିବ । ଶହେ ଜିଲ୍ଲାରେ ‘ ଗରିବ ନୱାଜ ଦକ୍ଷତା ବିକାଶ କେନ୍ଦ୍ର ’ ପ୍ରତିଷ୍ଠା କରାଯାଉଛି । ଏଠାରେ ଦକ୍ଷତା ଭିତ୍ତିକ ବିଭିନ୍ନ ପାଠ୍ୟକ୍ରମରେ ଶିକ୍ଷା ପ୍ରଦାନ କରାଯିବ । ‘ ଜିଏସଟି ଫେସିଲିଟେଟର ’ ଏବଂ ‘ ସାନିଟାରୀ ସୁପରଭାଇଜର ’ ଭଳି ପାଠ୍ୟକ୍ରମ ସଂଖ୍ୟାଲଘୁ ଯୁବକମାନଙ୍କ ପାଇଁ ବ୍ୟାପକ ନିଯୁକ୍ତି ଏବଂ ସୁଯୋଗ ସୃଷ୍ଟି କରିଛି ।


    ସେ କହିଲେ ଯେ , ପ୍ରଥମ ଥର ପାଇଁ ସଂଖ୍ୟାଲଘୁ ମନ୍ତ୍ରଣାଳୟର ବୃତ୍ତି ସୁବିଧା ପାଇବାକୁ ଦେଢ଼ କୋଟିରୁ ଅଧିକ ଛାତ୍ରଛାତ୍ରୀ ଆବେଦନ କରିଛନ୍ତି । ‘ ବେଗମ ହଜରତ ମହଲ ଗାର୍ଲସ ସ୍ଲଲାରସିପ୍ ’ ପାଇଁ 3 ଲକ୍ଷରୁ ଅଧିକ ଛାତ୍ରୀ ଆବେଦନ କରିଛନ୍ତି । ସଂଖ୍ୟାଲଘୁ ମହିଳାଙ୍କ ମଧ୍ୟରେ ଶିକ୍ଷାକୁ ବ୍ୟାପକ କରିବାକୁ କେନ୍ଦ୍ର ସରକାର ଯେଉଁ ଛାତ୍ରୀମାନେ ସ୍ନାତକ ଶିକ୍ଷା ସମାପ୍ତ କରୁଛନ୍ତି ସେମାନଙ୍କୁ ‘ ସାଦୀ ସଗୁନ୍ ’ ଭାବେ 51 ହଜାର ଟଙ୍କା ଲେଖାଏଁ ଦେବାକୁ ଘୋଷଣା କରିଛନ୍ତି ।


    ଶ୍ରୀ ନକଭୀ କହିଲେ ଯେ , ବିଗତ ତିନି ବର୍ଷ ମଧ୍ୟରେ ସଂଖ୍ୟାଲଘୁ ପ୍ରଭାବିତ ଅଞ୍ଚଳରେ ବହୁମୁଖୀ ଉନ୍ନୟନ ଯୋଜନା ସ୍ୱରୂପ 10 ହଜାର 649 ପାନୀୟ ଜଳ ସୁବିଧା , 32 ହଜାର ଅତିରିକ୍ତ ଶ୍ରେଣୀ କୋଠରୀ , 1817 ସ୍କୁଲ କୋଠା , 15ଟି ଡିଗ୍ରୀ କଲେଜ , 169ଟି ଆଇଟିଆଇ , 48ଟି ପଲିଟେକ୍ନିକ୍ , 248ଟି ବହୁମୁଖୀ ଗୋଷ୍ଠୀ ଗୃହ ‘ ସଦ୍ଭାବ ମଣ୍ଡପ ’, 1064 ଛାତ୍ରାବାସ ଏବଂ ଗୁରୁକୁଳ ଭଳି 27 ଟି ଆବାସିକ ସ୍କୁଲ ଶିକ୍ଷାର ସଶକ୍ତିକରଣ ନିମନ୍ତେ ନିର୍ମାଣ କରାଯାଇଛି ।


    ସଂଖ୍ୟାଲଘୁ ବ୍ୟକ୍ତିମାନଙ୍କ ଦକ୍ଷତା ବିକାଶ ପାଇଁ ମନ୍ତ୍ରଣାଳୟ ପକ୍ଷରୁ ହେଉଥିବା ‘ ହୁନର ହାଟ ’, ‘ ଶିଖୋ ଔର କମାଓ ’, ‘ ନଇ ମଞ୍ଜିଲ୍ ’, ‘ ଗରିବ ନୱାଜ ଦକ୍ଷତା ବିକାଶ ଯୋଜନା ’ ଏବଂ ‘ ନଇ ରୋଷନୀ ’ ଆଦି ଯୋଜନାର ସଫଳ ଭୂମିକା ସମ୍ପର୍କରେ ମନ୍ତ୍ରୀ କହିଥିଲେ । ବିଗତ ତିନି ବର୍ଷ ମଧ୍ୟରେ ଏହି ସବୁ ଯୋଜନା ଯୋଗୁ ସଂଖ୍ୟାଲଘୁ ସମ୍ପ୍ରଦାୟର ପ୍ରାୟ 50 ଲକ୍ଷରୁ ଅଧିକ ଲୋକଙ୍କୁ ନିଯୁକ୍ତି ମିଳିପାରିଥିବା ସେ କହିଥିଲେ ।


    ***************

    
    
    (Release ID: 1516776) Visitor Counter : 3