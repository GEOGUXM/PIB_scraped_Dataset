      ଉପରାଷ୍ଟ୍ରପତିଙ୍କ ସଚିବାଳୟ

      ଭାରତ ବିପକ୍ଷ ଶକ୍ତିମାନଙ୍କ ପ୍ରତି ଆମକୁ ସବୁ ସମୟରେ ସତର୍କ ରହିବାକୁ ପଡିବ: ଉପରାଷ୍ଟ୍ରପତି
      • ‘ଏକବିଂଶ ଶତାବ୍ଦୀର ଜାତୀୟ ସୁରକ୍ଷା ଆହ୍ୱାନ’ ସମ୍ପର୍କିତ ଚତୁର୍ଥ ଆର.ଭି. ରାଜୁ ସ୍ମାରକୀ ବକ୍ତୃତା ପ୍ରଦାନ କଲେ ଉପ ରାଷ୍ଟ୍ରପତି

      Posted On: 24 JAN 2018 4:46PM by PIB Bhubaneshwar

    ଉପରାଷ୍ଟ୍ରପତି ଶ୍ରୀ ଭେଙ୍କେୟା ନାଇଡୁ କହିଛନ୍ତି ଯେ ଭାରତ ବିପକ୍ଷ ଶକ୍ତିମାନଙ୍କ ପ୍ରତି ଆମକୁ ସବୁ ସମୟରେ ସତର୍କ ରହିବାକୁ ପଡିବ , ଯେଉଁମାନେ କି ଦେଶର ପ୍ରଗତିକୁ ବ୍ୟାହତ କରିବାକୁ ଚାହୁଁଛନ୍ତି । ସେ ଆଜି ଜାତୀୟ ତଦନ୍ତ ଏଜେନ୍ସି ଦ୍ୱାରା ଆୟୋଜିତ ‘ ଏକବିଂଶ ଶତାବ୍ଦୀର ଜାତୀୟ ସୁରକ୍ଷା ଆହ୍ୱାନ ’ ବିଷୟ ଉପରେ ଚତୁର୍ଥ ଆର . ଭି . ରାଜୁ ବକ୍ତୃତା ପ୍ରଦାନ କରି ଏହା କହିଛନ୍ତି । ଏହି ଅବସରରେ କେନ୍ଦ୍ର ଗୃହ ମନ୍ତ୍ରୀ ଶ୍ରୀ ରାଜନାଥ ସିଂ , କେନ୍ଦ୍ର ଗୃହ ରାଷ୍ଟ୍ରମନ୍ତ୍ରୀ ଶ୍ରୀ ହଂସରାଜ ଗଙ୍ଗାରାମ ଅହିର ଏବଂ ଅନ୍ୟାନ୍ୟ ମାନ୍ୟଗଣ୍ୟ ବ୍ୟକ୍ତି ଉପସ୍ଥିତ ଥିଲେ ।


    ଉପରାଷ୍ଟ୍ରପତି କହିଲେ ଯେ ଭାରତରେ ସୁରକ୍ଷା ଜନିତ ପରିବେଶ ଏହାର ଭୌଗୋଳିକ ଅବସ୍ଥିତି , ସାମାଜିକ - ଅର୍ଥନୈତିକ ସ୍ଥିତି ତଥା ଆଂଚଳିକ ଏବଂ ବିଶ୍ୱ ପରିସ୍ଥିତି ଅନୁଯାୟୀ ପ୍ରଭାବିତ ହୋଇଥାଏ । ସେ ପୁନଶ୍ଚ କହିଲେ ଯେ ଜାତୀୟ ସୁରକ୍ଷା ଜନିତ ଆହ୍ୱାନକୁ ବ୍ୟାପକ ଭାବେ ଆଭ୍ୟନ୍ତରୀଣ ଆହ୍ୱାନ ଏବଂ ବାହ୍ୟ ଆହ୍ୱାନରେ ବିଭକ୍ତ କରାଯାଇପାରେ । ଉଭୟ ପରସ୍ପର ସହ ଏକ ଜଟିଳ ପ୍ରକ୍ରିୟାରେ ସଂଯୁକ୍ତ । ଆଭ୍ୟନ୍ତରୀଣ ଆହ୍ୱାନ ମଧ୍ୟରେ ରହିଛି ମୌଳବାଦ , ବିଛିନ୍ନତାବାଦୀ ଆନ୍ଦୋଳନ , ଆଭ୍ୟନ୍ତରୀଣ ହିଂସା , ସାମ୍ପ୍ରଦାୟିକତା ଏବଂ ମାଓ ହିଂସା ।


    ଉପରାଷ୍ଟ୍ରପତି କହିଲେ ଯେ ଭାରତ ଏବେ ବିଶ୍ୱର ଦ୍ରୂତଗତିରେ ବିକାଶ ଲାଭ କରୁଥିବା ଅର୍ଥନୀତି ସମ୍ପନ୍ନ ଦେଶମାନଙ୍କ ମଧ୍ୟରେ ଅନ୍ୟତମ । ଏହାର ସମସ୍ତ ନାଗରିକମାନଙ୍କୁ ଜୀବିକା ଅର୍ଜନର ସୁବିଧା ଏବଂ ଆବଶ୍ୟକୀୟ ସୁଯୋଗ ପ୍ରଦାନ କରିବା ନିମନ୍ତେ ଏହା ଆହୁରି ଦ୍ରୂତ ଗତିରେ ବିକାଶ ଲାଭ କରିବା ଆବଶ୍ୟକ । ସମ୍ପ୍ରତି ଭାରତ ଶାନ୍ତିପୂର୍ଣ୍ଣ ରହିବା ନିଶ୍ଚିତ କରାଯିବା ଆବଶ୍ୟକ କାରଣ ଏହା ଫଳରେ ସମସ୍ତ ଦିଗରେ ଭାରତର ପ୍ରଗତି ଅପ୍ରତିହତ ଭାବେ ଚାଲୁ ରହିବ ।


    ଉପରାଷ୍ଟ୍ରପତି କହିଲେ ଯେ ବିଶ୍ୱରେ ସନ୍ତ୍ରାସବାଦର ମୁକାବିଲା କରିବା ପାଇଁ ଜାତିସଂଘ ଅନେକ ସମୟରେ ଅନେକ ସଂକଳ୍ପବଦ୍ଧତା ଗ୍ରହଣ କରିଛି । ତେବେ ଜାତିସଂଘର ସଦସ୍ୟ ହେବା ସତ୍ୱେ କେତେକ ରାଷ୍ଟ୍ର ଏହି ପ୍ରତିବଦ୍ଧତାକୁ ଉଲ୍ଲଂଘନ କରିବା ସହ ସନ୍ତ୍ରାସବାଦୀ ସଙ୍ଗଠନମାନଙ୍କୁ ସହାୟତା ଏବଂ ସମର୍ଥନ ଯୋଗାଇ ଦେଉଛନ୍ତି । ଏବେ ସମୟ ଆସିଯାଇଛି ଯେ ବିଶ୍ୱ ସମୁଦାୟ ଏହା ଉପରେ ଦୃଷ୍ଟି ଦିଅନ୍ତୁ ଏବଂ ଏହି ବିଶୃଙ୍ଖଳ ସଦସ୍ୟ ମାନଙ୍କ ବିରୋଧରେ କାର୍ଯ୍ୟାନୁଷ୍ଠାନ ଗ୍ରହଣ କରନ୍ତୁ ।


    ଉପରାଷ୍ଟ୍ରପତି ମନେ ପକାଇ ଦେଇଥିଲେ ଯେ ଏନଆଇଏ ଦ୍ୱାରା ଏଇ ନିକଟରେ କରାଯାଇଥିବା ଅନୁସନ୍ଧାନରେ ବିଛିନ୍ନତାବାଦୀ ନେତାମାନଙ୍କୁ ଆର୍ଥିକ ସହାୟତା ପ୍ରଦାନ କରାଯାଉଥିବା ନେଇ ପର୍ଦ୍ଦାଫାସ ହୋଇଥିଲା ଏବଂ ଏହାପରେ ଏହି ଯୋଗାଣକୁ ସଫଳତାର ସହ ବନ୍ଦ କରାଯାଇ ପାରିଥିଲା । ସେ ପୁନଶ୍ଚ କହିଥିଲେ ଯେ ଏହି ଘଟଣା ପରଠାରୁ ସନ୍ତ୍ରାସବାଦୀ କାର୍ଯ୍ୟକଳାପ ହ୍ରାସ ପାଇଛି ଏବଂ ବିଛିନ୍ନତାବାଦୀ ଗୋଷ୍ଠୀମାନଙ୍କ ଦ୍ୱାରା ଦେଶଦ୍ରୋହ ମଧ୍ୟ କମିଛି । ସେ ଆଶାପ୍ରକାଶ କରିଥିଲେ ଯେ ଏନଆଇଏ ସନ୍ତ୍ରାସବାଦୀମାନଙ୍କୁ ଆର୍ଥିକ ସହାୟତା ପ୍ରଦାନ କରୁଥିବା ସମସ୍ତ ଦିଗ ଉପରେ କଡା ନଜର ରଖିବା ଜାରି ରଖିବ ଏବଂ ଏହି ଉତ୍ସ ତଥା ନେଟୱର୍କ ଗୁଡ଼ିକୁ ଧ୍ୱଂସ କରିବାରେ ସହାୟତା ପ୍ରଦାନ କରିବ ।


    *************

    
    
    (Release ID: 1517837) Visitor Counter : 1