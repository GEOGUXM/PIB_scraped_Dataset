      ପ୍ରତିରକ୍ଷା ମନ୍ତ୍ରଣାଳୟ

      ଭ୍ରାମ୍ୟମାଣ ପ୍ରକ୍ଷେପକରୁ ଅଗ୍ନି-5 ବାଲିଷ୍ଟିକ କ୍ଷେପଣାସ୍ତ୍ରର ସଫଳ ପରୀକ୍ଷଣ
      ସ୍ୱଦେଶୀ କ୍ଷେପଣାସ୍ତ୍ର ଜ୍ଞାନକୌଶଳ କ୍ଷମତା ବୃଦ୍ଧି ପାଇଛି କହିଲେ ପ୍ରତିରକ୍ଷା ବିଜ୍ଞାନୀ

      Posted On: 18 JAN 2018 8:24PM by PIB Bhubaneshwar

    ଓଡ଼ିଶା ଉପକୂଳରେ ଡ . ଅବଦୁଲ କାଲାମ ଦ୍ୱୀପରୁ ଆଜି ସକାଳ 9 ଟା 53 ମିନିଟ ସମୟରେ ଭୂପୃଷ୍ଠରୁ ଭୂପୃଷ୍ଠକୁ ଲକ୍ଷ୍ୟଭେଦ କରିପାରୁଥିବା ସର୍ବାଧୁନିକ ଦୂରଗାମୀ ବାଲିଷ୍ଟିକ କ୍ଷେପଣାସ୍ତ୍ର ଅଗ୍ନି -5 ର ପୂର୍ଣ୍ଣ କ୍ଷମତା ସହ ସଫଳ ପରୀକ୍ଷଣ କରାଯାଇଛି । ଅଗ୍ନି -5 ର ଏହା ପଞ୍ଚମ ପରୀକ୍ଷଣ । ଲଗାତାର ତୃତୀୟ ଥର ପାଇଁ ଭ୍ରାମ୍ୟମାଣ ଲଂଚରରୁ ଏକ କାନିଷ୍ଟର ଜରିଆରେ ଏହାର ଉତକ୍ଷେପଣ କରାଯାଇଥିଲା । ଅଗ୍ନି -5 ର ସମସ୍ତ 5 ଟି ପରୀକ୍ଷଣ ସଫଳ ହୋଇଛି ।


    ପରୀକ୍ଷଣ ସମୟରେ କ୍ଷେପଣାସ୍ତ୍ରର ଗତିପଥ ଓ ଉଡ଼ାଣ ପ୍ରଦର୍ଶନକୁ ରାଡାର , ରେଞ୍ଜ ଷ୍ଟେସନ ଏବଂ ଟ୍ରାକିଂ ସିଷ୍ଟମ ଜରିଆରେ ଅନୁଧ୍ୟାନ କରାଯାଇଥିଲା । ଏହି ପରୀକ୍ଷଣର ସମସ୍ତ ଉଦ୍ଦେଶ୍ୟ ପୂରଣ ହୋଇଛି । ଅଗ୍ନି -5 ର ପରୀକ୍ଷଣ ସଫଳ ହେବା ଦ୍ୱାରା ଦେଶର ସ୍ୱଦେଶୀ କ୍ଷେପଣାସ୍ତ୍ର ଜ୍ଞାନକୌଶଳ କ୍ଷମତା ବୃଦ୍ଧି ପାଇଛି ଏବଂ ଆମର ପ୍ରତିରକ୍ଷା ବ୍ୟବସ୍ଥାକୁ ଆହୁରି ସୁଦୃଢ଼ କରିଛି ।


    ଅଗ୍ନି -5 ର ପ୍ରକଳ୍ପ ନିର୍ଦ୍ଦେଶକ ଶ୍ରୀ ଜି . ରାମଗୁରୁ ଏବଂ ଅଗ୍ନିର କାର୍ଯ୍ୟକ୍ରମ ନିର୍ଦ୍ଦେଶକ ଶ୍ରୀ ଏମଆରଏମ ବାବୁ ଏହି ଉତକ୍ଷେପଣ କାର୍ଯ୍ୟକ୍ରମର ପରିଚାଳନା କରିଥିଲେ । ପ୍ରତିରକ୍ଷା ମନ୍ତ୍ରୀଙ୍କ ବୈଜ୍ଞାନିକ ପରାମର୍ଶଦାତା ତଥା କ୍ଷେପଣାସ୍ତ୍ର ଏବଂ ସାମରିକ ବ୍ୟବସ୍ଥାର ମହାନିର୍ଦ୍ଦେଶକ ଡ . ଜି ସତୀଶ ରେଡ୍ଡୀ ଏହି ଅବସରରେ ଉପସ୍ଥିତ ଥିଲେ । ପ୍ରତିରକ୍ଷା ଗବେଷଣା ଏବଂ ବିକାଶ ପ୍ରତିଷ୍ଠାନ ଲେବ ଏଏସଏଲ , ଡିଆରଡିଏଲ , ଆଇଟିଆର , ଆରସିଆଇ ଏବଂ ଟିବିଆରଏଲର ନିର୍ଦ୍ଦେଶକମାନେ ମଧ୍ୟ ଏହି ସମ୍ପୂର୍ଣ୍ଣ ଉତକ୍ଷେପଣ କାର୍ଯ୍ୟକ୍ରମର ଅନୁଧ୍ୟାନ କରିଥିଲେ । ଏହି ଅବସରରେ ସେନାବାହିନୀର ବରିଷ୍ଠ ଅଧିକାରୀମାନେ ଉପସ୍ଥିତ ଥିଲେ । ଡିଆରଡିଓର ଅଧ୍ୟକ୍ଷ ଏବଂ ଡିଡିଆରଏଣ୍ଡଡିର ସଚିବ ଏସ ଖ୍ରୀଷ୍ଟୋଫର ସଫଳ ପରୀକ୍ଷଣ ପାଇଁ ଅଗ୍ନି -5 ଟିମକୁ ଶୁଭେଚ୍ଛା ଜଣାଇଛନ୍ତି ଏବଂ କହିଛନ୍ତି ଯେ ଅଗ୍ନି -5 ର ପଂଚମ ସଫଳ ଉତକ୍ଷେପଣ ପରୀକ୍ଷଣ ଦ୍ୱାରା ଦେଶର ପ୍ରତିରକ୍ଷା ସାମର୍ଥ୍ୟ ସୁଦୃଢ଼ ହୋଇଛି ।


    ଚେନ୍ନାଇ ଠାରେ ପ୍ରତିରକ୍ଷା ଶିଳ୍ପ ବିକାଶ ସମ୍ମେଳନକୁ ଉଦଘାଟନ କରି ପ୍ରତିରକ୍ଷା ମନ୍ତ୍ରୀ ଶ୍ରୀମତି ନିର୍ମଳା ସୀତାରମଣ ଅଗ୍ନି -5 ର ସଫଳ ପରୀକ୍ଷଣ ପାଇଁ ଖୁସି ବ୍ୟକ୍ତ କରିଛନ୍ତି । ସେ ଏହି ସଫଳତା ପାଇଁ ଡିଆରଡିଓକୁ ଅଭିନନ୍ଦନ ଜଣାଇଛନ୍ତି । ଏଥିସହିତ କ୍ଷେପଣାସ୍ତ୍ର ନିର୍ମାଣରେ ସହାୟକ ହୋଇଥିବା ସ୍ୱଦେଶୀ ପ୍ରଯୁକ୍ତିର ବିନିର୍ମାଣରେ ଯୋଗଦାନ କରିଥିବା ଉଦ୍ୟୋଗଗୁଡ଼ିକୁ ଶ୍ରୀମତି ସୀତାରମଣ ପ୍ରଶଂସା କରିଛନ୍ତି ।


    **********

    
    
    (Release ID: 1517330) Visitor Counter : 3