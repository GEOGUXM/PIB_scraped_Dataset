      ପରିବେଶ ଓ ଜଙ୍ଗଲ ମନ୍ତ୍ରଣାଳୟ

      ପର୍ଯ୍ୟାବରଣ ମନ୍ତ୍ରଣାଳୟ ପକ୍ଷରୁ ସମନ୍ୱୟ ବୈଠକ ଅନୁଷ୍ଠିତ
      • କାର୍ଯ୍ୟ କରିବା ମାନସିକତାରେ ପରିବର୍ତ୍ତନ ଲୋଡ଼ା: ଡକ୍ଟର ହର୍ଷବର୍ଦ୍ଧନ

      Posted On: 22 JAN 2018 6:23PM by PIB Bhubaneshwar

    କାର୍ଯ୍ୟ ପରିସରରେ ବହୁଦିନରୁ ଚଳିଆସୁଥିବା ମାନସିକତାରେ ପରିବର୍ତ୍ତନ ଘଟିଲେ ବିକାଶ ପ୍ରକ୍ରିୟା ତ୍ୱରାନ୍ୱିତ ହେବ ଏବଂ ତାହା ଶ୍ରମିକମାନଙ୍କ କଲ୍ୟାଣ ସାଧନ କରିପାରିବ ବୋଲି କେନ୍ଦ୍ର ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ , ବିଜ୍ଞାନ ଓ ପ୍ରଯୁକ୍ତି ତଥା ଭୂବିଜ୍ଞାନ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ ଦୃଢ଼ୋକ୍ତି ପ୍ରକଟ କରିଛନ୍ତି । ସେଥିପାଇଁ ସମୂହ ପ୍ରୟାସ ଲୋଡ଼ା ଓ ପ୍ରଯୁକ୍ତିର ସର୍ବାଧିକ ଉପଯୋଗ ସହ ସମନ୍ୱୟ ରକ୍ଷାକରି କାର୍ଯ୍ୟ କରାଗଲେ ତାହା କର୍ମଚାରୀମାନଙ୍କ ମାନସିକତାରେ ପରିବର୍ତ୍ତନ ଘଟାଇପାରିବ । ପାଞ୍ଚଟି ମନ୍ତ୍ରଣାଳୟ ଏବଂ ବିଭାଗର ସମନ୍ୱୟ ବୈଠକରେ ଯୋଗଦେଇ ଡକ୍ଟର ହର୍ଷବର୍ଦ୍ଧନ କହିଲେ ଯେ ପ୍ରତ୍ୟେକ ମନ୍ତ୍ରଣାଳୟ ଓ ବିଭାଗ ମଧ୍ୟରେ ଥିବା ସମସ୍ୟାର ସମାନତାକୁ ଠାବ କରାଗଲେ ସେଥିପାଇଁ ପ୍ରଯୁକ୍ତିଗତ ସମାଧାନର ସୂତ୍ର ବାହାର କରିବା ସହଜସାଧ୍ୟ ହୋଇପାରିବ । ଏହାକୁ ବିଭିନ୍ନ ଅଂଶୀଦାର ବିଭାଗ ଓ ସଂସ୍ଥାଗ୍ରହଣ କରିପାରିବେ । ବିଜ୍ଞାନ ମାଧ୍ୟମରେ ସମସ୍ତ ପ୍ରକାର ସମସ୍ୟାର ସମାଧାନ ସୂତ୍ର ବାହାର କରାଯାଇପାରିବ । କିନ୍ତୁ ଏଥିପାଇଁ ସହଯୋଗ ମୂଳକ ମନୋଭାବର ଆବଶ୍ୟକତା ରହିଛି । ପୁଣି ଆଭିମୁଖ୍ୟରେ ପରିବର୍ତ୍ତନ ମଧ୍ୟ ଜରୁରି । ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟର ବିଭିନ୍ନ ବିଭାଗ ମଧ୍ୟରେ ପ୍ରଶଂସନୀୟ ସମନ୍ୱୟ ଓ ସହଯୋଗର ବାତାବରଣ ସୃଷ୍ଟି ହୋଇସାରିଛି । ଡ଼ିଏସଟି , ଡ଼ିଏସଆଇଆର , ଡ଼ିବିଟି ଏବଂ ଭୂବିଜ୍ଞାନ ମନ୍ତ୍ରଣାଳୟ ଏବେ ସହଯୋଗ ଭିତ୍ତିରେ ଅନେକ ଯୋଜନା କାର୍ଯ୍ୟକାରୀ କରୁଛନ୍ତି । ଏଣିକି MoEFCC କୁ ମଧ୍ୟ ଅନୁରୂପ ପଦକ୍ଷେପ ଗ୍ରହଣ କରିବାକୁ ହେବ । ସିଏସଆଇଆର , ଡ଼ିଏସଟି , ଡ଼ିବିଟି ଏବଂ ଏମଓଇଏସରେ ପର୍ଯ୍ୟାପ୍ତ ସହଯୋଗ ଭିତ୍ତିକ ଗବେଷଣାର ସୁଯୋଗ ରହିଛି ଏବଂ ପର୍ଯ୍ୟାବରଣ ମନ୍ତ୍ରଣାଳୟ ତଦ୍ୱାରା ବିଶେଷ ଉପକୃତ ହୋଇପାରିବ ।


    ଏହିସବୁ ଗବେଷଣା ଓ ବିକାଶ କାର୍ଯ୍ୟକ୍ରମ ସକାଶେ ନିର୍ଦ୍ଦିଷ୍ଟ କାର୍ଯ୍ୟସୂଚୀ ତଥା ସମୟ ନିର୍ଘଣ୍ଟ ସ୍ଥିର କରାଯିବା ଉପରେ ଗୁରୁତ୍ୱ ପ୍ରଦାନ କରି ଡକ୍ଟର ହର୍ଷବର୍ଦ୍ଧନ କହିଲେ ଯେ ଏଥିପାଇଁ ଏକ କାର୍ଯ୍ୟକାରୀ ଗୋଷ୍ଠୀ ଗଠନ କରାଯିବ ଏବଂ ଏମଓଇଏଫସିସି ଏହାର ସଚିବାଳୟ ଭାବେ କାର୍ଯ୍ୟକରିବ । ଏଥିପାଇଁ ପ୍ରତ୍ୟେକ ମନ୍ତ୍ରଣାଳୟ ନିଜ ନିଜର ନୋଡ଼ାଲ ଅଧିକାରୀ ଚୟନ କରିବେ । ଆଗାମୀ ଏକବର୍ଷ ମଧ୍ୟରେ ଯେଭଳି ଏଥିରୁ ସୁଫଳ ମିଳିବ ତାହା ଉପରେ ସେ ଗୁରୁତ୍ୱ ଆରୋପ କରିଥିଲେ । ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ କହିଲେ ଯେ ପ୍ରତ୍ୟେକ ମାସରେ ଯୁଗ୍ମ କାର୍ଯ୍ୟକାରୀ ଗୋଷ୍ଠୀର ଓ ପ୍ରତି ତିନି ମାସରେ ମନ୍ତ୍ରୀସ୍ତରୀୟ ବୈଠକ ବସି ପ୍ରତ୍ୟେକ ଯୋଜନାର ପ୍ରଗତି ଓ ପ୍ରତିବନ୍ଧକ ଆଦି ବିଷୟରେ ଜାଣିହେବ । ସଂପୃକ୍ତ ପ୍ରେଜେକ୍ଟ ଗୋଷ୍ଠୀ ତଥା ସଂପୃକ୍ତ ମନ୍ତ୍ରଣାଳୟର ଅଧିକାରୀମାନେ ସେଥିରେ ଯୋଗଦେବେ ।


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ‘ ବୈଜ୍ଞାନିକ ମାନଙ୍କ ସାମାଜିକ ଦାୟିତ୍ୱବୋଧ ’ ଶୀର୍ଷକ ଦେଇଥିବା ଅଭିଭାଷଣ ସଂପର୍କରେ ସୂଚାଇ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ କହିଲେ ଯେ ଲୋକମାନଙ୍କ ଉପକାରରେ ଆସିବା ଭଳି କାର୍ଯ୍ୟରେ ବିଜ୍ଞାନର ପ୍ରୟୋଗର ଜରୁରି ଆବଶ୍ୟକତା ରହିଛି । ତେଣୁ ବୈଜ୍ଞାନିକ ତଥା ବରିଷ୍ଠ ଅଧିକାରୀମାନେ ଅଭିନବ ଉପାୟମାନ ଚିନ୍ତା କରି ତାହାକୁ କାର୍ଯ୍ୟକାରି କରିବା ଦିଗରେ ମନୋନିବେଶ ପାଇଁ ସେ ପରାମର୍ଶ ଦେଇଥିଲେ । ଦେଶର 115ଟି ଅନୁନ୍ନତ ଜିଲ୍ଲାରେ ଥିବା ବିଭିନ୍ନ ଜନଅନୁବିଧାକୁ କିଭଳି ଭାବେ ଦୂର କରାଯାଇପାରିବ ଏବଂ ମାନବ ସମ୍ବଳ ସୂଚକାଂକର ଉନ୍ନତି ଘଟାଯିବ ସେଥିପାଇଁ ସେ ସମସ୍ତଙ୍କୁ ଆହ୍ୱାନ ଜଣାଇଥିଲେ ।


    ଏହି ବୈଠକରେ ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରଣାଳୟର ସଚିବ ଶ୍ରୀ ସିକେ ମିଶ୍ର , ଭୂବିଜ୍ଞାନ ମନ୍ତ୍ରଣାଳୟର ସଚିବ ଡ଼କ୍ଟର ଏମ ରାଜୀବନ୍ , ବିଜ୍ଞାନ ଓ ପ୍ରଯୁକ୍ତି ବିଭାଗ ସଚିବ ପ୍ରଫେସର ଆଶୁତୋଷ ଶର୍ମା , ବିଜ୍ଞାନ ଓ ଶିଳ୍ପ ଗବେଷଣା ବିଭାଗର ସଚିବ ତଥା ସିଏସଆଇଆର ଡ଼ିଜି ଡ଼କ୍ଟର ଗିରିଶ ସାହନୀ , ଡ଼ିବିଟି ସଚିବ ପ୍ରଫେସର କେ ବିଜୟ ରାଘବନ୍ , ଜଙ୍ଗଲ ବିଭାଗ ଡ଼ିଜି ଏବଂ ସ୍ୱତନ୍ତ୍ର ସଚିବ , MoEF&CC , ଡ଼କ୍ଟର ସିଦ୍ଧାର୍ଥ ଦାସ , ଆଇଏମଡ଼ି, ଡ଼ିଜି ଡ଼କ୍ଟର କେ ଜେ ରମେଶ , କେନ୍ଦ୍ରୀୟ ପ୍ରଦୂଷଣ ବୋର୍ଡ଼ର ଅଧ୍ୟକ୍ଷ ଶ୍ରୀ ଏସ ପି ଏସ ପରିହାର ଓ ପାଞ୍ଚଟି ଯାକ ମନ୍ତ୍ରଣାଳୟ ଓ ବିଭାଗର ବରିଷ୍ଠ କର୍ମକର୍ତ୍ତାମାନେ ଉପସ୍ଥିତ ଥିଲେ ।


    ************

    
    
    (Release ID: 1517681) Visitor Counter : 1