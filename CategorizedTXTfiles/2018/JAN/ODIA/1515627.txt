      ଜାହାଜ ଚଳାଚଳ ମନ୍ତ୍ରଣାଳୟ

      ଇ-ଭିସା ଜରିଆରେ କ୍ରୁଜ ପର୍ଯ୍ୟଟନ ପାଇଁ ଆସୁଥିବା ପର୍ଯ୍ୟଟକଙ୍କୁ ବାୟୋମେଟ୍ରିକ ତାଲିକାଭୁକ୍ତ ହେବାକୁ ପଡ଼ିବ ନାହିଁ
      Posted On: 02 JAN 2018 2:51PM by PIB Bhubaneshwar


    ଦେଶରେ କ୍ରୁଜ୍ ଟୁରିଜମ୍ (ସମୁଦ୍ର ପର୍ଯ୍ୟଟନ)କୁ ପ୍ରୋତ୍ସାହନ ଦେବା ପାଇଁ କେନ୍ଦ୍ର ଜାହାଜ ଚଳାଚଳ ମନ୍ତ୍ରଣାଳୟ ଅନୁରୋଧରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟ ଇ-ଭିସାରେ ଆସୁଥିବା କ୍ରୁଜ ପର୍ଯ୍ୟଟକଙ୍କୁ ବାୟୋମେଟ୍ରିକ ତାଲିକାଭୁକ୍ତ ନିୟମରୁ ଛାଡ଼ କରିବାକୁ ନିଷ୍ପତ୍ତି ନେଇଛନ୍ତି । ତିନି ବର୍ଷ ପାଇଁ ଅର୍ଥାତ୍ 31.12.2020 ପର୍ଯ୍ୟନ୍ତ ସେମାନଙ୍କୁ ଏହି ଛାଡ଼ ମିଳିବ । ଏହାଦ୍ୱାରା ସେହି ପର୍ଯ୍ୟଟକଙ୍କ ଇମିଗ୍ରେସନ୍ ଅନୁମତି ତ୍ୱରାନ୍ୱିତ ହୋଇପାରିବ ଏବଂ ସେମାନେ ଭ୍ରମଣ ପାଇଁ ଅଧିକ ସମୟ ପାଇପାରିବେ । ଏଥିସହ ପର୍ଯ୍ୟଟକମାନେ କେଉଁ ସ୍ଥାନକୁ ସେମାନଙ୍କ ଭ୍ରମଣ ତାଲିକାରେ ରଖିବେ ତାହା ମଧ୍ୟ ସହଜରେ ସ୍ଥିର କରିପାରିବେ ।


    ଯେତେବେଳେ ଯାତ୍ରୀମାନେ କୌଣସି ଭାରତୀୟ ବନ୍ଦରରେ ଜାହାଜରେ ଚଢ଼ୁଛନ୍ତି କିମ୍ବା ଜାହାଜରୁ ଓହ୍ଲାଉଛନ୍ତି ସେମାନଙ୍କ ଇମିଗ୍ରେସନ ପ୍ରକ୍ରିୟା ସରଳ କରିବାକୁ ଜାହାଜ ଚଳାଚଳ ମନ୍ତ୍ରଣାଳୟ ଉଦ୍ୟମ କରିଆସୁଛି । ଦେଶର ପାଞ୍ଚଟି ପ୍ରମୁଖ ବନ୍ଦର ; ମୁମ୍ବାଇ , ମୋର୍ମୁଗାଓ , ନ୍ୟୁ ମାଙ୍ଗାଲୋର , କୋଚିନ ଏବଂ ଚେନ୍ନାଇରେ ଇ-ଭିସା ସୁବିଧା ରହିଛି । ଏସବୁ ବନ୍ଦରରେ କୌଣସି ପର୍ଯ୍ୟଟକ ପହଞ୍ଚିଲେ ଇମିଗ୍ରେସନ ଅନୁମତି ପାଇଁ ସେମାନଙ୍କୁ ବାୟୋମେଟ୍ରିକ ତାଲିକାଭୁକ୍ତ ହେବାକୁ ପଡ଼ୁଛି , ଯାହାକି ଆନ୍ତର୍ଜାତିକ ଇମିଗ୍ରେସନ ଅନୁମତି ସମୟ (ଜାହାଜ ଯାତ୍ରୀଙ୍କ ପାଇଁ 90 ମିନିଟ) ରୁ ଅଧିକ ସମୟ ଲାଗୁଥିଲା । ଏହା ଅତି ଗୁରୁତ୍ୱପୂର୍ଣ୍ଣ କାରଣ , କାର୍ଯ୍ୟସୂଚୀ ଅନୁଯାୟୀ 2017-18 ଏବଂ 2019-20ରେ ଅନେକ ବଡ଼ ବଡ଼ ଯାତ୍ରୀବାହୀ ଜାହାଜ ଭାରତ ଆସୁଛନ୍ତି । ପ୍ରତ୍ୟେକ ଜାହାଜରେ 2 ହଜାରରୁ 4 ହଜାର ଯାତ୍ରୀ ରହିଥିବେ । ଏମାନଙ୍କ ମଧ୍ୟରୁ ଅନେକ ଇ-ଭିସାରେ ଆସିଥିବେ । ସେମାନଙ୍କୁ ବାୟୋମେଟ୍ରିକ ତାଲିକାଭୁକ୍ତ କରାଗଲେ ଇମିଗ୍ରେସନ ଅନୁମତି ପ୍ରକ୍ରିୟା ମନ୍ଥର ହୋଇଯିବ । ତେଣୁ ଏହାକୁ ଛାଡ଼ କରିବା ଜରୁରି ହୋଇପଡ଼ିଛି ।


    ଦେଶର ବଡ଼ ବଡ଼ ବନ୍ଦର ପ୍ରତି ସମୁଦ୍ର ପର୍ଯ୍ୟଟକଙ୍କୁ ଆକର୍ଷିତ କରିବା ପାଇଁ ଇମିଗ୍ରେସନ ପ୍ରକ୍ରିୟା ସରଳ କରିବା ଯୋଜନାର ଏହା ଏକ ପଦକ୍ଷେପ । ପୂର୍ବରୁ ଏ ନେଇ ଏକ ସଂଶୋଧିତ ନିୟମ ଘୋଷଣା ହୋଇଥିଲା ଏବଂ ସମସ୍ତ ବନ୍ଦର ପ୍ରତି ଲାଗୁ ହୋଇଥିଲା । ସମୁଦ୍ର ପର୍ଯ୍ୟଟକଙ୍କୁ ଭାରତ ପ୍ରତି ଆକର୍ଷିତ କରିବାକୁ 2017 ନଭେମ୍ବରରେ ଅନେକ ବୃହତ ବନ୍ଦର ସେମାନଙ୍କ ତାରିଫ 42 ରୁ 67% ହ୍ରାସ କରିଛନ୍ତି । ଏବେ ସମସ୍ତ ବୃହତ ବନ୍ଦର ଏକ ସମାନ ତାରିଫ 0.35 ଆମେରିକୀୟ ଡଲାର ଜିଆରଟି ସ୍ଥିର କରିଛନ୍ତି ।


    ************

    
    
    (Release ID: 1515627) Visitor Counter : 5