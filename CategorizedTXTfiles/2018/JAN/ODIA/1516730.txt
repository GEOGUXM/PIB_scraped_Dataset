      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      22ତମ ଜାତୀୟ ଯୁବ ମହୋତ୍ସବ-2018ର ଉଦ୍ଘାଟନୀ ସମାରୋହରେ ପ୍ରଧାନମନ୍ତ୍ରୀଙ୍କ ଅଭିଭାଷଣ (ଭିଡିଓ କନଫରେନ୍ସ ଜରିଆରେ)
      Posted On: 12 JAN 2018 5:18PM by PIB Bhubaneshwar


    ସର୍ବପ୍ରଥମେ ମୁଁ ସମସ୍ତ ଦେଶବାସୀଙ୍କୁ ଆମର ବୈଜ୍ଞାନିକମାନଙ୍କର ଆଉ ଏକ ବଡ ଉପଲବ୍ଧିକୁ ପାଇଁ ଶୁଭେଚ୍ଛା ଜଣାଇବାକୁ ଚାହୁଁଛି । ବର୍ତ୍ତମାନଠାରୁ କିଛି ସମୟ ପୂର୍ବରୁ ଇସ୍ରୋ ପିଏସଏଲଭି-ସି 40ର ସଫଳ ପ୍ରକ୍ଷେପଣ କରିଛି । ପିଏସଏଲଭି ଦ୍ୱାରା କାର୍ଟୋସାଟ୍-2 ସିରିଜର ଉପଗ୍ରହ ସମେତ ମୋଟ 31ଟି ଉପଗ୍ରହକୁ ଅନ୍ତରୀକ୍ଷରେ ସ୍ଥାପିତ କରାଯାଇଛି । ଏଥିରୁ 28ଟି ଉପଗ୍ରହ ହେଉଛି ଅନ୍ୟ ଦେଶର । ଆଜି ଇସ୍ରୋ ଆଉ ଏକ ରେକର୍ଡ କରିଛି । ଆଜି ଇସ୍ରୋ ଉପଗ୍ରହ ପ୍ରେରଣ କ୍ଷେତ୍ରରେ ଶତକ ଅର୍ଜନ କରିଛି ।


    ଇସ୍ରୋର ଆଜିର ସଫଳତା ଦ୍ୱାରା ଦେଶର କୃଷକ , ମତ୍ସ୍ୟଜୀବୀ , ବୈଜ୍ଞାନିକଙ୍କୁ ମାଟି (ପୃଥିବୀ) ବିଷୟରେ ସୂଚନା ମିଳିବାରେ ସାହାଯ୍ୟ ମିଳିବ । ଏହି ସଫଳତା ନିଉ ଇଣ୍ଡିଆର ମାର୍ଗକୁ ଆହୁରି ପ୍ରଶସ୍ତ କରିବ ।


    ଆମ ଦେଶର ସମ୍ମାନ ବଢ଼ାଇଥିବା ଏବଂ ଦେଶର ଆର୍ଥିକ ପ୍ରଗତିରେ ଯୋଗଦାନ ଦେଉଥିବା ଇସ୍ରୋର ବୈଜ୍ଞାନିକମାନଙ୍କୁ ମୁଁ ପୁଣି ଥରେ ଶୁଭକାମନା ଜଣାଉଛି ।


    ନୂତନ ବର୍ଷରେ , ବିବେକାନନ୍ଦଙ୍କ ଜୟନ୍ତୀରେ , ରାଷ୍ଟ୍ରୀୟ ଯୁବ ଦିବସରେ ଆମର ବୈଜ୍ଞାନିକମାନେ ଦେଶକୁ ଏକ ଅମୂଲ୍ୟ ଉପହାର ଦେଇଛନ୍ତି ।


    ସାଥୀଗଣ , ମୋର ଇଚ୍ଛା ଥିଲା କି ପ୍ରତ୍ୟକ୍ଷ ରୂପେ ଆପଣମାନଙ୍କ ସହିତ କଥାବାର୍ତ୍ତା ହୋଇଥାଆନ୍ତି , ଏ ଯେଉଁ କ୍ଷୁଦ୍ର ଭାରତ ଏହି ସମୟରେ ଗ୍ରେଟର ନୋଏଡ଼ାରେ ଏକାଠି ହୋଇଛନ୍ତି , ଏକ ଶ୍ରେଷ୍ଠ ଭାରତର ଭବ୍ୟ ଚିତ୍ର ପ୍ରସ୍ତୁତ କରୁଛି , ଏହି କ୍ଷୁଦ୍ର ଭାରତର ସିଧାସଳଖ ଦର୍ଶନ କରିପାରିଥାନ୍ତି ।


    କିନ୍ତୁ କିଛି ବ୍ୟସ୍ତତା ଥିଲା , ସେଥିପାଇଁ ଆପଣଙ୍କ ସହିତ ଟେକ୍ନୋଲଜି ଦ୍ୱାରା ଯୋଡ଼ି ହେଉଛି । ମୋର ପ୍ରୟାସ ରହିଥାଏ କି ଯେବେ ମୁଁ ଏହିଭଳି କାର୍ଯ୍ୟକ୍ରମରେ , ମୁଁ ନିଜେ ପହଂଚିପାରେ ନାହିଁ , ତ ସେଠାରେ କ ’ ଣ-କ ’ ଣ ହେଲା , କ ’ ଣ ଚର୍ଚ୍ଚା ହେଲା , କ ’ ଣ ପରିଣାମ ବାହାରିଲା , ଏହି ବିଷୟରେ ସମସ୍ତ ସୂଚନା ପ୍ରାପ୍ତ କରିଥାଏ । ଆପଣମାନେ ମଧ୍ୟ ଏହିଠାରେ ଯେଉଁ ଚର୍ଚ୍ଚା-ପରିଚର୍ଚ୍ଚା କରିବେ , ତାହାର ସଂପୂର୍ଣ୍ଣ ସୂଚନା ନେବାର ଚେଷ୍ଟା କରିବି ।


    ସାଥୀଗଣ , ଆଜିଠାରୁ ହିଁ ରାଷ୍ଟ୍ରୀୟ ଯୁବ ମହୋତ୍ସବର ମଧ୍ୟ ଶୁଭାରମ୍ଭ ହେଉଛି । ମୁଁ ରାଷ୍ଟ୍ରୀୟ ଯୁବ ପୁରସ୍କାର ପାଇଥିବା ଛାତ୍ର ଏବଂ ସଂସ୍ଥାମାନଙ୍କୁ ଉଚ୍ଚ ପ୍ରଶଂସା କରୁଛି , ସେମାନଙ୍କୁ ଶୁଭେଚ୍ଛା ଜଣାଉଛି ।


    ମୋତେ ଅବଗତ କରାଯାଇଛି କି ଆସନ୍ତା ଚାରି ଦିନ ଧରି ଏଠାରେ ବହୁତ କିଛି କାର୍ଯ୍ୟକ୍ରମ ହେବ , ରାଷ୍ଟ୍ରୀୟ ଯୁବ ସଂସଦର ମଧ୍ୟ ଆୟୋଜନ କରାଯିବ । ମୁଁ ଏଥର ‘ ମନ କି ବାତ୍ ’ କହୁଥିବା ସମୟରେ ମଧ୍ୟ ଦେଶର ପ୍ରତ୍ୟେକ ଜିଲ୍ଲାରେ ଛାୟା ସଂସଦର ଆୟୋଜନ କରିବାର ଇଚ୍ଛା ପ୍ରକଟ କରିଥିଲି । ଏହା ହେଉଛି ସେହି ଚିନ୍ତାଧାରାର ଏକ ଶୃଙ୍ଖଳ ଭଳି ।


    ନିଉ ଇଣ୍ଡିଆ ବିଷୟରେ ମନ୍ଥନ କରିବାର , ସଂକଳ୍ପ ନେବାର ଏହା ହେଉଛି ପ୍ରକୃଷ୍ଟ ଅବସର । ଏହା ହେଉଛି ୨୨ତମ ମହୋତ୍ସବ ଆଉ ମୁଁ ଚାହିଁବି କି ଯେତେବେଳେ ଆପଣମାନେ ଚର୍ଚ୍ଚା କରିବେ , ତ ଏହି ବିଷୟରେ ମଧ୍ୟ ମନ୍ଥନ ହେଉ କି ଯେତେବେଳେ ୨୫ତମ ଯୁବ ମହୋତ୍ସବ ପାଳନ କରାଯିବ , ତ ତାହାର ସ୍ୱରୂପ କିଭଳି ହେବ । କ ’ ଣ ସଂକଳ୍ପ ହେବ ? ଆମେ ରୂପରେଖ ତିଆରି କରି କେଉଁଠାରେ ପହଂଚିବା ?


    ସେହିଭଳିଭାବେ ଯେତେବେଳେ ଦେଶ 2022ରେ ସ୍ୱାଧୀନତାର 75 ବର୍ଷର ପର୍ବ ପାଳନ କରିବ , ସେହି ବର୍ଷ ଯୁବ ମହୋତ୍ସବ କେଉଁ ରୂପରେ ପାଳନ କରାଯିବ , ଏହି ବିଷୟରେ ମଧ୍ୟ ଆପଣ ଚର୍ଚ୍ଚା କରନ୍ତୁ ।


    ମୋର ବିଶ୍ୱାସ କି ଏହି ଚାରି ଦିନରେ ଆପଣ ସେହି ଅନୁଭବ ଏଠାରୁ ନେଇ କରି ଯିବେ , ଯାହା ସାରା ଜୀବନ ପର୍ଯ୍ୟନ୍ତ ଆପଣଙ୍କୁ ମାର୍ଗ ଦେଖାଇବ , ଆପଣଙ୍କର ମାର୍ଗଦର୍ଶନ କରିବ ।


    ମୋର ଯୁବକ ବନ୍ଧୁଗଣ , ଏଥର ମହୋତ୍ସବର ଶୀର୍ଷକ ହେଉଛି ‘ ସଂକଳ୍ପରୁ ସିଦ୍ଧି ’ । ବିଗତ ୬-୭ ମାସରେ ଆପଣ ଏହି ଶବ୍ଦକୁ ବାରମ୍ବାର ଶୁଣିଥିବେ । ସଂକଳ୍ପରୁ ସିଦ୍ଧି , ଶେଷରେ ଏହା ହେଉଛି କ ’ ଣ ? ମୋବାଇଲର କୌଣସି ଆପ୍ ନୁହେଁ ତ , କି ଡାଉନଲୋଡ଼୍ କଲେ , ଇନଷ୍ଟଲ କଲେ ଏବଂ ଚାଲିଲା ।


    ତେଣୁ ଆଜି ଆପଣମାନଙ୍କ ସହିତ ମୁଁ ସଂକଳ୍ପ ଏବଂ ତାହାର ସିଦ୍ଧି ଉପରେ ହିଁ ବିସ୍ତୃତ ଭାବେ କଥା ହେବି । ଶେଷରେ ସଂକଳ୍ପ ହେଉଛି କ ’ ଣ ? କେଉଁ ଜିନିଷ ସିଦ୍ଧ କରିବାର ଅଛି ?


    ସାଥୀଗଣ ,


    2022ରେ ଆମ ଦେଶ ନିଜର ସ୍ୱାଧୀନତାର 75 ବର୍ଷର ପର୍ବ ପାଳନ କରିବ । ଆପଣ ସ୍ୱାଧୀନତାର ଲଢ଼େଇ ବିଷୟରେ କେବଳ ବହିରେ ହିଁ ପଢ଼ିଛନ୍ତି । ମୁଁ ସ୍ୱୟଂ ନିଜେ ମଧ୍ୟ ସ୍ୱାଧୀନତା ଆନ୍ଦୋଳନ ବିଷୟରେ କେବଳ ଶୁଣିଛି , ପଢ଼ିଛି , ସେଥିପାଇଁ ହୁଏତ ବୟସର ତାରତମ୍ୟ ହେଉ , କିନ୍ତୁ ଏହି ବିଷୟରେ ଆପଣ ଆଉ ମୁଁ ଅଲଗା ନୁହଁନ୍ତି ।


    ମୋର ଯୁବକ ସାଥୀଗଣ , ଆମେ ସ୍ୱାଧୀନତା ଆନ୍ଦୋଳନରେ ଭାଗ ନେଇ ନାହେଁ , ତେଣୁ ଆମର ବଡ଼ ଦାୟିତ୍ୱ ହେଉଛି ସେହି ସ୍ୱପ୍ନକୁ ପୂରଣ କରିବା , ଯେଉଁ ସ୍ୱପ୍ନ ସେହି ସମୟର ସ୍ୱାଧୀନତା ପ୍ରେମୀ ପାଗଳମାନେ ଦେଖିଥିଲେ ।


    ଯେତେବେଳେ ବ୍ରିଟିଶ ପୁଲିସର ବେତ ମାଡ଼ ବର୍ଷଣ ହେଉଥିଲା , ତ ସେହି ସମୟରେ ଅନ୍ଧାରୁଆ କୋଠରୀରେ ସବୁକିଛି ସହ୍ୟ କରିଯାଇ , ଆମର ବୀର ସେନାନୀ ଯେଉଁ ଭାରତର ସ୍ୱପ୍ନ ଦେଖୁଥିଲେ , ସେହି ଭାରତକୁ ତିଆରି କରିବାର ଦାୟିତ୍ୱ ହେଉଛି ଆମ ସମସ୍ତଙ୍କର । ଯେତେବେଳେ ଆମେ ସେହି କଳ୍ପନାକୁ , ସେହି ସ୍ୱପ୍ନକୁ ନେଇ ବଂଚିବା ତ , ସେମାନଙ୍କର ସ୍ୱପ୍ନର ଭାରତ ପାଇଁ ମଧ୍ୟ ସଂକଳ୍ପ ନେଇ ପାରିବା । ଏଇ ଭାରତ କିଭଳି ହେବ , ନିଉ ଇଣ୍ଡିଆ କିଭଳି ହେବ ? ଆଜି ଯେବେ ଆପଣ ସାରାଦିନର କାର୍ଯ୍ୟକ୍ରମ ପରେ ରାତିରେ ଶୋଇବାକୁ ଯିବେ , ତ କିଛି ସମୟ ପାଇଁ ଚିନ୍ତା କରିବେ ।


    ଚିନ୍ତା କରିବେ କି ଆପଣଙ୍କ ଆଖ ପାଖରେ ଏଭଳି କ ’ ଣ ହେଉଛି ଯାହାକୁ ଆପଣ ବଦଳାଇବାକୁ ଚାହୁଁଛନ୍ତି ।


    ଏଭଳି କେଉଁ ବ୍ୟବସ୍ଥା ରହିଛି , ଯାହା ବିଷୟରେ ଆପଣ ସଦାସର୍ବଦା ଚିନ୍ତା କରୁଛନ୍ତି କି-ଏହା ଠିକ୍ ନୁହେଁ , ହୁଏତ ଏହି ସ୍ଥିତି ବଦଳିଯାଉ!!! ଯେତେବେଳେ ଆପଣ ଟ୍ରେନରେ ଏଠାକୁ ଆସୁଥିବେ , ସ୍କୁଲରେ , କଲେଜରେ , ଘରେ , ସାହିରେ ଯେତେବେଳେ ମଧ୍ୟ ଆପଣ ଚିନ୍ତା କରିଥିବେ କି ଏହା ଠିକ୍ ନୁହେଁ , ଏହା ତ ବଦଳିବା ଦରକାର , ସେହି କଥାକୁ ଆଜି ପୁଣିଥରେ ଚିନ୍ତା କରିବେ । ଥରେ ଯେଉଁ ଜିନିଷଗୁଡ଼ିକ ଆସି ଚାଲିଯାଏ , ସେହି କଥାଗୁଡ଼ିକୁ ଦ୍ୱିତୀୟ ଥର ପାଇଁ ଚିନ୍ତା କରିବେ , ବିବେକାନନ୍ଦ ମହାତ୍ମାଙ୍କୁ ସ୍ମରଣ କରନ୍ତୁ , ମୁଁ ବିଶ୍ୱାସର ସହିତ କହୁଛି କି ଯେଉଁ ଜିନିଷଗୁଡ଼ିକୁ ଆପଣ ଅନୁଭବ କରିଛନ୍ତି , ଯେଉଁ କଥାଗୁଡ଼ିକ ଦ୍ୱାରା ଆପଣଙ୍କୁ କଷ୍ଟ ହୋଇଛି , ଯାହାକୁ ବଦଳିବା ପାଇଁ ଆପଣଙ୍କ ମନ ଭିତରେ ଏକ ବିଚାର ସୃଷ୍ଟି ହୋଇଛି , ଯଦି ଆଜି ରାତିରେ ଆପଣ ସେହି କଥା ସହିତ ଯୋଡ଼ି ହୋଇଯିବେ ତ ସେହି ଇଚ୍ଛାଶକ୍ତି ଏକ ସଂକଳ୍ପ ହୋଇଯିବ । ଆଜି 12 ଜାନୁୟାରୀର ରାତିରେ ସେହି କଥା , ଆପଣଙ୍କ ପାଇଁ ସଂକଳ୍ପ ହେବ , ଆପଣଙ୍କର ସଂକଳ୍ପ ହେବ । ସଂକଳ୍ପ କାହାକୁ ଜଣାଇବା ପାଇଁ ନୁହେଁ , ହୋ-ହଲ୍ଲା କରିବା ପାଇଁ ନୁହେଁ , ବରଂ ଏ ସଂକଳ୍ପ ଆପଣଙ୍କ ନିଜ ପାଇଁ ହେବ , 13 ଜାନୁୟାରୀର ନୂତନ ସକାଳରୁ , ନୂଆ ଭାବରେ କାମ କରିବା ପାଇଁ ହେବ ।


    ସାଥୀଗଣ , ଆପଣ ଏବେ ଯେଉଁ ବିଶ୍ୱବିଦ୍ୟାଳୟର ପରିସରରେ ଅଛନ୍ତି , ତାହାର ନାମ ଗୌତମ ବୁଦ୍ଧଙ୍କ ଉପରେ ରହିଛି । ଆପଣ ଯେଉଁ ସହରରେ ଅଛନ୍ତି-ଗ୍ରେଟର ନୋଏଡ଼ା-ତାହାର ନାମ ମଧ୍ୟ ହେଉଛି ଗୌତମ ବୁଦ୍ଧ ନଗର । ଏଥିପାଇଁ ମୁଁ ଆପଣମାନଙ୍କୁ ଗୌତମ ବୁଦ୍ଧଙ୍କ ସହିତ ଯୋଡ଼ି ହୋଇଥିବା ଗୋଟିଏ କାହାଣୀ ଶୁଣାଉଛି । ଛୋଟିଆ ବାକ୍ୟଟିଏ , ବହୁତ ବଡ଼ ନୁହେଁ ।


    ଥରେ ଭଗବାନ ବୁଦ୍ଧଙ୍କୁ ତାଙ୍କର ଜଣେ ଶିଷ୍ୟ ପଚାରିଲେ କି ଆପଣଙ୍କଠାରୁ ଶିକ୍ଷା ଗ୍ରହଣ କରୁଥିବା ପ୍ରତ୍ୟେକ ଶିଷ୍ୟଙ୍କୁ ନିର୍ବାଣ ମିଳିଯିବ ? ଭଗବାନ ବୁଦ୍ଧ ଉତ୍ତର ଦେଲେ-ନା , କିଛିଙ୍କୁ ମିଳିବ , କିଛିଙ୍କୁ ମିଳିବ ନାହିଁ । ଶିଷ୍ୟ ପଚାରିଲେ- ଏପରି କାହିଁକି ? ସେତେବେଳେ ଭଗବାନ କହିଲେ କି ଯିଏ ମୋର ଶିକ୍ଷାଗୁଡ଼ିକୁ ସଠିକ୍ ରୂପେ ବୁଝି ପାରିବେ , ତାଙ୍କୁ ହିଁ ନିର୍ବାଣ ମିଳିବ , ଅନ୍ୟମାନେ ବୁଲୁଥିବେ ।


    ସାଥୀଗଣ , ଜଣେ ହିଁ ଗୁରୁଙ୍କଠାରୁ ଆପଣମାନଙ୍କୁ ଗୋଟିଏ ହିଁ ଶିକ୍ଷା ମିଳେ , କିନ୍ତୁ ଆପଣ ତାହାକୁ କିପରି ଗ୍ରହଣ କରନ୍ତି , ଆପଣ ନିଜଠାରେ କ ’ ଣ ସଂକଳ୍ପ ନେଉଛନ୍ତି , ଏହା ଆପଣଙ୍କର ସଫଳତା ଆଉ ବିଫଳତା ସ୍ଥିର କରିଥାଏ । ଦେଖନ୍ତୁ , ଯେପରି କୌରବ ଆଉ ପାଣ୍ଡବ , ଦୁହିଁଙ୍କର ଗୁରୁ ଜଣେ ହିଁ ଥିଲେ ।


    ଦୁହିଁଙ୍କୁ ଗୋଟିଏ ପ୍ରକାରର ଶିକ୍ଷା ମିଳିଲା , କିନ୍ତୁ ଦୁହିଁଙ୍କର ହିଁ ବ୍ୟକ୍ତିତ୍ୱ ଏବଂ କୃତିତ୍ୱ କେତେ ଭିନ୍ନ ଥିଲା । ଏହା ଏଥିପାଇଁ କାରଣ କୌରବ ଆଉ ପାଣ୍ଡବଙ୍କର ସଂକଳ୍ପ ଅଲଗା-ଅଲଗା ଥିଲା । ଜୀବନ ପଥରେ ଆପଣଙ୍କୁ ମଧ୍ୟ ଶିକ୍ଷା ଦେଲାବାଲା ବହୁତ ଲୋକ ମିଳିବେ , କିନ୍ତୁ ଶିକ୍ଷା ଗ୍ରହଣ କରି କେଉଁ ରାସ୍ତାରେ ଚାଲିବାକୁ ହେବ , କେଉଁ ପ୍ରକାରର ସଂକଳ୍ପ ନେବାକୁ ହେବ , ଏହା କେବଳ ଆପଣଙ୍କୁ ହିଁ ସ୍ଥିର କରିବାକୁ ହେବ ।


    ଏହା ତ ଗୌତମ ବୁଦ୍ଧଙ୍କର ‘ ଅପ୍ପ ଦୀପୋ ଭବଃ ’ ର ମଧ୍ୟ ହେଉଛି ସାର ତତ୍ତ୍ଵ । ନିଜେ ନିଜ ଦୀପର ସ୍ୱୟଂ ନିଜେ ଆଲୋକ ହୁଅ । ନିଜର ସଂକଳ୍ପ ସ୍ୱୟଂ ନିଜେ ନିଅ । କେହି ଆପଣଙ୍କୁ ଶପଥ ଦେବା ପାଇଁ ଆସିବେ ନାହିଁ , କେହି ମନେ ପକାଇବାକୁ ମଧ୍ୟ ଆସିବେ ନାହିଁ । ଯାହା କିଛି ମଧ୍ୟ କରିବାର ଅଛି , ଆପଣଙ୍କୁ ନିଜକୁ କରିବାକୁ ହେବ ।


    ଭାଇ ଓ ଭଉଣୀମାନେ , ସ୍ୱାମୀ ବିବେକାନନ୍ଦ କହୁଥିଲେ ଯେ- ‘ ସେହିମାନେ ହେଉଛି ଯୁବକ ଯିଏ ଅତୀତର ଚିନ୍ତା ନ କରି ନିଜର ଭବିଷ୍ୟତର ଲକ୍ଷ୍ୟ ଦିଗରେ କାମ କରିଥାଏ । ’ ଆପଣ ସମସ୍ତ ଯୁବକ , ଆଜି ଯେଉଁ କାମ କରୁଛନ୍ତି , ତାହା ହିଁ ଦେଶର ଭବିଷ୍ୟତର ମାର୍ଗ ସ୍ଥିର କରିଥାଏ । ଏଥିପାଇଁ ଆପଣ ଆଜି ଯେଉଁ ସଂକଳ୍ପ ନେବେ , ତାହା ସିଦ୍ଧ ହୋଇ ଦେଶକୁ ମଧ୍ୟ ସିଦ୍ଧ କରିବ ।


    ଉତ୍ତର ପ୍ରଦେଶର ହିଁ ଜଣେ ପ୍ରସିଦ୍ଧ ଗୀତକାର ଥିଲେ , ଚଳଚିତ୍ରରେ ମଧ୍ୟ ସେ ବହୁତ ଲେଖିଥିଲେ-ଶ୍ରୀମାନ ମଜରୁହ ସୁଲତାନ୍ ପୁରୀ । ତାଙ୍କର ଗୋଟିଏ କବିତା ଥିଲା - ‘ ମେଁ ଅକେଲା ହି ଚଲା ଥା ଜାନିବ-ଏ-ମଞ୍ଜିଲ୍ ମଗର , ଲୋଗ ସାଥ୍ ଆତେ ଗୟେ ଔର କାରୱାଁ ବନତା ଗୟା ’ ।


    ସାଥୀଗଣ , ପ୍ରତ୍ୟେକ ବ୍ୟକ୍ତିଙ୍କୁ କେବେ ନା କେବେ ଏକୁଟିଆ ଆରମ୍ଭ କରିବାକୁ ପଡ଼ିଥାଏ । ଆପଣଙ୍କ ଲକ୍ଷ୍ୟ ସ୍ୱଚ୍ଛ ହେଉ , ଉଦ୍ଦେଶ୍ୟ ସ୍ପଷ୍ଟ ହୋଇଥାଏ , ସାହସ ଦୃଢ଼ ହୋଇଥାଏ ତ ଆପଣଙ୍କ ସହିତ ମନକୁ ମନ ଲୋକ ଯୋଡ଼ି ହୋଇ ଚାଲନ୍ତି । ମୋର ଆଜି ଆପଣଙ୍କଠାରୁ ଏହା ଆଶା ରହିଛି କି ପ୍ରଥମ ପଦକ୍ଷେପ ଉଠାଇବା ପୂର୍ବରୁ , କିଛି ସଂକଳ୍ପ କରି ନୂତନ ଆରମ୍ଭ କରିବା ପୂର୍ବରୁ ବିଚଳିତ ହୁଅନ୍ତୁ ନାହିଁ , କେବଳ ନିଶ୍ଚୟ କରନ୍ତୁ ଆଉ ଚାଲି ପଡ଼ନ୍ତୁ ।


    ଆପଣଙ୍କର ଏହି ଯାତ୍ରାରେ ସରକାର ମଧ୍ୟ , ସଂପୂର୍ଣ୍ଣ ହିନ୍ଦୁସ୍ଥାନ ମଧ୍ୟ ସବୁ ପ୍ରକାରରେ ଆପଣଙ୍କ ସହିତ ଠିଆ ହୋଇଛନ୍ତି । ମୁଁ ଚାହୁଁଛି କି ଯେଉଁ ଯୁବକ କିଛି କରି ଯିବା ପାଇଁ ଚାହାଁନ୍ତି , ନିଜ ବଳରେ , ନିଜ ପରିଶ୍ରମରେ , ନିଜର ସ୍ୱପ୍ନ ପୂରଣ କରିବାକୁ ଚାହାଁନ୍ତି , ସେମାନଙ୍କୁ ପ୍ରତ୍ୟେକ ପ୍ରକାରର ସାହାଯ୍ୟ ମିଳିବ ।


    ଯେତେବେଳେ ସେ ଆରମ୍ଭ କରିବେ , ତ ତାଙ୍କୁ ବ୍ୟାଙ୍କ ଗ୍ୟାରେଂଟିର ଚିନ୍ତା କରିବାକୁ ନ ପଡ଼ୁ , ଟିକସ ଚିନ୍ତା କରିବାକୁ ନପଡ଼ୁ , ପଚିଶ ପ୍ରକାରର କାଗଜ ପତ୍ର କାମର ଚିନ୍ତା କରିବାକୁ ନପଡ଼ୁ ।


    ମୁଁ ଚାହୁଁଛି ମୋ ଦେଶର ଯୁବକ ନିଯୁକ୍ତି ସୃଷ୍ଟିକାରୀ ହେଉ , ନବସୃଜନ ପାଇଁ ଆଗକୁ ଆସୁ ଆଉ ଏଥିପାଇଁ ଏହି ଦିଗରେ କ୍ରମାଗତ କାମ କରାଯାଇଛି । ସାଥୀଗଣ , ଆମ ସରକାର ଏ ପର୍ଯ୍ୟନ୍ତ ପ୍ରଧାନମନ୍ତ୍ରୀ ମୁଦ୍ରା ଯୋଜନା ମାଧ୍ୟମରେ ପାଖାପାଖି 10 କୋଟି ଲୋକଙ୍କର ଋଣ ମଞ୍ଜୁର କରି ସାରିଛନ୍ତି । 10 କୋଟିର ପରିସଂଖ୍ୟାନ ବହୁତ ବଡ଼ ହୋଇଥାଏ ।


    ଲୋକଙ୍କୁ ବ୍ୟାଙ୍କ ଗ୍ୟାରେଂଟି ବିନା 4ଲକ୍ଷ କୋଟିରୁ ଅଧିକ ଟଙ୍କାର ଋଣ ଦିଆଯାଇଛି । ଚିନ୍ତା କରନ୍ତୁ , ବ୍ୟାଙ୍କ ଗ୍ୟାରେଂଟି ବିନା , ଏହା ନ ପଚାରି କି ପଇସା କିପରି ଫେରସ୍ତ ଆସିବ , ଋଣ କିପରି ସୁଝାଯିବ , 4ଲକ୍ଷ କୋଟିରୁ ଅଧିକ ଟଙ୍କା ଲୋକଙ୍କୁ ଦିଆଯାଇଛି ।


    ଏହି ଟଙ୍କାଦ୍ୱାରା ଗାଁରେ , ବସ୍ତିରେ , ସହରରେ , ପାହାଡିଆ ଅଂଚଳରେ ଲୋକମାନେ ନିଜ ନିଜର ଛୋଟ-ଛୋଟ ବ୍ୟବସାୟ ଆରମ୍ଭ କରିଛନ୍ତି । ସେମାନେ ନିଜର ସ୍ୱପ୍ନ ପୂରଣ କରୁଛନ୍ତି । ଏହି ଲୋକମାନେ , ଏହି ଛୋଟ ଆଉ ମଧ୍ୟମ ଧରଣର ଉଦ୍ୟମୀ ଏବେ ନିଜେ ରୋଜଗାର ଦେଲାବାଲା ହୋଇ ଯାଇଛନ୍ତି ।


    ଭାଇ ଓ ଭଉଣୀମାନେ , ସରକାରଙ୍କର ଏହି ବଡ଼ ଯୋଜନାର ଆଧାର ହେଉଛି କେବଳ ଗୋଟିଏ । ଆପଣଙ୍କ ଉପରେ , ଦେଶର ଯୁବକଙ୍କ ଉପରେ ଭରସା । ଆମକୁ ବିଶ୍ୱାସ ରହିଛି କି ଏହି ଦେଶର ଯୁବକ ଯେତେବେଳେ ସ୍ଥିର କରିନିଏ , ତ କିଛି ମଧ୍ୟ କରି ଚାଲିଯାଏ । ଉର୍ଜ୍ଜାରେ ଭରି ରହିଥିବା ଏଭଳି ଯୁବକ ଦେଶର ପ୍ରତ୍ୟେକ ମୋଣରୁ ଏଠାରେ ଉପସ୍ଥିତ ଅଛନ୍ତି । କେହି ପାହାଡ଼ରୁ ବାହାରିଥିବା ଛୋଟ ଝରଣାରୁ ବିଜୁଳି ତିଆରି କରୁଛି , କେହି ଆବର୍ଜନାରୁ ବିଜୁଳି ତିଆରି କରୁଛି , କେହି ଆବର୍ଜନାରୁ ଘର ତିଆରି ଜିନିଷ ତିଆରି କରୁଛି , କେହି ଟେକ୍ନୋଲଜିର ବ୍ୟବହାର କରି ଗାଁ ମାନଙ୍କରେ ସ୍ୱାସ୍ଥ୍ୟ ସୁବିଧା ପହଂଚାଉଛନ୍ତି , କେହି ନିଜ କ୍ଷେତରେ ହିଁ ଖାଦ୍ୟ ପ୍ରକ୍ରିୟାକରଣ ୟୁନିଟ୍ ଲଗାଇଛନ୍ତି । କୋଟି-କୋଟି ଯୁବକ ରାଷ୍ଟ୍ର ନିର୍ମାଣରେ ଦିନରାତି ଏକାଠି କରିଦେଇଛନ୍ତି ।


    ଆପଣଙ୍କଠାରେ ସାମର୍ଥ୍ୟ ରହିଛି , ସାହସ ରହିଛି ଆଉ ସଠିକ୍ ଦିଗରେ ଚାଲିବାର ବୁଦ୍ଧିମତ୍ତା ଆପଣଙ୍କ ପାଖରେ ରହିଛି । ଏଥିପାଇଁ ସରକାରଙ୍କର ପ୍ରୟାସ ହେଉଛି ଆପଣଙ୍କ ହାତ ଧରିବାର । କିଛି ସହଯୋଗ , ଆଉ ବଳକା ପାଇଁ ଆପଣ ନିଜେ ହେଉଛନ୍ତି ସକ୍ଷମ ।


    ସାଥୀଗଣ , ସରକାର ଏ ଆଡ଼କୁ ମଧ୍ୟ ଧ୍ୟାନ ଦେଉଛନ୍ତି କି ଆଜିର ଆବଶ୍ୟକତାଗୁଡ଼ିକ ହିସାବରେ ଦକ୍ଷତା ପ୍ରଶିକ୍ଷଣ ମିଳି ପାରିବ ।


    ଦକ୍ଷତାକୁ ନେଇ ପ୍ରଥମ ଥର ଏ ପ୍ରକାରର ଗମ୍ଭୀରତା କୌଣସି ସରକାର ଦେଖାଇଛନ୍ତି । ନହେଲେ ଆଗରୁ ତ କୌଶଳ ଆଉ ଶିକ୍ଷା ମଧ୍ୟରେ ତଫାତ ପଚାରିଲେ ଲୋକ ଚୁପ୍ ରହି ଯାଉଥିଲେ ।


    ଭାଇ ଓ ଭଉଣୀମାନେ , ବହିରେ ପଢ଼ିଥିବା କି ଉଡ଼ାଜାହାଜ କିପରି ଉଡ଼ାଯାଏ , ବହିରେ ତାହାର ସୂକ୍ଷ ଅଂଶକୁ ବୁଝିବା ହେଉଛି ଶିକ୍ଷା , କିନ୍ତୁ ପ୍ରକୃତରେ ଉଡ଼ାଜାହାଜ ଉଡ଼ାଇବା ହେଉଛି କୌଶଳ । କେବଳ ଶିକ୍ଷା ଥିବ କିନ୍ତୁ କୌଶଳ ନଥିବ , ତ ରୋଜଗାର ମିଳିବାରେ କଷ୍ଟ ହୋଇଥାଏ ।


    ଏଥିପାଇଁ ଆମେ ଦକ୍ଷତା ବୃଦ୍ଧି ଉପରେ ଗୁରୁତ୍ୱ ଦେଇ ଆଗକୁ ବଢ଼ୁଛୁ । ଯୁବକଙ୍କୁ ଶିକ୍ଷା ସହିତ ଦକ୍ଷତାର ମଧ୍ୟ ପ୍ରଶିକ୍ଷଣ ମିଳୁ ଏହାର ଧ୍ୟାନ ରଖାଯାଉଛି ।


    ଦକ୍ଷତା ବିକାଶ ମିଶନ ମାଧ୍ୟମରେ ଭାରାତର ଲକ୍ଷ-ଲକ୍ଷ ଲୋକଙ୍କୁ ପ୍ରଶିକ୍ଷଣ ଦିଆଯାଇ ସାରିଛି । ସରକାର ସାରା ଦେଶରେ ପ୍ରଧାନମନ୍ତ୍ରୀ ଦକ୍ଷତା କେନ୍ଦ୍ର ସ୍ଥାପନା କରୁଛନ୍ତି । ଭାରତରେ ଅନ୍ତରାଷ୍ଟ୍ରୀୟ ଦକ୍ଷତା କେନ୍ଦ୍ର ମଧ୍ୟ ଖୋଲାଯାଉଛି । ଶହ ଶହ ବହୁମୁଖୀ ଦକ୍ଷତା ବିକାଶ ପ୍ରଶିକ୍ଷଣ ଅନୁଷ୍ଠାନ ଉପରେ ମଧ୍ୟ କାମ ହେଉଛି । ପ୍ରଥମ ଥର ଏଭଳି ହୋଇଛି ଯେତେବେଳେ ଯୁବକମାନଙ୍କୁ ଶିକ୍ଷାନବିଶ ଦେଉଥିବା କମ୍ପାନୀଗୁଡ଼ିକୁ ଆର୍ଥିକ ସାହାଯ୍ୟ ଦିଆ ଯାଉଛି । ଶିକ୍ଷାନବିଶ ଯେଉଁ ପଇସା କମ୍ପାନୀଗୁଡ଼ିକ ଛାତ୍ରଙ୍କୁ ଦିଅନ୍ତି , ତାହାର କିଛି ଅଂଶ ସରକାରଙ୍କ ତରଫରୁ କମ୍ପାନୀ ଗୁଡ଼ିକୁ ଦିଆଯାଉଛି ।


    ଜାତୀୟ ଶିକ୍ଷାନବିଶ ଯୋଜନା ମାଧ୍ୟମରେ ଏ ପର୍ଯ୍ୟନ୍ତ ପାଖାପାଖି 7ଲକ୍ଷ ଯୁବକଙ୍କ ପଞ୍ଜିକରଣ କରାଯାଇ ସାରିଛି । ଆଗାମୀ ଦୁଇ-ତିନି ବର୍ଷରେ 50ଲକ୍ଷ ଯୁବକଙ୍କୁ ଶିକ୍ଷାନବିଶ ପ୍ରଶିକ୍ଷଣ ଦେବା ପାଇଁ ସରକାରଙ୍କ ଲକ୍ଷ୍ୟ ରହିଛି । ପ୍ରଧାନମନ୍ତ୍ରୀ ଯୁବ ଯୋଜନା ମାଧ୍ୟମରେ ମଧ୍ୟ ତିନି ହଜାରରୁ ଅଧିକ ସଂସ୍ଥାନ ଗୁଡ଼ିକରେ ଛାତ୍ରମାନଙ୍କୁ ପ୍ରଶିକ୍ଷଣ ଦେବାର କାମ ଚାଲୁ ରହିଛି ।


    ସରକାରଙ୍କର ଏହି ଚେଷ୍ଟା ରହିଛି କି ଆପଣ ଯୁବକମାନେ ହିଁ ଦେଶର ଆବଶ୍ୟକତା , ଆମର ଏଠାକାର ଉଦ୍ୟୋଗଗୁଡ଼ିକର ଆବଶ୍ୟକତା ହିସାବରେ ପ୍ରଶିକ୍ଷଣ ମିଳୁ । ଭାରତ ବାହାରର ଦେଶମାନଙ୍କରେ କେଉଁ ପ୍ରକାରର ଆବଶ୍ୟକତା ରହିଛି , ତାହାକୁ ମଧ୍ୟ ଧ୍ୟାନରେ ରଖି ଲୋକଙ୍କର ଦକ୍ଷତା ବିକାଶ କରାଯାଉଛି ।


    ସାଥୀଗଣ , ମୋର ଦେଶର ଯୁବକଙ୍କ ଉପରେ ସଂପୂର୍ଣ୍ଣ ବିଶ୍ୱାସ ରହିଛି , ଦେଶର ଯୁବଶକ୍ତି , ଯୁବ ଉର୍ଜ୍ଜା ଉପରେ ସଂପୂର୍ଣ୍ଣ ବିଶ୍ୱାସ ରହିଛି । ଦେଶର ସ୍ୱପ୍ନ ଯଦି କେଉଁଠି ବସା ବାନ୍ଧି ରହିଥାଏ ତ ଦେଶର ଯୁବକଙ୍କ ହୃଦୟରେ ରହିଥାଏ । ସେଥିପାଇଁ ଆମେ ତା ’ ଉପରେ ଧ୍ୟାନ କେନ୍ଦ୍ରିତ କରିଛୁ ।


    ସାଥୀଗଣ , କିଛି ଲୋକ କହୁଛନ୍ତି କି ଆଜିର ଯୁବକ ପାଖରେ ଧୈର୍ଯ୍ୟ ନାହିଁ ।


    ମୁଁ କହୁଛି କି ଏହି କଥା ଆଜି ପିଢିର ଯୁବକଙ୍କ ପାଇଁ , ତାଙ୍କ ଭିତରେ ନବସୃଜନର କାରଣ ହୋଇ ଯାଇଥାଏ ।


    ଜୀବନରେ ଧୈର୍ଯ୍ୟ ରହିବା ଆବଶ୍ୟକ , ଅଧୀର ଜୀବନ ମଧ୍ୟ ଠିକ୍ ନୁହେଁ , କିନ୍ତୁ ଏଭଳି ମଧ୍ୟ ଧୈର୍ଯ୍ୟ ନ ରହିବା ଦରକାର କି ମଣିଷ ନୂତନ କିଛି ଚିନ୍ତା କରି ହିଁ ପାରିବ ନାହିଁ , ଜୀବନ ବିଲକୁଲ ସ୍ଥିର ହୋଇ ରହିଯିବ ।


    ଧୈର୍ଯ୍ୟ ନାହିଁ , ଏଥିପାଇଁ ଆଜିର ଯୁବକ ଅଧିକ ଦ୍ରୁତ ଗତିରେ କାମ କରୁଛନ୍ତି , ନବସୃଜନ କାମ କରୁଛନ୍ତି ଆଉ ପରିଣାମ ମଧ୍ୟ ଆଣୁଛନ୍ତି ।


    ସ୍ୱଚ୍ଛ ଭାରତ ମିଶନ ହେଉ , ବେଟି ବଚାଓ-ବେଟି ପଢ଼ାଓ ଅଭିଯାନ ହେଉ , ବର୍ଜ୍ୟରୁ ସଂପଦ / ଆବର୍ଜନାରୁ ସମ୍ପଦ ହେଉ , ଆପଣଙ୍କ ନବସୃଜନ ସାମାଜିକ ସରକାରଙ୍କ ସହିତ ଯୋଡ଼ି ହୋଇଛି । ଆପଣଙ୍କ ଆଖପାଖରେ ଯେଉଁ ସମସ୍ୟା ରହିଛି , ଆହ୍ୱାନ ରହିଛି , ତାକୁ ଆପଣଙ୍କ ଠାରୁ ଅଧିକ ଭଲ ଭାବରେ ଆଉ କେହି ବୁଝି ପାରିବେ ନାହିଁ । ନବସୃଜନର ଆପଣଙ୍କର ଏହି କ୍ଷମତାକୁ ଧ୍ୟାନରେ ରଖି ସରକାର ‘ ଅଟଳ ନବସୃଜନ ମିଶନ୍ ’ ଆରମ୍ଭ କରିଛନ୍ତି । ଦେଶର ସ୍କୁଲମାନଙ୍କରେ , କଲେଜମାନଙ୍କରେ ନବସୃଜନର ପରିବେଶ-ଅନୁକୂଳ କରିବା ଉପରେ ଜୋର ଦିଆଯାଉଛି । ଛାତ୍ରମାନଙ୍କ ମଧ୍ୟରେ ବୈଜ୍ଞାନିକ ଉତ୍ସାହ ବଢ଼ାଇବା ପାଇଁ ଆଉ ତାଙ୍କର ସୃଜନଶୀଳତାକୁ ସଠିକ୍ ମଞ୍ଚ ଦେବା ପାଇଁ ଦେଶ ସାରା ପାଖାପାଖି ଅଢ଼େଇ ହଜାରରୁ ଅଧକ Atal Tinkering Labs କୁ ମଂଜୁରି ଦିଆଯାଇଛି ।


    ବିନିର୍ମାଣ ପରିବହନ , ଶକ୍ତି , କୃଷି , ଜଳ ଏବଂ ପରିମଳ ଭଳି କ୍ଷେତ୍ରରେ ନବସୃଜନ-ଉଦ୍ୟୋଗୀତାକୁ ପ୍ରୋତ୍ସାହନ ଦେବା ପାଇଁ ଅଟଳ ଅଙ୍କୁର କେନ୍ଦ୍ର ମଧ୍ୟ ଖୋଲା ଯାଉଛି ।


    ଏହି କେନ୍ଦ୍ର ନୂତନ ଷ୍ଟାର୍ଟ ଅପ୍ କୁ ଆର୍ଥିକ ସହାୟତା ମଧ୍ୟ ଦେବେ ଆଉ ସଠିକ୍ ମାର୍ଗ ମଧ୍ୟ ଦେଖାଇବେ ।


    ଭାଇ ଓ ଭଉଣୀମାନେ , ଷ୍ଟାର୍ଟ ଅପ୍ ଇଣ୍ଡିଆ କାର୍ଯ୍ୟକ୍ରମ ଭାରତରେ ହେଉଛି ଷ୍ଟାର୍ଟ ଅପ୍ ବିପ୍ଳବରୁ ଆଧାର ହେଉଛି । ସରକାର 10ହଜାର କୋଟି ଟଙ୍କାର ଷ୍ଟାର୍ଟ ଅପ୍ ପାଣ୍ଠି ଗଠନ କରିଛନ୍ତି ।


    ନୂତନ ଷ୍ଟାର୍ଟ ଅପ୍ କୁ କ୍ରେଡିଟ୍ ଗ୍ୟାରେଂଟି ଦିଆଯାଉଛି , ଟିକସରେ ଛାଡ଼ ଦିଆଯାଉଛି । ସେ ନିଜର ନବସୃଜନର ପେଟେଣ୍ଟ କରିପାରିବେ , ଏଥିପାଇଁ ସରକାରଙ୍କ ତରଫରୁ ସେମାନଙ୍କୁ ଆଇନଗତ ସହାୟତା ମଧ୍ୟ ଦିଆଯାଉଛି ।


    ମୁଁ ଏ ସମସ୍ତ ସୂଚନା ଆପଣଙ୍କୁ ଏଥିପାଇଁ ମଧ୍ୟ ଦେଉଛି କାରଣ କଲେଜରୁ ପଢ଼ି ବାହାରିବା ପରେ ଏହି ସୂଚନା ଆପଣମାନଙ୍କୁ ଆଗକୁ ବଢ଼ିବାରେ ସାହାଯ୍ୟ କରିବ ।


    ଆଜି ଆପଣମାନେ ଯେଉଁ ସଂକଳ୍ପ ନେବେ , ତାହାକୁ ସିଦ୍ଧି କରିବାରେ ଏହି ସୂଚନା ଆପଣମାନଙ୍କୁ ସାହାଯ୍ୟ କରିବ । ପଢ଼ୁଥିବା ସମୟରେ ହିଁ ଆପଣଙ୍କୁ ଷ୍ଟାର୍ଟ ଅପ୍ ଆରମ୍ଭ କରିବାରେ କେହି ରୋକି ପାରିବେ ନାହିଁ , ନିଜର କମ୍ପାନୀ ଖୋଲିବାରେ କେହି ରୋକିବେ ନାହିଁ । ସେହି ସମୟରେ ଆପଣଙ୍କୁ ସରକାରଙ୍କର ଏହି ପଦକ୍ଷେପରୁ ସାହାଯ୍ୟ ମିଳିବ ।


    ଭାଇ ଓ ଭଉଣୀମାନେ , ଦୁନିଆରେ ପ୍ରତ୍ୟେକ ଲୋକ ସୁବିଧା ପାଇଲେ ହିଁ ଆଗକୁ ବଢ଼ିଛନ୍ତି , ଏପରି ଭାବିବା ଜରୁରୀ ନୁହେଁ । ସଂଘର୍ଷ କରି ମଧ୍ୟ ଲୋକ ଆଗକୁ ବଢ଼ନ୍ତି । ଆଜି କେତେ ହିଁ ବିଦେଶୀ କମ୍ପାନୀଗୁଡ଼ିକୁ ଭାରତରୁ ଯାଇଥିବା ଯୁବକ ଚଲଉଛନ୍ତି । ସେମାନେ କମ୍ପାନୀର ପ୍ରେସିଡେଣ୍ଟ ଅଛନ୍ତି , ଚେୟାରମେନ ଅଛନ୍ତି , ସିଇଓ ଅଛନ୍ତି । ଏହି କମ୍ପାନୀଗୁଡ଼ିକରେ ସେମାନଙ୍କର କାମର ଶକ୍ତିକୁ ଦେଖିଛନ୍ତି । କ ’ ଣ ସେ ସିଧାସଳଖ ସେଠାରେ ପହଂଚିଛନ୍ତି ? ନାଇଁ । କ ’ ଣ ରାଜନୈତିକ ବଂଶବାଦ ଭଳି ଉପାୟରେ ସେମାନଙ୍କୁ ସିଧାସଳଖ ସେହି ବଡ଼ ପଦ ମିଳିଛି ? ନାଇଁ । ସେମାଦେ ପରିଶ୍ରମ କରିଛନ୍ତି , ସଂଘର୍ଷ କରିଛନ୍ତି , ସ୍ୱପ୍ନ ଦେଖିଛନ୍ତି , କଷ୍ଟ ଉଠାଇଛନ୍ତି , ଦିନ ରାତି ଝାଳ ବୁହାଇଛନ୍ତି , ତେବେ ଯାଇ ସେଠାରେ ପହଂଚିଛନ୍ତି ।


    ଭାରତର ଯୁବକଙ୍କ ନିକଟରେ ଏହି ସାମର୍ଥ୍ୟ ରହିଛି କି ସେ ଯେଉଁଠାକୁ ମଧ୍ୟ ଯାଇଛି , ନିଜର ଏବଂ ନିଜ ଦେଶର ନାଁ କୁ ଉଜ୍ଜ୍ୱଳ କରିଛି । ଆପଣ ଦେଖିଛନ୍ତି , ଦୁଇ ଦିନ ପୂର୍ବରୁ ହିଁ ଆଂଚଲ ଠାକୁର ଭାରତକୁ ସ୍କିଇଙ୍ଗରେ ଏ ପର୍ଯ୍ୟନ୍ତର ପ୍ରଥମ ଅନ୍ତରାଷ୍ଟ୍ରୀୟ ପଦକ ଦେଇଛନ୍ତି । କିଛି ଦିନ ପୂର୍ବରୁ ମାନୁଷୀ ଛିଲ୍ଲର ଦେଶର ନାଁ କୁ ଉଜ୍ଜ୍ୱଳ କରିଛନ୍ତି ।


    ମୁଁ ମାନୁଛି କି ଯେଉଁମାନେ ସାମାଜିକ ଗଣମାଧ୍ୟମରେ ଅଛନ୍ତି , ସେମାନେ ଅବଶ୍ୟ ପ୍ରତିଦିନ ସଦ୍ୟତମ ସ୍ଥିତି ଜାଣୁଥିବେ କି ସାଗର ପରିକ୍ରମା ପାଇଁ ଯେଉଁ 6 ଝିଅ ବାହାରିଛନ୍ତି , ସେମାନେ ଆଜି କେଉଁଠି ପହଂଚିଛନ୍ତି । ଏହା ସଂକଳ୍ପରୁ ସିଦ୍ଧିର ହେଉଛି ଭିନ୍ନ-ଭିନ୍ନ ଯାତ୍ରା ଯାହା ପ୍ରତ୍ୟେକଙ୍କ ପାଇଁ ପ୍ରେରଣା ହେଉଛି ।


    ସାଥୀଗଣ , ଆଜି ମୋର ଆପଣମାନଙ୍କୁ ଏହା ମଧ୍ୟ ଅନୁରୋଧ ହେଉଛି କି ଖେଳକୁ ନିଜ ଜୀବନର ଗୋଟିଏ ଅଂଶ କରନ୍ତୁ । ଏହି ସମୟରେ ମଂଚ ଉପରେ ରାଜ୍ୟବର୍ଦ୍ଧନ ରାଠୋର ମହାଶୟ ଅଛନ୍ତି , ମୁଁ ମାନୁଛି କି ସେ ମନ୍ତ୍ରୀ ପଛରେ , ଆଗ ହେଉଛନ୍ତି ଜଣେ ଅଲିମ୍ପିଆନ , ଚମତ୍କାର ବନ୍ଧୁକଚାଳନାକାରୀ ।


    ଏମିତି ବି ଆମର ସଂଗ୍ରାମୀ ଓ ତେଜିୟାନ ଯୁବକ ମୁଖ୍ୟମନ୍ତ୍ରୀ ଶ୍ରୀମାନ ଯୋଗୀ ମହାଶୟ ମଧ୍ୟ କିଛି କମ୍ ଖେଳାଳୀ ନୁହଁନ୍ତି , ଆଜିକାଲି ତାଙ୍କ କାମ ଯୋଗୁଁ କେତେଗୁଡ଼ିଏ ରାଜ୍ୟରେ ବହୁତ ଲୋକଙ୍କୁ ତାଙ୍କ ଦ୍ୱାରା ବହୁତ ଅସୁବିଧା ଭୋଗ କରିବାକୁ ପଡ଼ୁଛି , ମୁଁ ଦେଖିଛି କି ଆମର ଯୋଗୀ ମହାଶୟ ଆଜିକାଲି ଟ୍ୱିଟର ଟ୍ୱିଟରର ଖେଳ ଖେଳୁଛନ୍ତି ଆଉ ଟ୍ୱିଟରର ଖେଳରେ ମଧ୍ୟ ଭଲ ଭଲ ଖେଳାଳୀମାନଙ୍କୁ ସେ ପରାସ୍ତ କରି ସାରିଲେଣି । ସେ ଯାହା ହେଉ , ମୁଁ କ୍ରୀଡ଼ା ଉପରେ ଫୋକସ୍ କରିବି ତ ଖେଳ , ଶିକ୍ଷାର ହିଁ ହେଉଛି ଏକ ଉପାୟ ଯାହା କେବଳ ଶରୀରକୁ ସୁସ୍ଥ-ସବଳ ରଖି ନଥାଏ ବରଂ ମସ୍ତିଷ୍କକୁ ଜାଗ୍ରତ କରିଥାଏ । ଖେଳ ଦ୍ୱାରା ଆମେ ଅନୁଶାସନ ଶିଖିଥାଉ ।


    ଖେଳର ପଡ଼ିଆ ଆମକୁ ହାରିବାର ଅର୍ଥ ବୁଝାଇଥାଏ । ଖେଳ ପଡ଼ିଆ ଆମକୁ ନିଜର ଲକ୍ଷ୍ୟ ପ୍ରାପ୍ତି ପାଇଁ କଠିନ ପରିଶ୍ରମ କରିବା ଶିଖାଇଥାଏ । ଟିମ୍ ବା ଦଳଗତ ଭାବନାର ଅର୍ଥ ହେଉଛି କ ’ ଣ , ଏହା ସବୁଠାରୁ ପ୍ରଥମେ ଆମକୁ ଖେଳର ପଡ଼ିଆରେ ହିଁ ଦୃଷ୍ଟିଗୋଚର ହୋଇଥାଏ । ହାରିବା କିମ୍ବା ଜିତିବା କିନ୍ତୁ ଖେଳ ପଡ଼ିଆରୁ ଆମେ ଯେଉଁ ଖେଳୁଆଡ଼୍ ମନୋଭାବ ଶିକ୍ଷା କରିଥାଉ , ତାହା ସାରା ଜୀବନ କାମରେ ଆସିଥାଏ । ଏଥିପାଇଁ ମୁଁ କହୁଛି , ଯିଏ ଖେଳେ - ସିଏ ପ୍ରସ୍ପୁଟିତ ହୁଏ । ଆପଣମାନେ ମଧ୍ୟ ଖୁବ୍ ଖେଳନ୍ତୁ , ଖୁବ୍ ପ୍ରସ୍ପୁଟିତ ହୁଅନ୍ତୁ ।


    ଖେଳ ସହିତ ଆପଣ ଯୋଗକୁ ମଧ୍ୟ ନିଜ ଜୀବନରେ ସାମିଲ କରନ୍ତୁ । ମୋତେ ଅବଗତ କରାଯାଇଛି କି ଯୁବ ଶିବିରରେ ଆପଣ ସମସ୍ତେ ପ୍ରତିଦିନ ଯୋଗ କରିବେ । ଏହି ଅଭ୍ୟାସକୁ ନିଜ ସାଥୀରେ ନେଇ ଯିବେ । ଯୋଗ ଦ୍ୱାରା ଆପଣ ଶରୀର ଏବଂ ମାନସିକ ଭାବେ ଦୃଢ଼ ହେବେ ।


    ମୋର ସାଥୀଗଣ , ଆଗକୁ ବଢ଼ନ୍ତୁ , ନିଜର ବିସ୍ତାର କରନ୍ତୁ , ନିଜର ବ୍ୟକ୍ତିତ୍ୱର ବିସ୍ତାର କରନ୍ତୁ । ଏଠାରେ ଏହି ଯୁବ ମହୋତ୍ସବରେ ମଧ୍ୟ ଅଲଗା-ଅଲଗା ରାଜ୍ୟରୁ ଆପଣଙ୍କର ଯେଉଁ ସାଥୀ ଆସିଛନ୍ତି , ତାଙ୍କ ସହିତ ଖୁବ ମିଶନ୍ତୁ , କଥାବାର୍ତା ହୁଅନ୍ତୁ , ସେମାନଙ୍କୁ ବୁଝନ୍ତୁ , ସେମାନଙ୍କର ଭାଷାକୁ ବୁଝନ୍ତୁ , ସେମାନଙ୍କର ଖାଦ୍ୟପେୟକୁ ବୁଝନ୍ତୁ , ଚାଲି ଚଳଣି ବୁଝନ୍ତୁ ।


    ମୋର ଅନୁଭବ କହୁଛି କି ଏହି ମହୋତ୍ସବରୁ ଆପଣ ଯାହା ଶିଖିବେ , ଆପଣଙ୍କର ଯେଉଁ ସମ୍ବନ୍ଧ ସ୍ଥାପନ ହେବ , ତାହା ସାରା ଜୀବନ ଆପଣଙ୍କ ସାଙ୍ଗରେ ରହିବ , ଆପଣଙ୍କ କାମରେ ଆସିବ । ସାଥୀଗଣ, ଏହା ମଧ୍ୟ ହେଉଛି ଏକ ସଂକଳ୍ପ ଯାହା ଏକ ଭାରତ-ଶ୍ରେଷ୍ଠ ଭାରତକୁ ସିଦ୍ଧି କରିଥାଏ ।


    ସାଥୀଗଣ , ଆମର ଶ୍ରଦ୍ଧେୟ ଶ୍ରୀମାନ ଅଟଳ ବିହାରୀ ବାଜପେୟୀ ମହାଶୟ କହୁଥିଲେ-


    “ କାନ୍ଧକୁ କାନ୍ଧ ମିଳାଇ , ପାଦରେ ପାଦ ମିଶାଇ , ଆମକୁ ଆମର ଜନଯାତ୍ରାକୁ ଧେୟ-ସିଦ୍ଧିର ଶିଖର ପର୍ଯ୍ୟନ୍ତ ନେଇ ଯିବାକୁ ହେବ । ଭବିଷ୍ୟତ ଭାରତ ଆମର ପ୍ରଯତ୍ନ ଆଉ ପରିଶ୍ରମ ଉପରେ ନିର୍ଭର କରେ । ”


    ଆସନ୍ତୁ , ଆମେ ସମସ୍ତେ ମିଳିମିଶି , ଦେଶର ଯୁବକ ମିଶି , ଦେଶର ଶହେ ପଚିଶ କୋଟି ଲୋକ ମିଶି ପରିଶ୍ରମର ପରାକାଷ୍ଠା କରିବା , ନିଜର ଉର୍ଜ୍ଜା ରାଷ୍ଟ୍ର ନିର୍ମାଣରେ ଲଗାଇବା , ନିଉ ଇଣ୍ଡିଆ ତିଆରି କରିବା ।


    ଆଉ ଥରେ ପୁଣି ଆପଣ ସମସ୍ତଙ୍କୁ ଯୁବ ଦିବସ ଆଉ ଯୁବ ମହୋତ୍ସବ ପାଇଁ ଶୁଭ କାମନା ଜଣାଇ ସ୍ୱାମୀ ବିବେକାନନ୍ଦଙ୍କୁ ପୁନଃ ସ୍ମରଣ କରି , ସେ ଯେଉଁ ମାର୍ଗ ଦେଖାଇଛନ୍ତି , ସାମାଜିକ ସମାନତାର ଯେଉଁ ମାର୍ଗ ଦେଖାଇଛନ୍ତି , ଉଚ୍ଚ ନିଚ୍ଚର ଭେଦଭାବରୁ ମୁକ୍ତି ପାଇବାର ଯେଉଁ ମାର୍ଗ ଦେଖାଇଛନ୍ତି , ରାଷ୍ଟ୍ର ପାଇଁ ଜୀଇଁବା ମରିବାର ଯେଉଁ ମାର୍ଗ ଦେଖାଇଛନ୍ତି ଏଭଳି ମହାପୁରୁଷଙ୍କର ଜନ୍ମ ଦିବସରେ ଯୁବ ପ୍ରେରଣା , ଯୁବ ସାମର୍ଥ୍ୟ , ଯୁବ ସଂକଳ୍ପ ସହିତ ଆପଣ ଆଗକୁ ବଢ଼ନ୍ତୁ ଏହି ଶୁଭକାମନା ସହିତ , ମୁଁ ମୋର ବକ୍ତବ୍ୟ ସମାପ୍ତ କରୁଛି ।


    ବହୁତ-ବହୁତ ଧନ୍ୟବାଦ!!!


    ଜୟ ହିନ୍ଦ!!!


    **********

    
    
    (Release ID: 1516730) Visitor Counter : 2