      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଅନଗ୍ରସର ଜିଲ୍ଲାର ଜିଲ୍ଲାପାଳମାନଙ୍କ ସହ ମତ ବିନିମୟ କଲେ ପ୍ରଧାନମନ୍ତ୍ରୀ;
      ଆଞ୍ଚଳିକ ବୈଷମ୍ୟ ଦୂର କରିବା ଲାଗି 115 ଅତି ପଛୁଆ ଜିଲ୍ଲାର ବିକାଶ ଅନିବାର୍ଯ୍ୟ : ନରେନ୍ଦ୍ର ମୋଦୀ

      Posted On: 05 JAN 2018 5:12PM by PIB Bhubaneshwar

    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ଅନଗ୍ରସର ଜିଲ୍ଲାଗୁଡ଼ିକର ଜିଲ୍ଲାପାଳ ଏବଂ ଜିଲ୍ଲାଧିକାରୀମାନଙ୍କ ସହ ଆଲୋଚନା କରିଛନ୍ତି । ନୂଆଦିଲ୍ଲୀର ଡ . ଆମ୍ବେଦକର ଆନ୍ତର୍ଜାତିକ କେନ୍ଦ୍ରଠାରେ ନୀତି ଆୟୋଗ ପକ୍ଷରୁ ଆୟୋଜିତ ସମ୍ମିଳନୀ ଅବସରରେ ଏହି ଆଲୋଚନା ହୋଇଥିଲା ।


    2022 ସୁଦ୍ଧା ନୁଆ ଭାରତ ନିର୍ମାଣର ସ୍ୱପ୍ନକୁ ସାକାର କରିବା ଲାଗି ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ସଂକଳ୍ପକୁ ଦୃଷ୍ଟିରେ ରଖି ଏହି କାର୍ଯ୍ୟକ୍ରମ ଆୟୋଜନ କରାଯାଇଥିଲା । ନିର୍ଦ୍ଦିଷ୍ଟ ବିକାଶ ମାନଦଣ୍ଡରେ ପଛୁଆ ରହିଥିବା 115ଟି ଜିଲ୍ଲାର ଦ୍ରୁତ ବିକାଶ ଲାଗି କେନ୍ଦ୍ର ସରକାର ଏକ ବୃହତ୍ତ ନୀତିଗତ ପ୍ରୟାସ ଆରମ୍ଭ କରିଛନ୍ତି ।


    6ଟି ଗ୍ରୁପରେ ଅଧିକାରୀମାନେ ପୁଷ୍ଟିସାଧନ , ଶିକ୍ଷା , ମୌଳିକ ଭିତ୍ତିଭୂମି , କୃଷି , ଜଳସମ୍ପଦ , ବାମପନ୍ଥୀ ଉଗ୍ରବାଦର ନିରାକରଣ ଓ ଆର୍ଥିକ ଅନ୍ତର୍ଭୂକ୍ତିକରଣ ଏବଂ ଦକ୍ଷତା ବିକାଶ ସମ୍ପର୍କରେ ରିପୋର୍ଟମାନ ଉପସ୍ଥାପନ କରିଥିଲେ ।


    ଏହି ଅବସରରେ ଉପସ୍ଥିତ କେନ୍ଦ୍ରମନ୍ତ୍ରୀ ଏବଂ କେନ୍ଦ୍ର ସରକାରଙ୍କ ବରିଷ୍ଠ ଅଧିକାରୀଙ୍କ ସହିତ ଜିଲ୍ଲାପାଳମାନଙ୍କୁ ଉଦବୋଧନ ଦେଇ ପ୍ରଧାନମନ୍ତ୍ରୀ କହିଥିଲେ ଯେ ଡ . ଆମ୍ବେଦକର ଆନ୍ତର୍ଜାତୀୟ କେନ୍ଦ୍ରରେ ଏହା ପ୍ରଥମ ସରକାରୀ କାର୍ଯ୍ୟକ୍ରମ ହୋଇଥିବାରୁ ଏହା ବିଶେଷ ଗୁରୁତ୍ୱ ବହନ କରୁଛି ।


    ସେ କହିଥିଲେ ଯେ କେତେକ ଅଂଚଳ ତୁଳନାତ୍ମକ ଭାବେ ପଛୁଆ ରହିବା ସେହି ଅଂଚଳର ଲୋକମାନଙ୍କ ପ୍ରତି ଅନ୍ୟାୟ । ଏହି ପରିପ୍ରେକ୍ଷୀରେ , ସେ କହିଥିଲେ , 115ଟି ପଛୁଆ ଜିଲ୍ଲାର ବିକାଶ ପାଇଁ ପ୍ରୟାସ ଦ୍ୱାରା ଡ . ଆମ୍ବେଦକରଙ୍କ ସ୍ୱପ୍ନ ସାକାର ହୋଇପାରିବ । ସେ ସର୍ବଦା ବଂଚିତଙ୍କ ଉତ୍ଥାନ ପାଇଁ ପ୍ରୟାସ କରିଥିଲେ ।


    ଜନଧନ ଯୋଜନା , ଶୌଚାଳୟ ନିର୍ମାଣ ଏବଂ ଗ୍ରାମାଂଚଳ ବିଦ୍ୟୁତିକରଣ ସମ୍ପର୍କରେ ଉଦାହରଣ ଦେଇ ପ୍ରଧାନମନ୍ତ୍ରୀ କହିଥିଲେ ଯେ ଦୃଢ଼ ସଂକଳ୍ପ ରହିଲେ ଆମ ଦେଶ ପାଇଁ କିଛି ବି ଅସମ୍ଭବ ନୁହେଁ । ମୃତ୍ତିକା ପରୀକ୍ଷଣ ଭଳି ସମ୍ପୂର୍ଣ୍ଣ ନୂଆ ପ୍ରୟାସର ସଫଳତା ସମ୍ପର୍କରେ ମଧ୍ୟ ସେ ଉଦାହରଣ ଦେଇଥିଲେ ।


    ବର୍ତ୍ତମାନ ଭାରତରେ ଅପାର ସମ୍ଭାବନା , ବିଶାଳ ସାମର୍ଥ୍ୟ ଏବଂ ସୀମାହୀନ ସୁଯୋଗ ରହିଛି ବୋଲି ସେ ଜୋର ଦେଇଥିଲେ । ଏହି ପରିପ୍ରେକ୍ଷୀରେ , ପ୍ରଧାନମନ୍ତ୍ରୀ ସହଜ ବ୍ୟବସାୟ କାରବାର ( ଇଜ ଅଫ ଡୁଇଂ ବିଜନେସ ) ରେ ସୁଧାର ସମ୍ପର୍କରେ ଉଲ୍ଲେଖ କରିଥିଲେ । ଏହି ସଫଳତା ପାଇଁ ସେ ସରକାରୀ ଅଧିକାରୀ ଏବଂ ଟିମ ଇଣ୍ଡିଆକୁ ଶ୍ରେୟ ଦେଇଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ସମାଧାନର ସୂତ୍ର କେବେହେଲେ ଉପରସ୍ତରରୁ ଥୋପାଯାଏ ନାହିଁ । ତେଣୁ କ୍ଷେତ୍ର ତଥା ପ୍ରଶାସନର ତୃଣମୂଳ ସ୍ତରରେ ରହିଥିବା ଲୋକମାନେ ସମାଧାନ ପାଇଁ ଯୋଗଦାନ କରିବା ଉଚିତ । ଏହି ପରୀପ୍ରେକ୍ଷୀରେ , ବର୍ତ୍ତମାନ ପିଢ଼ି ନିକଟରେ ରହିଥିବା ସ୍ପଷ୍ଟ ଚିନ୍ତାଧାରା ଏବଂ ଦୃଢ଼ ବିଶ୍ୱାସକୁ ସେ ପ୍ରଶଂସା କରିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ଆଂଚଳିକ ବୈଷମ୍ୟକୁ ଅନିଶ୍ଚିତ କାଳ ପର୍ଯ୍ୟନ୍ତ ବଢ଼ିବାକୁ ଦିଆଯିବା ଉଚିତ ନୁହେଁ । ତେଣୁ ପଛୁଆ ଜିଲ୍ଲାଗୁଡ଼ିକର ବିକାଶ ଗୁରୁତ୍ୱପୂର୍ଣ୍ଣ । ସେ କହିଥିଲେ ଯେ ସଫଳତାର କାହାଣୀ ଏହି ଅଂଚଳରେ ନକାରାତ୍ମକ ଚିନ୍ତାଧାରା ଏବଂ ମନୋବୃତ୍ତିକୁ ବଦଳାଇବାରେ ଗୁରୁତ୍ୱପୂର୍ଣ୍ଣ ଭୂମିକା ତୁଲାଇବ । ତେଣୁ ପ୍ରଥମେ ଏହି ମନୋବୃତ୍ତିକୁ ନିରାଶାବାଦରୁ ଆଶାବାଦକୁ ପରିବର୍ତ୍ତନ କରିବାର ଆବଶ୍ୟକତା ରହିଥିବା ସେ ବର୍ଣ୍ଣନା କରିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ବିକାଶ ପାଇଁ ଜନ ଆନ୍ଦୋଳନ ନିମନ୍ତେ ପ୍ରମୁଖ ଦଳରେ ରହିଥିବା ବୁଦ୍ଧିମତାଗୁଡ଼ିକର ସମ୍ମିଶ୍ରଣର ଆବଶ୍ୟକତା ରହିଛି । ଏହି ପରିପ୍ରେକ୍ଷୀରେ ଜିଲ୍ଲାସ୍ତରରେ ମାନସମନ୍ଥନ ଉପରେ ସେ ଗୁରୁତ୍ୱାରୋପ କରିଥିଲେ । ସ୍ୱଚ୍ଛ ଭାରତ ଅଭିଯାନର ଉଦାହରଣ ଦେଇ ସେ କହିଥିଲେ ଯେ ଲୋକମାନଙ୍କ ସମ୍ପୃକ୍ତି ପାଇଁ ବ୍ୟବସ୍ଥିତ ପ୍ରକ୍ରିୟାର ଆବଶ୍ୟକତା ରହିଛି । ବିକାଶ ଲକ୍ଷ୍ୟର ଉପଲବ୍ଧୀରେ ସକାରାତ୍ମକ ବର୍ଣ୍ଣନା ଏବଂ ଆଶାବାଦ ସୃଷ୍ଟି କରିବା ଉପରେ ସେ ଗୁରୁତ୍ୱାରୋପ କରିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ଅନଗ୍ରସର ଜିଲ୍ଲାଗୁଡ଼ିକରେ ଲୋକମାନଙ୍କ ଆଶାଆକାଂକ୍ଷାକୁ ହୃଦବୋଧ କରି ସେଗୁଡ଼ିକର ସମାଧାନ କରିବା ଆବଶ୍ୟକ । ସରକାରୀ ଯୋଜନା ସହିତ ଲୋକମାନଙ୍କ ଆଶାଆକାଂକ୍ଷାକୁ ଯୋଡ଼ିବା ଲାଗି ଜନସାଧାରଣଙ୍କ ସମ୍ପୃକ୍ତିର ଆବଶ୍ୟକତା ରହିଛି । ସେ କହିଥିଲେ ଯେ ବିକାଶ ଲକ୍ଷ୍ୟଗୁଡ଼ିକୁ ପହଁଚାଇବା ଜରିଆରେ 115ଟି ଅନଗ୍ରସର ଜିଲ୍ଲାର ଜିଲ୍ଲାପାଳଙ୍କ ନିକଟରେ ଦୀର୍ଘସ୍ଥାୟୀ ସନ୍ତୋଷ ପ୍ରାପ୍ତ କରିବାର ସୁଯୋଗ ରହିଛି । ସେ କହିଥିଲେ ଯେ ଜୀବନପଥରେ ଆସୁଥିବା ଆହ୍ୱାନର ମୁକାବିଲା କରିବା ଦ୍ୱାରା ଲକ୍ଷ୍ୟ ହାସଲ କରିବା ସମ୍ଭବ ହୋଇଥାଏ ଏବଂ ଏହି ଜିଲ୍ଲାପାଳମାନଙ୍କ ନିକଟରେ ସେହି ସୁଯୋଗ ରହିଛି । ବାବାସାହେବ ଆମ୍ବେଦକରଙ୍କ ଜୟନ୍ତୀ 14 ଏପ୍ରିଲ ପୂର୍ବରୁ ତିନି ମାସ ମଧ୍ୟରେ ନିଷ୍ଠାପର ଉଦ୍ୟମ କରି ଆଖିଦୃଶିଆ ପରିଣାମ ହାସଲ ପାଇଁ ସେ ଆହ୍ୱାନ କରିଥିଲେ । ସେ କହିଥିଲେ , ଏପରି ଉତ୍ତମ ପ୍ରଦର୍ଶନ କରିଥିବା ଏକ ଜିଲ୍ଲାକୁ ଆସନ୍ତା ଏପ୍ରିଲରେ ସେ ଗସ୍ତ କରିବାକୁ ଚାହିଁବେ । ସେ କହିଥିଲେ ଯେ ଏହି 115ଟି ଜିଲ୍ଲା ବିକଶୀତ ନୂଆ ଭାରତର ମୂଳଦୁଆ ହୋଇପାରିବ ।


    **********

    
    
    (Release ID: 1515801) Visitor Counter : 10