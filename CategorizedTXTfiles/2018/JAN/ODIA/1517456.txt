      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ସାଇବର ସ୍ପେସ୍ ଜାତୀୟ ନିରାପତ୍ତା ପ୍ରତି ବିପଦ : ରାଜନାଥ ସିଂହ
      ମାନେସରରେ ଅନୁଷ୍ଠିତ ଅଷ୍ଟମ ସର୍ବଭାରତୀୟ ପୁଲିସ କମାଣ୍ଡୋ ପ୍ରତିଯୋଗିତାର ଉଦ୍ୟାପନୀ ସମାରୋହରେ ଯୋଗ ଦେଲେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ

      Posted On: 20 JAN 2018 7:51PM by PIB Bhubaneshwar

    ହରିୟାଣାର ମାନେସର (ଗୁରୁଗ୍ରାମ)ଠାରେ ସର୍ବଭାରତୀୟ ଅଷ୍ଟମ ପୁଲିସ କମାଣ୍ଡୋ ପ୍ରତିଯୋଗିତାର ଉଦଯାପନୀ ସମାରୋହରେ ଯୋଗ ଦେଇ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ଶ୍ରୀ ରାଜନାଥ ସିଂହ କହିଛନ୍ତି , ଏ ପର୍ଯ୍ୟନ୍ତ ଜାତୀୟ ନିରାପତ୍ତା ପ୍ରତି ଯେତିକି ପ୍ରକାରର ବିପଦ ଦେଖା ଦେଇଥିଲା , ଏଥିରେ ଏକ ନୂତନ ବିପଦ ଯୋଗ ହୋଇଛି । ଭୂପୃଷ୍ଠ , ସମୁଦ୍ର ଏବଂ ଆକାଶ ପଥରେ ଜାତୀୟ ନିରାପତ୍ତା ପ୍ରତି ଦେଖା ଦେଉଥିବା ପାରମ୍ପରିକ ବିପଦର ମୁକାବିଲା କରିବା ସହ ସାଇବର ସ୍ପେସ ବିପଦର ସମ୍ମୁଖୀନ ହେବା ପାଇଁ କମାଣ୍ଡୋ ମାନେ ସର୍ବଦା ପ୍ରସ୍ତୁତ ରହିବାକୁ ରାଜନାଥ ସିଂହ ଆହ୍ୱାନ ଦେଇଥିଲେ । ୱେବସାଇଟ ହ୍ୟାକ୍ କରିବା ଏବଂ ଡାଟା (ତଥ୍ୟ ଚୋରାଇବା ମଧ୍ୟ ଜାତୀୟ ନିରାପତ୍ତା ପ୍ରତି ବିପଦ ବୋଲି ସେ କହିଥିଲେ ।


    କମାଣ୍ଡୋଙ୍କ ବୀରତ୍ୱକୁ ପ୍ରଶଂସା କରି ସେ କହିଥିଲେ , ଦେଶକୁ ଖରାପ ନଜରରେ ଦେଖୁଥିବା ଦୁଷ୍ଟ ଶକ୍ତିମାନଙ୍କୁ କମାଣ୍ଡୋମାନେ ସେମାନଙ୍କ ଦୃଢ଼ ମୁଷ୍ଟି ଦ୍ୱାରା ସାବାଡ୍ କରିପାରିବେ ବୋଲି ତାଙ୍କର ବିଶ୍ୱାସ ଅଛି । ଜଣେ କମାଣ୍ଡୋ କେବଳ ଶାରିରୀକ ଶକ୍ତି କିମ୍ବା ଅସ୍ତ୍ରଶସ୍ତ୍ର ଦ୍ୱାରା ଶତ୍ରୁର ମୁକାବିଲା କରି ନଥାଏ , ବରଂ ମାନସିକ ଶକ୍ତି ଦ୍ୱାରା ଆସନ୍ନ ବିପଦକୁ ଆକଳନ କରି ସୀମିତ ସମ୍ବଳ ମଧ୍ୟରେ ତାହାକୁ ଜୟ କରିଥାଏ । ଏହାହିଁ ଜଣେ ସୈନିକ ଓ କମାଣ୍ଡୋ ମଧ୍ୟରେ ଫରକ । 2001 ସଂସଦ ଆକ୍ରମଣ , 2002 ଅକ୍ଷରଧାମ ଆକ୍ରମଣ , 2008 ମୁମ୍ବାଇ ଆକ୍ରମଣ ଏବଂ ନିକଟରେ ଘଟିଥିବା ପଠାଣକୋଟ ଆତଙ୍କବାଦୀ ଆକ୍ରମଣ ଘଟଣାରେ କମାଣ୍ଡୋମାନେ ଅଦମ୍ୟ ବୀରତ୍ୱ ପ୍ରଦର୍ଶନ କରି ଦେଶକୁ ଗର୍ବିତ କରିଛନ୍ତି । ଏହି ଅବସରରେ ଏନଏସଜି କଲ୍ୟାଣ ପାଣ୍ଠିକୁ ରାଜନାଥ ସିଂ 5 କୋଟି ଟଙ୍କା ଦେବାକୁ ଘୋଷଣା କରିଥିଲେ ।


    ଏହି ଅବସରରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ଏକ କ୍ଷୁଦ୍ର ବିବରଣୀ ଏବଂ କଫି ଟେବୁଲ ବୁକ୍ ଉନ୍ମୋଚନ କରିଥିଲେ । ସେ ମାର୍ଚ୍ଚପାଷ୍ଟରେ ଅଭିବାଦନ ଗ୍ରହଣ କରିବା ସହ କୃତୀ କମାଣ୍ଡୋମାନଙ୍କୁ ପଦକ ଓ ଟ୍ରଫି ପ୍ରଦାନ କରିଥିଲେ । ନ୍ୟାସନାଲ ସିକ୍ୟୁରିଟି ଗାର୍ଡ (ଏନଏସଜି) ଦ୍ୱାରା ଆୟୋଜିତ ଏହି ସପ୍ତାହବ୍ୟାପୀ ଅଷ୍ଟମ ସର୍ବଭାରତୀୟ ପୁଲିସ କମାଣ୍ଡୋ ପ୍ରତିଯୋଗିତାରେ ବିଭିନ୍ନ ଅର୍ଦ୍ଧ ସାମରିକ ବଳ ଓ ରାଜ୍ୟ ପୁଲିସ ଅଂଶ ଗ୍ରହଣ କରିଥିଲେ । ଏନଏସଜି ଟିମ୍ ଏହି ସମ୍ମାନଜନକ ପ୍ରତିଯୋଗିତାରେ ବିଜୟୀ ହୋଇଥିଲା । ବିଏସଏଫ୍ ଟିମ୍ ଦ୍ୱିତୀୟ ଏବଂ ମହାରାଷ୍ଟ୍ର ପୁଲିସ ତୃତୀୟ ସ୍ଥାନରେ ରହିଥିଲେ । ଏହି ପ୍ରତିଯୋଗିତାରେ ପ୍ରଥମ ଥର ପାଇଁ ସ୍ନାଇପର ସୁଟିଂ ପ୍ରତିଯୋଗିତାକୁ ସାମିଲ କରାଯାଇଥିଲା । ପ୍ରତିଯୋଗିତା ସମୟରେ କମାଣ୍ଡୋମାନଙ୍କ ଅତ୍ୟାଧୁନିକ ଅସ୍ତ୍ରଶସ୍ତ୍ରକୁ ନେଇ ଏକ ପ୍ରଦର୍ଶନୀ ମଧ୍ୟ ଆୟୋଜିତ ହୋଇଥିଲା । ଅତିଥି ମାନଙ୍କ ମଧ୍ୟରେ ଏନଏସଜି ମହା ନିର୍ଦ୍ଦେଶକ ସୁଧିର ପ୍ରତାପ ସିଂହ ଏବଂ ଆଇବି ନିର୍ଦ୍ଦେଶକ ରାଜୀବ ଜୈନ ଉପସ୍ଥିତ ଥିଲେ ।


    **********

    
    
    (Release ID: 1517456) Visitor Counter : 5