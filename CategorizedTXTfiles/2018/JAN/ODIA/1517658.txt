      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଏନଡିଆରଏଫର 13ତମ ପ୍ରତିଷ୍ଠା ଦିବସ ପାଳିତ
      • ଗତ ବର୍ଷ 4 ହଜାର ଲୋକଙ୍କୁ ବିପର୍ଯ୍ୟୟରୁ ଉଦ୍ଧାର କରିଛି ଏନଡିଆରଏଫ୍

      Posted On: 19 JAN 2018 5:39PM by PIB Bhubaneshwar

    ନ୍ୟାସନାଲ ଡିଜାଷ୍ଟର ରେସପନ୍ସ ଫୋର୍ସ ( ରାଷ୍ଟ୍ରୀୟ ବିପର୍ଯ୍ୟୟ ପ୍ରଶମନ ବଳ - ଏନଡିଆରଏଫ୍ ) ନୂଆଦିଲ୍ଲୀରେ ଆଜି ତାର ତ୍ରୟୋଦଶ ପ୍ରତିଷ୍ଠା ଦିବସ ପାଳନ କରିଛି । ଏହି ଅବସରରେ ଇଣ୍ଟେଲିଜେନ୍ସ ବ୍ୟୁରୋର ନିର୍ଦ୍ଦେଶକ ରାଜୀବ ଜୈନ ମୁଖ୍ୟ ଅତିଥି ଭାବେ ଯୋଗ ଦେଇଥିଲେ । କାର୍ଯ୍ୟକ୍ରମରେ ଏନଡିଆରଏଫର ମହା ନିର୍ଦ୍ଦେଶକ ସଞ୍ଜୟ କୁମାର , ଏନଡିଏମ୍ଏ ସଦସ୍ୟ ଆର କେ ଜୈନ , ଏନଡିଆରଏଫ୍ ଆଇଜି ରବି ଜୋଏଶ୍ କୋକୁ ଏବଂ ଏନଏସଡିସିର ବିଶାଳ ଶର୍ମା ଉପସ୍ଥିତ ଥିଲେ ।


    ରାଜୀବ ଜୈନ ଏନଡିଆରଏଫକୁ ପ୍ରଶଂସା କରି କହିଥିଲେ , ବିଗତ କେତେ ବର୍ଷ ମଧ୍ୟରେ ଏନଡିଆରଏଫ୍ ବିପର୍ଯ୍ୟୟ ବେଳେ ଅତ୍ୟଧିକ ପେସାଦାର ମନୋବୃତ୍ତି , ସାହସ ଓ ପ୍ରତିବଦ୍ଧତାର ସହ ଲୋକମାନଙ୍କୁ ଉଦ୍ଧାର କରିବାରେ ସଫଳ ହୋଇପାରିଛି । ସେହିପରି ବିପର୍ଯ୍ୟୟ ବିପଦ ହ୍ରାସ ଦିଗରେ ଏନଡିଆରଏଫର ଭୂମିକା ଓ ଉତ୍ସର୍ଗୀକୃତ ମନୋଭାବକୁ ଏନଡିଏମ୍ଏ ସଦସ୍ୟ ଆର କେ ଜୈନ ପ୍ରଶଂସା କରିଥିଲେ । ବିଗତ ଏକ ବର୍ଷ ମଧ୍ୟରେ ବିପର୍ଯ୍ୟୟ ବେଳେ ପ୍ରାୟ 4 ହଜାର ଲୋକଙ୍କୁ ଉଦ୍ଧାର କରିବାରେ ସଫଳ ହୋଇଥିବା ଏନଡିଆରଏଫକୁ ପ୍ରଶଂସା କରି ଇଣ୍ଟେଲିଜେନ୍ସ ବ୍ୟୁରୋର ନିର୍ଦ୍ଦେଶକ ରାଜୀବ ଜୈନ କହିଥିଲେ , ଏହି ସଂସ୍ଥା ଦେଶବାସୀଙ୍କ ଆଶାରୁ ଉର୍ଦ୍ଧ୍ଵରେ କାମ କରିପାରିଛି ।


    ଏନଡିଆରଏଫ୍ ମହାନିର୍ଦ୍ଦେଶକ ସଞ୍ଜୟ କୁମାର ଦେଶ ସମ୍ମୁଖୀନ ହେଉଥିବା ବିପର୍ଯ୍ୟୟ ଏବଂ ଭାରତ ଓ ବିଶ୍ୱ ସ୍ତରରେ ଏହାର ମୁକାବିଲା ଦିଗରେ ହୋଇଥିବା ଗୁରୁତ୍ୱପୂର୍ଣ୍ଣ ପରିବର୍ତ୍ତନ ସମ୍ପର୍କରେ କହିଥିଲେ । ବିପର୍ଯ୍ୟୟର ମୁକାବିଲା ଦିଗରେ ଦେଶର ପ୍ରତ୍ୟେକ ନାଗରିକଙ୍କୁ ସଚେତନ କରିବା ଲାଗି ନିୟମିତ କାର୍ଯ୍ୟକ୍ରମ ହେଉଥିବା ସେ ସୂଚନା ଦେଇଥିଲେ । ଏ ପର୍ଯ୍ୟନ୍ତ ସଚେତନତା କାର୍ଯ୍ୟକ୍ରମ , ବିଦ୍ୟାଳୟ ନିରାପତ୍ତା କାର୍ଯ୍ୟକ୍ରମ ଏବଂ ମକ୍ ଡ୍ରିଲ ଜରିଆରେ ସାଢ଼େ 55.5 ଲକ୍ଷ ଲୋକଙ୍କୁ ସଚେତନ କରାଯାଇଥିବା ସେ କହିଥିଲେ । ଏନଡିଆରଏଫ୍ ଏବେ ବିପର୍ଯ୍ୟୟ ପରିଚାଳନା ଏବଂ ବିପଦ ହ୍ରାସ ଦିଗରେ ଉଲ୍ଳେଖନୀୟ ଭୂମିକା ଗ୍ରହଣ କରି ଜାତୀୟ ଓ ଆନ୍ତର୍ଜାତିକ ସ୍ତରରେ ପ୍ରଶଂସା ପାଇଥିବା ସେ କହିଥିଲେ । 2017 ରେ ବନ୍ୟା , ଭୂକମ୍ପ , ଭୂସ୍ଖଳନ , ଡଙ୍ଗା ବୁଡ଼ି , ଟ୍ରେନ୍ ଦୁର୍ଘଟଣା , କୋଠା ଭୁଶୁଡ଼ିବା ଆଦି ଘଟଣାରେ 447 ଟି ଅପରେସନରେ ଏନଡିଆରଏଫ୍ ଭାଗ ନେଇଛି । ଏସବୁ ଅପରେସନରେ ଏନଡିଆରଏଫ୍ 4 ହଜାର ଲୋକଙ୍କୁ ଉଦ୍ଧାର କରିବା ସହ ଏକ ଲକ୍ଷ ଲୋକଙ୍କୁ ସୁରକ୍ଷିତ ସ୍ଥାନକୁ ସ୍ଥାନାନ୍ତର କରିପାରିଛି ।


    ଏନଏସଡିସି ଓ ଏନଡିଆରଏଫ୍ ମଧ୍ୟରେ ଏକ ବୁଝାମଣାପତ୍ର ମଧ୍ୟ ସ୍ୱାକ୍ଷର ହୋଇଛି । ଏଥିସହ କାର୍ଯ୍ୟକ୍ରମରେ ଫେସବୁକ୍ ସହ ମଧ୍ୟ ସହଯୋଗ ଆରମ୍ଭ ହୋଇଛି । ଏହା ମଧ୍ୟରେ ଅନ୍ତର୍ଭୁକ୍ତ ଅଛି ଜିଓଗ୍ରାଫିକାଲ ମେସେଜିଂ , ବିପର୍ଯ୍ୟୟ ସୂଚନା ପ୍ରଦାନକାରୀ ସ୍ୱେଚ୍ଛାସେବୀ ଏବଂ ଗୋଷ୍ଠୀଗତ ଦକ୍ଷତା ବୃଦ୍ଧି ।


    ଏହି କାର୍ଯ୍ୟକ୍ରମରେ ମୁଖ୍ୟ ଅତିଥି ଏନଡିଆରଏଫ୍ ସ୍ମରଣିକା ଉନ୍ମୋଚନ କରିବା ସହ କୃତି କ୍ରୀଡ଼ା ପ୍ରତିଯୋଗୀଙ୍କୁ ପୁରସ୍କୃତ କରିଥିଲେ । ଉଲ୍ଲେଖନୀୟ ସେବା ପାଇଁ ଏନଡିଆରଏଫ୍ କର୍ମଚାରୀଙ୍କୁ ମଧ୍ୟ ପଦକ ପ୍ରଦାନ କରାଯାଇଥିଲା ।


    ପିଏମ୍ଓ , ଏନଡିଏମ୍ଏ , ଏନ୍ଆଇଡିଏମ୍ , ଅର୍ଦ୍ଧ ସାମରିକ ବଳ ଓ ଏସଡିଆରଏଫ୍ ମୁଖ୍ୟମାନେ ଏବଂ ଗଣମାଧ୍ୟମ ପ୍ରତିନିଧିମାନେ କାର୍ଯ୍ୟକ୍ରମରେ ଉପସ୍ଥିତ ଥିଲେ ।


    2006 ମସିହା ଜାନୁଆରୀ 19 ତାରିଖରେ ପ୍ରତିଷ୍ଠିତ ଏନଡିଆରଏଫ୍ ଏକ ବହୁମୁଖୀ ଏବଂ ଦକ୍ଷ ସଂସ୍ଥା । ଦେଶରେ ବିପର୍ଯ୍ୟୟ ପରିଚାଳନା ଏବଂ ବିପର୍ଯ୍ୟୟ ବିପଦ ହ୍ରାସ ଦିଗରେ ଏହାର ଗୁରୁତ୍ୱପୂର୍ଣ୍ଣ ଭୂମିକା ରହିଛି ।


    **************

    
    
    (Release ID: 1517658) Visitor Counter : 1