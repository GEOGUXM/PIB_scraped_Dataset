      ରେଳ ମନ୍ତ୍ରଣାଳୟ

      ଭାରତୀୟ ରେଳବାଇର ଟେକ୍ନୋଲୋଜି ମିସନ୍ ପାଇଁ ବୁଝାମଣା ପତ୍ର ସ୍ୱାକ୍ଷର
      Posted On: 04 JAN 2018 8:29PM by PIB Bhubaneshwar


    ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ‘ ସବକା ସାଥ୍ , ସବକା ବିକାଶ ’ ନୀତିକୁ ସଫଳ କରିବା ପାଇଁ ଭାରତୀୟ ରେଳବାଇର ଟେକ୍ନୋଲୋଜି ମିସନ ( TMIR ) ସକାଶେ କେନ୍ଦ୍ର ସରକାରଙ୍କ ତିନୋଟି ମନ୍ତ୍ରଣାଳୟ ହାତ ମିଳାଇଛନ୍ତି । ରେଳ ମନ୍ତ୍ରଣାଳୟ , ମାନବ ସମ୍ବଳ ବିକାଶ ମନ୍ତ୍ରଣାଳୟ ଏବଂ ବିଜ୍ଞାନ ଓ ପ୍ରଯୁକ୍ତି ବିଭାଗ ( ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟ ) ଟିଏମ୍ଆଇ ପାଇଁ ମିଳିତ ଭାବେ ପାଣ୍ଠି ଯୋଗାଣ ସକାଶେ 2018 ଜାନୁଆରୀ 4 ତାରିଖରେ ଦିଲ୍ଲୀର ରେଳ ଭବନରେ ଏକ ବୁଝାମଣା ପତ୍ର ( MOU ) ରେ ସ୍ୱାକ୍ଷର କରିଛନ୍ତି ।


    ଏମ୍ଓୟୁରେ ରେଳ ମନ୍ତ୍ରଣାଳୟ ପକ୍ଷରୁ ଅଧ୍ୟକ୍ଷ / ଟିଏମ୍ଆଇଆର ପ୍ରଫେସର ଏନ ଏସ ବ୍ୟାସ , ସହ - ଅଧ୍ୟକ୍ଷ / ଟିଏମ୍ଆଇଆର ଆଲୋକ କୁମାର , ମାନବ ସମ୍ବଳ ବିକାଶ ମନ୍ତ୍ରଣାଳୟ ପକ୍ଷରୁ ଅତିରିକ୍ତ ସଚିବ ( TE ) ଆର ସୁବ୍ରମନ୍ୟମ ଏବଂ ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟ ପକ୍ଷରୁ ପରାମର୍ଶଦାତା / ଡିଏସଟି ଡକ୍ଟର ନିରଜ ଶର୍ମା ଦସ୍ତଖତ କରିଛନ୍ତି ।


    ଏହି ଅବସରରେ ରେଲୱେ ବୋର୍ଡ ଚେୟାରମ୍ୟାନ୍ ଅଶ୍ୱିନୀ ଲୋହାନୀ କହିଲେ ଯେ , ‘ ଭାରତୀୟ ରେଳବାଇରେ ଟେକ୍ନୋଲୋଜି ମିସନ ପାଇଁ ସହଯୋଗ ବିଭିନ୍ନ ପକ୍ଷଙ୍କ ମଧ୍ୟରେ ବୁଝାମଣା ହୋଇଛି । ରେଳବାଇର ଟେକ୍ନୋଲୋଜି ମିସନ ସହ ନିର୍ଦ୍ଦିଷ୍ଟ ରେଳ ପ୍ରକଳ୍ପଗୁଡ଼ିକର ଗବେଷଣା ପାଇଁ ମଧ୍ୟ ନିବେଶକୁ ସହଜ କରିବ ଏହି ବୁଝାମଣା । ରେଳ ମନ୍ତ୍ରଣାଳୟ ପକ୍ଷରୁ 30% , ମାନବ ସମ୍ବଳ ବିକାଶ ମନ୍ତ୍ରଣାଳୟ ପକ୍ଷରୁ 25% ଏବଂ ବିଜ୍ଞାନ ଓ ପ୍ରଯୁକ୍ତି ବିଭାଗ ପକ୍ଷରୁ 25% ନିବେଶ ହେବ । ଟେକ୍ନୋଲୋଜି ମିସନ୍ ପ୍ରଧାନମନ୍ତ୍ରୀଙ୍କ ‘ ମେକ୍ ଇନ୍ ଇଣ୍ଡିଆ ’ ଅଭିଯାନକୁ ଆଗେଇ ନେବାରେ ସହାୟକ ହୋଇପାରିବ । ସ୍ୱଦେଶୀ ଜ୍ଞାନକୌଶଳର ବିକାଶ ହୋଇପାରିବ । ଭାରତୀୟ ରେଳବାଇକୁ ମିଳିପାରିବ ଅତ୍ୟାଧୁନିକ ବୈଜ୍ଞାନିକ କୌଶଳ । ଏକାଡେମିକ୍ ଆଣ୍ଡ ରିସର୍ଚ୍ଚ ସଂସ୍ଥା ଜାତୀୟ ଲକ୍ଷ୍ୟରେ ଗବେଷଣା କରିବାର ସୁବିଧା ପାଇପାରିବେ । ସବକା ସାଥ୍ , ସବକା ବିକାଶ ନୀତିରେ ଟେକ୍ନୋଲୋଜି ମିସନ ଦ୍ୱାରା ଗବେଷଣାରୁ ମିଳୁଥିବା ସହାୟତା ଯୋଗୁ ଭାରତୀୟ ରେଳବାଇ ନିରାପଦ , ଅଧିକ ଆରାମଦାୟକ , ସମସ୍ୟା ମୁକ୍ତ ଏବଂ ଦ୍ରୁତ ଯାତ୍ରା ଯୋଗୁ ବିଶ୍ୱସ୍ତରୀୟ ହୋଇପାରିବ ବୋଲି ମୁଁ ଆଶା କରୁଛି ’ ।


    ମାନବ ସମ୍ବଳ ବିକାଶ ମନ୍ତ୍ରଣାଳୟ ସଚିବ କେ କେ ଶର୍ମା ଏବଂ ଡିଏସଟି ସଚିବ ଡକ୍ଟର ଆଶୁତୋଷ ଶର୍ମା ଏହି ଅବସରରେ ନିଜ ମତ ରଖିଥିଲେ ।


    ବୁଝାମଣା ଅନୁଯାୟୀ ମାନବ ସମ୍ବଳ ମନ୍ତ୍ରଣାଳୟ ଏବଂ ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟ ଟିଏମ୍ଆଇଆର ପାଇଁ ପ୍ରତ୍ୟେକ 75 କୋଟି ଟଙ୍କା ଦେବାକୁ ରାଜି ହୋଇଛନ୍ତି । ରେଳ ମନ୍ତ୍ରଣାଳୟ ଏବଂ ଉଦ୍ୟୋଗମାନେ ମଧ୍ୟ ନିଜ ଅଂଶ ଯଥାରୀତି ପ୍ରଦାନ କରିବେ ।


    ମିସନ ଇମ୍ପ୍ଲିମେଣ୍ଟସନ ଆଣ୍ଡ କୋଅର୍ଡିନେସନ କମିଟି ( MICC ) ରେ ରେଳବାଇ , ଆରଡିଏସ୍ଓ , ଏଚଆରଡି ମନ୍ତ୍ରଣାଳୟ , ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟର ପ୍ରତିନିଧି ରହିଛନ୍ତି । ଆଇଆଇଟି - କାନପୁରର ପ୍ରଫେସର ଏନ ଏସ ବ୍ୟାସ ମିସନ ମୁଖ୍ୟ ଅଛନ୍ତି ଏବଂ ନର୍ଦର୍ଣ୍ଣ ରେଲୱେର ମୁଖ୍ୟ ପ୍ରଶାସନିକ ଅଧିକାରୀ ଆଲୋକ କୁମାର ଟିଏମ୍ଆଇଆରର ସହ ଅଧ୍ୟକ୍ଷ ରହିଛନ୍ତି ।


    **********


    

    
    (Release ID: 1515760) Visitor Counter : 5