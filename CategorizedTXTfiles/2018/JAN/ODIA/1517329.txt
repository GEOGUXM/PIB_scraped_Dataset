      ନିର୍ବାଚନ ଆୟୋଗ

      ମେଘାଳୟ, ନାଗାଲାଣ୍ଡ, ତ୍ରିପୁରାରେ ବିଧାନସଭା ନିର୍ବାଚନ ପାଇଁ କାର୍ଯ୍ୟସୂଚୀ ଘୋଷଣା
      Posted On: 18 JAN 2018 8:22PM by PIB Bhubaneshwar


    ମେଘାଳୟ , ନାଗାଲାଣ୍ଡ ଓ ତ୍ରିପୁରାରେ ବିଧାନସଭା ନିର୍ବାଚନ ପାଇଁ ନିର୍ବାଚନ କମିଶନ ଆଜି କାର୍ଯ୍ୟସୂଚୀ ଘୋଷଣା କରିଛନ୍ତି ।


    ମେଘାଳୟ ବିଧାନସଭାର କାର୍ଯ୍ୟକାଳ 2018 ମାର୍ଚ୍ଚ 6 , ନାଗାଲାଣ୍ଡ ବିଧାନସଭାର 2018 ମାର୍ଚ୍ଚ 13 ଓ ତ୍ରିପୁରା ବିଧାନସଭାର 2018 ମାର୍ଚ୍ଚ 14 ତାରିଖରେ କାର୍ଯ୍ୟକାଳ ଶେଷ ହେଉଛି । ଭାରତୀୟ ସମ୍ବିଧାନର ଅନୁଚ୍ଛେଦ 324 ଓ ଅନୁଚ୍ଛେଦ 172(1) ଏବଂ ଜନପ୍ରତିନିଧି ଅଧିନିୟମ -1951 ର ଧାରା 15 ଆଧାରରେ ନିର୍ବାଚନ କମିଶନଙ୍କ ଦାୟିତ୍ୱ ହେଉଛି କି ମେଘାଳୟ , ନାଗାଲାଣ୍ଡ ଓ ତ୍ରିପୁରା ବିଧାନସଭାର କାର୍ଯ୍ୟକାଳ ସମାପ୍ତ ହେବା ପୂର୍ବରୁ ସାଧାରଣ ନିର୍ବାଚନ ସମ୍ପନ୍ନ କରାଇବେ ।


    ଉଲ୍ଲେଖଯୋଗ୍ୟ ମେଘାଳୟ ବିଧାନସଭାର ମୋଟ 60 ଟି ଆସନ ମଧ୍ୟରୁ 55 ଟି ଅନୁସୂଚିତ ଜନଜାତି ପାଇଁ ସଂରକ୍ଷିତ ରହିଛି । ସେହିଭଳି ନାଗାଲାଣ୍ଡର ମୋଟ 60 ଟି ଆସନ ମଧ୍ୟରୁ ଅନୁସୂଚିତ ଜନଜାତି ପାଇଁ 59 ଟି ଓ ତ୍ରିପୁରାର ମୋଟ୍ 60 ଟି ବିଧାନସଭା ଆସନ ମଧ୍ୟରୁ 10 ଟି ଅନୁସୂଚିତ ଜାତି ଓ 20 ଟି ଅନୁସୂଚିତ ଜନଜାତି ପାଇଁ ସଂରକ୍ଷିତ ରହିଛି ।


    ଭୋଟର ତାଲିକା ଓ ଭୋଟର ପରିଚୟ ପତ୍ର


    2018 ଜାନୁୟାରୀ 1 ତାରିଖ ସୁଦ୍ଧା ମେଘାଳୟ , ନାଗାଲାଣ୍ଡ ଓ ତ୍ରିପୁରାର ସମସ୍ତ ବିଧାନସଭା ନିର୍ବାଚନମଣ୍ଡଳୀର ଭୋଟର ତାଲିକାକୁ ସଂଶୋଧିତ କରାଯାଇଛି । ତ୍ରିପୁରାର ଚୂଡ଼ାନ୍ତ ଭୋଟର ତାଲିକା 2018 ଜନୁୟାରୀ 5 ଏବଂ ମେଘାଳୟ ଓ ନାଗାଲାଣ୍ଡର ଚୂଡ଼ାନ୍ତ ଭୋଟର ତାଲିକା 2018 ଜାନୁୟାରୀ 10 ତାରିଖରେ ପ୍ରକାଶିତ ହୋଇଛି । ଏହାର ସମ୍ପୂର୍ଣ୍ଣ ବିବରଣୀ ଭାରତର ନିର୍ବାଚନ କମିଶନଙ୍କ ୱେବସାଇଟରେ ଉପଲବ୍ଧ ଅଛି । ଚୂଡ଼ାନ୍ତ ଭୋଟର ତାଲିକା ଅନୁସାରେ ମେଘାଳୟରେ 18 , 30 , 104 ଜଣ ଭୋଟର ଥିବାବେଳେ ନାଗାଲାଣ୍ଡରେ 11 , 89 , 264 ଓ ତ୍ରିପୁରାରେ 25 , 69 , 216 ଜଣ ଭୋଟର ଅଛନ୍ତି । ଉଲ୍ଲେଖଯୋଗ୍ୟ ଏହି 3 ରାଜ୍ୟରେ ନିର୍ବାଚନ ନିମନ୍ତେ ମତଦାନ କେନ୍ଦ୍ରରେ ଫଟୋ ଆଧାରିତ ଭୋଟର କାର୍ଡର ଉପଯୋଗକୁ ବାଧ୍ୟତାମୂଳକ କରାଯିବ । ମେଘାଳୟରେ 100 ପ୍ରତିଶତ , ନାଗାଲାଣ୍ଡରେ 97.92 ପ୍ରତିଶତ ଓ ତ୍ରିପୁରାରେ 100 ପ୍ରତିଶତ ଭୋଟର ପରିଚୟ କାର୍ଡ ଯୋଗାଇ ଦିଆଯାଇଛି । ସମସ୍ତ ଭୋଟରଙ୍କୁ ସେମାନଙ୍କର ଫଟୋ ପରିଚୟ କାର୍ଡକୁ ନିଜ ନିର୍ବାଚନ ମଣ୍ଡଳୀର ନିର୍ବାଚନ ପଞ୍ଜିକରଣ ଅଫିସରଙ୍କଠାରୁ ସଂଗ୍ରହ କରିନେବାକୁ ପରାମର୍ଶ ଦେଇଛନ୍ତି । ତେବେ କୌଣସି ଭୋଟର ଯେମିତି ନିଜର ଭୋଟଦାନ ଅଧିକାରରୁ ବଂଚିତ ନହେବେ ସେଥିପାଇଁ ଅଲଗା ନିର୍ଦ୍ଦେଶନାମା ଜାରି କରାଯିବ ଯେଉଁଥିରେ ଅତିରିକ୍ତ ଦସ୍ତାବିଜକୁ ମଧ୍ୟ ଭୋଟରଙ୍କ ପରିଚୟପତ୍ର ଭାବେ ଗ୍ରହଣ କରାଯିବ ।


    ମତଦାନ କେନ୍ଦ୍ର ଓ ସ୍ୱତନ୍ତ୍ର ସୁବିଧା


    2018 ମସିହାରେ ମେଘାଳୟ ବିଧାନସଭା ପାଇଁ 3082 ଟି ମତଦାନ କେନ୍ଦ୍ର , ନାଗାଲାଣ୍ଡ ପାଇଁ 2187 ଟି ଓ ତ୍ରିପୁରାରେ 3214 ଟି ମତଦାନ କେନ୍ଦ୍ର ସ୍ଥାପନ କରାଯିବ । ଯାହାକି 2013 ମସିହା ବିଧାନସଭା ନିର୍ବାଚନ ତୁଳନାରେ ମେଘାଳୟରେ 24% , ନାଗାଲାଣ୍ଡରେ 8.10% ଓ ତ୍ରିପୁରାର 5.69 % ଅଧିକ ମତଦାନ କେନ୍ଦ୍ର ସ୍ଥାପନ ହୋଇଛି । 2013 ମସିହା ବିଧାନସଭା ନିର୍ବାଚନ ପାଇଁ ମେଘାଳୟରେ 2485 ଟି , ନାଗାଲାଣ୍ଡରେ 2023 ଟି ଓ ତ୍ରିପୁରାରେ 3041 ଟି ମତଦାନ କେନ୍ଦ୍ର ସ୍ଥାପନ ହୋଇଥିଲା ।


    ପ୍ରତ୍ୟେକ ମତଦାନ କେନ୍ଦ୍ରରେ ଭୋଟରଙ୍କ ସୁବିଧା ପାଇଁ ପାନୀୟ ଜଳର ସୁବିଧା , ଅସ୍ଥାୟୀ ଘର , ଶୌଚାଳୟ , ଦିବ୍ୟାଙ୍ଗଙ୍କ ଭୋଟଦାନ ପାଇଁ ରାମ୍ପ ସୁବିଧା ଓ ଷ୍ଟାଣ୍ଡାର୍ଡ ମତଦାନ ରୁମ୍ ଆଦି ରହିବ । କମିଶନ ପ୍ରତ୍ୟେକ ମତଦାନ କେନ୍ଦ୍ରରେ ପୂର୍ବରୁ ରହିଥିବା ଏସବୁ ମୌଳିକ ସର୍ବନିମ୍ନ ସୁବିଧାକୁ ଚଳିତଥର ନିଶ୍ଚିତ ସର୍ବନିମ୍ନ ସୁବିଧାକୁ ଉନ୍ନୀତ କରାଇଛନ୍ତି ।


    ମହିଳାଙ୍କ ପାଇଁ ସ୍ୱତନ୍ତ୍ର ସୁବିଧା


    ପୁରୁଷ ଓ ମହିଳା ଭୋଟରଙ୍କ ପାଇଁ ଭିନ୍ନ ଧାଡ଼ି ରହିବ । ପୁରୁଷ ଓ ମହିଳା ଭୋଟରମାନେ ମତଦାନ କେନ୍ଦ୍ରକୁ ଧାଡ଼ିରେ ଯିବେ । ଧାଡ଼ିରେ ଠିଆ ହୋଇଥିବା ଜଣେ ପୁରୁଷ ମତଦାନ ପାଇଁ ଭିତରକୁ ଯିବାବେଳେ ସେହି ଅନୁପାତରେ ଦୁଇଜଣ ମହିଳାଙ୍କୁ ମତଦାନ କେନ୍ଦ୍ରକୁ ଯିବାର ଅନୁମତି ମିଳିବ । ବରିଷ୍ଠ ନାଗରିକ ଓ କୋଳରେ ପିଲା ଧରିଥିବା ମହିଳାଙ୍କୁ ଧାଡ଼ିରେ ଛିଡ଼ା ହୋଇଥିବା ଅନ୍ୟମାନଙ୍କ ତୁଳନାରେ ଆଗ ମତଦାନ କରିବାର ସୁବିଧା ମିଳିବ । ପ୍ରତ୍ୟେକ ମତଦାନ କେନ୍ଦ୍ରରେ ମତଦାତା ସହାୟତା ବୁଥ୍ ସ୍ଥାପନ ହେବ । ଏହି ସହାୟତା ବୁଥ୍ ମାଧ୍ୟମରେ ମତଦାନ ଦିନ ଭୋଟରମାନେ ନିଜର ବୁଥ ଓ ସିରିଏଲ୍ ନମ୍ବର ଜାଣିପାରିବେ ।


    ମହିଳାଙ୍କ ଦ୍ୱାରା ପରିଚାଳିତ ମତଦାନ କେନ୍ଦ୍ର


    ନିର୍ବାଚନ ପ୍ରକ୍ରିୟାରେ ଲିଙ୍ଗଗତ ସମାନତା ଓ ମହିଳାଙ୍କ ଅଧିକ ଗଠନମୂଳକ ଭାଗିଦାରୀ ପାଇଁ ପ୍ରତିଶ୍ରୁତିବଦ୍ଧ ସ୍ୱରୂପ କମିଶନ ସମସ୍ତ ପ୍ରକାର ପଦକ୍ଷେପ ନେବାକୁ ନିର୍ଦ୍ଦେଶ ଦେଇଛନ୍ତି । ପ୍ରତ୍ୟେକ ନିର୍ବାଚନମଣ୍ଡଳୀରେ ଗୋଟିଏ ଲେଖାଏ ମତଦାନ କେନ୍ଦ୍ର ରହିବ , ଯାହା ମହିଳାଙ୍କ ଦ୍ୱାରା ପରିଚାଳିତ ହେବ ।


    ଇଲୋକ୍ଟ୍ରୋନିକ୍ ଭୋଟିଂ ମେସିନ୍ ( ଇଭିଏମ୍ ) ଓ ଭୋଟର୍ ଭେରିଫାଏବଲ ପେପର୍ ଅଡିଟ୍ ଟ୍ରାଏଲ ( ଭିଭିପିଏଟି )


    ସମସ୍ତ 3 ରାଜ୍ୟର ମେଘାଳୟ , ନାଗାଲାଣ୍ଡ ଓ ତ୍ରିପୁରାର ସବୁ ମତଦାନ କେନ୍ଦ୍ରରେ ପାରଦର୍ଶୀ ଓ ବିଶ୍ୱସନୀୟ ନିର୍ବାଚନ ନିମନ୍ତେ ଇଭିଏମ୍ ଓ ଭିଭିପିଏଟି ନିଶ୍ଚିତ ଭାବେ ଉପଯୋଗ କରାଯିବ ।


    ରାଜନୀତିକ ଦଳଗୁଡ଼ିକର ପ୍ରତିନିଧିମାନଙ୍କ ଉପସ୍ଥିତିରେ ପ୍ରଥମସ୍ତରର ଇଭିଏମ୍ ଓ ଭିଭିପିଏଟି ଯାଂଚ କରାଯିବ । ଜିଲ୍ଲା ଇଭିଏମ୍ ଗୋଦାମଘରରେ ଗଚ୍ଛିତ ଥିବା ଇଭିଏମ୍ ଓ ଭିଭିପିଏଟିକୁ ପ୍ରଥମ ପର୍ଯ୍ୟାୟରେ ପଞ୍ଜିକୃତ ରାଜନୀତିକ ଦଳର ପ୍ରତିନିଧିଙ୍କ ଉପସ୍ଥିତିରେ ଜିଲ୍ଲା ନିର୍ବାଚନ ଅଧିକାରୀ ଏସବୁ ମେସିନକୁ ନିର୍ବାଚନମଣ୍ଡଳୀୱାରି ବଂଟନ କରିବେ । ପରୀକ୍ଷାମୂଳକ ଭାବେ ପ୍ରତ୍ୟେକ ନିର୍ବାଚନମଣ୍ଡଳୀର ଆଖିବୁଜା ଯେକୌଣସି ଗୋଟିଏ ମତଦାନ କେନ୍ଦ୍ରକୁ ରିଟର୍ଣ୍ଣିଂ ଅଫିସର୍ ଚୟନ କରିବେ । ସମସ୍ତ ପ୍ରାର୍ଥୀଙ୍କ ଉପସ୍ଥିତିରେ ଭିଭିପିଏଟି ପେପର ସ୍ଲିପର ଯାଂଚ କରାଯିବ ।


    ଇଭିଏମ୍ ଓ ଭିଭିପିଏଟିରେ ନୋଟା


    ବାଲାଟ୍ ୟୁନିଟରେ ସମସ୍ତ ପ୍ରାର୍ଥୀଙ୍କ ନାଁ ତଳେ ନୋଟା ବଟନ ରହିବ । ଯଦି କୌଣସି ପ୍ରାର୍ଥୀଙ୍କୁ ଭୋଟ୍ ଦେବାକୁ କେହି ଭୋଟର ଚାହୁଁନଥିବେ ସିଏ ଚାହିଁଲେ ନୋଟା ବିକଳ୍ପ ଚୟନ କରିପାରିବେ । ନୋଟା ପାଇଁ କମିଶନ ଗୋଟିଏ ନୂଆ ଚିହ୍ନ ମଧ୍ୟ ଦେଇଛନ୍ତି । ଯାହାକି ଇନଷ୍ଟିଚ୍ୟୁଟ ଅଫ୍ ଡିଜାଇନ୍ ଦ୍ୱାରା ପ୍ରସ୍ତୁତ ହୋଇଛି । ଏହି ନୂଆ ଚିହ୍ନକୁ ଭୋଟରମାନେ ମତଦାନବେଳେ ଉପଯୋଗ କରିପାରିବେ ।


    ଇଭିଏମ୍ ବାଲାଟ ପେପରରେ ପ୍ରାର୍ଥୀଙ୍କ ଫଟୋଗ୍ରାଫ୍


    ଭୋଟରଙ୍କ ଚିହ୍ନିବା ପାଇଁ ପ୍ରାର୍ଥୀଙ୍କ ଫଟୋଚିତ୍ର ଇଭିଏମ୍ ବାଲାଟ୍ ପେପରରେ ଛପାଯିବ ଓ ଇଭିଏମ୍ ( ବାଲାଟ୍ ୟୁନିଟ୍ ) ଏବଂ ପୋଷ୍ଟାଲ ବାଲାଟ୍ ପେପର୍ରେ ମଧ୍ୟ ପ୍ରଦର୍ଶନ କରାଯିବ ।


    ଭିଡିଓଗ୍ରାଫି / ୱେବ୍କାଷ୍ଟିଂ / ସିସିଟିଭି କଭ୍ରେଜ୍


    ସମସ୍ତ ଗୁରୁତ୍ୱପୂର୍ଣ୍ଣ କାର୍ଯ୍ୟକ୍ରମର ଭିଡିଓଗ୍ରାଫି ହେବ । ଜିଲ୍ଲା ନିର୍ବାଚନ ଅଧିକାରୀ ପର୍ଯ୍ୟାପ୍ତ ସଂଖ୍ୟାରେ ଭିଡିଓ ଓ ଡିଜିଟାଲ କ୍ୟାମେରା ଏଥିପାଇଁ ବ୍ୟବସ୍ଥା କରିବେ । ନାମାଙ୍କନ ପତ୍ର ଦାଖଲ ଓ ଯାଂଚ , ଚିହ୍ନ ଆବଂଟନ , ପ୍ରଥମ ସ୍ତରର ଯାଂଚ , ଇଭିଏମ୍ ମେସିନ୍ ପ୍ରସ୍ତୁତ ଓ ଗଚ୍ଛିତ ରଖାଯିବ , ନିର୍ବାଚନ ପ୍ରଚାରବେଳେ ପ୍ରମୁଖ ସାଧାରଣ ସଭା , ଶୋଭାଯାତ୍ରା ଆଦି , ସମ୍ବେଦନଶୀଳ ମତଦାନ କେନ୍ଦ୍ରରେ ମତଦାନ ପ୍ରକ୍ରିୟା , ପୋଷ୍ଟାଲ ବାଲାଟ ପ୍ରେରଣ ପ୍ରକ୍ରିୟା , ଭୋଟ୍ ଗ୍ରହଣ ପରେ ଇଭିଏମ୍ ଓ ଭିଭିପିଏଟିକୁ ଗଚ୍ଛିତ ରଖାଯିବା ଓ ଚେକ ପଏଣ୍ଟଗୁଡ଼ିକର ଭିଡିଓଗ୍ରାଫି କରାଯିବ । ସମ୍ବେଦନଶୀଳ ମତଦାନ କେନ୍ଦ୍ରରେ ସିସିଟିଭି ଲଗାଯିବା ସହ ଭିଡିଓଗ୍ରାଫି ଓ ଡିଜିଟାଲ କ୍ୟାମେରାର ବ୍ୟବସ୍ଥା ରହିବ ।


    ସୋସିଆଲ ମିଡିଆର ଉପଯୋଗ କରାଯିବା ସହ ‘ ପେଡ୍ ନ୍ୟୁଜ୍ ’ ଉପରେ ନଜର ରଖିବା ପାଇଁ ତ୍ରିସ୍ତରୀୟ ମିଡିଆ ସାର୍ଟିଫିକେସନ୍ ଏଣ୍ଡ ମନିଟରିଂ କମିଟି ମଧ୍ୟ ଜିଲ୍ଲା , ରାଜ୍ୟ ଓ ନିର୍ବାଚନ କମିଶନଙ୍କସ୍ତରରେ କାର୍ଯ୍ୟ କରିବ । ମେଘାଳୟ , ନାଗାଲାଣ୍ଡ ଓ ତ୍ରିପୁରାର ମୁଖ୍ୟ ନିର୍ବାଚନ ଅଧିକାରୀଙ୍କୁ ଏନେଇ ଆବଶ୍ୟକ ନିର୍ଦ୍ଦେଶାନାମା ଦିଆଯାଇଛି ଓ ସେମାନେ ପେଡ୍ ନ୍ୟୁଜ୍ ସମ୍ପର୍କରେ ରାଜନୀତିକ ଦଳ ଓ ଗଣମାଧ୍ୟମ ପ୍ରତିନିଧିଙ୍କୁ ଅବଗତ କରାଇବେ ।


    ନିର୍ବାଚନ କାର୍ଯ୍ୟସୂଚୀ


    ନିର୍ବାଚନ କମିଶନ ସମସ୍ତ ଦିଗକୁ ବିଚାରକୁ ନେଇ ଲୋକପ୍ରତିନିଧି ଆଇନ -1951 ର ଆବଶ୍ୟକ ପ୍ରାବଧାନ ଅନ୍ତର୍ଗତ ସାଧାରଣ ନିର୍ବାଚନ ନିମନ୍ତେ ବିଜ୍ଞପ୍ତି ଜାରି ପାଇଁ ମେଘାଳୟ , ନାଗାଲାଣ୍ଡ ଓ ତ୍ରିପୁରା ରାଜ୍ୟପାଳଙ୍କୁ ସୁପାରିସ୍ କରିଛନ୍ତି । ମେଘାଳୟ , ନାଗାଲ୍ୟାଣ୍ଡ ଓ ତ୍ରିପୁରାରେ 2018 ମସିହାରେ ଅବାଧ , ନିରପେକ୍ଷ , ଶାନ୍ତିପୂର୍ଣ୍ଣ ଓ ବିଶ୍ୱସନୀୟ ବିଧାନସଭା ନିର୍ବାଚନ ନିମନ୍ତେ କମିଶନ ସମସ୍ତଙ୍କ ସକ୍ରିୟ ସହଯୋଗ କାମନା କରିଛନ୍ତି ।


    ତ୍ରିପୁରା ବିଧାନସଭା ନିର୍ବାଚନ ପାଇଁ କାର୍ଯ୍ୟସୂଚୀ ( ସମସ୍ତ 60 ଟି ଆସନ ପାଇଁ )


    ବିଜ୍ଞପ୍ତି ପ୍ରକାଶନ ତାରିଖ - 24.01.2018( ବୁଧବାର )


    ପ୍ରାର୍ଥୀପତ୍ର ଦାଖଲର ଶେଷ ତାରିଖ - 31.01.2018( ବୁଧବାର )


    ନାମାଙ୍କନ ପତ୍ର ଯାଂଚ ତାରିଖ - 01.02.2018( ଗୁରୁବାର )


    ନାମାଙ୍କନ ପତ୍ର ପ୍ରତ୍ୟାହାରର ଶେଷ ତାରିଖ - 03.02.2018( ଶନିବାର )


    ଭୋଟ ଗ୍ରହଣ ତାରିଖ - 18.02.2018( ରବିବାର )


    ଭୋଟଗଣତି ତାରିଖ - 03.03.2018( ଶନିବାର )


    ନିର୍ବାଚନ ପ୍ରକ୍ରିୟା ସମ୍ପୂର୍ଣ୍ଣ ହେବାର ତାରିଖ - 05.03. 2018( ସୋମବାର ) ସୁଦ୍ଧା


    ମେଘାଳୟର ମୋଟ 60 ଓ ନାଗାଲାଣ୍ଡର ସମସ୍ତ 60 ବିଧାନସଭାରେ ନିର୍ବାଚନ ପାଇଁ କାର୍ଯ୍ୟସୂଚୀ


    ବିଜ୍ଞପ୍ତି ପ୍ରକାଶନ ତାରିଖ - 31.01.2018( ବୁଧବାର )


    ପ୍ରାର୍ଥୀପତ୍ର ଦାଖଲର ଶେଷ ତାରିଖ - 07.02.2018( ବୁଧବାର )


    ନାମାଙ୍କନ ପତ୍ର ଯାଂଚ ତାରିଖ - 08.02.2018( ଗୁରୁବାର )


    ନାମାଙ୍କନ ପତ୍ର ପ୍ରତ୍ୟାହାରର ଶେଷ ତାରିଖ - 12.02.2018( ସୋମବାର )


    ଭୋଟ ଗ୍ରହଣ ତାରିଖ - 27.02.2018( ରବିବାର )


    ଭୋଟଗଣତି ତାରିଖ - 03.03.2018( ଶନିବାର )


    ନିର୍ବାଚନ ପ୍ରକ୍ରିୟା ସମ୍ପୂର୍ଣ୍ଣ ହେବାର ତାରିଖ - 05.03. 2018( ସୋମବାର ) ସୁଦ୍ଧା


    **********

    
    
    (Release ID: 1517329) Visitor Counter : 2