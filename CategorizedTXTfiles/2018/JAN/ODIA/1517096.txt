      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ସକ୍ଷମ- 2018
      Posted On: 16 JAN 2018 5:38PM by PIB Bhubaneshwar


    କେନ୍ଦ୍ର ପେଟ୍ରୋଲିୟମ୍‌ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ ନିୟନ୍ତ୍ରଣାଧୀନ ପେଟ୍ରୋଲିୟମ୍‌ ସଂରକ୍ଷଣ ଗବେଷଣା ସଂଗଠନ ( PCRA ) ପକ୍ଷରୁ ନୂଆଦିଲ୍ଲୀଠାରେ ଜାନୁଆରୀ 16 ତାରିଖଠାରୁ ଦୀର୍ଘ ଏକ ମାସଧରି ‘ ସକ୍ଷମ- 2018 ’ କାର୍ଯ୍ୟକ୍ରମର ଶୁଭାରମ୍ଭ କରାଯାଇଛି । ପେଟ୍ରୋଲିୟମ୍‌ ଇନ୍ଧନର ସଂରକ୍ଷଣ ସକାଶେ ବ୍ୟାପକ ଭାବେ ଜନସାଧାରଣଙ୍କୁ ସଚେତନ କରାଇବା ଏହି ଅଭିଯାନର ଉଦ୍ଦେଶ୍ୟ ।


    ବିଦ୍ୟାଳୟସ୍ତରରେ ଛାତ୍ରଛାତ୍ରୀମାନଙ୍କ ମଧ୍ୟରେ ପିସିଆରଏ ସକ୍ଷମ ଜାତୀୟ ପ୍ରବନ୍ଧ ଓ ଚିତ୍ରାଙ୍କନ ପ୍ରତିଯୋଗତା- 2017 ବେଶ ଲୋକପ୍ରିୟତା ହାସଲ କରିଥିଲା ଏବଂ ଏଥିରେ ଦେଶର ବିଭିନ୍ନ ଶିକ୍ଷାବୋର୍ଡ଼ର ପ୍ରାୟ 40 ଲକ୍ଷ ଛାତ୍ରଛାତ୍ରୀ ଅଂଶଗ୍ରହଣ କରିଥିଲେ । ସେଥିରେ ଅଂଶଗ୍ରହଣ କରି କୃତିତ୍ୱ ଅର୍ଜନ କରିଥିବା ଛାତ୍ରଛାତ୍ରୀମାନଙ୍କୁ ପିସିଆରଏ ସକ୍ଷମ ଜାତୀୟ ପ୍ରବନ୍ଧ ଓ ଚିତ୍ରାଙ୍କନ ପ୍ରତିଯୋଗିତା 2017 ପୁରସ୍କାର ପ୍ରଦାନ କରାଯାଇଥିଲା । ସେଥିରେ ସିଙ୍ଗାପୁର ଶିକ୍ଷା ଗସ୍ତ ଠାରୁ ଆରମ୍ଭ କରି ଲାପଟପ୍‌ , ଟାବଲେଟ ଓ ନଗଦ ରାଶି ପ୍ରଦାନର ବ୍ୟବସ୍ଥା ରହିଥିଲା । ପିଲାମାନଙ୍କୁ ପେଟ୍ରୋଲୟମ୍‌ଜାତ ଇନ୍ଧନର ସଂରକ୍ଷଣ ସଂପର୍କରେ ସଚେତନ କରାଇବା ଏଭଳି କାର୍ଯ୍ୟକ୍ରମ ଆୟୋଜନର ମୂଳ ଉଦ୍ଦେଶ୍ୟ । ବିଦ୍ୟାଳୟରେ ଅଧ୍ୟୟନରତ ଛାତ୍ରଛାତ୍ରୀମାନଙ୍କ ମଧ୍ୟରେ ଇନ୍ଧନ ସଂରକ୍ଷଣ ସଂକ୍ରାନ୍ତରେ ବିଭିନ୍ନ ପ୍ରକାର ଅଭିନବତ୍ୱ ଦେଖି ଉପସ୍ଥିତ ପ୍ରତିନିଧିମାନେ ବିସ୍ମିତ ହୋଇଥିଲେ । ଛାତ୍ରଛାତ୍ରୀମାନଙ୍କ ଦ୍ୱାରା ଅଙ୍କା ଯାଇଥିବା ପେଣ୍ଟିଂଗୁଡ଼ିକ ଶେଷରେ ପ୍ରଦର୍ଶିତ ହୋଇଥିଲା ।


    ଚଳିତ ବର୍ଷ ସକ୍ଷମ 2018 ଅଧୀନରେ ଜାତୀୟ କୁଇଜ୍‌ ପ୍ରତିଯୋଗିତାର ଫାଇନାଲ ଅନୁଷ୍ଠିତ ହେବାକୁ ଯାଉଛି ଏବଂ ଏଥିରେ 31ଟି ରାଜ୍ୟ ଓ କେନ୍ଦ୍ରଶାସିତ କ୍ଷେତ୍ରର ଛାତ୍ରଛାତ୍ରୀମାନେ ଏହି ଜାତୀୟ ଟାଇଟଲ ସକାଶେ ପ୍ରତିଯୋଗିତାରେ ଅଂଶଗ୍ରହଣ କରିଥିଲେ । ଇନ୍ଧନ ସଂରକ୍ଷଣ ଦିଗରେ ଉଲ୍ଲେଖନୀୟ କାର୍ଯ୍ୟ କରିଥିବା ତୈଳବିତରକ କମ୍ପାନୀମାନଙ୍କୁ ପୁରସ୍କାର ପ୍ରଦାନ କରାଯାଇଥିଲା ।


    ଏହି ଅବସରରେ ପିସିଆରଏର ପ୍ରଚାର ଭ୍ୟାନମାନ ‘ ମେସେଞ୍ଜର ଅନ୍‌ ହ୍ୱିଲ ’ ନାମରେ ବିଭିନ୍ନ ସହର ପରିକ୍ରମା କରିଥିଲା । ସେହିସବୁ ଭ୍ୟାନ୍‌ରେ ଇନ୍ଧନ ସଂରକ୍ଷଣର ବାର୍ତ୍ତାମାନ ପ୍ରଚାରକ ରାଯାଇଥିଲା । ଗ୍ରାମାଞ୍ଚଳରେ ଏହି ସଂପର୍କରେ ଲୋକମାନଙ୍କୁ ସଚେତନ କରାଯାଇଥିଲା ।


    ପେଟ୍ରୋଲିୟମ୍‌ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟର ସକ୍ରିୟ ନେତୃତ୍ୱରେ ଏହି ଅବସରରେ ବିଭିନ୍ନ କାର୍ଯ୍ୟକ୍ରମମାନ ଆୟୋଜନ କରାଯାଉଛି । ସେଥିରେ ବିଭିନ୍ନ upstream/downstream ତୈଳ ଓ ବାଷ୍ପ କମ୍ପାନୀମାନେ ଅଂଶଗ୍ରହଣ କରୁଛନ୍ତି । ‘ ସକ୍ଷମ- 2018 ’ ର ମାସବ୍ୟାପୀ କାର୍ଯ୍ୟକ୍ରମ ମଧ୍ୟରେ ବିଭିନ୍ନ ସହରରେ ସାଇକ୍ଲୋଥନମାନ ଆୟୋଜନ କରାଯିବ । ବ୍ୟବସାୟିକ ଯାନବାହନ ଚଳାଚଳ କରୁଥିବା ଡ଼୍ରାଇଭରମାନଙ୍କ ସକାଶେ କର୍ମଶାଳାର ଆୟୋଜନ , ଘରୋଇ ମହିଳା/ପାଚକପାଚିକାମାନଙ୍କ ପାଇଁ ସେମିନାରମାନ ଆୟୋଜନ କରାଯାଇ ଇନ୍ଧନ ସଂଚୟର ବିଭିନ୍ନ ବ୍ୟବସ୍ଥା ସଂପର୍କରେ ସଚେତନ କରାଯିବ । ସେହିଭଳି ରେଡ଼ିଓ , ଟେଲିଭିଜନ୍‌ , ଡ଼ିଜିଟାଲ ସିନେମା , ଆଉଟଡ଼ୋର ଆଦିରେ ଜାତୀୟସ୍ତରରେ ପ୍ରଚାର କାର୍ଯ୍ୟକ୍ରମ ମାନ ଅନୁଷ୍ଠିତ ହେବ । ଏଥିରେ ବିଭିନ୍ନ ବିଦ୍ୟାଳୟର ଛାତ୍ରଛାତ୍ରୀ , ଯୁବକ , ଘରୋଇ ମହିଳା , ଭାରୀ ଯାନ ଚାଳକ , କାର୍‌ ମାଲିକ , ମେକାନିକ୍‌ , ଫ୍ଲିଟ୍‌ ଅପରେଟର , ଶିଳ୍ପସଂସ୍ଥା , କୃଷକ , ପମ୍ପ୍‌ ଆଟେଣ୍ଡାଣ୍ଟ୍‌ , ଏଲପିଜି ଡ଼େଲିଭରୀ ବଏ , ଆବାସିକ ସୋସାଇଟି , ଅଙ୍ଗନୱାଡ଼ିକର୍ମୀ , ଗ୍ରାମ ପଞ୍ଚାୟତ ପ୍ରତିନିଧିମାନେ ସାମିଲ ହୋଇ ଏହାର ଉଦ୍ଦେଶ୍ୟକୁ ଗ୍ରହଣ କରିବେ । ସେହିପରି ସାମାଜିକ ଗଣମାଧ୍ୟମରେ ବ୍ୟାପକ କଷ୍ଟୋମାଇଜ୍‌ଡ଼ ପ୍ରଚାର ଅଭିଯାନ ଜରିଆରେ ଏହା ଉପଲବ୍ଧ କରାଯିବ । ଫେସବୁକ୍‌ , ଟୁଇଟର , ମାଇଁଗଭ୍‌ ପ୍ଲାଟଫର୍ମ ଆଦି ମାନଙ୍କରେ ସହଭାଗୀ ପ୍ରତିଯୋଗିତା ଆୟୋଜନ କରାଯିବ । ରେଡ଼ିଓ , ଟିଭି , ଡ଼ିଜିଟାଲ ସିନେମା , ପ୍ରିଣ୍ଟ ଆଦି ଗଣମାଧ୍ୟମରେ ଦେଶବ୍ୟାପୀ ଏହା ଉପଲବ୍ଧ କରାଯିବ । ସକ୍ଷମ କାର୍ଯ୍ୟକ୍ରମର ସବୁଠାରୁ ବଡ଼ ସଫଳତାଟି ହେଲା ଦେଶର 76ଟି ସହରରେ ସାଇକ୍ଲୋଥନର ଆୟୋଜନ ଯାହା ପରବର୍ତ୍ତୀ ପର୍ଯ୍ୟାୟରେ ଦେଶର 600 ଟି ସହରରେ ଆୟୋଜନ କରାଯିବାର ଲକ୍ଷ୍ୟ ରଖାଯାଇଛି । ତଦ୍ୱାରା କେବଳ ପେଟ୍ରୋଲିୟମ୍‌ ଇନ୍ଧନର ସଂରକ୍ଷଣ ନୁହେଁ , ଲୋକମାନଙ୍କୁ ଏକ ସୁସ୍ଥଜୀବନ ବଞ୍ଚିବା ପାଇଁ ମଧ୍ୟ ଏହାକୁ ଏକ ଆନ୍ଦୋଳନରେ ପରିଣତ କରାଯିବ । ପିସିଆରଏ ଜାନୁଆରୀ 21 ତାରିଖକୁ ଦେଶବ୍ୟାପୀ ସାଇକେଲ ଦିବସ ରୂପେ ପାଳନ କରିବାକୁ ଯୋଜନା କରିଛି । ସେଥିପାଇଁ ଇନ୍ଦୋର , ଭୁବନେଶ୍ୱର , ମୁମ୍ବାଇ ଆଦି ସହରରେ ଇନ୍ଧନ ସଂରକ୍ଷଣଏବଂ ଯାନବାହନ ଜନିତ ଧୂଆଁ ନିର୍ଗତ ମାତ୍ରା ଓ ଏହାର ବହୁଳତା ହ୍ରାସକରିବା ସକାଶେ ସାଇକ୍ଳୋଥନ ଅନୁଷ୍ଠିତ ହେବ ।


    ‘ ସକ୍ଷମ ’ ର ବ୍ୟାପକ ସକାରାତ୍ମକ ପ୍ରଭାବ ଲୋକମାନଙ୍କ ଉପରେ ପଡ଼ିବ ବୋଲି ଆଶା କରାଯାଉଛି । ଏଭଳି ଗୁଣାତ୍ମକ କାର୍ଯ୍ୟକ୍ରମର ଆୟୋଜନ ଦ୍ୱାରା ଲୋକମାନଙ୍କୁ ବହୁଳ ପରିମାଣରେ ଇନ୍ଧନ ସଂରକ୍ଷଣ ଦିଗରେ ପ୍ରଭାବିତ କରାଯାଇ ପାରିବାର ଆଶା ରହିଛି ।


    ************

    
    
    (Release ID: 1517096) Visitor Counter : 2