      ଅର୍ଥ ମନ୍ତ୍ରଣାଳୟ

      ଆୟକର ଟିଡିଏସ ଜମା ନକରି ଜେଲ ଗଲେ ରିଏଲ ଇଷ୍ଟେଟ ଓ ଆଇଟି ସଲ୍ୟୁସନ କମ୍ପାନୀ ନିର୍ଦ୍ଦେଶକ
      Posted On: 20 JAN 2018 7:25PM by PIB Bhubaneshwar


    ଆୟକର ଟିଡିଏସ ଜମା ନକରି ନିର୍ଦ୍ଧାରିତ ଆଇନ ଉଲ୍ଲଙ୍ଘନ କରିଥିବା ଅଭିଯୋଗରେ ଦିଲ୍ଲୀସ୍ଥିତ ଏକ ରିଏଲ ଇଷ୍ଟେଟ ଏବଂ ଆଇଟି ସଲ୍ୟୁସନ କମ୍ପାନୀର ନିର୍ଦ୍ଦେଶକଙ୍କୁ ତିସ ହଜାରୀ କୋର୍ଟଙ୍କ ଆଦେଶ କ୍ରମେ ଗିରଫ କରାଯାଇ ଜେଲ ପଠାଇଦିଆଯାଇଛି । ଆୟକର ଆଇନ ଅନୁଯାୟୀ ଏକ ଆଇନଗତ ଦାୟିତ୍ୱ ହୋଇଥିବା ସତ୍ୱେ ଏହି କମ୍ପାନୀ ଟିଡିଏସ କାଟି ରଖିଥିଲେ ମଧ୍ୟ ତାହାକୁ ସରକାରୀ ଖାତାରେ ଜମା କରିନଥିଲା । ଏହାଦ୍ୱାରା ଅନେକ ନିରୀହ ବ୍ୟକ୍ତିଙ୍କୁ ଆର୍ଥିକ ଶୋଷଣ କରାଯାଇଥିଲା । ଏମାନଙ୍କ ଟିଡିଏସ କଟିଥିବା ସତ୍ୱେ ରିୟଲ ଇଷ୍ଟେଟ କମ୍ପାନୀ ଟିଡିଏସ ରିଟର୍ଣ୍ଣ ଦାଖଲ କରିନଥିଲା । ମାମଲାର ବିବରଣୀରୁ ଜଣାପଡ଼ିଥିଲା ଯେ କମ୍ପାନୀ ପକ୍ଷରୁ 2013-14 , 2014-15 ଏବଂ 2015-16 ଆର୍ଥିକ ବର୍ଷରେ ଯଥାକ୍ରମେ 45 , 68 , 990 ଟଙ୍କା , 35,45,290 ଟଙ୍କା ଏବଂ 33 , 36 , 970 ଟଙ୍କା ମୂଲ୍ୟର ଟିଡିଏସ କଟାଯାଇଥିଲା । ତେବେ ଏହି କମ୍ପାନୀ ଟିଡିଏସ ରିଟର୍ଣ୍ଣ ଦାଖଲ କରିନଥିଲା ।


    ସମସ୍ତ ଟିଡିଏଲ ଡିଫଲ୍ଟ ବିଷୟରେ ଜଣାପଡ଼ିବା ପରେ କମ୍ପାନୀର ନିର୍ଦ୍ଦେଶକଙ୍କୁ କାରଣଦର୍ଶାଅ ନୋଟିସ ଜାରି କରାଯାଇଥିଲା । ଉତ୍ସରୁ ଆୟକର କଟାଯାଇଥିଲେ ହେଁ ତାହା ଜମା କରାଯାଇନଥିବାରୁ ଆୟକର ଆଇନର ଧାରା 278-ବି ତଥା 276-ବି ଅନୁଯାୟୀ କମ୍ପାନୀ ବିରୋଧରେ କାହିଁକି ଅପରାଧିକ ମାମଲା ରୁଜ୍ଜୁ କରାଯିବ ନାହିଁ ସେ ସମ୍ପର୍କରେ ଜବାବ ମଗାଯାଇଥିଲା । ତେବେ ଶୁଣାଣି ସମୟରେ ଆବଶ୍ୟକ କାରଣ ଦର୍ଶାଇବା ପରିବର୍ତ୍ତେ କମ୍ପାନୀ ଶୁଣାଣିକୁ ଟାଳିବା ଲାଗି ପ୍ରୟାସ କରିଥିଲା । ଟିଡିଏସ ଜମାରେ ବିଳମ୍ବର କୌଣସି ଉଚିତ କାରଣ ଜଣାପଡ଼ିନଥିଲା । ଟିଡିଏସ କାଟିବା ଏବଂ ଜମା କରିବାରେ ଅଭିଯୁକ୍ତ କମ୍ପାନୀ ହେଳା କରିଥିବା ସ୍ପଷ୍ଟ ହୋଇଥିଲା । ଏହାପରେ ଆୟକର ଆଇନର ଧାରା 279(1) ଅନୁଯାୟୀ କମ୍ପାନୀ ବିରୋଧରେ ଅପରାଧିକ ମାମଲା ରୁଜ୍ଜୁ କରାଯାଇଥିଲା ।


    ଡିସେମ୍ବର 2017ରେ କମ୍ପାନୀର ନିର୍ଦ୍ଦେଶକଙ୍କ ବିରୋଧରେ ଜାମିନ ବିହୀନ ଗିରଫ ପରୱାନା ଜାରି କରାଯାଇଥିଲା । 19 ଜାନୁଆରୀ 2018ରେ କମ୍ପାନୀର ନିର୍ଦ୍ଦେଶକଙ୍କୁ ଗିରଫ କରାଯାଇଥିଲା । ଏହାପରେ ଅଭିଯୁକ୍ତଙ୍କୁ ତିହାର ଜେଲକୁ ପଠାଇଦିଆଯାଇଥିଲା ।


    ଦିଲ୍ଲୀ ଆୟକର ପ୍ରଧାନ ମୁଖ୍ୟ କମିଶନର ଏସଏସ ରାଠୋର କହିଛନ୍ତି ଯେ ନିଯୁକ୍ତିଦାତାଙ୍କ ଦ୍ୱାରା କଟାଯାଉଥିବା ଟିଡିଏସ ଜମାକୁ ନେଇ ବିଭାଗ ବିଶେଷ ଗୁରୁତ୍ୱାରୋପ କରିଛି । ଟିଡିଏସର ସରକାରୀ ଅର୍ଥ ହୋଇଥିବାରୁ ଏହାକୁ ନିର୍ଦ୍ଧାରିତ ସମୟରେ ସରକାରୀ ଖାତାରେ ଜମା କରାଯିବା ଆବଶ୍ୟକ । ଏଥିରୁ ବିଚ୍ୟୁତ ହେଲେ 3 ମାସରୁ 7 ବର୍ଷ ପର୍ଯ୍ୟନ୍ତ ଜେଲଦଣ୍ଡାଦେଶ ହେବାର ବ୍ୟବସ୍ଥା ରହିଛି ।


    **********


    

    
    (Release ID: 1517448) Visitor Counter : 1