      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      କର୍ଣ୍ଣାଟକର ବେଲାଗାଭିରେ ‘ରାଷ୍ଟ୍ରୀୟ ଯୁବ ଦିବସ’ ଓ ‘ସର୍ବ ଧର୍ମ ସଭା’କୁ ଭିଡିଓ କନଫେରେନ୍ସିଂ ମାଧ୍ୟମରେ ପ୍ରଧାନମନ୍ତ୍ରୀଙ୍କ ସମ୍ବୋଧନ (12.01.2018)
      Posted On: 12 JAN 2018 7:16PM by PIB Bhubaneshwar


    ଆପଣ ସମସ୍ତଙ୍କୁ ବିବେକାନନ୍ଦ ଜୟନ୍ତୀ ଓ ରାଷ୍ଟ୍ରୀୟ ଯୁବ ଦିବସର ବହୁତ ବହୁତ ଶୁଭକାମନା ।


    ଆଜି ବେଲାଗାଭିର ଏହି ବିହଙ୍ଗମ ଦୃଶ୍ୟ , ଏହି ଭବ୍ୟ ଚିତ୍ର ଦେଖି ଲାଗୁଛି କି ସମସ୍ତେ ବିବେକାନନ୍ଦମୟ ହୋଇଯାଇଛନ୍ତି । ଆଜି ଏଠି ସର୍ବ ଧର୍ମ ସଭାର ମଧ୍ୟ ଆୟୋଜନ କରାଯାଉଛି । ଏଥିପାଇଁ ବି ଆପଣମାନଙ୍କ ମଙ୍ଗଳ କାମନା କରୁଛି ।


    ଏବେ ଯେଉଁ ଉତ୍ସାହ ମୁଁ ଦେଖୁଛି , ସେଥିରେ ସମସ୍ତଙ୍କ ମନ-ମସ୍ତିଷ୍କ , ମନ ମନ୍ଦିରକୁ ଏକାକାର କରିଦେଇଛି , ଏକୀକୃତ କରିଦେଇଛି । ‘ ସହସ୍ର-ସହସ୍ର ବିବେକ ଆହ୍ୱାନ ’ ସହ ଆଜି ଏଠି ଏକ ବିଶ୍ୱ ରେକର୍ଡ ହେବାକୁ ଯାଉଛି ।


    ଏସବୁ କିଛି ପୂଜନୀୟ ଶ୍ରୀ ସିଦ୍ଧଲିଙ୍ଗ ମହାରାଜ , ଶ୍ରୀ ୟଲ୍ଲାଲିଙ୍ଗ ପ୍ରଭୁଜୀ ଓ ଶ୍ରୀ ସିଦ୍ଧ ରାମେଶ୍ୱର ମହାସ୍ୱାମୀଙ୍କ ଆଶୀର୍ବାଦରୁ ହେଉଛି । ସେମାନଙ୍କର ଆଶୀର୍ବାଦର ଶକ୍ତି ଏବେ ଆପଣ ସମସ୍ତଙ୍କ ଚେହେରାରେ ପ୍ରତିଫଳିତ ହେଉଛି ।


    ସେ ଶକ୍ତି , ସେହି ଆଶୀର୍ବାଦ ମଧ୍ୟ ମୁଁ ଅନୁଭବ କରୁଛି । ଭାଇ ଓ ଭଉଣୀମାନେ , ବେଲାଗାଭି ଆସିବା ମୋ ’ ପାଇଁ ସର୍ବଦା ବହୁତ ସୁଖଦ ଅନୁଭବ ରହିଛି । ଏଠାରେ ଏକ ଭାରତ-ଶ୍ରେଷ୍ଠ ଭାରତ ର ଭବ୍ୟ ଚିତ୍ର ଦେଖିବାକୁ ମିଳିଥାଏ ।


    ଅତ୍ୟନ୍ତ ଛୋଟ ସ୍ଥାନରେ ପାଞ୍ଚଟି ଭିନ୍ନ ଭିନ୍ନ ଭାଷାର ପ୍ରଚଳନ ଦେଖିବା ଦେଶର ଅନ୍ୟ ଭାଗରେ କ୍ୱଚିତ୍ ଦେଖିବାକୁ ମିଳେ । ମୁଁ ଆପଣ ସମସ୍ତଙ୍କ ସହ ବେଲାଗାଭି ଭୂମିକୁ ମଧ୍ୟ ପ୍ରଣାମ କରୁଛି । ବେଲାଗାଭି କିତୁରର ରାଣୀ ଚେନ୍ନାମାଙ୍କ ଭୂମି । ଇଂରେଜଙ୍କ ସହ ଲଢ଼େଇ କରିଥିବା ମହାନ ଯୋଦ୍ଧା ସଙ୍ଗୋଲି ରୟନ୍ନାଙ୍କ ଭୂମି । ସ୍ୱାମୀ ବିବେକାନନ୍ଦ ମଧ୍ୟ ବେଲାଗାଭିରେ 10ଦିନ ବିତାଇଥିଲେ ।


    ସେ ମହୀଶୂରର ପ୍ରସିଦ୍ଧ ମହଲରେ ମଧ୍ୟ ରହିଥିଲେ । ମହୀଶୂରରୁ ଆଗକୁ ଯାଇ ସେ କେରଳ ଓ ତାମିଲନାଡୁ ମଧ୍ୟ ଯାଇଥିଲେ । ଯେଉଁଠି କନ୍ୟାକୁମାରୀରେ ତାଙ୍କୁ ଏକ ନୂଆ ପ୍ରେରଣା ପ୍ରାପ୍ତ ହୋଇଥିଲା । ସେହି ପ୍ରେରଣାରେ ସେ ଚିକାଗୋ ଯାଇଥିଲେ ଓ ସମଗ୍ର ବିଶ୍ୱକୁ ମୋହିତ କରିପାରିଥିଲେ ।


    ଚଳିତବର୍ଷ ହେଉଛି ସ୍ୱାମୀ ବିବେକାନନ୍ଦଙ୍କ ଦ୍ୱାରା ଚିକୋଗୋର ଦିଆଯାଇଥିବା ବତ୍କୃତାର 125ତମ ବାର୍ଷିକୀ । ଯେତେବେଳେ ଏହି ସମ୍ବୋଧନର ଶହେ ବର୍ଷ ପୂରଣ ହୋଇଥିଲା ମୁଁ ବିଶେଷଭାବେ ଚିକାଗୋ ଯାଇଥିଲି । ଏକଥାକୁ ଏବେ 25ବର୍ଷ ହୋଇଗଲାଣି । ତାଙ୍କର କଥାକୁ , ତାଙ୍କର ସମ୍ବୋଧନର ଏତେ ବର୍ଷ ବିତିଯିବା ପରେ ମଧ୍ୟ ଆମେ ପ୍ରତ୍ୟେକ ଦିନ , ପ୍ରତ୍ୟେକ କ୍ଷେତ୍ରରେ , ପ୍ରତ୍ୟେକ ସମସ୍ୟାର ସମାଧାନ ଖୋଜିବାବେଳେ ଲାଗେ କି- ସ୍ୱାମୀ ବିବେକାନନ୍ଦ ଏଭଳି କହିଥିଲେ !!! କେତେ ସଠିକ୍ କହିଥିଲେ !!! ଆମେ ବିବେକାନନ୍ଦଙ୍କୁ ସ୍ମରଣ କରିବାର ଆବଶ୍ୟକତା ହେଉନାହିଁ , କାରଣ ସେ ସର୍ବଦା ମନରେ ଭିତରେ ହିଁ ରହିଥାନ୍ତି ।


    ଜଣେ ଭାରତୀୟ କିଭଳି ହେବା ଉଚିତ୍ , ସେ ସମ୍ପର୍କରେ ବିବେକାନନ୍ଦ ଖୁବ୍ ପ୍ରଭାବଶାଳୀ ମନ୍ତ୍ର ଦେଇଥିଲେ । ଏହା ଥିଲା ସ୍ୱଦେଶ ମନ୍ତ୍ର । ଏହାର ପ୍ରତ୍ୟେକ ଧାଡ଼ିରେ ଶକ୍ତି ଓ ପ୍ରେରଣା ଭରି ରହିଥିଲା । ସେ କହିଥିଲେ କି “ ଏ ଭାରତ , ତୁମେ କେବେ ଭୁଲିବ ନାହିଁ କି ତୁମର ଜୀବନ ନିଜର ବ୍ୟକ୍ତିଗତ ସୁଖ ପାଇଁ ନୁହେଁ । ଏ ବୀର , ଗର୍ବରେ କୁହ ମୁଁ ଭାରତବାସୀ ଓ ପ୍ରତ୍ୟେକ ଭାରତବାସୀ ମୋର ଭାଇ । ଗର୍ବରେ କୁହ କି ପ୍ରତ୍ୟେକ ଭାରତବାସୀ ମୋର ଭାଇ , ଭାରତବାସୀ ମୋର ଜୀବନ । ଭାରତର ମାଟି ମୋର ସ୍ୱର୍ଗ । ଭାରତର କଲ୍ୟାଣରେ ମୋର କଲ୍ୟାଣ ହେବ । ”


    ଏଭଳି ଥିଲେ ବିବେକାନନ୍ଦ । ଭାରତ ସହ ଏକାକାର ବିବେକାନନ୍ଦ । ଭାରତ ସହ ଏକରୂପ ବିବେକାନନ୍ଦ । ଭାରତର ସୁଖଦୁଃଖକୁ ନିଜର ସୁଖଦୁଃଖ ବୋଲି ଭାବୁଥିଲେ ବିବେକାନନ୍ଦ । ସେ ପ୍ରତ୍ୟେକ କୁକାର୍ଯ୍ୟ ସହ ଲଢ଼େଇ କରୁଥିଲେ । ବିଦେଶରେ ଭାରତକୁ ସାପୁଆ କେଳା ଓ ଯୋଗୀଙ୍କ ଦେଶ ବୋଲି ଅପପ୍ରଚାରକୁ ସେ ଧ୍ୱଂସ୍ତ କରିଥିଲେ । ବିଶ୍ୱରେ ଭାରତର ପ୍ରତିଷ୍ଠା ବଢ଼ାଇଥିଲେ । ସେଥିରେ ଜ୍ଞାନ-ବିଜ୍ଞାନ , ଭାଷା , ସାମାଜିକ ସଂସ୍କାର , ଆଧୁନିକ ଜଗତର କ୍ରମବର୍ଦ୍ଧିଷ୍ଣୁ ପଦକ୍ଷେପ ସହ ପାଦରେ ପାଦ ମିଶାଇ ଚାଲିବାର ସାହାସ ଥିଲା ।


    ସେଥିରେ ସମାଜରେ ବ୍ୟାପ୍ତ ବିକୃତିଗୁଡ଼ିକ , ଛୁଆଁ-ଅଛୁଆଁ , ଭେଦଭାବ , ଅହଙ୍କାରକୁ ଖଣ୍ଡ ଖଣ୍ଡ କରିବାର ସାହାସୀ ଭାବ ରହିଥିଲା । ସେହି ଭାବନା ବିବେକାନନ୍ଦଙ୍କୁ ସାହାସୀ ସନ୍ୟାସୀ କରାଇଥିଲା । ସ୍ୱାମୀ ବିବେକାନନ୍ଦ କଲମ୍ବୋରୁ ଆଲମୋରା ଗସ୍ତରେ ଜାତିର ଭେଦଭାବ ବିରୋଧରେ ସ୍ୱର ଶାଣିତ କରିଥିଲେ ।


    ସେ ଲୋକମାନଙ୍କୁ ରୋକଠୋକ୍ ଭାବେ କହିଥିଲେ-


    “ ଜ୍ଞାନ ଓ ଦର୍ଶନରେ ବିଶ୍ୱରେ ତୁମ ଭଳି କେହି ମହାନ ହେବେ ନାହିଁ । କିନ୍ତୁ ବ୍ୟବହାରରେ ଏଭଳି ନିକୃଷ୍ଟତା ମଧ୍ୟ କେହି କରନ୍ତି ନାହିଁ । ଧିକ୍କାର , ତୁମମାନଙ୍କର ଏଭଳି ବ୍ୟବହାରକୁ ନେଇ !!! ”


    125ବର୍ଷ ପୂର୍ବରୁ ସେ ଯେଉଁ କଥା କହିଥିଲେ , ତାହା ବୋଧହୁଏ ଏତେ ରୋକଠୋକ୍ ଭାବେ କେହି କହିବାର ସାହାସ କରିବେ ନାହିଁ । ବନ୍ଧୁଗଣ , ଆମକୁ ଏହି ବାତାବରଣ ବଦଳାଇବାର ଅଛି , ଏହି ମାନସିକତା ବଦଳାଇବାକୁ ପଡ଼ିବ । ବିବେକାନନ୍ଦଙ୍କୁ ସ୍ୱୀକାର କରିବାର ଅଛି ତ ଭିତରେ ରହିଥିବା ଜାତିର ଦ୍ୱେଷ , ଜାତି ଭେଦର ବିଷକୁ କାଢ଼ି ବାହାର କରିବାକୁ ପଡ଼ିବ , ସମାପ୍ତ କରିବାକୁ ହେବ ।


    ଶ୍ରୀ ସିଦ୍ଧଲିଙ୍ଗ ମହାରାଜଙ୍କ ପ୍ରେରଣାରେ ଆପଣମାନଙ୍କ ମଠ ବି ଗତ ଦଶନ୍ଧିରେ ଜାତିର ପ୍ରତ୍ୟେକ ପ୍ରକାରର ଭେଦଭାବକୁ ସମାପ୍ତ କରିବା ଦିଗରେ କାର୍ଯ୍ୟ କରିଛି । କୌଣସି ଜାତିକୁ ଗୁରୁତ୍ୱ ନଦେଇ , କାହାରିକୁ ଜାତି କଥା ନପଚାରି ସମାଜର ଉପେକ୍ଷିତ ଓ ଦୁର୍ବଳ ବର୍ଗକୁ ଆପଣମାନଙ୍କ ଦ୍ୱାରା ଆବଶ୍ୟକ ସହାୟତା ଦିଆଯାଉଛି ।


    ଆପଣଙ୍କ ମଠ ସହ ଜଡ଼ିତ ଲୋକମାନେ ଗାଁ ଗାଁକୁ ଯାଇ ବନ୍ୟା ପ୍ରଭାବିତଙ୍କ ପାଇଁ ରିଲିଫ୍ କାମ କରୁଛନ୍ତି ।


    ଗରିବଙ୍କୁ ମାଗଣା ଔଷଧ ବାଂଟୁଛନ୍ତି , ମାଗଣା ସ୍ୱାସ୍ଥ୍ୟ ଶିବିର ଲଗାଉଛନ୍ତି । ଲୋକଙ୍କୁ ଖାଇବାକୁ ଦେଉଛନ୍ତି , ପୋଷାକ ଦେଉଛନ୍ତି । କ ’ ଣ ଏହାର ଆଧାର ଜାତି ହେଉଛି ? ନା ।


    ଅତି କଷ୍ଟରେ , ଦଶନ୍ଧି ଧରି କରାଯାଇଥିବା ଲୋକଙ୍କ ପ୍ରୟାସରେ ଜାତିର ବନ୍ଧନରୁ ଦେଶ ମୁକ୍ତ ହେବା ଆଡ଼କୁ ବଢ଼ୁଛି । କିନ୍ତୁ ଆପଣଙ୍କ ଭଳି ଲକ୍ଷ ଲକ୍ଷ କୋଟି କୋଟି ଲୋକଙ୍କ ଏହି ପରିଶ୍ରମରେ କିଛି ସମାଜବିରୋଧୀ ଲୋକ ସେମାନଙ୍କର ନଜର ପକାଇଥାନ୍ତି । ଏହି ଲୋକମାନେ ପୁଣିଥରେ ଦେଶକୁ ଜାତି ନାଁରେ ଭାଗଭାଗ କରିବାର ଷଡ଼ଯନ୍ତ୍ର କରୁଛନ୍ତି ।


    ଏଭଳି ଲୋକଙ୍କୁ ଆଜିର ଯୁବ ପିଢ଼ି ଦ୍ୱାରା ଜବାବ ଦିଆଯାଉଛି । ଭାରତର ଯୁବବର୍ଗ କିଛି ହାତଗଣତି ଲୋକଙ୍କ ପ୍ରରୋଚନାରେ ଆସିବେ ନାହିଁ । ଦେଶରେ ଜାତିବାଦ , କୁପ୍ରଥା , ଅନ୍ଧବିଶ୍ୱାସ ସମାପ୍ତ କରିବାର ସଂକଳ୍ପ ନେଇଥିବା ଏଭଳି ଯୁବବର୍ଗ , ନୂଆ ଭାରତର ସ୍ୱପ୍ନକୁ ସାକାର କରିବା ପାଇଁ ସଂକଳ୍ପ ନେଇଥିବା ଏଭଳି ଯୁବବର୍ଗ ହିଁ ହେଉଛନ୍ତି ବିବେକାନନ୍ଦ । ସେମାନେ ଭାରତର ନୂଆ ବିକ୍ରମୀ-ପରାକ୍ରମୀ , ବିକାଶମାନ ଚେହେରାର ପ୍ରତୀକ ।


    ଏଭଳି ପ୍ରତ୍ୟେକ ଯୁବବର୍ଗ ଯେଉଁମାନେ କି ରାଷ୍ଟ୍ର ନିର୍ମାଣରେ ଅତ୍ୟନ୍ତ ସକ୍ରିୟ ହୋଇ ନିଜର ଦାୟିତ୍ୱ ତୁଲାଉଛନ୍ତି , ନିଉ ଇଣ୍ଡିଆର ସଂକଳ୍ପକୁ ସିଦ୍ଧ କରିବା ପାଇଁ କାମ କରୁଛନ୍ତି , ସେ ହିଁ ବିବେକାନନ୍ଦ । କେହି ବିଲ , କେହି କାରଖାନାରେ , କେହି ସ୍କୁଲରେ , କେହି କଲେଜରେ , ସାହି ପଡ଼ିଶାରେ ଦେଶର ସେବାରେ ଲାଗିଥିବା ପ୍ରତ୍ୟେକ ବ୍ୟକ୍ତି ହେଉଛନ୍ତି ବିବେକାନନ୍ଦ ।


    ଏବେ ଯେଉଁମାନେ ସ୍ୱଚ୍ଛ ଭାରତ ମିଶନକୁ ଆଗକୁ ବଢ଼ାଉଛନ୍ତି , ଗାଁ ଗାଁକୁ ଯାଇ ଲୋକଙ୍କୁ ଡିଜିଟାଲ ସାକ୍ଷରତା ପ୍ରଦାନ କରୁଛନ୍ତି ସେମାନେ ବି ବିକେକାନନ୍ଦ । ଯେଉଁମାନେ ଦଳିତ-ଶୋଷିତ-ପୀଡ଼ିତ ଓ ବଂଚିତ ବର୍ଗଙ୍କ ପାଇଁ କାମ କରୁଛନ୍ତି ସେମାନେ ବି ବିବେକାନନ୍ଦ । ଯେଉଁମାନେ ନିଜର ଶକ୍ତିକୁ , ନିଜର ଚିନ୍ତାଧାରାକୁ , ନିଜର ଇନୋଭେସନ୍କୁ ସମାଜର ସ୍ୱାର୍ଥରେ ଲଗାଉଛନ୍ତି ସେମାନେ ହିଁ ବିବେକାନନ୍ଦ ।


    ବନ୍ଧୁଗଣ , ଗତବର୍ଷ ଗୋଟିଏ କାର୍ଯ୍ୟକ୍ରମ ହୋଇଥିଲା - ସ୍ମାର୍ଟ ଇଣ୍ଡିଆ ହେକାଥନ୍ । ଏହି କାର୍ଯ୍ୟକ୍ରମରେ 40ହଜାରରୁ ଅଧିକ ଯୁବବର୍ଗ , ଦେଶର ପ୍ରାୟ 600 ସମସ୍ୟାର ଡିଜିଟାଲ ସମାଧାନ କରିବା ପାଇଁ ଲାଗିଥିଲେ । ଏମାନେ ବି ମୋ ’ ପାଇଁ ବିବେକାନନ୍ଦ । ଲକ୍ଷ ଲକ୍ଷ କୋଟି କୋଟି ସାଧାରଣ ଲୋକ , ଭାରତର ମାଟିର ସୁଗନ୍ଧ ପାଇଁ ନିଉ ଇଣ୍ଡିଆର ନିର୍ମାତା , ଆମର ନୂଆ ଯୁଗର ବିବେକାନନ୍ଦ । ସେମାନଙ୍କୁ ମୁଁ ପ୍ରଣାମ କରୁଛି ଓ ଏହି କାର୍ଯ୍ୟକ୍ରମରେ ଉପସ୍ଥିତ ପ୍ରତ୍ୟେକ ବିବେକାନନ୍ଦଙ୍କୁ , ଦେଶରେ ଉପସ୍ଥିତ ଥିବା ପ୍ରତ୍ୟେକ ବିବେକାନନ୍ଦଙ୍କୁ ନମସ୍କାର କରୁଛି ।


    ଭାଇ ଓ ଭଉଣୀମାନେ , ହଜାର ହଜାର ବର୍ଷର ଇତିହାସକୁ ଧରି ଆମ ଦେଶରେ ସମୟ ସହ ପରିବର୍ତ୍ତନ ଆସିଥାଏ । ବ୍ୟକ୍ତିରେ ପରିବର୍ତ୍ତନ , ସମାଜରେ ପରିବର୍ତ୍ତନ । କିନ୍ତୁ ସମୟ ସହ ବି କିଛି ଖରାପ କଥା ସମାଜରେ ସାମିଲ ହେବାରେ ଲାଗିଥାଏ । ଏହା ଆମ ସମାଜର ବିଶେଷତ୍ୱ କି ଯେତେବେଳେ ଏଭଳି ଖରାପ ହୋଇଥାଏ , ସୁଧାରର କାର୍ଯ୍ୟ ସମାଜ ଭିତରେ କେହି ନା କେହି ଆରମ୍ଭ କରିଥାନ୍ତି । ଏଭଳି ମହାନ୍ ସମାଜ ସୁଧାରକମାନେ ସର୍ବଦା ଲୋକଙ୍କ ସେବାକୁ କେନ୍ଦ୍ରରେ ରଖିଥାନ୍ତି । ନିଜର ମନ-ବଚନ-କର୍ମରେ ସେମାନେ ସମାଜକୁ ଶିକ୍ଷା ଦେଇଥାନ୍ତି , ଲୋକଙ୍କ ସେବାକୁ ପ୍ରାଥମିକତା ଦେଇଥାନ୍ତି । ଦେଶର ସାଧାରଣ ମଣିଷକୁ ତା ’ ର ସରଳ ଭାଷାରେ ବୁଝାଇଥାନ୍ତି ।


    ଏହା ଏକପ୍ରକାରର ଜନ ଆନ୍ଦୋଳନ । ଯାହାର ବିସ୍ତାର ଶହ ଶହ ବର୍ଷର କାଳଖଣ୍ଡରେ ଦେଖିବାକୁ ମିଳିଥାଏ । ଏହି ଆନ୍ଦୋଳନ ଦକ୍ଷିଣରେ ମଧ୍ୟାଚାର୍ଯ୍ୟ , ନିମ୍ବାକାଚାର୍ଯ୍ୟ , ବଲ୍ଲଭାଚାର୍ଯ୍ୟ , ରାମାନୁଜାଚାର୍ଯ୍ୟ , ପଶ୍ଚିମରେ ମୀରାବାଇ , ଏକନାଥ , ତୁକାରାମ , ରାମଦାସ , ନରସି ମେହଟ୍ଟା , ଉତ୍ତରରେ ରାମାନନ୍ଦ , କବୀର ଦାସ , ଗୋସ୍ୱାମୀ ତୁଳସୀଦାସ , ସୁରଦାସ , ଗୁରୁ ନାନକଦେବ , ସନ୍ଥ ରୈଦାସ , ପୂର୍ବରେ ଚୈତନ୍ୟ ମହାପ୍ରଭୁ ଓ ଶଙ୍କରଦେବଙ୍କ ଭଳି ସନ୍ଥଙ୍କ ବିଚାର ଦ୍ୱାରା ସଶକ୍ତ ହୋଇଛି ।


    ଏହା ବି ଆମ ଦେଶର ଅଦ୍ଭୂତ ଶକ୍ତି କି ସେମାନଙ୍କୁ କେବେ ଧାର୍ମିକ ଆନ୍ଦୋଳନ ସହ ଯୋଡ଼ି ଦେଖାଯାଇ ନାହିଁ । ଆମର ସର୍ବଦା ଏହି ଜ୍ଞାନ , ଭକ୍ତି ଓ କର୍ମ- ତିନିଟି ମଧ୍ୟରେ ସନ୍ତୁଳନକୁ ସ୍ୱୀକାର କରାଯାଇଛି ।


    ଜ୍ଞାନରେ ଏହି ସନ୍ଥମାନେ ଏଭଳି ମୌଳିକ ପ୍ରଶ୍ନର ଉତ୍ତର ଖୋଜୁଥିଲେ କି ମୁଁ କିଏ ।


    ଭକ୍ତି ହେଉଛି ସମର୍ପଣର ଅନ୍ୟ ନାମ ଓ କର୍ମ ସମ୍ପୂର୍ଣ୍ଣ ଭାବେ ସେବା ଭାବ ଉପରେ ଆଧାରିତ ଥିଲା । ଏଭଳି ଅନେକ ସନ୍ଥ , ମହାପୁରୁଷମାନଙ୍କ ପ୍ରଭାବ ଥିଲା କି ଦେଶର ସମସ୍ତ ବିପତ୍ତିକୁ ସହି ଆଗକୁ ବଢ଼ିପାରିଛି । ସେହି କାଳଖଣ୍ଡରେ ଦେଶର ପ୍ରତ୍ୟେକ କ୍ଷେତ୍ର , ପ୍ରତ୍ୟେକ ଅଂଚଳ , ପ୍ରତ୍ୟେକ କୋଣରେ ଥିବା ମନ୍ଦିର-ମଠରୁ ବାହାରି ଆମର ସନ୍ଥମାନେ ଏକ ସାମାଜିକ ଚେତନା ସୃଷ୍ଟି କରିବାର ପ୍ରୟାସ କରିଥିଲେ ।


    ଆମେ ଗର୍ବର ସହ କହିପାରିବୁ କି ହିନ୍ଦୁସ୍ତାନ ପାଖରେ ଏଭଳି ମହାନ ପରମ୍ପରା ଅଛି , ଏଭଳି ମହାନ ସନ୍ଥ-ମୁନି ରହିଥିଲେ , ଯେଉଁମାନେ ନିଜର ତପସ୍ୟା , ନିଜର ଜ୍ଞାନର ଉପଯୋଗ ରାଷ୍ଟ୍ର ନିର୍ମାଣ ପାଇଁ କରିଛନ୍ତି ।


    ଏହି କ୍ରମରେ ସ୍ୱାମୀ ଦୟାନନ୍ଦ ସରସ୍ୱତୀ , ରାଜା ରାମମୋହନ ରାୟ , ଜ୍ୟୋତିବା ଫୁଲେ , ମହାତ୍ମା ଗାନ୍ଧି , ବାବା ସାହେବ ଆମ୍ବେଦକର , ବାବା ଆ ମ୍ ତେ , ପାଣ୍ଡୁରଙ୍ଗ ଶାସ୍ତ୍ରୀ ଅଠାୱଲେ , ବିନୋବା ଭାବେଙ୍କ ଭଳି ଅନେକ ମହାପୁରୁଷ ଆସିଥିଲେ । ସେମାନଙ୍କର ସେବାକୁ କେନ୍ଦ୍ରରେ ରଖି ସମାଜିକ ସଂସ୍କାର ମଧ୍ୟ କରିଥିଲେ । ସେମାନେ ଦେଶ ପାଇଁ , ସମାଜ ପାଇଁ ଯେଉଁ ସଂକଳ୍ପ ନେଇଥିଲେ , ତାକୁ ସିଦ୍ଧ କରି ଦେଖାଇଲେ ।


    ବନ୍ଧୁଗଣ , ଆପଣଙ୍କ ମଠ ବି ତ୍ୟାଗର ପରମ୍ପରାକୁ ଆପଣାଇଛି । ସେବାର ପରମ୍ପରାକୁ ସ୍ୱୀକାର କରିଛି । ଆପଣଙ୍କ ମଠ ମଧ୍ୟ ବିରକ୍ତ ମଠ ନାମରେ ପରିଚିତ । ବିରକ୍ତ ଅର୍ଥାତ ପ୍ରତ୍ୟେକ ପ୍ରକାରର ସାଂସାରିକ ମୋହରୁ ମୁକ୍ତ । ଭିନ୍ନ ଭିନ୍ନ ରାଜ୍ୟରେ ରହିଥିବା ଆପଣଙ୍କ 360ରୁ ଉର୍ଦ୍ଧ୍ଵ ମଠ ଯେତେବେଳେ ଅନ୍ନଦାନର ପ୍ରଥାରେ ଚାଲନ୍ତି , ଗରିବ ଓ ଭୋକିଲା ଲୋକଙ୍କୁ ଭୋଜନ କରାନ୍ତି , ନିଶ୍ଚିତ ଭାବେ ଧରିତ୍ରୀ ମା ’ ର , ମାନବତାର ସର୍ବୋତ୍ତମ ସେବା ହୋଇଥାଏ ।


    ‘ ଶିବ ଭାବେ ଜୀବ ସେବା ’ ର ଏହା ଉତ୍ତମ ଉଦାହରଣ । ଆମର ଦେଶର ଇତିହାସ ହେଉଛି ସେବାର , ସେବା ଭାବନାର । ସାମାନ୍ୟ ଦୂରରେ ପ୍ରତିଟି ସ୍ଥାନରେ ଗରିବ ଲୋକଙ୍କ ଖାଇବା ଓ ରହିବାର ବ୍ୟବସ୍ଥା ହେଉଛି ଆମର ପରମ୍ପରା । ଏହି ବ୍ୟବସ୍ଥା ସାଧୁସନ୍ଥମାନଙ୍କ ଆଶୀର୍ବାଦରୁ ସାଧାରଣ ସମାଜର ଲୋକମାନେ କରିଥାନ୍ତି । ଆଜି ବି ଅନେକ ସହର-ଗାଁରେ ଏହି ବ୍ୟବସ୍ଥା ଜୀବନ୍ତ ଅଛି , ବ୍ୟାପକ ହେଉଛି ।


    ଭାଇ ଓ ଭଉଣୀମାନେ , ଭାରତ ସର୍ବଦା ସମଗ୍ର ବିଶ୍ୱକୁ ମାନବତା , ଗଣତନ୍ତ୍ର , ସୁଶାସନ , ଅହିଂସାର ସନ୍ଦେଶ ଦେଇଛି । ଯେତେବେଳେ ବିଶ୍ୱର ବଡ଼ ବଡ଼ ଦେଶ , ପାଶ୍ଚାତ୍ୟର ବଡ଼ ବଡ଼ ବିଶେଷଜ୍ଞମାନେ ଗଣତନ୍ତ୍ରକୁ ଏକ ନୂଆ ଦୃଷ୍ଟିକୋଣରେ ଦେଖିବା ଆରମ୍ଭ କରିଥିଲେ , ତା ’ ର ଶହଶହ ବର୍ଷ ପୂର୍ବରୁ ଭାରତ ଏହି ମୂଲ୍ୟବୋଧକୁ ନାକେବଳ ଆପଣାଇଥିଲା ବରଂ ନିଜର ପ୍ରଶାସନିକ ପଦ୍ଧତିରେ ବି ସାମିଲ କରିଥିଲା ।


    ଭଗବାନ ବସବେଶ୍ୱର ଦ୍ୱାଦଶ ଶତାବ୍ଦୀରେ ବିଶ୍ୱକୁ ଗଣତନ୍ତ୍ରର , ସମାନତାର ବିଚାରଧାରା ଦେଇଥିଲେ । ସେ ‘ ଅନୁଭବ ମଣ୍ଡପ ’ ନାଁରେ ଏକ ଏଭଳି ବ୍ୟବସ୍ଥା ବିକଶିତ କରିଥିଲେ , ଯେଉଁଥିରେ ସବୁ ପ୍ରକାରର ଲୋକ , ଗରିବ-ଦଳିତ-ପୀଡ଼ିତ-ବଂଚିତ ନିଜର ବିଚାର ରଖିପାରୁଥିଲେ । ଏଠି ସମସ୍ତେ ସମାନ ଥିଲେ ।


    2015 ମସିହାରେ ଯେତେବେଳେ ବ୍ରିଟେନ ଯାଇଥିଲି , ସେଠାରେ ଭଗବାନ ବସବେଶ୍ୱରଙ୍କ ମୂର୍ତ୍ତି ଲୋକାର୍ପଣ କରିବାର ସୌଭାଗ୍ୟ ମଧ୍ୟ ମୋତେ ମିଳିଥିଲା ।


    ମୋର ମନେ ଅଛି ବ୍ରିଟେନର ପ୍ରଧାନମନ୍ତ୍ରୀ ସେତେବେଳେ ମାଗ୍ନା କାର୍ଟାଙ୍କ ଉଲ୍ଲେଖ କରୁଥିଲେ ।


    କିନ୍ତୁ ମାଗ୍ନା କାର୍ଟାଙ୍କ ବହୁତ ପୂର୍ବରୁ ବସବେଶ୍ୱର ଆମକୁ ଏଭଳି ଏକ ସଂସଦ ସହ ପରିଚିତ କରାଇ ଦେଇଥିଲେ ।


    ଭଗବାନ ବସବେଶ୍ୱରଙ୍କ ‘ ବାଣୀ ’ ଥିଲା କି-


    “ ଯେତେବେଳେ ବିଚାରର ଆଦାନ-ପ୍ରଦାନ ନହେବ , ଯେତେବେଳେ ତର୍କର ସହ ବିତର୍କ ନହେବ , ସେତେବେଳେ ଅଭିଜ୍ଞ ଗୋଷ୍ଠୀଙ୍କର ମଧ୍ୟ ପ୍ରାସଙ୍ଗିକତା ରହିବ ନାହିଁ । ଯେଉଁଠି ଏଭଳି ହୋଇଥାଏ ସେଠାରେ ଈଶ୍ୱର ମଧ୍ୟ ବାସ କରନ୍ତି ନାହିଁ । ”


    ଅର୍ଥାତ ସେ ବିଚାରର ଏହି ମନ୍ଥନକୁ ଈଶ୍ୱରଙ୍କ ଭଳି ଶକ୍ତିଶାଳୀ ଓ ଈଶ୍ୱରଙ୍କ ଭଳି ଆବଶ୍ୟକ ବୋଲି କହିଥିଲେ । ଅନୁଭବ ମଣ୍ଡପକୁ ମଧ୍ୟ ଖୋଲାଖୋଲି କହିବାର ସ୍ୱାଧୀନତା ରହିଥିଲା ।


    ସମାଜର ପ୍ରତ୍ୟେକ ବର୍ଗରୁ ଆସିଥିବା ମହିଳା ମଧ୍ୟ ନିଜର ବିଚାର ବ୍ୟକ୍ତ କରୁଥିଲେ । କେତେକ ମହିଳା ଏଭଳି ବି ଥିଲେ ଯେଉଁମାନେ ସେତେବେଳେ ଏଭଳି ତଥାକଥିତ ସଭ୍ୟସମାଜ ଭିତରକୁ ଆସିବେ ବୋଲି ଆଶା ମଧ୍ୟ କରାଯାଉନଥିଲା । ଏଭଳି ମହିଳମାନେ ମଧ୍ୟ ଆସି ଅନୁଭବ ମଣ୍ଡପରେ ନିଜର କଥା ରଖୁଥିଲେ ।


    ମହିଳା ସଶକ୍ତିକରଣକୁ ନେଇ ସେତେବେଳେ ବହୁତ ବଡ଼ ପ୍ରୟାସ ହୋଇଥିଲା । ମୁଁ ଗତବର୍ଷ ହିଁ ଭଗବାନ ବସବେଶ୍ୱରଙ୍କ ବାଣୀର 23ଟି ଭାଷାରେ ହୋଇଥିବା ଅନୁବାଦଗୁଡିକୁ ଲୋକାର୍ପଣ କରିଥିଲି ।


    ମୋର ଆଶା ଯେ ଏହା ଭଗବାନ ବସବେଶ୍ୱରଙ୍କ ସନ୍ଦେଶକୁ ଲୋକଙ୍କ ନିକଟରେ ପହଚାଂଇବାରେ ବହୁତ ଉପଯୋଗୀ ସାବ୍ୟସ୍ତ ହେଉଥିବ ।


    ଏହି ଅବସରରେ ମୁଁ ପୂର୍ବତନ ଉପରାଷ୍ଟ୍ରପତି ଶ୍ରୀ ବି.ଡି.ଜଟ୍ଟିଙ୍କୁ ମଧ୍ୟ ନମସ୍କାର ଜଣାଉଛି ଓ ବାସବା ସମିତିରେ ତାଙ୍କର ଯୋଗଦାନକୁ ସ୍ମରଣ କରୁଛି । ଶ୍ରୀ ଅରବିନ୍ଦ ଜଟ୍ଟିଙ୍କର ମଧ୍ୟ ବିଶେଷ ଉଲ୍ଲେଖ କରିବାକୁ ଚାହୁଁଛି ।


    ବନ୍ଧୁଗଣ , ମୋତେ କୁହାଯାଇଛି କି ପୂଜନୀୟ ଶ୍ରୀ ସିଦ୍ଧ ରମେଶ୍ୱର ମହାସ୍ୱାମୀଙ୍କ ଦ୍ୱାରା ଅନୁଭବ ମଣ୍ଡପକୁ ପୁଣିଥରେ ଆରମ୍ଭ କରିବାର ସଂକଳ୍ପ ନିଆଯାଇଥିଲା । ଆଉ ସେ ଏହାକୁ ଏଠାର ମଠରେ ସ୍ଥାପିତ କରିବାକୁ ଚାହୁଁଥିଲେ ।


    ଏହା ଅତ୍ୟନ୍ତ ଖୁସିର କଥା କି ସେମାନଙ୍କର ଏହି ସ୍ୱପ୍ନ ଶ୍ରୀ ମୁରୁଘା ରାଜେନ୍ଦ୍ର ମହାସ୍ୱାମୀଙ୍କ ନେତୃତ୍ୱରେ ସାକାର ହୋଇଛି । ଏହି ‘ ଅନୁଭବ ମଣ୍ଡପ ’ ରୁ ଦେଶରେ ସମାନତାର ଅଧିକାରର ସନ୍ଦେଶ ପ୍ରସାରିତ ହେବ ।


    ‘ ସର୍ବ ଜନ ସୁଖିନୋ ଭବନ୍ତୁ ’ ର ମନ୍ତ୍ରରେ ଚାଲି ସମସ୍ତଙ୍କ ସୁଖ କାମନା ସହ ହେଉଥିବା ଏହି ଆୟୋଜନ ନିମନ୍ତେ ମୁଁ ଆପଣ ସମସ୍ତଙ୍କୁ ବହୁତ ବହୁତ ଶୁଭକାମନା ଜଣାଉଛି ।


    ବନ୍ଧୁଗଣ , 2022ରେ ଆମ ଦେଶର ସ୍ୱାଧୀନତାର 75ବର୍ଷ ପୂର୍ତ୍ତି ପର୍ବ ପାଳନ କରାଯିବ । ଏହି ପର୍ବକୁ କ ’ ଣ ଆମେ ଦେଶର ଆଭ୍ୟନ୍ତରୀଣ ଦୁର୍ବଳତା ସହ ପାଳନ କରିବା ? ନା । ଆମ ସମସ୍ତେ ସଂକଳ୍ପ ନେଇଛେ କି ନବ୍ୟ ଭାରତ ଗଠନ କରିବା ପାଇଁ । ଏହି ସଂକଳ୍ପରେ ଆପଣମାନଙ୍କ ଯୋଗଦାନ , ସଂକଳ୍ପରେ ସିଦ୍ଧିର ଏହି ଯାତ୍ରାକୁ ଅଧିକ ସୁଗମ କରିଦେବ । କ ’ ଣ ଶିକ୍ଷା କ୍ଷେତ୍ରରେ , ଝିଅମାନଙ୍କ ପଢ଼ିବା କ୍ଷେତ୍ରରେ , ଯୁବବର୍ଗଙ୍କୁ କୌଶଳ ବିକାଶ କ୍ଷେତ୍ରରେ , ସ୍ୱାସ୍ଥ୍ୟ କ୍ଷେତ୍ରରେ , ସ୍ୱଚ୍ଛତା କ୍ଷେତ୍ରରେ , ଡିଜିଟାଲ ସାକ୍ଷରତା କ୍ଷେତ୍ରରେ , ସୌର ଶକ୍ତିର ପ୍ରସାର ନିମନ୍ତେ , କ ’ ଣ ଆପଣଙ୍କ ଦ୍ୱାରା କୌଣସି ସଂକଳ୍ପ ନିଆଯାଇ ପାରିବ ନାହିଁ ?


    ମୁଁ ଜାଣିଛି ଆପଣମାନେ ଏଭଳି କ୍ଷେତ୍ରରେ ପୂର୍ବରୁ କାମ କରୁଛନ୍ତି । କିନ୍ତୁ କ ’ ଣ ସଂଖ୍ୟାରେ କୌଣସି ଲକ୍ଷ୍ୟ ନିର୍ଦ୍ଧାରଣ କରି କୌଣସି ସଂକଳ୍ପ ନିଆଯାଇପାରିବ । ଯେମିତିକି କ ’ ଣ ଏହି ସଂକଳ୍ପ ନେଇହେବ କି ଆସନ୍ତା 2ବର୍ଷ ମଧ୍ୟରେ 2ହଜାର , 5ହଜାର ଗାଁକୁ ଖୋଲାରେ ଶୌଚମୁକ୍ତ କରିବାରେ ସହାୟତା କରିପାରିବେ । କ ’ ଣ ଏହି ସଂକଳ୍ପ ନିଆଯାଇପାରିବ କି ଆସନ୍ତା 2ବର୍ଷ ମଧ୍ୟରେ ଆପଣଙ୍କ ଦ୍ୱାରା ଚିହ୍ନଟ 5ହଜାର ଗାଁରେ , ପ୍ରତ୍ୟେକ ଘରେ ଏଲଇଡି ବଲ୍ବ ହେବ ।


    ବନ୍ଧୁଗଣ , ସରକାର ଏହି ସମସ୍ତ କ୍ଷେତ୍ରରେ କାର୍ଯ୍ୟ କରୁଛି । କିନ୍ତୁ ଲୋକଙ୍କ ମଧ୍ୟରେ ସଚେତନତା ବୃଦ୍ଧିରେ , ଲୋକଙ୍କୁ ପ୍ରୋତ୍ସାହିତ କରିବାରେ ଆପଣମାନଙ୍କର ବଡ଼ ଭୂମିକା ରହିଛି । ମୋର ବିଶ୍ୱାସ କି ଆପଣମାନେ ଯେତେବେଳେ ପଦକ୍ଷେପ ନେବେ , ସେତେବେଳେ ଲକ୍ଷଲକ୍ଷ ବିବେକାନନ୍ଦଙ୍କ ଶକ୍ତି ଆପଣଙ୍କ ସଂକଳ୍ପକୁ ସିଦ୍ଧି କରାଇବ ।


    ଏବେ ବେଲାଗାଭିରେ 10ହଜାର ବିବେକାନନ୍ଦ ଏକଜୁଟ ହୋଇଛନ୍ତି । ସେତେବେଳେ ଲକ୍ଷାଧିକ ବିବେକାନନ୍ଦ ଏକଜୁଟ ହେବେ । ଆପଣଙ୍କ କାର୍ଯ୍ୟ ସିଦ୍ଧି ହେଲେ ଆମର ସାମାଜିକ ବ୍ୟବସ୍ଥା ମଧ୍ୟ ଅଧିକ ସୁଦୃଢ଼ ହେବ । ‘ ଏକ ଭାରତ-ଶ୍ରେଷ୍ଠ ଭାରତ ’ ର ସାମର୍ଥ୍ୟବାନ ଭାରତର ସ୍ୱାମୀ ବିବେକାନନ୍ଦଙ୍କ ସ୍ୱପ୍ନ ପୂରଣ ହେବ ।


    ଏସବୁ ଶବ୍ଦ ସହ ନିଜର କଥା ସମାପ୍ତ କରୁଛି । ପୁଣିଥରେ ମଂଚରେ ଉପସ୍ଥିତ ସମସ୍ତ ସନ୍ଥମାନଙ୍କୁ ପ୍ରଣାମ କରୁଛି । ଆପଣ ସମସ୍ତଙ୍କୁ ରାଷ୍ଟ୍ରୀୟ ଯୁବ ଦିବସ ଓ ସର୍ବ ଧର୍ମ ସଭା ପାଇଁ ପୁଣିଥରେ ବହୁତ ବହୁତ ଶୁଭକାମନା ।


    ବହୁତ ବହୁତ ଧନ୍ୟବାଦ !!!


    **********

    
    
    (Release ID: 1516758) Visitor Counter : 2