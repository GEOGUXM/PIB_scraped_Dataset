      ରାଷ୍ଟ୍ରପତିଙ୍କ ସଚିବାଳୟ

      ପିଆଇ ଓ ସାଂସଦ ସମ୍ମିଳନୀକୁ ଉଦ୍‌ଘାଟନ କଲେ ରାଷ୍ଟ୍ରପତି
      Posted On: 10 JAN 2018 4:47PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଆଜି (ଜାନୁଆରୀ 10 , 2018) ନୂଆଦିଲ୍ଲୀଠାରେ ଆନ୍ତର୍ଜାତିକ ପିଆଇଓ ସାଂସଦ ସମ୍ମିଳନୀକୁ ଉଦ୍ଘଘାଟନ କରିଛନ୍ତି । ଅନ୍ତରାଷ୍ଟ୍ରୀୟ ସହଯୋଗ ପରିଷଦ-ଭାରତ ଏବଂ ପିଆଇଓ ଚାମ୍ବର ଅଫ୍‌ କମର୍ସ ଆଣ୍ଡ୍‌ ଇଣ୍ଡଷ୍ଟ୍ରୀ ଏବଂ ଭାରତ ସରକାରଙ୍କ ବୈଦେଶିକ ବ୍ୟାପାର ମନ୍ତ୍ରଣାଳୟର ମିଳିତ ସହଯୋଗରେ ଏହି ସମ୍ମିଳନୀର ଆୟୋଜନ କରାଯାଇଛି ।


    ସମ୍ମିଳନୀରେ ଉଦ୍‌ବୋଧନ ଦେଇ ରାଷ୍ଟ୍ରପତି କହିଲେ ଯେ ଭାରତୀୟ ବଂଶୋଦ୍ଭବମାନେ ବିଶ୍ୱର ପ୍ରତ୍ୟେକ ରାଷ୍ଟ୍ରରେ ସମ୍ମାନ ଓ ଗୌରବର ଏକ ଉଲ୍ଲେଖନୀୟ ସ୍ତରରେ ପହଞ୍ଚିପାରିଛନ୍ତି ଏବଂ ସେଠାରେ ଅବସ୍ଥାନ ପାଇଁ ନିଜର ପରିଚୟ ସୃଷ୍ଟି କରିଛନ୍ତି । ଯେଉଁ ରାଷ୍ଟ୍ର ଓ ସମାଜରେ ସେମାନେ ଅବସ୍ଥାନ କରିଆସୁଛନ୍ତି ତାହାର ଉନ୍ନତି ଓ ପ୍ରଗତିରେ ସେମାନଙ୍କର ଯଥେଷ୍ଟ ଯୋଗଦାନ ରହିଛି । ସେମାନେ ସେହିସବୁ ରାଷ୍ଟ୍ରର ଅର୍ଥନୀତିରେ ସହାୟକ ହୋଇଛନ୍ତି , ସେମାନଙ୍କର ବୌଦ୍ଧିକ ସଂପଦ ବୃଦ୍ଧିରେ ଯୋଗଦାନ କରିଛନ୍ତି ଏବଂ ସ୍ଥାନୀୟ ସଂସ୍କୃତିକୁ ଆପଣାଇଛନ୍ତି ।


    ରାଷ୍ଟ୍ରପତି କହିଲେ ଯେ ଭାରତୀୟ ବଂଶୋଦ୍ଭବମାନେ ସୁଦୂର ଇଟାଲି , ବଲିଭିଆ ଏବଂ ତାଞ୍ଜାନିଆ ଭଳି ଅନେକ ରାଷ୍ଟ୍ରର କୃଷି କ୍ଷେତ୍ରରେ କଠିନ ପରିଶ୍ରମ କରି ଆସିଛନ୍ତି । ପୁଣି ଅପର ପକ୍ଷରେ ସିଲିକନ ଭ୍ୟାଲିର ଟେକ୍‌ ଷ୍ଟାର୍ଟ-ଅପ୍‌ ଇକୋସିଷ୍ଟମରେ ସେମାନଙ୍କର ବଳିଷ୍ଠ ଯୋଗଦାନ ରହିଛି । ଦୁବାଇଠାରୁ ଆରମ୍ଭ କରି ଉପସାଗରୀୟ କ୍ଷେତ୍ରର ଅନେକ ରାଷ୍ଟ୍ରର ଅର୍ଥନୀତିରେ ସେମାନେ ମେରୁଦଣ୍ଡ ସଦୃଶ ସାମିଲ ହୋଇଛନ୍ତି । ନ୍ୟୁୟର୍କ , ଲଣ୍ଡନ ଏବଂ ସିଙ୍ଗାପୁର ଭଳି ବିଶ୍ୱ ଆର୍ଥିକ କେନ୍ଦ୍ରମାନ ଭାରତୀୟ ବଂଶୋଦ୍ଭବଙ୍କ ଯୋଗଦାନ ବିନା ସେମାନଙ୍କର ବାସ୍ତବ ସ୍ୱରୂପ ଓ ସ୍ୱପ୍ନକୁ ସାକାର କରିବା ଏକ ପ୍ରକାର ଅସମ୍ଭବ ବୋଲି ରାଷ୍ଟ୍ରପତି କହିଥିଲେ ।


    ରାଷ୍ଟ୍ରପତି କହିଲେ ଯେ ଏକ ସମୃଦ୍ଧ ରାଷ୍ଟ୍ରଭାବେ ଆମେ ଗର୍ବିତ ଯେ ପ୍ରବାସୀ ଭାରତୀୟ ଭାଇ ଉଭଣୀମାନେ ଏତେ କିଛି ସଫଳତା ହାସଲ କରିପାରିଛନ୍ତି । ସେମାନେ ଭାରତର ପରିଚୟକୁ ଅଧିକ ଉଜ୍ଜ୍ୱଳ କରିଛନ୍ତି ଏବଂ ଭାରତୀୟମାନେ ଏବେ ବିଶ୍ୱର କୋଣ ଅନୁକୋଣରେ ନିଜର ଉପସ୍ଥିତିକୁ ଜାହିର କରିପାରିଛନ୍ତି । ଏହା ସତ୍ତ୍ୱେ ସେମାନେ ମୂଳ ଭାରତୀୟ ସଂସ୍କୃତିକୁ ହୃଦୟର ସହ ଜାବୁଡ଼ି ଧରି ରଖିଛନ୍ତି । ପୁଣି ନିଜର ମୂଳ ସଂସ୍କୃତିକୁ ମଜଭୁତ ଓ ପ୍ରଶଂସନୀୟ ଭାବେ ସୁରକ୍ଷିତ ରଖିଛନ୍ତି । ଭାରତୀୟ ମୂଳ ଭୂଖଣ୍ଡଠାରୁ ହଜାର ହଜାର ମାଇଲ ଦୂରରେ ରହି ଏଭଳି ମନୋଭାବ ପୋଷଣ କରିବା ସେମାନଙ୍କର ଭାରତ ପ୍ରତି ଥିବା ଶ୍ରଦ୍ଧା ଓ ସମ୍ମାନକୁ ପ୍ରତିଫଳିତ କରେ । ଆଜି ଯଦି ଭାରତୀୟ ଖାଦ୍ୟ ଏବଂ ଭାରତୀୟ ଫିଲ୍ମ ବିଶ୍ୱ ବଜାରରେ ନିଜର ଆଧିପତ୍ୟ ବିସ୍ତାର କରିଥାଏ ତେବେ ଏହା ପଛରେ ଭାରତୀୟ ଡ଼ାୟାସ୍ପୋରାର ହାତ ରହିଛି । ସେମାନେ ଏହାକୁ ସୁଦୂର ବିଦେଶ ଭୂଇଁକୁ ବହନ କରିନେଇଛନ୍ତି ।


    ରାଷ୍ଟ୍ରପତି କହିଲେ ଯେ ଭାରତ ସରକାରଙ୍କ ପାଇଁ ପିଆଇଓ ସାଂସଦମାନଙ୍କ ସହ ସଂପର୍କ ଓ ଆଲୋଚନା ଜାରି ରଖିବା ସମ୍ମାନର କଥା । ଏହା ବ୍ୟାପକ ଭାରତୀୟ ବଂଶୋଦ୍ଭବମାନଙ୍କ ସହ ସଂପର୍କ ସ୍ଥାପନର ଏକ ଅପୂର୍ବ ସୁଯୋଗ । ଏହା କେବଳ ଆଲୋଚନା ସ୍ତରରେ ସୀମିତ ନୁହେଁ । ଭାରତ ଓ ସେମାନେ ବସବାସ କରୁଥିବା ରାଷ୍ଟ୍ରଙ୍କ ମଧ୍ୟରେ ସୁସଂପର୍କ ସ୍ଥାପନ କରିବା ଦିଗରେ ସେମାନେ ସେତୁ ଭାବେ କାର୍ଯ୍ୟ କରିପାରିବେ । ପୁଣି ଲୋକ ଲୋକ ମଧ୍ୟରେ ସୁସମ୍ପର୍କ ସ୍ଥାପନର ଏହା ଏକ ବିଶେଷ ସୁଯୋଗ । ଏହା ଉଭୟ ରାଷ୍ଟ୍ରଙ୍କ ପାଇଁ ତଥା ସଭିଙ୍କ ପାଇଁ ଶୁଭଙ୍କର ସାବ୍ୟସ୍ତ ହେବ ବୋଲି ରାଷ୍ଟ୍ରପତି ମତ ପୋଷଣ କରିଥିଲେ ।


    ରାଷ୍ଟ୍ରପତି କହିଲେ ଯେ ପିଆଇଓ ସାଂସଦମାନେ ସେମାନଙ୍କର ଜନଜୀବନରେ ଭାରତକୁ ଯେଉଁଭଳି ଭାବେ ବୁଝିଛନ୍ତି , ସେମାନେ ଭାରତର ବିକାଶ ଦିଗରେ ଅନ୍ୟମାନଙ୍କୁ ପ୍ରବର୍ତ୍ତାଇବାରେ ସହାୟକ ହୋଇପାରିବେ । ଏହା ଭାରତ ସହ ବିଭିନ୍ନ ରାଷ୍ଟ୍ରଙ୍କୁ ନାନା ଉପାୟରେ ଯୋଡ଼ିବାରେ ସହାୟକ ହେବ ବୋଲି ସେ କହିଥିଲେ ।


    ************

    
    
    (Release ID: 1516403) Visitor Counter : 9