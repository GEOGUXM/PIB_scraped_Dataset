      ଅର୍ଥ ମନ୍ତ୍ରଣାଳୟ

      ଟିକସ ଚୋରି କରୁଥିବା ଲୋକଙ୍କ ବିରୋଧରେ ଆଇନଗତ କାର୍ଯ୍ୟାନୁଷ୍ଠାନରେ ବ୍ୟାପକ ବୃଦ୍ଧି
      Posted On: 12 JAN 2018 6:13PM by PIB Bhubaneshwar


    ଆୟକର ବିଭାଗ କଳାଧନ ସମସ୍ୟା ଦୂର କରିବା ପ୍ରତି ସର୍ବୋଚ୍ଚ ପ୍ରାଥମିକତା ଦେଉଛି । ଏହି ଉଦ୍ଦେଶ୍ୟ ନେଇ ବିଭାଗ ପକ୍ଷରୁ ଟିକସ ଚୋରି ସଂକ୍ରାନ୍ତୀୟ ଅନେକ ମାମଲାରେ କାର୍ଯ୍ୟାନୁଷ୍ଠାନ ଆରମ୍ଭ କରାଯାଇଛି ।


    ବିଭିନ୍ନ ଅପରାଧ ପାଇଁ ଆଇନଗତ କାର୍ଯ୍ୟାନୁଷ୍ଠାନର ପ୍ରୟାସ କରାଯାଇଛି । ଜାଣିଶୁଣି ଚୋରି କରିବା କିମ୍ବା କୌଣସି ପ୍ରକାରର ଟିକସ ପରିଶୋଧ ନକରିବା ; ଜାଣିଶୁଣି ଆୟକର ରିଟର୍ଣ୍ଣ ଦାଖଲ ନକରିବା , ସତ୍ୟପାଠ ସମୟରେ ମିଥ୍ୟା ସୂଚନା ଏବଂ ଉତ୍ସ ଉପରେ କଟାଯାଇଥିବା / ସଂଗୃହିତ କରାଯାଇଥିବା ଟିକସ ଜମା ନକରିବା ଅଥବା ଏଥିରେ ଅତ୍ୟଧିକ ବିଳମ୍ବ କରିବା ଆଦି ବିରୋଧରେ କଠୋର କାର୍ଯ୍ୟାନୁଷ୍ଠାନ ଗ୍ରହଣ କରାଯାଇଛି ।


    2017-18 ଆର୍ଥିକ ବର୍ଷ ( ନଭେମ୍ବର 2017ରେ ଶେଷ ହେଉଥିବା ଅବଧି ସୁଦ୍ଧା ) ରେ ବିଭାଗ ପକ୍ଷରୁ 2225 ଟି ମାମଲାରେ ବିଭିନ୍ନ ଅପରାଧ ନିମନ୍ତେ ଆଇନଗତ କାର୍ଯ୍ୟାନୁଷ୍ଠାନ ଗ୍ରହଣ କରିବା ସମ୍ବନ୍ଧୀୟ ଅଭିଯୋଗ ଦାଖଲ କରିଥିଲା । ଅନ୍ୟପଟେ ଗତବର୍ଷ ଏହି ଅବଧିରେ 784 ଟି ଅଭିଯୋଗ ଦାଖଲ କରାଯାଇଥିଲା । ତେଣୁ ଏଥର ଅଭିଯୋଗ ସଂଖ୍ୟାରେ 184 ପ୍ରତିଶତ ବୃଦ୍ଧି ପରିଲକ୍ଷିତ ହୋଇଛି । ଚଳିତ ଆର୍ଥିକ ବର୍ଷ ( ନଭେମ୍ବର 2017 ରେ ସରୁଥିବା ଅବଧି ସୁଦ୍ଧା ) ସମୟରେ ବିଭାଗ ଦ୍ୱାରା ସଂଯୋଜିତ କରାଯାଇଥିବା ଅଭିଯୋଗ ସଂଖ୍ୟା 1052 ଥିବା ବେଳେ ଗତ ବର୍ଷ ଏହି ଅବଧିରେ ଅଭିଯୋଗ ସଂଖ୍ୟା 575 ଥିଲା । ଏହା ମାମଲା ସଂଖ୍ୟାରେ 83 ପ୍ରତିଶତ ବୃଦ୍ଧିକୁ ଦର୍ଶାଉଛି । ଅପରାଧଗୁଡ଼ିକର ସଂଯୋଜନ ଯେତେବେଳେ କରାଯାଇଥାଏ ଯେତେବେଳେ ବକେୟା ରଖିଥିବା ଅଭିଯୁକ୍ତମାନେ ନିଜ ଅପରାଧକୁ ସ୍ୱୀକାର କରିନେଇଥା ’ ନ୍ତି ଏବଂ ନିର୍ଦ୍ଧାରିତ ସର୍ତ୍ତ ଅନୁଯାୟୀ ସଂଯୋଜିତ ଶୁଳ୍କ ପ୍ରଦାନ କରିଦେଇଥା ’ ନ୍ତି ।


    ଟିକସ ଚୋରି କରୁଥିବା ଲୋକମାନଙ୍କ ବିରୋଧରେ ବିଭାଗ ପକ୍ଷରୁ ନିର୍ଣ୍ଣାୟକ ଏବଂ କେନ୍ଦ୍ରିତ କାର୍ଯ୍ୟାନୁଷ୍ଠାନ ଗ୍ରହଣ କରାଯିବା କାରଣରୁ ନ୍ୟାୟାଳୟ ଦ୍ୱାରା ଦୋଷୀ ସାବ୍ୟସ୍ତ ହେଉଥିବା ଖିଲାପକାରୀଙ୍କ ସଂଖ୍ୟା ଚଳିତ ଆର୍ଥିକ ବର୍ଷରେ ଦ୍ରୁତଗତିରେ ବୃଦ୍ଧି ପାଇଛି । ଚଳିତ ଆର୍ଥିକ ବର୍ଷ ( ନଭେମ୍ବର 2017 ରେ ଶେଷ ହୋଇଥିବା ଅବଧି ସୁଦ୍ଧା ) ବିଭିନ୍ନ ଅପରାଧ ନିମନ୍ତେ 48 ଜଣ ବ୍ୟକ୍ତିଙ୍କୁ ଦୋଷୀ ସାବ୍ୟସ୍ତ କରାଯାଇଛି । ପୂର୍ବ ଆର୍ଥିକ ବର୍ଷରେ ଏମାନଙ୍କ ସଂଖ୍ୟା ମାତ୍ର 13 ଥିଲା । ଫଳରେ ଏମାନଙ୍କ ସଂଖ୍ୟାରେ 269 ପ୍ରତିଶତ ବୃଦ୍ଧି ପରିଲକ୍ଷିତ ହୋଇଛି ।


    ଉଦାହଣ ସ୍ୱରୂପ କେତୋଟି ମାମଲା ନିମ୍ନରେ ଦିଆଗଲା :


    i . ଡେରାଡୁନର ଏକ ଅଦାଲତ ଗୋପନୀୟ ବିଦେଶୀ ବ୍ୟାଙ୍କ ଆକାଉଂଟ ରଖିଥିବା କାରଣରୁ ଜଣେ ଖିଲାପକାରୀଙ୍କୁ ଦୋଷୀ ସାବ୍ୟସ୍ତ କରିଥିଲେ । ଟିକସ ଚୋରି ଉଦ୍ୟମ କରିଥିବା ଅଭିଯୋଗରେ ତାଙ୍କୁ ଦୁଇ ବର୍ଷ ଜେଲ ଦଣ୍ଡ ଦିଆଯାଇଥିଲା । ଏଥିସହିତ ଖିଲାପି ନିମନ୍ତେ ଆର୍ଥିକ ଜୋରିମାନା ସହ ମିଥ୍ୟା ସତ୍ୟପାଠ ଦାଖଲ କରିଥିବା କାରଣରୁ ଦୁଇ ବର୍ଷ ଜେଲ ଦଣ୍ଡ ଶୁଣାଇଥିଲେ ।


    ii . ସିଜେଏମ , ଜଳନ୍ଧରର ଏକ ଅଦାଲତ ଜଣେ କପଡ଼ା ବ୍ୟବସାୟୀଙ୍କୁ ଦୁଇ ବର୍ଷର କଠୋର ଦଣ୍ଡାଦେଶ ଶୁଣାଇଥିଲେ । ଏହି ବ୍ୟବସାୟୀ ଟିକସ ଚୋରି ଉଦ୍ଦେଶ୍ୟରେ ନିଜ ଓକିଲ ଏବଂ ସାକ୍ଷୀଙ୍କ ସହ ମିଶି ସତ୍ୟପାଠ ଏବଂ ଉପହାର କାଗଜପତ୍ରରେ ଜାଲିଆତି କରି ବିଭାଗକୁ ଠକିବା ପାଇଁ ପ୍ରୟାସ କରିଥିଲେ । ଅଦାଲତ ଏହି ମାମଲାରେ ବ୍ୟବସାୟୀଙ୍କୁ ଦଣ୍ଡ ଦେବା ସହିତ ଜାଲି ସତ୍ୟପାଠ ଦାଖଲ କରିବା କାରଣରୁ ଓକିଲଙ୍କୁ ଏବଂ ଏହି ଗୁରୁତର ଅପରାଧରେ ସହାୟତା କରିଥିବାରୁ ସାକ୍ଷୀଙ୍କୁ ମଧ୍ୟ 1 ବର୍ଷ ଲେଖାଏଁ ଜେଲ୍ ଦଣ୍ଡାଦେଶ ଦେଇଥିଲେ ।


    ii. ମୌଳିକ ଭିତ୍ତିଭୂମି ପ୍ରକଳ୍ପ ସହ ଜଡ଼ିତ ବେଙ୍ଗାଲୁରୁର ଏକ କମ୍ପାନୀର ପରିଚାଳନା ନିର୍ଦ୍ଦେଶକଙ୍କୁ 60 ଲକ୍ଷ ଟଙ୍କାରୁ ଅଧିକ ( ନିର୍ଦ୍ଧାରିତ ସମୟ ମଧ୍ୟରେ ) ଟିଡିଏସ ଜମା କରିନଥିବା ଅଭିଯୋଗରେ ଦୋଷୀ ସାବ୍ୟସ୍ତ କରାଯାଇଥିଲା । ତାଙ୍କୁ ଜୋରିମାନା ସହିତ ତିନି ମାସ ପର୍ଯ୍ୟନ୍ତ କଠୋର କାରାଦଣ୍ଡାଦେଶ ଦିଆଯାଇଥିଲା । ସେହିପରି ମୋହାଲିର ଜଣେ ବ୍ୟକ୍ତିଙ୍କୁ ନିର୍ଦ୍ଧାରିତ ସମୟରେ ଟିଡିଏସ ଜମା କରିନଥିବା ଅଭିଯୋଗରେ ଦୋଷୀ ସାବ୍ୟସ୍ତ କରାଯାଇଥିଲା । ତାଙ୍କୁ ଜୋରିମାନା ସହିତ ଏକ ବର୍ଷର କାରାଦଣ୍ଡାଦେଶ ଦିଆଯାଇଥିଲା ।


    iii . ହାଇଦ୍ରାବାଦର ଅନ୍ୟ ଏକ ମାମଲାରେ , ଏକ ମୌଳିକ ଭିତ୍ତିଭୂମି କମ୍ପାନୀର ନିର୍ଦ୍ଦେଶକଙ୍କୁ ଜାଣିଶୁଣି ଟିକସ ଚୋରି କରିବା ଅଭିଯୋଗରେ 6 ମାସ ପର୍ଯ୍ୟନ୍ତ କାରାଦଣ୍ଡ ଏବଂ ଜୋରିମାନା ଆଦେଶ ଦିଆଯାଇଥିଲା । ଏଥିସହିତ ତାଙ୍କୁ ସତ୍ୟପାଠ ମିଥ୍ୟା ସୂଚନା ଦେବା ଲାଗି ଜୋରିମାନା ସହିତ 6 ମାସର କାରାଦଣ୍ଡାଦେଶ ହୋଇଥିଲା ।


    iv . ଟିକସ ଆଦାୟ ଅଧିକାରୀଙ୍କ ଦ୍ୱାରା ଟିକସ ଆଦାୟ ପ୍ରମାଣପତ୍ର ଜାରି କରାଯିବା ସତ୍ତ୍ୱେ ପାଖାପାଖି 76 ଲକ୍ଷ ଟଙ୍କାର ଟିକସ ପଇଠରୁ ବର୍ତ୍ତିବା ଲାଗି ଜଣେ ବ୍ୟକ୍ତି ସମ୍ପତି ବିକ୍ରି ପାଇଁ ପ୍ରୟାସ କରିଥିଲେ । ଏହି ମାମଲାରେ ଏର୍ଣ୍ଣାକୁଲମରେ ଥିବା ଆର୍ଥିକ ଅପରାଧ ନ୍ୟାୟାଳୟ ସମ୍ପୃକ୍ତ ବ୍ୟକ୍ତିଙ୍କୁ ତିନି ମାସର କଠୋର ଦଣ୍ଡାଦେଶ ଦେଇଥିଲେ ।


    v . ଆଗ୍ରାରୁ ମିଳିଥିବା ଅନ୍ୟ ଏକ ମାମଲାରେ ସ୍ୱତନ୍ତ୍ର ସିଜେଏମ ଜଣେ ଖିଲାପିକାରୀଙ୍କୁ 1 ବର୍ଷର କାରାଦଣ୍ଡ ଏବଂ ଜାଣିଶୁଣି ଟିକସ ଚୋରି କରିବା ଏବଂ ସତ୍ୟପାଠରେ ମିଥ୍ୟା ସୂଚନା ଦେବା ଅଭିଯୋଗରେ ଜୋରିମାନା ସହିତ 6 ମାସର କାରାଦଣ୍ଡାଦେଶ ଦେଇଥିଲେ ।


    ଟିକସ ଫାଙ୍କି ବିରୋଧରେ ପଦକ୍ଷେପ ପାଇଁ ଆୟକର ବିଭାଗ ସମ୍ପୂର୍ଣ୍ଣ ପ୍ରତିବଦ୍ଧ ଏବଂ ଚଳିତ ଆର୍ଥିକ ବର୍ଷର ଅବଶିଷ୍ଟ ଅଂଶରେ ଟିକସ ଖିଲାପକାରୀଙ୍କ ବିରୋଧରେ କାର୍ଯ୍ୟାନୁଷ୍ଠାନ ଜାରି ରହିବ ।


    ************

    
    
    (Release ID: 1516631) Visitor Counter : 7