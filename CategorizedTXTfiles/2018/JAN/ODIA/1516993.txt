      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ବାର୍ମେରଠାରେ ରାଜସ୍ଥାନ ତୈଳ ବିଶୋଧନାଗାର କାର୍ଯ୍ୟର ଶୁଭାରମ୍ଭ ସହ ଜନସମାବେଶକୁ ସମ୍ବୋଧିତ କଲେ ପ୍ରଧାନମନ୍ତ୍ରୀ
      Posted On: 16 JAN 2018 6:17PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ରାଜସ୍ଥାନର ବାର୍ମେର ଅଂଚଳର ପଚପଦ୍ରାଠାରେ ରାଜସ୍ଥାନ ତୈଳ ବିଶୋଧନାଗାରର କାର୍ଯ୍ୟାରମ୍ଭ କରିବା ସହ ଏହି ଅବସରରେ ଆୟୋଜିତ ଏକ ବିଶାଳ ଜନ ସମାବେଶକୁ ସମ୍ବୋଧିତ କରିଥିଲେ ।


    ସମାବେଶରେ ଉପସ୍ଥିତ ରାଜସ୍ଥାନ ମୁଖ୍ୟମନ୍ତ୍ରୀ ଶ୍ରୀମତୀ ବସୁନ୍ଧରା ରାଜେ ଏବଂ ପେଟ୍ରୋଲିୟମ ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନଙ୍କୁ ଅଭିନନ୍ଦନ ଜଣାଇ ପ୍ରଧାନମନ୍ତ୍ରୀ କହିଥିଲେ ଯେ କିଛିଦିନ ତଳେ ଭାରତ ଉତ୍ସାହ ଉଦ୍ଦୀପନାର ସହ ମକର ସଂକ୍ରାନ୍ତି ପାଳନ କରିଛି । ଏହି ପର୍ବ ସମୃଦ୍ଧିର ଅଗ୍ରବାହକ ବୋଲି ବର୍ଣ୍ଣନା କରି ପ୍ରଧାନମନ୍ତ୍ରୀ କହିଥିଲେ ଯେ ରାଜସ୍ଥାନ ଆସି ଏକ ନୂତନ ତୈଳ ବିଶୋଧନାଗାର ନିର୍ମାଣ କାର୍ଯ୍ୟର ଶୁଭାରମ୍ଭ କରିବା ତାଙ୍କ ପାଇଁ ଅତ୍ୟନ୍ତ ଆନନ୍ଦ ଓ ଗୌରବର ବିଷୟ । ଏହି ପ୍ରକଳ୍ପ ରାଜସ୍ଥାନ ତଥା ଦେଶବାସୀଙ୍କ ପାଇଁ ସୁଖ ଓ ସମୃଦ୍ଧି ଆଣିଦେବ ।


    ଏବେ ଆମ ଦେଶବାସୀଙ୍କ ପାଇଁ ସଂକଳ୍ପରୁ ସିଦ୍ଧି ହାସଲ କରିବାର ସମୟ ଆସିଛି । ଆମେ ଆମର ଲକ୍ଷ୍ୟ ଓ ଆହ୍ୱାନ ଗୁଡିକୁ ଚିହ୍ନଟ କରି 2022 ସୁଦ୍ଧା ଏକ ନୂଆ ଭାରତ ଗଠନ ଦିଗରେ ଅଗ୍ରସର ହେବା । ଏହି ବର୍ଷ ଭାରତ ତାର ସ୍ୱାଧୀନତାର 75 ବର୍ଷ ପୂରଣ କରୁଥିବାରୁ ନୂଆ ଭାରତର ଲକ୍ଷ୍ୟ ହାସଲ କରିବାକୁ ପଡିବ ବୋଲି ପ୍ରଧାନମନ୍ତ୍ରୀ କହିଥିଲେ ।


    ପ୍ରଧାନମନ୍ତ୍ରୀ ଏହି ଅବସରରେ ପ୍ରାକ୍ତନ ଉପରାଷ୍ଟ୍ରପତି ତଥା ପ୍ରାକ୍ତନ ମୁଖ୍ୟମନ୍ତ୍ରୀ ସ୍ୱର୍ଗତ ଭୈରୋଁ ସିଂହ ଶେଖାୱତଙ୍କ ଅବଦାନର ସ୍ମୃତିଚାରଣ କରିଥିଲେ । ରାଜସ୍ଥାନର ବିକାଶ ଓ ଆଧୂନିକୀକରଣ ଲାଗି ଶ୍ରୀ ଶେଖାୱତ ଅନେକ କାର୍ଯ୍ୟ କରିଛନ୍ତି ବୋଲି ସେ କହିଥିଲେ । ପୂର୍ବତନ କେନ୍ଦ୍ରମନ୍ତ୍ରୀ ଶ୍ରୀ ଯଶବନ୍ତ ସିଂହଙ୍କ ଆଶୁ ଆରୋଗ୍ୟ କାମନା କରି ପ୍ରଧାନମନ୍ତ୍ରୀ ତାଙ୍କ ଅବଦାନର ମଧ୍ୟ ସ୍ମୃତିଚାରଣ କରିଥିଲେ ।


    ରାଜସ୍ଥାନରେ ମରୁଡି ପରିସ୍ଥିତି ଏବଂ ପ୍ରଭାବିତ ଲୋକମାନେ ସମ୍ମୁଖୀନ ହେଉଥିବା ସମସ୍ୟାକୁ ସମ୍ଭାଳିବା ଦିଗରେ ମୁଖ୍ୟମନ୍ତ୍ରୀ ବସୁନ୍ଧରା ରାଜେଙ୍କ ସରକାର ସଫଳତା ପୂର୍ବକ କାର୍ଯ୍ୟ କରିଥିବାରୁ ପ୍ରଧାନମନ୍ତ୍ରୀ ତାର ଉଚ୍ଚ ପ୍ରଶଂସା କରିଥିଲେ ।


    ତାଙ୍କ ସରକାର କ୍ଷମତାକୁ ଆସିବା ପରେ ପ୍ରତିରକ୍ଷା ବାହିନୀର କର୍ମଚାରୀମାନଙ୍କୁ ଏକ ରେଙ୍କ- ଏକ ପେନସନ୍ ବାବଦରେ ଦେଇଥିବା ପ୍ରତିଶୃତିକୁ ପାଳନ କରିଛନ୍ତି । ଦେଶ ରକ୍ଷା କାର୍ଯ୍ୟରେ ନିୟୋଜିତ ଥିବା ପ୍ରତିରକ୍ଷା କର୍ମଚାରୀମାନଙ୍କ କଲ୍ୟାଣ ଦିଗରେ ସରକାର ଯାହା କିଛି କରିବାକୁ ପ୍ରସ୍ତୁତ ଅଛନ୍ତି ।


    ପ୍ରଧାନମନ୍ତ୍ରୀ କହିଥିଲେ ଯେ ଜନଧନ ଯୋଜନା ଆରମ୍ଭ ଯୋଗୁଁ ଗରିବ ଲୋକେ ବ୍ୟାଙ୍କ ସେବାର ସୁବିଧା ପାଇ ପାରିଛନ୍ତି । ବର୍ତ୍ତମାନ ସୁଦ୍ଧା ଉଜ୍ଜ୍ୱଳା ଯୋଜନା ଅଧିନରେ ବିପିଏଲ ପରିବାରର ମହିଳାମାନଙ୍କୁ ମାଗଣାରେ ରନ୍ଧନ ଗ୍ୟାସ ସଂଯୋଗ ଦିଆଯାଉଛି । ଗ୍ରାମ୍ୟ ବିଦ୍ୟୁତକରଣ କ୍ଷେତ୍ରରେ ଏକ ମହତ୍ୱପୂର୍ଣ୍ଣ ପଦକ୍ଷେପ ସ୍ୱରୂପ ଦେଶର 18 ହଜାର ବିଜୁଳି ବିହୀନ ଗ୍ରାମ ମଧ୍ୟରୁ ଅଧିକାଂଶ ଗ୍ରାମକୁ ବିଜୁଳି ଯୋଗାଇ ଦିଆଯାଇଛି । ରାଜସ୍ଥାନର ଲୋକମାନଙ୍କ କଲ୍ୟାଣ ପାଇଁ ମୁଖ୍ୟମନ୍ତ୍ରୀ ବସୁନ୍ଧରା ରାଜେ ସରକାରଙ୍କ ପ୍ରତିବଦ୍ଧତାକୁ ପ୍ରଧାନମନ୍ତ୍ରୀ ପ୍ରଶଂସା କରିଥିଲେ ।


    **********

    
    
    (Release ID: 1516993) Visitor Counter : 2