      କ୍ୟାବିନେଟ

      ତୁଙ୍ଗଭଦ୍ରା ଷ୍ଟିଲ ପ୍ରଡକ୍ଟସ ଲିମିଟେଡକୁ ବନ୍ଦ କରିବା ଲାଗି ସିସିଇଏଙ୍କ ନିଷ୍ପତ୍ତିକୁ କାର୍ଯ୍ୟକାରୀ କରିବା ପ୍ରସ୍ତାବକୁ କ୍ୟାବିନେଟ ମଞ୍ଜୁରି
      Posted On: 10 JAN 2018 5:33PM by PIB Bhubaneshwar


    ତୁଙ୍ଗଭଦ୍ରା ଷ୍ଟିଲ ପ୍ରଡକ୍ଟସ ଲିମିଟେଡ (ଟିଏସପିଏଲ)ର ଅଚଳ ସମ୍ପତିକୁ ବ୍ୟବସ୍ଥିତ କରି ଏହି କମ୍ପାନୀକୁ ବନ୍ଦ କରିବା ଲାଗି ସିସିଇଏ ନେଇଥିବା ନିଷ୍ପତ୍ତି କାର୍ଯ୍ୟକାରୀ କରିବା ପ୍ରସ୍ତାବକୁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ କେନ୍ଦ୍ର କ୍ୟାବିନେଟ ବୈଠକରେ ମଞ୍ଜୁରି ମିଳିଛି । ଏଥିସହିତ ଟିଏସପିଏଲର ଅବଶିଷ୍ଟ ବଳକା ଦେୟକୁ ସମାଯୋଜନ ପରେ କମ୍ପାନୀ ରେଜିଷ୍ଟ୍ରାର ସୂଚୀରୁ ଏହି କମ୍ପାନୀର ନାମ ହଟାଇବା ପ୍ରସ୍ତାବକୁ ମଧ୍ୟ ମଞ୍ଜୁରି ମିଳିଛି ।


    ଉଲ୍ଲେଖଯୋଗ୍ୟ ଯେ ଆର୍ଥିକ ବ୍ୟାପାର ସଂକ୍ରାନ୍ତ କେନ୍ଦ୍ର କ୍ୟାବିନେଟ କମିଟି (ସିସିଇଏ) ଡିସେମ୍ବର 2015ରେ ଏହି କମ୍ପାନୀକୁ ବନ୍ଦ କରିବା ପାଇଁ ଅନୁମତି ପ୍ରଦାନ କରିଥିଲେ । କର୍ମଚାରୀ/ଶ୍ରମଜୀବୀ ଏବଂ ଋଣଦାତାଙ୍କ ସମସ୍ତ ବକେୟା ଅର୍ଥ ପଇଠ କରିବା ପରେ ହିଁ ଏହି ଉଦ୍ଦେଶ୍ୟକୁ ଅନୁମତି ଦିଆଯାଇଥିଲା । କ୍ୟାବିନେଟ 20 , 000 ବର୍ଗମିଟର ଜମି ସହିତ ଏମଏମଏଚ ପ୍ଲାଂଟକୁ କର୍ଣ୍ଣାଟକ ସରକାରଙ୍କୁ ହସ୍ତାନ୍ତର କରିବା ଲାଗି ଅନୁମତି ପ୍ରଦାନ କରିଛନ୍ତି । କର୍ଣ୍ଣାଟକ ରାଜ୍ୟ ଆବାସ ବୋର୍ଡର ଉପଯୋଗ ନିମନ୍ତେ ହସପେଟସ୍ଥିତ କମ୍ପାନୀର 82.37 ଏକର ଜମିକୁ କର୍ଣ୍ଣାଟକ ସରକାରଙ୍କୁ ବିକ୍ରି କରିବା ଲାଗି ମଧ୍ୟ କ୍ୟାବିନେଟ ସ୍ୱୀକୃତି ପ୍ରଦାନ କରିଛନ୍ତି । ଏକର ପିଛା 66ଲକ୍ଷ ଟଙ୍କାରେ ଏହି ଜମି କିଣିବା ଲାଗି କର୍ଣ୍ଣାଟକ ସରକାର ପ୍ରସ୍ତାବ ଦେଇଥିଲେ । ଏହି ପ୍ରସ୍ତାବ ଅନୁଯାୟୀ ଜମି କର୍ଣ୍ଣାଟକ ସରକାରଙ୍କୁ ବିକ୍ରି କରାଯାଉଛି ।


    **********

    
    
    (Release ID: 1516421) Visitor Counter : 7