      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      • ରାଜ୍ୟ ପୁଲିସ ମହାନିର୍ଦ୍ଦେଶକ ଓ ମହାନିରୀକ୍ଷକମାନଙ୍କ ସମ୍ମିଳନୀର ଊଦ୍ଯାପନୀ ସମାରୋହରେ ପ୍ରଧାନମନ୍ତ୍ରୀଙ୍କ ଉଦ୍ବୋଧନ;
      • ସାଇବର ସୁରକ୍ଷା ପ୍ରସଙ୍ଗଗୁଡ଼ିକର ତୁରନ୍ତ ସମାଧାନ କରିବା ଉପରେ ସର୍ବାଧିକ ଗୁରୁତ୍ୱ;
      • ନିରାପତ୍ତା ପ୍ରସଙ୍ଗରେ ରାଜ୍ୟମାନେ ମିଳିମିଶି କାର୍ଯ୍ୟ କରିବାକୁ ପ୍ରଧାନମନ୍ତ୍ରୀଙ୍କ ଆହ୍ୱାନ;
      Posted On: 08 JAN 2018 9:02PM by PIB Bhubaneshwar


    ଆଜି ତେକାନପୁରସ୍ଥିତ ବିଏସଏଫ ଏକାଡେମୀଠାରେ ଅନୁଷ୍ଠିତ ପୁଲିସ ମହାନିର୍ଦ୍ଦେଶକ ( ଡିଜିପି ) ଏବଂ ମହାନିରୀକ୍ଷକ ( ଆଇଜିପି ) ମାନଙ୍କ ସମ୍ମିଳନୀର ବିଦାୟକାଳୀନ ସମାରୋହରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଉଦ୍ବୋଧନ ଦେଇଥିଲେ ।


    2014 ପରେ ଏହି ସମ୍ମିଳନୀ ଦିଲ୍ଲୀ ବାହାରେ ଆୟୋଜନ କରାଯିବାକୁ ନିଷ୍ପତ୍ତି ହୋଇଥିଲା । ସେବେଠାରୁ ସମ୍ମିଳନୀର ପ୍ରକୃତି ଏବଂ ଢାଂଚାରେ କିଭଳି ପରିବର୍ତ୍ତନ ଆସିଛି , ସେ ସମ୍ପର୍କରେ ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ । ଏହି ପରିବର୍ତ୍ତନରେ ପ୍ରମୁଖ ଭୂମିକା ଗ୍ରହଣ କରିଥିବା ଅଧିକାରୀମାନଙ୍କୁ ସେ ପ୍ରଶଂସା କରିଥିଲେ । ପ୍ରଧାନମନ୍ତ୍ରୀ କହିଥିଲେ ଯେ ବର୍ତ୍ତମାନ ଦେଶ ମୁକାବିଲା କରୁଥିବା ଆହ୍ୱାନ ଏବଂ ଉତ୍ତରଦାୟିତ୍ୱ ପରିପ୍ରେକ୍ଷୀରେ ଏହି ସମ୍ମିଳନୀ ଆହୁରି ଅଧିକ ପ୍ରାସଙ୍ଗିକ ହୋଇପଡ଼ିଛି । ସେ କହିଥିଲେ ଯେ ନୂଆ ଶୈଳୀରେ ସମ୍ମିଳନୀ ଆୟୋଜନ କରାଯିବା ଦ୍ୱାରା ଆଲୋଚନାର ମାନରେ ଉନ୍ନତି ଆସିଛି ।


    ଦେଶକୁ ସୁରକ୍ଷିତ ରଖିବା ଲାଗି ସେମାନେ କରୁଥିବା କାର୍ଯ୍ୟ ପାଇଁ ସେ ଦେଶର ସୁରକ୍ଷାତନ୍ତ୍ରକୁ ପ୍ରଶଂସା କରିଥିଲେ । ସେ କହିଥିଲେ ଯେ ଆଜିର ସମାରୋହରେ ଉପସ୍ଥିତ ଅଧିକାରୀମାନେ ନକାରାତ୍ମକ ପରିବେଶରେ କାର୍ଯ୍ୟ କରିବା ସତ୍ତ୍ୱେ ନେତୃତ୍ୱ ପ୍ରଦାନ କରିବାରେ ସକ୍ଷମ ହୋଇଛନ୍ତି ।


    ସେ କହିଥିଲେ ଯେ ଗତ କିଛି ବର୍ଷ ଧରି ଏହି ସମ୍ମିଳନୀରେ ହେଉଥିବା ଆଲୋଚନାର ସୁଫଳ ମିଳିପାରୁଛି । ଥରେ ପୁଲିସ ବାହିନୀ ପାଇଁ କୌଣସି ନିର୍ଦ୍ଦିଷ୍ଟ ଲକ୍ଷ୍ୟ ଧାର୍ଯ୍ୟ କରାଗଲେ , ତାକୁ କାର୍ଯ୍ୟକାରୀ କରିବାରେ ସମନ୍ୱୟ ଦେଖିବାକୁ ମିଳିପାରୁଛି । ସେ କହିଥିଲେ ଯେ ଏହି ସମ୍ମିଳନୀ ଦ୍ୱାରା ଶୀର୍ଷ ପୋଲିସ ଅଧିକାରୀମାନଙ୍କୁ ସମସ୍ୟା ଏବଂ ଆହ୍ୱାନଗୁଡ଼ିକ ପ୍ରତି ଏକ ସାମଗ୍ରୀକ ଦୃଷ୍ଟିକୋଣ ପୋଷଣ କରିବାରେ ସହାୟତା ମିଳୁଛି । ସେ କହିଥିଲେ ଯେ ଗତ ଦୁଇ ବର୍ଷ ଧରି ଯେଉଁ ବିଷୟବସ୍ତୁଗୁଡ଼ିକ ଆଲୋଚନା କରାଯାଉଛି ସେଗୁଡ଼ିକ ଅଧିକ ବିସ୍ତୃତ ହୋଇପାରିଛି । ଏହା ବରିଷ୍ଠ ପୋଲିସ ଅଧିକାରୀମାନଙ୍କୁ ଏକ ସମ୍ପୂର୍ଣ୍ଣ ନୂଆ ଦୃଷ୍ଟିକୋଣ ପ୍ରଦାନ କରୁଛି ବୋଲି ସେ କହିଥିଲେ ।


    ଏହି ସମ୍ମିଳନୀକୁ ଆହୁରି ଫଳପ୍ରଦ କରିବା ସମ୍ପର୍କରେ ଆଲୋଚନା କରି ପ୍ରଧାନମନ୍ତ୍ରୀ ପରାମର୍ଶ ଦେଇ କହିଥିଲେ ଯେ କାର୍ଯ୍ୟକାରୀ ଗୋଷ୍ଠୀ ଜରିଆରେ ସାରା ବର୍ଷ ଏପରି ପ୍ରୟାସକୁ ଜାରି ରଖାଯିବା ଉଚିତ । ଏହି ପରିପ୍ରେକ୍ଷୀରେ , ସେ ଯୁବ ଅଧିକାରୀଙ୍କ ସମ୍ପୃକ୍ତି ପ୍ରତି ଗୁରୁତ୍ୱ ଦେଇଥିଲେ । ସେ କହିଥିଲେ ଯେ ଏହାଦ୍ୱାରା ପ୍ରୟାସକୁ ଆହୁରି ସଫଳ କରିବାରେ ସହାୟତା ମିଳିପାରିବ ।


    ବେଆଇନ ଆର୍ଥିକ କାରବାର ସମ୍ପର୍କରେ ସୂଚନା ଆଦାନପ୍ରଦାନ ଲାଗି ବିଶ୍ୱସ୍ତରରେ ଆପୋସ ସହମତି ବୃଦ୍ଧି ପାଉଥିବା ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ । ସେ କହିଥିଲେ ଯେ ଏହାକୁ ହାସଲ କରିବାରେ ଭାରତ ଏକ ଗୁରୁତ୍ୱପୂର୍ଣ୍ଣ ଭୂମିକା ରହିଥିଲା । ସେ କହିଥିଲେ ଯେ ସୁରକ୍ଷା ପ୍ରସଙ୍ଗକୁ ନେଇ ବିଶ୍ୱସ୍ତରରେ ମୁକ୍ତ ନୀତିକୁ ସ୍ୱୀକାର କରାଯାଇଥିବା ବେଳେ ରାଜ୍ୟଗୁଡ଼ିକୁ ମଧ୍ୟ ଏଥିପ୍ରତି ଅଧିକ ମୁକ୍ତ ହେବାର ଆବଶ୍ୟକତା ରହିଛି । ନିର୍ଦ୍ଦିଷ୍ଟ ଭାବେ କିମ୍ବା ଏକାକୀ ସୁରକ୍ଷା ଲକ୍ଷ୍ୟ ହାସଲ କରାଯାଇପାରିବ ନାହିଁ । କିନ୍ତୁ ବାଧକ ଦୂର କରିବା ଏବଂ ରାଜ୍ୟଗୁଡ଼ିକ ମଧ୍ୟରେ ସୂଚନା ଆଦାନପ୍ରଦାନ ଜରିଆରେ ସମସ୍ତଙ୍କୁ ସୁରକ୍ଷିତ ରଖିବାରେ ସହାୟତା ମିଳିପାରିବ ।


    ପ୍ରଧାନମନ୍ତ୍ରୀ କହିଥିଲେ ଯେ ସାଇବର ସୁରକ୍ଷା ପ୍ରସଙ୍ଗଗୁଡ଼ିକର ତୁରନ୍ତ ସମାଧାନ କରିବା ଏବଂ ସର୍ବାଧିକ ଗୁରୁତ୍ୱ ଦିଆଯିବା ଉଚିତ । ଏହି ପରିପ୍ରେକ୍ଷୀରେ , ସେ ବିଶେଷ ଭାବେ ସାମାଜିକ ଗଣମାଧ୍ୟମର ଉଲ୍ଲେଖ କରିଥିଲେ । ସେ କହିଥିଲେ ଯେ ବାର୍ତ୍ତାପ୍ରେରଣକୁ ଅଧିକ ଫଳପ୍ରଦ କରିବା ଲାଗି ସ୍ଥାନୀୟ ଭାଷାର ଉପଯୋଗ କରାଯିବା ଆବଶ୍ୟକ । ଉଗ୍ରବାଦ ପ୍ରସଙ୍ଗରେ ମଧ୍ୟ ପ୍ରଧାନମନ୍ତ୍ରୀ ସମସ୍ୟାଗୁଡ଼ିକୁ ଚିହ୍ନଟ ପାଇଁ ପ୍ରଯୁକ୍ତିର ଉପଯୋଗ ପାଇଁ ଆହ୍ୱାନ କରିଥିଲେ ।


    ପ୍ରଧାନମନ୍ତ୍ରୀ ବିଶିଷ୍ଟ ସେବା ପାଇଁ ଆଇବି ଅଧିକାରୀମାନଙ୍କୁ ରାଷ୍ଟ୍ରପତି ପୁଲିସ ପଦକ ପ୍ରଦାନ କରିଥିଲେ । ନିଜ ଉଦବୋଧନ ଅବସରରେ ପ୍ରଧାନମନ୍ତ୍ରୀ ଆଇବି ପଦକ ପ୍ରାପ୍ତ ଅଧିକାରୀଙ୍କୁ ସେମାନଙ୍କ ସମର୍ପଣ ଏବଂ ସେବା ପ୍ରତି ପ୍ରତିବଦ୍ଧତା ଲାଗି ଶୁଭକାମନା ଜଣାଇଥିଲେ ଏବଂ ପ୍ରଶଂସା କରିଥିଲେ ।


    ଏହି ଅବସରରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ଶ୍ରୀ ରାଜନାଥ ସିଂ , କେନ୍ଦ୍ର ଗୃହ ରାଷ୍ଟ୍ରମନ୍ତ୍ରୀ ଶ୍ରୀ ହଂସରାଜ ଅହିର ଏବଂ ଶ୍ରୀ କିରଣ ରିଜୀଜୁ ମଧ୍ୟ ଉପସ୍ଥିତ ଥିଲେ ।


    **********

    
    
    (Release ID: 1515965) Visitor Counter : 18