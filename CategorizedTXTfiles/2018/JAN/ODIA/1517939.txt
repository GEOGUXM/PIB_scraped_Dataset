      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଆସିଆନ-ଭାରତ ସ୍ମାରକ ଶିଖର ସମ୍ମିଳନୀ, 25 ଜାନୁଆରୀ 2018 ଅବସରରେ ପ୍ରଧାନମନ୍ତ୍ରୀଙ୍କ ଉଦଘାଟନୀ ଅଭିଭାଷଣ
      Posted On: 25 JAN 2018 3:20PM by PIB Bhubaneshwar


    ମହାମହିମ ପ୍ରଧାନମନ୍ତ୍ରୀ ଲି ସିଏନ ଲୁଙ୍ଗ


    ମହାମାନ୍ୟ ,


    ମହାମହିମଗଣ ,


    ଆସିଆନ-ଭାରତ ସ୍ମାରକ ଶିଖର ବୈଠକକୁ ଆପଣମାନଙ୍କୁ ସ୍ୱାଗତ କରି ମୁଁ ଅତି ଆନନ୍ଦିତ ।


    ଯଦିଓ ଆମେ ଆମ ଭାଗିଦାରୀର 25 ବର୍ଷ ପୂରଣ କରୁଛୁ , ତଥାପି ଆମ ସମ୍ପର୍କର ଯାତ୍ରା ହଜାର ହଜାର ବର୍ଷର ।


    5 ବର୍ଷ ମଧ୍ୟରେ ଦ୍ୱିତୀୟ ଥର ଲାଗି ସମସ୍ତ ଆସିଆନ ନେତୃବୃନ୍ଦଙ୍କୁ ଆତିଥ୍ୟ ପ୍ରଦାନ କରିବା ଭାରତ ପାଇଁ ଗର୍ବର ବିଷୟ । ଆସନ୍ତାକାଲି ଆମର ସାଧାରଣତନ୍ତ୍ର ଦିବସ ସମାରୋହରେ ଆପଣମାନେ ଆମର ସମ୍ମାନନୀୟ ଅତିଥି ହେବେ । ଏପରି ଏକ ଖୁସିର ମୁହୂର୍ତ୍ତରେ ଆମର ଆସିଆନ ସହଭାଗୀ ରାଷ୍ଟ୍ରଗୁଡ଼ିକର ଭାଇ ଓ ଭଉଣୀମାନଙ୍କ ଉପସ୍ଥିତି ଅଭୂତପୂର୍ବ ।


    ଆପଣମାନଙ୍କ ସମ୍ମିଳିତ ଉପସ୍ଥିତି ମୋର ପ୍ରିୟ 125 କୋଟି ଭାରତୀୟଙ୍କ ହୃଦୟକୁ ଛୁଇଁଛି ।


    ଭାରତର ‘ ଏକ୍ଟ ଇଷ୍ଟ ନୀତି ’ ର କେନ୍ଦ୍ରସ୍ଥଳରେ ଆସିଆନକୁ ରଖିବା ସହିତ ଏହା ଆମ ରଣନୈତିକ ଭାଗିଦାରୀର ଗୁରୁତ୍ୱକୁ ପ୍ରତିଫଳନ କରୁଛି ।


    ଆମର ସହଭାଗୀ ସାଂସ୍କୃତିକ ଏବଂ ସଭ୍ୟତାଗତ ସମ୍ପର୍କ ଆମ ବନ୍ଧୁତାକୁ ଅଧିକ ସୁଦୃଢ଼ କରିଛି । ପ୍ରାଚୀନ ଭାରତୀୟ ପୁରାଣ , ରାମାୟଣ ଆସିଆନ ଏବଂ ଭାରତୀୟ ଉପମହାଦ୍ୱୀପରେ ଏକ ସହଭାଗୀ ଐତିହ୍ୟ ରୂପେ ରହିଆସିଛି ।


    ଏହି ମହାନ ପୌରାଣିକ ଗାଥା ଜରିଆରେ ଆମର ପାରସ୍ପରିକ ସାଂସ୍କୃତିକ ସମ୍ପଦକୁ ପ୍ରଦର୍ଶନ କରିବା ଲାଗି ଆମେ ଆସିଆନ ଦେଶର ଦଳଗୁଡ଼ିକୁ ନେଇ ଏକ ରାମାୟଣ ମହୋତ୍ସବ ଆୟୋଜନ କରିଛୁ ।


    ବୌଦ୍ଧ ଧର୍ମ ସମେତ ଅନ୍ୟ ବୃହତ ଧର୍ମ ମଧ୍ୟ ଆମକୁ ନିବିଡ଼ ଭାବେ ବାନ୍ଧି ରଖିଛି । ଦକ୍ଷିଣ ପୂର୍ବ ଏସିଆର ଅଧିକାଂଶ ଭାଗରେ ଇସଲାମର ପ୍ରଭାବ ସହ ଭାରତର ଶହ ଶହ ବର୍ଷ ପୁରୁଣା ସମ୍ପର୍କ ରହିଛି ।


    ଆମ ସହଭାଗୀ ଐତିହ୍ୟକୁ ପାଳନ କରିବାକୁ ଯାଇ ଆମେ ମଧ୍ୟ ସ୍ମାରକୀ ଡାକ ଟିକଟର ଏକ ସେଟ ଜାରି କରିଛୁ ।


    ମହାମାନ୍ୟ , ମହାମହିମଗଣ ,


    ଏହି ସମ୍ମିଳନୀ ହେଉଛି , ଭାରତ ଏବଂ ଆସିଆନ ରାଷ୍ଟ୍ରରେ , ଦୀର୍ଘବର୍ଷ ଧରି ଚାଲିଆସିଥିବା ଆମ ସ୍ମାରକୀ କାର୍ଯ୍ୟକଳାପର ଅନ୍ତିମ ସୋପାନ । ବର୍ତ୍ତମାନ ସୁଦ୍ଧା ଆମର ଯାତ୍ରା ଏବଂ ଭବିଷ୍ୟତର ମାର୍ଗ ନିର୍ଦ୍ଧାରଣ ପାଇଁ ଏହା ଆମକୁ ସୁଯୋଗ ଦେଇଛି ।


    ମୋ ଦୃଷ୍ଟିରେ , ଏହି ଲକ୍ଷ୍ୟ , ଆମ ଭିତରେ ମୁକ୍ତ ଏବଂ ବନ୍ଧୁତ୍ୱପୂର୍ଣ୍ଣ ଆଲୋଚନା ମାଧ୍ୟମରେ ପୂରଣ ହୋଇପାରିବ ।


    ମହାମାନ୍ୟ , ମହାମହିମଗଣ ,


    1992 ପରଠାରୁ , ଆମର ଭାଗିଦାରୀ କ୍ଷେତ୍ରୀୟ ଆଲୋଚନାରୁ ଆରମ୍ଭ ହୋଇ ରଣନୈତିକ ଭାଗିଦାରୀରେ ପହଁଚିଛି । ଆଜି , ଆମ ପାଖରେ 30 ଟି କ୍ଷେତ୍ରୀୟ ଆଲୋଚନା ଢାଞ୍ଚା (mechanism) ଏବଂ 7 ଟି ମନ୍ତ୍ରୀସ୍ତରୀୟ ବାର୍ତ୍ତାଳାପ ରହିଛି , ଏଥିସହିତ ବାର୍ଷିକ ସମ୍ମିଳନୀ ବୈଠକ ମଧ୍ୟ ରହିଛି ।


    5- ବର୍ଷୀୟା କାର୍ଯ୍ୟ ଯୋଜନା ମାଧ୍ୟମରେ ଆମେ ଶାନ୍ତି , ପ୍ରଗତି ଏବଂ ସହାଭାଗୀତାପୂର୍ଣ୍ଣ ସମୃଦ୍ଧି ପାଇଁ ଆସିଆନ-ଭାରତ ଭାଗିଦାରୀର ଲକ୍ଷ୍ୟ କାର୍ଯ୍ୟାନ୍ୱୟନ କ୍ଷେତ୍ରରେ ଯଥେଷ୍ଟ ଅଗ୍ରଗତି ହାସଲ କରିପାରିଛୁ ।


    2016-2020 ମଧ୍ୟରେ ଆମ ତୃତୀୟ Action Plan ର କାର୍ଯ୍ୟାନ୍ୱୟନରେ ଅଗ୍ରଗତି ପ୍ରଶଂସନୀୟ ।


    ଆସିଆନ-ଭାରତ ସହଯୋଗୀ ପାଣ୍ଠି , ଆସିଆନ-ଭାରତ ସବୁଜ ପାଣ୍ଠି ଏବଂ ଆସିଆନ-ଭାରତ ବିଜ୍ଞାନ ଏବଂ ପ୍ରଯୁକ୍ତି ପାଣ୍ଠି ଜରିଆରେ ଦକ୍ଷତାବିକାଶ ପ୍ରକଳ୍ପ ହାତକୁ ନିଆଯାଇଛି ।


    ମହାମାନ୍ୟ , ମହାମହିମଗଣ ,


    ମହାସାଗର ଏବଂ ସାଗର ପାଇଁ ନିୟମ ଆଧାରିତ ବ୍ୟବସ୍ଥା ଜରିଆରେ ଆସିଆନର ଶାନ୍ତି ଏବଂ ପ୍ରଗତି ପ୍ରତି ଭାରତର ସମର୍ଥନ ରହିଛି । ଅନ୍ତର୍ଜାତୀୟ ଆଇନ ପ୍ରତି ସମ୍ମାନ , ବିଶେଷ କରି ୟୁଏନସିଏଲଓଏସ ଏଥିପାଇଁ ଗୁରୁତ୍ୱପୂର୍ଣ୍ଣ ।


    ଆମର ସହଭାଗୀ ସାମୁଦ୍ରିକ କ୍ଷେତ୍ରରେ ବାସ୍ତବ ସହଯୋଗ ଏବଂ ସହଭାଗୀତା ବୃଦ୍ଧି ଲାଗି ଆମେ ଆସିଆନ ସହ କାର୍ଯ୍ୟ କରିବା ଲାଗି ପ୍ରତିବଦ୍ଧ ।


    ସାମୁଦ୍ରିକ କ୍ଷେତ୍ରରେ ଭାରତ-ଆସିଆନ ସହଯୋଗ ବିଷୟରେ ଆଲୋଚନା ଲାଗି ଆମେ ନିଭୃତ ଅଧିବେଶନ ବେଳେ ସୁଯୋଗ ପାଇଥିଲୁ । ଭାରତ-ପ୍ରଶାନ୍ତ ମହାସାଗରୀୟ କ୍ଷେତ୍ରରେ ଅଭିବୃଦ୍ଧି ଏବଂ ବିକାଶ ପାଇଁ ଏହା ଏକ ଗୁରୁତ୍ୱପୂର୍ଣ୍ଣ କ୍ଷେତ୍ର ।


    ବାସ୍ତବରେ , ଆମ ସ୍ମାରକୀ କାର୍ଯ୍ୟକଳାପ ଅବସରରେ ସାମୁଦ୍ରିକ କ୍ଷେତ୍ରରେ ସହଯୋଗ ଏକ ଗୁରୁତ୍ୱପୂର୍ଣ୍ଣ ବିଷୟ ରହିଥିଲା । ଆସିଆନ ଭାରତ ସଂଯୋଗୀକରଣ ଶିଖର ସମ୍ମିଳନୀ ବିଷୟ ବସ୍ତୁରେ , ନୀଳ ଅର୍ଥବ୍ୟବସ୍ଥା କର୍ମଶାଳାରେ ଏବଂ ନିୟମିତ ଆଲୋଚନା ଢାଞ୍ଚାରେ ଏହି ବିଷୟ ପ୍ରତି ଗୁରୁତ୍ୱ ଦିଆଯାଇଥିଲା ।


    ମାନବୀୟ ଏବଂ ବିପର୍ଯ୍ୟୟ ସହାୟତା ପ୍ରୟାସ , ସୁରକ୍ଷା ସହଯୋଗ , ଏବଂ ଦିଗ ନିର୍ଣ୍ଣୟରେ ସ୍ୱାଧୀନତା ଆଦି ଆମ ସାମୁଦ୍ରିକ ସହଯୋଗର ମୁଖ୍ୟ ବିଷୟବସ୍ତୁ ।


    ସଂଯୋଗୀକରଣ ଶିଖର ସମ୍ମିଳନୀ ମଧ୍ୟ ସେହି ସମ୍ପର୍କର ଏକ ପ୍ରତିଜ୍ଞାନ ଥିଲା ଯାହା ଭାରତ ଆସିଆନ ସହିତ ଭୂମି , ବାୟୁ , ସାମୁଦ୍ରିକ , ସାଂସ୍କୃତିକ , ସଭ୍ୟତା ଏବଂ ଲୋକମାନଙ୍କ ସହିତ ଲୋକମାନଙ୍କ ସମ୍ପର୍କ ମାଧ୍ୟମରେ ବାଣ୍ଟି ଆସିଛି , ଯାହାକି ଶହ ଶହ ବର୍ଷ ଧରି ଚାଲିଆସିଛି ।


    ମହାମାନ୍ୟ , ମହାମହିମଗଣ ,


    ସୂଚନା ଏବଂ ଯୋଗାଯୋଗ ପ୍ରଯୁକ୍ତି ଡିଜିଟାଲ ସଂଯୋଗର ନୂଆ ବନ୍ଧନ ଆମ ଭିତରେ ନିର୍ମାଣ କରିବ ।


    ଏଥିରେ ଉପାନ୍ତ ଅଂଚଳକୁ ଡିଜିଟାଲ ସଂଯୋଗ ଲାଗି ଆଂଚଳିକ ଉଚ୍ଚକ୍ଷମତାସମ୍ପନ୍ନ ଫାଇବର ଅପ୍ଟିକ ନେଟୱାର୍କ ଏବଂ ଜାତୀୟ ଗ୍ରାମାଂଚଳ ବ୍ରଡବେଣ୍ଡ ନେଟୱାର୍କ ଭଳି ସହଯୋଗର ନୂତନ କ୍ଷେତ୍ର ଥାଇପାରେ ।


    ଗ୍ରାମୀଣ ଯୋଗାଯୋଗ କ୍ଷେତ୍ରରେ ପାଇଲଟ ପ୍ରକଳ୍ପ ହାତକୁ ନେବା ଲାଗି ଭାରତ ପ୍ରସ୍ତାବ ଦେଇଛି । ଏହାଦ୍ୱାରା କାମ୍ବୋଡିଆ , ଲାଓ ଗଣତନ୍ତ୍ର , ମିଆଁମାର ଏବଂ ଭିଏତନାମରେ ଡିଜିଟାଲ ଗ୍ରାମ ସୃଷ୍ଟି ହୋଇପାରେ । ଏହି ପ୍ରକଳ୍ପ ସଫଳତା ହାସଲ କଲେ ଏହାକୁ ଅନ୍ୟ ଆସିଆନ ରାଷ୍ଟ୍ରରେ ଉପଯୋଗ କରାଯିବ ।


    ଟେଲିକମ ଏବଂ ନେଟୱାର୍କିଂ ପ୍ରଯୁକ୍ତି କ୍ଷେତ୍ରରେ ନୀତି , ନିୟାମକ ଏବଂ ପ୍ରଯୁକ୍ତି ବିକାଶର ଶ୍ରେଷ୍ଠ ପ୍ରଚଳନ ଯୋଗାଇ ଦେବା ଲାଗି ଆମେ ଆସିଆନ ରାଷ୍ଟ୍ରଗୁଡ଼ିକର ସୂଚନା ଏବଂ ପ୍ରଯୁକ୍ତି ପେସାଦାରଙ୍କ ପାଇଁ ଏକ ତାଲିମ କାର୍ଯ୍ୟକ୍ରମ ଯୋଗାଇଦେଉଛୁ ।


    ଆର୍ଥିକ ବ୍ୟାପାରରେ ଆମର ସହଯୋଗ ଏବଂ ବୁଝାମଣାକୁ ଆହୁରି ଗଭୀର କରିବା ଲାଗି ମୁଁ ଡିଜିଟାଲ ଆର୍ଥିକ ଅନ୍ତର୍ଭୂକ୍ତିକରଣ ଏବଂ ନିବେଶ ପ୍ରୋତ୍ସାହନ ତଥା ଭିତ୍ତିଭୂମି କ୍ଷେତ୍ରରେ ଆଲୋଚନା ପାଇଁ ପ୍ରସ୍ତାବ ଦେଉଛି ।


    ଆତଙ୍କବାଦକୁ ପାଣ୍ଠି ଯୋଗାଣ ବନ୍ଦ କରିବା କ୍ଷେତ୍ରରେ ମିଳିତ ଭାବେ କାର୍ଯ୍ୟ କରିବା ମଧ୍ୟ ଆମ ପାଇଁ ଏକ ଗୁରୁତ୍ୱପୂର୍ଣ୍ଣ ଦିଗ ।


    ମହାମାନ୍ୟ , ମହାମହିମଗଣ ,


    ଆମର 70 ବିଲିୟନ ଡଲାର ବାଣିଜ୍ୟ 25 ବର୍ଷ ମଧ୍ୟରେ 25 ଗୁଣ ବୃଦ୍ଧି ପାଇଲାଣି । ଆସିଆନ ଏବଂ ଭାରତରୁ ନିବେଶ ବଢ଼ୁଛି ଏବଂ ଅଭିବୃଦ୍ଧି ହାସଲ କରୁଛି ।


    ଆମର ବାଣିଜ୍ୟିକ ସମ୍ପର୍କକୁ ବଢ଼ାଇବା ଏବଂ ଆମ ବ୍ୟବସାୟୀ ଗୋଷ୍ଠୀଙ୍କ ମଧ୍ୟରେ ଆଲୋଚନା ଅବସର ବଢ଼ାଇବା ଲାଗି ଆମେ କାର୍ଯ୍ୟ କରିବା ଜାରି ରଖିବୁ ।


    ନିକଟରେ ଅନୁଷ୍ଠିତ କେତେକ କାର୍ଯ୍ୟକ୍ରମ ଯେପରିକି ବ୍ୟବସାୟ ଏବଂ ନିବେଶ ସମ୍ମିଳନୀ ଓ ପ୍ରଦର୍ଶନୀ , ଆସିଆନ ଭାରତ ବ୍ୟବସାୟିକ ପରିଷଦ ବୈଠକ , ବିଜନେସ ସମ୍ମିଳନୀ , ଷ୍ଟାର୍ଟଅପ ପର୍ବ ଏବଂ ହାକଥନ ଏବଂ ଆଇସିଟି ଏକ୍ସପୋ ଆଦିରୁ ଉତ୍ସାହଜନକ ଫଳାଫଳ ମିଳିଛି ।


    ଆମେ ଆଶା କରୁ ଯେ ଆମର ପ୍ରକଳ୍ପ ବିକାଶ ପାଣ୍ଠି ଏବଂ ତ୍ୱରିତ ପ୍ରଭାବ ପ୍ରକଳ୍ପଗୁଡ଼ିକ ଆମ କମ୍ପାନୀଗୁଡ଼ିକୁ ଏକ ଆଂଚଳିକ ମୂଲ୍ୟ ଶୃଙ୍ଖଳାରେ ଏକତ୍ର କରିବ , ବିଶେଷ କରି ପୋଷାକ ଏବଂ ପରିଧାନ , ଫର୍ମାସ୍ୟୁଟିକାଲ୍ସ , କୃଷି ପ୍ରକ୍ରିୟାକରଣ ଏବଂ ଇଲେକଟ୍ରୋନିକ୍ସ କ୍ଷେତ୍ରରେ ।


    ମହାମାନ୍ୟ , ମହାମହିମଗଣ ,


    ଶତାଧିକ ବର୍ଷ ଧରି ଲୋକମାନଙ୍କ ସହ ଲୋକମାନଙ୍କ ସମ୍ପର୍କ ନିବିଡ଼ି ସମ୍ପର୍କର ଆଧାର ହୋଇଆସିଛି ।


    ଦୂର ଦକ୍ଷିଣପୂର୍ବ ଏସିଆରେ ଭାରତୀୟ ବଂଶୋଦ୍ଭବମାନେ ବସତି ସ୍ଥାପନ କରିଛନ୍ତି । ସେମାନଙ୍କୁ ସ୍ଥାନୀୟ ଲୋକେ ସାଦରେ ଗ୍ରହଣ କରିସାରିଛନ୍ତି ।


    ପୂର୍ବରୁ ଚଳିତ ମାସରେ , ଆସିଆନ-ଭାରତ ପ୍ରବାସୀ ଭାରତୀୟ ଦିବସ ସିଙ୍ଗାପୁରରେ ଆୟୋଜନ କରାଯାଇଥିଲା । ଆମ ଭିତରେ ନିବିଡ଼ ସମ୍ପର୍କ ପାଇଁ ସେମାନଙ୍କ ଯୋଗଦାନକୁ ସମ୍ମାନ ଜଣାଇବା ଏହି କାର୍ଯ୍ୟକ୍ରମର ଉଦ୍ଦେଶ୍ୟ ଥିଲା ।


    ସେହି ସମୟରେ ନୂଆଦିଲ୍ଳୀରେ ଭାରତୀୟ ବଂଶୋଦ୍ଭବ ସଂସଦୀୟ ସଦସ୍ୟ ଏବଂ ମେୟରମାନଙ୍କ ଏକ ସମ୍ମିଳନୀ ଆୟୋଜନ କରାଯାଇଥିଲା । ଏଥିରେ ଆସିଆନ ରାଷ୍ଟ୍ରଗୁଡ଼ିକର ବହୁସଂଖ୍ୟକ ପ୍ରତିନିଧି ଯୋଗ ଦେଇଥିଲେ ।


    ଆମ ଐତିହାସିକ ବନ୍ଧନକୁ ଆହୁରି ସୁଦୃଢ଼ କରିବା ଲାଗି ମୁଁ 2019 ବର୍ଷକୁ ଆସିଆନ-ଭାରତ ପର୍ଯ୍ୟଟନ ବର୍ଷ ଭାବେ ଘୋଷଣା କରିବା ଲାଗି ପ୍ରସ୍ତାବ ଦେଉଛି । ଆମ ପର୍ଯ୍ୟଟନକୁ ଆହୁରି ପ୍ରୋତ୍ସାହନ ଦେବା ଲାଗି ଆମେ ଏକ ଦୃଶ୍ୟମାନ ଓ ଅଦୃଶ୍ୟ ସାଂସ୍କୃତିକ ଐତିହ୍ୟ ସର୍କିଟ ପ୍ରତିଷ୍ଠା କରିପାରିବା ।


    ବୌଦ୍ଧ ପର୍ଯ୍ୟଟନ ସର୍କିଟ ଏହାର ଏକ ଗୁରୁତ୍ୱପୂର୍ଣ୍ଣ ଅଂଶବିଶେଷ ହୋଇପାରିବ ଯାହା ଆମ ଅଂଚଳରୁ ପର୍ଯ୍ୟଟକ ଏବଂ ଶ୍ରଦ୍ଧାଳୁଙ୍କ ଆଗମନକୁ ଆକୃଷ୍ଟ କରିପାରିବ ।


    ମହାମାନ୍ୟ , ମହାମହିମଗଣ ,


    ଆମ ସଭ୍ୟତାଗତ ସମ୍ପର୍କର ପ୍ରମାଣ ଦେଉଥିବା ଐତିହାସିକ କୀର୍ତ୍ତିରାଜିଗୁଡ଼ିକର ପୁନରୁଦ୍ଧାର କାର୍ଯ୍ୟରେ ଭାରତ ଅଂଶଗ୍ରହଣ କରିସାରିଛି ।


    କାମ୍ବୋଡ଼ିଆ , ଲାଓ ଗଣତନ୍ତ୍ର ଏବଂ ଭିଏତନାମରେ ଥିବା ମନ୍ଦିରଗୁଡ଼ିକର ସଂରକ୍ଷଣରେ ନିଜ ଦାୟିତ୍ୱ ନିର୍ବାହ କରିବା ଭାରତ ପାଇଁ ଖୁସିର ବିଷୟ ।


    ଆସିଆନ ଭାରତ ସଂଗ୍ରହାଳୟ ନେଟୱାର୍କର ଏକ ଭର୍ଚୁଆଲ ଜ୍ଞାନ ପୋର୍ଟାଲ ଏହି ସହଭାଗୀ ଐତିହ୍ୟର ପ୍ରସାର କରିପାରିବ ।


    ଆମ ସ୍ମାରକୀ କାର୍ଯ୍ୟକ୍ରମର ଏକ ଗୁରୁତ୍ୱପୂର୍ଣ୍ଣ ଦିଗ ଆମ ଯୁବପିଢିର ଶକ୍ତି ଏବଂ ଆମ ଭବିଷ୍ୟତକୁ ପାଳନ କରୁଛି ।


    ଏଥିପାଇଁ ଏକ ଯୁବ ସମ୍ମିଳନୀ , କଳାକାର ରେସିଡେନ୍ସି , ସଙ୍ଗୀତ ପର୍ବ , ଏବଂ ଆମ ଯୁବପିଢ଼ିଙ୍କ ମଧ୍ୟରେ ଡିଜିଟାଲ ବାଣିଜ୍ୟ ପାଇଁ ଏକ ଷ୍ଟାର୍ଟଅପ କାର୍ଯ୍ୟକ୍ରମ ନିର୍ଦ୍ଧାରଣ କରାଯାଇଛି । 24 ଜାନୁଆରୀରେ ଯୁବ ପୁରସ୍କାର ପ୍ରଦାନ କରି ଆମେ ସେମାନଙ୍କ ଉତ୍ସାହ ବୃଦ୍ଧି କରିଛୁ ।


    ଆମ ଅଂଚଳରେ ଯୁବକମାନଙ୍କୁ ଆହୁରି ସଶକ୍ତ କରିବା ଲାଗି , ମୁଁ ଏହି ଘୋଷଣା କରି ଆନନ୍ଦିତ ଯେ ଭାରତର ପ୍ରମୁଖ ଶିକ୍ଷାନୁଷ୍ଠାନ , ଇଣ୍ଡିଆନ ଇନଷ୍ଟିଟ୍ୟୁଟ ଅଫ ଟେକନୋଲଜିରେ ସମନ୍ୱିତ ପିଏଚଡି ପାଠ୍ୟକ୍ରମ ଲାଗି ଆସିଆନ ରାଷ୍ଟ୍ରଗୁଡ଼ିକର ଗବେଷକ ଏବଂ ଛାତ୍ରମାନଙ୍କୁ 1000 ଫେଲୋସିପ ଦିଆଯିବ ।


    ଆସିଆନ ରାଜପଥ ପେସାଦାରମାନଙ୍କ ପାଇଁ ଇଣ୍ଡିଆନ ଏକାଡେମୀ ଅଫ ହାଇୱେ ଇଞ୍ଜିନିୟର୍ସ ଠାରେ ଏକ ଉତ୍ସର୍ଗିତ ତାଲିମ ପାଠ୍ୟକ୍ରମ ଯୋଗାଇ ଦେବା ଲାଗି ଆମେ ଚାହୁଁଛୁ ।


    ବ୍ୟାପକ ଆନ୍ତଃବିଶ୍ୱବିଦ୍ୟାଳୟ ସମ୍ପର୍କକୁ ପ୍ରୋତ୍ସାହନ ଦେବା ଲାଗି ଏକ ବିଶ୍ୱବିଦ୍ୟାଳୟ ନେଟୱାର୍କ ପ୍ରତିଷ୍ଠା କରିବା ପାଇଁ ମୁଁ ପ୍ରସ୍ତାବ ଦେଉଛି ।


    ମହାମାନ୍ୟ , ମହାମହିମଗଣ


    ଶେଷରେ , ଏହି ସ୍ମାରକୀ ସମ୍ମିଳନୀରେ ଭାଗ ନେବା ଲାଗି ମୋର ନିମନ୍ତ୍ରଣ ସ୍ୱୀକାର କରିଥିବାରୁ ମୋ ଲୋକମାନଙ୍କ ତରଫରୁ ମୁଁ ଆପଣମାନଙ୍କୁ ପ୍ରତ୍ୟେକଙ୍କୁ ଅଶେଷ ଧନ୍ୟବାଦ ଜ୍ଞାପନ କରୁଛି ।


    ମୁଁ ବର୍ତ୍ତମାନ ଆସିଆନ 2018 ର ଅଧ୍ୟକ୍ଷ ଏବଂ ଏହି ପୂର୍ଣ୍ଣକାଳୀନ ଅଧିବେଶନର ସହ ଅଧ୍ୟକ୍ଷ ତଥା ସିଙ୍ଗାପୁର ପ୍ରଧାନମନ୍ତ୍ରୀ ମହାମହିମ ଲି ସିଏନ ଲୁଙ୍ଗଙ୍କୁ ଅନୁରୋଧ କରୁଛି ସେ ସିଙ୍ଗାପୁର ପକ୍ଷରୁ ତାଙ୍କର ଉଦଘାଟନୀ ଅଭିଭାଷଣ ରଖନ୍ତୁ ।


    **********

    
    
    (Release ID: 1517939) Visitor Counter : 5