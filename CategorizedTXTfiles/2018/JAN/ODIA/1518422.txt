      ଅର୍ଥ ମନ୍ତ୍ରଣାଳୟ

      ଭାରତ ସରକାର ଓ ଏସିଆନ ବିକାଶ ବ୍ୟାଙ୍କ ମଧ୍ୟରେ ଚୁକ୍ତି
      • ଓଡ଼ିଶା, ଆସାମ, ଛତିଶଗଡ଼, ମଧ୍ୟପ୍ରଦେଶ ଏବଂ ପଶ୍ଚିମବଙ୍ଗରେ ଗ୍ରାମାଂଚଳ ସଂଯୋଗୀକରଣ ପାଇଁ ବିନିଯୋଗ ହେବ 250 ମିଲିୟନ ଡଲାର
      • 6,254 କି.ମି. ଲମ୍ବ ଗ୍ରାମୀଣ ସଡ଼କ ନିର୍ମାଣ
      • 12 ହଜାର କିଲୋମିଟର ସଡ଼କର ଉନ୍ନତିକରଣ
      Posted On: 30 JAN 2018 4:05PM by PIB Bhubaneshwar


    ପ୍ରଧାନମନ୍ତ୍ରୀ ଗ୍ରାମ ସଡ଼କ ଯୋଜନା ( PMGSY ) ଅଧୀନରେ 5ଟି ରାଜ୍ୟ ଓଡ଼ିଶା , ଆସାମ , ଛତିଶଗଡ଼ , ମଧ୍ୟପ୍ରଦେଶ ଏବଂ ପଶ୍ଚିମବଙ୍ଗରେ ସବୁଋତୁ ପାଇଁ ଉପଯୋଗୀ 6254 କି . ମି . ଲମ୍ବ ଗ୍ରାମାଂଚଳ ରାସ୍ତା ନିର୍ମାଣ କରାଯିବ । ଏଥିପାଇଁ 250 ମିଲିୟନ ଆମେରିକୀୟ ଡଲାର ଋଣ ଯୋଗାଣ ପାଇଁ ଏସିଆନ ଡେଭଲପମେଣ୍ଟ ବ୍ୟାଙ୍କ ( ADB ) ଓ ଭାରତ ସରକାରଙ୍କ ମଧ୍ୟରେ ଏକ ଋଣଚୁକ୍ତି ସ୍ୱାକ୍ଷରିତ ହୋଇଛି ।


    ଭାରତରେ ଦ୍ୱିତୀୟ ଗ୍ରାମାଂଚଳ ସଡ଼କ ଯୋଗାଯୋଗ ନିବେଶ କାର୍ଯ୍ୟକ୍ରମ ଅଧୀନରେ 500 ମିଲିୟନ ଆମେରିକୀୟ ଡଲାର ଋଣ ଯୋଗାଣ ପ୍ରସ୍ତାବକୁ ଡିସେମ୍ବର 2017ରେ ଏଡିବି ବୋର୍ଡ ଅନୁମୋଦନ କରିଥିଲା । ପ୍ରଥମ ପର୍ଯ୍ୟାୟ ଋଣ ଏହାର ଅଂଶବିଶେଷ । ଗ୍ରାମୀଣ ସଡ଼କ ଯୋଗାଯୋଗରେ ସୁଧାର , ଗ୍ରାମାଂଚଳର ଲୋକମାନଙ୍କୁ ଅଧିକ ନିରାପଦ ତଥା ଦକ୍ଷ ଜୀବନଜୀବିକା ଏବଂ ସାମାଜିକ - ଅର୍ଥନୈତିକ ସୁଯୋଗ ଯୋଗାଇ ଦେବା ଏହି କାର୍ଯ୍ୟକ୍ରମର ଲକ୍ଷ୍ୟ । ଏହି କାର୍ଯ୍ୟକ୍ରମ ଅଧୀନରେ ଉପରୋକ୍ତ 5 ଟି ରାଜ୍ୟରେ ମୋଟ 12 ହଜାର କିଲୋମିଟର ଗ୍ରାମୀଣ ସଡ଼କର ଉନ୍ନତିକରଣ କରାଯିବ ।


    ଭାରତ ସରକାରଙ୍କ ପକ୍ଷରୁ ଅର୍ଥ ମନ୍ତ୍ରଣାଳୟ ଅଧୀନ ଅର୍ଥନୈତିକ ବ୍ୟାପାର ବିଭାଗ ଯୁଗ୍ମ ସଚିବ ଶ୍ରୀ ସମୀର କୁମାର ଖାରେ ଏହି ଋଣ ଚୁକ୍ତିରେ ସ୍ୱାକ୍ଷର କରିଥିଲେ । ଏହି ଅବସରରେ ଶ୍ରୀ ଖାରେ କହିଥିଲେ ଯେ ଏଡିବି ପାଣ୍ଠି ନିବେଶ କାର୍ଯ୍ୟକ୍ରମ ଜରିଆରେ ପିଏମଜିଏସୱାଇକୁ ନିରନ୍ତର ଅର୍ଥ ଯୋଗାଣ ଜାରି ରହିବ । ଏହା ଗ୍ରାମୀଣ ବିକାଶ କ୍ଷେତ୍ରରେ ସହାୟକ ହୋଇପାରିବ । ସେ କହିଥିଲେ ଯେ ଗ୍ରାମାଂଚଳ ଅର୍ଥନୀତି ଉପରେ ଏହି କାର୍ଯ୍ୟକ୍ରମ ଏକ ଯୁଗାନ୍ତକାରୀ ପ୍ରଭାବ ପକାଇବ । ଏହା ଉପରୋକ୍ତ 5ଟି ରାଜ୍ୟର ଲୋକମାନଙ୍କୁ ଉନ୍ନତ ଯୋଗାଯୋଗ ଏବଂ ପହଁଚ ସୁବିଧା ଯୋଗାଇଦେବ । ଏହି ପ୍ରକଳ୍ପ ଅଧୀନରେ , ପ୍ରାୟ 2 ହଜାର ବୈଷୟିକ ବ୍ୟକ୍ତିବିଶେଷଙ୍କୁ ସଡ଼କ ସୁରକ୍ଷା ଏବଂ ରକ୍ଷଣାବେକ୍ଷଣ ପାଇଁ ତାଲିମ ଦିଆଯିବ ।


    ଏଡିବି ପକ୍ଷରୁ ଏଡିବିର ଭାରତୀୟ ରେସିଡେଂଟ ମିଶନର କଂଟ୍ରି ଡାଇରେକ୍ଟର କେନିଚି ୟୋକୋୟାମା ଏହି ଚୁକ୍ତିନାମାରେ ସ୍ୱାକ୍ଷର କରିଥିଲେ । ସେ କହିଥିଲେ ଯେ ଏହା ଗ୍ରାମାଂଚଳ ରାସ୍ତା ନିର୍ମାଣରେ ବ୍ୟୟ ହ୍ରାସ , ପ୍ରାକୃତିକ ସମ୍ବଳର ସଂରକ୍ଷଣ ଏବଂ ସଡ଼କ ନିର୍ମାଣରେ ବର୍ଜ୍ୟବସ୍ତୁର ଉପଯୋଗ ଲାଗି ସରକାରଙ୍କ ଅଭିନବ ଆଭିମୁଖ୍ୟ ହାସଲରେ ସହାୟତା କରିବ । ରାସ୍ତା ନିର୍ମାଣ ପରବର୍ତ୍ତୀ 5 ବର୍ଷ ପର୍ଯ୍ୟନ୍ତ ଏହାର ରକ୍ଷଣାବେକ୍ଷଣ ସୁନିଶ୍ଚିତ କରାଯିବ ।


    ଉପରୋକ୍ତ ରାଜ୍ୟଗୁଡ଼ିକରେ ସାଧାରଣତଃ ବର୍ଷା , ବନ୍ୟା ଭଳି ପ୍ରାକୃତିକ ଦୁର୍ବିପାକ ଯୋଗୁ ଗ୍ରାମାଂଚଳର ସଡ଼କ କ୍ଷତିଗ୍ରସ୍ତ ହୋଇଥାଏ । ଏସବୁ ପ୍ରାକୃତିକ ବିପଦକୁ ଦୃଷ୍ଟିରେ ରଖି ସ୍ୱତନ୍ତ୍ର ଭାବେ ସବୁ ଋତୁ ପାଇଁ ଉପଯୋଗୀ ସଡ଼କ ନିର୍ମାଣ କରାଯିବ । ଅଧିକ ଉଚ୍ଚତାର ନଦୀବନ୍ଧ , ଗଡ଼ାଣି ସୁରକ୍ଷା ଏବଂ ବନ୍ୟାଂଚଳରେ ଜଳନିଷ୍କାସନ ସୁବିଧା କରାଯିବ । ପ୍ରକଳ୍ପ ଡିଜାଇନ କରାଯିବା ସମୟରେ ମହିଳାମାନଙ୍କ ଠାରୁ ଅଧିକ ପରାମର୍ଶ ନିଆଯିବ । ସ୍ୱାସ୍ଥ୍ୟ , ଜୀବନଜୀବିକା , ଶିକ୍ଷାର ପ୍ରସାର ପ୍ରତି ଅଧିକ ଗୁରୁତ୍ୱ ଦିଆଯିବ ।


    ****************

    
    
    (Release ID: 1518422) Visitor Counter : 11