      ରାଷ୍ଟ୍ରପତିଙ୍କ ସଚିବାଳୟ

      ଏମ୍ସ ସମାବର୍ତ୍ତନ ଉତ୍ସବରେ ରାଷ୍ଟ୍ରପତିଙ୍କ ଅଭିଭାଷଣ
      Posted On: 16 JAN 2018 5:40PM by PIB Bhubaneshwar


    ଆଜି ଅଖିଳ ଭାରତ ଆୟୁର୍ବିଜ୍ଞାନ ପ୍ରତିଷ୍ଠାନ ( AIIMS )ର 45ତମ ସମାବର୍ତ୍ତନ ଉତ୍ସବରେ ଯୋଗ ଦେଇ ମୁଁ ଅତ୍ୟନ୍ତ ଆନନ୍ଦିତ । ଏହି ପ୍ରତିଷ୍ଠାନ ଏକ ଜାତୀୟ ଉତ୍କର୍ଷ ଚିକିତ୍ସାକେନ୍ଦ୍ରରେ ପରିଣତ ହୋଇସାରିଛି । ମେଡ଼ିକାଲ ରିସର୍ଚ୍ଚ ଏବଂ ସ୍ୱାସ୍ଥ୍ୟସେବା କ୍ଷେତ୍ରରେ ଏହା ଦେଶର ଏକ ମଡ଼େଲ ଅନୁଷ୍ଠାନ । ‘ ଏମ୍ସ ’ କହିଲେ ଗୁଣାତ୍ମକ ମାନ , ପ୍ରତିବଦ୍ଧତା ଏବଂ ଉନ୍ନତ ଅଭିଜ୍ଞତାକୁ ବୁଝାଏ । ଏଭଳି ଉତ୍କର୍ଷ ହାସଲ ପାଇଁ ମୁଁ ଏହି ଅନୁଷ୍ଠାନର ପ୍ରତ୍ୟେକ ସଦସ୍ୟଙ୍କୁ ଅଭିନନ୍ଦନ ଜଣାଉଛି । ସକଳ ପ୍ରକାର କଠିନ ପରିସ୍ଥିତି ସତ୍ତ୍ୱେ ସେମାନେ ଏହାର ମାନ ବଜାୟ ରଖି ପାରିଛନ୍ତି ।


    ଆଜି ମୁଁ ଏମ୍ସର ଛାତ୍ରଛାତ୍ରୀ ଏବଂ ରେସିଡ଼େଣ୍ଟମାନଙ୍କୁ ଉଦବୋଧନ ଦେବାର ଅବସର ପାଇଥିବାରୁ ବିଶେଷ ଖୁସି । ଯେଉଁ ଯୁବ ଡ଼ାକ୍ତର ଏବଂ ନର୍ସବୃନ୍ଦ ଆଜି ଏଠାରୁ ଶିକ୍ଷା ସମାପ୍ତ କରି ଡ଼ିଗ୍ରୀ ହାସଲ କରିବାକୁ ଯାଉଛନ୍ତି ସେମାନଙ୍କୁ ମୁଁ ଅଭିନନ୍ଦନ ଜଣାଉଛି । ବିଶେଷ କରି ସେଇମାନଙ୍କୁ ଯେଉଁମାନେ ମେଡ଼ାଲ ଏବଂ ପୁରସ୍କାର ଲାଭ କରିବାକୁ ଯାଉଛନ୍ତି ସେମାନଙ୍କୁ ମୁଁ ବଧେଇ ଜଣାଉଛି । ଆପଣମାନଙ୍କ ଜୀବନରେ ଏହା ଏକ ବିଶେଷ ସ୍ମରଣୀୟ ମୁହୂର୍ତ୍ତ । ଏମ୍ସର ବିଶିଷ୍ଟ ଗ୍ରାଜୁଏଟ ଏବଂ ପୋଷ୍ଟଗ୍ରାଜୁଏଟମାନଙ୍କ ନାମ ସହ ଆପଣମାନଙ୍କ ନାମ ଆଜିଠାରୁ ଯୋଡ଼ି ହୋଇଯିବ । ଆପଣମାନଙ୍କ ଏହି ସଫଳତା ପଛରେ ଆପଣମାନଙ୍କ କଠିନ ପରିଶ୍ରମ , ନିଷ୍ଠା ତଥା ଆପଣମାନଙ୍କ ଶିକ୍ଷକ ଏବଂ ପ୍ରଫେସରମାନଙ୍କର ଅବଦାନ ରହିଛି । ପୁଣି ଅବଦାନ ରହିଛି ଆପଣମାନଙ୍କ ପରିବାରର ତ୍ୟାଗ । ପୁଣି ସାମଗ୍ରିକ ଦୃଷ୍ଟିକୋଣରୁ ସମାଜର ସୁଦ୍ଧା ଅବଦାନ ରହିଛି । କାରଣ ଏଭଳି ଏକ ଅଭିନବ ଅନୁଷ୍ଠାନ ଗଠନ ପଛରେ ସର୍ବୋପରି ସମାଜର ହିଁ ଅବଦାନ ରହିଛି ।


    ତେଣୁ , ଆପଣମାନେ ଯେତେବେଳେ ଆଜି ଦୁନିଆଁରେ ଜଣେ ଡ଼ାକ୍ତର ଭାବେ ନିଜକୁ ପରିଚିତ କରାଇବାକୁ ଯାଉଛନ୍ତି - ତାହା ଏପରି ଏକ ଦୁନିଆ ଯାହା ଆପଣମାନଙ୍କ ସେବାକୁ ସର୍ବାଧିକ ମାତ୍ରାରେ ଅପେକ୍ଷା କରିରହିଛି । ଦୟାପୂର୍ବକ ଆପଣମାନେ ସମସ୍ତେ ଏକଥା ସ୍ମରଣ ରଖିବା ଉଚିତ ଯେ ଆପଣମାନେ ସମାଜଠାରୁ ଯେଉଁ ସହଯୋଗ ଲାଭ କରିଛନ୍ତି , ସମାଜକୁ ସେଇ ସେବା ଆପଣମାନେ ଲେଉଟାଇ ଦେବାକୁ ଯେପରି ଭୁଲି ନଯାଆନ୍ତି । ଏକଥା ସତ ଯେ ଆପଣମାନଙ୍କ ଶିକ୍ଷାର ଉତ୍କର୍ଷ ଦୃଷ୍ଟିରୁ ଏବଂ ଅନୁପାତରେ ଆପଣମାନଙ୍କୁ ଉପଯୁକ୍ତ ପୁରସ୍କାର ମିଳିବା ଉଚିତ । ଆପଣମାନଙ୍କ ଚିକିତ୍ସା କ୍ଷେତ୍ରରେ ଥିବା ଦକ୍ଷତା ଏବଂ ବିଶେଷ ଜ୍ଞାନକୁ ସମ୍ମାନ ମିଳିବା ଆବଶ୍ୟକ । ତଥାପି , ଡ଼ାକ୍ତର ହିସାବରେ , ଆପଣମାନଙ୍କ ସେବା ସମାଜର ସମସ୍ତଙ୍କୁ ଉପଲବ୍ଧ ହେବା ଜରୁରି । ଯେଉଁମାନେ ସେଇ ସେବା ଲାଭ କରିବା ସକାଶେ ସେମାନଙ୍କ ନିକଟରେ ସମ୍ବଳ ରହିଛି ଏବଂ ଯେଉଁମାନଙ୍କର ସେ ସାମର୍ଥ୍ୟ ନାହିଁ , ଉଭୟେ ଆପଣମାନଙ୍କ ସେବା ପାଇବା ଆବଶ୍ୟକ । ରୋଗ କେବେ ଧନୀ କିମ୍ବା ଗରିବ ମଧ୍ୟରେ ବାଛ ବିଚାର କରେନାହିଁ । ଦୁର୍ଭାଗ୍ୟକୁ ଗରିବ ଲୋକମାନେ ହିଁ ଅଧିକ ରୋଗାକ୍ରାନ୍ତ ହୋଇଥାନ୍ତି । ତେଣୁ ମେଡ଼ିକାଲ ବିଜ୍ଞାନରୁ ସମାଜ ବିଶେଷ ଉପକୃତ ହେବା ଆବଶ୍ୟକ- ମେଡ଼ିକାଲ ବିଜ୍ଞାନ ସମାଜ ଠାରୁ ଫାଇଦା ଉଠାଇବା ଅନୁଚିତ ।


    ରୋଗୀମାନଙ୍କର ଏବଂ ସେମାନଙ୍କର ପରିବାର ସଦସ୍ୟମାନଙ୍କର ଆପଣମାନଙ୍କ ଉପରେ ଗଭୀର ଆସ୍ଥା ରହିଛି । ଆପଣମାନଙ୍କ ଉପରେ ସେମାନେ ଯେଉଁ ଆସ୍ଥା ପ୍ରକଟ କରିବେ ତାହାକୁ ଆପଣମାନେ ଉପଯୁକ୍ତ ସମ୍ମାନ ଓ ମର୍ଯ୍ୟାଦା ପ୍ରଦାନ କରିବେ । ଆପଣମାନେ ସେମାନଙ୍କୁ ସଯତ୍ନରେ ଏବଂ କରୁଣା ମନୋଭାବର ସହ ଚିକିତ୍ସାସେବା ଯୋଗାଇଦେବା ଉଚିତ ।


    ଦେଶର ସାମ୍ପ୍ରତିକ ସ୍ୱାସ୍ଥ୍ୟସେବା ଚାଲେଞ୍ଜର ମୁକାବିଲା କରିବା କଷ୍ଟସାଧ୍ୟ ହୋଇପଡ଼ିଛି । ସେଥିପାଇଁ ପର୍ଯ୍ୟାପ୍ତ ଦକ୍ଷ ଡ଼ାକ୍ତର ଏବଂ ନର୍ସବଳ ତଥା ପାରାମେଡ଼ିକଙ୍କର ଆବଶ୍ୟକ ରହିଛି । କାରଣ ସେମାନଙ୍କ ସେବାର କୌଣସି ପୂର୍ଣଚ୍ଛେଦ ନାହିଁ । ସେଇଥିପାଇଁ ଭାରତୀୟ ନର୍ସ- ସେମାନେ ପୁରୁଷ ହୋଇଥାନ୍ତୁ ଅଥବା ମହିଳା-ମାନଙ୍କର ସାରା ବିଶ୍ୱରେ ପେଶାଦାରୀ ଦାୟିତ୍ୱବୋଧର ଗୁରୁତ୍ୱ ରହିଛି । ଏହି ପରିପ୍ରେକ୍ଷୀରେ ମୁଁ ନିଶ୍ଚିତ ଭାବେ ଏକ ବିଶେଷ କଥା ସୂଚାଇବାକୁ ଚାହିଁବି । ଆଜି ଯେଉଁ ନର୍ସିଂ ଛାତ୍ରଛାତ୍ରୀମାନେ ଶିକ୍ଷା ସମାପ୍ତ କରି ଡ଼ିଗ୍ରୀ ହାସଲ କରିବାକୁ ଯାଉଛନ୍ତି ସେମାନଙ୍କ ସକାଶେ ତାହା ଉଦ୍ଦିଷ୍ଟ । ମୁଁ ସେମାନଙ୍କୁ ପ୍ରଥମେ ଅଭିନନ୍ଦନ ଜ୍ଞାପନ କରୁଛି ।


    ଭାରତ ଏପରି ଏକ ଦେଶ ଯେଉଁଠାରେ ବିଭିନ୍ନ ପ୍ରକାର ପରସ୍ପର ବିରୋଧୀ ଚିନ୍ତାଧାରା ରହିଛି । ଆମର ଜନସ୍ୱାସ୍ଥ୍ୟ ଠାରୁ ବଳି ଅଧିକ ତାହା ଆଉ କେଉଁଠି ପରିଲକ୍ଷିତ ହୁଏନାହିଁ । ତରଳ ଝାଡ଼ା ଠାରୁ ଆରମ୍ଭ କରି ନିମୋନିଆ ଓ ଟିବି ଭଳି ପାରମ୍ପରିକ ଚାଲେଞ୍ଜ୍ ଯୋଗୁଁ ଆମ ଦେଶରେ ମାତୃ ଏବଂ ଶିଶୁ ମୃତ୍ୟୁହାର ଢ଼େର୍ ବେଶୀ । ଏଭଳି ଅବସ୍ଥାରେ ଉନ୍ନତି ଆସିଛି କିନ୍ତୁ ତାହା ଏବେ ସୁଦ୍ଧା ଉଦବେଗଜନକ ଅବସ୍ଥାରେ ରହିଛି ଓ ଚିନ୍ତାର କାରଣ ପାଲଟିଛି । ଅପର ପକ୍ଷରେ , ଅଣ ସଂକ୍ରାମକ ରୋଗ ଏବଂ ଯାହାକୁ ଆମେ ଲାଇଫ ଷ୍ଟାଇଲ ରୋଗ ବୋଲି କହୁଛୁ , ତାହା ଧୀରେ ଧୀରେ ବୃଦ୍ଧି ପାଇବାରେ ଲାଗିଛି ଓ ତାହା ସବୁଠାରୁ ବଡ଼ ଜୀବନ ନାଶକାରୀ ରୋଗ ପାଲଟିଛି । ଏହାକୁ ଆମେ ହୃଦରୋଗଠାରୁ ଆରମ୍ଭ କରି ମସ୍ତିଷ୍କ ପର୍ଯ୍ୟନ୍ତ ତଥା କ୍ୟାନସରଠାରୁ ନେଇ ପ୍ରଦୂଷଣ ଉତ୍ସରୁ ଜାତ ରୋଗ ପର୍ଯ୍ୟନ୍ତ କହିପାରିବା । ଏହା ଆଡ଼କୁ ମଣିଷ ଅଧିକରୁ ଅଧିକ ମାତ୍ରାରେ ଟାଣି ହୋଇଯାଉଛି ।


    ଆମ ଦେଶରେ ଆମେ ଉଭୟ ମେଦବହୁଳତା ଏବଂ ଅପପୁଷ୍ଟି ଦେଖିବାକୁ ପାଉଛୁ ଏବଂ ତାହା ଜନସ୍ୱାସ୍ଥ୍ୟ ପାଇଁ ଏକ ଉଦବେଗର କାରଣ ପାଲଟିଛି । ପୁଣି ଆମ ଦେଶରେ , ଏକ ବିଶାଳ ଶିଶୁ ଜନସଂଖ୍ୟା ରହିଛି ତଥା ବିଶ୍ୱର ବୟୋଜ୍ୟେଷ୍ଠ ବ୍ୟକ୍ତିଙ୍କ ସଂଖ୍ୟାର ଏକ ମୋଟା ଅଂଶ ଆମ ଦେଶରେ ଅଛନ୍ତି । ଏହି ଉଭୟ ବର୍ଗ ସ୍ୱାସ୍ଥ୍ୟରକ୍ଷା ଦୃଷ୍ଟିରୁ ଆମ ପାଇଁ ବାସ୍ତବ ତଥା ବିରାଟ ଚାଲେଞ୍ଜ୍ ସୃଷ୍ଟି କରନ୍ତି । ତାହା ମଧ୍ୟ ଉଭୟ ଡ଼ାକ୍ତର ଏବଂ ନର୍ସମାନଙ୍କ ପାଇଁ ସମସ୍ୟା ।


    ଆମେ ସ୍ୱାସ୍ଥ୍ୟରକ୍ଷା କ୍ଷେତ୍ରରେ ଢ଼େର୍ ପ୍ରଗତି କରିଥିବା ସତ୍ତ୍ୱେ , ଏବେ ସୁଦ୍ଧା ଏକ ବିରାଟ ତାରତମ୍ୟ ରହିଛି । ଉଦାହରଣ ସ୍ୱରୂପ , ଭାରତୀୟ କମ୍ପାନୀମାନେ ହେଲେ ବିଶ୍ୱର ସର୍ବବୃହତ୍ ପ୍ରତିଷେଧକ ଉତ୍ପାଦନକାରୀ । ସେମାନଙ୍କ ଦ୍ୱାରା ଉତ୍ପାଦିତ ପ୍ରତିଷେଧକ ଟୀକା ସମଗ୍ର ବିଶ୍ୱକୁ ପ୍ରେରଣ କରାଯାଇଥାଏ । ଆମର ଅଭିନବ ମେଡ଼ିକାଲ ବିଜ୍ଞାନୀମାନେ ଦିନକୁ ଦିନ ନୂଆନୂଆ ଔଷଧମାନ ଉଦ୍ଭାବନ କରିଚାଲିଛନ୍ତି । ତଥାପି , ଆମର ନିଜର ଟୀକାକରଣ ରେକର୍ଡ଼ ସେପରି ଉଲ୍ଲେଖନୀୟ ନୁହେଁ ଏବଂ ତାହା ଆବଶ୍ୟକ ମାତ୍ରା ଠାରୁ ତଳେ ରହିଛି । ଆମର ଅଧିକାଂଶ ପିଲା ବିଶେଷ କରି ଦୂରଦୂରାନ୍ତ ଏବଂ ଦୁର୍ଗମ କ୍ଷେତ୍ରରେ ଯେଉଁମାନେ ବସବାସ କରୁଛନ୍ତି , ସେମାନେ ଟୀକାକରଣର ସଂପୂର୍ଣ୍ଣ ଡ଼ୋଜ୍ ପାଇପାରନ୍ତିନାହିଁ । ଏହି ପରିପ୍ରେକ୍ଷୀରେ , ମୁଁ କେନ୍ଦ୍ର ସ୍ୱାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରଣାଳୟର ଉଦ୍ୟମକୁ ପ୍ରଶଂସା କରୁଛି । ଶ୍ରୀ ଜେ ପି ନଡ୍ଡାଙ୍କ ନେତୃତ୍ୱରେ ମନ୍ତ୍ରଣାଳୟ ଉଲ୍ଲେଖନୀୟ କାର୍ଯ୍ୟ କରିଆସୁଛି । ମିଶନ୍ ଇନ୍ଦ୍ରଧନୁଷ୍ ଭଳି କାର୍ଯ୍ୟକ୍ରମ ଆରମ୍ଭ ଏହା ଟୀକାକରଣ କ୍ଷେତ୍ରରେ ଥିବା ବୈଷମ୍ୟକୁ ଦୂର କରିବା ଦିଗରେ କାର୍ଯ୍ୟକରୁଛି । ଏହା ଦ୍ୱାରା ଆମର ଶିଶୁମାନଙ୍କୁ ସୁରକ୍ଷିତ ରଖାଯାଇପାରିବ । ଦେଶର ଭବିଷ୍ୟତ ମଧ୍ୟ ସୁରକ୍ଷିତ ହେବ । ଅନେକ ମାରାତ୍ମକ ରୋଗ କବଳରୁ ଶିଶୁମାନେ ରକ୍ଷା ପାଇପାରିବେ ।


    ମୁଁ ଆପଣମାନଙ୍କ ସମ୍ମୁଖରେ ଯେଉଁ ତଥ୍ୟମାନ ଉପସ୍ଥାପନ କଲି ତାହା ଏଥିସହ ସଂଶ୍ଳିଷ୍ଟ ସମସ୍ତ ଅଂଶୀଦାରଙ୍କ ମଧ୍ୟରେ ଉପଯୁକ୍ତ ସମନ୍ୱୟ ରକ୍ଷା ଯୋଗୁ ସମ୍ଭବପର ହୋଇପାରିଛି । ସରକାର ହୋଇଥାନ୍ତୁ ଅଥବା ଘରୋଇ ସେକ୍ଟର , ତାହା ତୃଣମୂଳ ସ୍ତରରେ ହୋଇଥାଉ କିମ୍ବା ଆଶାକର୍ମୀ ଓ ଏଏନଏମ ସ୍ତରରେ , କିମ୍ବା ଏମ୍ସ ଭଳି ରେଫେରାଲ ହୋଇଥାଉ , ସମସ୍ତଙ୍କର ସ୍ୱାସ୍ଥ୍ୟରକ୍ଷା ଦିଗରେ ସମାନ ଦାୟିତ୍ୱ ରହିଛି ଏବଂ ସହଯୋଗ ଆବଶ୍ୟକ । ପ୍ରଯୁକ୍ତିର ବ୍ୟବହାର ଏବଂ ଟେଲିମେଡ଼ିସିନ ବ୍ୟବସ୍ଥା ଗ୍ରହଣ କରାଯିବା ଦ୍ୱାରା ଅନ୍ୟୁନ ପକ୍ଷେ , ସ୍ୱାସ୍ଥ୍ୟସେବା ଦିଗରେ ନିଦାନ ବ୍ୟବସ୍ଥା ଏହା ଆବଶ୍ୟକ କରୁଥିବା ଲୋକମାନଙ୍କୁ ସହଯୋଗରେ ଉପଲବ୍ଧ ହୋଇପାରିବ । ଏମ୍ସ ଭଳି ଅତ୍ୟାଧୁନିକ ଗବେଷଣା ପ୍ରତିଷ୍ଠାନ ଏଦିଗରେ ମୌଳିକ ଓ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିବ । କାରଣ ଦିନକୁ ଦିନ ନୂଆ ନୂଆ ପ୍ରକାରର ରୋଗ ତଥା ସ୍ୱାସ୍ଥ୍ୟ ସମସ୍ୟା ମୁଣ୍ଡ ଟେକି ଚାଲିଛି ।


    ଏସବୁ କ୍ଷେତ୍ରରେ ପ୍ରମୁଖ ଭୂମିକା ଗ୍ରହଣକାରୀମାନେ ଯେଉଁମାନେ ଚିକିତ୍ସା ବ୍ୟବସ୍ଥାର ମୁଖ୍ୟ ଅଙ୍ଗ ଭାବେ ସୁପରିଚିତ ସେମାନଙ୍କ ମଧ୍ୟରେ ଯେଉଁମାନେ ଆଜି ଏଠାରେ ଡ଼ିଗ୍ରୀ ଗ୍ରହଣ କରିବାକୁ ଯାଉଛନ୍ତି , ସେମାନେ ହେଲେ ଅନ୍ୟତମ । ଆପଣମାନଙ୍କ ସହଯୋଗ ବିନା ଏହି ବ୍ୟବସ୍ଥା କଦାପି ସଚଳ ରହିପାରିବନାହିଁ ଆପଣମାନଙ୍କ ନେତୃତ୍ୱରେ ହିଁ ଏବଂ ଆମେମାନେ ସଭିଏଁ ଏହା ସୁନିଶ୍ଚିତ କରିବା ଦରକାର ଯେ ଭାରତର ସ୍ୱାସ୍ଥ୍ୟସେବା ପ୍ରୟାସ ପ୍ରତ୍ୟେକ ନାଗରିକଙ୍କ ନିକଟରେ ଉପଲବ୍ଧ ହୋଇପାରିବ । ପୁଣି ଆପଣମାନେ ସଭିଏଁ ଏକଥା ସୁନିଶ୍ଚିତ କରିବା ଉଚିତ ଯେ ଆମମାନଙ୍କ ଜୀବଦ୍ଦଶା ମଧ୍ୟରେ ସ୍ୱାସ୍ଥ୍ୟସେବା ଯେଭଳି ସମସ୍ତ ନାଗରିକଙ୍କ ନିକଟରେ ପହଞ୍ଚିପାରିବ । ଏହା ଦ୍ୱାରା ପୋଲିଓ ଏବଂ ପୂର୍ବରୁ ବସନ୍ତ ବିରୋଧରେ ଆମେ ସଂଗ୍ରାମ ଚଳାଇ ଏହା ଉପରେ କାବୁ ପାଇପାରିଛୁ । ସେହି ବିଜୟ ଆମକୁ ପ୍ରେରଣା ଯୋଗାଇବ ଏବଂ ଏକ ସୁସ୍ଥ ଭାରତ ଗଠନ ଦିଗରେ ସହାୟକ ହେବ ।


    ଭଦ୍ରବ୍ୟକ୍ତି ଓ ଭଦ୍ରମହିଳାଗଣ ,


    ମୁଁ ସ୍ୱୀକାର କରୁଛି ଯେ ମୁଁ ଆପଣମାନଙ୍କ ଉପରେ ଏକ ଗୁରୁ ଦାୟିତ୍ୱ ନ୍ୟସ୍ତ କରୁଛି । କିନ୍ତୁ ମୁଁ ସମର୍ଥ ଚିକିତ୍ସକମାନଙ୍କ କାନ୍ଧରେ ହିଁ ଏହି ଦାୟିତ୍ୱ ଦେଉଛି । ମୁଁ ମଧ୍ୟ ସ୍ୱୀକାର କରୁଛି ଯେ ଆମର ଡ଼ାକ୍ତରମାନଙ୍କୁ ବି ସବୁ ଦୃଷ୍ଟିରୁ ସହାୟତା ଯୋଗାଯିବା ଦରକାର । ଅଧିକରୁ ଅଧିକ ସହଯୋଗୀ ଯୋଗାଯିବା ଦିଗରେ ସେମାନଙ୍କୁ ସହାୟତା ଲୋଡ଼ା ଏବଂ ସେଥିପାଇଁ ଆମକୁ ଏକ ନୂଆ ନିୟନ୍ତ୍ରଣ ବ୍ୟବସ୍ଥା କରିବାକୁ ପଡ଼ିବ ଯଦ୍ୱାରା ଅଧିକ ସଂଖ୍ୟକ ଡ଼ାକ୍ତର ଓ ମେଡ଼ିକାଲ ପ୍ରଫେସନାଲ ଉପଲବ୍ଧ ହେବେ । ଏହାର ଉପଲବ୍ଧ ନହେଲେ , ଆମ ଡ଼ାକ୍ତରମାନଙ୍କ କର୍ମଭାର ବଢ଼ିଯିବ । ତାହା ଅବାସ୍ତବ ଭାବେ ବୃଦ୍ଧିପାଇବ । ଏହା ନିଃସନ୍ଦେହ ଯେ ଏମ୍ସରେ ଡ଼ାକ୍ତରମାନେ ଅତି କଠିନ ପରିଶ୍ରମ କରୁଛନ୍ତି ଏବଂ ଅତି ନିଷ୍ଠାର ସହ ପ୍ରତ୍ୟେକ ଦିନ ରୋଗୀ ଚିକିତ୍ସା କରୁଛନ୍ତି । ଏକଥା ମୁଁ ସ୍ୱୀକାର କରୁଛି ।


    ଅଧୁନା ଆମ ଦେଶର ମେଡ଼ିକାଲ କଲେଜଗୁଡ଼ିକରେ ତାହା ସରକାରୀ ହୋଇଥାଉ ଅଥବା ବେସରକାରୀ ସଂସ୍ଥାମାନଙ୍କ ଦ୍ୱାରା ପରିଚାଳିତ ଅନୁଷ୍ଠାନ ହୋଇଥାଉ , ସେଗୁଡ଼ିକରେ ମୋଟ 67 , 000 ଅଣ୍ଡର ଗ୍ରାଜୁଏଟ ଏବଂ 31 , 000 ପୋଷ୍ଟ ଗ୍ରାଜୁଏଟ ସିଟ୍ ଉପଲବ୍ଧ ଅଛି । 130 କୋଟି ଜନସଂଖ୍ୟା ବିଶିଷ୍ଟ ଏକ ଦେଶ ପାଇଁ ଏହା ଆଦୌ ପର୍ଯ୍ୟାପ୍ତ ନୁହେଁ । ତେଣୁ ଏ ଦିଗରେ ଥିବା ନିୟନ୍ତ୍ରଣ ପ୍ରାବଧାନକୁ ଆମକୁ ଅତିକ୍ରମ କରିବାକୁ ପଡ଼ିବ । ସ୍ୱାର୍ଥନ୍ୱେଷୀ ଗୋଷ୍ଠୀ ଯେଉଁମାନେ କି ଦେଶରେ ମେଡ଼ିକାଲ ଶିକ୍ଷାର ଗୁଣାତ୍ମକ ମାନ ବୃଦ୍ଧି ଦିଗରେ ପ୍ରତିବନ୍ଧକ ସୃଷ୍ଟି କରୁଛନ୍ତି ସେମାନଙ୍କୁ ପ୍ରତିହତ କରିବାକୁ ପଡ଼ିବ । ବର୍ତ୍ତମାନର ବ୍ୟବସ୍ଥା ଅନୁସାରେ ଆମକୁ ପ୍ରତିବର୍ଷ ଖୁବ୍ କମ୍ ଅଣ୍ଡର ଗ୍ରାଜୁଏଟ ଏବଂ ପୋଷ୍ଟ ଗ୍ରାଜୁଏଟ ଡ଼ାକ୍ତର ମିଳୁଛନ୍ତି । ତାହା ଆମ ଆଶା ଆକାଂକ୍ଷା ପୂରଣ ସକାଶେ ଅନୁପଯୁକ୍ତ । ପୁଣି ଆମର ମେଡ଼ିକାଲ ଶିକ୍ଷା ପାଇଁ ଇଚ୍ଛୁକ ଛାତ୍ରଛାତ୍ରୀମାନଙ୍କୁ ବିଦେଶକୁ ଯାଇ ଶିକ୍ଷାଲାଭ କରିବାକୁ ବାଧ୍ୟ କରୁଛି । କାରଣ ଦେଶରେ ସେମାନଙ୍କ ନିକଟରେ ସୀମିତ ବିକଳ୍ପ ରହିଛି ।


    ଆପଣମାନେ ସମସ୍ତେ ନିଶ୍ଚିତ ଭାବେ ସ୍ୱୀକାର କରିବେ ଯେ ଏହା କଦାପି ଗ୍ରହଣୀୟ ନୁହେଁ । ଏକ ରାଷ୍ଟ୍ର ହିସାବରେ , ଆମକୁ ଏଭଳି ଆବଶ୍ୟକତାକୁ ଯଥାଶୀଘ୍ର ପୂରଣ କରିବାକୁ ହେବ । ତେଣୁ ଆମକୁ ଅଧିକରୁ ଅଧିକ ସୁଯୋଗ ସୃଷ୍ଟି କରିବାକୁ ହେବ ଯଦ୍ୱାରା ଆମର ଯୁବଗୋଷ୍ଠୀ ସହଜରେ ଚିକିତ୍ସା ସୁବିଧା ଯୋଗାଇପାରିବେ ।


    ଏହିଭଳି ସକାରାତ୍ମକ ପ୍ରତ୍ୟାଶାର ସହ ମୁଁ ମୋର ବକ୍ତବ୍ୟ ଶେଷ କରିବାକୁ ଚାହେଁ । ମୁଁ ପୁଣିଥରେ ଆଜି ଯେଉଁମାନଙ୍କୁ ଡ଼ିଗ୍ରୀ ପ୍ରଦାନ କରାଯାଉଛି ସେମାନଙ୍କୁ ଅଭିନନ୍ଦନ ଜଣାଉଛି । ଏମ୍ସର ଉଲ୍ଲେଖନୀୟ ସେବା ଲାଗି ଏମ୍ସ ଗୋଷ୍ଠୀଙ୍କୁ ଧନ୍ୟବାଦ ଅର୍ପଣ କରୁଛି । ଆପଣମାନଙ୍କ ସମ୍ମୁଖରେ ଚିକିତ୍ସାସେବା ଦାନ କ୍ଷେତ୍ରରେ ଏକ ସୁଦୀର୍ଘ ଭବିଷ୍ୟତ ରହିଛି ଯାହା ଆପଣମାନେ ରାଷ୍ଟ୍ରକୁ ଓ ସମାଜକୁ ପ୍ରଦାନ କରିବାକୁ ଯାଉଛନ୍ତି । ଆପଣମାନଙ୍କ ଏହି ସେବାର ପଥ ସୁଗମ ହେଉ ।


    ଆପଣମାନଙ୍କୁ ଧନ୍ୟବାଦ ।


    ଜୟ ହିନ୍ଦ୍!


    *******************


    

    
    (Release ID: 1517099) Visitor Counter : 2