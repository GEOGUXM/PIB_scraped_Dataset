      ରାଷ୍ଟ୍ରପତିଙ୍କ ସଚିବାଳୟ

      ଗୁଜରାଟ ବିଶ୍ୱବିଦ୍ୟାଳୟର 66ତମ ସମାବର୍ତ୍ତନ ଉତ୍ସବରେ ଯୋଗଦାନ କଲେ ରାଷ୍ଟ୍ରପତି
      Posted On: 21 JAN 2018 6:12PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଆଜି ( ଜାନୁଆରୀ 21 , 2018 ) ଗୁଜରାଟ ବିଶ୍ୱବିଦ୍ୟାଳୟର 66ତମ ସମାବର୍ତ୍ତନ ସମାରୋହରେ ଯୋଗ ଦେବା ସହ ଉଦବୋଧନ ଦେଇଛନ୍ତି ।


    ରାଷ୍ଟ୍ରପତି ଶ୍ରୀ କୋବିନ୍ଦ ତାଙ୍କ ଉଦବୋଧନରେ କହିଲେ ଯେ ଗୁଜରାଟ ବିଶ୍ୱବିଦ୍ୟାଳୟ ଅନେକ ନୂତନ ଉଦ୍ୟୋଗୀଙ୍କୁ ସହଯୋଗ କରି ଆସୁଛି । ‘ ଷ୍ଟାର୍ଟ ଅପ୍ ଏବଂ ଉଦ୍ୟୋଗ ’ ପରିଷଦ ମାଧ୍ୟମରେ ଏହି ବିଶ୍ୱବିଦ୍ୟାଳୟ ଉଦ୍ୟୋଗୀମାନଙ୍କୁ ଦେଉଥିବା ସହାୟତା ପ୍ରଶଂସନୀୟ । ଏଠାରେ କୌଶଳ ବିକାଶ ପରିଷଦ ଗଠନ ହେବା ଏକ ସ୍ୱାଗତଯୋଗ୍ୟ ପଦକ୍ଷେପ ବୋଲି ଉଲ୍ଲେଖ କରି ରାଷ୍ଟ୍ରପତି କହିଲେ ଯେ ଏହାଦ୍ୱାରା ଛାତ୍ରଛାତ୍ରୀମାନଙ୍କୁ ସଶକ୍ତ କରାଯାଇପାରିବ । ଛାତ୍ରଛାତ୍ରୀମାନେ ଶିକ୍ଷାଲାଭ କରି କିଭଳି ନିଜକୁ କର୍ମନିଯୁକ୍ତିକ୍ଷମ କରିପାରିବେ ସାମ୍ପ୍ରତିକ ପରିସ୍ଥିତିରେ ବିଶ୍ୱବିଦ୍ୟାଳୟମାନେ ଏହା ଉପରେ ଅଧିକ ଗୁରୁତ୍ୱ ଆରୋପ କରିବା ଉଚିତ । ଆତ୍ମନିଯୁକ୍ତି ଏବଂ ଉଦ୍ୟୋଗ ପାଇଁ ଛାତ୍ରଛାତ୍ରୀମାନେ ଶତତ ଚେଷ୍ଟା କରିବା ଜରୁରି ।


    ରାଷ୍ଟ୍ରପତି କହିଲେ ଯେ ଅହମ୍ମଦାବାଦରେ ଅନେକ ଉତ୍ତମ ଶିକ୍ଷାନୁଷ୍ଠାନ ରହିଛି ଯାହା ଷ୍ଟାର୍ଟ ଅପ୍ ସଂସ୍କୃତିକୁ ପ୍ରୋତ୍ସାହନ ପ୍ରଦାନ କରିଆସୁଛି । ନିକଟରେ ଭାରତ ଏବଂ ଇସ୍ରାଏଲର ପ୍ରଧାନମନ୍ତ୍ରୀ ଏଠାରେ ଏକ ଆନ୍ତର୍ଜାତିକ ଉଦ୍ୟୋଗ ଓ ପ୍ରଯୁକ୍ତି କେନ୍ଦ୍ର - ଅଥର୍ବ ଆଇକ୍ରେଟେ ଉଦଘାଟନ କରିଛନ୍ତି । ଏହା ଭାରତୀୟ ଯୁବ ଉଦ୍ୟୋଗୀମାନଙ୍କୁ ବିଶ୍ୱସ୍ତରୀୟ ସୁବିଧାସୁଯୋଗ ଯୋଗାଇଦେବ । ସେହି ବ୍ୟବସ୍ଥାରୁ ଗୁଜରାଟ ବିଶ୍ୱବିଦ୍ୟାଳୟର ଛାତ୍ରଛାତ୍ରୀମାନେ ଫାଇଦା ହାସଲ କରିବା ଉଚିତ ବୋଲି ରାଷ୍ଟ୍ରପତି ଆହ୍ୱାନ ଜଣାଇଥିଲେ ।


    ଛାତ୍ରଛାତ୍ରୀମାନଙ୍କୁ ଉଦବୋଧନ ଦେଇ ରାଷ୍ଟ୍ରପତି କହିଲେ ଯେ , ସେମାନେ ଜୀବନରେ ଯାହା କିଛି ହାସଲ କରିଛନ୍ତି ତାହା ସେମାନଙ୍କ ନିଜସ୍ୱ ସାମର୍ଥ୍ୟରେ ପାଇଛନ୍ତି ଏବଂ ସେଥିରେ ସେମାନଙ୍କର ପରିବାରାର , ଶୁଭେଚ୍ଛୁମାନଙ୍କର , ଶିକ୍ଷକମାନଙ୍କର , ସମାଜର ତଥା ସରକାରଙ୍କର ମଧ୍ୟ ଅବଦାନ ରହିଛି । ତେଣୁ ଏବେ ସେମାନେ ଚିନ୍ତା କରିବା ଆବଶ୍ୟକ ଯେ ସେମାନେ ପ୍ରତିଦାନରେ ତାହା ସେମାନଙ୍କୁ କିଭଳି ଭାବେ ଫେରାଇଦେବେ । ବିଶେଷ କରି ସମାଜକୁ ସେମାନେ କିଭଳି ପ୍ରତିଦାନରେ ନିଜସ୍ୱ ଅବଦାନ ଫେରାଇବେ ତାହା ଭାବିବା ଉଚିତ । ଯେଉଁମାନେ ସମାଜରେ ଅବହେଳିତ ଏବଂ ଶିକ୍ଷାଲାଭରୁ ବଞ୍ଚିତ ସେମାନଙ୍କର ବିକାଶ ପ୍ରକ୍ରିୟାରେ ଛାତ୍ରଛାତ୍ରୀମାନେ ସହାୟକ ହେବା ଉଚିତ ।


    ରାଷ୍ଟ୍ରପତି କହିଲେ ଯେ ଉତ୍ତମ ଶିକ୍ଷା କେବଳ ଛାତ୍ରଛାତ୍ରୀମାନଙ୍କୁ କୁଶଳୀ କରିନଥାଏ ବରଂ ସଚେତନ ଓ ସହାନୁଭୂତିଶୀଳ କରେ । ତେଣୁ ନରସୀ ମେହେତା ଓ ମହାତ୍ମା ଗାନ୍ଧୀଙ୍କ ଭୂମି ଗୁଜରାଟର ଛାତ୍ରଛାତ୍ରୀମାନେ ସେମାନଙ୍କର ସହାନୁଭୂତି , ଆଦର୍ଶ ଏବଂ ମାନବିକ କଲ୍ୟାଣ ଜରିଆରେ ସେମାନଙ୍କ ଅବଦାନ ସମାଜକୁ ଫେରାଇବା ଦିଗରେ ବ୍ରତୀ ହେବାକୁ ରାଷ୍ଟ୍ରପତି ପରାମର୍ଶ ଦେଇଥିଲେ ।


    *************

    
    
    (Release ID: 1517674) Visitor Counter : 1