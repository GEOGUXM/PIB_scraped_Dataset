      ରାଷ୍ଟ୍ରପତିଙ୍କ ସଚିବାଳୟ

      ରାଷ୍ଟ୍ରପତିଙ୍କୁ ସାକ୍ଷାତ କଲେ ରେଳସେବା ପ୍ରଶିକ୍ଷାର୍ଥୀ ଅଧିକାରୀ
      Posted On: 10 JAN 2018 4:38PM by PIB Bhubaneshwar


    ରେଳସେବାର ବିଭିନ୍ନ ପ୍ରଶିକ୍ଷାର୍ଥୀ ଅଧିକାରୀମାନଙ୍କ ଏକ ପ୍ରତିନିଧିମଣ୍ଡଳ ଆଜି (ଜାନୁଆରୀ 10, 2018 ) ରାଷ୍ଟ୍ରପତି ଭବନଠାରେ ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦଙ୍କୁ ସାକ୍ଷାତ କରିଛନ୍ତି ।


    ଏହି ଅବସରରେ ରେଳସେବାର ପ୍ରଶିକ୍ଷାର୍ଥୀ ଅଧିକାରୀମାନଙ୍କୁ ଉଦ୍‌ବୋଧନ ଦେଇ ରାଷ୍ଟ୍ରପତି କହିଲେ ଯେ ସେମାନେ ଏପରି ଏକ ଅନୁଷ୍ଠାନରେ ସାମିଲ ହୋଇଛନ୍ତି ଯାହା ରାଷ୍ଟ୍ରସେବା ତଥା ରାଷ୍ଟ୍ର ନିର୍ମାଣ କାର୍ଯ୍ୟରେ ଅଗ୍ରଣୀ ଭୂମିକା ଗ୍ରହଣ କରିଆସିଛି । କେବଳ 2015-16 ବର୍ଷରେ ଭାରତୀୟ ରେଳବାଇ ପ୍ରାୟ ଆଠ ବିଲିୟନ ଯାତ୍ରୀଙ୍କୁ ନେବାଆଣିବା କରିଛି । ରେଳବାଇ ଶିଳ୍ପ ପରିବହନଠାରୁ ଆରମ୍ଭ କରି କୃଷି ଦ୍ରବ୍ୟ ଓ ପ୍ରତିରକ୍ଷା ସାମଗ୍ରୀ ଓ କର୍ମଚାରୀମାଙ୍କୁ ଦେଶର ବିଭିନ୍ନ ଭାଗକୁ ନିରବଚ୍ଛିନ୍ନ ଭାବେ ନେବାଆଣିବା କାର୍ଯ୍ୟରେ ନିୟୋଜିତ । ରେଳ ନେଟୱର୍କ ଦେଶର ସାଂସ୍କୃତିକ ବୈଭବ ଓ ପରମ୍ପରାକୁ ପ୍ରଚାର ଓ ପ୍ରସାର ଦିଗରେ ମଧ୍ୟ ସହାୟକ ହୋଇଆସୁଛି । ବିଶେଷ ଟ୍ରେନଯାତ୍ରାର ବ୍ୟବସ୍ଥା କରି କୁମ୍ଭମେଳା ଆଦି କାର୍ଯ୍ୟକ୍ରମ ସମୟରେ ଯାତ୍ରୀମାନଙ୍କୁ ପରିବହନ କରିବା ଠାରୁ ‘ ପ୍ୟାଲେସ ଅନ୍‌ ହ୍ୱିଲ୍ସ ’ ପର୍ଯ୍ୟନ୍ତ ଭାରତୀୟ ରେଳବାଇ ବିଭିନ୍ନ ପ୍ରକାର ଯାତ୍ରୀସେବା ଯୋଗାଇ ଦେବା କାର୍ଯ୍ୟରେ ଦୀର୍ଘ ଦିନରୁ ନିୟୋଜିତ ରହିଛି । ତେଣୁ ଏହା ଲୋକମାନଙ୍କ ଭାବନା ଓ କଳ୍ପନାକୁ ଉପଲବ୍ଧ କରିବା ସହ ସେଥିସହ ଯୋଡ଼ି ହୋଇରହିଛି ।


    ରାଷ୍ଟ୍ରପତି କହିଲେ ଯେ ଟ୍ରେନ ହେଲା ଗଣ ଓ ଦ୍ରୁତ ପରିବହନର ଏକ ସହଜସାଧ୍ୟ ମାଧ୍ୟମ । ଏହା ନଗର ନଗର ମଧ୍ୟରେ ସଂପର୍କ ସ୍ଥାପନ କରିଥାଏ । ମେଟ୍ରୋ ପ୍ରକଳ୍ପ ଦ୍ୱାରା ଅଧିକରୁ ଅଧିକ ନଗରୀକୁ ସଂଯୋଗ କରାଯାଉଛି ଯଦ୍ୱାରା ଦ୍ରୁତ , ନିରାପଦ ଏବଂ ସୁଲଭ ସହରାଞ୍ଚଳ ସଂଯୋଗ ଲୋକମାନଙ୍କୁ ଯୋଗାଇ ଦିଆଯାଇପାରିବ । ଏହା ଫଳରେ ସହରଗୁଡ଼ିକ ଆଉ ଅଧିକ ଜନାକୀର୍ଣ୍ଣ ହେବନାହିଁ ଏବଂ କାର୍ବନ ଫୁଟପ୍ରିଣ୍ଟ ମଧ୍ୟ ଯଥେଷ୍ଟ ମାତ୍ରାରେ ହ୍ରାସ ପାଇବ ।


    ଯୁବ ପ୍ରଶିକ୍ଷାର୍ଥୀ ଅଧିକାରୀମାନଙ୍କୁ ରାଷ୍ଟ୍ରପତି ସ୍ମରଣ କରାଇ ଦେଇଥିଲେ ଯେ ସେମାନେ ଏଭଳି ଏକ ଅନୁଷ୍ଠାନରେ ଯୋଗ ଦେଇଛନ୍ତି ଯାହା ଦେଶସେବା ପାଇଁ ତଥା ଦେଶର କୋଟି କୋଟି ଲୋକଙ୍କୁ ସେବା ଯୋଗାଇ ଦେବାର ଅପୂର୍ବ ଅବସର ପ୍ରଦାନ କରିବ । ତେଣୁ ସେମାନେ ଏକ ସକାରାତ୍ମକ ମନୋଭାବ ନେଇ ତଥା ବିକାଶମୂଳକ ଭାବନାର ସହ କାର୍ଯ୍ୟ କରିବା ଉଚିତ । ଏହା ଦ୍ୱାରା ସେମାନେ ସେମାନଙ୍କର କାର୍ଯ୍ୟସ୍ଥଳୀରେ ତଥା ସମାଜରେଏକ ଅର୍ଥପୂର୍ଣ୍ଣ ପରିବର୍ତ୍ତନ ଘଟାଇବାରେ ସହାୟକ ହୋଇପାରିବେ । ପୁଣି ଏହା ସେମାନଙ୍କୁ ଅଭିନବତ୍ୱର ମନୋଭାବ ଜାଗ୍ରତ କରିବା ସହ ଯେକୌଣସି ପ୍ରକାର ସମସ୍ୟାର ସମାଧାନ ଉପାୟ ଖୋଜି ବାହାର କରିବାରେ ସହାୟକ ହେବ ।


    **********

    
    
    (Release ID: 1516398) Visitor Counter : 5