      ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି

      ଝୋଟ ଜାତୀୟ ସାମଗ୍ରୀରେ ବାଧ୍ୟତାମୂଳକ ପ୍ୟାକିଂ ଲାଗି ମାନଦଣ୍ଡ ସମ୍ପ୍ରସାରଣକୁ କ୍ୟାବିନେଟ ମଞ୍ଜୁରି
      Posted On: 03 JAN 2018 9:09PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ ଆର୍ଥିକ ବ୍ୟାପାର ସଂକ୍ରାନ୍ତୀୟ କେନ୍ଦ୍ର କ୍ୟାବିନେଟ କମିଟି ( CCEA ) ବୈଠକରେ ଝୋଟ ବର୍ଷ 2017-18 ଲାଗି ଖାଦ୍ୟଶସ୍ୟ ଏବଂ ଚିନିର ପ୍ୟାକିଂ ବାଧ୍ୟତାମୂଳକ ଭାବେ ଝୋଟ ସାମଗ୍ରୀରେ କରିବା ପ୍ରସ୍ତାବକୁ ମଞ୍ଜୁରି ମିଳିଛି । ଏହି ନିଷ୍ପତି ଦ୍ୱାରା ଝୋଟ କ୍ଷେତ୍ରରେ ପ୍ରମୁଖ ଚାହିଦା ପୂରଣ ହେବା ସହିତ ଏହି କ୍ଷେତ୍ର ଉପରେ ନିର୍ଭର କରୁଥିବା ଶ୍ରମିକ ଏବଂ ଚାଷୀଙ୍କ ଜୀବିକା ଉପାର୍ଜନରେ ସହାୟତା ମିଳିପାରିବ । ଝୋଟ ବର୍ଷ 2017-18 ର ଅବଧି 1 ଜୁଲାଇ 2017 ଠାରୁ 30 ଜୁନ , 2018 ପର୍ଯ୍ୟନ୍ତ ରହିଛି ।


    ପ୍ରମୁଖ ବିଶେଷତ୍ୱ :


    1. ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି ଝୋଟ ପ୍ୟାକିଂ ସାମଗ୍ରୀ ( JPM ) ଅଧିନିୟମ , 1987 ଅଧୀନରେ ବାଧ୍ୟତାମୂଳକ ପ୍ୟାକିଂ ମାନଦଣ୍ଡର ସମ୍ପ୍ରସାରଣ କରିଛି ।


    2. 90 ପ୍ରତିଶତ ଖାଦ୍ୟଶସ୍ୟ ଏବଂ 20 ପ୍ରତିଶତ ଚିନି ଉତ୍ପାଦର ପ୍ୟାକିଂ ବାଧ୍ୟତାମୂଳକ ଭାବେ ଝୋଟ ବସ୍ତାରେ କରାଯିବ ।


    3. ଏଥିରେ ଏପରି ବ୍ୟବସ୍ଥା ମଧ୍ୟ କରାଯାଇଛି ଯେ ପ୍ରଥମ ଥର ଖାଦ୍ୟଶସ୍ୟର ପ୍ୟାକିଂର ସମ୍ପୂର୍ଣ୍ଣ ଆବଶ୍ୟକତା ଝୋଟ ବସ୍ତାରେ କରାଯିବ । ତେବେ ଝୋଟ ଉଦ୍ୟୋଗ ଚାହିଦା ପୂରଣ କରିବାରେ ସମର୍ଥ ହେଲେ ଖାଦ୍ୟଶସ୍ୟର ଶତପ୍ରତିଶତ ପ୍ୟାକିଂ ଝୋଟ ବସ୍ତାରେ ହୋଇପାରିବ ।


    ପ୍ରଭାବ : ଏହି ନିଷ୍ପତି ଦ୍ୱାରା ଦେଶର ପୂର୍ବ ତଥା ଉତ୍ତରପୂର୍ବ କ୍ଷେତ୍ରରେ ବିଶେଷ କରି ପଶ୍ଚିମବଙ୍ଗ , ବିହାର , ଓଡ଼ିଶା , ଆସାମ , ଆନ୍ଧ୍ରପ୍ରଦେଶ , ମେଘାଳୟ ତଥା ତ୍ରିପୁରାରେ ରହୁଥିବା କୃଷକ ତଥା ଶ୍ରମିକ ଲାଭାନ୍ୱିତ ହୋଇପାରିବେ ।


    ଝୋଟ ଉଦ୍ୟୋଗକୁ ପ୍ରୋତ୍ସାହନ ଦେବା ଲାଗି ସରକାରଙ୍କ ଦ୍ୱାରା ନିଆଯାଇଥିବା ପଦକ୍ଷେପ:


    ଝୋଟ ଉଦ୍ୟୋଗ ମୁଖ୍ୟତଃ ସରକାରୀ କ୍ଷେତ୍ର ଉପରେ ନିର୍ଭର କରିଥାଏ , ଯାହା ପ୍ରତିବର୍ଷ 5500 କୋଟି ଟଙ୍କାରୁ ଅଧିକ ଝୋଟ ଉତ୍ପାଦ କ୍ରୟ କରିଥାଏ । ପାଖାପାଖି 3.7 ଲକ୍ଷ ଶ୍ରମଜୀବୀ ତଥା ପ୍ରାୟ 40 ଲକ୍ଷ କୃଷକ ନିଜ ଜୀବିକା ଲାଗି ଝୋଟ କ୍ଷେତ୍ର ଉପରେ ନିର୍ଭର କରିଥାନ୍ତି । ଏହାକୁ ଦୃଷ୍ଟିରେ ରଖି ସରକାର ଝୋଟ ସାମଗ୍ରୀର ବିକାଶ ଲାଗି କଞ୍ଚା ଝୋଟର ଗୁଣବତ୍ତା ତଥା ଉତ୍ପାଦକତାରେ ବୃଦ୍ଧି , ଝୋଟ କ୍ଷେତ୍ରର ବିବିଧିକରଣ ତଥା ଝୋଟ ଉତ୍ପାଦକୁ ବଢ଼ାଇବା ଏବଂ ଏହାର ଚାହିଦା ବଜାୟ ରଖିବା ଲାଗି ପ୍ରୟାସ କରିଆସୁଛନ୍ତି । ସରକାରଙ୍କ ଦ୍ୱାରା ନିଆଯାଇଥିବା ପଦକ୍ଷେପ :


    1. ଝୋଟ କ୍ଷେତ୍ରରେ ଚାହିଦାର ଅଭିବୃଦ୍ଧିକୁ ଦୃଷ୍ଟିରେ ରଖି ଭାରତ ସରକାର 5 ଜାନୁଆରୀ , 2017 ଠାରୁ ବାଂଲାଦେଶ ତଥା ନେପାଳରୁ ଝୋଟ ସାମଗ୍ରୀ ଆମଦାନୀ ଉପରେ ନିଶ୍ଚିତ ଝୋଟ-ନିରୋଧୀ ଶୁଳ୍କ ଲାଗୁ କରିଛନ୍ତି । ଏହି ପଦକ୍ଷେପର ଫଳସ୍ୱରୂପ , ଆନ୍ଧ୍ରପ୍ରଦେଶର 13 ଟି ଟ୍ୱିନ ମିଲ ପୁଣିଥରେ କାର୍ଯ୍ୟକ୍ଷମ ହୋଇପାରିଛି । ଯାହାଦ୍ୱାରା 20 ହଜାର ଶ୍ରମିକ ଲାଭାନ୍ୱିତ ହୋଇଛନ୍ତି । ଏହା ବ୍ୟତୀତ ନିଶ୍ଚିତ ଝୋଟ-ନିରୋଧୀ ଶୁଳ୍କ ଲାଗୁ ହେବା ଦ୍ୱାରା ଭାରତୀୟ ଝୋଟ ଉଦ୍ୟୋଗ ଲାଗି ସ୍ୱଦେଶୀ ବଜାରରେ 2 ଲକ୍ଷ ଝୋଟ ସାମଗ୍ରୀର ଅତିରିକ୍ତ ଚାହିଦା ସମ୍ଭାବନା ସୃଷ୍ଟି ହୋଇଛି ।


    2. ସାବଧାନତା ପୂର୍ବକ ପ୍ରସ୍ତୁତ କରାଯାଇଥିବା ଝୋଟ ଆଇ-କେୟାର ନାମକ ବ୍ୟବସ୍ଥା ଦ୍ୱାରା କଞ୍ଚା ଝୋଟର ଉତ୍ପାଦକତା ଏବଂ ଗୁଣବତ୍ତାରେ ସୁଧାର ଆଣିବା ଲାଗି ସରକାର ବିହନ ଡ୍ରିଲର ପ୍ରୟୋଗ କରି ଲାଇନରେ ବୁଣିବା , ଚକଲଗା କୋଦାଳ ତଥା ମୁନିଆ ଘାସ ବାଛିବା ଉପକରଣର ପ୍ରୟୋଗ କରି ୱିଡ ମ୍ୟାନେଜମେଣ୍ଟ , ଗୁଣବତ୍ତା ବିଶିଷ୍ଟ ପ୍ରମାଣିତ ବିହନର ବିତରଣ ତଥା ମାଇକ୍ରୋବାୟଲ ସମର୍ଥିତ ରେଟିଂ ପ୍ରଦାନ କରିବା ଭଳି ଉନ୍ନତମାନର କୃଷି ପ୍ରଣାଳୀର ପ୍ରସାର କରିବା ଜରିଆରେ 1 ଲକ୍ଷ ଝୋଟ କୃଷକଙ୍କ ସହାୟତା କରୁଛନ୍ତି । ଏହି ବ୍ୟବସ୍ଥାରେ କଞ୍ଚା ଝୋଟର ଗୁଣବତ୍ତା ଏବଂ ଉତ୍ପାଦକତା ବୃଦ୍ଧି ପାଇଛି ଏବଂ ଝୋଟ ଚାଷୀଙ୍କ ଆୟରେ ହେକ୍ଟର ପ୍ରତି 10 ହଜାର ଟଙ୍କା ବୃଦ୍ଧି ହୋଇଛି ।


    3. ଝୋଟ ଚାଷୀଙ୍କ ସହାୟତା ଉଦ୍ଦେଶ୍ୟରେ ଭାରତୀୟ ଝୋଟ ନିଗମ ( JCI )କୁ 2014-15 ଠାରୁ ଆରମ୍ଭ ହେଉଥିବା 4 ବର୍ଷ ଲାଗି 204 କୋଟି ଟଙ୍କାର ଅନୁଦାନ ଦିଆଯାଇଛି । ଯାହାଦ୍ୱାରା ଜେସିଆଇ ଏମସିପି ଅଭିଯାନ ଆରମ୍ଭ କରିପାରିବ ଏବଂ ଝୋଟ କ୍ଷେତ୍ରରେ ମୂଲ୍ୟ ନିର୍ଦ୍ଧାରଣ ସୁନିଶ୍ଚିତ କରିପାରିବ ।


    4. ଝୋଟ କ୍ଷେତ୍ରର ବିବିଧିକରଣକୁ ସହାୟତା ପ୍ରଦାନ କରିବା ଉଦ୍ଦେଶ୍ୟରେ ଜାତୀୟ ଝୋଟ ବୋର୍ଡ ଜାତୀୟ ଡିଜାଇନ ସଂସ୍ଥାନକୁ ସହଯୋଗ କରୁଛି ଏବଂ ଗାନ୍ଧୀନଗରରେ ଏକ ଝୋଟ ଡିଜାଇନ ପ୍ରକୋଷ୍ଠ ଖୋଲା ଯାଇଛି ।


    5. ରାଜ୍ୟ ସରକାରଗୁଡ଼ିକ ବିଶେଷ କରି ଉତ୍ତରପୂର୍ବ କ୍ଷେତ୍ର ତଥା ସଡ଼କ ପରିବହନ ମନ୍ତ୍ରଣାଳୟ ଏବଂ ଜଳ ସମ୍ପଦ ମନ୍ତ୍ରଣାଳୟ ଭଳି ବିଭାଗ ସହ ଝୋଟ ଜିଓ-ଟେକ୍ସଟାଇଲ୍ସ ଏବଂ ଆଗ୍ରୋ-ଟେକ୍ସଟାଇଲ୍ସର ପ୍ରୋତ୍ସାହନ ମଧ୍ୟ ଆରମ୍ଭ ହୋଇଯାଇଛି ।


    6. ଝୋଟ କ୍ଷେତ୍ରରେ ପାରଦର୍ଶିତାକୁ ପ୍ରୋତ୍ସାହନ ଦେବା ଲାଗି ସରକାରୀ ସଂସ୍ଥାଗୁଡ଼ିକ ଦ୍ୱାରା ବି-ଟ୍ୱିଲ ସେକିଂର କ୍ରୟ ନିମନ୍ତେ ଏକୀକୃତ ପ୍ଲାଟଫର୍ମ ଉପଲବ୍ଧ କରାଇବା ନିମନ୍ତେ ଡିସେମ୍ବର , 2016 ରେ ଝୋଟ ସ୍ମାର୍ଟ ନାମକ ଏକ ଇ-ଗଭର୍ଣ୍ଣମେଣ୍ଟ ପ୍ରୟାସ ଆରମ୍ଭ କରାଯାଇଥିଲା । ଏହା ବ୍ୟତୀତ ଜେସିଆଇ , ଏମଏସପି ଏବଂ ବାଣିଜ୍ୟିକ କାରବାର ଅଧୀନରେ ଝୋଟର କ୍ରୟ ଉପରେ ଝୋଟ କୃଷକମାନଙ୍କୁ ଶତପ୍ରତିଶତ ପାଣ୍ଠି ହସ୍ତାନ୍ତର ଅନଲାଇନ କରାଯାଉଛି ।


    ***************

    
    
    (Release ID: 1515594) Visitor Counter : 5