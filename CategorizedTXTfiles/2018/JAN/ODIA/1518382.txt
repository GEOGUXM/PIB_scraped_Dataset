      ଅର୍ଥ ମନ୍ତ୍ରଣାଳୟ

      • ପରୋକ୍ଷ ଟିକସଦାତାଙ୍କ ସଂଖ୍ୟା 50% ବଢ଼ିଥିବା ଜିଏସଟି ତଥ୍ୟରୁ ପ୍ରକାଶ • ଭାରତର ରପ୍ତାନିରେ ମହାରାଷ୍ଟ୍ର, ଗୁଜରାଟ, କର୍ଣ୍ଣାଟକ, ତାମିଲନାଡ଼ୁ ଏବଂ ତେଲଙ୍ଗାନାର 70 ପ୍ରତିଶତ ଭାଗିଦାରୀ • ବସ୍ତୁ ଏବଂ ସେବା କ୍ଷେତ୍ରରେ ଭାରତର ଅନ୍ତରୀଣ ବ୍ୟବସାୟର ଅଂଶ ଜିଡିପିର 60 ପ୍ରତିଶତ
      Posted On: 29 JAN 2018 7:19AM by PIB Bhubaneshwar


    କେନ୍ଦ୍ର ଅର୍ଥ ଏବଂ କର୍ପୋରେଟ ବ୍ୟାପାର ମନ୍ତ୍ରୀ ଶ୍ରୀ ଅରୁଣ ଜେଟଲୀ ଆଜି ସଂସଦରେ ଅର୍ଥନୈତିକ ସର୍ବେକ୍ଷଣ ରିପୋର୍ଟ 2017-18 ଉପସ୍ଥାପନ କରିଥିଲେ । ଏହି ଅବସରରେ ସେ କହିଥିଲେ , ବସ୍ତୁ ଏବଂ ସେବା କର (ଜିଏସଟିର) ପ୍ରାରମ୍ଭିକ ବିଶ୍ଳେଷଣରୁ ଜଣାପଡ଼ିଛି ଯେ ପରୋକ୍ଷ ଟିକସ ଦାତାଙ୍କ ସଂଖ୍ୟାରେ 50 ପ୍ରତିଶତ ବୃଦ୍ଧି ଘଟିଛି । ଟିକସ ଲାଗି ନିଜକୁ ପଞ୍ଜୀକରଣ କରାଉଥିବା ଲୋକଙ୍କ ସଂଖ୍ୟା ମଧ୍ୟ ବଢ଼ିଛି । ବିଶେଷ କରି ବୃହତ୍ତ ଉଦ୍ୟୋଗ ଠାରୁ କ୍ରୟ କରୁଥିବା ଏବଂ ନିଜେ ଟିକସ ଜମା କରିବା ଲାଗି ଚାହୁଁଥିବା କ୍ଷୁଦ୍ର ଉଦ୍ୟୋଗୀଙ୍କ ପଞ୍ଜୀକରଣ ସଂଖ୍ୟା ବୃଦ୍ଧି ପାଇଛି । ଡିସେମ୍ବର 2017ରେ 9.8 ନିୟୁତ ଜିଏସଟି ରେଜିଷ୍ଟ୍ରେସନ ହୋଇଥିଲା । ଏପରି ପାଖାପାଖି 1.7 ନିୟୁତ ପଞ୍ଜିକରଣଭୁକ୍ତ ଅଛନ୍ତି ଯେଉଁମାନଙ୍କ ଆୟ ଟିକସ ପାଇଁ ନିର୍ଦ୍ଧାରିତ ସୀମା ଠାରୁ କମ ଅଟେ । ତେଣୁ ସେମାନଙ୍କ ପାଇଁ ପଞ୍ଜୀକରଣ କରିବାର ଆବଶ୍ୟକତା ନାହିଁ । ଏହାସତ୍ୱେ ସେମାନେ ପଞ୍ଜୀକରଣ କରାଇଛନ୍ତି । ବାସ୍ତବରେ ଆନୁମାନିକ ମୋଟ 71 ନିୟୁତ ଅଣ-କୃଷି ଉଦ୍ୟୋଗ ମଧ୍ୟରୁ ପାଖାପାଖି 13 ପ୍ରତିଶତ ଜିଏସଟିରେ ପଞ୍ଜୀକୃତ ହୋଇଛନ୍ତି ।


    ମହାରାଷ୍ଟ୍ର , ଉତ୍ତର ପ୍ରଦେଶ , ତାମିଲନାଡ଼ୁ , ଗୁଜରାଟ ପରି ରାଜ୍ୟରେ ଜିଏସଟି ଅନ୍ତର୍ଗତ ପଞ୍ଜିକରଣଭୁକ୍ତଙ୍କ ସଂଖ୍ୟା ସବୁଠୁ ଅଧିକ । ଉତ୍ତରପ୍ରଦେଶ ଏବଂ ପଶ୍ଚିମବଙ୍ଗରେ ଟିକସ ପଞ୍ଜିକରଣଭୁକ୍ତଙ୍କ ସଂଖ୍ୟାରେ ପୁରୁଣା ଟିକସ ବ୍ୟବସ୍ଥାର ତୁଳନାରେ ସବୁଠୁ ଅଧିକ ବୃଦ୍ଧି ପରିଲକ୍ଷିତ ହୋଇଛି । ଏଥିରେ ଏହା ମଧ୍ୟ ରେଖାଙ୍କିତ କରାଯାଇଛି ଯେ ରାଜ୍ୟଗୁଡ଼ିକର ଅର୍ଥବ୍ୟବସ୍ଥାର ଆକାର ଆଧାରରେ ଜିଏସଟି ଆଧାର ଆବଂଟନ କରାଯାଇଛି । ନୂଆ ବ୍ୟବସ୍ଥାକୁ ପରିବର୍ତ୍ତନ ଦ୍ୱାରା ବୃହତ୍ତ ଉତ୍ପାଦନକାରୀ ରାଜ୍ୟଗୁଡ଼ିକର ଟିକସ ସଂଗ୍ରହ ଉପରେ ପଡ଼ିବାକୁ ଥିବା ପ୍ରଭାବ ପ୍ରତି ଏଥିରେ ଧ୍ୟାନ ଦିଆଯାଇଛି ।


    ଅନ୍ତର୍ଜାତୀୟ ବାଣିଜ୍ୟ ଆନ୍ତଃରାଜ୍ୟ ବାଣିଜ୍ୟ ଏବଂ ଅର୍ଥନୈତିକ ସମୃଦ୍ଧି ଆଧାରରେ ଏହି ସର୍ବେକ୍ଷଣରେ ଉଲ୍ଲେଖ କରାଯାଇଛି ଯେ ଭାରତ ଇତିହାସରେ ପ୍ରଥମ ଥର ଲାଗି 5ଟି ରାଜ୍ୟ ମହାରାଷ୍ଟ୍ର , ଗୁଜରାଟ , କର୍ଣ୍ଣାଟକ , ତାମିଲନାଡ଼ୁ ଏବଂ ତେଲଙ୍ଗାନା ଭାରତର ମୋଟ ରପ୍ତାନିରେ 70 ପ୍ରତିଶତ ଯୋଗଦାନ ଦେଇଛନ୍ତି । ରାଜ୍ୟଗୁଡ଼ିକର ଅନ୍ତର୍ଜାତୀୟ ରପ୍ତାନି ଉପରେ ମିଳିଥିବା ନୂଆ ତଥ୍ୟରୁ ଜଣାପଡ଼ିଛି ଯେ ରପ୍ତାନି ପ୍ରଦର୍ଶନ ଏବଂ ରାଜ୍ୟଗୁଡ଼ିକରେ ଜୀବନଧାରଣର ମାନ ମଧ୍ୟରେ ଦୃଢ଼ ସମ୍ପର୍କ ରହିଛି । ଗତ ବର୍ଷର ସର୍ବେକ୍ଷଣ ରିପୋର୍ଟରେ ଦର୍ଶାଯାଇଥିଲା ଯେ ଭାରତରେ ବସ୍ତୁଗୁଡ଼ିକର ଆନ୍ତଃରାଜ୍ୟ ବାଣିଜ୍ୟ ଜିଡିପିର 30 ରୁ 50 ପ୍ରତିଶତ ମଧ୍ୟରେ ରହିବ । କିନ୍ତୁ ଜିଏସଟି ତଥ୍ୟରୁ ଜଣାପଡ଼ିଛି ଯେ ବସ୍ତୁ ଓ ସେବା କ୍ଷେତ୍ରରେ (ଅଣଜିଏସଟି ବସ୍ତୁ ଓ ସେବାକୁ ବାଦ ଦେଇ)ଭାରତର ଅନ୍ତରୀଣ ବାଣିଜ୍ୟ ବାସ୍ତବରେ ଅଧିକ ଏବଂ ଏହା ଜିଡିପିର ପାଖାପାଖି 60 ପ୍ରତିଶତ ।


    ନୂଆ ଜିଏସଟି ତଥ୍ୟ ଆଧାରରେ କରାଯାଇଥିବା ସର୍ବେକ୍ଷଣରେ ଫାର୍ମସ୍ତରୀୟ ରପ୍ତାନି ଉପରେ ବିଶେଷ ଦୃଷ୍ଟିପାତ କରାଯାଇଛି । ଏଥିରେ କୁହାଯାଇଛି ଯେ ଭାରତର ରପ୍ତାନିରେ ବୃହତ୍ତ ଫାର୍ମଗୁଡ଼ିକର ଯୋଗଦାନ ଅନ୍ୟ ଦେଶଗୁଡ଼ିକ ତୁଳନାରେ ଖୁବ କମ ରହିଛି । ଆମେରିକା , ଜର୍ମାନୀ , ବ୍ରାଜିଲ , ମେକ୍ସିକୋ ତୁଳନାରେ ଭାରତରେ ଏପରି ଫାର୍ମଗୁଡ଼ିକର ଯୋଗଦାନ ଅତି କମ ରହିଛି । ଭାରତ କ୍ଷେତ୍ରରେ ଶୀର୍ଷ ଫାର୍ମଗୁଡ଼ିକର ଯୋଗଦାନ ମାତ୍ର 38 ପ୍ରତିଶତ ରହିଥିବା ବେଳେ ଆମେରିକା , ଜର୍ମାନୀ , ବ୍ରାଜିଲ ଏବଂ ମେକ୍ସିକୋରେ ଏହା ଯଥାକ୍ରମେ 72 , 68 , 67 ଏବଂ 55 ପ୍ରତିଶତ ଥିବା ପରିଲକ୍ଷିତ ହୋଇଛି । ସେହିପରି ଶୀର୍ଷ 5 ପ୍ରତିଶତ ଫାର୍ମଗୁଡ଼ିକର ରପ୍ତାନିରେ ଯୋଗଦାନ ଭାରତରେ ମାତ୍ର 59 ପ୍ରତିଶତ ଥିବା ବେଳେ ଉପରୋକ୍ତ ଦେଶଗୁଡ଼ିକରେ ଏହା ଯଥାକ୍ରମେ 91 , 86 , 91 ଏବଂ 74 ପ୍ରତିଶତ ରହିଛି । ଶୀର୍ଷ 25 ପ୍ରତିଶତ ଫାର୍ମଗୁଡ଼ିକର ଯୋଗଦାନ ଭାରତରେ ମାତ୍ର 82 ପ୍ରତିଶତ ରହିଥିବା ବେଳେ ଉପରୋକ୍ତ ଦେଶଗୁଡ଼ିକରେ 99 , 98 , 99 , 93 ପ୍ରତିଶତ ରହିଛି ।


    ଭାରତର ଔପଚାରିକ କ୍ଷେତ୍ର , ବିଶେଷ କରି ଔପଚାରିକ ଅଣ-କୃଷି ପେରୋଲ ବର୍ତ୍ତମାନର ଅନୁମାନ ତୁଳନାରେ ବହୁତ ଅଧିକ ବୋଲି ଜଣାପଡ଼ିଛି । ଏଥିରୁ ଏହା ସ୍ପଷ୍ଟ ହୋଇଛି ଯେ ଯେତେବେଳେ ସାମାଜିକ ସୁରକ୍ଷା ବ୍ୟବସ୍ଥା ଯେପରିକି ଇପିଏଫଓ/ଇଏସଆଇର ଦୃଷ୍ଟିରୁ “ ଔପଚାରିକତା ” କୁ ପରିଭାଷିତ କରାଯାଉଛି , ସେତେବେଳେ ଔପଚାରିକ କ୍ଷେତ୍ର ସହ ଜଡ଼ିତ ପେ-ରୋଲ ଅଣ-କୃଷି ଶ୍ରମଶକ୍ତିର ହାରାହାରୀ 31 ପ୍ରତିଶତ ରହୁଥିବା ଦେଖାଯାଉଛି । ଯେତେବେଳେ ‘ ଔପଚାରିକତା ’ କୁ ଜିଏସଟି ପରିସରର ଅଂଶବିଶେଷ ହେବା ଦୃଷ୍ଟିରୁ ପରିଭାଷିତ କରାଯାଉଛି , ସେତେବେଳେ ଏପରି ଔପଚାରିକ କ୍ଷେତ୍ର ସହ ଜଡ଼ିତ ପେ-ରୋଲର ଭାଗ 53 ପ୍ରତିଶତ ରହୁଛି ।


    ବର୍ତ୍ତମାନର ତଥ୍ୟରୁ ଏହା ଜଣାପଡ଼ିଛି ଯେ ଜିଏସଟି ଟିକସ ଆଧାର (ରପ୍ତାନିକୁ ବାଦ ଦେଇ) 65 ରୁ 70 ଲକ୍ଷ କୋଟି ଟଙ୍କା ଅଟେ ଯାହା ଏହି ଦୁଇଟି ପୂର୍ବବର୍ତ୍ତୀ ଅନୁମାନ ସହ ପ୍ରାୟତଃ ସମାନ । ରେଭିନ୍ୟୁ ନ୍ୟୁଟ୍ରାଲ କମିଟି ଏହି ଆଧାର 68.8 ଲକ୍ଷ କୋଟି ରହିବ ବୋଲି ପୂର୍ବାନୁମାନ କରିଥିଲା । ତେବେ ଜିଏସଟି ପରିଷଦ ଏହି ଆଧାରକୁ 65.8 ଲକ୍ଷ କୋଟି ରହିବ ବୋଲି ପୂର୍ବାନୁମାନ କରିଥିଲା । ପ୍ରାରମ୍ଭିକ କେତେକ ମାସରେ ହାରାହାରୀ ସଂଗ୍ରହ ହାର (ଟିକସ ଭାର) ପାଖାପାଖି 15.6 ପ୍ରତିଶତ ରହିଛି ।


    **********

    
    
    (Release ID: 1518382) Visitor Counter : 2