      ପାନୀୟ ଜଳ ଓ ପରିମଳ ମନ୍ତ୍ରଣାଳୟ

      2019ରେ ଖୋଲା ମଳମୁକ୍ତ ଭାରତ ସୁନିଶ୍ଚିତ ଲାଗି ଅଭ୍ୟାସ ପରିବର୍ତ୍ତନ ପାଇଁ ପ୍ରୟାସ କରିବାକୁ ରାଜ୍ୟଗୁଡ଼ିକର ଶପଥ
      • ଓଡ଼ିଶା, ଉତ୍ତରପ୍ରଦେଶ, ବିହାର ଉପରେ ବିଶେଷ ଗୁରୁତ୍ୱ
      • 300 ଜିଲ୍ଲା, 3 ଲକ୍ଷ ଗ୍ରାମ ଖୋଲା ମଳମୁକ୍ତ ଅଂଚଳ ଘୋଷିତ
      Posted On: 20 JAN 2018 7:24PM by PIB Bhubaneshwar


    ହରିଆଣାର ଗରୁଗ୍ରାମଠାରେ 19 ଏବଂ 20 ଜାନୁଆରୀ 2 ଦିନ ଧରି ପାନୀୟ ଜଳ ଏବଂ ପରିମଳ ମନ୍ତ୍ରଣାଳୟ ପକ୍ଷରୁ ସ୍ୱଚ୍ଛ ଭାରତ ଅଭିଯାନ (ଗ୍ରାମୀଣ) ଉପରେ ଏକ ଦୁଇଦିନିଆ ଜାତୀୟ ପରାମର୍ଶ କର୍ମଶାଳା ଅନୁଷ୍ଠିତ ହୋଇଯାଇଛି । ଏହି ପରାମର୍ଶ କର୍ମଶାଳାରେ ରାଜ୍ୟଗୁଡ଼ିକର ବରିଷ୍ଠ ଅଧିକାରୀ ଏବଂ ଦେଶର ବିଭିନ୍ନ ସ୍ଥାନରୁ ଆସିଥିବା ସ୍ୱଚ୍ଛ ଭାରତ ମିଶନର ନିର୍ଦ୍ଦେଶକମାନେ ଯୋଗ ଦେଇଥିଲେ । ଅଂଶଗ୍ରହଣକାରୀମାନେ ସ୍ୱଚ୍ଛ ଭାରତ ମିଶନ (ଗ୍ରାମୀଣ) ସମ୍ପର୍କିତ ବିଭିନ୍ନ ପ୍ରସଙ୍ଗ ଉପରେ ଗୁରୁତ୍ୱାରୋପ କରିବା ସହିତ ଆଉ ଗୋଟିଏ ପାଦ ଆଗକୁ ଯାଇ ରାଜ୍ୟଗୁଡ଼ିକରେ ଜାରି ରହିଥିବା ଆଇଇସି (ସୂଚନା , ଶିକ୍ଷା , ପ୍ରସାର) ଉପରେ ବିଶେଷ ଗୁରୁତ୍ୱ ଦେଇଥିଲେ ।


    ସ୍ୱଚ୍ଛ ଭାରତ ଅଭିଯାନ ଏହାର ଅନ୍ତିମ ବର୍ଷରେ ପହଁଚିବାର ଗୋଟିଏ ବର୍ଷ ପୂର୍ବରୁ 2018ରେ ଖୋଲା ମଳମୁକ୍ତ ଅଂଚଳ ଲକ୍ଷ୍ୟ ହାସଲ କରିବା ଲାଗି କରିଥିବା ଯୋଜନା ସମ୍ପର୍କରେ ରାଜ୍ୟଗୁଡ଼ିକ ସୂଚନା ଦେଇଥିଲେ । ଏଥିରେ ଅଭ୍ୟାସ ପରିବର୍ତ୍ତନର ପ୍ରସାର , ଆନ୍ତଃବ୍ୟକ୍ତିଗତ ଯୋଗାଯୋଗ ଏବଂ ଗଣଯୋଗାଯୋଗ ମାଧ୍ୟମରେ କରାଯିବା ପାଇଁ ଗୁରୁତ୍ୱାରୋପ କରାଯାଇଥିଲା । ଖୋଲା ମଳମୁକ୍ତ ଅଂଚଳ ଲକ୍ଷ୍ୟ ହାସଲ ପରେ ଏହାକୁ ବଜାୟ ରଖିବା ଲାଗି ରାଜ୍ୟଗୁଡ଼ିକ ସେମାନଙ୍କ ଯୋଜନା ବିଷୟରେ ଉଲ୍ଲେଖ କରିଥିଲେ । ସ୍ୱଚ୍ଛ ଭାରତ ଅଭିଯାନ ଅନ୍ତର୍ଗତ ନିର୍ମାଣ କରାଯାଇଥିବା ଶୌଚାଳୟକୁ ଯେପରି ଗ୍ରାମରେ ପ୍ରତ୍ୟେକ ପରିବାରର ପ୍ରତ୍ୟେକ ବ୍ୟକ୍ତି ନିରନ୍ତର ଭାବେ ବ୍ୟବହାର କରନ୍ତି ତାହା ସୁନିଶ୍ଚିତ କରିବେ ବୋଲି ରାଜ୍ୟଗୁଡ଼ିକ ମତପ୍ରକାଶ କରିଥିଲେ । 2018 ବର୍ଷ ପାଇଁ ରାଜ୍ୟ ଆଇଇସି ଯୋଜନା ଉପସ୍ଥାପନ କରାଯାଇଥିଲା ଏବଂ ମନ୍ତ୍ରଣାଳୟ ସହିତ ଆଲୋଚନା କରାଯାଇଥିଲା ।


    ମାମଲାରୁ ମାମଲା ଆଧାରରେ ରାଜ୍ୟଗୁଡ଼ିକ ସମ୍ମୁଖୀନ ହେଉଥିବା ପ୍ରସଙ୍ଗ ଉପରେ ମନ୍ତ୍ରଣାଳୟ ପକ୍ଷରୁ ସ୍ୱତନ୍ତ୍ର ଅଧିବେଶନ ଆୟୋଜନ କରାଯାଇଥିଲା । ଏଥିରେ ଉତ୍ତରପ୍ରଦେଶ , ବିହାର ଏବଂ ଓଡ଼ିଶା ପ୍ରତି ବିଶେଷ ଗୁରୁତ୍ୱ ଦିଆଯାଇଥିଲା । ଜିଲ୍ଲାସ୍ତରରେ ସ୍ୱଚ୍ଛ ଭାରତର ପ୍ରେରକ ଭାବେ ନିୟୋଜିତ ହୋଇଥିବା ଯୁବ ପେସାଦାରମାନେ ଏହି କର୍ମଶାଳାରେ ଯୋଗ ଦେଇଥିଲେ ଏବଂ ତୃଣମୂଳ ସ୍ତରରେ ସେମାନେ କରିଥିବା କାର୍ଯ୍ୟ ସମ୍ପର୍କରେ ମନ୍ତ୍ରଣାଳୟର ଅଧିକାରୀମାନଙ୍କ ସହିତ ଆଲୋଚନା କରିଥିଲେ । ଜିଲ୍ଲା ଏବଂ ରାଜ୍ୟ ପାଇଁ ମୂଲ୍ୟବାନ ସମ୍ବଳ ବ୍ୟକ୍ତିବିଶେଷ ଭାବେ ସେମାନଙ୍କ ଦାୟିତ୍ୱ ନିର୍ବାହ ଲାଗି ମନ୍ତ୍ରଣାଳୟର ଅଧିକାରୀ ଦ୍ୱାରା ନିରନ୍ତର ସହଯୋଗ ଯୋଗାଇ ଦିଆଯିବ ବୋଲି ସେମାନଙ୍କୁ ପ୍ରତିଶ୍ରୁତି ଦିଆଯାଇଥିଲା ।


    ଅଭିନବ ଶୌଚାଳୟ ନିର୍ମାଣଶୈଳୀ ଉପରେ ରାଜ୍ୟଗୁଡ଼ିକ ସମ୍ମୁଖରେ ଉପସ୍ଥାପନା ରଖିବା ଲାଗି ଉଦ୍ୟୋଗୀମାନଙ୍କୁ ମଧ୍ୟ ଆମନ୍ତ୍ରଣ କରାଯାଇଥିଲା । ଯଦ୍ଦ୍ୱାରା ଶୌଚାଳୟ ଡିଜାଇନ ଏବଂ ଉତ୍ପାଦନର ମାନରେ ଅଭିବୃଦ୍ଧି ହେବ ଏବଂ ଏହି ନୂଆ ଡିଜାଇନର ଶୌଚାଳୟ ବରିଷ୍ଠ ନାଗରିକ ଏବଂ ଭିନ୍ନକ୍ଷମଙ୍କ ବ୍ୟବହାର ପାଇଁ ସହଜ ହୋଇପାରିବ ।


    ପାନୀୟ ଜଳ ଏବଂ ପରିମଳ ମନ୍ତ୍ରଣାଳୟର ସଚିବ ଶ୍ରୀ ପରମେଶ୍ୱର ଆୟାର କର୍ମଶାଳାରେ ତାଙ୍କ ଉଦ୍ଘାଟନୀ ଅଭିଭାଷଣରେ କହିଥିଲେ ଯେ ସ୍ୱଚ୍ଛ ଭାରତ ଅଭିଯାନ ଆରମ୍ଭ ହେବା ପରଠାରୁ ଦୀର୍ଘପଥ ଅତିକ୍ରମ କରି ଆସିଛି । 3 ଲକ୍ଷ ଗ୍ରାମ , 300 ଜିଲ୍ଲା ଏବଂ 10ଟି ରାଜ୍ୟ/କେନ୍ଦ୍ର ଶାସିତ ଅଂଚଳ ଖୋଲା ମଳମୁକ୍ତ ଘୋଷଣା ହୋଇସାରିଛି ବୋଲି ସେ ସୂଚନା ଦେଇଥିଲେ । ସେ ଆହୁରି କହିଥିଲେ ଯେ 2014 ଅକ୍ଟୋବରରେ ସ୍ୱଚ୍ଛ ଭାରତ ଅଭିଯାନର ଘୋଷଣା ହେବା ସମୟରେ ଗ୍ରାମାଂଚଳ ପରିମଳ ପ୍ରସାର 39% ଥିବା ସମୟରେ ଆଜି ଏହା 76%ରେ ପହଁଚିଛି । ସେ ଦୃଢ଼ବିଶ୍ୱାସର ସହ କହିଥିଲେ ଯେ ରାଜ୍ୟଗୁଡ଼ିକ ଦ୍ୱାରା ସ୍ୱଚ୍ଛ ଭାରତ ଅଭିଯାନ ନିରନ୍ତର ଏବଂ କେନ୍ଦ୍ରିତ କାର୍ଯ୍ୟାନ୍ୱୟନ ଯୋଗୁ ପ୍ରଧାନମନ୍ତ୍ରୀ ମୋଦୀଙ୍କ ସ୍ୱଚ୍ଛ ଭାରତ ସ୍ୱପ୍ନ ଦୁଇ ଅକ୍ଟୋବର 2019 ସୁଦ୍ଧା ବାସ୍ତବ ରୂପ ନେଇପାରିବ ।


    **********

    
    
    (Release ID: 1517447) Visitor Counter : 3