      ରାଷ୍ଟ୍ରପତିଙ୍କ ସଚିବାଳୟ

      ଆର୍ଥିକ ଗଣତନ୍ତ୍ର ସମ୍ମିଳନୀକୁ ଉଦଘାଟନ କଲେ ରାଷ୍ଟ୍ରପତି
      Posted On: 14 JAN 2018 8:20PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଆଜି ( ଜାନୁଆରୀ 14 , 2018 ) ଥାନେର ରାମଭାଉ ମହାଲଗୀ ପ୍ରବୋଧିନୀଠାରେ ଆୟୋଜିତ ‘ ଆର୍ଥିକ ଗଣତନ୍ତ୍ର ସମ୍ମିଳନୀ ’ କୁ ଉଦଘାଟନ କରିଛନ୍ତି ।


    ଏହି ଅବସରରେ ଉଦ୍ ‌ ବୋଧନ ଦେଇ ରାଷ୍ଟ୍ରପତି କହିଲେ ଯେ ଉଦ୍ୟୋଗ ମାଧ୍ୟମରେ ଦେଶର ତଥା ସମାଜର ଆର୍ଥିକ ଗଣତନ୍ତ୍ରକୁ ସୁଦୃଢ଼ କରିବା ଏକାନ୍ତ ଜରୁରି । ବିଗତ 35 ବର୍ଷ ଧରି ପ୍ରବୋଧିନୀ ସମାଜ ରାଜନୈତିକ , ଆର୍ଥିକ ତଥା ସାମାଜିକ ବ୍ୟବସ୍ଥାକୁ ମଜଭୁତ କରିବା ଦିଗରେ କରି ଆସିଥିବା ସହଯୋଗକୁ ସେ ଭୂୟସୀ ପ୍ରଶଂସା କରିଥିଲେ ।


    ରାଷ୍ଟ୍ରପତି କହିଲେ ଯେ ଆର୍ଥିକ ଓ ସାମାଜିକ ଗଣତନ୍ତ୍ରର ମୂଳଭିତ୍ତି ସୁଦୃଢ଼ ନହେଲେ ରାଜନୈତିକ ଗଣତନ୍ତ୍ରକୁ କଦାପି ମଜଭୁତ କରିହେବନାହିଁ । ସମାଜର ଦଳିତ ଓ ଅବହେଳିତ ଲୋକମାନଙ୍କ ଆର୍ଥିକ ସ୍ଥିତିକୁ ପ୍ରଥମେ ମଜଭୁତ କରିବା ଜରୁରି । ଏ ଦିଗରେ ଆମ ଦେଶରେ ଅନେକ ପଦକ୍ଷେପ ଗ୍ରହଣ କରାଯାଇଛି । ସେସବୁର ଲକ୍ଷ୍ୟ ସବ୍ ‌ କା ସାଥ୍ ‌ , ସବ୍ ‌ କା ବିକାଶ ଏବଂ ସବ୍ ‌ କା ସମ୍ମାନ ଏବଂ ସବ୍ ‌ କା ଉତ୍ଥାନ ବୋଲି ସେ ମତ ପୋଷଣ କରିଥିଲେ । ଏହିସବୁ କାର୍ଯ୍ୟକ୍ରମର ଏକମାତ୍ର ଉଦ୍ଦେଶ୍ୟ ହେଲା ଆମର ଆର୍ଥିକ ଓ ସାମାଜିକ ଗଣତନ୍ତ୍ରର ଭିତ୍ତିଭୂମିକୁ ବଳିଷ୍ଠ କରିବା । ଯଦି କେହିଜଣେ ଅନ୍ୟ ଜଣକୁ ବାସ୍ତବ ପକ୍ଷେ ସାହାଯ୍ୟ କରିବାକୁ ଚାହୁଁଥାଏ ତେବେ ସେ ଆର୍ଥିକ ଦୃଷ୍ଟିରୁ ସହାୟକ ହେବା ଉଚିତ ।


    ରାଷ୍ଟ୍ରପତି କହିଲେ ଯେ ଦେଶରେ ଉଦ୍ୟୋଗର ସଂସ୍କୃତି ଓ ବାତାବରଣକୁ ତ୍ୱରାନ୍ୱିତ କରିବାକୁ ହେବ । ଏହା କେବଳ ସରକାରଙ୍କର ଦାୟିତ୍ୱ ନୁହେଁ । ପରିବାରଠାରୁ ଆରମ୍ଭ କରି ଶିକ୍ଷାନୁଷ୍ଠାନ , ଘରୋଇ ସେକ୍ଟର ବ୍ୟାଙ୍କ , ଉଦ୍ୟୋଗ ଏବଂ ଏନଜିଓ ଗୁଡିକର ଏଥିରେ ଗୁରୁତ୍ୱପୂର୍ଣ୍ଣ ଦାୟିତ୍ୱ ରହିଛି । ସମସ୍ତେ ଯଦି ମିଳିମିଶି ଏହି ଦାୟିତ୍ୱକୁ କାନ୍ଧକୁ ନିଅନ୍ତି ତେବେ ତାହା ସହଜସାଧ୍ୟ ହୋଇଯିବ । ତେଣୁ ଘରୋଇ ଉଦ୍ୟୋଗଙ୍କ ପାଇଁ ଏକ ଅନୁକୂଳ ବାତାବରଣ ସୃଷ୍ଟି ହେବା ଆବଶ୍ୟକ । ଆମେ ସଭିଏଁ ମିଳିମିଶି ଏକ ଏଭଳି କର୍ମସଂସ୍କୃତି ସୃଷ୍ଟି କରିବା ଦରକାର ଯଦ୍ୱାରା ଆତ୍ମ ନିଯୁକ୍ତିକୁ କେବଳ ବାଧ୍ୟବାଧକତାରେ ନୁହେଁ , ସ୍ୱଇଚ୍ଛାରେ ଗ୍ରହଣ କରିବାକୁ ଯୁବକଯୁବତୀମାନେ ଆଗେଇ ଆସିବେ । କେବଳ ଚାକିରୀ ଖୋଜିବା ନୁହେଁ , ଚାକିରୀ ଯୋଗାଇବା ମଧ୍ୟ ସେପରି ସ୍ଥଳେ ସମ୍ଭବପର ହୋଇପାରିବ । ତଦ୍ୱାରା ଦେଶର ଯୁବ ଉଦ୍ୟୋଗୀମାନେ ଚାକିରୀ ଖୋଜିବା ବଦଳରେ ଚାକିରୀ ସୃଷ୍ଟିକାରୀ ଭାବେ ମୁଣ୍ଡ ଟେକିବେ ।


    ପରେ ରାଷ୍ଟ୍ରପତି ମୁମ୍ବାଇଠାରେ ବିଶ୍ୱ ବିପାଶନା ପାଗୋଡ଼ା ପରିଦର୍ଶନ କରିଥିଲେ । ଏହି ଅବସରରେ ଉଦ୍ ‌ ବୋଧନ ଦେଇ ରାଷ୍ଟ୍ରପତି କହିଲେ ଆଜିର ବିଶ୍ୱରେ ବୁଦ୍ଧଙ୍କ ଅମର ବାଣୀ ପ୍ରଚାର କରିବା ଓ ଶିକ୍ଷା ଦେବା ଜରୁରି ହୋଇପଡିଛି ଏବଂ ବିପାଶନା ହେଲା ସେପରି ଏକ ପଦ୍ଧତି ଯାହା ଲୋକମାନଙ୍କ ନିକଟରେ ଶାନ୍ତିପୂର୍ଣ୍ଣ ସହାବସ୍ଥାନର ବାଣୀ ପହଞ୍ଚାଇ ପାରିବ । ବିଶ୍ୱ ବିପାସନା ନ୍ୟାସ ଗ୍ରହଣ କରିଥିବା ବିଭିନ୍ନ ପ୍ରକାର ସାମାଜିକ କଲ୍ୟାଣ କାର୍ଯ୍ୟକ୍ରମକୁ ରାଷ୍ଟ୍ରପତି ଭୂୟସୀ ପ୍ରଶଂସା କରିଥିଲେ ।


    *************

    
    
    (Release ID: 1516777) Visitor Counter : 3