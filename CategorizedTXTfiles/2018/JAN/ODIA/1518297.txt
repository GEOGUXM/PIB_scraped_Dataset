      ଯୁବ ବ୍ୟାପାର ଓ କ୍ରୀଡା ମନ୍ତ୍ରଣାଳୟ

      ଯୁବ ବ୍ୟାପାର ଏବଂ କ୍ରୀଡ଼ା ମନ୍ତ୍ରଣାଳୟର ପ୍ରଜ୍ଞାପନ ମେଢ଼ ଶ୍ରେଷ୍ଠ ବିବେଚିତ
      Posted On: 29 JAN 2018 3:59PM by PIB Bhubaneshwar


    ଗଣତନ୍ତ୍ର ଦିବସ 2018 ପାଇଁ ଯୁବ ବ୍ୟାପାର ଏବଂ କ୍ରୀଡ଼ା ମନ୍ତ୍ରଣାଳୟର ପ୍ରଜ୍ଞାପନ ମେଢ଼ ଭାରତ ସରକାରଙ୍କ ସମସ୍ତ ମନ୍ତ୍ରଣାଳୟ / ବିଭାଗର ପ୍ରଜ୍ଞାପନ ମେଢ଼ ମାନଙ୍କ ମଧ୍ୟରେ ସର୍ବଶ୍ରେଷ୍ଠ ହୋଇଛି । ଗତକାଲି (2018 ଜାନୁଆରୀ 28) ନୂଆଦିଲ୍ଲୀରେ ଅନୁଷ୍ଠିତ ଏକ ସମାରୋହରେ କ୍ରୀଡ଼ା ବିଭାଗର ସଚିବ ଶ୍ରୀ ରାହୁଲ ଭଟନାଗର ପ୍ରତିରକ୍ଷା ମନ୍ତ୍ରୀ ଶ୍ରୀମତି ନିର୍ମଳା ସୀତାରମଣଙ୍କଠାରୁ ସର୍ବଶ୍ରେଷ୍ଠ ମେଢ଼ ଲାଗି ପ୍ରମାଣ ପତ୍ର ଗ୍ରହଣ କରିଥିଲେ । ଟିମକୁ ଅଭିନନ୍ଦନ ଜଣାଇ ଯୁବ ବ୍ୟାପାର ଏବଂ କ୍ରୀଡ଼ା ରାଷ୍ଟ୍ରମନ୍ତ୍ରୀ ( ସ୍ୱାଧୀନ ଦାୟିତ୍ୱ ) କର୍ଣ୍ଣେଲ ରାଜ୍ୟବର୍ଦ୍ଧନ ରାଠୋର ଟ୍ୱିଟ୍ଟରରେ ପ୍ରକାଶ କରିଥିଲେ , “CONGRATS @IndiaSports @YASMinistry @KheloIndia for being adjudged the best tableau in the #RepublicDay Parade! “ ସର୍ବଶ୍ରେଷ୍ଠ ପ୍ରଜ୍ଞାପନ ମେଢ଼ ପାଇଁ ଅଭିନନ୍ଦନ । ”


    ଯୁବ ବ୍ୟାପାର ଏବଂ କ୍ରୀଡ଼ା ମନ୍ତ୍ରଣାଳୟ ପ୍ରଜ୍ଞାପନ ମେଢ଼ର ବିଷୟ ଥିଲା - ଖେଲୋ ଇଣ୍ଡିଆ । ମେଢ଼ର ଗୋଟିଏ ପାର୍ଶ୍ଵରେ କୁହାଯାଇଥିଲା ‘ ଖେଲୋ ଇଣ୍ଡିଆ , ଜୋ ଖେଲେଗା , ୱହ ଜିତେଗା ’ । ଅଲିମ୍ପିକ ପଦକ ବିଜେତାମାନଙ୍କ ଦ୍ୱାରା ସେମାନଙ୍କ ସଫଳତାର ଉତ୍ସବ ପାଳନ ତଥା ଭାରତର କ୍ରୀଡ଼ା ନାୟକ ମାନଙ୍କ ଫଟୋର ଏକ କୋଲାଜ ମଧ୍ୟ ସାଇଡ ପ୍ୟାନେଲରେ ଲଗାଯାଇଥିଲା , ଯାହାକି ଦେଶର ଲକ୍ଷ ଲକ୍ଷ ଯୁବ ବର୍ଗଙ୍କୁ କ୍ରୀଡ଼ାରେ ଭାଗ ନେବା ପାଇଁ ପ୍ରୋତ୍ସାହିତ କରୁଥିଲା ।


    ମାଲଖମ୍ଭର ପ୍ରତିନିଧିତ୍ୱ କରୁଥିବା ଏକ ଛୋଟିଆ ଦଳ ପାରମ୍ପରିକ ପୋଷାକରେ ସୁସଜ୍ଜିତ ଥିଲେ ଏବଂ ଭୀଷଣ ଶୀତ ସତ୍ତ୍ଵେ ପ୍ରାଚୀନ ଭାରତୀୟ କ୍ରୀଡ଼ାର ପ୍ରଦର୍ଶନ କରୁଥିଲେ । ଦୁଇ ଜଣ ମୁଷ୍ଠିଯୋଦ୍ଧା ରିଂ ମଧ୍ୟରେ ମୁଷ୍ଠିଯୁଦ୍ଧର ପ୍ରଦର୍ଶନ କରିଥିଲେ ଏବଂ ଜଣେ ରେଫରୀ କ୍ରୀଡ଼ା ଉପରେ ତୀକ୍ଷଣ ନଜର ରଖିଥିଲେ । ବକ୍ସିଂ ରିଂର ଦୁଇ ପାର୍ଶ୍ଵରେ ମହିଳା ଭାରୋତ୍ତଳକ ମାନେ ଥିଲେ ଏବଂ କ୍ରୀଡ଼ାର ଦୀପ ପ୍ରଜ୍ଜ୍ୱଳିତ ହେଉଥିଲା । ମେଢ଼ର ଶେଷରେ ଐତିହାସିକ ଜବାହରଲାଲ ନେହରୁ ଷ୍ଟାଡିୟମର ପ୍ରତିକୃତୀ ଥିଲା ଏବଂ ଏହାର ଶୀର୍ଷରେ ମହାନ ପୌରାଣିକ ଧନୁର୍ଦ୍ଧାରୀ ଅର୍ଜୁନଙ୍କ ଚିତ୍ର ଥିଲା ।


    ମେଢ଼ରେ ଏକ ଟିଭି କ୍ୟାମେରାମ୍ୟାନଙ୍କ ଉପସ୍ଥିତି ମାନବ ପ୍ରୟାସ ଏବଂ ସାହସର କାହାଣୀ ପ୍ରସ୍ତୁତ କରିବାରେ ଗଣମାଧ୍ୟମର ମହତ୍ତ୍ଵକୁ ଦର୍ଶାଉଥିଲା । ହଳେ ବକ୍ସିଂ ଗ୍ଲୋଭ୍ସ , ଏକ ଫୁଟବଲ , କ୍ରିକେଟର ଏକ ହେଲମେଟ , ଟେନିସର ଏକ ରାକେଟ ମଧ୍ୟ ପ୍ରଦର୍ଶନ ପାଇଁ ରଖାଯାଇଥିଲା ।


    2018 ଜାନୁଆରୀ 31 ରୁ ଫେବୃଆରୀ 8 ପର୍ଯ୍ୟନ୍ତ 5 ଟି ସ୍ଥାନରେ , ଯେଉଁଠାରେ କି 1982 ଏସିଆନ ଗେମ୍ସ ଏବଂ 2010 ରାଷ୍ଟ୍ରମଣ୍ଡଳ କ୍ରୀଡ଼ାର ଆୟୋଜନ କରାଯାଇଥିଲା ସେହିଠାରେ ଖେଲୋ ଇଣ୍ଡିଆ ସ୍କୁଲ ଗେମ୍ସର ଆାୟୋଜନ କରାଯିବ । 16 ଟି ବିଭାଗରେ 3200 ରୁ ଅଧିକ ଆଥଲେଟ 198 ଟି ସ୍ୱର୍ଣ୍ଣ ପଦକ ପାଇଁ ପ୍ରତିଯୋଗିତା କରିବେ । ଖେଲୋ ଇଣ୍ଡିଆ ସ୍କୁଲ ଗେମ୍ସର ପ୍ରସାରଣ ଷ୍ଟାର ସ୍ପୋର୍ଟ୍ସ ମାଧ୍ୟମରେ କରାଯିବ । ଖେଲୋ ଇଣ୍ଡିଆ କାର୍ଯ୍ୟକ୍ରମ ହେଉଛି ଖେଳ ବିଭାଗର ଏକ ପ୍ରମୁଖ କାର୍ଯ୍ୟକ୍ରମ , ଯାହାକୁ କି 2017-18 ରେ ଆରମ୍ଭ କରାଯାଇଛି ।


    ***************

    
    
    (Release ID: 1518297) Visitor Counter : 5