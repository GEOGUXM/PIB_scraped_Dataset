      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଖେଲୋ ଇଣ୍ଡିଆ ବିଦ୍ୟାଳୟ କ୍ରୀଡା ଉଦ୍ଘାଟନୀ ସମାରୋହକୁ ପ୍ରଧାନମନ୍ତ୍ରୀଙ୍କ ସମ୍ବୋଧନ
      Posted On: 31 JAN 2018 7:34PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ନୂଆଦିଲ୍ଲୀର ଇନ୍ଦିରା ଗାନ୍ଧୀ ଇଣ୍ଡୋର ଷ୍ଟାଡିୟମରେ ଖେଲୋ ଇଣ୍ଡିଆ ବିଦ୍ୟାଳୟ କ୍ରୀଡାର ପ୍ରଥମ ସଂସ୍କରଣକୁ ଉଦ୍ଘାଟନ କରିଛନ୍ତି ।


    ଏହି ଅବସରରେ ଏକ ସମ୍ମିଳନୀକୁ ସମ୍ବୋଧନ କରି ସେ କହିଲେ ଯେ ଯୁବ ବର୍ଗଙ୍କ ଜୀବନରେ କ୍ରୀଡ଼ା ଏକ ସ୍ୱତନ୍ତ୍ର ସ୍ଥାନ ଅଧିକାର କରିବା ଉଚିତ । ବ୍ୟକ୍ତିତ୍ୱ ବିକାଶ ପାଇଁ କ୍ରୀଡ଼ା ଏକ ଗୁରୁତ୍ୱପୂର୍ଣ୍ଣ ମାଧ୍ୟମ ବୋଲି ସେ କହିଥିଲେ ।


    ସେମାନଙ୍କ ବ୍ୟସ୍ତବହୁଳ କାର୍ଯ୍ୟସୂଚୀ ମଧ୍ୟରେ କ୍ରୀଡ଼ା କ୍ଷେତ୍ରକୁ ସମୟ ଦେବା ପାଇଁ ଯୁବ ବର୍ଗଙ୍କୁ ସେ ପ୍ରେରିତ କରିଥିଲେ । ସମ୍ମିଳନୀରେ ଉପସ୍ଥିତ ପ୍ରଖ୍ୟାତ କ୍ରୀଡ଼ାବିତମାନଙ୍କ ସମ୍ବନ୍ଧରେ ସୂଚନା ପ୍ରଦାନ କରି ସେ କହିଲେ ଯେ ସେମାନେ ମଧ୍ୟ ଅନେକ ଅସୁବିଧାର ସମ୍ମୁଖୀନ ହୋଇଛନ୍ତି । ମାତ୍ର ସେମାନେ ଅଧାରୁ ଏହାକୁ ଛାଡିନଥିଲେ ଏବଂ ନିଜକୁ ଅନ୍ୟମାନଙ୍କଠାରୁ ଭିନ୍ନ କରି ଦେଖାଇ ଦେଇଥିଲେ ।


    ଭାରତରେ କ୍ରୀଡ଼ା ପ୍ରତିଭାମାନଙ୍କର ଅଭାବ ନାହିଁ ବୋଲି ପ୍ରଧାନମନ୍ତ୍ରୀ ଆଶ୍ୱାସନା ଦେଇଥିଲେ । ଆମେ ହେଉଛୁ ଏକ ଯୁବ ବର୍ଗଙ୍କ ଦେଶ ଏବଂ ଆମେ କ୍ରୀଡ଼ାରେ ଆହୁରି ଭଲ ପ୍ରଦର୍ଶନ କରିପାରିବୁ ବୋଲି ସେ କହିଥିଲେ ।


    ବିଶ୍ୱ ସ୍ତରରେ ଭାରତର ଅଭିବୃଦ୍ଧିର ତାତ୍ପର୍ଯ୍ୟ ସମ୍ବନ୍ଧରେ ବର୍ଣ୍ଣନା କରି ସେ କହିଲେ ଯେ ଏହାର ଅର୍ଥ ନୁହେଁ ଯେ ଭାରତର କେବଳ ଏକ ଶକ୍ତିଶାଳୀ ସୈନ୍ୟବାହିନୀ ଏବଂ ଶକ୍ତିଶାଳୀ ଅର୍ଥବ୍ୟବସ୍ଥା ରହିବ । ବରଂ ଏହାର ଅର୍ଥ ହେଉଛି ଭାରତ ପ୍ରମୁଖ ବୈଜ୍ଞାନିକ , କଳାକାର ଏକଂ କ୍ରୀଡ଼ାବିତଙ୍କ ମଧ୍ୟରେ ନିଜକୁ ଭିନ୍ନ ଭାବେ ପ୍ରତିଷ୍ଠିତ କରିବ । ଭାରତ ଏହି ଉଚ୍ଚତାରେ ପହଂଚି ପାରିବ ବୋଲି ସେ ଦୃଢ଼ ବିଶ୍ୱାସ ପ୍ରକଟ କରିଥିଲେ ଏବଂ କହିଥିଲେ ଯେ ଭାରତୀୟ ଯୁବ ବର୍ଗଙ୍କ ଉପରେ ତାଙ୍କର ବିଶ୍ୱାସ ରହିଛି ।


    ସେ କହିଥିଲେ ଯେ ଖେଲୋ ଇଣ୍ଡିଆର ଅର୍ଥ ନୁହେଁ ଯେ କେବଳ ପଦକ ବିଜୟୀ ହେବା । କ୍ରୀଡ଼ାକୁ ଏକ ବଡ ଆନ୍ଦୋଳନରେ ପରିଣତ କରିବା ନେଇ ଶକ୍ତି ପ୍ରଦାନ କରିବାରେ ହେଉଛି ଏହା ଏକ ପ୍ରୟାସ । ଦେଶରେ କ୍ରୀଡ଼ାକୁ ଲୋକପ୍ରିୟ କରିବା ପାଇଁ ପ୍ରତ୍ୟେକ ଦିଗ ଉପରେ ଧ୍ୟାନ ଦେବାକୁ ଆମେ ଚାହୁଁଛୁ ବୋଲି ସେ କହିଥିଲେ ।


    ଶ୍ରୀ ନରେନ୍ଦ୍ର ମୋଦୀ କହିଲେ ଯେ ଗ୍ରାମୀଣ ଭାରତ ଏବଂ ଛୋଟ ସହରମାନଙ୍କରୁ କ୍ରୀଡ଼ାବିତମାନଙ୍କୁ ସଫଳ ହେବାର ଦେଖିବା ଅତ୍ୟନ୍ତ ଉତ୍ସାହପ୍ରଦ । ତେବେ କେତେକ ଯୁବ କ୍ରୀଡ଼ାବିତ ଅଛନ୍ତି ଯେଉଁମାନଙ୍କୁ କି ସମର୍ଥନ ପ୍ରଦାନ କରିବାର ଆବଶ୍ୟକତା ରହିଛି ଏବଂ ସରକାର ସେମାନଙ୍କୁ ଏହା ପ୍ରଦାନ କରିବା ପାଇଁ ଚାହୁଁଛନ୍ତି ବୋଲି ସେ କହିଥିଲେ ।


    ପ୍ରଧାନମନ୍ତ୍ରୀ କହିଲେ ଯେ ଯେଉଁମାନେ କ୍ରୀଡ଼ାକୁ ଭଲ ପାଆନ୍ତି ସେମାନେ ଆର୍ଥିକ ପୁରସ୍କାର ପାଇଁ ନୁହେଁ ବରଂ ଏକ ନିଶା ପାଇଁ ଏହାକୁ ଭଲ ପାଆନ୍ତି । ସେଥିପାଇଁ ଆଥଲେଟମାନେ ହେଉଛନ୍ତି ସ୍ୱତନ୍ତ୍ର । ଯେତେବେଳେ ଜଣେ କ୍ରୀଡ଼ାବିତ ବିଜୟୀ ହୁଏ ଏବଂ ସେ ତ୍ରିରଙ୍ଗ ପତାକାକୁ ହାତରେ ଧରେ ଏହା ଏକ ବିଶେଷ ଅନୁଭବ ହୋଇଥାଏ ଏବଂ ଏହା ସାରା ଦେଶକୁ ଏକ ନୂତନ ଶକ୍ତିରେ ଭରି ଦେଇଥାଏ , ବୋଲି ପ୍ରଧାନମନ୍ତ୍ରୀ କହିଛନ୍ତି ।


    **********

    
    
    (Release ID: 1518820) Visitor Counter : 2