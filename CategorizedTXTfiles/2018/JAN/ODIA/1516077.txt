      ଅର୍ଥ ମନ୍ତ୍ରଣାଳୟ

      2017-18 ଆର୍ଥିକ ବର୍ଷର ଡିସେମ୍ବର ସୁଦ୍ଧା ପ୍ରତ୍ୟକ୍ଷ ଟିକସ ଆଦାୟରେ 18.2% ବୃଦ୍ଧି • ପ୍ରତ୍ୟକ୍ଷ ଟିକସ ଆଦାୟ ଆକଳନର ଏହା 67% • ଅଗ୍ରୀମ ଟିକସ ଆଦାୟରେ 12.7% ବୃଦ୍ଧି
      Posted On: 09 JAN 2018 7:54PM by PIB Bhubaneshwar

    ସଦ୍ୟତମ ତଥ୍ୟ ଅନୁଯାୟୀ, 2017-18 ଆର୍ଥିକ ବର୍ଷର ଡିସେମ୍ବର, 2017 ସୁଦ୍ଧା ପ୍ରତ୍ୟକ୍ଷ ଟିକସ ଆଦାୟ ପରିମାଣ 6.56 ଲକ୍ଷ କୋଟି ଟଙ୍କାରେ ପହଞ୍ଚିଛି । ଏହା ପୂର୍ବ ଆର୍ଥିକ ବର୍ଷର ସମାନ ଅବଧିରେ ଆଦାୟ ହୋଇଥିବା ପ୍ରତ୍ୟକ୍ଷ ଟିକସ ତୁଳନାରେ 18.2% ଅଧିକ । ମୋଟ ପ୍ରତ୍ୟକ୍ଷ ଟିକସ ସଂଗ୍ରହ ପରିମାଣ 2017-18 ଆର୍ଥିକ ବର୍ଷର ବଜେଟରେ କରାଯାଇଥିବା ପ୍ରତ୍ୟକ୍ଷ ଟିକସ ଆଦାୟ ଆକଳନ(9.8 ଲକ୍ଷ କୋଟି)ର 67%ରେ ପହଂଚିଥିବା ଜଣାପଡ଼ିଛି । ଫେରସ୍ତ ସମାଧାନ (Refund Adjustment) ପରେ ମୋଟ ସଂଗ୍ରହ ଏପ୍ରିଲରୁ ଡିସେମ୍ବର 2017 ମଧ୍ୟରେ 12.6% ବୃଦ୍ଧି ପାଇ 7.68 ଲକ୍ଷ କୋଟି ଟଙ୍କାରେ ପହଂଚିଛି । ଏପ୍ରିଲରୁ ଡିସେମ୍ବର, 2017 ମଧ୍ୟରେ 1.12 ଲକ୍ଷ କୋଟି ଟଙ୍କାର ଫେରସ୍ତ/ରିଫଣ୍ଡ ଜାରି କରାଯାଇଛି । ଡିସେମ୍ବର, 2017 ସୁଦ୍ଧା ଅଗ୍ରୀମ ଟିକସ ଆକାରରେ 3.18 କୋଟି ଟଙ୍କା ସଂଗୃହିତ ହୋଇଛି । ପୂର୍ବ ବର୍ଷର ସମାନ ଅବଧିରେ ଆଦାୟ ହୋଇଥିବା ଅଗ୍ରୀମ ଟିକସ ତୁଳନାରେ ଏହା 12.7% ଅଧିକ । କର୍ପୋରେଟ ଆୟକର (ସିଆଇଟି) ଅଗ୍ରୀମ ଟିକସ ସଂଗ୍ରହରେ 10.9% ଏବଂ ବ୍ୟକ୍ତିଗତ ଆୟକର (ପିଆଇଟି) ଅଗ୍ରୀମ ଟିକସ ସଂଗ୍ରହରେ 21.6% ବୃଦ୍ଧି ପରିଲକ୍ଷିତ ହୋଇଛି । **********
    
    (Release ID: 1516077) Visitor Counter : 17