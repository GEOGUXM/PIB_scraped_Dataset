      ମହାକାଶ ବିଭାଗ

      ପିଏସଏଲଭି ଦ୍ୱାରା ଏକକାଳୀନ 31 ଉପଗ୍ରହର ସଫଳ ଉତକ୍ଷେପଣ
      Posted On: 12 JAN 2018 6:15PM by PIB Bhubaneshwar


    ଇସ୍ରୋର ପୋଲାର ସାଟେଲାଇଟ ଲଞ୍ଚ ଭେଇକିଲ୍ ( PSLV ) ତାହାର 42ତମ ଉଡ଼ାଣରେ ଏକକାଳୀନ 31ଟି ଉପ୍ରଗହକୁ କକ୍ଷପଥରେ ଅବସ୍ଥାପିତ କରିବାରେ ସଫଳ ହୋଇଛି । ଏସବୁ ଉପଗ୍ରହ ମଧ୍ୟରେ 710 କିଲୋଗ୍ରାମ ଓଜନର ରିମୋଟ ସେନ୍ସିଂ କାର୍ଟୋସାଟ - 2 ଓ ଅନ୍ୟାନ୍ୟ 30ଟି ଉପଗ୍ରହ ଅଛି । ଶ୍ରୀହରିକୋଟାର ସତୀଶ ଧାୱନ ମହାକାଶ କେନ୍ଦ୍ରରୁ ଆଜି ଏହାର ଉତକ୍ଷେପଣ ହୋଇଛି । ପିଏସଏଲଭିର ଏହି ଉଡ଼ାଣକୁ PSLV-C40 କୁହାଯାଉଛି ।


    ମହାକାଶ କେନ୍ଦ୍ରର ପ୍ରଥମ ଲଞ୍ଚ ପ୍ୟାଡରୁ ସକାଳ 9ଟା 29 ମିନିଟରେ ପିଏସଏଲଭି ଉଡ଼ାଣ ଭରିଥିଲା । ଉଡ଼ାଣ ଆରମ୍ଭର 16 ମିନିଟ 37 ସେକେଣ୍ଡ ମଧ୍ୟରେ ଉପଗ୍ରହଗୁଡ଼ିକ ବିଷୁବ ରେଖାର 503 କିଲୋମିଟର ଓ 97.55 ଡିଗ୍ରୀ କକ୍ଷରେ ପହଂଚିପାରିଥିଲା । ଏହାପରେ 7 ମିନିଟ ମଧ୍ୟରେ କାର୍ଟୋସାଟ - 2 ସିରିଜ୍ ଉପଗ୍ରହ , INS-1C ଏବଂ ଅନ୍ୟ 28 ଟି ଉପଗ୍ରହ ଗୋଟିଏ ପରେ ଗୋଟିଏ ପିଏସଏଲଭିରୁ ବିଚ୍ଛିନ୍ନ ହୋଇଥିଲେ । PSLV-C40 ର ଚତୁର୍ଥ ପର୍ଯ୍ୟାୟରେ ଦୁଇଥର ଛୋଟ ବିସ୍ଫୋରଣ କରାଯାଇଥିଲା , ଯଦ୍ୱାରାକି ଭାରତର ମାଇକ୍ରୋସାଟ୍ ସଫଳତାର ସହ ବିଚ୍ଛିନ୍ନ ହୋଇ 365 କିଲୋମିଟର ଉଚ୍ଚ କକ୍ଷପଥରେ ଅବସ୍ଥାପିତ ହୋଇପାରିଥିଲା ।


    ପିଏସଏଲଭିରୁ ବିଚ୍ଛିନ୍ନ ହେବା ପରେ କାର୍ଟୋସାଟ୍ - 2 ସିରିଜ୍ ଉପଗ୍ରହକୁ ବେଙ୍ଗାଲୁରୁସ୍ଥିତ ଇସ୍ରୋର ଟେଲିମାଟ୍ରି ଟ୍ରାକିଂ ଆଣ୍ଡ କମାଣ୍ଡ ନେଟୱର୍କ ( ଇସଟ୍ରାକ୍ ) ନିୟନ୍ତ୍ରଣ କରିବା ଆରମ୍ଭ କରିଥିଲା । ଆସନ୍ତା ଦିନରେ ଏହି ଉପଗ୍ରହ ସମ୍ପୂର୍ଣ୍ଣ କାର୍ଯ୍ୟକ୍ଷମ ହୋଇ କଳାଧଳା ଏବଂ ରଙ୍ଗୀନ ରିମୋଟ ସେନ୍ସିଂ ତଥ୍ୟ ପଠାଇବା ଆରମ୍ଭ କରିବ ।


    11 କିଲୋଗ୍ରାମ ବିଶିଷ୍ଟ INS-1C ଏବଂ 100 କିଲୋଗ୍ରାମ ଓଜନର ମାଇକ୍ରୋସାଟକୁ ମଧ୍ୟ ବେଙ୍ଗାଲୁରୁସ୍ଥିତ ଇସଟ୍ରାକ୍ ସ୍ୱୟଂ ଭାବେ ନିୟନ୍ତ୍ରଣ କରୁଛି । ଉତକ୍ଷେପଣ ହୋଇଥିବା ଅନ୍ୟ 28 ଟି ଉପଗ୍ରହ କାନାଡା , ଫିନଲାଣ୍ଡ , ଫ୍ରାନ୍ସ , କୋରିଆ ରିପବ୍ଲିକ , ବ୍ରିଟେନ ଏବଂ ଯୁକ୍ତରାଷ୍ଟ୍ର ଆମେରିକାର ।


    ଆଜି ପର୍ଯ୍ୟନ୍ତ ପିଏସଏଲଭି 51ଟି ଭାରତୀୟ ଉପଗ୍ରହ ଏବଂ 237 ଟି ବିଦେଶୀ ଉପଗ୍ରହକୁ ମହାକାଶକୁ ପଠାଇବାରେ ସଫଳ ହୋଇଛି ।


    *************

    
    
    (Release ID: 1516632) Visitor Counter : 8