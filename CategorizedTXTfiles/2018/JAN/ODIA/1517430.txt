      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଅହମ୍ମଦାବାଦର ଦେଓ ଢୋଲେରା ଗ୍ରାମରେ ଆଇ-କ୍ରିଏଟ କେନ୍ଦ୍ରର ଉଦ୍ଘାଟନ ଅବସରରେ ପ୍ରଧାନମନ୍ତ୍ରୀଙ୍କ ଉଦ୍ବୋଧନ
      Posted On: 17 JAN 2018 6:25PM by PIB Bhubaneshwar


    ମହାମହିମ , ଇସ୍ରାଏଲର ପ୍ରଧାନମନ୍ତ୍ରୀ ଶ୍ରୀମାନ ବେଞ୍ଜାମିନ ନେତାନ୍ୟାହୁ ,


    ଶ୍ରୀମତୀ ସାରା ନେତାନ୍ୟାହୁ ,


    ଗୁଜରାଟର ମୁଖ୍ୟମନ୍ତ୍ରୀ ଶ୍ରୀମାନ ବିଜୟ ରୂପାଣୀ ମହାଶୟ ,


    ଉପମୁଖ୍ୟମନ୍ତ୍ରୀ ଶ୍ରୀ ନିତିନ ପଟେଲ ମହାଶୟ ,


    ଆଇ-କ୍ରିଏଟ ସହିତ ଯୋଡ଼ି ହୋଇଥିବା ସମସ୍ତ ବୁଦ୍ଧିଜୀବୀ , ନବସୃଜନକାରୀ , ଗବେଷକ ଛାତ୍ର , ଅଧିକାରୀବୃନ୍ଦ ଏବଂ ଏଠାରେ ଉପସ୍ଥିତ ଭାଇ ଓ ଭଉଣୀମାନେ ଏବଂ ମୋର ଯୁବକ ବନ୍ଧୁଗଣ ।


    ମୁଁ ଖୁସି ଅନୁଭବ କରୁଛି କି ଆଜି ଇସ୍ରାଏଲର ପ୍ରଧାନମନ୍ତ୍ରୀଙ୍କ ଉପସ୍ଥିତିରେ ଦେଶର ଯୁବ ନବସୃଜନକାରୀମାନଙ୍କୁ ସମର୍ପିତ ଏହି ସଂସ୍ଥାନର ଲୋକାର୍ପଣ ହେଉଛି । ମୁଁ ଶ୍ରୀ ନେତାନ୍ୟାହୁଙ୍କ ନିକଟରେ ବହୁତ କୃତଜ୍ଞ । ସେ ଗୁଜରାଟ ଆସିବାର ନିମନ୍ତ୍ରଣ ସ୍ୱୀକାର କଲେ ଆଉ ପରିବାର ସହିତ ଆସିଲେ । ଏହି କାର୍ଯ୍ୟକ୍ରମକୁ ଆସିବା ପୂର୍ବରୁ ଆମେ ସାବରମତୀ ଆଶ୍ରମ ଯାଇଥିଲୁ , ଯେଉଁଠାରେ ପୂଜ୍ୟ ବାପୁଙ୍କୁ ଶ୍ରଦ୍ଧାଞ୍ଜଳି ଦେବାର ସୁଯୋଗ ମିଳିଲା ।


    ଯେତେବେଳେ ମୁଁ ଗତବର୍ଷ ଇସ୍ରାଏଲ ଯାଇଥିଲି , ସେତେବେଳେ ଏହି ମନୋଭାବ ନେଇ କରି ଯାଇଥିଲି ଏହି ସଂସ୍ଥାର ଇସ୍ରାଏଲ ସହିତ ଆହୁରି ଅଧିକ ଦୃଢ଼ ସମ୍ପର୍କ ହେବା ଦରକାର , ଆଉ ସେତେବେଳରୁ ହିଁ ମୁଁ ମୋର ବନ୍ଧୁ ଶ୍ରୀ ନେତାନ୍ୟାହୁଙ୍କ ଭାରତ ଆସିବାର ପ୍ରତିକ୍ଷା କରୁଥିଲି । ମୁଁ ଖୁସି ଯେ ସେ ନା କେବଳ ଗୁଜରାଟ ଆସିଲେ ବରଂ ଆଜି ଆମେ ତାଙ୍କ ଉପସ୍ଥିତିରେ ଏହି ସଂସ୍ଥାର କେମ୍ପସ୍ କୁ ଲୋକାର୍ପଣ କରୁଛେ । ମୁଁ ଶ୍ରୀ ନେତାନ୍ୟାହୁ ଏବଂ ତାଙ୍କ ସହିତ ପ୍ରତିନିଧି ମଣ୍ଡଳୀରେ ଆସିଥିବା ଅନ୍ୟ ସଦସ୍ୟଙ୍କୁ ଆଉ ଥରେ ସ୍ୱାଗତ କରୁଛି ଏବଂ ସେମାନଙ୍କ ନିକଟରେ କୃତଜ୍ଞତା ଜ୍ଞାପନ କରୁଛି ।


    ଆଜି ଆମେ ଯେତେବେଳେ ଏହି ଆଇ-କ୍ରିଏଟ ଲୋକାର୍ପଣ କରୁଛେ ତ ମୁଁ ସ୍ୱର୍ଗୀୟ ପ୍ରଫେସର ଏନ.ବି.ବସାନୀଙ୍କୁ ସ୍ୱରଣ କରିବାକୁ ଚାହିଁବି । ମୋର ସ୍ପଷ୍ଟଭାବେ ମନେ ଅଛି କି ଯେତେବେଳେ ଏଠାରେ ଆଇ-କ୍ରିଏଟର ପରିକଳ୍ପନା କରାଗଲା ତ ତାହାକୁ ସମ୍ପୁର୍ଣ୍ଣ ସ୍ୱରୂପ ଦେବାର ଦାୟିତ୍ୱ ପ୍ରାରମ୍ଭରେ ପ୍ରଫେସର ବସାନୀଙ୍କ ପାଖକୁ ଆସିଥିଲା । କିନ୍ତୁ ଦୁର୍ଭାଗ୍ୟବଶତଃ ଦୀର୍ଘ ସମୟ ପର୍ଯ୍ୟନ୍ତ ସେ ଅଚେତ ରହିଲେ , ଆମକୁ ଛାଡ଼ି ଚାଲିଗଲେ । ଆଜି ସେ ଆମମାନଙ୍କ ମଧ୍ୟରେ ନାହାଁନ୍ତି , କିନ୍ତୁ ପ୍ରାରମ୍ଭିକ ସମୟରେ ତାଙ୍କର ଯେଉଁ ପ୍ରୟାସ ଥିଲା ଆଉ ପରବର୍ତ୍ତୀ ସମୟରେ କାର୍ଯ୍ୟକ୍ରମ ଯୋଡି ହୋଇଗଲା କି ଆଜି ଆମେ ସମସ୍ତେ ଆଇ-କ୍ରିଏଟକୁ ଏହି ଭବ୍ୟ ରୂପରେ ଦେଖିପାରୁଛେ ।


    କୃଷକ ଏକ ଛୋଟିଆ ଚାରା ଲଗାଇଥାଏ ତ ଆଗାମୀ କେତେ ପିଢି ସେହି ବିଶାଳ ବୃକ୍ଷର ଫଳ ପାଇ ଚାଲନ୍ତି ଆଉ କୃଷକର ଆତ୍ମା ଯେ କୌଣସି ଜାଗାରେ ଥାଏ , ଏହା ଦେଖିକରି ନିଶ୍ଚିତ ଭାବେ ଆନନ୍ଦିତ ହୋଇଥାଏ । ଆଜି ଆଇ-କ୍ରିଏଟର ଲୋକାର୍ପଣରେ ଆମ ସମସ୍ତେ ସେହି ଖୁସି ଅନୁଭବ କରିପାରୁଛେ କି ଯେଉଁ ଛୋଟିଆ ଚାରା ଲାଗିଥିଲା , ଆଜି ତାହା ବଟବୃକ୍ଷ ଭାବେ ଉଭା ହୋଇଥିବା ଦେଖିବାକୁ ମିଳୁଛି ।


    କୌଣସି ଅନୁଷ୍ଠାନର ମହତ୍ୱ ତାହାର ଜନ୍ମ ସମୟରେ ଆକଳନ କରାଯାଇ ନପାରେ । ଆମେ ସମସ୍ତେ ଜାଣୁ କି ଆଜି ଭାରତ ନୁହେଁ , ସମଗ୍ର ବିଶ୍ୱରେ ଔଷଧ କ୍ଷେତ୍ରରେ ଭାରତର ଗୁଜରାଟର ନାଁ ରହିଛି , ଗୁଜରାଟୀମାନଙ୍କର ନାଁ ରହିଛି । କିନ୍ତୁ ବହୁତ କମ ଲୋକଙ୍କୁ ଏହାର ପୃଷ୍ଠଭୂମି କଥା ଜଣାଥିବ । ଆଜିଠାରୁ ପାଖାପାଖି 50-60 ବର୍ଷ ପୂର୍ବେ ଅହମ୍ମଦାବାଦର କିଛି ଦୂରଦ୍ରଷ୍ଟା ଉଦ୍ୟୋଗପତିଙ୍କ ପ୍ରୟାସରେ ଗୋଟିଏ ଫାର୍ମାସୀ କଲେଜ ପ୍ରାରମ୍ଭ ହୋଇଥିଲା , ତାହାର ଶୁଭାରମ୍ଭ ହୋଇଥିଲା ; ଆଉ ତାହା ଦେଶର ପ୍ରଥମ ଫାର୍ମାସୀ କଲେଜ ଥିଲା । ଆଉ ସେହି ଫାର୍ମାସୀ କଲେଜ ଅହମ୍ମଦାବାଦ ଆଉ ସଂପୂର୍ଣ୍ଣ ଗୁଜରାଟରେ ଫାର୍ମାସୀ କ୍ଷେତ୍ରରେ ଏକ ସୁନ୍ଦର ବାତାବରଣ ଠିଆ କରିଦେଲା । ଆମେ ସମସ୍ତେ ଏହି ଆଶା ଆଇ-କ୍ରିଏଟ ଆଉ ଏଠାରୁ ବାହାରୁଥିବା ମୋର ଯୁବକଙ୍କଠାରୁ , ବିଦ୍ୟାର୍ଥୀମାନଙ୍କଠାରୁ ଆଜି ଦେଶ ଆଶା ରଖୁଛି କି ସେମାନେ ନବସୃଜନ କ୍ଷେତ୍ରରେ ଭାରତର ନାମ ସମଗ୍ର ବିଶ୍ୱରେ ଉଜ୍ଜ୍ୱଳ କରିବେ ।


    ମୋର ମନେ ଅଛି ଯେତେବେଳେ କିଛି ବର୍ଷ ପୂର୍ବରୁ ଆଇ-କ୍ରିଏଟ ଆରମ୍ଭ କରାଯାଇଥିଲା ତ ସେହି ସମୟରେ ମଧ୍ୟ ମୁଁ କହିଥିଲି କି ଇସ୍ରାଏଲକୁ ଆଇ-କ୍ରିଏଟ ସହିତ ଯୋଡ଼ିବାକୁ ଚାହୁଁଛି । ମୋର ଉଦ୍ଦେଶ୍ୟ ଏହା ଥିଲା କି ଇସ୍ରାଏଲର ଅନୁଭବର ଲାଭ , ତାହାର ଷ୍ଟାର୍ଟଅପ୍ ପରିବେଶର ଲାଭ ଏହି ସଂସ୍ଥାନକୁ , ଦେଶର ଯୁବକମାନଙ୍କୁ ମିଳୁ । ଇସ୍ରାଏଲର କୌଶଳ ସୃଜନଶୀଳତା ସମଗ୍ର ବିଶ୍ୱକୁ ପ୍ରଭାବିତ କରିଥାଏ ; ବିଶେଷ କରି ଏଭଳି କ୍ଷେତ୍ର ଯାହା ଭାରତର ଆବଶ୍ୟକତା ସହ ଜଡ଼ିତ , ସେଥିରେ ଇସ୍ରାଏଲ ସହିତ ଜଡ଼ିତ ହୋଇ ଭାରତର ନିବେଶକ ମଧ୍ୟ ଲାଭ ଉଠାଇ ପାରିବେ ।


    ଜଳ ସଂରକ୍ଷଣ , କୃଷି ଉତ୍ପାଦନ , କୃଷି ଉତ୍ପାଦର ଦୀର୍ଘ ସମୟ ପର୍ଯ୍ୟନ୍ତ ରକ୍ଷଣାବେକ୍ଷଣ , ଖାଦ୍ୟ ପ୍ରକ୍ରିୟାକରଣ , ମରୁଭୂମିର ଖୁବ କମ୍ ପାଣି ଥିବା ଅଂଚଳରେ ଚାଷ , ସାଇବର ସୁରକ୍ଷା – ଏଭଳି କେତେ ହିଁ ବିଷୟ ରହିଛି , ଯେଉଁଥିରେ ଭାରତ ଆଉ ଇସ୍ରାଏଲର ସହଭାଗିତା ରହିପାରେ ।


    ସାଥୀଗଣ , ଇସ୍ରାଏଲର ଲୋକମାନେ ସମଗ୍ର ଦୁନିଆରେ ପ୍ରମାଣିତ କରିଛନ୍ତି ଯେ ଦେଶର ଆକାର ନୁହେଁ , ଦେଶବାସୀଙ୍କର ସଂକଳ୍ପ ଦେଶକୁ ଆଗକୁ ନେଇଯାଏ , ଉପରକୁ ଉଠାଏ ।


    ମୋତେ ଥରେ ଇସ୍ରାଏଲର ପୂର୍ବ ରାଷ୍ଟ୍ରପତି ଏବଂ ମହାନ ରାଜନୀତିଜ୍ଞ , ଶ୍ରୀମାନ ଶିମୋନ ପେରେଜଙ୍କ ସହିତ ସାକ୍ଷାତ କରିବାର ସୌଭାଗ୍ୟ ପ୍ରାପ୍ତ ହୋଇଥିଲା ଆଉ ତାଙ୍କର ଗୋଟିଏ କଥା ଆଜି ମଧ୍ୟ ମୋର ମନେ ଅଛି । ଶ୍ରୀମାନ ଶିମୋନ ପେରେଜ କହୁଥିଲେ , “ ଆମେ ପ୍ରମାଣିତ କରିଦେବୁ ଯେ ନବସୃଜନର କୌଣସି ସୀମା ନାହିଁ ଏବଂ ପ୍ରତିବନ୍ଧକ ନାହିଁ । ନବସୃଜନ ରାଷ୍ଟ୍ର ଏବଂ ବ୍ୟକ୍ତି ମଧ୍ୟରେ ଆଲୋଚନାକୁ ସମ୍ଭବ କରିଥାଏ । ” ତାଙ୍କର ଏହି କଥା ଆଜି 100 ପ୍ରତିଶତ ସତ ପ୍ରମାଣିତ ହୋଇଛି । ଭାରତ ଏବଂ ଇସ୍ରାଏଲର ଲୋକମାନଙ୍କୁ ଆହୁରି ନିକଟକୁ ଆଣିବାରେ ନବସୃଜନର ବହୁତ ବଡ଼ ଭୂମିକା ରହିଛି ।


    ଭାଇ ଓ ଭଉଣୀମାନେ , ଶ୍ରୀମାନ ଶିମୋନ ପେରେଜ କହିଥିବା ଆଉ ଗୋଟିଏ କଥାକୁ ମୁଁ ଆଜି ଦୋହରାଇବାକୁ ଚାହୁଁଛି । ସେ କହୁଥିଲେ , “ ଯେତେ ବଡ଼ ସ୍ୱପ୍ନ ହେବ , ତା ’ ର ଫଳାଫଳ ମଧ୍ୟ ସେତିକି ବଡ଼ ହେବ । ” ଇସ୍ରାଏଲର ଏହି ଚିନ୍ତାଧାରା ନୋବେଲ ପୁରସ୍କାର ସହିତ ତାହାର ସମ୍ବନ୍ଧକୁ ଦୃଢ଼ କରୁଛି । ଇସ୍ରାଏଲର ବୈଜ୍ଞାନିକଙ୍କୁ ଭିନ୍ନ-ଭିନ୍ନ କ୍ଷେତ୍ରରୁ ମିଳିଥିବା ନୋବେଲ ପୁରସ୍କାର ହେଉଛି ଏହି କଥାର ପ୍ରମାଣ ।


    ଭାଇ ଓ ଭଉଣୀମାନେ , ପ୍ରସିଦ୍ଧ ବୈଜ୍ଞାନିକ ଆଲବର୍ଟ ଆଇନଷ୍ଟାଇନଙ୍କର ସେତିକି ହିଁ ପ୍ରସିଦ୍ଧ କଥା ରହିଛି “ କଳ୍ପନା ହେଉଛି ଜ୍ଞାନ ଅପେକ୍ଷା ମହତ୍ୱପୂର୍ଣ୍ଣ । ” ଏହି କଳ୍ପନା-ଏଇ ସ୍ୱପ୍ନ , ଏହି କଳ୍ପନା ହିଁ ଆମକୁ ନୂତନ ଶିଖରକୁ ନେଇଯାଏ । ଏହି ସ୍ୱପ୍ନଗୁଡ଼ିକୁ , ଆଉ ଏହି ସ୍ୱପ୍ନଗୁଡ଼ିକୁ କେବେ ହେଲେ ମଧ୍ୟ ମରିବାକୁ ଦେବା ନାହିଁ । ଏହି ସ୍ୱପ୍ନଗୁଡ଼ିକୁ କେବେ ହେଲେ ସ୍ଥାଣୁ ହେବାକୁ ଦେବା ନାହିଁ । ପିଲାମାନଙ୍କର ଜିଜ୍ଞାସୁ ମନୋବୃତ୍ତି ପୋଷଣର ଦାୟିତ୍ୱ ହେଉଛି ଆମ ସମସ୍ତଙ୍କର । ସଙ୍କୋଚ , ଏ ହେଉଛି ନବସୃଜନର ଶତ୍ରୁ । ଆପଣ ଆପଣଙ୍କ ଆଖପାଖରେ ଛୋଟ ପିଲାମାନଙ୍କୁ ଧ୍ୟାନର ସହ ଦେଖନ୍ତୁ । ଯଦି ଆପଣ ତାଙ୍କୁ କହିବେ କି ଶୀଘ୍ର ଶୋଇବାର ଅଛି , ସେ ସଙ୍ଗେସଙ୍ଗେ ପଚାରନ୍ତି , କାହିଁକି ଶୋଇବା ଦରକାର ? ଯଦି ଆପଣ ତାଙ୍କୁ କହିବେ କି ମୋତେ ଏହି ସଙ୍ଗୀତ ପସନ୍ଦ ତ ସେ ସଙ୍ଗେସଙ୍ଗେ ପଚାରନ୍ତି , ଆପଣଙ୍କୁ ଏହି ସଙ୍ଗୀତ କାହିଁକି ପସନ୍ଦ ? ଥରେ ଗଣିତର ଗୋଟିଏ ଶ୍ରେଣୀରେ ଅଧ୍ୟାପକ ବୁଝାଇଲେ କି ଯଦି ତିନୋଟି ଫଳ ଅଛି ଆଉ ତିନି ଜଣ ଛାତ୍ରଙ୍କୁ ଦିଆଯାଏ ତ ପ୍ରତ୍ୟେକଙ୍କୁ ଗୋଟିଏ ଫଳ ମିଳିବ , ଆଉ ଯଦି ଛଅଟି ଫଳ ଅଛି ଆଉ ଛଅଜଣ ଛାତ୍ରଙ୍କୁ ଦିଆଯାଏ , ତା ’ ହେଲେ ମଧ୍ୟ ପ୍ରତ୍ୟେକଙ୍କୁ ଗୋଟିଏ ଫଳ ମିଳିବ । ପୁଣି ଶିକ୍ଷକ କହିଲେ କି ଅର୍ଥାତ ଯେତିକି ଫଳ ଥିବ ସେତିକି ହିଁ ଛାତ୍ର ଥିବେ ତ ପ୍ରତ୍ୟେକଙ୍କୁ ଗୋଟିଏ ଫଳ ମିଳିବ । ସେତିକି ବେଳେ ଗୋଟିଏ ଛାତ୍ର ଠିଆ ହେଲା ଆଉ ସେ ଶିକ୍ଷକଙ୍କ ଆଖିରେ ଆଖି ମିଶାଇ ତାଙ୍କୁ ପଚାରିଲା କି ଯଦି ଛାତ୍ର ଶୂନ ଅଛନ୍ତି ଆଉ ଫଳ ମଧ୍ୟ ଶୂନ ଅଛି ତା ’ ହେଲେ ମଧ୍ୟ କ ’ ଣ ପ୍ରତ୍ୟେକ ଛାତ୍ରଙ୍କୁ ଗୋଟିଏ ଫଳ ମିଳିବ ? ଏହା ଶୁଣି ପୂରା ଶ୍ରେଣୀ ହସିବାକୁ ଲାଗି ପଡ଼ିଲେ । ଶିକ୍ଷକ ମଧ୍ୟ ସେହି ପିଲାକୁ ଦେଖିବାକୁ ଲାଗିଲେ । କିନ୍ତୁ ଆପଣ ଜାଣି ଖୁସି ହେବେ ସେହି ପିଲା ଆଉ କେହି ନଥିଲେ । କହନ୍ତି କି ସେ ଛାତ୍ର ଗଣିତର ଜ୍ଞାନୀ , ମହାନ ଜ୍ଞାନୀ , ଶ୍ରୀନିବାସ ରାମାନୁଜନ ଥିଲେ ଆଉ ସେହି ଗୋଟିଏ ପ୍ରଶ୍ନ ଗଣିତର ଏକ ମହତ୍ୱପୂର୍ଣ୍ଣ ପ୍ରଶ୍ନକୁ ସ୍ପଷ୍ଟ କରିଥିଲା ଯେ କ ’ ଣ ଶୂନକୁ ଶୂନ ସହିତ ହରଣ କଲେ ଉତ୍ତର ଏକ ହୋଇ ପାରିବ କି ?


    ଆମର ଯୁବକଙ୍କ ପାଖରେ ଶକ୍ତି ମଧ୍ୟ ଅଛି , ଉତ୍ସାହ ମଧ୍ୟ ଅଛି । ତାଙ୍କୁ ଦରକାର ସାମାନ୍ୟ ପ୍ରୋତ୍ସାହନ , ସାମାନ୍ୟ ସହଭାଗିତା , ସମାନ୍ୟ ନେଟୱର୍କ , ସାମାନ୍ୟ ଆନୁଷ୍ଠାନିକ ସହଯୋଗ । ଯେତେବେଳେ ଏହି ଟିକେ-ଟିକେ ଯୁବକମାନଙ୍କ ନବସୃଜନ ଦ୍ୱାରା ମିଳିଥାଏ ତ ବଡ଼-ବଡ଼ ଫଳାଫଳ ମିଳିବା ସୁନିଶ୍ଚିତ ହୋଇଥାଏ । ଆଜି ଆମେ ଦେଶରେ ସମସ୍ତ ବ୍ୟବସ୍ଥାକୁ ନବସୃଜନ ଅନୁକୂଳ କରିବା ଦିଗରେ କାମ କରୁଛୁ । ଆମର ମନ୍ତ୍ର ହେଉଛି ଉତ୍ସୁକତାରୁ ଜନ୍ମ ନେଇଥିବା ବୁଦ୍ଧିମତା , ବୁଦ୍ଧିମତାର ଶକ୍ତିରୁ ସୃଷ୍ଟି ହୋଇଥିବା ଚିନ୍ତାଧାରା , ଚିନ୍ତାଧାରାର ଶକ୍ତିରୁ ହେବ ନବସୃଜନ ଆଉ ନବସୃଜନର ଶକ୍ତିରୁ ତିଆରି ହେବ ଆମର ନିଉ ଇଣ୍ଡିଆ ।


    ସାଥୀଗଣ , ପ୍ରତ୍ୟେକ ବ୍ୟକ୍ତିଙ୍କ ମନରେ , ପ୍ରତ୍ୟେକ ଯୁବକଙ୍କ ମନରେ କିଛି ନା କିଛି ନୂଆ କରିବାର , ନବସୃଜନ କରିବାର ଇଚ୍ଛା ହୋଇଥାଏ । ତାହାର ମନରେ ବିଚାର ଆସେ ଆଉ ଚାଲିଯାଏ । ଯେଉଁ ବିଚାର ଆସେ ତାହା ହେଉଛି ଆପଣଙ୍କର ସମ୍ପତ୍ତି । କିନ୍ତୁ ସେହି ବିଚାର ଚାଲିଯିବା , ହଜିଯିବା , କୌଣସି ଧରଣୀ ଉପରେ ନ ଓହ୍ଲାଇବା ; ମୁଁ ବୁଝୁଛି ତାହା ସମାଜର , ସରକାରଙ୍କର , ବ୍ୟବସ୍ଥାର ହେଉଛି ଅଭାବ । ମୁଁ ଏହି ବ୍ୟବସ୍ଥାକୁ ପରିବର୍ତ୍ତନ କରୁଛି । ଯୁବକମାନଙ୍କର ଚିନ୍ତାଧାରା ଏମିତି ହିଁ ଶେଷ ହୋଇ ନଯାଉ , ଏହାକୁ ଦେଖିବା ହେଉଛି ଆମ ସମସ୍ତଙ୍କର ଦାୟିତ୍ୱ । ଯୁବକମାନେ ନିଜର ସ୍ୱପ୍ନକୁ ସତ କରି ପାରିବେ , ନିଜର ଶକ୍ତିର ପରିଚୟ ସମଗ୍ର ବିଶ୍ୱକୁ ଦେଇ ପାରିବେ ଆଉ ଏଥିପାଇଁ ସାହାଯ୍ୟକାରୀ ସଂସ୍ଥା ଠିଆ କରିବା , ଏହା ହେଉଛି ସରକାର ଆଉ ସମାଜର ଦାୟିତ୍ୱ । ଏହି ଚିନ୍ତାଧାରା ସହିତ ଏହି ଆଇ-କ୍ରିଏଟର ଜନ୍ମ ହୋଇଛି ।


    ମୁଁ ଖୁସି ଯେ ଆଇ-କ୍ରିଏଟ ଦେଶର ଯୁବକମାନଙ୍କୁ ତାଙ୍କର ସ୍ୱପ୍ନ ପୂରଣ କରିବାରେ , ତାଙ୍କର ନବସୃଜନ ଧାରଣାକୁ ସାକାର କରିବା ପାଇଁ ବହୁତ ବଡ଼ ସାହାଯ୍ୟ କରିଛି । ଆଇ-କ୍ରିଏଟର ନବସୃଜନ ଉତ୍ପାଦ ବିଷୟରେ ଯେତେବେଳେ ମୁଁ ଜାଣିଲି , ଆଜି ଦେଖିଲି ମଧ୍ୟ , ମୋତେ ବହୁତ ଆନନ୍ଦ ଲାଗୁଛି । ମୋତେ ଅବଗତ କରାଯାଇଛି କି Bio scan labour କେନ୍ଦ୍ର , spectrums part, Icon ଭଳି ଅନେକ ନବସୃଜନ , ଆଇ-କ୍ରିଏଟ ସାହାଯ୍ୟରେ ସମ୍ଭବ ହୋଇ ପାରିଛି । ଆଉ ସଫଳତାର ପ୍ରଥମ ସର୍ତ୍ତ ହେଉଛି – ସାହସ । ଯିଏ ସାହସ କରିପାରେ ସେ କୌଣସି ମଧ୍ୟ ନିର୍ଣ୍ଣୟ ନେଇ ପାରେ । ଆପଣ ସହମତ ଅଛନ୍ତି ନା ମୋ କଥାରେ ? ସହମତ ଅଛନ୍ତି ନା ଯୁବକମାନେ ? ଯଦି ସାହସ ନାହିଁ ତ ମଣିଷ ନୀତି ନିଷ୍ପତ୍ତି ନିର୍ଣ୍ଣୟ କରି ପାରି ନଥାଏ । ଆଇକ୍ରିଏଟ ମାଧ୍ୟମରେ ନବସୃଜନ କରୁଥିବା ସାହସୀ ଯୁବକମାନଙ୍କୁ ମୁଁ ବହୁତ-ବହୁତ ଶୁଭେଚ୍ଛା ଜଣାଉଛି ।


    ପ୍ରଚଳିତ ପ୍ରଥା ଏବଂ ନବସୃଜନ ମଧ୍ୟରେ ସବୁବେଳେ ଟଣାଓଟରା ଲାଗି ରହିଥାଏ । ଯେତେବେଳେ ମଧ୍ୟ କେହି କିଛି ନୂଆ କରିବାକୁ ଚାହିଁଥାଏ ତ ଗୋଟିଏ ବର୍ଗ ତାହାକୁ ଥଟ୍ଟା କରିଥାଏ , ବିରୋଧ କରିଥାଏ । ଅଧିକାଂଶ ଲୋକ କାଳିଦାସଙ୍କ ‘ ମେଘଦୂତ ’ ଆଉ ‘ ଶକୁନ୍ତଳା ’ ବିଷୟରେ ତ ଜାଣନ୍ତି । କିନ୍ତୁ ବହୁତ କମ ଲୋକଙ୍କୁ ଜଣାଥିବ ଯେ କାଳିଦାସ ପ୍ରଚଳିତ ପ୍ରଥା ଏବଂ ନବସୃଜନ ବିଷୟରେ ଗୋଟିଏ ମଜାଦାର କଥା କହିଛନ୍ତି - ମାଳ ବିକ୍ରା ଗିନ ମିତ୍ରମ୍ - ଯାହାକୁ ସେ ଲେଖିଛନ୍ତି । ସେହି ମାଳ ବିକ୍ରା ଗିନ ମିତ୍ରମ୍ ରେ କାଳିଦାସ କହିଛନ୍ତି-


    ପୁରାଣମିତ୍ୟେବ ନ ସାଧୁ ସର୍ବଂ ନ ଚପି କାବ୍ୟଂ ନବମିତ୍ୟବଦ ୟ ମ ।


    ସନ୍ଥଃ ପରୀକ୍ଷାନ୍ୟତ ରୁଦ୍ର ଜନ୍ତୋ ମୂଢଃ ପରପ୍ରତ୍ୟୟନେୟ ବୁଦ୍ଧିଃ । ।


    ଅର୍ଥାତ କେବଳ ଏଥିପାଇଁ କୌଣସି ଜିନିଷ ପୁରୁଣା ହୁଏ , ଆବଶ୍ୟକ ନୁହେଁ କି ସେ ଭଲ ହୋଇଥିବ । ଏହି ପ୍ରକାରରେ କୌଣସି ଜିନିଷ ନୂଆ ହୋଇଥିବ ତ ଜରୁରୀ ନୁହେଁ କି ସେ ଖରାପ ହୋଇଥିବ । ବୁଦ୍ଧିମାନ ବ୍ୟକ୍ତି ପ୍ରତ୍ୟକ ଜିନିଷର ଗୁଣ ଆଧାରରେ ତଉଲିଥାଏ ଆଉ ମୁର୍ଖ , ଅନ୍ୟମାନଙ୍କର କହିବା ଆଧାରରେ ନିଜ ମନକୁ ସ୍ଥିର କରିଥାଏ । ଶତାବ୍ଦୀ ପୂର୍ବରୁ କାଳିଦାସ ଏହା କହିଯାଇଛନ୍ତି ଆଉ କେତେ ସୁନ୍ଦର ଭାବେ ପଚଳିତ ପ୍ରଥା ଏବଂ ନବସୃଜନ ମଧ୍ୟରେ ଥିବା ଟଣାଓଟରାର ସମାଧାନ କରି ଦେଇଛନ୍ତି ।


    ସାଥୀଗଣ , ଏହା ହେଉଛି ଆମର ବୈଜ୍ଞାନିକଙ୍କ କ୍ଷମତା କି ଯେତେ ଟଙ୍କାରେ ହଲିଉଡରେ ବିଜ୍ଞାନ ଆଧାରିତ କାଳ୍ପନିକ ଚଳଚ୍ଚିତ୍ର ତିଆରି ହେଉଛି , ସେଥିରୁ ମଧ୍ୟ କମ୍ ଅର୍ଥ ଖର୍ଚ୍ଚରେ ଆମେ ବାସ୍ତବ ମଙ୍ଗଳଯାନ , ବାସ୍ତବ ମଙ୍ଗଳଗ୍ରହରେ ମଧ୍ୟ ପଂହଚିଯାଇ ପାରୁଛେ , ତାହା ଆମର ବୈଜ୍ଞାନିକମାନେ ସିଦ୍ଧ କରିଛନ୍ତି । ଏବେ ଚାରି ଦିନ ପୂର୍ବରୁ ହିଁ ଇସ୍ରୋ ଉପଗ୍ରହ ଉତକ୍ଷେପଣ କ୍ଷେତ୍ରରେ ଶତକ ହାସଲ କରିଛନ୍ତି , ଆଉ ଏଭଳି ସଫଳତା ଏପରି ହିଁ ଆସି ନଥାଏ । ଏହା ପଛରେ ନିଷ୍ଠା ଦରକାର , ପରିଶ୍ରମ ଦରକାର , ଯେଉଁ ସ୍ୱପ୍ନର ଉଚ୍ଚତାକୁ ଉଡିବା ଦରକାର , ସେହି ଉର୍ଜ୍ଜା ଭାରତୀୟ ଯୁବକଙ୍କ ଭିତରେ ଖୁନ୍ଦି ହୋଇ ରହିଛି ଆଉ ଏହା ମୁଁ ଦିନ-ରାତି ଅନୁଭବ କରୁଛି ।


    ଭାଇ ଓ ଭଉଣୀମାନେ , ଆପଣମାନେ ଦେଖିଛନ୍ତି ଆଇ-କ୍ରିଏଟର ଯେଉଁ ‘ ଆଇ ’ ରହିଛି ତାହା ଛୋଟ ଅକ୍ଷରରେ ରହିଛି । ଯେତେବେଳେ ଆଇ-କ୍ରିଏଟର ନାମ ସ୍ଥିର ହେଉଥିଲା ତ ଆଇକୁ ଛୋଟ କାହିଁକି ରଖାଗଲା , ତାହା ପଛରେ ଏକ କାରଣ ରହିଛି । ସାଥୀଗଣ , ସୃଜନଶୀଳତାର ସବୁଠାରୁ ବଡ଼ ପ୍ରତିବନ୍ଧକ ହୋଇଥାଏ ଆଇ ବଡ଼ ହେବା । ସୃଜନଶୀଳତା ସହିତ ଯଦି ଆଇ କେପିଟାଲ(ବଡ଼ ଅକ୍ଷର) ହୋଇଥାଏ , ବଡ଼ ହୋଇଥାଏ , ତ ତାହାର ଅର୍ଥ ହେଉଛି ଅହମ୍ ଆଉ ଅହଂକାର ପ୍ରତିବନ୍ଧକ ସାଜି ଆସିଥାଏ ଆଉ ଏଥିପାଇଁ ଆରମ୍ଭରୁ ହିଁ ଏହି ସଂସ୍ଥାକୁ , ଏଠାର ସୃଜନଶୀଳତାକୁ ଅହମ୍ ଆଉ ଅହଂକାରରୁ ମୁକ୍ତ ରଖାଯାଇଛି । କିନ୍ତୁ ଏଥିରେ ଆଉ ଗୋଟିଏ କଥା ମହତ୍ୱପୂର୍ଣ୍ଣ ଥିଲା । ସୃଜନଶୀଳତାର ଆରମ୍ଭ ଛୋଟ ଆଇରୁ ହେଲା କିନ୍ତୁ ସ୍ୱପ୍ନ ବଡ଼ ଆଇ ର ରଖାଗଲା ଅର୍ଥାତ ବ୍ୟକ୍ତିଗତରୁ ଆରମ୍ଭ କରି ଆଇ ରୁ ଇଣ୍ଡିଆ ପର୍ଯ୍ୟନ୍ତ ପହଂଚିବା । ଆମର ଲକ୍ଷ୍ୟ ଥିଲା ଛୋଟ ଆଇରୁ ବଡ଼ ଆଇ ପର୍ଯ୍ୟନ୍ତ ବହୁତ ବଡ଼ ଲମ୍ଫ ଲଗାଇବା । ଗୋଟିଏ ମଣିଷରୁ ଆରମ୍ଭ ହୋଇ ସମଗ୍ର ହିନ୍ଦୁସ୍ଥାନରେ ଖେଳାଇ ହୋଇଯିବା ।


    ଆଜି ଆବଶ୍ୟକତା ହେଉଛି କି ଆମର ଯୁବକ ଦେଶର ସାମ୍ନାରେ ଛୋଟ ସମସ୍ୟାଗୁଡ଼ିକରୁ ମୁକ୍ତି ପାଇଁ ନବସୃଜନ କରିବା । ନିର୍ବିକାର ଭାବେ ନବସୃଜନ ହେବା ଦରକାର । ସାଧାରଣ ମନୁଷ୍ୟର ଜୀବନରେ ଗୁଣବତାକୁ ଅତି କମ୍ ଖର୍ଚ୍ଚରେ କିଭଳି ଉନ୍ନତ କରାଯାଇ ପାରୁଛି , ଏଥିପାଇଁ ନବସୃଜନ କରନ୍ତୁ । ଯଦି ମ୍ୟାଲେରିଆ ବିପଦଜ୍ଜନକ ହେଉଛି ତ ଆମକୁ ଆବିଷ୍କାର କରିବାକୁ ପଡ଼ିବ-ମ୍ୟାଲେରିଆରେ ଗରିବରୁ ଗରିବ ପରିବାର କିଭଳି ରକ୍ଷା ପାଇବେ ? ଏଭଳି କେଉଁ ପ୍ରକାରର ବ୍ୟବସ୍ଥା ଠିଆ କରାଇବା ? ଯଦି ଟିବି ଦ୍ୱାରା ଅସୁବିଧା ହେଉଛି , ଯଦି ରକ୍ତହୀନତା ଯୋଗୁଁ ଅସୁବିଧା ହେଉଛି , ଯଦି ଅପରିଷ୍କାର ଯୋଗୁଁ ଅସୁବିଧା ହେଉଛି । ଆମେ ଆବର୍ଜନା ଦେଖୁଛେ , ଖାଦ୍ୟ ନଷ୍ଟ ହେବା ଦେଖୁଛେ , କୃଷି ଉତ୍ପାଦନ ନଷ୍ଟ ହେବା ଦେଖୁଛେ । ମୁଁ ବୁଝି ପାରୁଛି କି ଏହି ସମସ୍ୟାଗୁଡ଼ିକର ସମାଧାନ ପାଇଁ ନବସୃଜନ ହେବା ଆବଶ୍ୟକ ।


    ଆଜି ଦେଶରେ ସ୍ୱଚ୍ଛଭାରତର ଏକ ବହୁତ ବଡ଼ ଅଭିଯାନ ଚାଲୁ ରହିଛି । ସ୍ୱଚ୍ଛତାକୁ ନେଇ କରି କ ’ ଣ ଆମେ ନୂଆ-ନୂଆ ନବସୃଜନ କରି ପାରିବା କି ? ଆବର୍ଜନାରୁ ସମ୍ପଦ , ଏହି ଗୋଟିଏ ବିଷୟରେ ନବସୃଜନର ଅପାର ସମ୍ଭାବନା ରହିଛି । ଦେଶରେ ନବସୃଜନ , ସୃଜନଶୀଳତା , ଉଦ୍ୟୋଗୀତା ଏବଂ ଟେକ୍ନୋଲଜିର ଉନ୍ନତି ପାଇଁ ଏହି ପ୍ରକାରର ଦୃଷ୍ଟିକୋଣ ଏବଂ ଆଇ-କ୍ରିଏଟ ଭଳି ସମର୍ପିତ ସଂସ୍ଥାଗୁଡ଼ିକ ହେଉଛି ଦେଶ ପାଇଁ ବହୁତ ଆବଶ୍ୟକ ।


    ଏହାକୁ ଧ୍ୟାନରେ ରଖି କେନ୍ଦ୍ର ସ୍ତରରେ ଷ୍ଟାର୍ଟଅପ୍ ଇଣ୍ଡିଆ , ଷ୍ଟାଣ୍ଡ୍ ଅପ୍ ଇଣ୍ଡିଆ , ମୁଦ୍ରା ଭଳି ଅନେକ ଯୋଜନାଗୁଡ଼ିକ ଚାଲୁ ରହିଛି । ସରକାର ଅଟଳ ନବସୃଜନ ମିଶନ ଅଧୀନରେ ସାରା ଦେଶରେ 2,400 ରୁ ଅଧିକ ଅଟଳ ଟିଙ୍କରିଂ ଲେବକୁ ମଞ୍ଜୁରି ଦେଇଛୁ । ଆମର ପ୍ରୟାସ ହେଉଛି କି ସ୍କୁଲ ସ୍ତରରୁ ବିଦ୍ୟାର୍ଥୀମାନଙ୍କ ମଧ୍ୟରେ ଯେଉଁ ନବସୃଜନ ଚିନ୍ତାଧାରା ଅଛି , ତାହାକୁ ପୂରଣ କରିବା ପାଇଁ ଆଧୁନିକ ପରିବେଶରେ ନୂତନ ପରୀକ୍ଷଣ କରିବା ପାଇଁ ସାରା ଦେଶରେ ଏକ ଅଭିନବ ମଞ୍ଚ ପ୍ରସ୍ତୁତ କରାଯାଉ ।


    ବିଗତ ବର୍ଷ ମୋର ଇସ୍ରାଏଲ ଯାତ୍ରା ସମୟରେ ଆମେ 40 ନିୟୁତ ଆମେରିକୀୟ ଡଲାରର ଏକ ପାଣ୍ଠି ସ୍ଥାପନା କରିଛୁ ଯାହା ଭାରତ ଏବଂ ଇସ୍ରାଏଲର ଏକ ମିଳିତ ଭାଗିଦାରୀ ହେବ । ଏହାଦ୍ୱାରା ଦୁଇ ଦେଶର ବୁଦ୍ଧିମତାକୁ ବୈଷୟିକ ନବସୃଜନ ଦିଗରେ କିଛି ନୂଆ କରିବାରେ ସାହାଯ୍ୟ ମିଳିବ । ଏହି ମିଳିତ ଭାଗିଦାରୀରେ ଖାଦ୍ୟାନ୍ନ , ପାଣି , ସ୍ୱାସ୍ଥ୍ୟ ସେବା ତଥା ଶକ୍ତି କ୍ଷେତ୍ରରେ ବିଶେଷ ଧ୍ୟାନ ଦିଆଯିବ । ଆମେ ମଧ୍ୟ ନବସୃଜନ ସେତୁର ପରିକଳ୍ପନା ମଧ୍ୟ କରିଛୁ । ଯାହା ଦ୍ୱାରା ଦୁଇ ଦେଶର ଷ୍ଟାର୍ଟ ଅପ୍ ମଧ୍ୟରେ ଆଦାନ ପ୍ରଦାନ ହେବ ।


    ମୁଁ ଖୁସି ଯେ ଏହି ପ୍ରକ୍ରିୟା ଦ୍ୱାରା ନବସୃଜନ ଆହ୍ୱାନର ମାଧ୍ୟମରେ କିଛି ବିଜେତା ମନୋନୀତ ହୋଇଛନ୍ତି ଆଉ ଆଜି ସେମାନଙ୍କୁ ଷ୍ଟାର୍ଟ ଅପ୍ ପୁରସ୍କାର ମଧ୍ୟ ଦିଆଯାଇଛି । ଏବେ ଆପଣମାନେ ଦେଖିଲେ-ଇସ୍ରାଏଲର ଦଳ ଆଉ ଭାରତର ଦଳ-ଉଭୟ ଏବେ ମଞ୍ଚ ଉପରକୁ ଆସିଥିଲେ । ଭାରତ-ଇସ୍ରାଏଲ ନବସୃଜନ ସେତୁ ହେଉଛି ଏକ ଅନ୍ ଲାଇନ୍ ମଞ୍ଚ । ଆଗାମୀ ଦିନରେ ଦୁଇ ଦେଶର ଷ୍ଟାର୍ଟଅପ୍ ମଧ୍ୟରେ ଏହା ବହୁତ ବଡ଼ ଯୋଗସୂତ୍ର ଭାବେ ବିକଶିତ ହେବ ।


    ଦୁଇଦିନ ପୂର୍ବେ ଯେତେବେଳେ ଦିଲ୍ଲୀରେ ଦୁଇ ଦେଶର ସିଇଓ ମାନଙ୍କର ବୈଠକ ଅନୁଷ୍ଠିତ ହେଉଥିଲା , ସେତେବେଳେ ସେଠାରେ ମଧ୍ୟ ଆମେ ଏହି ପ୍ରୟାସକୁ ସମର୍ଥନ ଦେବାକୁ କହିଥିଲୁ । ସାଥୀଗଣ , ଭାରତ ପାଖରେ ଅସୀମିତ ସାମୁଦ୍ରିକ ଶକ୍ତି ରହିଛି । 7,500 କିଲୋମିଟରରୁ ଅଧିକ ଦୀର୍ଘ ଆମର ସମୁଦ୍ର ଉପକୂଳ , 1,300 ପାଖାପାଖି ଛୋଟ-ବଡ଼ ଦ୍ୱୀପ ଆଉ କେତେଗୁଡ଼ିଏ ଦ୍ୱୀପ ତ ମଧ୍ୟ ସିଙ୍ଗାପୁରଠାରୁ ମଧ୍ୟ ବଡ଼ । ପ୍ରାୟ 25 ଲକ୍ଷ ବର୍ଗ କିଲୋମିଟରର ସ୍ୱତନ୍ତ୍ର ଅର୍ଥନୈତିକ ଜୋନ୍-ଏହା ହେଉଛି ଆମର ଏପରି ଏକ ଶକ୍ତି ଯାହାର କୌଣସି ମୁକାବିଲା ନାହିଁ । ଏହି ଶକ୍ତିର ବ୍ୟବହାର ଦେଶର ପ୍ରଗତିରେ ଆହୁରି ଅଧିକ ହୋଇ ପାରିବ , ଏଥିପାଇଁ ନୂଆ-ନୂଆ ନବସୃଜନର ଆବଶ୍ୟକତା ରହିଛି । ନୂତନ ନବସୃଜନ , ନୀଳ ବିପ୍ଳବ ପାଇଁ ନୂତନ ଶକ୍ତି ହୋଇ ପାରିବ । ଆମର ମତ୍ସ୍ୟଜୀବୀ ଭାଇ ମାନଙ୍କର ଜୀବନ ବଦଳି ପାରିବ ।


    ମୁଁ ଇସ୍ରାଏଲର ପ୍ରଧାନମନ୍ତ୍ରୀ ମହୋଦୟଙ୍କୁ ଧନ୍ୟବାଦ ଦେଉଛି କି ସେ ଗତ ବର୍ଷ ମୋ ଯାତ୍ରା ସମୟରେ ମୋତେ ସମୁଦ୍ର ଜଳକୁ ଲବଣମୁକ୍ତ ଏବଂ ବ୍ୟବହାର ଉପଯୋଗୀ କରିବା ପାଇଁ ଏକ ମୋଟର ଚାଳିତ ମେସିନ ଦେଖାଇଥିଲେ । ସେ ନିଜେ ଏହାକୁ ଚଳାଇ ମୋତେ ନେଇ ଯାଇଥିଲେ । କେବଳ ଏତିକି ନୁହେଁ , ସେଭଳି ଏକ ଯନ୍ତ୍ର ସେ ଆଜି ନିଜ ସାଥୀରେ ଆଣିଥିଲେ , ତା ’ ର ପ୍ରତ୍ୟକ୍ଷ ପ୍ରଦର୍ଶନ ଏବେ ଆପଣମାନେ ସ୍କ୍ରିନ୍ ରେ ଦେଖିଥିଲେ । ବନସକାଣ୍ଟା ଜିଲ୍ଲାରେ , ସୀମାବର୍ତ୍ତୀ ଏକ ଗାଁରେ ଏହି ନୂତନ ବ୍ୟବସ୍ଥାକୁ କାମରେ ଲଗାଯାଇଛି । ଏହା ଦ୍ୱାରା ବିଏସଏଫ ଘାଟିରେ ମୁତୟନ ଯବାନ ଏବଂ ଆଖପାଖର ଗାଁ ଲୋକଙ୍କୁ ପରିଷ୍କାର ପିଇବା ପାଣି ତ ମିଳିବ , ଭାରତରେ ଏହିଭଳି ଟେକ୍ନୋଲଜିକୁ ପରୀକ୍ଷଣ କରିବାର ସୁଯୋଗ ମିଳିବ ।


    ଭାଇ ଓ ଭଉଣୀମାନେ , ଆପଣମାନଙ୍କୁ ଏହା ଜଣାଇ ମୁଁ ଖୁସି ଅନୁଭବ କରୁଛି କି ଇସ୍ରାଏଲ ସହିତ କୃଷି କ୍ଷେତ୍ରରେ ସହଯୋଗରେ 25 ରୁ 28 ଟି ଉତ୍କର୍ଷ କେନ୍ଦ୍ର ପ୍ରସ୍ତୁତ ହୋଇଛି । ଏହା ଦ୍ୱାରା ଦକ୍ଷତା ବିକାଶ , ସୂଚନା ପ୍ରଦାନ ଏବଂ ଆନୁବଂଶିକ ସମ୍ବଳର ଆଦାନ ପ୍ରଦାନରେ ସହାୟତା ମିଳି ପାରୁଛି । ଏହି ଉତ୍କର୍ଷ କେନ୍ଦ୍ର ମଧ୍ୟରୁ ତିନୋଟି ଆମ ଗୁଜରାଟରେ ସ୍ଥାପିତ ହୋଇଛି । ଏହି କାର୍ଯ୍ୟକ୍ରମ ପରେ ମୁଁ ଏବଂ ପ୍ରଧାନମନ୍ତ୍ରୀ ମହୋଦୟ ସୀମାବର୍ତ୍ତୀ ଅଂଚଳର , ସାବରକଣ୍ଟା ଜିଲ୍ଲାର ଭଦରାଦ ଗାଁ କୁ ଯାଉଛୁ । ସେଠାରେ ମଧ୍ୟ ଇସ୍ରାଏଲର ସହାୟତାରେ କୃଷି କ୍ଷେତ୍ରରେ ଉତ୍କର୍ଷ କେନ୍ଦ୍ର ତିଆରି ହୋଇଛି । ସେଠାରୁ ଆମେ ଭିଡିଓ କନଫରେନ୍ସ ମାଧ୍ୟମରେ କଚ୍ଛରେ ଖଜୁରୀ କୋଳି ବିଷୟରେ ଯେଉଁ ଗବେଷଣା କେନ୍ଦ୍ର ଚାଲୁ ରହିଛି , ତା ସହିତ ମଧ୍ୟ ଆମେ କଥାବାର୍ତ୍ତା କରିବୁ । ଭଦରାଦ କେନ୍ଦ୍ରରେ ଗୁଜରାଟର କୃଷକମାନଙ୍କୁ ପନିପରିବାର ନୂତନ ଚାରା ବିତରଣ କରାଯାଉଛି । ଏହି କେନ୍ଦ୍ରରେ 10 ହଜାର କୃଷକଙ୍କୁ ତାଲିମ ଦିଆଯାଇଛି ଏବଂ 35 ହଜାରରୁ ଅଧିକ କୃଷକ ଏହି କେନ୍ଦ୍ରକୁ ଦେଖିବାକୁ ଆସିଛନ୍ତି । ଏଠାକାର କିଛି ଲୋକଙ୍କୁ ମଧ୍ୟ ଇସ୍ରାଏଲରେ ପ୍ରଶିକ୍ଷଣ ଦିଆଯାଇଛି । ଭାରତ ଏବଂ ଇସ୍ରାଏଲ ମଧ୍ୟରେ ଏହି ସହଯୋଗ , ଏହି ପରସ୍ପର ବିକାଶ ଭାବନା , ଦୁଇ ଦେଶର ଉଜ୍ଜଳ ଭବିଷ୍ୟତ ପାଇଁ ହେଉଛି ବହୁତ ମହତ୍ୱପୂର୍ଣ୍ଣ ।


    ଏକବିଂଶ ଶତାବ୍ଦୀରେ ଦୁଇ ଦେଶର ଏହି ସହଯୋଗ ମାନବସମାଜ ଇତିହାସରେ ନୂତନ ଅଧ୍ୟାୟ ଲେଖିବ । ସାଥୀଗଣ , ଜଣେ-ଅନ୍ୟଜଣଙ୍କର ସଂସ୍କୃତିକୁ ସମ୍ମାନ , ଜଣେ-ଅନ୍ୟଜଣଙ୍କର ପରମ୍ପରାକୁ ସମ୍ମାନ ଦେବା ଆମ ସମ୍ବନ୍ଧକୁ ସବୁବେଳେ ସୁଦୃଢ କରି ଚାଲିବ । କମ୍ ସଂଖ୍ୟାରେ ହେଲେ ମଧ୍ୟ , କିନ୍ତୁ ଇହୁଦୀ ସମୁଦାୟର ଲୋକ ଅହମ୍ମଦାବାଦ ଏବଂ ତା ଆଖପାଖ ଅଂଚଳରେ ଖୁସି ଓ ଆନନ୍ଦରେ ନିଜ ଜୀବନ ବିତାଉଛନ୍ତି । ସେମାନେ ଗୁଜରାଟର ଇତିହାସ ସହିତ , ଗୁଜରାଟର ସଂସ୍କୃତି ସହିତ ମିଳିମିଶି ଯାଇଛନ୍ତି । ଗୁଜରାଟର ଇହୁଦୀ ସମୁଦାୟ ଦେଶର ଅନ୍ୟ ଭାଗରେ ଏବଂ ଇସ୍ରାଏଲରେ ମଧ୍ୟ ନିଜର ସ୍ଥାନ ସୃଷ୍ଟି କରିପାରିଛନ୍ତି । ଭାରତ ଏବଂ ଇସ୍ରାଏଲ ସମ୍ବନ୍ଧର ବିସ୍ତାର ଆହୁରି ବଢୁ , ଏବଂ ସୁଦୃଢ ହେଉ , ଏହି କାମନା ସହିତ ମୁଁ ମୋ ବକ୍ତବ୍ୟ ସମାପ୍ତ କରୁଛି ଏବଂ ଆଜି ଏହି ଅବସରରେ ଆଇ-କ୍ରିଏଟକୁ ସାକାର କରିବାରେ ଯେଉଁ ଲୋକମାନେ ସହଯୋଗ ଦେଇଛନ୍ତି , ସେହି ସମସ୍ତଙ୍କୁ ମୁଁ ବିଶେଷ ଭାବେ ଧନ୍ୟବାଦ ଦେଉଛି ।


    ଶ୍ରୀ ନାରାୟଣ ମୂର୍ତ୍ତି ମହୋଦୟ , ଶ୍ରୀ ଦିଲୀପ ସିଂଘୱୀ ମହୋଦୟଙ୍କ ସହିତ ସମସ୍ତ ମହାନୁଭବମାନେ ଆଇ-କ୍ରିଏଟକୁ ନିର୍ମାଣ କରିବାରେ ବଡ଼ ଭୂମିକା ତୁଲାଇଛନ୍ତି , ନିଜର ବହୁମୂଲ୍ୟ ସମୟ ଦେଇଛନ୍ତି । ମୁଁ ଆଶା କରୁଛି କି ଏହି ସଂସ୍ଥାରେ ନବସୃଜନର ଯେଉଁ ବାତାବରଣ ତିଆରି ହେବ , ତାହା ସମଗ୍ର ଦେଶର ଯୁବକମାନଙ୍କୁ ସଶକ୍ତ କରିବାରେ ବହୁତ ବଡ଼ ଭୂମିକା ତୁଲାଇବ । ଆଉ ମୁଁ ପ୍ରଧାନମନ୍ତ୍ରୀ ମହୋଦୟଙ୍କର , ଶ୍ରୀମତୀ ସାରା ମହୋଦୟାଙ୍କୁ ହୃଦୟର ସହିତ କୃତଜ୍ଞତା ଜଣାଉଛି । ମୋ ଭଲ ବନ୍ଧୁ ଭାବେ ଆମର ବନ୍ଧୁତ୍ୱ , ଦୁଇ ଦେଶ ବନ୍ଧୁତ୍ୱରେ ଏକ ନୂତନ ଶକ୍ତି ଭାବେ ବିକଶିତ ହେଉଛି । ଆଜି ସେ ଭାରତ ପାଇଁ ଯେଉଁ ଏକ ବିଶେଷ ଉପହାର ଆଣିଛନ୍ତି , ଯାହାର ଭିଡିଓ ଏବେ ଆପଣମାନେ ଦେଖିଲେ । ମୁଁ ବୁଝି ପାରୁଛି ଆପଣଙ୍କର ଏହି ଉପହାର ଭାରତର ସାଧାରଣ ମଣିଷର ହୃଦୟକୁ ଛୁଇଁ ପାରିବ । ଆଉ ଏଥିପାଇଁ ମୁଁ ହୃଦୟର ସହିତ କୃତଜ୍ଞତା ଜଣାଉଛି ।


    ମୁଁ ପୁଣି ଥରେ ଆପଣ ସମସ୍ତଙ୍କୁ ବହୁତ-ବହୁତ ଧନ୍ୟବାଦ ଦେଉଛି ଏବଂ ଆଇ-କ୍ରିଏଟକୁ ଅନେକ ଅନେକ ଶୁଭକାମନା ଦେଉଛି ।


    ଧନ୍ୟବାଦ ।


    **********

    
    
    (Release ID: 1517430) Visitor Counter : 2