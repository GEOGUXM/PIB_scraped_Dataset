      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଡାଭୋସ ଯାତ୍ରା ପୂର୍ବରୁ ପ୍ରଧାନମନ୍ତ୍ରୀଙ୍କ ବିବୃତି
      Posted On: 21 JAN 2018 6:34PM by PIB Bhubaneshwar


    ଡାଭୋସ ଯାତ୍ରାର ଅବ୍ୟବହିତ ପୂର୍ବରୁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ବିବୃତି ନିମ୍ନରେ ପ୍ରଦତ୍ତ ହେଲା ।


    ‘‘ ବିଶ୍ୱ ଆର୍ଥିକ ଫୋରମରେ ଯୋଗଦେବା ଲାଗି ଭାରତର ପରମ ମିତ୍ର ତଥା ଏହାର ପ୍ରତିଷ୍ଠାତା ପ୍ରଫେସର କ୍ଲସ ସ୍କ୍ୱାବ ମୋତେ ନିମନ୍ତ୍ରଣ କରିଛନ୍ତି । ଡାଭୋସଠାରେ ଅନୁଷ୍ଠିତ ହେଉଥିବା ଏହି ଫୋରମରେ ଯୋଗଦେବା ଲାଗି ମୁଁ ଉତ୍କଣ୍ଠିତ ଏବଂ ଏହା ମୋର ପ୍ରଥମ ଗସ୍ତ ହେବ । ଏଥର ବିଶ୍ୱ ଆର୍ଥିକ ଫୋରମର ବିଷୟବସ୍ତୁ ରହିଛି ‘ ବିଖଣ୍ଡିତ ବିଶ୍ୱରେ ସମ୍ମିଳିତ ଭବିଷ୍ୟର ସଂରଚନା ’ । ଏହି ବିଷୟବସ୍ତୁ ବେଶ୍ ପ୍ରାସଙ୍ଗିକ ଓ ମନନଶୀଳ ।


    ସାଂପ୍ରତିକ ସମସାମୟିକ ଆନ୍ତର୍ଜାତିକ ବ୍ୟବସ୍ଥା ଓ ବୈଶ୍ୱିକ ଶାସନ ଢାଂଚା ପ୍ରତି ଦେଖାଦେଇଥିବା ପ୍ରଚଳିତ ଆହ୍ୱାନ ଏବଂ ଆଗାମୀ ଆହ୍ୱାନଗୁଡିକ ନିଶ୍ଚିତ ରୂପେ ବିଶ୍ୱର ବିଭିନ୍ନ ସ୍ଥାନରୁ ଏକତ୍ରିତ ହୋଇଥିବା ନେତୃମଣ୍ଡଳୀ , ସରକାରୀ ପ୍ରତିନିଧି , ଯୋଜନା ପ୍ରସ୍ତୁତକାରୀ , ଉଦ୍ୟୋଗଜଗତ ଏବଂ ନାଗରୀକ ସମାଜର ଦୃଷ୍ଟି ଆକର୍ଷଣ କରିବ ।


    ସାଂପ୍ରତିକ ସମୟରେ ବିଶ୍ୱ ସମୁଦାୟ ସହ ଭାରତର ସମ୍ବନ୍ଧ ଓ ରଚନାତ୍ମକ କଥାବାର୍ତ୍ତା ବାସ୍ତବରେ ବହୁମୁଖୀ ଏବଂ ଏହା ରାଜନୈତିକ , ଅର୍ଥନୈତିକ , ଜନ-ଜନ ସଂପର୍କ , ସୁରକ୍ଷା ଓ ଆହୁରି ଅନେକ କ୍ଷେତ୍ରକୁ ବିସ୍ତାରିତ ହୋଇଛି ।


    ମୁଁ ଡାଭୋସଠାରେ , ଆନ୍ତର୍ଜାତିକ ସମୁଦାୟ ସହ ଭାରତର ଆଗାମୀ ସମ୍ବନ୍ଧ ନେଇ ଏକ ପରିଦୃଶ୍ୟ ଉପସ୍ଥାପନା କରିବି ।


    ବିଶ୍ୱ ଅର୍ଥନୈତିକ ମଞ୍ଚ ବ୍ୟତିରେକେ , ମୁଁ ଅନ୍ୟାନ୍ୟ ପ୍ରମୁଖ ବିଶ୍ୱ ନେତୃମଣ୍ଡଳୀଙ୍କ ସହ ପୃଥକ ପୃଥକ ଦ୍ୱିପାକ୍ଷିକ ଆଲୋଚନା କରିବି । ସେଥିମଧ୍ୟରେ ସ୍ୱିଜରଲାଣ୍ଡ ମହାସଂଘର ରାଷ୍ଟ୍ରପତି ମହାମହିମ ମିଷ୍ଟର ଆଲେନ ବର୍ସତ୍ ଏବଂ ସ୍ୱୀଡେନ ପ୍ରଧାନମନ୍ତ୍ରୀ ମହାମହିମ ଷ୍ଟିଫାନ ଲଫ୍ଭେନ ଅନ୍ତର୍ଭୁକ୍ତ ।


    ମୁଁ ପୂର୍ଣ୍ଣ ବିଶ୍ୱାସୀ ଯେ , ଏହିସବୁ ଦ୍ୱିପାକ୍ଷିକ ଆଲୋଚନା ଫଳପ୍ରଦ ହେବ ଏବଂ ସଂପୃକ୍ତ ରାଷ୍ଟ୍ରମାନଙ୍କ ସହ ଆମର ସଂପର୍କକୁ ବିଶେଷ ରୂପେ ଆମର ଆଗାମୀ ଆର୍ଥିକ ସମ୍ବନ୍ଧ ଦୃଢୀଭୂତ ହେବ । ’’


    **********

    
    
    (Release ID: 1517435) Visitor Counter : 7