      ପ୍ରତିରକ୍ଷା ମନ୍ତ୍ରଣାଳୟ

      ଫକଲାଣ୍ଡ ଦ୍ୱୀପର ଷ୍ଟାନଲେ ବନ୍ଦରରେ ପ୍ରବେଶ କଲା ଆଇଏନଏସଭି ତାରିଣୀ
      Posted On: 22 JAN 2018 6:14PM by PIB Bhubaneshwar


    ପ୍ରଥମ ବିଶ୍ଵ ପରିକ୍ରମା ଅଭିଯାନ ଅନ୍ତର୍ଗତ ଆଇଏନଏସଭି ତାରିଣୀ ଆଜି ପୋର୍ଟ ଷ୍ଟେନଲି ( ଫକଲାଣ୍ଡ ଦ୍ୱୀପ ) ରେ ପ୍ରବେଶ କରିଛି । ଏହି ଅଭିଯାନରେ ଚାଳକ ଦଳର ସମସ୍ତ ସଦସ୍ୟ ହେଉଛନ୍ତି ମହିଳା । ଏହି ନୌକାର ନେତୃତ୍ୱ ନେଉଛନ୍ତି ଲେପ୍ଟେନାଂଟ କମାଣ୍ଡର ବର୍ତ୍ତିକା ଯୋଶୀ ଏବଂ ଲେପ୍ଟେନାଂଟ କମାଣ୍ଡର ପ୍ରତିଭା ଜାମବାଲା ଏବଂ ପି ସ୍ୱାତୀ ଓ ଲେଫ୍ଟେନାଂଟ ଏସ ବିଜୟା ଦେବୀ , ବି ଐର୍ଶ୍ଵୟା ଏବଂ ପାୟଲ ଗୁପ୍ତା ଚାଳକ ଦଳରେ ସାମିଲ ଅଛନ୍ତି ।


    ପ୍ରତିରକ୍ଷା ମନ୍ତ୍ରୀ ଶ୍ରୀମତି ନିର୍ମଳା ସୀତାରମଣ ଆଇଏନଏସଭି ତାରିଣୀକୁ 2017 ସେପ୍ଟେମ୍ବର 10ରେ ଗୋଆରୁ ପତାକା ଦେଖାଇ ଶୁଭାରମ୍ଭ କରିଥିଲେ । ଏହି ନୌକା ଗୋଆରୁ ଏ ପର୍ଯ୍ୟନ୍ତ ସମୁଦ୍ର ମଧ୍ୟରେ ପାଖାପାଖି 15,000 ମାଇଲ ଦୂରତା ଅତିକ୍ରମଣ କରିସାରିଲାଣି । ଏହା 2017 ସେପ୍ଟେମ୍ବର 25 ତାରିଖରେ ଭୂମଧ୍ୟ ରେଖା ପାର କରିଥିଲା ଏବଂ 2017 ନଭେମ୍ବର 9ରେ କେପ ଲିୟୁବିନ ପାର କରିଥିଲା । 2018 ଜାନୁଆରୀ 18 ତାରିଖରେ ଏହା ହର୍ନ ପାର କରିଥିଲା ।


    ନୌକା ଏବଂ ଏହାର ଚାଳକ ଦଳ ପ୍ରଶାନ୍ତ ମହାସାଗରରେ 41 ଦିନର ଯାତ୍ରା କରିବା ସମୟରେ ଖରାପ ପାଣିପାଗ ଏବଂ ବାତ୍ୟାର ସାମନା କରିଥିଲା । ଏଥି ସହିତ ଏହି କ୍ଷେତ୍ରରେ ଅତ୍ୟଧିକ ଥଣ୍ଡା ପାଣିପାଗର ମୁକାବିଲା କରିବା ଭାରତୀୟ ନୌସେନା ଚାଳକ ଦଳ ପାଇଁ ଅତ୍ୟନ୍ତ ଆହ୍ୱାନପୂର୍ଣ୍ଣ ଥିଲା । ପରିକ୍ରମାର ଏହି ଚରଣରେ ଘଂଟା ପ୍ରତି 60 ମାଇଲରୁ ଅଧିକ ବେଗରେ ପବନ ଏବଂ 7 ମିଟରରୁ ଉଚ୍ଚ ଲହଡିର ସାମନା କରିବାକୁ ପଡିଥିଲା ।


    ସ୍ୱଦେଶରେ ନିର୍ମିତ ଆଇଏନଏସଭି ତାରିଣୀ ଏକ 56 ଫୁଟ ଦୀର୍ଘତା ବିଶିଷ୍ଟ ନୌକା ଯାହାକୁ ଗତବର୍ଷ ଭାରତୀୟ ନୌସେନାରେ ସାମିଲ କରାଯାଇଥିଲା । ଏହା ଭାରତର ମେକ ଇନ ଇଣ୍ଡିଆ ପଦକ୍ଷେପକୁ ଅନ୍ତଃରାଷ୍ଟ୍ରୀୟ ସ୍ତରରେ ପ୍ରଦର୍ଶିତ କରିଥାଏ । ନାବିକ ସାଗର ପରିକ୍ରମା ଅଭିଯାନ ମହିଳାମାନଙ୍କୁ ସଶକ୍ତ କରିବାର ସେହି ରାଷ୍ଟ୍ରୀୟ ନୀତିର ଅନୁରୂପ ଅଟେ ଯାହା ଫଳରେ କି ସେମାନେ ନିଜର କ୍ଷମତାକୁ ପୂର୍ଣ୍ଣ ବିକଶିତ କରିପାରିବେ । ଏହାର ଉଦ୍ଦେଶ୍ୟ ମଧ୍ୟ ଏଇଆ ଯେ ଆହ୍ୱାନପୂର୍ଣ୍ଣ ପରିବେଶରେ ସେମାନଙ୍କ ଭାଗିଦାରୀ ଉଦାହରଣ ଦ୍ୱାରା ଭାରତୀୟ ସମାଜରେ ମହିଳାମାନଙ୍କ ପ୍ରତି ଚିନ୍ତାଧାରା ବଦଳା ଯାଇପାରିବ ଏବଂ ଏହା ଫଳରେ ସମାଜର ଚିନ୍ତାଧାରାରେ କ୍ରାନ୍ତିକାରୀ ପରିବର୍ତ୍ତନ ଆସିପାରିବ ଓ ବିଶ୍ୱସ୍ତରରେ ନାରୀ ଶକ୍ତିର ଉଦାହରଣ ପ୍ରସ୍ତୁତ କରାଯାଇପାରିବ ।


    ପରିକ୍ରମା ପୂରଣ କରିବା ପରେ 2018 ଏପ୍ରିଲରେ ନୌକା ଗୋଆ ଫେରିବା ନେଇ ଆଶା ପ୍ରକାଶ କରାଯାଉଛି । ଏହି ଅଭିଯାନକୁ ପାଂଚଟି ଚରଣରେ ପୁରଣ କରାଯାଉଛି , ଯେଉଁଥିରେ କି ବନ୍ଦରମାନଙ୍କରେ ଅଟକିବା ସାମିଲ ରହିଛି । ଏଗୁଡ଼ିକ ହେଲା ଫ୍ରେମେଂଟେଲ ( ଅଷ୍ଟ୍ରେଲିଆ ) , ଲିଟିଲଟନ ( ନ୍ୟୁଜିଲାଣ୍ଡ ) , ପୋର୍ଟ ଷ୍ଟେନଲେ ( ଫକଲାଣ୍ଡ ) ଓ କେପଟାଉନ ( ଦକ୍ଷିଣ ଆଫ୍ରିକା ) । ଏପର୍ଯ୍ୟନ୍ତ ଏହି ନୌକା ମୋଟ ପାଂଚଟି ଚରଣରୁ 3ଟି ଚରଣ ପୂରଣ କରିସାରିଛି ଯେଉଁଥିରେ କି ପ୍ରଥମ ବିଶ୍ରାମ ଗତବର୍ଷ ଅକ୍ଟୋବରରେ ଫ୍ରେମେଂଟାଲ ( ଅଷ୍ଟ୍ରେଲିଆ ) ଏବଂ ଦ୍ୱିତୀୟ ବିଶ୍ରାମ ଲିଟିଲଟନ ( ନ୍ୟୁଜିଲାଣ୍ଡ ) ରେ ନଭେମ୍ବରରେ ଗ୍ରହଣ କରାଯାଇଥିଲା ।


    ଚାଳକ ଦଳ ନିୟମିତ ଭାବେ ପାଣିପାଗ , ସମୁଦ୍ର ଏବଂ ଲହଡି ସହିତ ସମ୍ବନ୍ଧିତ ତଥ୍ୟ ସଂଗ୍ରହ କରି ଏହାକୁ ଅପଡେଟ କରୁଛି ଯାହା ଫଳରେ କି ଭାରତୀୟ ପାଣିପାଗ ବିଭାଗ ( IMD ) ପାଣିପାଗର ସଠିକ ପୂର୍ବାନୁମାନ କରିପାରିବ । ଏଥିସହିତ ଚାଳକ ଦଳ ଗଭୀର ସମୁଦ୍ର ମଧ୍ୟରେ ସାମୁଦ୍ରିକ ପ୍ରଦୂଷଣ ଉପରେ ନଜର ରଖିଛନ୍ତି । ବନ୍ଦରରେ ଅଟକିବା ସମୟରେ ଚାଳକ ଦଳର ସଦସ୍ୟମାନେ ସ୍ଥାନୀୟ ଜନସାଧାରଣଙ୍କ ସହ ବିଶେଷ କରି ଛୋଟପିଲା ମାନଙ୍କ ସହ ବ୍ୟାପକ ଭାବେ ମିଶିବେ । ଯାହା ଫଳରେ କି ସାମୁଦ୍ରିକ ନୌବହନ ଏବଂ ରୋମାଂଚ ଭାବନାକୁ ପ୍ରୋତ୍ସାହିତ କରାଯାଇପାରିବ । 2018 ଫେବୃଆରୀରେ ନୌକା ପୋର୍ଟ ଷ୍ଟେନଲେରୁ ଆଗକୁ ଯାତ୍ରା କରିବ ।


    *************

    
    
    (Release ID: 1517675) Visitor Counter : 1