      ଅର୍ଥ ମନ୍ତ୍ରଣାଳୟ

      ବେନାମୀ ସମ୍ପତି କାରବାର ନିଷେଧ ଆଇନ ଅଧୀନରେ ଆୟକର ବିଭାଗର କଡ଼ା କାର୍ଯ୍ୟାନୁଷ୍ଠାନ
      • 900 ଟି ମାମଲାରେ 3500 କୋଟି ଟଙ୍କାରୁ ଊର୍ଦ୍ଧ୍ଵ ବେନାମୀ ସମ୍ପତି ବାଜ୍ୟାପ୍ତ
      • ଦୋଷୀ ସାବ୍ୟସ୍ତ ହେଲେ 7 ବର୍ଷ ପର୍ଯ୍ୟନ୍ତ କଠୋର ଜେଲଦଣ୍ଡ, ସମ୍ପତିର ସର୍ବାଧିକ ବଜାର ମୂଲ୍ୟର 25% ପର୍ଯ୍ୟନ୍ତ ଜରିମାନା
      Posted On: 11 JAN 2018 5:04PM by PIB Bhubaneshwar


    ବେନାମୀ ସମ୍ପତି କାରବାର ନିଷେଧ ଆଇନ ( ‘ ବେନାମୀ ଆଇନ ’) ରେ ଆୟକର ବିଭାଗ ପକ୍ଷରୁ ବଡ଼ଧରଣର କାର୍ଯ୍ୟାନୁଷ୍ଠାନ ନିଆଯାଇଛି । 900 ଟି ମାମଲାରେ ବିଭାଗ ପକ୍ଷରୁ ଅସ୍ଥାୟୀ ଭାବେ ବେଆଇନ ସମ୍ପତି ବାଜ୍ୟାପ୍ତ କରାଯାଇଛି । ଏହି ଆଇନ 2016 ନଭେମ୍ବର ପହିଲାଠାରୁ ଲାଗୁ ହୋଇଛି । ବାଜ୍ୟାପ୍ତି ହୋଇଥିବା ସମ୍ପତି ମଧ୍ୟରେ ରହିଛି ସଂଖ୍ୟାଧିକ ବାସୋପଯୋଗୀ ଜମି , ଫ୍ଲାଟ , ଦୋକାନ , ଅଳଙ୍କାର , ଯାନବାହନ , ବ୍ୟାଙ୍କ ଆକାଉଂଟ ଜମା , ସ୍ଥାୟୀ ଜମା ଆଦି । ବାଜ୍ୟାପ୍ତି ହୋଇଥିବା ସମ୍ପତିର ପରିମାଣ 3500 କୋଟିରୁ ଊର୍ଦ୍ଧ୍ଵ ହେବ । ଏଥିମଧ୍ୟରେ ରହିଛି 2900 କୋଟି ଟଙ୍କାର ସ୍ଥାବର ସମ୍ପତି ।


    ଅଧିକୃତ ପ୍ରାଧିକରଣଙ୍କ ପକ୍ଷରୁ ସ୍ପଷ୍ଟ କରାଯାଇଛି ଯେ 5 ଟି ମାମଲାରେ ଅସ୍ଥାୟୀ ଭାବେ ବାଜ୍ୟାପ୍ତି ହୋଇଥିବା ବେନାମୀ ସମ୍ପତିର ପରିମାଣ 150 କୋଟିରୁ ଅଧିକ ହେବ । ଏହିପରି ଗୋଟିଏ ମାମଲାରେ , ଏହା ସ୍ପଷ୍ଟ ହୋଇଛି ଯେ ଏକ ରିୟଲ ଇଷ୍ଟେଟ କମ୍ପାନୀ , କିଛି ନକଲି ଲୋକଙ୍କ ନାମ ବେନାମୀଦାର ଭାବେ ବ୍ୟବହାର କରି ପ୍ରାୟ 110 କୋଟି ଟଙ୍କା ମୂଲ୍ୟର ପାଖାପାଖି 50 ଏକର ଜମି ଅକ୍ତିଆର କରିଛି । ଏଥିରେ କ୍ରେତା ଏବଂ ଦଲାଲଙ୍କ ସମ୍ପୃକ୍ତି ମଧ୍ୟ ରହିଛି । ଆଉ ଏକ ମାମଲାରେ , ବିମୁଦ୍ରୀକରଣ ପରେ , ଦୁଇ ଜଣ ଜମାକାରୀ ଅଚଳ ହୋଇଥିବା ନୋଟ ସେମାନଙ୍କ କର୍ମଚାରୀ , ସହଯୋଗୀ ଆଦିଙ୍କ ନାମରେ ଥିବା ଏକାଧିକ ବ୍ୟାଙ୍କ ଆକାଉଂଟରେ ଜମା କରିଛନ୍ତି । ପରବର୍ତ୍ତୀ ସମୟରେ ଏହି ଅର୍ଥକୁ ସେମାନେ ନିଜ ବ୍ୟାଙ୍କ ଆକାଉଂଟକୁ ଆଣିଛନ୍ତି । । ପ୍ରକୃତ ଲାଭକାରୀ ମାଲିକଙ୍କ ଆକାଉଂଟକୁ ସ୍ଥାନାନ୍ତର ହୋଇଥିବା ଅର୍ଥର ପରିମାଣ ପାଖାପାଖି 39 କୋଟି ହେବ ବୋଲି ଜଣାପଡ଼ିଛି । ଅନ୍ୟ ଏକ ମାମଲାରେ , 1.11 କୋଟି ଟଙ୍କାର ନଗଦ ଟଙ୍କା ଏକ ଗାଡ଼ିରୁ ଜବତ କରାଯାଇଥିଲା । ସେହି ଗାଡ଼ିରେ ଥିବା ଲୋକ ଉକ୍ତ ଟଙ୍କା ତାଙ୍କର ନୁହେଁ ବୋଲି କହିଥିଲେ । ଘଟଣାକ୍ରମେ କେହି ଉକ୍ତ ଟଙ୍କା ଉପରେ ନିଜର ଦାବି ଦୋହରାଇନଥିଲେ ଏବଂ ଅଧିକୃତ କର୍ତ୍ତୃପକ୍ଷ ଏହାକୁ ବେନାମୀ ସମ୍ପତି ରୂପେ ଘୋଷଣା କରିଥିଲେ ।


    ଏଥି ପୂର୍ବରୁ , ଆୟକର ବିଭାଗ ପକ୍ଷରୁ ବେନାମୀ ସମ୍ପତି କାରବାର ନିଷେଧ ଆଇନ ( ‘ ବେନାମୀ ଆଇନ ’) ରେ ବଡ଼ଧରଣର କାର୍ଯ୍ୟାନୁଷ୍ଠାନ ନେଇଥିଲା । ସ୍ଥାବର ଏବଂ ଅସ୍ଥାବର ବେନାମୀ ସମ୍ପତିକୁ ପ୍ରଥମେ ଅସ୍ଥାୟୀ ବାଜ୍ୟାପ୍ତି ଏବଂ ପରେ ଜବତ କରିବା ଲାଗି ଏହି ଆଇନରେ ବ୍ୟବସ୍ଥା ରହିଛି । ଏହି ଆଇନରେ ମଧ୍ୟ ସମ୍ପତିର ଲାଭକାରୀ ମାଲିକ , ବେନାମୀଦାର ଏବଂ ବେନାମୀ କାରବାର ପାଇଁ ଉସୁକାଉଥିବା ଲୋକକୁ ଦଣ୍ଡିତ କରିବାର ବ୍ୟବସ୍ଥା ରହିଛି । ଦୋଷୀ ସାବ୍ୟସ୍ତ ହେଲେ 7 ବର୍ଷ ପର୍ଯ୍ୟନ୍ତ କଠୋର ଜେଲଦଣ୍ଡ ଏବଂ ସମ୍ପତିର ସର୍ବାଧିକ ବଜାର ମୂଲ୍ୟର 25% ପର୍ଯ୍ୟନ୍ତ ଜରିମାନା ଦେବାକୁ ପଡ଼ିବ ।


    ବେନାମୀ ସମ୍ପତି ବିରୋଧରେ କାର୍ଯ୍ୟାନୁଷ୍ଠାନ ଗ୍ରହଣ କରିବା ଲାଗି ଗତ ମେ 2017 ରେ ବିଭାଗ ପକ୍ଷରୁ ସାରା ଦେଶରେ ଏହାର ତଦନ୍ତକାରୀ ନିର୍ଦ୍ଦେଶାଳୟ ଅଧୀନରେ 24ଟି ସମର୍ପିତ ବେନାମୀ ନିଷେଧ ୟୁନିଟ( BPU ) ପ୍ରତିଷ୍ଠା କରାଯାଇଥିଲା ।


    କଳାଧନ ବିରୋଧରେ ଦୃଢ଼ କାର୍ଯ୍ୟାନୁଷ୍ଠାନ ଗ୍ରହଣ କରିବା ଲାଗି ବିଭାଗ ପ୍ରତିଶ୍ରୁତିବଦ୍ଧ ଏବଂ ଆଗାମୀ ଦିନରେ ବେନାମୀ ସମ୍ପତି କାରବାର ବିରୋଧରେ କାର୍ଯ୍ୟାନୁଷ୍ଠାନକୁ ଜୋରଦାର କରାଯିବ ।


    ***************

    
    
    (Release ID: 1516408) Visitor Counter : 19