      କ୍ୟାବିନେଟ

      ବିଳାସପୁରରେ ନୂଆ ଏମ୍ସ ପ୍ରତିଷ୍ଠାକୁ କ୍ୟାବିନେଟ ମଞ୍ଜୁରି
      Posted On: 03 JAN 2018 5:43PM by PIB Bhubaneshwar


    ପ୍ରଧାନମନ୍ତ୍ରୀ ସ୍ୱାସ୍ଥ୍ୟ ସୁରକ୍ଷା ଯୋଜନା (ପିଏମଏସଏସୱାଇ) ଅଧୀନରେ ହିମାଚଳ ପ୍ରଦେଶର ବିଳାସପୁରଠାରେ ଏକ ନୂଆ ଅଖିଳ ଭାରତୀୟ ଆୟୁର୍ବିଜ୍ଞାନ ସଂସ୍ଥାନ (ଏମ୍ସ) ପ୍ରତିଷ୍ଠା କରାଯିବ । ଏ ସଂକ୍ରାନ୍ତ ପ୍ରସ୍ତାବକୁ ଆଜି ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ କେନ୍ଦ୍ର କ୍ୟାବିନେଟ ବୈଠକରେ ମଞ୍ଜୁରି ମିଳିଛି । ଏହି ପ୍ରକଳ୍ପ ଲାଗି 1351 କୋଟି ଟଙ୍କା ବ୍ୟୟ ହେବ ।


    ପ୍ରମୁଖ ବିଶେଷତ୍ୱ :


    ଏହି ନୂଆ ଏମ୍ସ ସମ୍ପୂର୍ଣ୍ଣ ହେବା ଲାଗି 48 ମାସ ସମୟ ଲାଗିବ । ନିର୍ମାଣ ପୂର୍ବବର୍ତ୍ତୀ 12 ମାସ , ନିର୍ମାଣ ପାଇଁ 30 ମାସ ଏବଂ କାର୍ଯ୍ୟକ୍ଷମ ହେବା ପାଇଁ 6 ମାସ ଲାଗିବ ।


    ଏହି ସଂସ୍ଥାନରେ 750 ଶଯ୍ୟା ବିଶିଷ୍ଟ ଏକ ହସପିଟାଲ ଏବଂ ଟ୍ରମା କେନ୍ଦ୍ର ସୁବିଧା ରହିବ ।


    ଏଥିରେ ବାର୍ଷିକ 100ଜଣ ଏମବିବିଏସ ଛାତ୍ର ନାମ ଲେଖାଇପାରିବେ ।


    ସେହିପରି ବର୍ଷକୁ 60 ବିଏସସି ନର୍ସିଂ ଛାତ୍ରୀଙ୍କ ପଢ଼ିବା ପାଇଁ ଏକ ନର୍ସିଂ କଲେଜ ମଧ୍ୟ ରହିବ ।


    ଆବାସିକ କମ୍ପ୍ଲେକ୍ସ ଏବଂ ଆନୁସଙ୍ଗିକ ସୁବିଧା/ସେବା ନୂଆଦିଲ୍ଲୀ ଏମ୍ସ ଡାଂଚାରେ ନିର୍ମାଣ କରାଯିବ ।


    ହସପିଟାଲରେ 20ଟି ସ୍ପେଶାଲିଟି/ସୁପର-ସ୍ପେଶାଲିଟି ବିଭାଗ ସହିତ 15ଟି ଅପରେସନ ଥିଏଟର ରହିବ ।


    ଏହା ମଧ୍ୟରେ ଏକ 30 ଶଯ୍ୟା ବିଶିଷ୍ଟ ଏକ ଆୟୁଷ ବିଭାଗ ମଧ୍ୟ ରହିବ ଯେଉଁଥିରେ ପାରମ୍ପରିକ ପଦ୍ଧତିରେ ଚିକିତ୍ସା ସୁବିଧା ଯୋଗାଇ ଦିଆଯିବ ।


    ପ୍ରଭାବ :


    ନୂଆ ଏମ୍ସ ପ୍ରତିଷ୍ଠା ଦ୍ୱାରା ସ୍ଥାନୀୟ ଅଂଚଳର ଲୋକମାନଙ୍କୁ ଉଚ୍ଚମାନର ସ୍ୱାସ୍ଥ୍ୟସେବା ଉପଲବ୍ଧ ହେବା ସହିତ ଅଧିକ ସଂଖ୍ୟାରେ ତାଲିମପ୍ରାପ୍ତ ଡାକ୍ତର ଓ ସ୍ୱାସ୍ଥ୍ୟକର୍ମୀ ସୃଷ୍ଟି ହୋଇପାରିବେ । ଏମାନେ ସ୍ଥାନୀୟ ଅଂଚଳରେ ଜାତୀୟ ସ୍ୱାସ୍ଥ୍ୟ ମିଶନ (ଏନଏଚଏମ) ଅଧୀନରେ ପ୍ରାଥମିକ ଏବଂ ମାଧ୍ୟମିକସ୍ତରର ଡାକ୍ତରଖାନା ପାଇଁ ଉପଲବ୍ଧ ହୋଇପାରିବେ ।


    ସୂଚନାଯୋଗ୍ୟ ଯେ ଏହି ଯୋଜନା ଅଧୀନରେ ଭୁବନେଶ୍ୱର , ଭୋପାଳ , ରାୟପୁର , ଯୋଧପୁର , ଋଷିକେଶ ଏବଂ ପାଟନାରେ ଏମ୍ସ ପ୍ରତିଷ୍ଠା ହୋଇସାରିଛି । ରାଏବରେଲୀ ଏମ୍ସ ନିର୍ମାଣ କାମ ବର୍ତ୍ତମାନ ଜାରି ରହିଛି । ସେହିପରି ନାଗପୁର , ପଶ୍ଚିମବଙ୍ଗର କଲ୍ୟାଣୀ ଏବଂ ଆନ୍ଧ୍ରପ୍ରଦେଶର ଗୁଂଟୁରସ୍ଥିତ ମଙ୍ଗଳଗିରିରେ ଏମ୍ସ ପ୍ରତିଷ୍ଠାକୁ ମଞ୍ଜୁରି ମିଳିଛି ।


    **********

    
    
    (Release ID: 1515531) Visitor Counter : 3