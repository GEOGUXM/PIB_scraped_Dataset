      ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟ

      ପର୍ଯ୍ୟାବରଣ ସୁରକ୍ଷା ନିମନ୍ତେ ବିଜ୍ଞାନ ଓ ପ୍ରଯୁକ୍ତିର ଉପଯୋଗ ସକାଶେ ସରକାର ପ୍ରତିଶ୍ରୁତିବଦ୍ଧ: ଡକ୍ଟର ହର୍ଷବର୍ଦ୍ଧନ
      • ଜଳ ଓ ବାୟୁର ଗୁଣାତ୍ମକ ମାନ ସୁରକ୍ଷା ସକାଶେ ରିଅଲ ଟାଇମ ମନିଟରିଂ (WAQM) ଲାଗି ଡ଼ିଏସଟି-ଇନଟେଲ୍ ସହଯୋଗ ଗବେଷଣା ଓ ପ୍ରକଳ୍ପ ଘୋଷଣା

      Posted On: 16 JAN 2018 8:46PM by PIB Bhubaneshwar

    କେନ୍ଦ୍ର ବିଜ୍ଞାନ ଓ ପ୍ରଯୁକ୍ତି , ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ଏବଂ ଭୂବିଜ୍ଞାନ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ କହିଛନ୍ତି ଯେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ନେତୃତ୍ୱରେ ପରିଚାଳିତ ସରକାର ବିଜ୍ଞାନ ଓ ପ୍ରଯୁକ୍ତିର ଉପଯୋଗ କରି ପର୍ଯ୍ୟାବରଣର ସୁରକ୍ଷା ନିମନ୍ତେ ପ୍ରତିଶ୍ରୁତିବଦ୍ଧ । ଡ଼ିଏସଟି - ଇନଟେଲ୍ ସହଯୋଗ ଗବେଷଣା ମାଧ୍ୟମରେ ଜଳ ଓ ବାୟୁର ଗୁଣାତ୍ମକ ମାନରକ୍ଷା ନିମନ୍ତେ ମିଳିତ ଗବେଷଣା ଓ ପରିଚାଳନା ସକାଶେ ଆୟୋଜିତ ଏକ କାର୍ଯ୍ୟକ୍ରମରେ ଅଧ୍ୟକ୍ଷତା କରି ଡକ୍ଟର ହର୍ଷବର୍ଦ୍ଧନ କହିଲେ ଯେ ବିଜ୍ଞାନ ଓ ପ୍ରଯୁକ୍ତିଗତ ସମସ୍ତ ଗବେଷଣାକୁ ଲୋକାଭିମୁଖୀ କରାଯିବା ଆବଶ୍ୟକ । ଜନସାଧାରଣ ସେମାନଙ୍କର ଦୈନନ୍ଦିନ ଜୀବନଯାପନରେ ସମ୍ମୁଖୀନ ହେଉଥିବା ସସମ୍ୟାବଳୀଗୁଡ଼ିକର ଗବେଷଣା ମାଧ୍ୟମରେ ସମାଧାନ ସୂତ୍ର ବାହାର କରାଯିବା ଜରୁରୀ । “ ପ୍ରଭାବ କାରଣ ” ର ସଜ୍ଞାରେ ପରିବର୍ତ୍ତନ ଆବଶ୍ୟକ ବୋଲି ଉଲ୍ଲେଖ କରି ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ କହିଲେ ଯେ ଲୋକମାନଙ୍କ ସମସ୍ୟାର ସମାଧାନ ସକାଶେ ଯେତିକି ଆବଶ୍ୟକ ଗବେଷଣା ସେତିକି ହେବା ଦରକାର । ପୁଣି ଏହାର କୌଣସି ପ୍ରତିକୂଳ ପ୍ରଭାବ ପର୍ଯ୍ୟାବରଣ ଉପରେ ନପଡ଼ିବା ବାଂଛନୀୟ । ସରକାର ଜଳ ଓ ବାୟୁର ଗୁଣାତ୍ମକ ମାନ ରକ୍ଷା ସକାଶେ ରିଅଲ୍ ଟାଇମ୍ ମନିଟରିଂ ପଦ୍ଧତି ଅବଲମ୍ବନ ସକାଶେ ସଂକଳ୍ପବଦ୍ଧ । ଏଥିରେ ବୈଜ୍ଞାନିକ ଗୋଷ୍ଠୀଙ୍କ ଠାରୁ ଆରମ୍ଭ କରି ସମାଜ ସମାନ ମାତ୍ରାରେ ସହଯୋଗ କରିବା ଜରୁରି । ବୈଶ୍ୱିକ ସହଯୋଗୀତା ସହ ସରକାର ଯେଉଁ ଅତ୍ୟାଧୁନିକ ପ୍ରଯୁକ୍ତିକୁ ଆପଣାଇବା ଦିଗରେ ପଦକ୍ଷେପମାନ ନେଇଛନ୍ତି ସେଥିରୁ ସରକାର ଏହି ସମସ୍ୟା ପ୍ରତି ପ୍ରଦାନ କରୁଥିବା ଗୁରୁତ୍ୱ ସହଜରେ ଅନୁମେୟ ବୋଲି ସେ କହିଥିଲେ ।


    ଏହି ଅବସରରେ ବୈଜ୍ଞାନିକ ଗୋଷ୍ଠୀଙ୍କୁ ଅଭିନନ୍ଦନ ଜଣାଇ ଡକ୍ଟର ହର୍ଷବର୍ଦ୍ଧନ କହିଲେ ଯେ ଭାରତ ନାନୋ ପ୍ରଯୁକ୍ତି ପ୍ରୟୋଗ କ୍ଷେତ୍ରରେ ଏବେ ସମଗ୍ର ବିଶ୍ୱରେ ତୃତୀୟ ସ୍ଥାନରେ ରହିଛି । ଭାରତର ଗବେଷଣା ଓ ବିକାଶ କାର୍ଯ୍ୟକ୍ରମକୁ ସାରା ବିଶ୍ୱ ପ୍ରଶଂସା କରିଛି । ଏ ସଂସାରରେ ଏପରି କୌଣସି ସମସ୍ୟା ନାହିଁ ଯାହାର ସମାଧାନ ବିଜ୍ଞାନ କରିପାରିବନାହିଁ ବୋଲି ଉଲ୍ଲେଖ କରି ଡକ୍ଟର ହର୍ଷବର୍ଦ୍ଧନ କହିଲେ ଯେ ନମାମୀ ଗଙ୍ଗେ ଭଳି ଜାତୀୟ ଅଭିଯାନ ବିଜ୍ଞାନ ଦ୍ୱାରା ହିଁ ବିଶେଷ ଭାବେ ଉପକୃତ ହୋଇପାରିଛି । ତେଣୁ ଏହି ପ୍ରକଳ୍ପକୁ ଅଧିକରୁ ଅଧିକ ବୈଜ୍ଞାନିକ ପ୍ରଯୁକ୍ତିର ଆବଶ୍ୟକତା ରହିଛି ବୋଲି ସେ କହିଥିଲେ । ପ୍ରମୁଖ ଭାରତୀୟ ଓ ଆମେରିକୀୟ ଅନୁଷ୍ଠାନ ଜଳ ଓ ବାୟୁର ମାନ ନିୟନ୍ତ୍ରଣ ସକାଶେ ରିଅଲ୍ ଟାଇମ୍ ପରିଚାଳନା ଦିଗରେ ସେମାନଙ୍କର ଗବେଷଣା ଓ ବିକାଶ ସୁଫଳକୁ ବିନିଯୋଗ କରୁଛନ୍ତି । ଏଭଳି ଏକ ବିଶାଳ ଚାଲେଞ୍ଜକୁ ମୁକାବିଲା କରିବା ଦିଗରେ ବୈଜ୍ଞାନିକ ଗବେଷଣା ଓ ପ୍ରଯୁକ୍ତିର ଭୂମିକା ସର୍ବଜନସ୍ୱୀକାର୍ଯ୍ୟ ।


    ଏହି ଅବସରରେ ଉଦବୋଧନ ଦେଇ ବିଜ୍ଞାନ ଓ ପ୍ରଯୁକ୍ତି ବିଭାଗ ସଚିବ ପ୍ରଫେସର ଆଶୁତୋଷ ଶର୍ମା କହିଲେ ଯେ ଜଳର ଉପଲବ୍ଧତା ଏବଂ ଏହାର ଗୁଣାତ୍ମକ ମାନରକ୍ଷା ସକାଶେ ପ୍ରଯୁକ୍ତି ଭିତ୍ତିକ ସମାଧାନ ସୂତ୍ର ଖୋଜି ବାହାର କରାଯିବା ଆବଶ୍ୟକ । ତେଣୁ ଏଥିପାଇଁ ଜାତୀୟ ସ୍ତରରେ ତଥା ଦ୍ୱିପାକ୍ଷିକ ଓ ବହୁପାକ୍ଷିକ ଗବେଷଣା ନିମନ୍ତେ ବ୍ୟାପକ ନିବେଶ କରାଯିବା ଦରକାର । ତାଙ୍କ ବିଭାଗ ଏ ଦିଗରେ ନିଷ୍ଠାର ସହ ନିରବଚ୍ଛିନ୍ନ ଭାବେ କାର୍ଯ୍ୟ କରୁଛି ବୋଲି ସେ କହିଥିଲେ ।


    କାର୍ଯ୍ୟକ୍ରମରେ ଉଦବୋଧନ ଦେଇ ଆଇଓଟିଜି , ଇଣ୍ଟେଲ୍ କର୍ପୋରେସନର ଉପାଧ୍ୟକ୍ଷ ଜୋନାଥାନ୍ ବାଲୋନ୍ କହିଲେ ଯେ ଅଭିନବ ପ୍ରଯୁକ୍ତିଗତ ଗବେଷଣା ମାଧ୍ୟମରେ ଲୋକମାନଙ୍କ ଜୀବନଧାରଣ ମାନରେ ଉନ୍ନତି ଘଟାଇବା ଓ ସେମାନଙ୍କର ସମସ୍ୟାଗୁଡ଼ିକର ସମାଧାନ ପାଇଁ ଇଣ୍ଟେଲ୍ ପ୍ରତିଶ୍ରୁତିବଦ୍ଧ । ବିଶେଷ କରି ଜଳ ଓ ବାୟୁର ରିଅଲ୍ ଟାଇମ୍ ଗୁଣାତ୍ମକ ମାନ ରକ୍ଷା ଦିଗରେ ଏହା କାର୍ଯ୍ୟ କରିଆସୁଛି ବୋଲି ସେ ସୂଚାଇଥିଲେ । ଅଧୁନା ଭାରତ ସରକାରଙ୍କ ବିଜ୍ଞାନ ଓ ପ୍ରଯୁକ୍ତି ବିଭାଗ ଏବଂ ଇଣ୍ଟେଲ୍ “ ନଦୀଜଳ ଓ ବାୟୁର ଗୁଣାତ୍ମକ ମାନ ମନିଟରିଂ ଦିଗରେ ରିଅଲ୍ ଟାଇମ ଗବେଷଣା ପ୍ରୟାସ ” ଦିଗରେ ମିଳିତ ଭାବେ କାର୍ଯ୍ୟ କରିଆସୁଛନ୍ତି । ଏହି ମିଳିତ କାର୍ଯ୍ୟକ୍ରମକୁ ବିଜ୍ଞାନ ଓ ପ୍ରଯୁକ୍ତି ବିଭାଗ ଏବଂ ଇଣ୍ଟେଲ ମିଳିତ ଭାବେ ପାଣ୍ଠି ଯୋଗାଉଛନ୍ତି । ଭାରତ - ଆମେରିକା ବିଜ୍ଞାନ ଓ ପ୍ରଯୁକ୍ତି ଫୋରମ୍ ( IUSSTF ) ଏହି କାର୍ଯ୍ୟକ୍ରମକୁ ପ୍ରବର୍ତ୍ତନ କରୁଛି । ଉଭୟ ଦେଶର ଶିକ୍ଷାବିତ୍ - ଗବେଷକ ଓ ଶିଳ୍ପସଂସ୍ଥାମାନେ ପାରସ୍ପରିକ ସହଯୋଗ ଭିତ୍ତିରେ ନଦୀଜଳ ଓ ବାୟୁର ଗୁଣାତ୍ମକ ମାନ ରକ୍ଷା ଦିଗରେ କାର୍ଯ୍ୟ କରୁଛନ୍ତି ।


    ଏଥିପାଇଁ ଚାରିଟି ରିଅଲ୍ ଟାଇମ୍ ପ୍ରକଳ୍ପ ମନୋନୀତ ହୋଇଛି । ସେଥିମଧ୍ୟରୁ ଦୁଇଟି ନଦୀ ଜଳର ରିଅଲ ଟାଇମ୍ ଗୁଣାତ୍ମକ ମାନରକ୍ଷା ଦିଗରେ ଉଦ୍ଦିଷ୍ଟ ହୋଇଥିବା ବେଳେ ଅନ୍ୟ ଦୁଇଟି ବାୟୁର ଗୁଣାତ୍ମକ ମାନରକ୍ଷା ପାଇଁ ଅଭିପ୍ରେତ ।


    **************

    
    
    (Release ID: 1517154) Visitor Counter : 2