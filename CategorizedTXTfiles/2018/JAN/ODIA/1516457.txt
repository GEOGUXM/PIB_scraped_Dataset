      ସଂଖ୍ୟାଲଘୁ ବ୍ୟାପାର ମନ୍ତ୍ରଣାଳୟ

      କ୍ରମାଗତ ଦ୍ୱିତୀୟ ବର୍ଷ ପାଇଁ ଭାରତର ହଜ୍ କୋଟା ବୃଦ୍ଧି ହଜ୍-2018 ରେ ରେକର୍ଡ ସଂଖ୍ୟକ ଯାତ୍ରୀ ଯିବେ
      Posted On: 09 JAN 2018 7:44PM by PIB Bhubaneshwar


    ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ନେତୃତ୍ୱରେ କ୍ରମାଗତ ଦ୍ୱିତୀୟ ବର୍ଷ ପାଇଁ ଭାରତ ହଜ୍ କୋଟା ବୃଦ୍ଧି କରିପାରିଛି । ସ୍ୱାଧୀନତା ପରେ ପ୍ରଥମ ଥର ପାଇଁ ରେକର୍ଡ ସଂଖ୍ୟକ ଅର୍ଥାତ୍ 1 ଲକ୍ଷ 75 ହଜାର 25 ଜଣ ହଜ୍ -2018 ଯାତ୍ରାରେ ଯିବେ । ନିକଟରେ ଭାରତ ଓ ସାଉଦି ଆରବ ମଧ୍ୟରେ ଦ୍ୱିପାକ୍ଷିକ ବାର୍ଷିକ ହଜ୍ -2018 ଚୁକ୍ତି ସ୍ୱାକ୍ଷର ହେବା ପରେ ଭାରତର ହଜ୍ କୋଟା ବୃଦ୍ଧି ହୋଇଛି । ସାଉଦି ଆରବର ହଜ୍ ଏବଂ ଉମରାହ ମନ୍ତ୍ରୀ ଓ ଶ୍ରୀ ନକଭୀ ଏହି ଚୁକ୍ତିରେ ସ୍ୱାକ୍ଷର କରିଥିଲେ ।


    କେନ୍ଦ୍ର ସଂଖ୍ୟାଲଘୁ ବ୍ୟାପାର ମନ୍ତ୍ରୀ ମୁକ୍ତାର ଅବାସ୍ ନକଭୀ ଆଜି କହିଛନ୍ତି ଯେ , ତିନି ବର୍ଷ ତଳେ ଭାରତର ହଜ୍ କୋଟା ଥିଲା 1 ଲକ୍ଷ 36 ହଜାର 20 । ଗତ ଦୁଇ ବର୍ଷ ମଧ୍ୟରେ ଏହା 1 ଲକ୍ଷ 75 ହଜାର 25 କୁ ବୃଦ୍ଧି ପାଇଛି । ଏହା କେବଳ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ଲୋକପ୍ରିୟତା ବୃଦ୍ଧି ଏବଂ ସାଉଦି ଆରବ ତଥା ଅନ୍ୟାନ୍ୟ ଆରବ ଦେଶଗୁଡ଼ିକ ସହ ସୁସମ୍ପର୍କ ଯୋଗୁ ସମ୍ଭବ ହୋଇପାରିଛି । ଗତ ବର୍ଷ ମଧ୍ୟ ସାଉଦି ଆରବ ଭାରତର ହଜ୍ କୋଟାରେ 35 ହଜାର ବୃଦ୍ଧି କରିଥିଲା ବୋଲି ସେ କହିଛନ୍ତି ।


    ହଜ୍ କୋଟା ବୃଦ୍ଧି ପାଇଁ ଭାରତ ସରକାର ଏବଂ ଦେଶବାସୀଙ୍କ ପକ୍ଷରୁ ଶ୍ରୀ ନକଭୀ ସାଉଦି ଆରବ ସରକାର ଏବଂ ଦୁଇଟି ପ୍ରମୁଖ ମସଜିଦ୍ ନିକଟରେ କୃତଜ୍ଞତା ଜ୍ଞାପନ କରିଛନ୍ତି । ଏଥିସହ ଜଳପଥରେ ହଜ୍ ଯାତ୍ରୀଙ୍କ ଯିବା ନେଇ ସାଉଦି ଆରବ ସରକାର ସବୁଜ ସଙ୍କେତ ଦେଇଥିବା ମନ୍ତ୍ରୀ କହିଛନ୍ତି । ଅତି ଶୀଘ୍ର ଏ ନେଇ ଥିବା ବ୍ୟବସ୍ଥା ଉପରେ ଦୁଇ ଦେଶର ଅଧିକାରୀମାନେ ଆଲୋଚନା କରିବେ , ଯାହା ଫଳରେ କି ଆସନ୍ତା ବର୍ଷ ପୁନର୍ବାର ଜଳପଥରେ ହଜ୍ ଯାତ୍ରା ଆରମ୍ଭ ହୋଇପାରିବ ।


    ମନ୍ତ୍ରୀ କହିଥିଲେ ଯେ , ହଜ୍ -2018 ପାଇଁ ପ୍ରାୟ 3 ଲକ୍ଷ 55 ହଜାର ଆବେଦନ ମିଳିଛି । ଶ୍ରୀ ନକଭୀ କହିଲେ ଯେ , ମହିଳା ହଜ୍ ଯାତ୍ରୀମାନେ ମେହରମ୍ ( ପୁରୁଷ ସାଥୀ ) ଙ୍କ ବିନା ହଜ୍ ଯାତ୍ରାରେ ଯିବାକୁ ପ୍ରଥମ ଥର ପାଇଁ ଅନୁମତି ଦିଆଯାଇଛି । ମେହରମଙ୍କୁ ବିନା ହଜ୍ ଯାତ୍ରାରେ ଯିବାକୁ 1300 ରୁ ଅଧିକ ମହିଳା ଆବେଦନ କରିଛନ୍ତି । ଏମାନଙ୍କୁ ଲଟେରୀ ପ୍ରକ୍ରିୟାରୁ ବାଦ୍ ଦେଇ ହଜରେ ଯିବାକୁ ଅନୁମତି ଦିଆଯିବ । 45 ବର୍ଷରୁ ଅଧିକ ବର୍ଷର ମହିଳାଙ୍କୁ ମେହରମ ବିନା 4/5 ଜଣିଆ ଗ୍ରୁପରେ ହଜ୍ ଯାତ୍ରାରେ ଯିବାକୁ ଅନୁମତି ଦିଆଯିବ ।


    ************

    
    
    (Release ID: 1516457) Visitor Counter : 4