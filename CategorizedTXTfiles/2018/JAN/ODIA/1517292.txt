      ସଂଖ୍ୟାଲଘୁ ବ୍ୟାପାର ମନ୍ତ୍ରଣାଳୟ

      ସରକାର ବିକାଶ ଦିଗରେ ପ୍ରତିଶ୍ରୁତିବଦ୍ଧତା ସହ କାର୍ଯ୍ୟ କରୁଛନ୍ତି: ମୁକ୍ତାର ଅବାସ ନକଭୀ
      • ଲକ୍ଷ୍ନୌରେ ବିକାଶ ସମନ୍ୱୟ ବୈଠକ ଉଦଘାଟିତ

      Posted On: 18 JAN 2018 8:51PM by PIB Bhubaneshwar

    ଲକ୍ଷ୍ନୌରେ ଆଜି ବିକାଶ ସମନ୍ୱୟ ବୈଠକକୁ ଉଦଘାଟନ କରି କେନ୍ଦ୍ର ସଂଖ୍ୟାଲଘୁ ବ୍ୟାପାର ମନ୍ତ୍ରୀ ମୁକ୍ତାର ଅବାସ ନକଭୀ କହିଛନ୍ତି ଯେ , ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ନେତୃତ୍ୱରେ କେନ୍ଦ୍ର ସରକାର ସାମଗ୍ରିକ ବିକାଶ ପାଇଁ ପ୍ରତିଶ୍ରୁତିବଦ୍ଧତାର ସହ କାମ କରୁଛନ୍ତି । ଯାହାଦ୍ୱାରା କି ବିକାଶ ପ୍ରକ୍ରିୟାରେ ସଂଖ୍ୟାଲଘୁଙ୍କ ସମେତ ସମସ୍ତ ଶ୍ରେଣୀ ସମାନ ଅଂଶୀଦାର ହୋଇପାରୁଛନ୍ତି ।


    ଲକ୍ଷ୍ନୌ ସଚିବାଳୟର ତିଳକ ହଲରେ ଅନୁଷ୍ଠିତ ଏହି ଅଧିବେଶନରେ 9ଟି ରାଜ୍ୟ ଏବଂ କେନ୍ଦ୍ରଶାସିତ ଅଞ୍ଚଳର ପ୍ରତିନିଧି ଯୋଗ ଦେଇଥିଲେ । ଅଭିଭାଷଣରେ ଶ୍ରୀ ନକଭୀ କହିଲେ ଯେ , ତୋଷାମଦି ବିନା ସଶକ୍ତିକରଣ ଏବଂ ସମ୍ମାନର ସହ ବିକାଶ ଦିଗରେ ସମସ୍ତ ରାଜ୍ୟ ସହ ମିଶି କେନ୍ଦ୍ର ସରକାର ପ୍ରତିଶ୍ରୁତିବଦ୍ଧତାର ସହ କାମ କରୁଛନ୍ତି । ସଂଖ୍ୟାଲଘୁ ମାନଙ୍କ ପାଇଁ ଉଦ୍ଦିଷ୍ଟ ଯୋଜନା ଗୁଡ଼ିକୁ ଅନେକ ରାଜ୍ୟ ସରକାର ଠିକ୍ ଭାବେ ଲାଗୁ କରୁଛନ୍ତି । ଅନ୍ୟ ରାଜ୍ୟଗୁଡ଼ିକ ଏହାକୁ ଅନୁସରଣ କରିବା ଉଚିତ । ସଂଖ୍ୟାଲଘୁମାନଙ୍କ କଲ୍ୟାଣ ଲକ୍ଷ୍ୟରେ ସଂଖ୍ୟାଲଘୁ ମନ୍ତ୍ରାଳୟ ‘ 3 E ’ ( ଶିକ୍ଷା , ନିଯୁକ୍ତି ଏବଂ ସଶକ୍ତିକରଣ ) ମାଧ୍ୟମରେ କାମ କରୁଛି ।


    ମନ୍ତ୍ରୀ କହିଲେ , ଜରୁରି ଥିବା ଲୋକମାନଙ୍କ ପାଖରେ କଲ୍ୟାଣକାରୀ ଯୋଜନାର ସୁଫଳ ପହଞ୍ଚାଇବା ଲାଗି ସରକାର ସର୍ବଦା ଚେଷ୍ଟିତ । ତଳସ୍ତରରେ କଲ୍ୟାଣକାରୀ ଯୋଜନାର ଶତ ପ୍ରତିଶତ କାର୍ଯ୍ୟକାରିତା ଏବଂ ଏଥିରେ ସ୍ୱଚ୍ଛତା ରକ୍ଷା ଲାଗି ମନ୍ତ୍ରାଳୟ ପକ୍ଷରୁ 280 ଜଣ ନିରୀକ୍ଷକଙ୍କୁ ନିଯୁକ୍ତି ଦିଆଯାଇଛି । ସଂଖ୍ୟାଲଘୁ ବ୍ୟାପାର ମନ୍ତ୍ରାଳୟର ସମ୍ପୂର୍ଣ୍ଣ ଡିଜିଟାଲୀକରଣ ହୋଇପାରିଛି ।


    ବିଭିନ୍ନ ଯୋଜନାରେ ନିରୀକ୍ଷକଙ୍କୁ ନିଯୁକ୍ତି ସକାଶେ ମନ୍ତ୍ରାଳୟ ପକ୍ଷରୁ ଏକ ବର୍ଷ ତଳେ ଆରମ୍ଭ ହୋଇଥିବା ଉଦ୍ୟମ ସଫଳ ହୋଇଛି । ଅବସରପ୍ରାପ୍ତ ଆଇଏଏସ୍ , ଆଇପିଏସ୍ , ଅନ୍ୟାନ୍ୟ ବରିଷ୍ଠ ଅଧିକାରୀ , ଇଞ୍ଜିନିୟର , ପ୍ରତିରକ୍ଷା , ଶିକ୍ଷା ଏବଂ ଅନ୍ୟାନ୍ୟ ବିଭାଗର ଅଭିଜ୍ଞ ଅଧିକାରୀମାନେ ନିରୀକ୍ଷକ “watchdog” ଭାବେ ନିଯୁକ୍ତି ପାଇଛନ୍ତି । ସଂଖ୍ୟାଲଘୁ ବ୍ୟାପାର ମନ୍ତ୍ରାଳୟ , ଜାତୀୟ ସଂଖ୍ୟାଲଘୁ ବିକାଶ ଏବଂ ଆର୍ଥିକ ନିଗମ , ମୌଲାନା ଆଜାଦ ଏଜୁକେସନ ଫାଉଣ୍ଡେସନ ଦ୍ୱାରା କାର୍ଯ୍ୟକାରୀ ହେଉଥିବା ଯୋଜନାଗୁଡ଼ିକୁ ଏବେ ସଫଳତାର ସହ ତଦାରଖ କରୁଛନ୍ତି ।


    ମନ୍ତ୍ରାଳୟର ସଫଳତାର ସମ୍ପର୍କରେ ସୂଚନା ଦେଇ ମନ୍ତ୍ରୀ କହିଲେ , ଦେଶବ୍ୟାପୀ 27ଟି ଗୁରୁକୁଳ ଭଳି ସ୍କୁଲ ପ୍ରତିଷ୍ଠା କରାଯାଇଛି । ବିଗତ ତିନି ବର୍ଷରେ ବହୁମୁଖୀ ବିକାଶ ଯୋଜନାରେ ସଂଖ୍ୟାଲଘୁ ବହୁଳ ଅଞ୍ଚଳରେ 10649 ପାନୀୟ ଜଳ ସୁବିଧା , 32 ହଜାର ଅତିରିକ୍ତ କ୍ଲାସ୍ ରୁମ୍ , 1817 ସ୍କୁଲ କୋଠା , 15ଟି ଡିଗ୍ରୀ କଲେଜ , 169ଟି ଆଇଟିଆଇ , 48ଟି ପଲି ଟେକ୍ନିକ୍ , 248ଟି ବହୁମୁଖୀ ଗୋଷ୍ଠୀ ହଲ୍ ( ସଦ୍ଭାବ ମଣ୍ଡପ ) , 1064ଟି ଛାତ୍ରାବାସ ଶିକ୍ଷାର ସଶକ୍ତିକରଣ ନିମନ୍ତେ ନିର୍ମାଣ କରାଯାଇଛି ।


    ବିଗତ ତିନି ବର୍ଷ ମଧ୍ୟରେ ପ୍ରାୟ 2 କୋଟି 42 ଲକ୍ଷ ସଂଖ୍ୟାଲଘୁ ଛାତ୍ରଛାତ୍ରୀଙ୍କୁ ବିଭିନ୍ନ ବୃତ୍ତି ଦିଆଯାଇଛି । ଏ ବର୍ଷ ଦେଢ଼ କୋଟିରୁ ଅଧିକ ଛାତ୍ରଛାତ୍ରୀ ପ୍ରି - ମାଟ୍ରିକ , ପୋଷ୍ଟ - ମାଟ୍ରିକ ବୃତ୍ତି ପାଇଁ ଆବେଦନ କରିଛନ୍ତି ।


    ମନ୍ତ୍ରୀ କହିଥିଲେ , ଦେଶବ୍ୟାପୀ ଶହେଟି ଜିଲ୍ଲାରେ ‘ ଗରିବ ନୱାଜ ଦକ୍ଷତା ବିକାଶ କେନ୍ଦ୍ର ’ ଖୋଲାଯାଇଛି । ଏଠାରେ ନିଯୁକ୍ତି ଭିତ୍ତିକ ବିଭିନ୍ନ ପାଠ୍ୟକ୍ରମରେ ଶିକ୍ଷା ପ୍ରଦାନ କରାଯାଉଛି । ‘ ଜିଏସଟି ଫେସିଲିଟେଟର ’ ଏବଂ ‘ ସାନିଟାରୀ ସୁପରଭାଇଜର ’ ଭଳି ପାଠ୍ୟକ୍ରମ ସଂଖ୍ୟାଲଘୁ ଯୁବକମାନଙ୍କ ପାଇଁ ବ୍ୟାପକ ନିଯୁକ୍ତି ତଥା ନିଯୁକ୍ତି ସୁଯୋଗ ସୃଷ୍ଟି କରିଛି । ସଂଖ୍ୟାଲଘୁ ବ୍ୟାପାର ମନ୍ତ୍ରାଳୟ ଦ୍ୱାରା କାର୍ଯ୍ୟକାରୀ ହେଉଥିବା ‘ ହୁନର ହାଟ ’, ‘ ଶିଖୋ ଔର କମାଓ ’, ‘ ନଇ ମଞ୍ଜିଲ୍ ’, ଗରିବ ନୱାଜ ସ୍କିଲ୍ ଡେଭଲପମେଣ୍ଟ ସେଣ୍ଟର ’, ‘ ନଇ ରୋଷନୀ ’ ଯୋଜନା ସଂଖ୍ୟାଲଘୁମାନଙ୍କ ଦକ୍ଷତା ବିକାଶ ଦିଗରେ ଅତ୍ୟଧିକ ସହାୟକ ହୋଇଛି । ଗତ ତିନି ବର୍ଷ ମଧ୍ୟରେ ଏହି ସବୁ ଯୋଜନା ଦ୍ୱାରା ପ୍ରାୟ ସାଢ଼େ 8 ଲକ୍ଷ ସଂଖ୍ୟାଲଘୁ ଲୋକଙ୍କୁ ନିଯୁକ୍ତି ମିଳିପାରିଛି ବୋଲି ସେ କହିଥିଲେ ।


    ମନ୍ତ୍ରୀ ସୂଚନା ଦେଇଥିଲେ ଯେ , ଗତ ଏକ ବର୍ଷ ମଧ୍ୟରେ ‘ ହୁନର ହାଟ ’ 3 ଲକ୍ଷରୁ ଅଧିକ କଳାକାର , କାରିଗର ଏବଂ ଏହି କ୍ଷେତ୍ରରେ ଜଡ଼ିତ ଲୋକମାନଙ୍କୁ ନିଯୁକ୍ତି ସୁଯୋଗ ଦେଇଛି । ‘ ଗରିବ ନୱାଜ ଦକ୍ଷତା ବିକାଶ ଯୋଜନା ’, ‘ ଶିଖୋ ଔର କମାଓ ’, ‘ ନଇ ମଞ୍ଜିଲ ’, ‘ ବେଗମ ହଜରତ ମହଲ ଛାତ୍ରୀ ବୃତ୍ତି ’, ‘ ନଇ ଉଡାନ୍ ’, ‘ ପଢ଼ୋ ପରଦେଶ ’, ‘ ଫ୍ରି କୋଚିଂ ’, ‘ ଉସ୍ତାଦ୍ ’ ଏବଂ ‘ ପ୍ରଧାନମନ୍ତ୍ରୀଙ୍କ 15 ସୂତ୍ରୀ କାର୍ଯ୍ୟସୂଚୀ ’ ଆଜି ଯୋଜନା ନିରୀକ୍ଷକମାନଙ୍କ ତଦାରଖରେ ସଫଳତାର ସହ କାର୍ଯ୍ୟକାରୀ ହୋଇପାରିଛି ।


    ଶ୍ରୀ ନକଭୀ କହିଥିଲେ ଯେ , ଦେଶର ବିକାଶରେ ସଂଖ୍ୟାଲଘୁମାନେ ମଧ୍ୟ ସମାନ ଭାବେ ସହଯୋଗୀ ରହିଛନ୍ତି । ସରକାରୀ ଚାକିରିରେ 2014ରେ ସଂଖ୍ୟାଲଘୁମାନଙ୍କ ଯୋଗଦାନ 5% ଥିବା ବେଳେ 2017ରେ ଏହା 10%କୁ ବୃଦ୍ଧି ପାଇଛି । ଚଳିତ ବର୍ଷ ସିଭିଲ ସର୍ଭିସରେ 125 ଜଣ ସଂଖ୍ୟାଲଘୁ କୃତକାର୍ଯ୍ୟ ହୋଇଛନ୍ତି । ସେମାନଙ୍କ ମଧ୍ୟରୁ ୫୨ ଜଣ ମୁସଲିମ୍ ।


    ପଞ୍ଜାବ , ବିହାର , ଉତ୍ତର ପ୍ରଦେଶ , ହିମାଚଳ ପ୍ରଦେଶ , ଚଣ୍ଡିଗଡ଼ , ଉତ୍ତରାଖଣ୍ଡ , ଦିଲ୍ଲୀ , ଜମ୍ମୁ - କାଶ୍ମୀର ଏବଂ ହରିଆନର ସଂଖ୍ୟାଲଘୁ ବ୍ୟାପାର , ସାମାଜିକ କଲ୍ୟାଣ ମନ୍ତ୍ରାଳୟ ଏବଂ ବିଭାଗୀୟ ସଚିବ ଓ ବରିଷ୍ଠ ଅଧିକାରୀମାନେ ଅଧିବେଶନରେ ଯୋଗ ଦେଇଥିଲେ । ଆସନ୍ତା ଦିନରେ କୋଲକାତା ଓ ମୁମ୍ବାଇରେ ଏପରି ଅଧିବେଶନ ଅନୁଷ୍ଠିତ ହେବ ।


    **************

    
    
    (Release ID: 1517292) Visitor Counter : 2