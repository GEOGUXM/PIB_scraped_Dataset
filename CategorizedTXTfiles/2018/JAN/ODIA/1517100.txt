      ରାଷ୍ଟ୍ରପତିଙ୍କ ସଚିବାଳୟ

      ଏମ୍ସର 45ତମ ସମାବର୍ତ୍ତନ ସମାରୋହରେ ରାଷ୍ଟ୍ରପତିଙ୍କ ଉଦବୋଧନ
      • ସମାଜଠାରୁ ଚିକିତ୍ସା ବିଜ୍ଞାନ ନୁହେଁ, ଚିକିତ୍ସା ବିଜ୍ଞାନରୁ ସମାଜ ଫାଇଦା ହାସଲ କରିବା ଉଚିତ: ରାଷ୍ଟ୍ରପତି

      Posted On: 16 JAN 2018 5:42PM by PIB Bhubaneshwar

    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଅଖିଳ ଭାରତ ଆୟୁର୍ବିଜ୍ଞାନ ପ୍ରତିଷ୍ଠାନ- ଏମ୍ସର 45ତମ ସମାବର୍ତ୍ତନ ଉତ୍ସବରେ ଆଜି ( ଜାନୁଆରୀ 16 , 2018) ଉଦ୍‌ବୋଧନ ପ୍ରଦାନ କରିଛନ୍ତି ।ଏହି ଅବସରରେ ଉଦ୍‌ବୋଧନ ଦେଇ ରାଷ୍ଟ୍ରପତି କହିଲେ ଯେ ସମାଜଠାରୁ ଚିକିତ୍ସା ବିଜ୍ଞାନ ନୁହେଁ , ଚିକିତ୍ସା ବିଜ୍ଞାନଠାରୁ ସମାଜ ସର୍ବାଧିକ ଫାଇଦା ହାସଲ କରିବା ଉଚିତ ।


    ରାଷ୍ଟ୍ରପତି କହିଲେ ଯେ ଏମ୍ସ ଦେଶର ଏକ ଉତ୍କର୍ଷ ଚିକିତ୍ସା କେନ୍ଦ୍ରଭାବେ ପ୍ରତିଷ୍ଠା ଲାଭ କରିଛି । ଚିକିତ୍ସା ବିଜ୍ଞାନ କ୍ଷେତ୍ରରେ ଗବେଷଣା ଠାରୁ ଆରମ୍ଭ କରି ଗୁଣାତ୍ମକ ସ୍ୱାସ୍ଥ୍ୟସେବା ଯୋଗାଣ ପର୍ଯ୍ୟନ୍ତ ଏହା ଦେଶ ପାଇଁ ଏକ ମଡ଼େଲରେ ପରିଣତ ହୋଇଛି । ଏବେ ଏମ୍ସ କହିଲେ ସର୍ବତ୍ର ଗୁଣାତ୍ମକ ଚିକିତ୍ସା ସେବାକୁ ହିଁ ବୁଝାଉଛି । ଏହା ଦେଶ ପାଇଁ ଏକ ମଡ଼େଲ । ଏଠାରେ ଗୁଣାତ୍ମକ ଚିକିତ୍ସା ସେବା , ପ୍ରତିବଦ୍ଧତା ଏବଂ ଗଭୀର ଅଭିଜ୍ଞତାର ସମାହାର ଘଟିଛି । ଏହି ପ୍ରତିଷ୍ଠାନର ଶିକ୍ଷାଦାତା ତଥା ଡ଼ାକ୍ତରମାନେ ଏବଂ ଏଠାରେ ଅଧ୍ୟୟନରତ ଛାତ୍ରଛାତ୍ରୀମାନେ ଆମ ଦେଶର ଚିକିତ୍ସା ବିଜ୍ଞାନ କ୍ଷେତ୍ରର ଗର୍ବ ଓ ଗୌରବ ।


    ଏଠାରୁ ଡ଼ାକ୍ତରୀ ଶିକ୍ଷାସମାପ୍ତ କରୁଥିବା ଛାତ୍ରଛାତ୍ରୀମାନଙ୍କୁ ପରାମର୍ଶ ଦେଇ ରାଷ୍ଟ୍ରପତି କହିଲେ ଯେ ଯେତେବେଳେ ସେମାନେ ଏବେ ବିଶ୍ୱଚିକିତ୍ସା ଜଗତରେ ପ୍ରବେଶ କରୁଛନ୍ତି ବିଶ୍ୱ ସେମାନଙ୍କଠାରୁ ଯଥେଷ୍ଟ ମାତ୍ରାରେ ଚିକିତ୍ସାସେବାର ପ୍ରତ୍ୟାଶା ରଖିଛି । ତେଣୁ ସେମାନେ ସଦାସର୍ବଦା ସ୍ମରଣ ରଖିବା ଉଚିତ ଯେ ସମାଜଠାରୁ ସେମାନେ ଯାହା ଗ୍ରହଣ କରିଛନ୍ତି ତାହା ପ୍ରତିଦାନରେ ସମାଜକୁ ତାହା ସେମାନେ ଫେରାଇ ଦେବା ଆବଶ୍ୟକ । ସେମାନଙ୍କର ଶୈକ୍ଷିକ ଉତ୍କର୍ଷ ସକାଶେ ସେମାନେ ଉଚିତ ଭାବେ ପୁରସ୍କୃତ ହେବା ଉଚିତ , ସେମାନଙ୍କର ଚିକିତ୍ସା କୌଶଳ ଓ ଅଭିଜ୍ଞତା ସେମାନଙ୍କୁ ନିଶ୍ଚିତ ଭାବେ ସମାଜରେ ଉପଯୁକ୍ତ ସ୍ଥାନ ଓ ସମ୍ମାନ ପ୍ରଦାନ କରିବ । ତଥାପି ଚିକିତ୍ସକ ହିସାବରେ , ସେମାନଙ୍କର ସେବା ସମସ୍ତଙ୍କୁ ଉପଲବ୍ଧ ହେବା ଜରୁରି । ସେଥିରେ ଧନୀ ଦରିଦ୍ର ମଧ୍ୟରେ କୌଣସି ତାରତମ୍ୟ ରହିବା ଉଚିତ ନୁହେଁ । ଯେଉଁମାନେ ଚିକିତ୍ସା ଖର୍ଚ୍ଚବହନ କରିବାକୁ ଅସମର୍ଥ ସେମାନେ ଯେଭଳି ଏପରି ସେବାରୁ ବଞ୍ଚିତ ନ ହୁଅନ୍ତି ବୋଲି ରାଷ୍ଟ୍ରପତି ପରାମର୍ଶ ଦେଇଥିଲେ । କାରଣ ରୋଗ କୌଣସି ଧନୀ ଅଥବା ଦରିଦ୍ରର ଭେଦଭାବ ଦେଖେନାହିଁ । ଦୁର୍ଭାଗ୍ୟକୁ ଗରିବ ଲୋକମାନେ ହିଁ ଅଧିକ ମାତ୍ରାରେ ରୋଗର ଶିକାର ହୋଇଥାନ୍ତି । ତେଣୁ ମେଡ଼ିକାଲ ସାଇନ୍ସରୁ ସମାଜ ଉପକୃତ ହେବା ଉଚିତ- ସମାଜରୁ ମେଡ଼ିକାଲ ସାଇନ୍ସ ଫାଇଦା ହାସଲ ନକରିବା ଉଚିତ ନୁହେଁ ।


    ରାଷ୍ଟ୍ରପତି କହିଲେ ଯେ ଆମ ଦେଶରେ ଏବେ ଡ଼ାକ୍ତରମାନଙ୍କ ଅଭାବ ପରିଲକ୍ଷିତ ହେଉଛି । ତେଣୁ ଡ଼ାକ୍ତରମାନେ ସେମାନଙ୍କର ସହଯୋଗୀମାନଙ୍କୁ ଏହି କ୍ଷେତ୍ରକୁ ସହାୟତା ଲାଗି ଆଗେଇ ଆସିବା ନିମନ୍ତେ ପ୍ରବର୍ତ୍ତାଇବା ଦରକାର । ଏହି କ୍ଷେତ୍ରରେ ପୁଣି ଡ଼ାକ୍ତରମାନଙ୍କ ପାଇଁ ଏକ ନୂତନ ନିୟନ୍ତ୍ରଣ ବ୍ୟବସ୍ଥା ଉପଲବ୍ଧ ହେବା ଉଚିତ । ତାହାର ଅନୁପସ୍ଥିତିରେ , ସେମାନଙ୍କ ଉପରେ କର୍ମଚାପ ଅଧିକ ପଡ଼ିବାର ଆଶଙ୍କା ଉତ୍ପନ୍ନ ହେବ ।


    ରାଷ୍ଟ୍ରପତି କହିଲେ ଯେ ଅଧୁନା ଆମ ଦେଶର ମେଡ଼ିକାଲ କଲେଜ ମାନଙ୍କରେ , ତାହା ସରକାରଙ୍କ ଦ୍ୱାରା ପରିଚାଳିତ ହେଉଥାଉ ଅଥବା ବେସରକାରୀ ସଂସ୍ଥାଙ୍କ ଦ୍ୱାରା ପରିଚାଳିତ ହେଉଥାଉ , ସେଗୁଡ଼ିକରେ ମୋଟ 67 , 000 ଅଣ୍ଡରଗ୍ରାଜୁଏଟ ସିଟ୍‌ ରହିଛି ଏବଂ ପୋଷ୍ଟଗ୍ରାଜୁଏଟ ଶ୍ରେୀଣୀରେ 31 , 000 ସିଟ୍‌ ଉପଲବ୍ଧ ଅଛି । 1.3 ବିଲିୟନ ଜନସଂଖ୍ୟା ବିଶିଷ୍ଟ ଏକ ରାଷ୍ଟ୍ର ସକାଶେ ଏହା ଅତି ମାତ୍ରାରେ କମ୍‌ । ତେଣୁ ଆମକୁ ନିୟନ୍ତ୍ରଣ ବ୍ୟବସ୍ଥାରେ ଥିବା ସଂକୋଚନ ବ୍ୟବସ୍ଥାକୁ ଅତିକ୍ରମ କରିବାକୁ ପଡ଼ିବ । ସ୍ୱାର୍ଥନ୍ୱେଷୀ ଗୋଷ୍ଠୀଙ୍କ ପ୍ରତିବନ୍ଧକକୁ ଏଡ଼ାଇବାକୁ ହେବ ଯାହାକି ଦେଶରେ ଗୁଣାତ୍ମକ ମେଡ଼ିକାଲ ସେବା ପ୍ରସାରରେ ବାଧକ ସୃଷ୍ଟି କରିଆସିଛି । ଏଭଳି ପ୍ରତିବନ୍ଧକ ଥିବାରୁ ପ୍ରତିବର୍ଷ ଆମକୁ କମ୍‌ ସଂଖ୍ୟକ ମେଡ଼ିକାଲ ଗ୍ରାଜୁଏଟ ଏବଂ ପୋଷ୍ଟଗ୍ରାଜୁଏଟ ଉପଲବ୍ଧ ହେଉଛନ୍ତି ଯାହାକି ଆମର ଆବଶ୍ୟକତାଠାରୁ ଢ଼େର୍‌ କମ୍‌ । ପୁଣି ଏହି ଅବସ୍ଥା ଲାଗି ମେଡ଼ିକାଲ୍‌ ଶିକ୍ଷା ପାଇଁ ଆଶାୟୀ ଶିକ୍ଷାର୍ଥୀମାନେ ଅନ୍ୟାନ୍ୟ ଦେଶରେ ନାମ ଲେଖାଉଛନ୍ତି । ଏହାର ସରଳ କାରଣଟି ହେଲା ସେମାନଙ୍କ ନିକଟରେ ଦେଶ ଭିତରେ ସୀମିତ ବିକଳ୍ପ ରହିଛି । ଏହା କଦାପି ଗ୍ରହଣୟ ନୁହେଁ । ଏକ ରାଷ୍ଟ୍ର ଭାବେ ଏଭଳି ପରିସ୍ଥିତିରେ ଆମକୁ ଅତିଶୀଘ୍ର ପରିବର୍ତ୍ତନ ଘଟାଇବାକୁ ପଡ଼ିବ । ଆମକୁ ଆମର ଯୁବପିଢ଼ିଙ୍କ ଲାଗି ସେମାନଙ୍କର ଆଶା ଆକାଂକ୍ଷାକୁ ପୂରଣ କରିବା ଦିଗରେ ସୁଯୋଗ ସୃଷ୍ଟି କରିବାକୁ ହେବ ବୋଲି ରାଷ୍ଟ୍ରପତି ମତପୋଷଣ କରିଥିଲେ ।


    ************

    
    
    (Release ID: 1517100) Visitor Counter : 2