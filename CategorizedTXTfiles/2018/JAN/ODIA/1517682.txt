      ପ୍ରତିରକ୍ଷା ମନ୍ତ୍ରଣାଳୟ

      ଏନସିସି ଗଣତନ୍ତ୍ର ଦିବସ ଶିବିର ଗସ୍ତ କଲେ ପ୍ରତିରକ୍ଷା ମନ୍ତ୍ରୀ
      Posted On: 22 JAN 2018 6:25PM by PIB Bhubaneshwar


    ପ୍ରତିରକ୍ଷା ମନ୍ତ୍ରୀ ଶ୍ରୀମତି ନିର୍ମଳା ସୀତାରମଣ ଆଜି ଏନସିସି ଗଣତନ୍ତ୍ର ଦିବସ ଶିବିର 2018 ଗସ୍ତ କରିଥିଲେ । ଏହି ଅବସରରେ ସେ ଉଚ୍ଚକୋଟୀର ପ୍ରଦର୍ଶନ ଏବଂ କର୍ତ୍ତବ୍ୟ ପରାୟଣତା ପାଇଁ ଏନସିସି କ୍ୟାଡେଟମାନଙ୍କୁ ଦିଲ୍ଲୀ କାଂଟର କାରିଆପା ପରେଡ ଗ୍ରାଉଣ୍ଡରେ ଅନୁଷ୍ଠିତ ଏକ ଉତ୍ସବରେ ପ୍ରତିରକ୍ଷା ମନ୍ତ୍ରୀ ପଦକ ଏବଂ କମେଣ୍ଡେସନ କାର୍ଡ ପ୍ରଦାନ କରିଥିଲେ ।


    ତାଙ୍କ ସମ୍ବୋଧନରେ ପ୍ରତିରକ୍ଷା ମନ୍ତ୍ରୀ ସ୍ୱଚ୍ଛ ଭାରତ ଅଭିଯାନରେ ଏନସିସିର କାର୍ଯ୍ୟଧାରାକୁ ପ୍ରଶଂସା କରିଥିଲେ । ଏନସିସି ଏହାର ବିବିଧ କାର୍ଯ୍ୟଧାରା ମାଧ୍ୟମରେ ଜାତୀୟ ସଂହତି କ୍ଷେତ୍ରରେ ମୂଲ୍ୟବାନ ଯୋଗଦାନ କରିଥିବାରୁ ମଧ୍ୟ ସେ ଏନସିସିକୁ ପ୍ରଶଂସା କରିଥିଲେ । ଏହି ଅବସରରେ ଶ୍ରୀମତି ନିର୍ମଳା ସୀତାରମଣ ନିଜର ବକ୍ତବ୍ୟରେ କହିଲେ , “ ସ୍ୱାଧୀନ ଭାରତର ଯୁବସମାଜ ଅତ୍ୟନ୍ତ ଭାଗ୍ୟବାନ ଯେ ଏପରି ଏକ ସଂଗଠନ ଆମ ଦେଶରେ ରହିଛି ଯାହାକି ବ୍ୟକ୍ତିତ୍ୱର ବିକାଶ ପାଇଁ ଅନେକ ପରିମାଣର ସମ୍ପଦ ଖର୍ଚ୍ଚ କରୁଛି । ଏନସିସି ଆମ ଦେଶର ଯୁବ ବର୍ଗଙ୍କ ମଧ୍ୟରେ ନେତୃତ୍ୱ , ଧମ ନିରପେକ୍ଷତା ବାଦ , ଦେଶଭକ୍ତି , ନିଃସ୍ୱାର୍ଥପର ସେବା , ଶୃଙ୍ଖଳା , କଠିନ ପରିଶ୍ରମ ଏବଂ ଅନ୍ୟାନ୍ୟ ଚରିତ୍ର ନିର୍ମାଣକାରୀ ଗୁଣ ବିକାଶ କରିବାରେ ସହାୟକ ହେଉଛି ।


    ଦେଶର ଯୁବ ବର୍ଗଙ୍କୁ ରୂପାନ୍ତରିତ କରିବାରେ ଏନସିସି ମହତ୍ତ୍ୱପୂର୍ଣ୍ଣ ସେବା ପ୍ରଦାନ କରୁଥିବା ସେ ପ୍ରକାଶ କରିଥିଲେ । ଏହି ସଂଗଠନରେ ବିଶ୍ୱର ସର୍ବାଧିକ କନିଷ୍ଠତମ ଯୁବ ବର୍ଗ ସାମିଲ ଅଛନ୍ତି । ସ୍ଥଳସେନା , ନୌସେନା ଏବଂ ବାୟୁସେନା ଆଦି ତିନି ବିଭାଗର ଏନସିସି କ୍ୟାଡେଟମାନେ ପ୍ରତିରକ୍ଷା ମନ୍ତ୍ରୀଙ୍କୁ ଗାର୍ଡ ଅଫ ଅନର ପ୍ରଦାନ କରିଥିଲେ ।


    ପ୍ରତିରକ୍ଷା ମନ୍ତ୍ରୀ ପଦକ 1989ରେ ଆରମ୍ଭ କରାଯାଇଥିଲା ଏବଂ ପ୍ରତିବର୍ଷ ସାହସିକ ଏବଂ ବିଶେଷ ଧରଣର କାର୍ଯ୍ୟ ପାଇଁ ଯୋଗ୍ୟ କ୍ୟାଡେଟମାନଙ୍କୁ ଏହି ପୁରସ୍କାର ପ୍ରଦାନ କରାଯାଇଥାଏ । ଚଳିତ ବର୍ଷ ରକ୍ଷା ମନ୍ତ୍ରୀ ପଦକ ଉତ୍ତର ପ୍ରଦେଶ ଡାଇରେକ୍ଟୋରେଟର କ୍ୟାଡେଟ ପ୍ରିୟାଙ୍କୁ ପ୍ରଦାନ କରାଯାଇଥିଲା ଏବଂ ରକ୍ଷାମନ୍ତ୍ରୀ କମେଣ୍ଡେସନ ପୁରସ୍କାର ରାଜସ୍ଥାନ ଡାଇରେକ୍ଟୋରଟର ସିଡ଼ବ୍ଲୁଓ ଭୁବନେଶ ରାଠୋର , ଆନ୍ଧ୍ରପ୍ରଦେଶ ଏବଂ ତେଲଙ୍ଗାନା ଡାଇରେକ୍ଟୋରେଟର କ୍ୟାପଟେନ ଅରୁନ୍ଧତି ଜେ ପଟେଲ ଏବଂ ପଶ୍ଚିମବଙ୍ଗ ଏବଂ ସିକ୍କିମ ଡାଇରେକ୍ଟୋରେଟର କ୍ୟାଡେଟ ସୌମରଜିତ ଘୋଷଙ୍କୁ ପ୍ରଦାନ କରାଯାଇଥିଲା । ବିଜେତାମାନଙ୍କ ସମ୍ବନ୍ଧରେ ବକ୍ତବ୍ୟ ରଖି ପ୍ରତିରକ୍ଷା ମନ୍ତ୍ରୀ କହିଥିଲେ , “ ଏହି ସଫଳତା ପାଇଁ ମୁଁ ଆପଣମାନଙ୍କୁ ଅଭିନନ୍ଦନ ଜଣାଉଛି । ଏହି ସଫଳତା ଆହୁରି ଅଧିକ ଯୁବ ଏବଂ ଉତ୍ସାହୀବର୍ଗଙ୍କୁ ଏନସିସିରେ ଯୋଗଦେବା ପାଇଁ ପ୍ରୋତ୍ସାହିତ କରିବ । ମୁଁ ନିଶ୍ଚିତ ଯେ ଏହି ଯୁବ ସଫଳ ବ୍ୟକ୍ତିତ୍ୱମାନେ ଆଗାମୀ ସମୟରେ ଦେଶର ଗୌରବ ବୃଦ୍ଧି କରିବେ । ”


    ପ୍ରତିରକ୍ଷା ମନ୍ତ୍ରୀ ମଧ୍ୟ ବିଭିନ୍ନ ସାମାଜିକ ସଚେତନତା ବିଷୟ ଦ୍ୱାରା ପ୍ରସ୍ତୁତ ଫ୍ଲାଗ ଅଂଚଳ ପରିଦର୍ଶନ କରିଥିଲେ । ସେମାନଙ୍କ ମଡେଲ ଉପରେ କ୍ୟାଡେଟମାନେ ପ୍ରତିରକ୍ଷା ମନ୍ତ୍ରୀଙ୍କୁ ସଂକ୍ଷିପ୍ତ ସୂଚନା ପ୍ରଦାନ କରିଥିଲେ । ରକ୍ଷାମନ୍ତ୍ରୀ ଏନସିସିର ଗୌରବ ପୂର୍ଣ୍ଣ ହଲ ଅଫ ଫେମର ପରିଦର୍ଶନ କରିଥିଲେ । ଏଥିରେ ଏନସିସିର ବିଭିନ୍ନ ଫଟୋ , ମଡେଲ ଏବଂ ସଫଳତାକୁ ସଂଗ୍ରହ କରାଯାଇ ରଖାଯାଇଛି ।


    ଏହାପରେ ଶ୍ରୀମତି ସୀତାରମଣ ଏବଂ ଅନ୍ୟାନ୍ୟ ବିଶିଷ୍ଟ ଅତିଥିମାନେ ଏନସିସି ଅଡିଟୋରିୟମରେ ପ୍ରତିଭାବାନ ଏନସିସି କ୍ୟାଡେଟମାନଙ୍କ ଦ୍ୱାରା ପ୍ରସ୍ତୁତ ସାଂସ୍କୃତିକ କାର୍ଯ୍ୟକ୍ରମ ଦେଖିଥିଲେ । ପୂର୍ବରୁ ତାଙ୍କୁ ଏନସିସିର ଡିଜି ଲେଫ୍ଟେନାଂଟ ଜେନେରାଲ ବିଏସ ଶହରୱାତ ସ୍ୱାଗତ କରିଥିଲେ ।


    *************

    
    
    (Release ID: 1517682) Visitor Counter : 1