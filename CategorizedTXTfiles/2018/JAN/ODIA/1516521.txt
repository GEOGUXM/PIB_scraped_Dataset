      ସଂସ୍କୃତି ମନ୍ତ୍ରଣାଳୟ

      ‘ଭାରତ @ 70: ଦ ଜମ୍ମୁ ଏବଂ କଶ୍ମୀର ସାଗା’କୁ ଉଦଘାଟନ କଲେ ଡ଼. ମହେଶ ଶର୍ମା
      Posted On: 11 JAN 2018 3:01PM by PIB Bhubaneshwar


    ସଂସ୍କୃତି ( ସ୍ୱାଧୀନ ଦାୟିତ୍ୱ ) ଏବଂ ପରିବେଶ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ରାଷ୍ଟ୍ରମନ୍ତ୍ରୀ ଡ଼କ୍ଟର ମହେଶ ଶର୍ମା ଆଜି ନୂଆଦିଲ୍ଳୀଠାରେ ଜମ୍ମୁ ଏବଂ କଶ୍ମୀର ଭାରତରେ ବିଲୟ ହେବାର 70 ବର୍ଷ ଅବସରରେ ଆୟୋଜିତ ପ୍ରଦର୍ଶନୀ ‘ INDIA @ 70 : ଦ ଜମ୍ମୁ ଏବଂ କଶ୍ମୀର ସାଗା ’ କୁ ଉଦଘାଟନ କରିଛନ୍ତି । ଦୀର୍ଘ ଏକ ମାସ ବ୍ୟାପୀ ଚାଲିବାକୁ ଥିବା ଏହି ପ୍ରଦର୍ଶନୀ ସଂସ୍କୃତି ମନ୍ତ୍ରଣାଳୟର ଭାରତୀୟ ରାଷ୍ଟ୍ରୀୟ ଅଭିଲେଖାଗାର ତତ୍ୱାବଧାନରେ ଆୟୋଜିତ ହୋଇଛି ।


    ସଂସ୍କୃତି ମନ୍ତ୍ରୀ ଡ଼କ୍ଟର ମହେଶ ଶର୍ମା , ଜମ୍ମୁ ଏବଂ କଶ୍ମୀର ଭାରତରେ ବିଲୟ ହେବାର ବିସ୍ତୃତ ଘଟଣାବଳୀକୁ ଏଭଳି ଭାବରେ ଜୀବନ୍ତ ଓ ଉତ୍ସାହଜନକ ଢଙ୍ଗରେ ପ୍ରସ୍ତୁତ କରିଥିବାରୁ ଭାରତୀୟ ରାଷ୍ଟ୍ରୀୟ ଅଭିଲେଖାଗାର ଉଦ୍ୟମକୁ ଉଚ୍ଚ ପ୍ରଶଂସା କରିଛନ୍ତି । ସୁନ୍ଦର ଭାବରେ ଆୟୋଜିତ ଏହି ପ୍ରଦର୍ଶନୀ , ଭାରତରେ କିଭଳି ବିଭିନ୍ନ ରାଜା ରାଜୁଡାଙ୍କ ଦ୍ୱାରା ଶାସିତ ରାଜ୍ୟର ସମିଶ୍ରଣ ହୋଇପାରିଥିଲା ସେ ବିଷୟରେ ଦେଶର ଯୁବକମାନଙ୍କୁ ଅବଗତ କରାଇବାରେ ସାହାଯ୍ୟ କରି ପାରିବ ସେ ବିଷୟରେ ବୁଝାଇଥିଲେ ।


    ଡ଼କ୍ଟର ମହେଶ ଶର୍ମା , ଭାରତର ସ୍ୱାଧୀନତା ସଂଗ୍ରାମରେ ମହାତ୍ମା ଗାନ୍ଧୀ , ସର୍ଦ୍ଦାର ପଟେଲ ଏବଂ ଶ୍ୟାମା ପ୍ରସାଦ ମୁଖାର୍ଜିୀଙ୍କ ଭଳି ନେତାଙ୍କ ଭୂମିକା ଉପରେ ଆଲୋକପାତ କରିଥିଲେ । ମନ୍ତ୍ରୀ କହିଲେ ଯେ ସେମାନଙ୍କର ପ୍ରୟାସର ପରିଣାମ ସ୍ୱରୂପ ଦେଶ ଆଜି ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ନେତୃତ୍ୱରେ ‘ ଏକ ଭାରତ , ଶ୍ରେଷ୍ଠ ଭାରତ ’ ରୂପରେ ଆଗକୁ ବଢୁଛି । ଜମ୍ମୁ ଏବଂ କଶ୍ମୀର ହେଉଛି ଭାରତର ଏକ ଅଭିନ୍ନ ଅଙ୍ଗ , ଆଉ ଭାରତରେ ତାହାର ସମିଶ୍ରଣକୁ ଭାରତୀୟ ଜାତୀୟ ଅଭିଲେଖାଗାର ଚମତ୍କାର ଭାବେ ଏହି ପ୍ରଦର୍ଶନୀରେ ଚିତ୍ରିତ କରିଛନ୍ତି ବୋଲି ଡ଼କ୍ଟର ଶର୍ମା କହିଛନ୍ତି ।


    ଏହି ଭାବବିନିମୟ ଡ଼ିଜିଟାଲ ପ୍ରଦର୍ଶନୀ ମାଧ୍ୟମରେ , ଭାରତୀୟ ରାଷ୍ଟ୍ରୀୟ ଅଭିଲେଖାଗାର କଶ୍ମୀର ବିବାଦର ଐତିହାସିକ କଥାକୁ ଚିତ୍ରିତ କରିବା ସହିତ , ଆମର ସଶସ୍ତ୍ର ବଳ ଏବଂ ନାଗରିକଙ୍କ ସାହସ , ବୀରତ୍ୱ ଓ ବଳିଦାନ ବିଷୟରେ ଆମ ଯୁବପିଢୀଙ୍କ ମଧ୍ୟରେ ସମ୍ବେଦନା ଭାବ ଜାଗ୍ରତ କରିବା ଏବଂ ସଚେତନତା ସୃଷ୍ଟି କରିବାରେ ସହାୟକ ହେବ ।


    1947-48 ସମୟର ମୂଳ ଚିଠି , ଟେଲିଗ୍ରାମ , କଶ୍ମୀର ବିବାଦ , କାଶ୍ମୀର ରାଜପରିବାରର କିଛି ବିରଳ ଦସ୍ତାବେଜ ଆଦି ବିଷୟରେ ଜାଣିବା ପାଇଁ ଏହି ପ୍ରଦର୍ଶନୀରେ ପାଦ ପକାଇବାକୁ ଲୋକମାନଙ୍କୁ ଆମନ୍ତ୍ରିତ କରାଯାଉଛି । ଏହି ସବୁ ଜିନିଷର ପ୍ରଦର୍ଶନ ସହିତ କିଛି ଦୁଲର୍ଭ ଭିଜେଂଟ ଫଟୋ , ବୃତଚିତ୍ରର ନକ୍ସା , ସୈନିକମାନଙ୍କର ନକ୍ସା , ସମ୍ବାଦପତ୍ର ଗୁଡିକର ରିପୋର୍ଟ , କଶ୍ମରୀ ସମ୍ବନ୍ଧୀୟ ଅନେକ ପୁସ୍ତକ ଯାହାକି ସେହି ସମୟର ଇତିହାସ ଓ ନାଟକୀୟ ମୁହୂର୍ତ୍ତ ବିଷୟରେ ସୂଚନା ପ୍ରଦାନ କରେ ଆଦି ଏଥିରେ ସ୍ଥାନ ପାଇଛି । ଜମ୍ମୁ କଶ୍ମୀରର ମିଶ୍ରଣ ଏବଂ ପରବର୍ତ୍ତୀ ପରିସ୍ଥିତିରେ ଜମ୍ମୁ କଶ୍ମୀର ରାଜ୍ୟର ଏକତା ଓ ଶାନ୍ତି ବଜାୟ ରଖିବାର କାହାଣୀ ଏବଂ ଘଟଣାବଳୀ ବିଷୟରେ ମଧ୍ୟ ବର୍ଣ୍ଣନା କରାଯାଇଛି ।


    ଇତିହାସ ବିଭାଗ , ପ୍ରତିରକ୍ଷା ମନ୍ତ୍ରଣାଳୟ ମଧ୍ୟ ପ୍ରଦର୍ଶନୀରେ ସ୍ଥାନୀତ କରିବା ପାଇଁ ଅନେକ ତଥ୍ୟ ଯୋଗାଇ ଦେଇଛନ୍ତି । 1947-48ରେ ଜମ୍ମୁ ଏବଂ କଶ୍ମୀରରେ ସଂଚାଳିତ କେତେକ ତଥ୍ୟ , ଚିଠି ପତ୍ର ଓ ଯୁଦ୍ଧ ଡାଏରୀ ଆଦି ପ୍ରଥମ ଥର ପାଇଁ ସାର୍ବଜନିକ କରାଯାଇଛି ।


    1846 ମାର୍ଚ୍ଚ 11 ରେ ସ୍ୱାକ୍ଷରିତ ଲାହୋର ଚୁକ୍ତି ସମ୍ବନ୍ଧିତ ଦୁଲର୍ଭ ଦସ୍ତାବେଜ , 1846 ମାର୍ଚ୍ଚ 16 ର ଅମୃତସର ଚୁକ୍ତି , 1947 ଅକ୍ଟୋବର 27 ରେ ଶାସନର ଉତ୍ତରାଧୀକାର , ବ୍ରିଟିଶ ଶାସନରୁ ମୁକ୍ତ ହୋଇ ନୂତନ ଭାବେ ସ୍ୱାଧୀନତା ଲାଭ କରିଥିବା ଭାରତ ଓ ପାକିସ୍ତାନରେ ବିଲୟ ହୋଇଥିବା ରାଜ ରାଜୁଡା ପ୍ରଦେଶ ଗୁଡିକୁ ନେଇ ଦୁଇ ଦେଶ ମଧ୍ୟରେ ହୋଇଥିବା ବୁଝାମଣା ପତ୍ର ମଧ୍ୟ ପ୍ରଦର୍ଶନୀରେ ସ୍ଥାନ ପାଇଛି । ପରମବୀର ଚକ୍ର ବିଜେତାଙ୍କ ତାଲିକା , ବୀର ଚକ୍ର ବିଜେତାଙ୍କ ନାମ ଓ ସେମାନଙ୍କ କାହାଣୀ , ଶଙ୍କରଙ୍କ ଦୃଷ୍ଟଭଙ୍ଗୀରେ ଜମ୍ମୁ ଏବଂ କଶ୍ମୀର କାହାଣୀ ପ୍ରଦର୍ଶନୀର ଅନ୍ୟତମ ଆକର୍ଷଣ ।


    ନୂଆଦିଲ୍ଲୀର ଜନପଥସ୍ଥିତ ଭାରତୀୟ ରାଷ୍ଟ୍ରୀୟ ଅଭିଲେଖାଗାରରେ ଏହି ପ୍ରଦର୍ଶନୀର ଆୟୋଜନ କରାଯାଇଛି । ଏହି ପ୍ରଦର୍ଶନୀ 10 ଫେବୃଆରୀ 2018 ପର୍ଯ୍ୟନ୍ତ ରବିବାର ସମେତ ( ସକାଳ10ଟା ଠାରୁ ସଂଧ୍ୟା 5.30 ପର୍ଯ୍ୟନ୍ତ ) ଜନସାଧାରଣଙ୍କ ମୁକ୍ତ ପ୍ରବେଶ ପାଇଁ ଖୋଲା ରହିଛି ।


    ***********

    
    
    (Release ID: 1516521) Visitor Counter : 8