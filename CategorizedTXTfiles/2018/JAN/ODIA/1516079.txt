      ସଂଖ୍ୟାଲଘୁ ବ୍ୟାପାର ମନ୍ତ୍ରଣାଳୟ

      କ୍ରମାଗତ ଦ୍ୱିତୀୟ ବର୍ଷ ପାଇଁ ଭାରତର ହଜ୍ କୋଟା ବୃଦ୍ଧି ଚଳିତବର୍ଷ ଯିବେ ରେକର୍ଡ ସଂଖ୍ୟକ ହଜ୍-ଯାତ୍ରୀ ବିନା ମେହରମରେ ମହିଳାମାନେ ଯାଇପାରିବେ ହଜ୍
      Posted On: 09 JAN 2018 8:01PM by PIB Bhubaneshwar

    ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ସରକାର କ୍ରମାଗତ ଦ୍ୱିତୀୟ ବର୍ଷ ପାଇଁ ଭାରତ ହଜ୍ କୋଟା ବୃଦ୍ଧି କରିଛନ୍ତି । ସ୍ୱାଧୀନତା ପରେ ପ୍ରଥମ ଥର ପାଇଁ ଚଳିତବର୍ଷ ରେକର୍ଡ ସଂଖ୍ୟକ ଅର୍ଥାତ୍ 1 ଲକ୍ଷ 75 ହଜାର 25 ଜଣ ହଜ୍ ଯାତ୍ରାରେ ଯିବେ । ନିକଟରେ ଭାରତ ଓ ସାଉଦି ଆରବ ମଧ୍ୟରେ ଦ୍ୱିପାକ୍ଷିକ ବାର୍ଷିକ ହଜ୍-2018 ଚୁକ୍ତି ସ୍ୱାକ୍ଷର ହେବା ପରେ ଭାରତର ହଜ୍ କୋଟା ବୃଦ୍ଧି ହୋଇଛି । ସାଉଦି ଆରବର ହଜ୍ ଏବଂ ଉମରାହ ମନ୍ତ୍ରୀ ଓ ଶ୍ରୀ ନକ୍ଭୀ ଏହି ଚୁକ୍ତିରେ ସ୍ୱାକ୍ଷର କରିଥିଲେ । କେନ୍ଦ୍ର ସଂଖ୍ୟାଲଘୁ ବ୍ୟାପାର ମନ୍ତ୍ରୀ ମୁକ୍ତାର ଅବାସ୍ ନକ୍ଭୀ ଆଜି କହିଛନ୍ତି ଯେ, ତିନି ବର୍ଷ ତଳେ ଭାରତର ହଜ୍ କୋଟା ଥିଲା 1 ଲକ୍ଷ 36 ହଜାର 20 । ଗତ ଦୁଇ ବର୍ଷ ମଧ୍ୟରେ ଏହା ଏକ ଲକ୍ଷ 75 ହଜାର 25କୁ ବୃଦ୍ଧି ପାଇଛି । ଏହା କେବଳ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ଲୋକପ୍ରିୟତା ବୃଦ୍ଧି ଏବଂ ସାଉଦି ଆରବ ତଥା ଅନ୍ୟାନ୍ୟ ଆରବ ଦେଶଗୁଡ଼ିକ ସହ ସୁସମ୍ପର୍କ ଯୋଗୁ ସମ୍ଭବ ହୋଇପାରିଛି । ଗତ ବର୍ଷ ମଧ୍ୟ ସାଉଦି ଆରବ ଭାରତର ହଜ୍ କୋଟାରେ 35 ହଜାର ବୃଦ୍ଧି କରିଥିଲା ବୋଲି ସେ କହିଛନ୍ତି । ହଜ୍ କୋଟା ବୃଦ୍ଧି ପାଇଁ ଭାରତ ସରକାର ଏବଂ ଦେଶବାସୀଙ୍କ ପକ୍ଷରୁ ଶ୍ରୀ ନକ୍ଭୀ ସାଉଦି ଆରବ ସରକାର ଏବଂ ଦୁଇଟି ପ୍ରମୁଖ ମସଜିଦ୍ ନିକଟରେ କୃତଜ୍ଞତା ଜ୍ଞାପନ କରିଛନ୍ତି । ଏଥିସହ ଜଳପଥରେ ହଜ୍ ଯାତ୍ରୀଙ୍କ ଯିବା ନେଇ ସାଉଦି ଆରବ ସରକାର ସବୁଜ ସଙ୍କେତ ଦେଇଥିବା ମନ୍ତ୍ରୀ କହିଛନ୍ତି । ଅତି ଶୀଘ୍ର ଏ ନେଇ ଥିବା ବ୍ୟବସ୍ଥା ଉପରେ ଦୁଇ ଦେଶର ଅଧିକାରୀମାନେ ଆଲୋଚନା କରିବେ, ଯାହା ଫଳରେ କି ଆସନ୍ତା ବର୍ଷ ପୁନର୍ବାର ଜଳପଥରେ ହଜ୍ ଯାତ୍ରା ଆରମ୍ଭ ହୋଇପାରିବ । ମନ୍ତ୍ରୀ କହିଥିଲେ ଯେ, ହଜ୍-2018 ପାଇଁ ପ୍ରାୟ 3 ଲକ୍ଷ 55 ହଜାର ଆବେଦନ ମିଳିଛି । ଶ୍ରୀ ନକ୍ଭୀ କହିଲେ ଯେ, ମହିଳା ହଜ୍ ଯାତ୍ରୀମାନଙ୍କୁ ମେହରମ୍ (ପୁରୁଷ ଅଭିଭାବକ)ଙ୍କ ବିନା ହଜ୍ ଯାତ୍ରାରେ ଯିବାକୁ ପ୍ରଥମ ଥର ପାଇଁ ଅନୁମତି ଦିଆଯାଇଛି । ମେହେରମଙ୍କ ବିନା ହଜ୍ ଯାତ୍ରାରେ ଯିବାକୁ 1300ରୁ ଅଧିକ ମହିଳା ଆବେଦନ କରିଛନ୍ତି । ଏମାନଙ୍କୁ ଲଟେରୀ ପ୍ରକ୍ରିୟାରୁ ବାଦ୍ ଦେଇ ହଜରେ ଯିବାକୁ ଅନୁମତି ଦିଆଯିବ । ମେହରମଙ୍କ ବିନା 45 ବର୍ଷରୁ ଅଧିକ ବର୍ଷର ମହିଳାମାନେ 4/5 ଜଣିଆ ମହିଳା ଗ୍ରୁପରେ ହଜ୍ ଯାତ୍ରାରେ ଯିବାକୁ ଅନୁମତି ଦିଆଯିବ । **********
    
    (Release ID: 1516079) Visitor Counter : 8