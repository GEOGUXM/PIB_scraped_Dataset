      ଅର୍ଥ ମନ୍ତ୍ରଣାଳୟ

      ଭାରତୀୟ ଅର୍ଥନୀତିର ଅଭିବୃଦ୍ଧି
      Posted On: 05 JAN 2018 6:11PM by PIB Bhubaneshwar


    ମିଳିତ ଜାତିସଂଘରେ ଉପସ୍ଥାପନ କରାଯାଇଥିବା ବିଶ୍ୱ ଅର୍ଥନୈତିକ ସ୍ଥିତି ଏବଂ ସମ୍ଭାବନା ରିପୋର୍ଟ 2018 ଅନୁଯାୟୀ 2018-19 ଆର୍ଥିକ ବର୍ଷରେ ଭାରତୀୟ ଅର୍ଥବ୍ୟବସ୍ଥାର ଅଭିବୃଦ୍ଧି 7.2 ପ୍ରତିଶତ ଏବଂ 2019-20 ଆର୍ଥିକ ବର୍ଷରେ 7.4 ପ୍ରତିଶତ ରହିବ । ଏହି ରିପୋର୍ଟରୁ ପରିଲକ୍ଷିତ ହେଉଛି ଯେ ଭାରତର ଆଉଟଲୁକ ବ୍ୟାପକ ଭାବେ ସକାରାତ୍ମକ ରହିଛି । ଜାରି ରହିଥିବା ଢାଂଚାଗତ ସଂସ୍କାର , ଘରୋଇ ଚାହିଦା ଏବଂ ସାଧାରଣ ପରିବ୍ୟୟ ଦ୍ୱାରା ଏହା ପ୍ରଭାବିତ ହୋଇଛି ।


    ମୋଟ ସ୍ଥାୟୀ ପୁଞ୍ଜି ସୃଷ୍ଟି ( GFCF ) ରେ ସରକାରୀ କ୍ଷେତ୍ରର ଅଂଶ ( ସରକାରୀ ଆର୍ଥିକ ଏବଂ ଅଣ ଆର୍ଥିକ ନିଗମ ଏବଂ ସାଧାରଣ ସରକାରଙ୍କୁ ମିଶାଇ ) 2011-12 ଆର୍ଥିକ ବର୍ଷରେ 21.4 ପ୍ରତିଶତ ଥିଲା । ଏହା 2014-15 ରେ ବୃଦ୍ଧି ପାଇ 22.0 ପ୍ରତିଶତରେ ପହଁଚିଥିଲା । ଏହାପରେ 2015-16 ରେ ଏହା ଆହୁରି ବୃଦ୍ଧି 25.2 ପ୍ରତିଶତରେ ପହଁଚିଛି । ବର୍ତ୍ତମାନର ମୂଲ୍ୟରେ ଜିଡିପିରେ ସରକାରୀ ଜିଏଫସିଏଫର ପରିମାଣ 2014-15 ରେ 6.7 ପ୍ରତିଶତରୁ ବୃଦ୍ଧି ପାଇ 2015-16 ରେ 7.4 ପ୍ରତିଶତରେ ପହଁଚିଛି । ଚାହିଦା ଦିଗରୁ , ଜିଡିପି ଅଭିବୃଦ୍ଧିରେ ସରକାରୀ କ୍ଷେତ୍ରର ଯୋଗଦାନ 2015-16 ରେ 20 ପ୍ରତିଶତ ରହିଥିଲା ।


    ଭାରତ ସରକାର ଏବଂ ଭାରତୀୟ ରିଜର୍ଭ ବ୍ୟାଙ୍କ ଦ୍ୱାରା ନିଆଯାଇଥିବା ନୀତିଗତ ପଦକ୍ଷେପ କାରଣରୁ ଭାରତୀୟ ଅର୍ଥବ୍ୟବସ୍ଥାରେ ବିଶ୍ୱାସ ବୃଦ୍ଧି ପାଇଛି । ନିକଟରେ , ମୁଡୀଜ ରେଟିଂ ସଂସ୍ଥା ଭାରତର ସ୍ଥାନୀୟ ଏବଂ ବିଦେଶୀ ମୁଦ୍ରା ଜାରି ରେଟିଂକୁ Baa 2 ରୁ ବଢ଼ାଇ Baa 3 କରିଦେଇଛି । ଏଥି ସହିତ ଆଉଟଲୁକୁ ସ୍ଥିର ମାନ୍ୟତା ପ୍ରଦାନ କରିଛି । ଏହାଛଡ଼ା ଭାରତରେ ଅର୍ଥନୈତିକ ସଂସ୍କାର ଜାରି ରହିଲେ ସମୟକ୍ରମେ ଏହା ଦେଶର ଅଭିବୃଦ୍ଧି ସମ୍ଭାବନାକୁ ବ୍ୟାପକ କରିବ ବୋଲି ଏହି ସଂସ୍ଥା ଆଶାବ୍ୟକ୍ତ କରିଛି । ବିଶ୍ୱ ବ୍ୟାଙ୍କ ବ୍ୟବସାୟ ସୁଗମତା ( ଇଜ ଅଫ ଡୁଇଂ ବିଜନେସ ) ରିପୋର୍ଟ -2018 ରେ ଭାରତର ରାଙ୍କିଙ୍ଗରେ ଉନ୍ନତି ହୋଇଛି । ଭାରତ 30 ଟି ସ୍ଥାନ ଉପରକୁ ଉଠି 100 ତମ ସ୍ଥାନରେ ପହଁଚିଛି । ବିଶ୍ୱ ଅର୍ଥନୈତିକ ଫୋରମର ବିଶ୍ୱ ପ୍ରତିଦ୍ୱନ୍ଦ୍ୱିତା ରିପୋର୍ଟ ଅନୁଯାୟୀ , 2017-18 ବର୍ଷରେ 137 ଟି ଦେଶ ମଧ୍ୟରେ ଉନ୍ନତି ଲାଭ କରି ଭାରତ 40 ତମ ସ୍ଥାନରେ ପହଁଚିଛି । ପୂର୍ବରୁ 2014-15 ରେ 144 ଟି ଦେଶ ମଧ୍ୟରେ ଭାରତ 71 ତମ ସ୍ଥାନରେ ଏବଂ 2015-16 ରେ 140 ଟି ଦେଶ ମଧ୍ୟରୁ 55 ତମ ସ୍ଥାନରେ ରହିଥିଲା । 2017-18 ଆର୍ଥିକ ବର୍ଷର ପ୍ରଥମାର୍ଦ୍ଧ ବେଳକୁ ଅର୍ଥବ୍ୟବସ୍ଥାରେ ବୈଦେଶିକ ପୁଞ୍ଜିନିବେଶର ପ୍ରବାହ 33.7 ବିଲିୟନ ଆମେରିକୀୟ ଡଲାର ଥିଲା , ଯାହାକି ପୂର୍ବ ଆର୍ଥିକ ବର୍ଷର ସମାନ ଅବଧି ତୁଳନାରେ ଯଥେଷ୍ଟ ଅଧିକ ।


    ଭାରତୀୟ ଅର୍ଥବ୍ୟବସ୍ଥା ପ୍ରତି ବିଶ୍ୱାସ ସୃଷ୍ଟି କରିବା ଏବଂ ଅର୍ଥବ୍ୟବସ୍ଥାର ଅଭିବୃଦ୍ଧି ପାଇଁ ଭାରତ ସରକାର ବ୍ୟାପକ ପଦକ୍ଷେପ ନେଉଛନ୍ତି । ଏଥି ମଧ୍ୟରେ ଉତ୍ପାଦନ କ୍ଷେତ୍ରକୁ ପ୍ରୋତ୍ସାହନ , ପରିବହନ ଏବଂ ଶକ୍ତି କ୍ଷେତ୍ରରେ ସୁଦୃଢ଼ ପଦକ୍ଷେପ ସହିତ ସହର ଏବଂ ଗ୍ରାମାଂଚଳ ଭିତ୍ତିଭୂମି ସୁଧାର ଏବଂ ବୈଦେଶିକ ନିବେଶ ନୀତିରେ ବ୍ୟାପକ ସଂସ୍କାର ଆଦି ସାମିଲ ରହିଛି । ସରକାର 2017-18 ବଜେଟରେ ବିଭିନ୍ନ ପଦକ୍ଷେପ ସମ୍ପର୍କରେ ଘୋଷଣା କରିଛନ୍ତି । ବିଶେଷ କରି ଭିତ୍ତିଭୂମି ବିକାଶକୁ ପ୍ରୋତ୍ସାହନ ଦିଆଯାଉଛି । ଶସ୍ତା ବାସଗୃହକୁ ଭିତିଭୂମି ମାନ୍ୟତା , ରାଜପଥ ନିର୍ମାଣ ପାଇଁ ଅଧିକ ଅର୍ଥବରାଦ ଏବଂ ଉପକୂଳ ଯୋଗାଯୋଗ ପ୍ରତି ଗୁରୁତ୍ୱ ଦିଆଯାଇଛି । ଆସନ୍ତା 2 ବର୍ଷ ମଧ୍ୟରେ ସରକାର ପର୍ଯ୍ୟାୟକ୍ରମେ 2.11 ଲକ୍ଷ କୋଟି ଟଙ୍କାର ବ୍ୟାଙ୍କ ପୁନଃପୁଞ୍ଜିକରଣ ସମ୍ପର୍କରେ ଘୋଷଣା କରିଛନ୍ତି । ଏହା ବ୍ୟାଙ୍କଗୁଡ଼ିକୁ ଋଣ ଲଗାଣ ପାଇଁ ପ୍ରୋତ୍ସାହିତ କରିବ । ନିର୍ଦ୍ଧାରିତ ସମୟରେ ଦେବାଳିଆ ସଂକଳ୍ପ ହାସଲ ପାଇଁ ଦେବାଳିଆ ଏବଂ ଦେବାଳିଆପଣ କୋଡ ଲାଗୁ କରାଯାଇଛି ।


    ଅନ୍ୟ ପଦକ୍ଷେପଗୁଡ଼ିକ ମଧ୍ୟରେ ରହିଛି ବାର୍ଷିକ 50 କୋଟି ଟଙ୍କାରୁ କମ କାରବାର କରୁଥିବା କମ୍ପାନୀଗୁଡ଼ିକ ଉପରେ ନିମ୍ନ ଆୟକର ଆଦାୟ ଏବଂ ଡିଜିଟାଲ ଅର୍ଥବ୍ୟବସ୍ଥାକୁ ପ୍ରୋତ୍ସାହନ । ବସ୍ତୁ ଓ ସେବା କର ( GST ) ଲାଗୁ ହେବା ପରେ ବାଣିଜ୍ୟ ବ୍ୟବସାୟ ଏବଂ ତତସଂକ୍ରାନ୍ତୀୟ କାର୍ଯ୍ୟକଳାପରେ ବାଧାଗୁଡ଼ିକ ଦୂର ହେବା ପରେ ଅଭିବୃଦ୍ଧି ହାରରେ ଉନ୍ନତି ଆସିଛି । ତିନି ବର୍ଷ ମଧ୍ୟରେ (2015 ରୁ 2017) ଭାରତୀୟ ରିଜର୍ଭ ବ୍ୟାଙ୍କ 200 ବେସିସ ପଏଂଟ ପର୍ଯ୍ୟନ୍ତ ରେପୋ ରେଟ ହ୍ରାସ କରିଛି । ବ୍ୟାଙ୍କିଙ୍ଗ ବ୍ୟବସ୍ଥାରେ ରହିଥିବା ଦୁର୍ବଳତା ଦୂର କରିବା ଲାଗି ଭାରତୀୟ ରିଜର୍ଭ ବ୍ୟାଙ୍କ ବିଭିନ୍ନ ପଦକ୍ଷେପ ନେଇଛନ୍ତି , ଏଥିମଧ୍ୟରେ ଅର୍ଥବ୍ୟବସ୍ଥାରେ ରହିଥିବା ଅଚଳ ସମ୍ପତିକୁ ସଚଳ କରିବା ଲାଗି ଫ୍ରେମୱାର୍କ ଜାରି କରିବା ଏବଂ ସୂଚନା ଅସମାନତାକୁ ହ୍ରାସ କରିବା ଲାଗି ବୃହତ ଋଣ ଉପରେ କେନ୍ଦ୍ରୀୟ ଭଣ୍ଡାର ସୂଚନା ସ୍ଥାପନ କରିବା ଆଦି ରହିଛି ।


    ଆଜି ଲୋକସଭାରେ କେନ୍ଦ୍ର ଅର୍ଥ ଏବଂ କର୍ପୋରେଟ ବ୍ୟାପାର ମନ୍ତ୍ରୀ ଶ୍ରୀ ଅରୁଣ ଜେଟଲୀ ଏହି ସୂଚନା ଦେଇଛନ୍ତି ।


    ***********

    
    
    (Release ID: 1515821) Visitor Counter : 11