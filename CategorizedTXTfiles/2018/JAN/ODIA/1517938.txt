      ରାଷ୍ଟ୍ରପତିଙ୍କ ସଚିବାଳୟ

      ଗଣତନ୍ତ୍ର ଦିବସ 2018 ପୂର୍ବ ସନ୍ଧ୍ୟାରେ ଭାରତର ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦଙ୍କ ରାଷ୍ଟ୍ର ଉଦ୍ଦେଶ୍ୟରେ ବାର୍ତ୍ତା
      Posted On: 25 JAN 2018 3:16PM by PIB Bhubaneshwar


    ମୋର ପ୍ରିୟ ଦେଶବାସୀ ,


    1. ଆମ ଦେଶର , 69ତମ ଗଣତନ୍ତ୍ର ଦିବସର ପୂର୍ବ ସନ୍ଧ୍ୟାରେ ଆପଣମାନଙ୍କୁ ସମସ୍ତଙ୍କୁ ଅନେକ-ଅନେକ ଅଭିନନ୍ଦନ! ଏହା ହେଉଛି ଦେଶ ପ୍ରତି ସମ୍ମାନ ଭାବନାର ସହିତ , ଆମ ସାର୍ବଭୌମତ୍ୱର ଉତ୍ସବ ପାଳନ କରିବାର ଅବସର । ଏହା , ସେହି ଲକ୍ଷାଧିକ ସ୍ୱାଧୀନତା ସଂଗ୍ରାମୀଙ୍କ ମହାନ ପ୍ରୟାସ ଏବଂ ବଳିଦାନକୁ , କୃତଜ୍ଞତାର ସହିତ ସ୍ମରଣ କରିବାର ଦିବସ , ଯେଉଁମାନେ ନିଜ ଲୁହ-ଲହୁ ଏକ କରି , ଆମକୁ ସ୍ୱାଧୀନତା ଦେଇଥିଲେ , ଏବଂ ଆମ ଗଣତନ୍ତ୍ରର ନିର୍ମାଣ କଲେ । ସର୍ବୋପରି , ଆଜିର ଦିନ ଆମ ଗଣତାନ୍ତ୍ରିକ ମୂଲ୍ୟବୋଧକୁ ପ୍ରଣାମ କରିବାର ଦିବସ ।


    2. ଦେଶର ଲୋକମାନଙ୍କୁ ନେଇ ହିଁ ଗଣତନ୍ତ୍ର ନିର୍ମିତ ହୁଏ । ଆମର ନାଗରିକ , କେବଳ ଗଣତନ୍ତ୍ରର ନିର୍ମାତା ଏବଂ ସଂରକ୍ଷକ ନୁହନ୍ତି , ବରଂ ସେମାନେ ହିଁ ଏହାର ଆଧାର ସ୍ତମ୍ଭ ଅଟନ୍ତି । ଆମର ପ୍ରତ୍ୟେକ ନାଗରିକ , ଆମ ଗଣତନ୍ତ୍ରକୁ ଶକ୍ତି ଦେଇଥାନ୍ତି - ପ୍ରତ୍ୟେକ ସୈନିକ , ଯିଏ ଆମ ଦେଶର ରକ୍ଷା କରିଥାଏ ; ପ୍ରତ୍ୟେକ କୃଷକ ଯିଏ ଆମ ଦେଶବାସୀଙ୍କ କ୍ଷୁଧା ଦୂର କରିଥାଏ ; ପ୍ରତ୍ୟେକ ପୁଲିସ ଏବଂ ଅର୍ଦ୍ଧସାମରିକବାହିନୀ , ଯିଏ ଆମ ଦେଶକୁ ସୁରକ୍ଷିତ ରଖିଥାଏ ; ପ୍ରତ୍ୟେକ ମା ’, ଯିଏ ଦେଶବାସୀଙ୍କ ଲାଳନପାଳନ କରିଥାଏ ; ପ୍ରତ୍ୟେକ ଡାକ୍ତର , ଯିଏ ଦେଶବାସୀଙ୍କ ଚିକିତ୍ସା କରିଥାଏ ; ପ୍ରତ୍ୟେକ ନର୍ସ , ଯିଏ ଦେଶବାସୀଙ୍କ ସେବା କରିଥାଏ , ପ୍ରତ୍ୟେକ ସଫେଇ କର୍ମଚାରୀ , ଯିଏ ଆମ ଦେଶକୁ ସଫା-ସୁତୁରା ଏବଂ ସ୍ୱଚ୍ଛ ରଖିଥାଏ ; ପ୍ରତ୍ୟେକ ଅଧ୍ୟାପକ , ଯିଏ ଆମ ଦେଶକୁ ଶିକ୍ଷିତ କରିଥାଏ ; ପ୍ରତ୍ୟେକ ବୈଜ୍ଞାନିକ , ଯିଏ ଆମ ଦେଶ ଲାଗି ଉଦ୍ଭାବନ କରିଥାଏ , ପ୍ରତ୍ୟେକ କ୍ଷେପଣାସ୍ତ୍ର ପ୍ରଯୁକ୍ତି , ଯାହା ଆମ ଦେଶର କ୍ଷମତାକୁ ଏକ ନୂତନ ଉଚ୍ଚତାକୁ ନେଇଯାଇଥାଏ ; ପ୍ରତ୍ୟେକ ସଚେତନ ଆଦିବାସୀ , ଯିଏ ଆମ ଦେଶର ପରିବେଶ ଏବଂ ପ୍ରାକୃତିକ ସମ୍ବଳକୁ ସୁରକ୍ଷିତ ରଖିଥାଏ ; ପ୍ରତ୍ୟେକ ଇଞ୍ଜିନିୟର , ଯିଏ ଆମ ଦେଶକୁ ଏକ ନୂଆ ସ୍ୱରୂପ ଦେଇଥାଏ ; ପ୍ରତ୍ୟେକ ଶ୍ରମଜୀବୀ , ଯିଏ ଆମ ଦେଶର ନିର୍ମାଣ କରିଥାଏ ; ଆମର ବରିଷ୍ଠ ନାଗରିକ , ଯିଏ ଗର୍ବର ସହିତ ଏହା ଦେଖିଥା ’ ନ୍ତି ଯେ ସେ ଆମ ଗଣତନ୍ତ୍ରକୁ କେତେ ଆଗକୁ ନେଇଆସିଛନ୍ତି ; ପ୍ରତ୍ୟେକ ଯୁବକ , ଯାହା ନିକଟରେ ଆମର ଶକ୍ତି , ଆଶା , ଏବଂ ଭବିଷ୍ୟତ ସମାହିତ ହୋଇ ରହିଛି ; ଏବଂ ପ୍ରତ୍ୟେକ କୋମଳମତି ଶିଶୁ , ଯିଏ ଆମ ଦେଶ ଲାଗି ନୂଆ ସ୍ୱପ୍ନ ଦେଖିଥାଏ ।


    3. ଏମିତି ଆହୁରି ଅନେକ ଲୋକ ଅଛନ୍ତି , ଯେଉଁମାନଙ୍କ ସମ୍ପର୍କରେ ମୁଁ ଉଲ୍ଲେଖ କରିପାରୁନାହିଁ , ସେମାନେ ମଧ୍ୟ ଭିନ୍ନ ଭିନ୍ନ ଭାବରେ , ଦେଶକୁ ନିଜ ଯୋଗଦାନ ଦେଉଛନ୍ତି । ଆପଣମାନଙ୍କୁ ସମସ୍ତଙ୍କୁ ଗଣତନ୍ତ୍ର ଦିବସର ଅନେକ ଅନେକ ଶୁଭକାମନା!


    4. ଜାନୁଆରୀ 26 , 1950ରେ ଭାରତ ଏକ ଗଣତନ୍ତ୍ରର ମାନ୍ୟତା ପାଇଥିଲା । ଆମ ରାଷ୍ଟ୍ର ନିର୍ମାଣର ଯାତ୍ରାରେ , ଏହା ଦ୍ୱିତୀୟ ଗୁରୁତ୍ୱପୂର୍ଣ୍ଣ ପର୍ଯ୍ୟାୟ ଥିଲା । ଆମକୁ ସ୍ୱାଧୀନତା ମିଳିବାର ପାଖାପାଖି ଅଢ଼େଇ ବର୍ଷ ବିତିସାରିଥିଲା । କିନ୍ତୁ ସମ୍ବିଧାନ ନିର୍ମାଣ କରିବା , ତାହାକୁ ଲାଗୁ କରିବା ଏବଂ ଭାରତୀୟ ଗଣରାଜ୍ୟର ପ୍ରତିଷ୍ଠା କରିବା ସହିତ , ଆମେ ବାସ୍ତବରେ , “ ସମସ୍ତ ନାଗରିକଙ୍କ ମଧ୍ୟରେ ସମାନତା ” ର ଆଦର୍ଶ ପ୍ରତିଷ୍ଠା କଲୁ , ଆମେ ଯେକୌଣସି ଧର୍ମ , ଅଂଚଳ କିମ୍ବା ସମ୍ପ୍ରଦାୟର ହେଉ ପଛେ । ସମତା ବା ସମାନତାର ଏହି ଆଦର୍ଶ , ସ୍ୱାଧୀନତା ସହିତ ପ୍ରାପ୍ତ ହୋଇଥିବା ସ୍ୱତନ୍ତ୍ରତାର ଆଦର୍ଶକୁ ପୂର୍ଣ୍ଣତା ପ୍ରଦାନ କଲା , ଏକ ତୃତୀୟ ଆଦର୍ଶ ମଧ୍ୟ ଥିଲା , ଯାହା ଆମ ଗଣତନ୍ତ୍ରର ନିର୍ମାଣ ପାଇଁ ସାମଗ୍ରୀକ ପ୍ରୟାସକୁ , ଏବଂ ଆମ ସ୍ୱପ୍ନର ଭାରତକୁ , ସାର୍ଥକ କରୁଥିଲା । ଏହାଥିଲା , ବନ୍ଧୁତା ବା ଭ୍ରାତୃତ୍ୱଭାବର ଆଦର୍ଶ! ମିଳିମିଶି ରହିବା ଏବଂ କାମ କରିବାର ଆଦର୍ଶ!


    5. ଯେପରି ଆମେ ଜାଣିଛୁ , ଆମ ସ୍ୱାଧୀନତା , ଆମକୁ ଏକ କଠିନ ସଂଘର୍ଷ ପରେ ମିଳିଥିଲା । ଏହି ସଂଗ୍ରାମରେ , ଲକ୍ଷାଧିକ ଲୋକ ଭାଗ ନେଇଥିଲେ । ସେହି ସ୍ୱାଧୀନତା ସଂଗ୍ରାମୀମାନେ , ଦେଶ ଲାଗି ନିଜର ସବୁକିଛି ବଳିଦାନ ଦେଇଥିଲେ । ଅନେକ ନିଜ ପ୍ରାଣବଳୀ ଦେଇଥିଲେ । ସ୍ୱାଧୀନତାର ସ୍ୱପ୍ନରେ ସମ୍ପୂର୍ଣ୍ଣ ଭାବେ ପ୍ରେରଣା ଲାଭ କରି , ମହାତ୍ମା ଗାନ୍ଧୀଙ୍କ ନେତୃତ୍ୱରେ , ଏହି ମହାନ ସ୍ୱାଧୀନତା ସଂଗ୍ରାମୀ , କେବଳ ମାତ୍ର ରାଜନୈତିକ ସ୍ୱାଧୀନତା ହାସଲ କରି ସନ୍ତୁଷ୍ଟ ହୋଇପାରିଥା ’ ନ୍ତେ । ସେମାନଙ୍କ ଲକ୍ଷ୍ୟ ସେମାନଙ୍କୁ ମିଳିସାରିଥିଲା । କିନ୍ତୁ , ସେମାନେ କ୍ଷଣିକେ ସୁଦ୍ଧା ବିଶ୍ରାମ ନେଲେ ନାହିଁ । ସେମାନେ ଅଟକି ଗଲେ ନାହିଁ , ବରଂ ଦୁଇ ଗୁଣ ଉତ୍ସାହର ସହିତ , ସମ୍ବିଧାନ ନିର୍ମାଣର ଗୁରୁତ୍ୱପୂର୍ଣ୍ଣ କାର୍ଯ୍ୟରେ , ସମ୍ପୂର୍ଣ୍ଣ ନିଷ୍ଠାର ସହ ନିୟୋଜିତ ହୋଇଗଲେ । ସେମାନଙ୍କ ଦୃଷ୍ଟିରେ , ଆମ ସମ୍ବିଧାନ , ଆମର ନୂଆ ଦେଶ ଲାଗି କେବଳ ଏକ ମୌଳିକ ଆଇନ ହିଁ ନଥିଲା , ବରଂ ସାମାଜିକ ପରିବର୍ତ୍ତନର ଏକ ଦସ୍ତାବିଜ ଥିଲା ।


    6. ଆମ ସମ୍ବିଧାନ ନିର୍ମାତା ଅତ୍ୟନ୍ତ ଦୂରଦୃଷ୍ଟିସମ୍ପନ୍ନ ଥିଲେ । ସେମାନେ ‘ ଆଇନର ଶାସନ ’ ଏବଂ ‘ ଆଇନ ଦ୍ୱାରା ଶାସନ ’ ର ମହତ୍ୱ ଏବଂ ଗରିମାକୁ ଭଲଭାବେ ବୁଝୁଥିଲେ । ସେମାନେ ଆମ ଜାତୀୟ ଜୀବନର ଏକ ଗୁରୁତ୍ୱପୂର୍ଣ୍ଣ ସମୟର ପ୍ରତିନିଧି ଥିଲେ । ଆମେ ସୌଭାଗ୍ୟଶାଳୀ ଅଟୁ ଯେ ସେହି ସମୟ , ଆମକୁ ସମ୍ବିଧାନ ଏବଂ ଗଣତନ୍ତ୍ର ରୂପରେ , ଅମୂଲ୍ୟ ଐତିହ୍ୟ ପ୍ରଦାନ କଲା ।


    ପ୍ରିୟ ଦେଶବାସୀ ,


    7. ଯେଉଁ ପ୍ରାରମ୍ଭିକ ସମୟରେ , ଆମ ସମ୍ବିଧାନର ସ୍ୱରୂପ ନିର୍ଦ୍ଧାରଣ କରାଗଲା , ସେହି ସମୟରୁ ମିଳିଥିବା ଶିକ୍ଷା , ଆମ ପାଇଁ ଆଜି ମଧ୍ୟ ପ୍ରାସଙ୍ଗିକ । ଆମେ ଯେଉଁ କାର୍ଯ୍ୟ ମଧ୍ୟ କରୁ , ଯେଉଁଠି ମଧ୍ୟ କରୁ , ଏବଂ ଆମର ଯାହା ବି ଲକ୍ଷ୍ୟ ହେଉ-ସେହି ସମୟର ଶିକ୍ଷା , ପ୍ରତ୍ୟେକ କ୍ଷେତ୍ରରେ ଆମ ପାଇଁ ଉପଯୋଗୀ ଅଟେ । ତାହା ଆମ ରାଷ୍ଟ୍ର ନିର୍ମାଣ ଅଭିଯାନକୁ ପ୍ରେରଣା ଦେଇଆସୁଛି ।


    ରାଷ୍ଟ୍ର ନିର୍ମାଣ ଏକ ଭବ୍ୟ ଏବଂ ବିଶାଳ ଅଭିଯାନ ଅଟେ । ଏଥିସହିତ , ଏହା ଲକ୍ଷ ଲକ୍ଷ ନୁହେଁ , ବରଂ କୋଟି କୋଟି ଛୋଟ-ବଡ଼ ଅଭିଯାନକୁ ଯୋଡ଼ି ନିର୍ମିତ ହୋଇଥିବା , ଏକ ସମ୍ପୂର୍ଣ୍ଣ ଅଭିଯାନ ଅଟେ । ଏ ସମସ୍ତ ଛୋଟ-ବଡ଼ ଅଭିଯାନ ସମାନ ଭାବେ ଗୁରୁତ୍ୱପୂର୍ଣ୍ଣ । ନାଗରିକମାନଙ୍କ ଚରିତ୍ରର ନିର୍ମାଣ କରିବା , ପରିବାର ଦ୍ୱାରା ଉତ୍ତମ ସଂସ୍କାରର ମୂଳଦୂଆ ପକାଇବା , ଗଳି - ସାହି - ଗ୍ରାମ ଏବଂ ସହରରେ ଭ୍ରାତୃତ୍ୱଭାବର ପରିବେଶ ସୃଷ୍ଟି କରିବା , ଛୋଟ-ବଡ଼ କାରବାର ଆରମ୍ଭ କରିବା , ସଂସ୍ଥାଗୁଡ଼ିକୁ ସିଦ୍ଧାନ୍ତ ଏବଂ ନୀତିଆଦର୍ଶରେ ଚଳାଇବା , ଏବଂ ସମାଜରୁ ଅନ୍ଧ-ବିଶ୍ୱାସ ତଥା ଅସମାନତାକୁ ଦୂର କରିବା , ଏ ସବୁ ରାଷ୍ଟ୍ର ନିର୍ମାଣ ଦିଗରେ ଗୁରୁତ୍ୱପୂର୍ଣ୍ଣ ଯୋଗଦାନ ଅଟେ ।


    - ଯେଉଁଠି ଝିଅମାନଙ୍କୁ , ପୁଅଙ୍କ ଭଳି , ଶିକ୍ଷା , ସ୍ୱାସ୍ଥ୍ୟ ଏବଂ ଆଗକୁ ବଢ଼ିବାର ସୁବିଧା ଦିଆଯାଇଥାଏ , ସେପରି ସମାନ ସୁଯୋଗ ଥିବା ପରିବାର ଏବଂ ସମାଜ ହିଁ , ଏକ ସୁଖଦ ରାଷ୍ଟ୍ର ନିର୍ମାଣ କରିଥା ’ ନ୍ତି । ମହିଳାମାନଙ୍କୁ ନ୍ୟାୟ ଦେବା ଲାଗି ସରକାର ଆଇନ ଲାଗୁ କରିପାରନ୍ତି ଏବଂ ନୀତି ମଧ୍ୟ ନିର୍ଦ୍ଧାରଣ କରିପାରନ୍ତି-କିନ୍ତୁ ଏପରି ଆଇନ ଏବଂ ନୀତି ସେତେବେଳେ ଉପଯୋଗୀ ହେବ ଯେତେବେଳେ ପରିବାର ଏବଂ ସମାଜ , ଆମ ଝିଅମାନଙ୍କ କଥା ଶୁଣିବେ । ଆମକୁ ପରିବର୍ତ୍ତନର ଏହି ଆହ୍ୱାନକୁ ଶୁଣିବାକୁ ହେବ ।


    - ଆତ୍ମ-ବିଶ୍ୱାସରେ ପରିପୂର୍ଣ୍ଣ ହୋଇ , ଏବଂ ଭବିଷ୍ୟତର ଚିନ୍ତା କରୁଥିବା ଯୁବକମାନେ ହିଁ , ଏକ ଆତ୍ମବିଶ୍ୱାସପୂର୍ଣ୍ଣ ଏବଂ ପ୍ରଗତିଶୀଳ ରାଷ୍ଟ୍ରର ନିର୍ମାଣ କରିଥା ’ ନ୍ତି । ଆମର 60 ପ୍ରତିଶତରୁ ଅଧିକ ଦେଶବାସୀ , 35 ବର୍ଷରୁ କମ ବୟସର ଅଟନ୍ତି । ଏମାନଙ୍କ ଉପରେ ହିଁ ଆମ ଆଶାଆକାଂକ୍ଷାର ଦାୟିତ୍ୱ ରହିଛି । ଆମେ ସାକ୍ଷରତାକୁ ବେଶୀ ବଢ଼ାଇଛୁ ; ଏବେ ଆମକୁ ଶିକ୍ଷା ଏବଂ ଜ୍ଞାନର ପରିସର ଆହୁରି ବଢ଼ାଇବାକୁ ହେବ । ଶିକ୍ଷା-ପଦ୍ଧତିରେ ସଂସ୍କାର ଆଣିବା , ତା ’ କୁ ଉନ୍ନୀତ କରି ଉଚ୍ଚ ସୋପାନକୁ ଉଠାଇବା , ଏବଂ ଏହାର ପରିସରକୁ ବଢ଼ାଇବା-ତଥା ଏକବିଂଶ ଶତାବ୍ଦୀର ଡିଜିଟାଲ ଅର୍ଥବ୍ୟବସ୍ଥା , ଜେନୋମିକ୍ସ , ରୋବୋଟିକ୍ସ ଏବଂ ଅଟୋମେସନର ଆହ୍ୱାନ ଲାଗି ସକ୍ଷମ ହେବା-ଆମ ଉଦ୍ଦେଶ୍ୟ ହେବା ଉଚିତ ।


    ଆମେ ଆମର ଯୁବପିଢ଼ିକୁ ଶିକ୍ଷା ଏବଂ କୌଶଳ ପ୍ରଦାନ କରିବା ଲାଗି , ଅନେକ କାର୍ଯ୍ୟକ୍ରମ ଆରମ୍ଭ କରିଛୁ , ଯାହାଦ୍ୱାରା ସେମାନେ ଆଜିର ବିଶ୍ୱରେ , ବିଶ୍ୱସ୍ତରରେ , ନିଜ ପାଇଁ ସ୍ଥାନ ସୃଷ୍ଟି କରିପାରିବେ । ଏହି କାର୍ଯ୍ୟକ୍ରମ ଲାଗି ବ୍ୟାପକ ସମ୍ବଳ ଉପଲବ୍ଧ କରାଯାଇଛି । ଅପାର ସମ୍ଭାବନାରେ ପରିପୂର୍ଣ୍ଣ , ଆମର ପ୍ରତିଭାସମ୍ପନ୍ନ ଯୁବପିଢ଼ି , ଏହି ସୁଯୋଗର ଭରପୂର ଲାଭ ଉଠାଇବା ଉଚିତ ।


    - ସୃଜନଶୀଳ ଶିଶୁ ହିଁ ଏକ ସୃଜନାତ୍ମକ ରାଷ୍ଟ୍ରର ସର୍ଜନା କରିଥା ’ ନ୍ତି । ଏହି ଲକ୍ଷ୍ୟ ହାସଲ କରିବା ଲାଗି , ଆମକୁ ଏକ ଉତ୍ସାହର ସହିତ , ପ୍ରୟାସ କରିବାକୁ ପଡିବ । ଆମର ଶିକ୍ଷା-ବ୍ୟବସ୍ଥାରେ , ବିଶେଷ କରି ସ୍କୁଲରେ ମୁଖସ୍ତ କରି ମନେ ପକାଇବା ଏବଂ ଶୁଣିବା ବଦଳରେ ପିଲାମାନଙ୍କୁ ଚିନ୍ତା କରିବା ଏବଂ ଭିନ୍ନ ଭିନ୍ନ ପ୍ରୟୋଗ କରି ପ୍ରୋତ୍ସାହିତ କରିବା ଆବଶ୍ୟକ । ଆମେ ଖାଦ୍ୟଶସ୍ୟ ଉତ୍ପାଦନରେ ଯଥେଷ୍ଟ ଅଗ୍ରଗତି ହାସଲ କରିଛୁ । କିନ୍ତୁ ଏବେ ବି , କୁପୋଷଣ ଦୂର କରିବା ଏବଂ ପ୍ରତ୍ୟେକ ଶିଶୁର ଥାଳିରେ ଜରୁରୀ ପୋଷକ ତତ୍ୱ ଆଧାରିତ ଖାଦ୍ୟ ଉପଲବ୍ଧ କରାଇବାର ଆହ୍ୱାନ ଜାରି ରହିଛି । ଏହା ଆମ ଶିଶୁମାନଙ୍କ ଶାରୀରିକ ଏବଂ ମାନସିକ ବିକାଶ ଲାଗି ଏବଂ ଆମ ଦେଶର ଭବିଷ୍ୟତ ପାଇଁ , ଅତ୍ୟନ୍ତ ମହତ୍ୱପୂର୍ଣ୍ଣ ଅଟେ ।


    - ସାହି-ଗ୍ରାମ ଏବଂ ସହର ସ୍ତରରେ ସଚେତନ ରହୁଥିବା ନାଗରିକମାନଙ୍କ ଠାରୁ ହିଁ , ଏକ ସତେତନ ରାଷ୍ଟ୍ରର ନିର୍ମାଣ ହୋଇଥାଏ । ଆମେ ଆମ ପଡ଼ୋଶୀଙ୍କ ବ୍ୟକ୍ତିଗତ ବ୍ୟାପାର ଏବଂ ଅଧିକାରକୁ ସମ୍ମାନ କରିଥାଉ । ପର୍ବପର୍ବାଣୀ ପାଳନ କରି , ବିରୋଧ ପ୍ରଦର୍ଶନ କରି କିମ୍ବା ଅନ୍ୟ କୌଣସି ଅବସରରେ ଆମେ ଆମ ପଡ଼ୋଶୀଙ୍କ ଧ୍ୟାନ ରଖିଥାଉ । କୌଣସି ଅନ୍ୟ ନାଗରିକଙ୍କ ଗରିମା ଏବଂ ବ୍ୟକ୍ତିଗତ ଭାବନାକୁ ଉପହାସ ନକରି , କାହାର ଦୃଷ୍ଟିକୋଣରୁ କିମ୍ବା ଇତିହାସର କୌଣସି ଘଟଣା ବିଷୟରେ ମଧ୍ୟ , ଆମେ ଅସହମତ ହୋଇପାରିବା । ଏପରି ଉଦାରପୂର୍ଣ୍ଣ ବ୍ୟବହାରକୁ ହିଁ , ଭ୍ରାତୃତ୍ୱଭାବ କହିଥା ’ ନ୍ତି ।


    - ନିଃସ୍ୱାର୍ଥ ଭାବନା ରଖୁଥିବା ନାଗରିକ ଏବଂ ସମାଜରୁ ହିଁ , ଏକ ନିଃସ୍ୱାର୍ଥ ଭାବନାସମ୍ପନ୍ନ ରାଷ୍ଟ୍ର ନିର୍ମାଣ ହୋଇଥାଏ । ସ୍ୱେଚ୍ଛାସେବୀ ସଂସ୍ଥା ବେସାହାରା ଲୋକମାନଙ୍କୁ ଏବଂ ଶିଶୁମାନଙ୍କୁ ଏବଂ ଏପରିକି ବେସାହାରା ପଶୁମାନଙ୍କର ମଧ୍ୟ ଯତ୍ନ ନେଇଥା ’ ନ୍ତି ; ସମୁଦ୍ର ଉପକୂଳ ତଥା ନଦୀ ତଟ ଭଳି ସର୍ବସାଧାରଣ ସ୍ଥାନକୁ ସଫା ରଖିଥା ’ ନ୍ତି । ଏଠାରେ ଆମେ କୌଣସି ଅପରିଚିତ ବ୍ୟକ୍ତିର ସହାୟତା କରିବା ଲାଗି , ରକ୍ତଦାନ କିମ୍ବା ଅଙ୍ଗଦାନ କରିବା ଲାଗି ପ୍ରସ୍ତୁତ ରହିଥାଉ । ଏଠାରେ ଆଦର୍ଶରେ ଅନୁପ୍ରାଣିତ ନାଗରିକ , ଦୂରଦୂରାନ୍ତ ଅଂଚଳକୁ ଯାଇ , ଶିଶୁମାନଙ୍କୁ , ସମର୍ପଣର ସହିତ , ପଢ଼ାଇଥା ’ ନ୍ତି , ଏବଂ ଶିକ୍ଷା ମାଧ୍ୟମରେ ସେହି ଶିଶୁମାନଙ୍କ ଜୀବନ ବଦଳାଇ ଦେଇଥା ’ ନ୍ତି । ସେମାନେ କାହାର କହିବା କଥାରେ ନୁହେଁ , ବରଂ ନିଜ ଅନ୍ତରାତ୍ମାର ସ୍ୱର ଶୁଣି , ଏପରି କରିଥା ’ ନ୍ତି ।


    ଏପରି ରାଷ୍ଟ୍ରରେ , ସମୃଦ୍ଧ ପରିବାର , ନିଜ ଇଚ୍ଛାରେ , ନିଜ ସୁବିଧାର ତ୍ୟାଗ କରିଦେଇଥାଏ-ଆଜି ଏହା ସବସିଡିଯୁକ୍ତ ଏଲପିଜି ହେଉ , କିମ୍ବା କାଲି ଅନ୍ୟ କୌଣସି ସୁବିଧା ମଧ୍ୟ ହେଉ-ଯଦ୍ଦ୍ୱାରା ଏହାର ଲାଭ କୌଣସି ଗରିବ ପରିବାରକୁ ମିଳିପାରିବ । ଆସନ୍ତୁ ଆମେ ସମସ୍ତ ନିଜର ସମସ୍ତ ସୁବିଧାକୁ ଏକସଙ୍ଗେ ଯୋଡ଼ି ଦେଖିବା । ଆହୁରି ଏହା ପରେ , ଆମେ ଆମ ଭଳି ପୃଷ୍ଠଭୂମିରୁ ଆସୁଥିବା , ସେହି ବଂଚିତ ଦେଶବାସୀଙ୍କ ଆଡ଼କୁ ଦେଖିବା , ଯେଉଁମାନେ ଆଜି ବି ସେହିସ୍ଥାନରେ ଛିଡ଼ା ହୋଇଛନ୍ତି , ଯେଉଁସ୍ଥାନରୁ ଦିନେ ଆମେ ସମସ୍ତେ ନିଜ ଯାତ୍ରା ଆରମ୍ଭ କରିଥିଲୁ । ଆମ ସମସ୍ତଙ୍କୁ ନିଜ ମନକୁ ପଚାରିବା ଦରକାର ଯେ ‘ ସେମାନଙ୍କ ଆବଶ୍ୟକତା କ ’ ଣ ଆମ ଆବଶ୍ୟକତା ଠାରୁ ଅଧିକ ? ପରୋପକାର କରିବା ଏବଂ ଦାନ ଦେବାର ଭାବନା , ଆମର ଯୁଗ ଯୁଗ ପୁରୁଣା ସଂସ୍କୃତିର ଅଂଶବିଶେଷ । ଆସନ୍ତୁ ଆମେ ସମସ୍ତେ ଏହି ଭାବନାକୁ , ଆହୁରି ଅଧିକ ମଜଭୁତ କରିବା ।


    - ସାଂସ୍କୃତିକ ପରମ୍ପରା , କଳା ତଥା ହସ୍ତଶିଳ୍ପର ସଂରକ୍ଷଣ ଏବଂ ଏହାକୁ ପ୍ରୋତ୍ସାହନ ଦେବାର ସାମଗ୍ରୀକ ସଂକଳ୍ପରୁ , ଏକ ଜୀବନ୍ତ ସଂସ୍କୃତିସମ୍ପନ୍ନ ରାଷ୍ଟ୍ରର ନିର୍ମାଣ ହୋଇଥାଏ । ଲୋକମାନେ ରଙ୍ଗମଂଚର କଳାକାର ହୁଅନ୍ତୁ , ପାରମ୍ପରିକ ସଜ୍ଞୀତଜ୍ଞ ହୁଅନ୍ତୁ , ବୁଣାକାର ଏବଂ ହସ୍ତତନ୍ତ କାରୀଗର ହୁଅନ୍ତୁ , କିମ୍ବା ପୁଣି ସେହି ପରିବାର ହୁଅନ୍ତୁ , ଯେଉଁମାନେ ଶହ ଶହ ବର୍ଷ ଧରି , କାଠର ଖେଳଣା , କିମ୍ବା ଦୈନନ୍ଦିନ ବ୍ୟବହାରରେ ଆସୁଥିବା ବାଉଁଶର ସାମଗ୍ରୀ ତିଆରି କରିଆସୁଛନ୍ତି , ଏ ସମସ୍ତଙ୍କର ପ୍ରତିଭାକୁ ବଂଚାଇ ରଖିବା ଲାଗି , ତଥା ସେମାନଙ୍କୁ ଆହୁରି ଆଗକୁ ବଢ଼ାଇବା ଲାଗି , ପ୍ରଭାବୀ ପ୍ରୟାସ କରିବାକୁ ହେବ ।


    - ଅନୁଶାସିତ ଏବଂ ନୈତିକତାପୂର୍ଣ୍ଣ ସଂସ୍ଥାଗୁଡ଼ିକ ଦ୍ୱାରା , ଏକ ଅନୁଶାସିତ ଏବଂ ନୈତିକ ରାଷ୍ଟ୍ରର ନିର୍ମାଣ ହୋଇଥାଏ । ଏପରି ସଂସ୍ଥା , ଅନ୍ୟ ସଂସ୍ଥାଗୁଡ଼ିକ ସହିତ , ନିଜ ଭ୍ରାତୃତ୍ୱଭାବକୁ ସମ୍ମାନ କରିଥାଏ । ଉତ୍କୃଷ୍ଟତା ସହିତ କୌଣସି ବୁଝାମଣା ନକରି , ସେମାନେ ନିଜ କାମକାର୍ଯ୍ୟରେ ସଚ୍ଚୋଟତା , ଅନୁଶାସନ ଏବଂ ମର୍ଯ୍ୟାଦା ବଜାୟ ରଖିଥା ’ ନ୍ତି । ଏପରି ସଂସ୍ଥାଗୁଡ଼ିକରେ , ସେଠାରେ କାମ କରୁଥିବା ଲୋକମାନଙ୍କର ନୁହେଁ , ବରଂ ସଂସ୍ଥାର ମହତ୍ୱ ସବୁଠୁ ଉପରେ ଥାଏ । ଏହିସବୁ ସଂସ୍ଥାଗୁଡ଼ିକର ସଦସ୍ୟ , ଦେଶବାସୀଙ୍କ ଟ୍ରଷ୍ଟି ରୂପରେ , ନିଜ ପଦର ଉତ୍ତରଦାୟିତ୍ୱକୁ ସଠିକ ଭାବେ ତୁଲାଇଥା ’ ନ୍ତି ।


    8 . ଭାରତର ରାଷ୍ଟ୍ରନିର୍ମାଣ ଅଭିଯାନର ଏକ ଗୁରୁତ୍ୱପୂର୍ଣ୍ଣ ଉଦ୍ଦେଶ୍ୟ , ଏକ ଉନ୍ନତ ବିଶ୍ୱ ନିର୍ମାଣରେ ମଧ୍ୟ ଯୋଗଦାନ ଦେବା-ଏପରି ବିଶ୍ୱ , ଯାହା ମିଳାମିଶା ଏବଂ ଆପୋସ ସୌହାର୍ଦ୍ଦ୍ୟରେ ପରିପୂର୍ଣ୍ଣ ହୋଇଥିବ ଏବଂ - ଯାହାର ନିଜ ସହିତ ଏବଂ ପ୍ରକୃତି ସହିତ , ଶାନ୍ତିପୂର୍ଣ୍ଣ ସମ୍ପର୍କ ଥିବ । ଏହା ହିଁ ‘ ବସୁଧୈବ କୁଟୁମ୍ବକମ ’ ର ସଠିକ ଅର୍ଥ ଅଟେ । ଆଜିର ଉତ୍ତେଜନାପୂର୍ଣ୍ଣ ଏବଂ ଆତଙ୍କବାଦ ଦ୍ୱାରା ପ୍ରଭାବିତ ଯୁଗରେ , ଏହି ଆଦର୍ଶ ହୁଏତ ’ ବ୍ୟବହାରିକ ଲାଗିନପାରେ , କିନ୍ତୁ ଏହି ଆଦର୍ଶ ହଜାର ହଜାର ବର୍ଷ ଧରି ଆମ ସମସ୍ତଙ୍କୁ ପ୍ରେରଣା ଦେଇ ଆସିଛି । ଏହାର ଝଲକ ଆମ ସମ୍ବିଧାନ ମୂଲ୍ୟବୋଧରେ ମଧ୍ୟ ପ୍ରତିଫଳିତ ହୋଇଥାଏ । ଆମ ସମାଜ ଏହି ସିଦ୍ଧାନ୍ତ ଉପରେ ଆଧାରିତ । ଏବଂ ଏହି ଆଦର୍ଶକୁ ଆମେ ବିଶ୍ୱ ସମୁଦାୟ ସମ୍ମୁଖରେ ଉପସ୍ଥାପନ କରିଥାଉ ।


    9. ଏହି ଭାବନା , ଆମେ ପ୍ରବାସୀ ଭାରତୀୟ ପରିବାର ବିଷୟରେ ମଧ୍ୟ ଆପଣେଇଥାଉ । ଯେତେବେଳେ ବିଦେଶରେ ରହୁଥିବା ଭାରତୀୟ , କୌଣସି ସମସ୍ୟାରେ ପଡ଼ିଥା ’ ନ୍ତି , ସେତେବେଳେ ସ୍ୱଭାବତଃ ଆମେ ସେମାନଙ୍କ ସହାୟତା କରିବା ଲାଗି ଆଗେଇ ଆସିଥାଉ ।


    ପ୍ରିୟ ଦେଶବାସୀ ,


    10. ମୁଁ ଟିକିଏ ପୂର୍ବରୁ , ସ୍ୱାଧୀନତା ହାସଲ ଏବଂ ପ୍ରଥମ ଗଣତନ୍ତ୍ର ଦିବସ ମଧ୍ୟରେ ମହାନ ସମୟର ଉଲ୍ଲେଖ କରିଥିଲି । ଏହି ସମୟ- ସମ୍ପୂର୍ଣ୍ଣ ସମର୍ପଣ , ସଂକଳ୍ପ ଏବଂ ପ୍ରତିବଦ୍ଧତା ସହିତ , ଦେଶର ନିର୍ମାଣ କରିବା , ଏବଂ ସମାଜର ବିସଙ୍ଗତିକୁ ଦୂର କରିବା ଲାଗି କରାଯାଇଥିବା-ନିରନ୍ତର ପ୍ରୟାସର ସମୟ ଥିଲା । ଆଜି ପୁଣି , ଆମେ ଏପରି ଏକ ମୋଡ଼ରେ ଛିଡ଼ା ହୋଇଛୁ । ଏକ ଦେଶ ରୂପରେ ଆମେ ଅନେକ କିଛି ହାସଲ କରିଛୁ , କିନ୍ତୁ ଏବେ ବି ଅନେକ କିଛି ହାସଲ କରିବାକୁ ବାକି ରହିଯାଇଛି । ଆମ ଗଣତନ୍ତ୍ରର ନିର୍ମାଣ କରୁଥିବା ପିଢ଼ି , ଯେଉଁ ଭାବନା ନେଇ କାମ କରିଥିଲା , ଆଜି ପୁଣି ସେହି ଭାବନା ନେଇ କାମ କରିବାର ଆବଶ୍ୟକତା ରହିଛି ।


    11. ଆଗାମୀ 2020 ବର୍ଷରେ ଆମ ଗଣତନ୍ତ୍ରକୁ 70 ବର୍ଷ ପୂରିଯିବ । 2022ରେ ଆମେ ଆମ ସ୍ୱାଧୀନତାର 75 ବର୍ଷ ପୂର୍ତି ଉତ୍ସବ ପାଳନ କରିବା । ନିକଟ ଭବିଷ୍ୟତରେ ଆସିବାକୁ ଥିବା ଏସବୁ ଅତ୍ୟନ୍ତ ଗୁରୁତ୍ୱପୂର୍ଣ୍ଣ ଅବସର ଅଟେ । ସ୍ୱାଧୀନତା ସଂଗ୍ରାମୀ ଏବଂ ସମ୍ବିଧାନର ନିର୍ମାତାମାନଙ୍କ ଦ୍ୱାରା ପ୍ରଦର୍ଶିତ କରାଯାଇଥିବା ମାର୍ଗରେ ଚାଲି , ଆମକୁ ଏକ ଉନ୍ନତ ଭାରତର ନିର୍ମାଣ ଲାଗି ପ୍ରୟାସ କରିବା ଆବଶ୍ୟକ-ଏପରି ଏକ ଭାରତର ନିର୍ମାଣ ଲାଗି , ଯାହା ନିଜ ଯୋଗ୍ୟତା ଅନୁରୂପ , ଏକବିଂଶ ଶତାବ୍ଦୀରେ , ବିକାଶର ନୂତନ ଉଚ୍ଚତାରେ ଛିଡ଼ା ହେବ ଏବଂ ଯେଉଁଠି ପ୍ରତ୍ୟେକ ନାଗରିକ ନିଜ କ୍ଷମତାର ଭରପୂର ଉପଯୋଗ କରିପାରିବ ।


    12. ଯେପରି ଜଣେ ମା ’, ନିଜ ଶିଶୁର ପେଟ ଭରିବା ଲାଗି , ସବୁବେଳେ ତତ୍ପର ରହିଥାଏ , ସେହିପରି , ଏ ଦେଶର 130 କୋଟିରୁ ଅଧିକ ଲୋକମାନଙ୍କ ପେଟ ଭରିବା ଲାଗି ଆମର କୃଷକ , ଦିନ ରାତି କଠିନ ପରିଶ୍ରମ କରିଥା ’ ନ୍ତି । ଆମକୁ ଆମ କୃଷକ ଭାଇ-ଭଉଣୀଙ୍କ ଜୀବନକୁ ଉନ୍ନତ କରିବା ଲାଗି , ଆହୁରି ଅଧିକ ପ୍ରୟାସ କରିବାର ଆବଶ୍ୟକତା ରହିଛି ।


    ଆମର ସଶସ୍ତ୍ର ସେନା ତଥା ପୋଲିସ ଏବଂ ଅର୍ଦ୍ଧସାମରିକ ବାହିନୀର ସାହସୀ ଯବାନମାନଙ୍କୁ ସେମାନଙ୍କ ଆବଶ୍ୟକତା ଅନୁରୂପ ସମ୍ବଳ ଏବଂ ଉପକରଣ ମିଳିଚାଲିଥାଉ , ଏଥିପାଇଁ , ଆମକୁ ଆମ ସାମରିକ ନିର୍ମାଣ କ୍ଷେତ୍ରକୁ ନିରନ୍ତର ଆଧୁନିକ ଏବଂ ସୁଦୃଢ଼ କରି ରଖିବାକୁ ହେବ ।


    ଆମେ ‘ ନିରନ୍ତର ବିକାଶ ’ ଲକ୍ଷ୍ୟ ହାସଲ ଦିଗରେ ଦ୍ରୁତଗତିରେ ଆଗକୁ ବଢ଼ିଚାଲିଛୁ । ଏହି ଲକ୍ଷ୍ୟ ଅନ୍ତର୍ଗତ ଆମେ ଦାରିଦ୍ର୍ୟ ଦୂରୀକରଣ , ସମସ୍ତଙ୍କ ପାଇଁ ଉତମ ଶିକ୍ଷା ଏବଂ ସ୍ୱାସ୍ଥ୍ୟ ସୁବିଧା ଉପଲବ୍ଧ କରାଇବା ଏବଂ ଆମର ଝିଅମାନଙ୍କୁ ପ୍ରତ୍ୟେକ କ୍ଷେତ୍ରରେ ସମାନ ସୁଯୋଗ ଦେବା ଲାଗି ପ୍ରତିଶ୍ରୁତିବଦ୍ଧ ଅଟୁ ।


    ଆମକୁ ସ୍ୱଚ୍ଛ , ସବୁଜ ଏବଂ ସକ୍ଷମ ଶକ୍ତି , କମ ମୂଲ୍ୟରେ , ଲୋକମାନଙ୍କ ନିକଟରେ ପହଁଚାଇବାର ଅଛି । ଆମକୁ ‘ ସମସ୍ତଙ୍କ ପାଇଁ ବାସଗୃହ ’ ର ଲକ୍ଷ୍ୟ , ସେହି କୋଟି କୋଟି ପରିବାର ନିକଟରେ ପହଁଚାଇବାର ଅଛି , ଯେଉଁମାନେ , ଆଜି ମଧ୍ୟ ନିଜର ଖଣ୍ଡେ ଘର ଅପେକ୍ଷାରେ ଅଛନ୍ତି । ଆମକୁ ଏପରି ଏକ ଆଧୁନିକ ଭାରତର ନିର୍ମାଣ କରିବାକୁ ଅଛି , ଯାହା ପ୍ରତିଭାସମ୍ପନ୍ନ ଲୋକମାନଙ୍କର ଏବଂ ସେମାନଙ୍କ ପ୍ରତିଭାର ଉପଯୋଗ ଲାଗି ଅସୀମ ସୁଯୋଗ ଦେଉଥିବା ଦେଶ ହୋଇଥିବ ।


    13. ଆଜି ମଧ୍ୟ , ଆମର ଅନେକ ଦେଶବାସୀ , ସାମାଜିକ ଏବଂ ଆର୍ଥିକ ଦୃଷ୍ଟିରୁ ପଛୁଆ ଅଛନ୍ତି । ସେମାନେ ଦାରିଦ୍ର୍ୟରେ , କୌଣସି ପ୍ରକାରେ ନିଜ ଜୀବନ ବିତାଉଛନ୍ତି । ଆମର ଏହି ଭାଇ ଓ ଭଉଣୀମାନଙ୍କୁ ସମ୍ମାନ ଦେଇ ସେମାନଙ୍କ ମୌଳିକ ଆବଶ୍ୟକତା ପର୍ଯ୍ୟାପ୍ତ ମାତ୍ରାରେ ପୂରଣ କରିବା ଏବଂ ବିକାଶର ସୁଯୋଗ ନିରନ୍ତର ପ୍ରଦାନ କରିବା , ଆମ ଗଣତନ୍ତ୍ରର ସବୁଠୁ ବଡ଼ ଗୁରୁତ୍ୱପୂର୍ଣ୍ଣ ଉଦ୍ଦେଶ୍ୟ ଅଟେ । ସେମାନଙ୍କ ଜୀବନକୁ ସୁଖଦ କରିବାରେ ହିଁ , ଆମ ଗଣତନ୍ତ୍ରର ସଫଳତା ନିହିତ ରହିଛି । ଦାରିଦ୍ର୍ୟର ଅଭିଶାପ , ଯଥାସମ୍ଭବ କମ ସମୟରେ , ସମ୍ପୂର୍ଣ୍ଣ ଭାବେ ଦୂର କରିବା ଆମର ପ୍ରମୁଖ କର୍ତ୍ତବ୍ୟ ଅଟେ । ଏହି କର୍ତ୍ତବ୍ୟ ପୂରଣ କରି ହିଁ , ଆମେ ସନ୍ତୋଷ ପାଇପାରିବା ।


    ପ୍ରିୟ ଦେଶବାସୀ ,


    14 . ଆମ ସମସ୍ତଙ୍କ ସ୍ୱପ୍ନ ହେଉଛି ଭାରତ ଏକ ବିକଶିତ ରାଷ୍ଟ୍ର ହେଉ । ସେହି ସ୍ୱପ୍ନକୁ ପୂରଣ କରିବା ଲାଗି ଆମେ ଆଗକୁ ବଢ଼ିଚାଲିଛୁ । ଆମର ଯୁବପିଢ଼ି-ନିଜ ପରିକଳ୍ପନା , ଆକାଂକ୍ଷା ଏବଂ ଆଦର୍ଶ ବଳରେ-ଦେଶକୁ ଆଗେଇ ନେଇଯିବ । ମୋର ସମ୍ପୂର୍ଣ୍ଣ ବିଶ୍ୱାସ ରହିଛି ଯେ ଆମ ଦେଶବାସୀ ନିଜର ପରିକଳ୍ପନା , ଆକାଂକ୍ଷା ଏବଂ ଆଦର୍ଶ ଲାଗି ନିଜର ଗଣତାନ୍ତ୍ରିକ ମୂଲ୍ୟବୋଧ , ଏବଂ ଭାରତର ପ୍ରାଚୀନ ଆଦର୍ଶରୁ , ସବୁବେଳେ ପ୍ରେରଣା ନେଇଚାଲିଥିବେ ।


    15. ମୁଁ ପୁଣିଥରେ , ଆପଣମାନଙ୍କୁ ସମସ୍ତଙ୍କୁ , ଗଣତନ୍ତ୍ର ଦିବସର ହାର୍ଦ୍ଦିକ ଶୁଭକାମନା ଜଣାଉଛି , ଏବଂ ଆପଣ ସମସ୍ତଙ୍କ ଉଜ୍ଜ୍ୱଳ ଏବଂ ସୁଖଦ ଭବିଷ୍ୟତ ପାଇଁ ମଙ୍ଗଳ-କାମନା କରୁଛି ।


    ଧନ୍ୟବାଦ


    ଜୟହିନ୍ଦ ।


    **********

    
    
    (Release ID: 1517938) Visitor Counter : 8