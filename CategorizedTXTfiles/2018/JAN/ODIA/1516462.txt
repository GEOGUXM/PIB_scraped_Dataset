      ପରିବେଶ ଓ ଜଙ୍ଗଲ ମନ୍ତ୍ରଣାଳୟ

      ପରୀକ୍ଷାଗାରରେ ବ୍ୟବହୃତ ଜୀବଜନ୍ତୁଙ୍କ କଲ୍ୟାଣ ସକାଶେ ସିପିସିଏସଇଏର ଜାତୀୟ ସମ୍ମିଳନୀ
      Posted On: 09 JAN 2018 7:52PM by PIB Bhubaneshwar


    ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରଣାଳୟ ଆନୁକୂଲ୍ୟରେ ପରୀକ୍ଷାଗାରରେ ବ୍ୟବହୃତ ଜୀବଜନ୍ତୁଙ୍କ କଲ୍ୟାଣ ସକାଶେ ଦିନିକିଆ ଜାତୀୟ ସମ୍ମିଳନୀ ଅନୁଷ୍ଠିତ ହୋଇଯାଇଛି । ଏହି ସମ୍ମିଳନୀର ଶୀର୍ଷକ ଥିଲା - 3R ପ୍ରବର୍ତ୍ତନ , ଅର୍ଥାତ୍ ‌ (Replacement, Reduction and Refinement) ଯାହାକି ଭାରତରେ ଶିକ୍ଷା ଗବେଷଣା ଲାଗି ପରୀକ୍ଷାଗାରେ ବ୍ୟବହାର କରାଯାଉଥିବା ବିଭିନ୍ନ ଜୀବଜନ୍ତୁ ଏବଂ ସେମାନଙ୍କ ପରୀକ୍ଷାର ନିୟନ୍ତ୍ରଣ ସକାଶେ ଉଦ୍ଦିଷ୍ଟ । ଏହି ସମ୍ମିଳନୀରେ ପରୀକ୍ଷାଗାରରେ ବ୍ୟବହାର କରାଯାଉଥିବା ଜୀବଜନ୍ତୁମାନଙ୍କ ସଂପର୍କରେ ବିସ୍ତୃତ ଭାବେ ଅବଗତ ହେବା ଏବଂ ଏହାର ନିୟନ୍ତ୍ରଣ ତଥା ସେସବୁର ବିକଳ୍ପ ଉପଲବ୍ଧ ରହିଛି କି ନାହିଁ ସେ ସଂପର୍କରେ ଅଂଶଗ୍ରହଣକାରୀମାନେ ଆଲୋଚନା କରିଥିଲେ । ଯେଉଁ ସ୍ଥାନରେ ପ୍ରାଣୀମାନଙ୍କ ବିକଳ୍ପ ଦ୍ୱାରା ଏଭଳି ପରୀକ୍ଷା ସଂପାଦନ କରାଯାଇପାରିବ ସେପରି ସ୍ଥଳେ ପ୍ରାଣୀମାନଙ୍କୁ ବାଦ୍ ‌ ଦେବା ଲାଗି ମତ ପ୍ରକାଶ ପାଇଥିଲା । ପାନେଲ ଆଲୋଚନା ଜରିଆରେ ଯୋଗ ଦେଇଥିବା ପ୍ରତିନିଧିମାନେ ଏ ସଂପର୍କରେ ପୁଙ୍ଖାନୁପୁଙ୍ଖ ଆଲୋଚନା କରିଥିଲେ । ଏହି ସମ୍ମିଳନୀରେ ବିଶିଷ୍ଟ ବିଜ୍ଞାନୀଗଣ ଯେଉଁମାନେ କି ବିଭିନ୍ନ ପ୍ରାଣୀମାନଙ୍କ ସଂପର୍କରେ ଗବେଷଣା କରୁଛନ୍ତି ଯୋଗ ଦେଇଥିଲେ । ଅଧୁନା ପ୍ରାଣୀମାନଙ୍କୁ ବାଦ ଦେଇ ବିକଳ୍ପ ବ୍ୟବସ୍ଥା ମାଧ୍ୟମରେ ଏଭଳି ପରୀକ୍ଷା କରିବା ଲାଗି ମତ ପ୍ରକାଶ ପାଇଆସୁଛି ।


    ସମ୍ମିଳନୀରେ ଜୀବଜନ୍ତୁମାନଙ୍କୁ ପରୀକ୍ଷାଗାରରେ ବିଭିନ୍ନ ପରୀକ୍ଷା ପାଇଁ ଉପଯୋଗ କଲାବେଳେ ଶିକ୍ଷାବିତ୍ ‌ ଓ ଗବେଷକମାନେ ନୈତିକତା ଅବଲମ୍ବନ ସକାଶେ ମତ ପ୍ରକାଶ ପାଇଥିଲା । ସେହିଭଳି ଦେଶରେ ପ୍ରଚଳିତ ଥିବା ନିୟନ୍ତ୍ରଣ ବ୍ୟବସ୍ଥାକୁ କଡ଼ାକଡ଼ି ଭାବେ ପାଳନ କରାଯିବା ସକାଶେ ପ୍ରତିବଦ୍ଧତା ପ୍ରକାଶ ପାଇଥିଲା । ଏହି ଆଲୋଚନାରେ ଯୋଗ ଦେଇଥିବା ବିଶିଷ୍ଟ ପ୍ରତିନିଧିମାନଙ୍କ ମଧ୍ୟରେ ଜାତୀୟ ଜୀବ ବାୟୋଟେକ୍ନୋଲୋଜି ପ୍ରତିଷ୍ଠାନର ନିର୍ଦ୍ଦେଶକ ଡ଼କ୍ଟର ସୁବୀର ମଜୁମଦାର , ୟୁନିଭର୍ସିଟି ଅଫ ହାଇଦ୍ରାବାଦର ସ୍କୁଲ ଅଫ୍ ‌ ଲାଇଫ ସାଇନ୍ସେସର ପ୍ରଫେସର ଡ଼କ୍ଟର କେ ମୁରଲୀଧରନ , ଏଆଇଆଇଏମଏସର ଫାର୍ମାକୋଲୋଜି ବିଭାଗର ପ୍ରଫେସର ତଥା ମୁଖ୍ୟ ଡ଼କ୍ଟର ୱାଇ ଏସ ଗୁପ୍ତା , ଇଣ୍ଡିଆନ୍ ‌ ଇନଷ୍ଟିଚୁଟ ଅଫ୍ ‌ ଟକ୍ସିକୋଲୋଜି ରିସର୍ଚ୍ଚର ନିର୍ଦ୍ଦେଶକ ଡ଼କ୍ଟର ଆଲୋକ ଧାୱନ ପ୍ରମୁଖ ସାମିଲ ଥିଲେ । ସେହିଭଳି ପିଏଫଏ ଏବଂ ପେଟା ଇଣ୍ଡିଆ ଭଳି ସଂଗଠନର ଜୀବ ପ୍ରତିନିଧିମାନେ ଏହି ସମ୍ମିଳନୀରେ ଯୋଗ ଦେବା ସହ ସେମାନଙ୍କର ମତ ରଖିଥିଲେ । ଏହି ସମ୍ମିଳନୀରେ ଦେଶର ବିଭିନ୍ନ ଭାଗର ଅନେକ ପ୍ରତିଷ୍ଠାନ ତଥା ଗବେଷଣାଗାରର 200 ରୁ ଉର୍ଦ୍ଧ୍ଵ ପ୍ରତିନିଧି ଯୋଗ ଦେଇଥିଲେ । ଉଦଘାଟନୀ ଅଧିବେଶନରେ ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରଣାଳୟର ଅତିରିକ୍ତ ସଚିବ ଶ୍ରୀ ଏ କେ ଜୈନ ଅଧ୍ୟକ୍ଷତା କରିଥିବା ବେଳେ ଡ଼୍ରଗ୍ ‌ କଣ୍ଟ୍ରୋଲର ଜେନେରାଲ ଅଫ ଇଣ୍ଡିଆ ( DGCI ) ଡ଼କ୍ଟର ଜି ଏନ ସିଂହ ଉପସ୍ଥିତ ଥିଲେ ।


    ବିଭିନ୍ନ ପ୍ରାଣୀ ତଥା ଜୀବଜନ୍ତୁଙ୍କୁ ପରୀକ୍ଷାଗାରରେ ପରୀକ୍ଷାନିରୀକ୍ଷା ପାଇଁ ବ୍ୟବହାର କଲାବେଳେ ସେମାନଙ୍କ ପ୍ରତି ନୈତିକତା ଅବଲମ୍ବନ କରିବା ତଥା ସେମାନଙ୍କୁ ଯେପରି ନିଷ୍ଠୁର ଭାବେ ଯନ୍ତ୍ରଣା ପ୍ରଦାନ କରାନଯାଏ ସେଥିପାଇଁ ବିଭିନ୍ନ ବ୍ୟକ୍ତିବିଶେଷ ତଥା ସଂସ୍ଥା ପକ୍ଷରୁ ପ୍ରବଳ ଦାବି ହୋଇଆସୁଛି । ତେଣୁ ଏହାର ବିକଳ୍ପ ବ୍ୟବସ୍ଥା ଲାଗି ବିଭିନ୍ନ ପର୍ଯ୍ୟାୟରେ ବିଚାରବିମର୍ଷ କରାଯାଉଛି ।


    *************

    
    
    (Release ID: 1516462) Visitor Counter : 4