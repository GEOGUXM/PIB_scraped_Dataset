      ସଂସଦୀୟ ବ୍ୟାପାର ମନ୍ତ୍ରଣାଳୟ

      ରାଜସ୍ଥାନର ଉଦୟପୁରରେ ଅଷ୍ଟାଦଶ ସର୍ବଭାରତୀୟ ସଚେତକ ସମ୍ମିଳନୀକୁ ଉଦଘାଟନ କଲେ ଅନନ୍ତ କୁମାର
      Posted On: 08 JAN 2018 7:39PM by PIB Bhubaneshwar


    ରାଜସ୍ଥାନର ଉଦୟପୁରରେ ସୋମବାର ଅଷ୍ଟାଦଶ ସର୍ବଭାରତୀୟ ସଚେତକ ସମ୍ମିଳନୀକୁ ଉଦଘାଟନ କରିଛନ୍ତି କେନ୍ଦ୍ର ସଂସଦୀୟ ବ୍ୟାପାର , ରସାୟନ ଏବଂ ସାର ମନ୍ତ୍ରୀ ଶ୍ରୀ ଅନନ୍ତ କୁମାର । ଉଦଘାଟନୀ କାର୍ଯ୍ୟକ୍ରମରେ ମୁଖ୍ୟ ଅତିଥି ଭାବେ ସଭାପତିତ୍ୱ କରିଥିଲେ ରାଜସ୍ଥାନ ମୁଖ୍ୟମନ୍ତ୍ରୀ ବସୁନ୍ଧରା ରାଜେ ସିନ୍ଧିଆ । ଏହି ଦୁଇ ଦିନିଆ ସମ୍ମିଳନୀରେ କେନ୍ଦ୍ର ଓ 19 ରାଜ୍ୟରୁ ଯୋଗ ଦେଇଛନ୍ତି 90 ରୁ ଅଧିକ ପ୍ରତିନିଧି । ସମ୍ମିଳନୀ ଜାନୁଆରୀ 9 ତାରିଖରେ ଶେଷ ହେବ ।


    ଉଦଘାଟନୀ ଅଭିଭାଷଣରେ ଅନନ୍ତକୁମାର କହିଥିଲେ ଯେ , ସଦନରେ ସଦସ୍ୟମାନଙ୍କୁ କେବଳ ପରିଚାଳନା କରିବା ସଚେତକଙ୍କ କାମ ନୁହେଁ ବରଂ ସେମାନଙ୍କୁ ପ୍ରୋତ୍ସାହିତ କରିବା ସେମାନଙ୍କ ଦାୟିତ୍ୱ । ସଚେତକଙ୍କ ସମ୍ମିଳନୀକୁ ସେ ଦୁଇଟି ଇନ୍ଦ୍ରଧନୁ ସହ ତୁଳନା କରିଥିଲେ । ଯଥା : ବିଭିନ୍ନ ରାଜନୈତିକ ଦଳର ଇନ୍ଦ୍ରଧନୁ ଏବଂ ବିଭିନ୍ନ ରାଜ୍ୟର ଇନ୍ଦ୍ରଧନୁ । ସଂସଦୀୟ ଗଣତନ୍ତ୍ର ସର୍ବଶ୍ରେଷ୍ଠ ଗଣତନ୍ତ୍ର ବୋଲି ସେ କହିଥିଲେ । ସଂସଦୀୟ ଗଣତନ୍ତ୍ର ଏବଂ ଏହାର ସଂସ୍ଥା ଗୁଡ଼ିକୁ ସୁଦୃଢ଼ କରିବା ସହ ଲୋକମାନଙ୍କ ସେବା ହିଁ ସମ୍ମିଳନୀର ମୂଳ ଉଦ୍ଦେଶ୍ୟ ବୋଲି ମନ୍ତ୍ରୀ କହିଥିଲେ ।


    ବସୁନ୍ଧରା ରାଜେ ସିନ୍ଧିଆ ସମ୍ମିଳନୀରେ ଯୋଗ ଦେଇଥିବା ସଦସ୍ୟମାନଙ୍କୁ ରାଜସ୍ଥାନ ତଥା ହ୍ରଦର ସହର ଉଦୟପୁରକୁ ସ୍ୱାଗତ କରିଥିଲେ । ବ୍ୟବସ୍ଥାପକ ସଭାରେ ହେଉଥିବା ଆଲୋଚନା ଲୋକଙ୍କ ଜୀବନର ମାନ ପରିବର୍ତ୍ତନରେ ସହାୟକ ହେଉଥିବାରୁ ସେ ସନ୍ତୋଷ ପ୍ରକାଶ କରିଥିଲେ ।


    ଏହି ଅବସରରେ ବସୁନ୍ଧରା ରାଜେ ଏକ କଫି ଟେବୁଲ ବୁକ୍ ‘ ନ୍ୟୁ ଇଣ୍ଡିଆ - ୱି ରିଜୋଲଭ୍ ଟୁ ମେକ୍ ’ ଉନ୍ମୋଚନ କରିଥିଲେ । 1857 ରୁ 1947 ମସିହା ମଧ୍ୟରେ ଦେଶର 39 ଟି ସ୍ଥାନରେ ହୋଇଥିବା ଭାରତର ସ୍ୱାଧୀନତା ସଂଗ୍ରାମର ଚିତ୍ର ଏଥିରେ ସ୍ଥାନିତ ହୋଇଛି । ଏଥିସହ ‘ ନ୍ୟୁ ଇଣ୍ଡିଆ ’ ଗଠନ ଲାଗି 2017 ରୁ 2022 ମଧ୍ୟରେ ‘ ସଂକଳ୍ପ ସେ ସିଦ୍ଧି ’ ସୃଷ୍ଟି କରିଥିବା ସୁଯୋଗ ଏଥିରେ ବର୍ଣ୍ଣନା କରାଯାଇଛି ।


    କାର୍ଯ୍ୟକ୍ରମରେ ଅନ୍ୟମାନଙ୍କ ମଧ୍ୟରେ ସଂସଦୀୟ ବ୍ୟାପାର , ପରିସଂଖ୍ୟାନ ଏବଂ କାର୍ଯ୍ୟାନ୍ୱୟନ ରାଷ୍ଟ୍ର ମନ୍ତ୍ରୀ ବିଜୟ ଗୋଏଲ , ସଂସଦୀୟ ବ୍ୟାପାର , ଜଳସମ୍ବଳ , ନଦୀ ବିକାଶ ଏବଂ ଗଙ୍ଗା ସଂରକ୍ଷଣ ରାଷ୍ଟ୍ର ମନ୍ତ୍ରୀ ଅର୍ଜୁନ ରାମ ମେଘୱାଲ , ଲୋକସଭାର ବିଜେପି ମୁଖ୍ୟ ସଚେତକ ରାକେଶ ସିଂହ , ରାଜସ୍ଥାନ ଗୃହମନ୍ତ୍ରୀ ଗୁଲାବ ଚାନ୍ଦ କାଟେରିଆ ଏବଂ ସଂସଦୀୟ ବ୍ୟାପାର ମନ୍ତ୍ରୀ ରାଜେନ୍ଦ୍ର ସିଂ ରାଠୋରଙ୍କ ସମେତ ଅନ୍ୟାନ୍ୟ ମନ୍ତ୍ରୀମାନେ ଉପସ୍ଥିତ ଥିଲେ ।


    ***********

    
    
    (Release ID: 1516454) Visitor Counter : 4