      ଔଦ୍ୟୋଗିକ ବ୍ୟାପାର ମନ୍ତ୍ରଣାଳୟ

      ଜାତୀୟ ସିଏସଆର ଏବଂ କର୍ପୋରେଟ ଡାଟା ପୋର୍ଟାଲର ଶୁଭାରମ୍ଭ କଲେ ଅର୍ଥ ମନ୍ତ୍ରୀ ଅରୁଣ ଜେଟଲୀ
      Posted On: 19 JAN 2018 5:54PM by PIB Bhubaneshwar


    କେନ୍ଦ୍ର ଅର୍ଥ ଏବଂ କର୍ପୋରେଟ ବ୍ୟାପାର ମନ୍ତ୍ରୀ ଶ୍ରୀ ଅରୁଣ ଜେଟଳୀ ଆଜି ଜାତୀୟ ସିଏସଏଆର ଡାଟା ପୋର୍ଟାଲ ଏବଂ କର୍ପୋରେଟ ଡାଟା ପୋର୍ଟାଲର ଶୁଭାରମ୍ଭ କରିଛନ୍ତି । ଏହି ଅବସରରେ କେନ୍ଦ୍ର ଆଇନ ଏବଂ ନ୍ୟାୟ ତଥା କର୍ପୋରେଟ ବ୍ୟାପାର ରାଷ୍ଟ୍ରମନ୍ତ୍ରୀ ପି . ପି . ଚୌଧୁରୀ ଉପସ୍ଥିତ ଥିଲେ ।


    ଶ୍ରୀ ଅରୁଣ ଜେଟଲୀ କହିଥିଲେ ଯେ ଏହି ପଦକ୍ଷେପ କର୍ପୋରେଟ ଭାରତକୁ ଅଧିକ ଉତ୍ତରଦାୟିତ୍ୱ ଏବଂ ପାରଦର୍ଶିତା ଆଡ଼କୁ ନେଇଯିବ । ସାଧାରଣ ଲୋକଙ୍କ ପାଇଁ ଏହି ପୋର୍ଟାଲକୁ ଗ୍ରହଣଯୋଗ୍ୟ କରାଯିବା ଦ୍ୱାରା , ଉଚ୍ଚସ୍ତରର ଅନୁପାଳନ ସୁନିଶ୍ଚିତ ହେବ ତଥା ସିଏସଆର ଗତିବିଧି ସଂସ୍ଥାଗତ ଏବଂ ଏକୀକୃତ ହୋଇପାରିବ ।


    ଆଇନ ଏବଂ ନ୍ୟାୟ ତଥା କର୍ପୋରେଟ ବ୍ୟାପାର ରାଷ୍ଟ୍ରମନ୍ତ୍ରୀ ପି . ପି . ଚୌଧୁରୀ କହିଥିଲେ ଯେ ଉଭୟ ପୋର୍ଟାଲ ସ୍ମାର୍ଟ ପ୍ରଶାସନ କ୍ଷେତ୍ରରେ ପ୍ରଯୁକ୍ତି ଲାଭ ନେବା ଲାଗି ସରକାରଙ୍କ ପ୍ରତିବଦ୍ଧତାକୁ ପ୍ରତିଫଳିତ କରୁଛି । ସିଏସଆର ପ୍ରକଳ୍ପଗୁଡ଼ିକ ଜିଓଟ୍ୟାଗ ହେବା ସହିତ ଗରିବରୁ ଗରିବ ଲୋକଙ୍କ ଆବଶ୍ୟକତା ପୂରଣ କରିବା ଉଚିତ ବୋଲି ସେ ପରାମର୍ଶ ଦେଇଥିଲେ ।


    ନ୍ୟାସନାଲ ଫାଉଣ୍ଡେସନ ଫର କର୍ପୋରେଟ ଗଭର୍ଣ୍ଣାନ୍ସ ( NFCG ) ର ପରିଚାଳନା ଟ୍ରଷ୍ଟି ତଥା ସିଆଇଆଇ ଡିଜି ଶ୍ରୀ ଚନ୍ଦ୍ରଜିତ ବାନାର୍ଜି ଏହି ଅବସରରେ କର୍ପୋରେଟ ଆଇନର ଗୁରୁତ୍ୱ ବିଷୟରେ ବକ୍ତବ୍ୟ ଦେବା ସହିତ ଭାରତୀୟ ଉଦ୍ୟୋଗ ଜଗତ କିଭଳି ଏଥିପ୍ରତି କିପରି ଆଗ୍ରହ ପ୍ରକାଶ କରିଥିଲେ ସେ ସମ୍ପର୍କରେ ଉଲ୍ଲେଖ କରିଥିଲେ । ସେ ଆହୁରି କହିଥିଲେ ଯେ କର୍ପୋରେଟ ଡାଟା ପୋର୍ଟାଲ ଅଧିକ ପାରଦର୍ଶିତା ପାଇଁ ଶକ୍ତିଶାଳୀ ସାମର୍ଥ୍ୟ ନିର୍ମାଣରେ ସହାୟକ ହୋଇପାରିବ ଏବଂ ଏହା ସୁଦୃଢ଼ କର୍ପୋରେଟ ପ୍ରଶାସନ ପାଇଁ ସରଞ୍ଜାମ ସୃଷ୍ଟି କରିପାରିବ । ବିଚାର ଏବଂ ସୂଚନା ବିନିମୟ ଏବଂ ଶିକ୍ଷାଗ୍ରହଣ ପାଇଁ ଏହି ପୋର୍ଟାଲ ଆବଶ୍ୟକ ଢାଂଚା ଯୋଗାଇ ପାରିବ ବୋଲି ସେ ଆଶାବ୍ୟକ୍ତ କରିଥିଲେ ।


    କର୍ପୋରେଟ ବ୍ୟାପାର ସଚିବ ଶ୍ରୀ ଇଞ୍ଜେଟି ଶ୍ରୀନିବାସ କହିଥିଲେ ଯେ ଏହି ଦୁଇଟି ପୋର୍ଟାଲ ଶୁଭାରମ୍ଭ ହେବା ସହିତ କର୍ପୋରେଟ ପ୍ରଶାସନ କ୍ଷେତ୍ରରେ ଶତପ୍ରତିଶତ ପାରଦର୍ଶିତା ଆଣିବା ଦିଗରେ ଐତିହାସିକ ପଦକ୍ଷେପ ନିଆଯାଇଛି । ଏଥିରେ 1.2 ମିଲିୟନ କମ୍ପାନୀଗୁଡ଼ିକର 4 କୋଟି ଫାଇଲିଂ ସାର୍ବଜନୀନ କରାଯାଇପାରିଛି । ସେ ଆହୁରି ଉଲ୍ଲେଖ କରିଥିଲେ ଯେ ଏହି ଦୁଇଟି ପୋର୍ଟାଲ ଜନସାଧାରଣଙ୍କ ପାଇଁ କର୍ପୋରେଟ ପାରଦର୍ଶିତା ଏବଂ ଉତ୍ତରଦାୟିତ୍ୱ ସୁନିଶ୍ଚିତ କରିବ । ଏହା ସହିତ ସିଏସଆର ପ୍ରକଳ୍ପଗୁଡ଼ିକର ସାମାଜିକ ଅଡିଟ , ସିଏସଆର ଯୋଗଦାନକାରୀ , ଏହାକୁ ଲାଗୁ କରୁଥିବା ଲୋକ ଏବଂ ହିତାଧିକାରୀମାନଙ୍କୁ ଏକତ୍ର କରିବା ତଥା ସିଏସଆର କାର୍ଯ୍ୟକଳାପକୁ ଜାତୀୟ ବିକାଶ ଲକ୍ଷ୍ୟ ସହିତ ସମ୍ମିଶ୍ରଣ କରିବାରେ ସହାୟକ ହୋଇପାରିବ ।


    ନିଜର ଆର୍ଥିକ ବିବରଣୀରେ ଥିବା MCA 21 ରେଜିଷ୍ଟ୍ରୀରେ ଦାଖଲ କରାଯାଇଥିବା ସିଏସଆର କାର୍ଯ୍ୟକଳାପ ସମ୍ପର୍କରେ ଯୋଗ୍ୟ କମ୍ପାନୀଗୁଡ଼ିକ ଦାଖଲ କରିଥିବା ସୂଚନା ଜାତୀୟ ସିଏସଆର ଡାଟା ପୋର୍ଟାଲରେ ରହିବ । ଦାଖଲ କରାଯାଇଥିବା ସୂଚନାରେ କମ୍ପାନୀଗୁଡ଼ିକ ଦ୍ୱାରା ନିଆଯାଇଥିବା ସିଏସଆର ପଦକ୍ଷେପ ସମ୍ପର୍କରେ ସୂଚନା ରହିଛି । ସିଏସଆର ପୋର୍ଟାଲରେ ସମସ୍ତ ଦାଖଲ ସୂଚନା ରହିଛି , ଯାହାକି ରାଜ୍ୟ , ଜିଲ୍ଲା , ବିକାଶ କ୍ଷେତ୍ର ଆଦିରେ କରାଯାଇଥିବା ଖର୍ଚ୍ଚ ସମ୍ପର୍କରେ ପୂର୍ବପରିଭାଷିତ ରିପୋର୍ଟ ପ୍ରସ୍ତୁତ କରିପାରିବ । ପଞ୍ଜୀକୃତ ବ୍ୟବହାରକାରୀଙ୍କ ଦ୍ୱାରା ପ୍ରକଳ୍ପ ଉପରେ ମତମନ୍ତବ୍ୟ ଦେବାର ସୁବିଧା ମଧ୍ୟ ପୋର୍ଟାଲରେ ରଖିଛି । ମୁକ୍ତ ଭାବେ ତଥ୍ୟ ଉପଲବ୍ଧ ହେବା ଦ୍ୱାରା ଗବେଷକମାନଙ୍କୁ ସହାୟତା ମିଳିପାରିବ , କମ୍ପାନୀଗୁଡ଼ିକ ଦ୍ୱାରା ଦାଖଲ କରାଯାଉଥିବା ତଥ୍ୟର ମାନରେ ଉନ୍ନତି ଘଟିବ ତଥା ପ୍ରକୃତ ହିତାଧିକାରୀଙ୍କୁ ସମ୍ପୃକ୍ତ କରି କମ୍ପାନୀଗୁଡ଼ିକୁ ମୂଲ୍ୟବାନ ପରାମର୍ଶ ଦେବାରେ ସହାୟତା କରିପାରିବ ।


    କର୍ପୋରେଟ ଡାଟା ପୋର୍ଟାଲରେ କମ୍ପାନୀଗୁଡ଼ିକର ଆର୍ଥିକ ଏବଂ ଅଣଆର୍ଥିକ ସୂଚନା ବ୍ୟବହାରକାରୀଙ୍କ ପାଇଁ ଉପଯୋଗୀ ଫର୍ମାଟରେ ସର୍ବସାଧାରଣଙ୍କ ପାଇଁ ଉପଲବ୍ଧ ରହିବ । ଏହା ସହିତ ଏଥିରେ ପୂର୍ବପରି ଭାଷିତ ରିପୋର୍ଟ ଏବଂ ରିପୋର୍ଟରେ ପରିବର୍ତ୍ତନ କରିବାର ବ୍ୟବସ୍ଥା ରହିବ ।


    ଏହି ପୋର୍ଟାଲ ଉନ୍ମୋଚନ ଅବସରରେ ବିଭିନ୍ନ ମନ୍ତ୍ରଣାଳୟ / ବିଭାଗ , କର୍ପୋରେଟ , ସଂଗଠନ ଏବଂ ଶିକ୍ଷାବିତମାନେ ଯୋଗ ଦେଇଥିଲେ ।


    *****************

    
    
    (Release ID: 1517669) Visitor Counter : 1