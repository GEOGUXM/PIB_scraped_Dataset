      ଉପରାଷ୍ଟ୍ରପତିଙ୍କ ସଚିବାଳୟ

      କ୍ରୀଡ଼ାକୁ ବୃତ୍ତି ଭାବେ ଗ୍ରହଣ କରିବା ପାଇଁ ପିଲା ତଥା ଯୁବ ବର୍ଗଙ୍କୁ ଉତ୍ସାହିତ କରିବା ଆବଶ୍ୟକ: ଉପରାଷ୍ଟ୍ରପତି
      • ଡଃ ଅଖିଳେଶ ଦାସଗୁପ୍ତା ଇଣ୍ଡିଆ ଓପନ ବ୍ୟାଡମିଂଟନ ୱାର୍ଲ୍ଡ ଫେଡେରେସନ ସୁପର ସିରିଜ ୱାର୍ଲ୍ଡ ଟୁରର ଉଦଘାଟନ କଲେ ଉପ ରାଷ୍ଟ୍ରପତି
      • ଶ୍ରୀ ପ୍ରକାଶ ପାଦୁକୋନଙ୍କୁ ଲାଇଫ ଟାଇମ ଆଚିଭମେଣ୍ଟ ପୁରସ୍କାର
      Posted On: 29 JAN 2018 3:57PM by PIB Bhubaneshwar


    ଉପରାଷ୍ଟ୍ରପତି ଶ୍ରୀ ଏମ ଭେଙ୍କେୟା ନାଇଡୁ ପ୍ରକାଶ କରିଛନ୍ତି ଯେ ବିଶ୍ୱରେ ଯୁବ ଜନସଂଖ୍ୟାରେ ଭାରତର ସ୍ଥାନ ସର୍ବାଧିକ । କ୍ରୀଡ଼ାକୁ ଏକ ବୃତ୍ତି ଭାବେ ଗ୍ରହଣ କରିବା ପାଇଁ ଆମକୁ ପିଲା ତଥା ଯୁବ ବର୍ଗଙ୍କୁ ଉତ୍ସାହିତ କରିବା ଆବଶ୍ୟକ ଏବଂ ସରକାର ମଧ୍ୟ ଏହାକୁ ସମର୍ଥନ କରିବା ଉଚିତ । ଆଜି ଏଠାରେ ଯୋନେକ୍ସ - ସନରାଇଜ ଡଃ ଅଖିଳେଶ ଦାସଗୁପ୍ତା ଇଣ୍ଡିଆ ଓପନ ବ୍ୟାଡମିଂଟନ ୱାର୍ଲ୍ଡ ଫେଡେରେସନ ସୁପର ସିରିଜ ୱାର୍ଲ୍ଡ ଟୁର ଉଦଘାଟନ କରିବା ଅବସରରେ ଏକ ସମ୍ମିଳନୀକୁ ସମ୍ବୋଧିତ କରି ସେ ଏହା ପ୍ରକାଶ କରିଛନ୍ତି । ସେ ମଧ୍ୟ ଭେଟେରାନ ବ୍ୟାଡମିଂଟନ ଖେଳାଳି ଶ୍ରୀ ପ୍ରକାଶ ପାଦୁକୋନଙ୍କୁ ତାଙ୍କ ଜୀବନବ୍ୟାପୀ ସଫଳତା ଲାଗି ପୁରସ୍କାର ପ୍ରଦାନ କରିଥିଲେ ।


    ଉପରାଷ୍ଟ୍ରପତି କହିଥିଲେ ଯେ ଦେଶ ଗଠନର ଯଜ୍ଞରେ ପବିତ୍ର ଅଗ୍ନି ହେଉଛି କୋଟି କୋଟି ବ୍ୟକ୍ତିମାନଙ୍କର ଅଭିଳାଷା , ଭାବ ପ୍ରବଣତା ଏବଂ ରୋମାଞ୍ଚର ସମାହାର । ଏସବୁ ମିଶି ଗୋଟିଏ ହୃଦୟର କମ୍ପନ ସୃଷ୍ଟି କରିଥା ’ ନ୍ତି ଯାହାକୁ କି ଆମେ ନିର୍ଦ୍ଦିଷ୍ଟ କେତେକ ମୁହୂର୍ତ୍ତରେ ଭାରତ ବୋଲି କହିଥାଉ । ସେ କହିଲେ ଯେ କ୍ରୀଡ଼ା ହେଉଛି ଏପରି ଏକ କ୍ଷେତ୍ର ଯାହାକି ସେହି ନିର୍ଦ୍ଦିଷ୍ଟ ମୁହୂର୍ତ୍ତକୁ ସୃଷ୍ଟି କରିଥାଏ ଏବଂ ଆମ ପୁଅ ଏବଂ ଝିଅମାନେ ବିଶ୍ୱ ଚାମ୍ପିଅନସିପରେ ଭାରତର ପ୍ରତିନିଧିତ୍ୱ କରିବା ସମୟରେ ସେହି ଯଜ୍ଞର ପବିତ୍ର ଅଗ୍ନି ସୃଷ୍ଟି ହୋଇଥାଏ । କେହି କେହି ଏହାକୁ ସାମଗ୍ରୀକ ଉନ୍ମାଦନା କହିପାରନ୍ତି ମାତ୍ର ମୁଁ ଏହାକୁ ସେହି ପବିତ୍ର ଅଗ୍ନି ବୋଲି ମନେ କରେ ।


    ଉପରାଷ୍ଟ୍ରପତି କହିଲେ ଯେ କ୍ରୀଡ଼ା କ୍ଷେତ୍ରରେ ଏହି ମହାନ ଦେଶର ପ୍ରତ୍ୟେକ ପୁଅ ଏବଂ ଝିଅ ଭାରତୀୟତାର ଏକତ୍ୱବୋଧ ଜାଗ୍ରତ କରିବାରେ ପ୍ରମୁଖ ଭୂମିକା ଗ୍ରହଣ କରିପାରିବେ ଏବଂ ଦେଶ ଗଠନରେ ଅଗ୍ରଣୀ ଭୂମିକା ନିର୍ବାହ କରିପାରିବେ । ସେ କହିଲେ ଯେ ଦେଶ ଗଠନରେ କ୍ରୀଡ଼ା ଏକ ବୃହତର ଭୂମିକା ଗ୍ରହଣ କରିପାରିବ । ଏହା କେବଳ ଭାରତୀୟତା ଭାବନା ସୃଷ୍ଟି କରି ନୁହେଁ ବରଂ ସୁବିଧା ଏବଂ ଭିତ୍ତିଭୂମିର ନିର୍ମାଣ କରିବାରେ ମଧ୍ୟ ସହାୟକ ହେବ ।


    ଉପରାଷ୍ଟ୍ରପତି କହିଲେ ଯେ ଦେଶରେ ବ୍ୟାଡମିଂଟନ କ୍ଷେତ୍ରରେ ଏକ ଉଜ୍ଜ୍ୱଳ ଭବିଷ୍ୟତ ରହିଛି କାରଣ ଏହି କ୍ଷେତ୍ରରେ ଅନେକ ପ୍ରତିଭାବାନ ଏବଂ ଉଦୀୟମାନ କ୍ରୀଡ଼ାବିତ ରହିଛନ୍ତି । ସେ ପୁନଶ୍ଚ କହିଲେ ଯେ ବୈଷୟିକ ଜ୍ଞାନର ଅଭୁତପୁର୍ବ ଉନ୍ନତି , ଆଇଟି ବିପ୍ଳବ ଏବଂ ସାମାଜିକ ଗଣମାଧ୍ୟମର ବିକାଶ ଫଳରେ ଦେଶ ଗଠନରେ କ୍ରୀଡ଼ାର ଭୂମିକା ଆଗକୁ ଆହୁରି ଅଧିକ ହେବ । ଦେଶରେ ସମସ୍ତ ଅଭିଳାଷା ସମ୍ପନ୍ନ କ୍ରୀଡ଼ାବିତ ମାନଙ୍କ ପାଇଁ ଶ୍ରୀ ପ୍ରକାଶ ପାଦୁକୋନ ପ୍ରେରଣାର ଏକ ବଡ ଉତ୍ସ ବୋଲି ସେ କହିଥିଲେ ।


    *****************

    
    
    (Release ID: 1518296) Visitor Counter : 4