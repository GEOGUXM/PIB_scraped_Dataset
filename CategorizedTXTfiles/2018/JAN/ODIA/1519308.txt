      ଅର୍ଥ ମନ୍ତ୍ରଣାଳୟ

      • ଅର୍ଥନୈତିକ ସର୍ବେକ୍ଷଣ ରିପୋର୍ଟରେ ଭାରତୀୟ ଅର୍ଥବ୍ୟବସ୍ଥା ସହ ଜଡ଼ିତ 10ଟି ନୂତନ ଆର୍ଥିକ ତଥ୍ୟ ଉପରେ ଧ୍ୟାନ ଆକର୍ଷଣ
      • ପରୋକ୍ଷ ଟିକସଦାତାଙ୍କ ସଂଖ୍ୟାରେ 50 ପ୍ରତିଶତ ବୃଦ୍ଧି ରେକର୍ଡ
      • ବ୍ୟକ୍ତିଗତ ଆୟକର ରିଟର୍ଣ୍ଣ ଦାଖଲକାରୀଙ୍କ ସଂଖ୍ୟାରେ ପାଖାପାଖି 18 ଲକ୍ଷ ବୃଦ୍ଧି
      • ରେଡିମେଡ ପୋଷାକ ରପ୍ତାନିରେ ପାଖାପାଖି 16 ପ୍ରତିଶତ ଅଭିବୃଦ୍ଧି
      • ଜଳବାୟୁ ପରିବର୍ତ୍ତନ କୃଷି ଉତ୍ପାଦନ ଉପରେ ବ୍ୟାପକ ପ୍ରତିକୂଳ ପ୍ରଭାବ ପକାଇଛି
      Posted On: 29 JAN 2018 4:47PM by PIB Bhubaneshwar


    କେନ୍ଦ୍ର ଅର୍ଥ ଏବଂ କର୍ପୋରେଟ ବ୍ୟାପାର ମନ୍ତ୍ରୀ ଶ୍ରୀ ଅରୁଣ ଜେଟଲୀ ଆଜି ସଂସଦରେ ଅର୍ଥନୈତିକ ସର୍ବେକ୍ଷଣ ରିପୋର୍ଟ ଉପସ୍ଥାପନ କରିଛନ୍ତି । ଚଳିତ ଥର ଅର୍ଥନୈତିକ ସର୍ବେକ୍ଷଣ ରିପୋର୍ଟରେ 10ଟି ନୂତନ ଆର୍ଥିକ ତଥ୍ୟ ଉପରେ ଆଲୋକପତା କରାଯିବା ଲାଗି ନୂତନ ତଥ୍ୟର ବିଶ୍ଲେଷଣ ଉପରେ ଧ୍ୟାନ ଦିଆଯାଇଥିଲା ।


    1. ବସ୍ତୁ ଏବଂ ସେବା କର (ଜିଏସଟି) ଭାରତୀୟ ଅର୍ଥବ୍ୟବସ୍ଥାକୁ ଏକ ନୂଆ ପରିଦୃଶ୍ୟ ପ୍ରଦାନ କରିଛି ଏବଂ ନୂଆ ତଥ୍ୟ ଆଗକୁ ଆସିଛି । ପରୋକ୍ଷ ଟିକସଦାତାଙ୍କ ସଂଖ୍ୟାରେ 50 ପ୍ରତିଶତ ବୃଦ୍ଧି ରେକର୍ଡ କରାଯାଇଛି । ସେହିପରି ସ୍ୱେଚ୍ଛାକୃତ ପଞ୍ଜୀକରଣ , ବିଶେଷ କରି କ୍ଷୁଦ୍ର ଉଦ୍ୟୋଗଗୁଡ଼ିକ ଦ୍ୱାରା କରାଯାଇଥିବା ପଞ୍ଜୀକରଣରେ ମଧ୍ୟ ଉଲ୍ଲେଖନୀୟ ବୃଦ୍ଧି ରେକର୍ଡ କରାଯାଇଛି । ଏସବୁ ଉଦ୍ୟୋଗ ବଡ଼ ଉଦ୍ୟୋଗଗୁଡ଼ିକ ଠାରୁ କ୍ରୟ କରିଥାନ୍ତି । କାରଣ ଏମାନେ ନିଜେ ମଧ୍ୟ ଇନପୁଟ ଟ୍ୟାକ୍ସ କ୍ରେଡିଟର ଲାଭ ଉଠାଇବା ଲାଗି ଚାହାନ୍ତି ।


    ଆର୍ଥିକ ସର୍ବେକ୍ଷଣରେ ଏହା ମଧ୍ୟ କୁହାଯାଇଛି ଯେ ନୂଆ ପଦ୍ଧତି ଆପଣାଇବା କାରଣରୁ ପ୍ରମୁଖ ଉତ୍ପାଦନକାରୀ ରାଜ୍ୟଗୁଡ଼ିକର ଟିକସ ସଂଗ୍ରହରେ ହ୍ରାସ ହେବାର ଆଶଙ୍କା ଆଧାରହୀନ ସାବ୍ୟସ୍ତ ହୋଇଛି , କାରଣ ରାଜ୍ୟଗୁଡ଼ିକ ମଧ୍ୟରେ ଜିଏସଟି ଆଧାରିତ ବିତରଣକୁ ସେମାନଙ୍କ ଅର୍ଥବ୍ୟବସ୍ଥାର ଆକାର ସହ ଯୋଡ଼ିଦିଆଯାଇଛି ।


    ସେହିପରି ନଭେମ୍ବର , 2016 ଠାରୁ ଆରମ୍ଭ କରି ବର୍ତ୍ତମାନ ସୁଦ୍ଧା ବ୍ୟକ୍ତିଗତ ଆୟକର ରିଟର୍ଣ୍ଣ ଦାଖଲକାରୀଙ୍କ ସଂଖ୍ୟାରେ ପାଖାପାଖି 18 ଲକ୍ଷ ବୃଦ୍ଧି ପାଇଛି ।


    2. ଭାରତର ଔପଚାରିକ କ୍ଷେତ୍ର , ବିଶେଷ କରି ଔପଚାରିକ ଅଣ-କୃଷି ପେରୋଲ ବର୍ତ୍ତମାନର ଅନୁମାନ ତୁଳନାରେ ବହୁତ ଅଧିକ ବୋଲି ଜଣାପଡ଼ିଛି । ଏଥିରୁ ଏହା ସ୍ପଷ୍ଟ ହୋଇଛି ଯେ ଯେତେବେଳେ ସାମାଜିକ ସୁରକ୍ଷା ବ୍ୟବସ୍ଥା ଯେପରିକି ଇପିଏଫଓ/ଇଏସଆଇର ଦୃଷ୍ଟିରୁ “ ଔପଚାରିକତା ” କୁ ପରିଭାଷିତ କରାଯାଉଛି , ସେତେବେଳେ ଔପଚାରିକ କ୍ଷେତ୍ର ସହ ଜଡ଼ିତ ପେ-ରୋଲ ଅଣ-କୃଷି ଶ୍ରମଶକ୍ତିର ହାରାହାରୀ 31 ପ୍ରତିଶତ ରହୁଥିବା ଦେଖାଯାଉଛି । ଯେତେବେଳେ ‘ ଔପଚାରିକତା ’ କୁ ଜିଏସଟି ପରିସରର ଅଂଶବିଶେଷ ହେବା ଦୃଷ୍ଟିରୁ ପରିଭାଷିତ କରାଯାଉଛି , ସେତେବେଳେ ଏପରି ଔପଚାରିକ କ୍ଷେତ୍ର ସହ ଜଡ଼ିତ ପେ-ରୋଲର ଭାଗ 53 ପ୍ରତିଶତ ରହୁଛି ।


    3. ଭାରତୀୟ ଇତିହାସରେ ପ୍ରଥମ ଥର ଲାଗି ରାଜ୍ୟଗୁଡ଼ିକର ଅନ୍ତର୍ଜାତୀୟ ରପ୍ତାନି ସହ ଜଡ଼ିତ ତଥ୍ୟଗୁଡ଼ିକୁ ଆର୍ଥିକ ସର୍ବେକ୍ଷଣରେ ଉଲ୍ଲେଖ କରାଯାଇଛି । ଏହି ତଥ୍ୟ ଦ୍ୱାରା ରପ୍ତାନି ପ୍ରଦର୍ଶନ ଏବଂ ରାଜ୍ୟଗୁଡ଼ିକରେ ରହୁଥିବା ଲୋକମାନଙ୍କ ଜୀବନସ୍ତର ମଧ୍ୟରେ ସୁଦୃଢ଼ ଆପୋସ ସମ୍ପର୍କ ବିଷୟରେ ସଂକେତ ମିଳୁଛି । ଅନ୍ତର୍ଜାତୀୟ ରପ୍ତାନି କରୁଥିବା ରାଜ୍ୟ ଏବଂ ଅନ୍ୟ ରାଜ୍ୟଗୁଡ଼ିକ ସହ ବ୍ୟବସାୟ କରୁଥିବା ରାଜ୍ୟଗୁଡ଼ିକ ଅଧିକ ସମୃଦ୍ଧ ବୋଲି ଏଥିରୁ ଜଣାପଡ଼ିଛି । ସମୃଦ୍ଧି ଏବଂ ଅନ୍ତର୍ଜାତୀୟ ବ୍ୟବସାୟ ମଧ୍ୟରେ ଏପରି ସମ୍ପର୍କ ବହୁତ ଅଧିକ ପରିମାଣରେ ପରିଲକ୍ଷିତ ହୋଇଛି ।


    4. ଭାରତରେ ହେଉଥିବା ରପ୍ତାନି ଏହି ଦୃଷ୍ଟିରୁ ଅସାଧାରଣ ଯେ ରପ୍ତାନିରେ ସବୁଠୁ ବଡ଼ କମ୍ପାନୀଗୁଡ଼ିକର ଅଂଶଗ୍ରହଣ ଅପେକ୍ଷାକୃତ କମ ପରିଲକ୍ଷିତ ହୋଇଛି । ତୁଳନାତ୍ମକ ଭାବେ ଦେଖିଲେ ଅନ୍ୟ ରାଷ୍ଟ୍ରଗୁଡ଼ିକରେ ଏହାର ବିପରୀତ ସ୍ଥିତି ଦେଖିବାକୁ ମିଳିଥାଏ । ରପ୍ତାନି କ୍ଷେତ୍ରରେ ଶୀର୍ଷସ୍ଥାନୀୟ ଏକ ପ୍ରତିଶତ ଭାରତୀୟ କମ୍ପାନୀର ଅଂଶଗ୍ରହଣ ମାତ୍ର 38 ପ୍ରତିଶତ ବୋଲି ଆକଳନ କରାଯାଇଛି । ତେବେ ଏହାର ବିପରୀତ ଅନ୍ୟ ଦେଶଗୁଡ଼ିକରେ ଶୀର୍ଷସ୍ଥାନୀୟ କମ୍ପାନୀଗୁଡ଼ିକର ସହଭାଗିତା ବହୁତ ଅଧିକ (ବ୍ରାଜିଲ , ଜର୍ମାନୀ , ମେକ୍ସିକୋ ଏବଂ ଆମେରିକାରେ ଏହା ଯଥାକ୍ରମେ 72 , 68 , 67 , 55 ପ୍ରତିଶତ ଅଟେ) ରହିଛି । ଶୀର୍ଷ 5 କିମ୍ବା 10 ପ୍ରତିଶତ ଭାରତୀୟ କମ୍ପାନୀଗୁଡ଼ିକ କ୍ଷେତ୍ରରେ ମଧ୍ୟ ଏପରିକିଛି ସ୍ଥିତି ପରିଲକ୍ଷିତ ହୋଇଛି ।


    5. ଏଥିପ୍ରତି ମଧ୍ୟ ଧ୍ୟାନ ଆକର୍ଷଣ କରାଯାଇଛି ଯେ ରାଜ୍ୟଗୁଡ଼ିକୁ ଶୁଳ୍କ ଛାଡ଼ କରାଯିବା କାରଣରୁ ରେଡିମେଡ ପୋଷାକ (ମାନବ ନିର୍ମିତ ଫାଇବର) ରପ୍ତାନିରେ ପାଖାପାଖି 16 ପ୍ରତିଶତ ଅଭିବୃଦ୍ଧି ହୋଇଛି । ଅନ୍ୟ ରାଜ୍ୟଗୁଡ଼ିକ କ୍ଷେତ୍ରରେ ଏପରି ଦେଖିବାକୁ ମିଳିନାହିଁ ।


    6. ତଥ୍ୟ ଜରିଆରେ ଆର୍ଥିକ ସର୍ବେକ୍ଷଣ ରିପୋର୍ଟରେ ଏଥିପ୍ରତି ମଧ୍ୟ ଆଲୋକପାତ କରାଯାଇଛି ଯେ ଭାରତୀୟ ସମାଜରେ ପୁଅଙ୍କ ଜନ୍ମ ପ୍ରତି ତୀବ୍ର ଇଚ୍ଛା ପ୍ରକଟ କରାଯାଇଥାଏ । ଅଧିକାଂଶ ମାତା-ପିତା ପରିବାରରେ ପୁଅଙ୍କ ସଂଖ୍ୟା ଅଧିକ ନହେବା ପର୍ଯ୍ୟନ୍ତ ସନ୍ତାନମାନଙ୍କ ସଂଖ୍ୟା ବଢ଼ାଇ ଚାଲିଥା ’ ନ୍ତି । ସର୍ବେକ୍ଷଣରେ ବିଭିନ୍ନ ପ୍ରକାର ପରିଦୃଶ୍ୟର ବିବରଣୀ ଦିଆଯାଇଛି , ଯେଉଁଥିରୁ ପୁଅ-ଝିଅ ଅନୁପାତ ଅପେକ୍ଷାକୃତ କମ ରହିଥିବା ଜଣାପଡ଼ିଛି । ଏଥିସହିତ ଆର୍ଥିକ ସର୍ବେକ୍ଷଣ ରିପୋର୍ଟରେ ଭାରତ ଏବଂ ଇଣ୍ଡୋନେସିଆରେ ଜନ୍ମ ନେଉଥିବା ପୁଅ-ଝିଅଙ୍କ ଅନୁପାତର ତୁଳନା କରାଯାଇଛି ।


    7. ସର୍ବେକ୍ଷଣ ରିପୋର୍ଟରେ ଆହୁରି ମଧ୍ୟ ଦର୍ଶାଯାଇଛି ଯେ ଭାରତରେ କର ବିଭାଗ ବହୁସଂଖ୍ୟକ ଟିକସ ବିବାଦ ମାମଲାକୁ ଚାଲେଞ୍ଜ କରିଛନ୍ତି , କିନ୍ତୁ ଏଥିରେ ସଫଳତାର ହାର ଖୁବ କମ ରହିଛି । ଏହି ହାର 30 ପ୍ରତିଶତରୁ କମ ଆକଳନ କରାଯାଇଛି । ପାଖାପାଖି 66 ପ୍ରତିଶତ ବିଳମ୍ବିତ ମାମଲାରେ ବାଜି ଲାଗିଥିବା ଅର୍ଥର ମାତ୍ର 1.8 ପ୍ରତିଶତ । ଆର୍ଥିକ ସର୍ବେକ୍ଷଣରେ ଏହା ମଧ୍ୟ କୁହାଯାଇଛି ଯେ 0.2 ପ୍ରତିଶତ ମାମଲାରେ ବାଜି ଲାଗିଥିବା ଅର୍ଥରାଶିର 56 ପ୍ରତିଶତ ଅଟେ ।


    8. ତଥ୍ୟର ବିବରଣୀ ପ୍ରଦାନ କରି ଆର୍ଥିକ ସର୍ବେକ୍ଷଣରେ ଏହା ମଧ୍ୟ ଦର୍ଶାଯାଇଛି ଯେ ସଂଚୟରେ ବୃଦ୍ଧି ଦ୍ୱାରା ଆର୍ଥିକ ବିକାଶ ହୋଇନାହିଁ , ବରଂ ନିବେଶରେ ବୃଦ୍ଧି କାରଣରୁ ନିଶ୍ଚିତ ଭାବେ ଆର୍ଥିକ ବିକାଶ ହୋଇଛି ।


    9. ଅର୍ଥନୈତିକ ସର୍ବେକ୍ଷଣ ରିପୋର୍ଟରେ ଏହା ମଧ୍ୟ ଉଲ୍ଲେଖ କରାଯାଇଛି ଯେ ଟିକସ ସଂଗ୍ରହର ଅଧିକାର ପାଇଥିବା ଭାରତୀୟ ରାଜ୍ୟ ଏବଂ ଅନ୍ୟ ସ୍ଥାନୀୟ ସରକାରଗୁଡ଼ିକର ପ୍ରତ୍ୟକ୍ଷ ଟିକସ ସଂଗ୍ରହ ଅନ୍ୟ ସଂଘୀୟ ରାଷ୍ଟ୍ରଗୁଡ଼ିକ ତୁଳନାରେ ଖୁବ କମ ରହିଛି । ଅର୍ଥନୈତିକ ସର୍ବେକ୍ଷଣ ରିପୋର୍ଟରେ ଭାରତ , ବ୍ରାଜିଲ ଏବଂ ଜର୍ମାନୀରେ ସ୍ଥାନୀୟ ସରକାରଙ୍କ ପ୍ରତ୍ୟକ୍ଷ ଟିକସ-ମୋଟ ରାଜସ୍ୱ ଅନୁପାତର ତୁଳନାତ୍ମକ ବିବରଣୀ ଦିଆଯାଇଛି ।


    10. ଅର୍ଥନୈତିକ ସର୍ବେକ୍ଷଣରେ ଭାରତୀୟ କ୍ଷେତ୍ରରେ ଜଳବାୟୁ ପରିବର୍ତ୍ତନକୁ ଦର୍ଶାଉଥିବା ସ୍ଥାନ ଏବଂ ଏହି କାରଣରୁ କୃଷି ଉତ୍ପାଦନ ଉପରେ ପଡ଼ିଥିବା ବ୍ୟାପକ ପ୍ରତିକୂଳ ପ୍ରଭାବକୁ ମଧ୍ୟ ରେଖାଙ୍କିତ କରାଯାଇଛି । ତାପମାତ୍ରାରେ ହୋଇଥିବା ଅତ୍ୟଧିକ ବୃଦ୍ଧି ସହିତ ବର୍ଷରେ ଆସିଥିବା ହ୍ରାସକୁ ମଧ୍ୟ ଭାରତୀୟ ମାନଚିତ୍ରରେ ଦର୍ଶାଯାଇଛି । ଏହା ସହିତ ଏପରି ତଥ୍ୟରୁ କୃଷି ଉତ୍ପାଦନରେ ହୋଇଥିବା ପରିବର୍ତ୍ତନକୁ ମଧ୍ୟ ଗ୍ରାଫରେ ଦର୍ଶାଯାଇଛି । ଏହିପରି ପ୍ରଭାବ ଜଳସେଚନ କ୍ଷେତ୍ରଗୁଡ଼ିକ ତୁଳନାରେ ଅଣ-ଜଳସେଚିତ କ୍ଷେତ୍ରରେ ଦୁଇଗୁଣା ରହିଥିବା ଦେଖାଯାଇଛି ।


    **********

    
    
    (Release ID: 1519308) Visitor Counter : 1