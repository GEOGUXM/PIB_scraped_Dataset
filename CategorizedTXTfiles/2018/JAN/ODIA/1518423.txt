      ନୀତି ଆୟୋଗ

      ନୀତି ଆୟୋଗ ସଦସ୍ୟ ଡା. ବିନୋଦ ପଲଙ୍କୁ ବିଶ୍ୱସ୍ତରୀୟ ସମ୍ମାନ
      • ବିଶ୍ୱ ସ୍ୱାସ୍ଥ୍ୟ ସଂଗଠନ ପକ୍ଷରୁ ପ୍ରତିଷ୍ଠିତ ଏହସାନ ଡଗ୍ରାମାସି ଫ୍ୟାମିଲି ହେଲଥ ଫାଉଣ୍ଡେସନ ପୁରସ୍କାର

      Posted On: 30 JAN 2018 4:09PM by PIB Bhubaneshwar

    ନୀତି ଆୟୋଗର ସଦସ୍ୟ ଡା . ବିନୋଦ ପଲଙ୍କୁ ବିଶ୍ୱ ସ୍ୱାସ୍ଥ୍ୟ ସଂଗଠନ ( WHO ) ପକ୍ଷରୁ ପ୍ରତିଷ୍ଠିତ ଏହସାନ ଡଗ୍ରାମାସି ଫ୍ୟାମିଲି ହେଲଥ ଫାଉଣ୍ଡେସନ ପୁରସ୍କାର ପ୍ରଦାନ କରାଯାଇଛି । ଏହି ସମ୍ମାନ ପ୍ରାପ୍ତ କରିବାରେ ଡା . ପଲ ହେଉଛନ୍ତି ପ୍ରଥମ ଭାରତୀୟ । ପାରିବାରିକ ସ୍ୱାସ୍ଥ୍ୟ କ୍ଷେତ୍ରରେ ତାଙ୍କ ଯୋଗଦାନ ଲାଗି ତାଙ୍କୁ ଏହି ପୁରସ୍କାର ପ୍ରଦାନ କରାଯାଇଛି ।


    WHOର କାର୍ଯ୍ୟକାରୀ ବୋର୍ଡ 27 ଜାନୁଆରୀରେ ଏହି ପୁରସ୍କାର ଘୋଷଣା କରିଥିଲେ । ଏହି ପୁରସ୍କାର ଡା . ପଲଙ୍କୁ ମେ , 2018 ରେ ଜେନେଭା , ସ୍ୱିଜରଲ୍ୟାଣ୍ଡ ଆୟୋଜିତ ବିଶ୍ୱ ସ୍ୱାସ୍ଥ୍ୟ ସମ୍ମିଳନୀ କାର୍ଯ୍ୟକ୍ରମ ଅବସରରେ ପ୍ରଦାନ କରାଯିବ । ଚୟନ କରାଯାଇଥିବା 6ଟି ଦେଶ - ଆଲଜେରିଆ , ଚୀନ , ମାଲେସିଆ , ମେକ୍ସିକୋ , ରୁଷ ଗଣରାଜ୍ୟ , ଉଜବେକିସ୍ତାନର ପ୍ରତିନିଧିମାନଙ୍କ ମଧ୍ୟରୁ ଡା . ପଲଙ୍କ ନାମ ସର୍ବସମ୍ମତି କ୍ରମେ ଘୋଷଣା କରାଯାଇଥିଲା ।


    ଡା . ପଲଙ୍କୁ ଅନ୍ତର୍ଜାତୀୟ ସ୍ତରର ଜଣେ ପ୍ରସିଦ୍ଧ ଗବେଷକ , ଚିକିତ୍ସକ , ଶିକ୍ଷକ ଏବଂ ଜନସ୍ୱାସ୍ଥ୍ୟର ପ୍ରମୁଖ ସମର୍ଥକ ଭାବେ ଡବ୍ଲୁ୍ୟଏଚଓ ବୋର୍ଡ ପ୍ରସ୍ତାବରେ ସ୍ୱୀକାର କରାଯାଇଛି । ସେ ନବଜାତ ଶିଶୁଙ୍କ ସ୍ୱାସ୍ଥ୍ୟ ଉପରେ କାର୍ଯ୍ୟ କରିଛନ୍ତି । ବିଶେଷ କରି ବିକାଶଶୀଳ ଦେଶଗୁଡ଼ିକର ପରିବାର ସ୍ୱାସ୍ଥ୍ୟ ଏବଂ କଲ୍ୟାଣକୁ ଉନ୍ନତ କରିବା କ୍ଷେତ୍ରରେ ତାଙ୍କର ବିଶେଷ ଯୋଗଦାନ ରହିଛି ।


    ଡା . ପଲଙ୍କ ପ୍ରୟାସ ହେତୁ ଦୀର୍ଘ ସମୟ ଧରି ଉପେକ୍ଷିତ ନବଜାତ ଶିଶୁଙ୍କ ସ୍ୱାସ୍ଥ୍ୟ - ପ୍ରସଙ୍ଗକୁ ସହସ୍ରାବ୍ଦୀ ବିକାଶ ଲକ୍ଷ୍ୟ ( MDG ) ଏବଂ ନିରନ୍ତର ପୁଷ୍ଟିସାଧନ ବିକାଶ ଲକ୍ଷ୍ୟ ( SDG ) ଅନ୍ତର୍ଗତ ଅଣାଯାଇପାରିଛି । ବିଶ୍ୱସ୍ତରରେ ପାରିବାରିକ ସ୍ୱାସ୍ଥ୍ୟ ନିମନ୍ତେ ବ୍ୟବହୃତ ହେଉଥିବା ଗୁରୁତ୍ୱପୂର୍ଣ୍ଣ ଦସ୍ତାବିଜ ଉପଲବ୍ଧ କରାଇବା ଦିଗରେ ମଧ୍ୟ ତାଙ୍କର ଗୁରୁତ୍ୱପୂର୍ଣ୍ଣ ଯୋଗଦାନ ରହିଛି ।


    2005-06ରେ ମାତୃ , ନବଜାତ ଶିଶୁ ଏବଂ ଶିଶୁ ସ୍ୱାସ୍ଥ୍ୟକୁ ଏକ ସଙ୍ଗେ ଯୋଡ଼ିବାରେ ଡା . ପଲଙ୍କ ଭୂମିକା ଗୁରୁତ୍ୱପୂର୍ଣ୍ଣ ଥିଲା । ତାଙ୍କୁ ବିଶ୍ୱସ୍ତରରେ ସାର୍ବଜନୀନ ସ୍ୱାସ୍ଥ୍ୟ କଭରେଜ ଏବଂ ସ୍ୱାସ୍ଥ୍ୟ ଲାଗି ମାନବ ସମ୍ବଳ ବିଷୟର ବିଶେଷଜ୍ଞ ଭାବେ ବିବେଚନା କରାଯାଏ । ମହିଳା , ଶିଶୁ ଏବଂ କିଶୋର ସ୍ୱାସ୍ଥ୍ୟ ବିଷୟରେ ଜାତୀୟ ଏବଂ ଅନ୍ତର୍ଜାତୀୟ ଖ୍ୟାତିସମ୍ପନ୍ନ ପତ୍ରପତ୍ରିକାରେ ତାଙ୍କର ସ୍ତମ୍ଭ ପ୍ରକାଶିତ ହୋଇଛି । ଶିଶୁ ଚିକିତ୍ସାରେ ଲିଖିତ ତାଙ୍କର ପୁସ୍ତକ ଭାରତ ସମେତ ଅନ୍ୟ ଦେଶରେ ଚିକିତ୍ସା କ୍ଷେତ୍ର ଲାଗି ମାନକ ପାଠ୍ୟପୁସ୍ତକ ହୋଇପାରିଛି।


    ଡା . ପଲ ଜନ ସ୍ୱାସ୍ଥ୍ୟ କ୍ଷେତ୍ରରେ ଜଣେ ଲୋକପ୍ରିୟ ବ୍ୟକ୍ତି । ସେ ଦେଶରେ ଜାତୀୟ ଶିଶୁ ସ୍ୱାସ୍ଥ୍ୟ ଦିଶା - ନିର୍ଦ୍ଦେଶ ଏବଂ କାର୍ଯ୍ୟକ୍ରମ ପ୍ରସ୍ତୁତ କରିବାରେ ଗୁରୁତ୍ୱପୂର୍ଣ୍ଣ ଭୂମିକା ତୁଲାଇଛନ୍ତି । ନୀତି ଆୟୋଗର ସଦସ୍ୟ ହେବା ପୂର୍ବରୁ ଡା . ପଲ ଏମ୍ସ , ନୂଆଦିଲ୍ଲୀରେ ଶିଶୁ ଚିକିତ୍ସା ବିଭାଗ ମୁଖ୍ୟ ଥିଲେ ।


    ****************

    
    
    (Release ID: 1518423) Visitor Counter : 6