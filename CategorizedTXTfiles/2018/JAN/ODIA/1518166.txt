      ସ୍ୱାସ୍ଥ୍ୟ ଓ ପରିବାର ମନ୍ତ୍ରଣାଳୟ

      ପଲ୍ସ ପୋଲିଓ କାର୍ଯ୍ୟକ୍ରମ 2018ର ଶୁଭାରମ୍ଭ କଲେ ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ
      Posted On: 27 JAN 2018 4:43PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଆଜି ( 27 . 01 . 2018 ) ପାଂଚ ବର୍ଷରୁ କମ୍ ବୟସର ପିଲାମାନଙ୍କ ପାଇଁ ପଲ୍ସ ପୋଲିଓ କାର୍ଯ୍ୟକ୍ରମ 2018ର ଶୁଭାରମ୍ଭ କରିଛନ୍ତି । ଦେଶକୁ ପୋଲିଓ ମୁକ୍ତ କରିବା ଲକ୍ଷ୍ୟରେ ଏହି କାର୍ଯ୍ୟକ୍ରମ ଜରିଆରେ ଦେଶର ପାଂଚ ବର୍ଷରୁ କମ୍ 17 କୋଟି ପିଲାମାନଙ୍କୁ ପୋଲିଓ ବୁନ୍ଦା ଖୁଆଯିବ ।


    ନୂଆଦିଲ୍ଲୀର ଭଗବତୀ ଭବନଠାରେ ଅନୁଷ୍ଠିତ ଏହି କାର୍ଯ୍ୟକ୍ରମରେ କେନ୍ଦ୍ର ସ୍ୱାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରୀ ଶ୍ରୀ ଜେ . ପି . ନଡ୍ଡା , ରାଷ୍ଟ୍ର ମନ୍ତ୍ରୀ ଶ୍ରୀ ଅଶ୍ୱିନୀ କୁମାର ଚୌବେ ଏବଂ ଶ୍ରୀମତୀ ଅନୁପ୍ରିୟା ପଟେଲ ପ୍ରମୁଖ ଉପସ୍ଥିତ ଥିଲେ । ଶ୍ରୀ ଜେ . ପି . ନଡ୍ଡା କହିଥିଲେ ଯେ ପୋଲିଓ ଭୂତାଣୁ ବର୍ତ୍ତମାନ ମଧ୍ୟ ବିଶ୍ୱର ଅନ୍ୟ ପ୍ରାନ୍ତରେ ରହିଥିବାରୁ ଆମ ସମସ୍ତଙ୍କୁ ସତର୍କ ରହିବାକୁ ପଡିବ । ଏଥିପ୍ରତି ସଚେତନ ହୋଇ ପୋଲିଓ ବୁନ୍ଦା ସଠିକ ସମୟରେ ଖୁଆଇଲେ ସରକାରଙ୍କ ଦ୍ୱାରା ଜାରୀ ଅଭିଯାନ ଜରିଆରେ ପିଲାମାନଙ୍କୁ ରୋଗ ମୁକ୍ତ କରାଯାଇପାରିବ । ଏହି କାର୍ଯ୍ରକ୍ରମ ଜରିଆରେ ସମସ୍ତ ଟୀକାକରଣ ଦେଶର ପ୍ରତ୍ୟେକ ଶିଶୁକୁ ମିଳୁ ଏବଂ ଏଥିରୁ କୌଣସି ଜଣେ ମଧ୍ୟ ଶିଶୁ ବାଦ୍ ନପଡୁ । ପୋଲିଓ ଭାଇରସ ସଂକ୍ରମଣକୁ ଦେଖି ପୋଲିଓ ସଂକ୍ରମଣ ପ୍ରତିହତ କରିବା ପାଇଁ ରାଷ୍ଟ୍ରୀୟ ଓ ଉପ - ରାଷ୍ଟ୍ରୀୟ ପୋଲିଓ ରାଉଣ୍ଡ ଜରିଆରେ କାର୍ଯ୍ୟକ୍ରମ ପ୍ରସ୍ତୁତ କରାଯାଉଛି । ପିଲାମାନଙ୍କୁ ଅତିରିକ୍ତ ପ୍ରତିଷେଧକ ଚିକିତ୍ସା ପ୍ରଦାନ ପାଇଁ କେନ୍ଦ୍ର ସରକାର ନିୟମିତ ପ୍ରତିରକ୍ଷଣ କାର୍ଯ୍ୟକ୍ରମରେ ଇନଜେକ୍ଟେବୁଲ ନିଷ୍କ୍ରିୟ ପୋଲିଓ ଭ୍ୟାକସିନ ( IPV ) ର ଶୁଭାରମ୍ଭ କରିଛନ୍ତି ।


    ଶ୍ରୀ ଜେ . ପି . ନଡ୍ଡା କହିଥିଲେ ଯେ , ୟୁନିଭର୍ସଲ ଇମ୍ୟୁନାଇଜେସନ ପ୍ରୋଗ୍ରାମ ( UIP ) ପୂର୍ବ ଅପେକ୍ଷା ବର୍ତ୍ତମାନ ନ୍ୟୁମୋକୋକଲ କନଜୁଗେଟ , ରୋଟ୍ରାଭାଇରସ ଏବଂ ମିଜିଲ୍ସ - ରୁବେଲା ଭଳି ଭ୍ୟାକ୍ସିନର ଆରମ୍ଭ କରି ପିଲାମାନଙ୍କୁ ଅନେକ ରୋଗରୁ ମୁକ୍ତ କରିପାରୁଛି । ଆମ ଲକ୍ଷ୍ୟକୁ ଆହୁରି ମଜବୁତ କରିବା ପାଇଁ ମିଶନ ଇନ୍ଦ୍ରଧନୁଷର ଶୁଭାରମ୍ଭ କରାଯାଇଛି ଏବଂ ଏହାର ସଫଳତା ହାସଲ ହୋଇପାରିଛି । ଏଥିରୁ ମିଳିଥିବା ପ୍ରୋତ୍ସାହନ ଯୋଗୁଁ 2018 ରେ 90 ପ୍ରତିଶତର ଅଧିକ ସଫଳତା ପାଇଁ ଅକ୍ଟୋବର 2017 ରେ ମିଶନକୁ ଆହୁରି ତୀବ୍ର କରାଯାଇଛି ।


    ଶ୍ରୀ ନଡ୍ଡା କହିଥିଲେ ଯେ , ଟୀକାକରଣ କାର୍ଯ୍ୟକ୍ରମକୁ ମଜବୁତ କରାଯିବା ଫଳରେ 2014 ରେ 39 ଜଣ ଶିଶୁ ମୃତ୍ୟୁବରଣ କରୁଥିବା ବେଳେ 2016 ଏଥିରେ ହ୍ରାସ ଘଟି ଏହା 34 ଜଣରେ ପହଂଚି ଥିଲା ।


    ସ୍ୱାସ୍ଥ୍ୟ ମନ୍ତ୍ରୀ ବିଶ୍ୱ ସ୍ୱାସ୍ଥ୍ୟ ସଂଗଠନ , ୟୁନିସେଫ ଏବଂ ରୋଟାରୀ ଇଣ୍ଟରନ୍ୟାସନାଲର ସ୍ୱାସ୍ଥ୍ୟ କ୍ଷେତ୍ରରେ ତଥା ଟୀକାକରଣ କ୍ଷେତ୍ରରେ ସହଯୋଗ ପାଇଁ ପ୍ରଶଂସା କରିଥିଲେ । ଦେଶକୁ ପୋଲିଓ ମୁକ୍ତ କରିବା ଲକ୍ଷ୍ୟ ହାସଲ ଦିଗରେ ନିଜର ଅକ୍ଳାନ୍ତ ପରିଶ୍ରମ ପାଇଁ ଆଗଧାଡିର କର୍ମକର୍ତ୍ତା , ସ୍ୱେଚ୍ଛାସେବୀ , ସ୍ୱାସ୍ଥ୍ୟ ଅଧିକାରୀମାନଙ୍କୁ ସେ ପ୍ରଶଂସା କରିଥିଲେ ।


    ଏହି କାର୍ଯ୍ୟକ୍ରମରେ ସ୍ୱାସ୍ଥ୍ୟ ଓ ପରିବାର କଲ୍ୟାଣ ସଚିବ ଶ୍ରୀମତୀ ପ୍ରୀତି ସୁଦାନ ଏବଂ ସ୍ୱାସ୍ଥ୍ୟ ମନ୍ତ୍ରଣାଳୟର ବରିଷ୍ଠ ଅଧିକାରୀମାନେ ଉପସ୍ଥିତ ଥିଲେ ।


    ************

    
    
    (Release ID: 1518166) Visitor Counter : 3