      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ଓଏନଜିସି ଦ୍ୱାରା ଏଚପିସିଏଲର ଅଧିଗ୍ରହଣ
      Posted On: 22 JAN 2018 6:26PM by PIB Bhubaneshwar


    କେନ୍ଦ୍ର ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ଓ ଦକ୍ଷତା ବିକାଶ ତଥା ଉଦ୍ୟମିତା ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ ଆଜି ଏଠାରେ ସାମ୍ବାଦିକ ମାନଙ୍କୁ ଭେଟିବା ସହ ଓଏନଜିସି ଦ୍ୱାରା ଏଚପିସିଏଲର ଅଧିଗ୍ରହଣ କରାଯାଇଥିବା ସଂପର୍କରେ ସୂଚନା ପ୍ରଦାନ କରିଛନ୍ତି ।


    ମନ୍ତ୍ରୀ ଶ୍ରୀ ପ୍ରଧାନ ସାମ୍ବାଦିକମାନଙ୍କୁ ସୂଚନା ଦେଇ କହିଲେ ଯେ ଭାରତ ସରକାର ଅଏଲ ଆଣ୍ଡ ନାଚୁରାଲ ଗ୍ୟାସ କର୍ପୋରେସନ୍ ( ONGC ) ସହ ଜାନୁଆରୀ 20 , 2018 ତାରିଖ ଦିନ ଏକ ରାଜିନାମା ସ୍ୱାକ୍ଷର କରିଛନ୍ତି ଯାହା ଫଳରେ 36,915 କୋଟି ଟଙ୍କା ମୂଲ୍ୟର ଏଚପିସିଏଲର 51.11% ଇକ୍ୟୁଟି ଅଂଶଧନ ବିକ୍ରୟର ବ୍ୟବସ୍ଥା କରାଯାଇଛି । 2017-18 ବର୍ଷର ବଜେଟ ଘୋଷଣା ଅନୁସାରେ ଏଭଳି କାର୍ଯ୍ୟପନ୍ଥା ଗ୍ରହଣ କରାଯାଇଛି । ଦେଶର ତୈଳ କମ୍ପାନୀମାନଙ୍କ ଦକ୍ଷତା ବୃଦ୍ଧି ଏହାର ଉଦ୍ଦେଶ୍ୟ । ନିର୍ଦ୍ଦିଷ୍ଟ ସମୟସୀମା ମଧ୍ୟରେ ବଜେଟ ପ୍ରତିଶ୍ରୁତି ରକ୍ଷା ଲାଗି ଏଭଳି କରାଯାଇଛି ବୋଲି ମନ୍ତ୍ରୀ ଶ୍ରୀ ପ୍ରଧାନ କହିଛନ୍ତି ।


    ଶ୍ରୀ ପ୍ରଧାନ କହିଲେ ଯେ ଓଏନଜିସି - ଏଚପିସିଏଲ ମିଶ୍ରଣ ଫଳରେ ଉଭୟ କମ୍ପାନୀଙ୍କ କାର୍ଯ୍ୟକ୍ଷମତା ଓ କାରବାର ବୃଦ୍ଧିପାଇବ । ଏହି ଅଧିଗ୍ରହଣ ମାଧ୍ୟମରେ ଓଏନଜିସି ଭାରତର ପ୍ରଥମ ସମନ୍ୱିତ ‘ ଅଏଲମେଜର ’ କମ୍ପାନୀ ଭାବେ ପରିଗଣିତ ହେବ ଯାହା ସମଗ୍ର ଭାଲ୍ୟୁଚେନରେ ନିଜର ଉପସ୍ଥିତି ଜାହିର କରିପାରିବ । ଏହି ଗ୍ରୁପ କମ୍ପାନୀ ଭବିଷ୍ୟତରେ ଅଧିକ ରିସ୍କ ନେବାସହ ଅଧିକ ପୁଂଜି ନିବେଶ ଏବଂ ବ୍ୟବସାୟିକ ସଫଳତା ହାସଲ କରିପାରିବ ।


    ଶ୍ରୀ ପ୍ରଧାନ କହିଲେ ଯେ ଓଏନଜିସି - ଏଚପିସିଏଲ ସମନ୍ୱୟ ଅର୍ଥନୀତିକୁ ପର୍ଯ୍ୟାପ୍ତ ସହାୟକ ହେବ ଯାହାକି ପେଟ୍ରୋ କେମିକାଲ ଓ ରିଫାଇନିଂ ବ୍ୟବସାୟର ବିଭିନ୍ନ କାର୍ଯ୍ୟକୁ ସମନ୍ୱିତ ଓ ପ୍ରଗତିଶୀଳ କରାଇବ । ପୁଣି ଏହି ଗ୍ରୁପ କମ୍ପାନୀ ଆର୍ଥିକ ସାମର୍ଥ୍ୟକୁ ସୁଦୃଢ଼ ଓ ବ୍ୟାପକ କରିବ ତଥା ଅପଷ୍ଟ୍ରୀମ୍ , ମିଡ଼ଷ୍ଟ୍ରୀମ୍ ଏବଂ ଡ଼ାଉନଷ୍ଟ୍ରୀମ ସେକ୍ଟରରେ ଏହା ପ୍ରତିଫଳିତ ହୋଇପାରିବ । ଏଚପିସିଏଲ ପୂର୍ବଭଳି ବୋର୍ଡ଼ ପରିଚାଳିତ ଏକ ରାଷ୍ଟ୍ରାୟତ୍ତ ଉଦ୍ୟୋଗ ଭଳି କାର୍ଯ୍ୟ କରିବ ଏବଂ ନିଜସ୍ୱ ପରିଚୟ ତଥା ବ୍ରାଣ୍ଡମୂଲ୍ୟ ବଜାୟ ରଖିବ ବୋଲି ଶ୍ରୀ ପ୍ରଧାନ ସୂଚନା ଦେଇଥିଲେ ।


    *****************

    
    
    (Release ID: 1517683) Visitor Counter : 1