      ଯୁବ ବ୍ୟାପାର ଓ କ୍ରୀଡା ମନ୍ତ୍ରଣାଳୟ

      ଭାରତର ସମୃଦ୍ଧ ‘ଗୁରୁ-ଶିଷ୍ୟ’ ପରମ୍ପରା ଖେଲୋ ଇଣ୍ଡିଆ ସ୍କୁଲ କ୍ରୀଡ଼ା ଉଦଘାଟନୀ ଉତ୍ସବର ପ୍ରମୁଖ ଆକର୍ଷଣ ହେବ
      Posted On: 27 JAN 2018 4:40PM by PIB Bhubaneshwar


    ଜାନୁଆରୀ 31 ତାରିଖରେ ଇନ୍ଦିରା ଗାନ୍ଧୀ ଇନଡୋର ଷ୍ଟାଡ଼ିୟମରେ ଅନୁଷ୍ଠିତ ହେବାକୁ ଥିବା ଖେଲୋ ଇଣ୍ଡିଆ ସ୍କୁଲ କ୍ରୀଡ଼ାର ଉଦଘାଟନୀ ଉତ୍ସବରେ ଭାରତରେ ଶିକ୍ଷକ ଏବଂ ଛାତ୍ରମାନଙ୍କ ମଧ୍ୟରେ ଥିବା ଐତିହାସିକ ସମ୍ପର୍କ “ ଗୁରୁ - ଶିଷ୍ୟ ” ପରମ୍ପରାକୁ ଅତ୍ୟନ୍ତ ଆଡମ୍ବର ସହକାରେ ପ୍ରଦର୍ଶିତ କରାଯିବ । ଏଥିରେ ତୀରନ୍ଦାଜୀଠାରୁ ଆରମ୍ଭ କରି କୁସ୍ତି ପର୍ଯ୍ୟନ୍ତ ବିଭିନ୍ନ କ୍ରୀଡ଼ାକୁ ନେଇ ବିଭିନ୍ନ କୋଚ - ଆଥଲେଟଙ୍କ ଯୋଡିକୁ ପ୍ରଦର୍ଶିତ କରାଯିବ । ଖେଲୋ ଇଣ୍ଡିଆ ସ୍କୁଲ କ୍ରୀଡ଼ା ( KISG ) କାର୍ଯ୍ୟକ୍ରମ ଅନ୍ତର୍ଗତ ସବୁଠାରୁ ମୁଖ୍ୟ ଆକର୍ଷଣ ରହିବ ବିଭିନ୍ନ କ୍ରୀଡ଼ା କ୍ଷେତ୍ରର କେତେକ ଲୋକପ୍ରିୟ କୋଚ ଏବଂ ଆଥଲେଟ ମାନଙ୍କର ଏଥିରେ ଅଂଶଗ୍ରହଣ । ଏହା ଫଳରେ ସଂପୃକ୍ତ ଆଥଲେଟଙ୍କୁ ବଡ ଖେଳାଳିରେ ପରିଣତ କରିବାରେ ତାଙ୍କ କୋଚଙ୍କ ଅବଦାନକୁ ସ୍ୱୀକୃତି ମିଳିବା ନିଶ୍ଚିତ କରାଯାଇପାରିବ ।


    ଯୁବ ବ୍ୟାପାର ଏବଂ କ୍ରୀଡ଼ା ରାଷ୍ଟ୍ରମନ୍ତ୍ରୀ କର୍ଣ୍ଣେଲ ରାଜ୍ୟବର୍ଦ୍ଧନ ସିଂ ରାଠୋର କହିଲେ ଯେ କୋଚମାନଙ୍କୁ ସମାଜ ଉପଯୁକ୍ତ ସମ୍ମାନ ପ୍ରଦାନ କରୁ ବୋଲି ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଅତ୍ୟନ୍ତ ଆଗ୍ରହୀ । ଏହାର କାରଣ ହେଲା ଭାରତକୁ କ୍ରୀଡ଼ା ମାନଚିତ୍ରରେ ଏକ ସ୍ଥାନ ପ୍ରଦାନ ନିଶ୍ଚିତ କରିବା ନେଇ କୋଚମାନେ ନିରନ୍ତର ଭାବେ କଠିନ ପରିଶ୍ରମ ଜାରି ରଖିଛନ୍ତି । ଭାରତୀୟ କ୍ରୀଡ଼ାବିତମାନଙ୍କ ସଫଳତା ଏବଂ ଉଥାନରେ କେତେକ କୋଚଙ୍କ ପ୍ରମୁଖ ଭୂମିକା ରହିଥିବାର ଉଦାହରଣ ରହିଛି ଏବଂ ଏହି ପରମ୍ପରାକୁ ପୁନଶ୍ଚ ଉଜ୍ଜୀବିତ କରିବାର ଆବଶ୍ୟକତା ରହିଛି । ‘ ଗୁରୁ - ଶିଷ୍ୟ ପରମ୍ପରା ’ ଉପରେ ପର୍ଯ୍ୟବେଶିତ କୋଚ ଏବଂ ଆଥଲେଟଙ୍କ ଯୋଡ଼ିକୁ ଉଦଘାଟନୀ ଉତ୍ସବରେ ପ୍ରଦର୍ଶନ କରାଯିବା ଦ୍ୱାରା ଦେଶବ୍ୟାପୀ ଏହିପରି ଅନେକ ଯୋଡି ଅନୁପ୍ରାଣିତ ହେବେ ଏବଂ ଏହା ଫଳରେ କ୍ରୀଡ଼ା ଭିତ୍ତିଭୂମିର ଢ଼ାଂଚାରେ ଏପରି ପରିବର୍ତ୍ତନ ଦେଖାଯିବ ଯାହା ଫଳରେ କି ଯୁବ ଆଥଲେଟମାନେ ଭଲ ପ୍ରଦର୍ଶନ କରିବା ନେଇ ଏକ ବିରାଟ ଭିତ୍ତିଭୂମିର ସୁବିଧା ପାଇବେ ଏବଂ ଭବିଷ୍ୟତର ଚାମ୍ପିଅନ ଭାବେ ସେମାନଙ୍କର ନିର୍ମାଣ କରାଯାଇ ପାରିବ ।


    ସମସ୍ତ ସ୍ତରର କୋଚଙ୍କୁ ସେମାନଙ୍କ ଦ୍ୱାରା ମାର୍ଗ ପ୍ରଦର୍ଶିତ ପ୍ରଖ୍ୟାତ କୋଚଙ୍କ ସହିତ ପ୍ରଦର୍ଶିତ କରିବାର ଅର୍ଥ ହେଉଛି କର୍ଣ୍ଣେଲ ରାଠୋରଙ୍କ ଦ୍ୱାରା ଏଇ ନିକଟରେ ପ୍ରଦାନ କରାଯାଇଥିବା ସୂଚନା ମୁତାବକ ସରକାରଙ୍କ ଦ୍ୱାରା ପ୍ରଦାନ କରାଯାଉଥିବା ଆର୍ଥିକ ସହଯୋଗରେ କୋଚ ମାନଙ୍କୁ ସମ୍ମିଳିତ କରିବା , ଯେଉଁମାନେ କି ଜଣେ ଆଥଲେଟର ଯାତ୍ରାର ପ୍ରାରମ୍ଭିକ ସମୟ , ଉନ୍ନତି ସମୟ ଏବଂ ଆନ୍ତର୍ଜାତିକ ପ୍ରସିଦ୍ଧି ହାସଲ କରିବା ପର୍ଯ୍ୟନ୍ତ ପ୍ରମୁଖ ଭୂମିକା ଗ୍ରହଣ କରିଥାନ୍ତି । ଜଣେ ଗୁରୁଙ୍କ ଅଧୀନରେ ଅନେକ ଶିଷ୍ୟ ପ୍ରଶିକ୍ଷଣ ଗ୍ରହଣ କରିଥା ’ ନ୍ତି ଏବଂ ସେମାନଙ୍କ ମଧ୍ୟରୁ କେତେ ଜଣ ଶିକ୍ଷାଲାଭରେ ଉନ୍ନତି କରିବା ସହ ଶ୍ରେଷ୍ଠ ସ୍ତରରେ ଗୌରବ ହାସଲ କରିଥାନ୍ତି । ଉଦଘାଟନୀ ଉତ୍ସବରେ ଭାଗନେବାକୁ ଥିବା କେତେ ଜଣ କିମ୍ବଦନ୍ତୀ ଗୁରୁ ଏବଂ ସେମାନଙ୍କର ଶିଷ୍ୟମାନେ ହେଲେ :


    କ୍ରିକେଟ ( ରମାକାନ୍ତ ଆାଚ୍ରେକର ଏବଂ ସଚିନ ତେନ୍ଦୁଲକର ): ଶ୍ରୀ ରମାକାନ୍ତ ଆଚ୍ରେକର ହେଉଛନ୍ତି ପ୍ରଖ୍ୟାତ ଭାରତୀୟ ଖେଳାଳି ସଚିନ ତେନ୍ଦୁଲକରଙ୍କ ଗୁରୁ । ସଚିନ ପ୍ରଥମ ଭାରତୀୟ ଖେଳାଳି ଭାବେ ଭାରତ ରତ୍ନ ପୁରସ୍କାର ପାଇଛନ୍ତି । କ୍ରିକେଟରେ ଅନେକ ରେକର୍ଡ ଭଙ୍ଗ କରିଥିବା ତେନ୍ଦୁଲକର ଏବେ ଭାରତୀୟ ସଂସଦର ସଦସ୍ୟ । ତେବେ ଏବେ ମଧ୍ୟ ସେ ତାଙ୍କ ଗୁରୁଙ୍କଠାରୁ ଆଶୀର୍ବାଦ ଗ୍ରହଣ କରୁଛନ୍ତି ।


    ତୀରନ୍ଦାଜୀ ( ଧର୍ମେନ୍ଦ୍ର ତିୱାରୀ ଏବଂ ଡୋଲା ବାନାର୍ଜୀ ): ଧର୍ମେନ୍ଦ୍ର ତିୱାରୀ ଅନେକ ତୀରନ୍ଦାଜଙ୍କ ପ୍ରତିଭା ଚିହ୍ନଟ କରିବା ସହ ସେମାନଙ୍କୁ ପ୍ରଶିକ୍ଷଣ ପ୍ରଦାନ କରିଛନ୍ତି । ଏମାନଙ୍କ ମଧ୍ୟରେ ପ୍ରମୁଖ ହେଉଛନ୍ତି ଡୋଲା ବାନାର୍ଜୀ । 2003 ପରଠାରୁ ଡୋଲା ଜାତୀୟ ଚାମ୍ପିଅନ ହୋଇ ଆସୁଛନ୍ତି । ସେ ଦୁଇଟି ଅଲିମ୍ପିକ ସମେତ ଅନେକ ଅଲିମ୍ପିକ କ୍ରୀଡ଼ାରେ ଭାରତର ପ୍ରତିନିଧିତ୍ୱ କରିଛନ୍ତି । 2005ରେ ଡୋଲାଙ୍କୁ ଅର୍ଜୁନ ପୁରସ୍କାର ପ୍ରଦାନ କରାଯାଇଛି ।


    ଆଥଲେଟିକ୍ସ ( ପିଟି ଉଷା ଏବଂ ଟିଂଟୁ ଲୁକା ଓ ଜିସ୍ନା ମାଥ୍ୟୁ ): ଭାରତର ଜଣେ ପ୍ରଖ୍ୟାତ ମହିଳା ଆଥଲେଟ ଭାବେ ଜଣାଶୁଣା ପିଟି ଉଷା ଉଷା ସ୍କୁଲ ଅଫ ଆଥଲେଟିକ୍ସ ପ୍ରତିଷ୍ଠାତା କରି ଯୁବ ଆଥଲେଟମାନଙ୍କୁ ସେଠାରେ ପ୍ରଶିକ୍ଷଣ ପ୍ରଦାନ କରିଛନ୍ତି । ତାଙ୍କ ସର୍ବାଧିକ ସଫଳ ଶିଷ୍ୟମାନଙ୍କ ମଧ୍ୟରେ ରହିଛନ୍ତି ଟିଂଟୁ ଏବଂ ଜିସ୍ନା । ଏହି ଦୁଇଜଣ ଭାରତର ପ୍ରତିନିଧିତ୍ୱ କରି ଏକାଧିକ ଆନ୍ତର୍ଜାତିକ ମେଡାଲ ବିଜୟୀ ହୋଇଛନ୍ତି ।


    ବ୍ୟାଡମିଂଟନ ( ପି ଗୋପିଚାନ୍ଦ ଏବଂ ସାଇନା ନେହୱାଲ / ପିଭି ସିନ୍ଧୁ / କେ ଶ୍ରୀକାନ୍ତ ): ଆରମ୍ଭରୁ ଏହି ତିନି ଜଣ ଖେଳାଳିଙ୍କୁ ପି ଗୋପିଚାନ୍ଦ ହାଇଦ୍ରାବାଦର ପି ଗୋପିଚାନ୍ଦ ବ୍ୟାଡମିଂଟନ ଏକାଡେମୀରେ ପ୍ରଶିକ୍ଷଣ ପ୍ରଦାନ କରିଛନ୍ତି । ଏମାନଙ୍କ ମଧ୍ୟରେ ଗୁରୁ - ଶିଷ୍ୟ ପରମ୍ପରା ବଜାୟ ରହିଛି ଏବଂ ଏହି ଖେଳାଳିମାନେ ସେମାନଙ୍କ କ୍ୟାରିଅରରେ ଏହି ଗୁରୁଙ୍କ ପାଖରେ ପ୍ରଶିକ୍ଷଣ ଗ୍ରହଣ କରିଛନ୍ତି । ତେବେ ଗୋପିଙ୍କ ଶିଷ୍ୟା ସାଇନା ନେହୱାଲଙ୍କର ସଂକ୍ଷିପ୍ତ ସମୟ ପର୍ଯ୍ୟନ୍ତ ଆଉ ଜଣେ କୋଚ ଥିଲେ । ପିଭି ସିନ୍ଧୁ ଏବଂ କେ ଶ୍ରୀକାନ୍ତଙ୍କ ଭଳି ଗୋପିଚାନ୍ଦଙ୍କର ଆହୁରି ଅନେକ ଶିଷ୍ୟ ରହିଛନ୍ତି ।


    ବାସ୍କେଟବଲ ( ଅମରଜିତ ସିଂ ଏବଂ ବିଶେଷ ଭ୍ରିଗୁବଂଶି ): ସାଇର ପୂର୍ବତନ କୋଚ ଅମରଜିତ ସିଂ ହେଉଛନ୍ତି ଜଣେ ବାସ୍କେଟବଲ ଗୁରୁ । ତିନି ଦଶନ୍ଧି ଧରି ତାଙ୍କ ଉଜ୍ଜ୍ୱଳ କ୍ୟାରିଅରରେ ସେ 23ରୁ ଅଧିକ ଆନ୍ତର୍ଜାତିକ ଖେଳାଳି ନିର୍ମାଣ କରିଛନ୍ତି । ଏମାନଙ୍କ ମଧ୍ୟରେ ରହିଛନ୍ତି ଭାରତୀୟ ପୁରୁଷ ବାସ୍କେଟବଲ ଦଳର ଅଧିନାୟକ ବିଶେଷ ଭ୍ରିଗୁବଂଶି ।


    ବକ୍ସିଂ ( ଇବୋମଚା ସିଂ ଏବଂ ଏମସି ମ୍ୟାରିକମ ଓ ବିକାଶ କ୍ରିଷ୍ଣନ ): ଏଲ ଇବୋମଚା ସିଂ ହେଉଛନ୍ତି ଜଣେ ପୁରସ୍କାର ପ୍ରାପ୍ତ ବକ୍ସିଂ ଗୁରୁ । ସେ ପାଂଚ ଥର ବିଶ୍ୱ ଚାମ୍ପିଅନସିପ ମେଡାଲ ବିଜୟୀ ଏବଂ ଅଲିମ୍ପିକ ବ୍ରୋଞ୍ଜ ମେଡାଲ ବିଜୟୀ ଏମସି ମ୍ୟାରିକମଙ୍କ ସମେତ ଅନେକ ଜାତୀୟ ଏବଂ ଆନ୍ତର୍ଜାତିକ ସ୍ତରର ବକ୍ସର ନିର୍ମାଣ କରିଛନ୍ତି । ସବୁଠାରୁ ଗୁରୁତ୍ୱପୂର୍ଣ୍ଣ ବିଷୟ ହେଲା ମଣିପୁରରେ ବକ୍ସିଂ କ୍ଷେତ୍ରରେ ଏକ ବିପ୍ଳବ ସୃଷ୍ଟି କରିବାରେ ସେ ସହାୟତା କରିଛନ୍ତି ।


    ଫୁଟବଲ ( ସାଭିଓ ମେଡେରିଆ ଏବଂ ବାଇଚୁଙ୍ଗ ଭୁତିଆ / ସୁନୀଲ ଛେତ୍ରୀ ): ବାଇଚୁଙ୍ଗ ଭୁତିଆଙ୍କ ସମେତ ଭାରତୀୟ ଫୁଟବଲ ଦଳର ଗୁରୁ ହେଉଛନ୍ତି ସାଭିଓ ମେଡେରିଆ । ବର୍ତ୍ତମାନର ଭାରତୀୟ ଫୁଟବଲ ଦଳର ଅଧିନାୟକ ସୁନୀଲ ଛେତ୍ରୀଙ୍କର ମଧ୍ୟ ସେ ଗୁରୁ ।


    ଜିମ୍ନାଷ୍ଟିକ୍ସ ( ବିଶ୍ୱେଶ୍ୱର ନନ୍ଦି ଏବଂ ଦୀପା କର୍ମକାର ): ଜିମ୍ନାଷ୍ଟିକ୍ସକୁ ଗୁରୁତ୍ୱର ସହ ଗ୍ରହଣ କରିବା ପରଠାରୁ ବିଶ୍ୱେଶ୍ୱର ନନ୍ଦି ଦୀପା କର୍ମକାରଙ୍କୁ ପ୍ରଶିକ୍ଷଣ ପ୍ରଦାନ କରୁଛନ୍ତି । ଦୀପା ଏସିଆନ ଚାମ୍ପିଅନସିପରେ ମେଡାଲ ବିଜୟୀ ହୋଇଛନ୍ତି ଏବଂ 2016 ଅଲିମ୍ପିକ୍ସରେ ମଧ୍ୟ ଚତୁର୍ଥ ସ୍ଥାନ ଅଧିକାର କରିଛନ୍ତି । ଏହି ଦୁଇଜଣ ହେଉଛନ୍ତି ଗୁରୁ - ଶିଷ୍ୟ ପରମ୍ପରାର ଏକ ଜ୍ୱଳନ୍ତ ଉଦାହରଣ । ଦୀପା ତାଙ୍କ କ୍ୟାରିଅରର ସବୁଠାରୁ ଗୁରୁତ୍ୱପୂର୍ଣ୍ଣ ସମୟରେ ନନ୍ଦିଙ୍କ ଠାରୁ ପ୍ରଶିକ୍ଷଣ ଗ୍ରହଣ କରିଛନ୍ତି ।


    ହକି ( ହରେନ୍ଦ୍ର ସିଂ ଏବଂ ସର୍ଦ୍ଦାର ସିଂ / ରାଣୀ ): ସମ୍ପ୍ରତି ହରେନ୍ଦ୍ର ସିଂ ଭାରତୀୟ ମହିଳା ହକି ଦଳର କୋଚ ଭାବେ ନିଯୁକ୍ତ ହୋଇଛନ୍ତି । ସେ ଅତୀତରେ ଅନେକ ଭାରତୀୟ ଜୁନିଅର ଖେଳାଳିଙ୍କ ଗୁରୁ ଭାବେ କାର୍ଯ୍ୟ କରିଛନ୍ତି । ତାଙ୍କ ଉଜ୍ଜ୍ୱଳ କ୍ୟାରିଅରରେ ସର୍ଦ୍ଦାର ଏବଂ ରାଣୀଙ୍କ ପରି ପ୍ରଖ୍ୟାତ ଖେଳାଳି ତାଙ୍କ ଶିଷ୍ୟ ରହିଛନ୍ତି ।


    କବାଡି ( ବଲୱାନ ସିଂ ଏବଂ ରାହୁଲ ଚୌଧୁରୀ / ଅଜୟ ଠାକୁର ): ବଲୱାନ ସିଂ ହେଉଛନ୍ତି ବର୍ତ୍ତମାନର ଭାରତୀୟ ପୁରୁଷ କବାଡି ଦଳର କୋଚ । ବଲୱାନଙ୍କ ପ୍ରଶିକ୍ଷଣରେ ଏହି ଦଳ ଏସିଆନ ଗେମ୍ସ ଏବଂ ବିଶ୍ୱକପ ଭଳି ପ୍ରତିଯୋଗିତାରେ ସଫଳତା ହାସଲ କରିଛି । ଅଜୟ ଠାକୁର ଏବଂ ରାହୁଲ ଚୌଧୁରୀ ହେଉଛନ୍ତି ଭାରତୀୟ କବାଡି ଦଳର ଦୁଇ ପ୍ରମୁଖ ସଦସ୍ୟ ଏବଂ ଏମାନେ ହେଉଛନ୍ତି ବଲୱାନଙ୍କ ଶିଷ୍ୟ ।


    ଖୋ - ଖୋ ( ସଞ୍ଜୀବ ଶର୍ମା ଏବଂ ସାରିକା କାଲେ ): ସଞ୍ଜୀବ ଶର୍ମା ହେଉଛନ୍ତି ବର୍ତ୍ତମାନର ଭାରତୀୟ ମହିଳା ଖୋ - ଖୋ ଦଳର କୋଚ୍ । ଖୋ - ଖୋ ଦୁନିଆରେ ଏକ ପ୍ରମୁଖ ବ୍ୟକ୍ତିତ୍ୱ ଭାବେ ସେ ଜଣାଶୁଣା । ସାରିକା ହେଉଛନ୍ତି ବର୍ତ୍ତମାନ ଭାରତୀୟ ମହିଳା ଦଳର ଅଧିନାୟିକା । 2016ରେ ଗୌହାଟୀରେ ଅନୁଷ୍ଠିତ ଏସଏଜିରେ ଭାରତୀୟ ଦଳ ସ୍ୱର୍ଣ୍ଣ ପଦକ ଜିତିଥିଲା ଏବଂ ଉଭୟ ଏହି ଦଳର ଅଂଶବିଶେଷ ଥିଲେ ।


    ସନ୍ତରଣ ( ନିହାର ଅମୀନ ଏବଂ ବିର୍ଧୱାଲ ଖାଡେ / ଶ୍ରୀହରି ନଟରାଜନ ): ଭାରତୀୟ ପ୍ରତିଭାବାନ ସନ୍ତରଣକାରୀଙ୍କ ଚିହ୍ନଟ ଏବଂ ସେମାନଙ୍କ ପ୍ରତିଭା ବିକାଶ ଓ ପ୍ରଶିକ୍ଷଣ କ୍ଷେତ୍ରରେ ନିହାର ଅମୀନ ପ୍ରମୁଖ ଭୂମିକା ଗ୍ରହଣ କରିଛନ୍ତି । ତାଙ୍କ ପ୍ରମୁଖ ଶିଷ୍ୟମାନଙ୍କ ମଧ୍ୟରେ ରହିଛନ୍ତି ବିର୍ଧୱାଲ ଖାଡେ , ସନ୍ଦୀପ ସେଜୱାଲ ଏବଂ ଶ୍ରୀହରି । ଶ୍ରୀହରି ହେଉଛନ୍ତି ଜଣେ ଉଦୀୟମାନ ସନ୍ତରକ । ସେ ଏପର୍ଯ୍ୟନ୍ତ ଅନେକ ଆନ୍ତର୍ଜାତିକ ପ୍ରତିଯୋଗିତାରେ ଭାରତର ପ୍ରତିନିଧିତ୍ୱ କରି ସାରିଛନ୍ତି ।


    ଭଲିବଲ ( ଜିଇ ଶ୍ରୀଧରନ ଏବଂ ବୈଷ୍ଣବ , ଆଖିନ ଜିଏସ ): ଅନେକ ଯୁବ ଭଲିବଲ ଖେଳାଳିମାନଙ୍କ ମଧ୍ୟରୁ ଜିଇ ଶ୍ରୀଧରନ ଦୁଇ ଜଣ ସବୁଠାରୁ ପ୍ରତିଭାବାନ ଭଲିବଲ ଖେଳାଳି ବୈଷ୍ଣବ ଏବଂ ଆଖିନ ଜିଏସଙ୍କୁ ପ୍ରଶିକ୍ଷଣ ପ୍ରଦାନ କରିଛନ୍ତି । ଶ୍ରୀଧରନ ସେମାନଙ୍କୁ ଖୁବ କମ ବୟସରୁ ଚିହ୍ନଟ କରିଥିଲେ । ସେମାନେ ସମ୍ପ୍ରତି ଅନେକ ଆନ୍ତର୍ଜାତିକ କ୍ରୀଡ଼ାରେ ଭାରତର ପ୍ରତିନିଧିତ୍ୱ କରି ସାରିଲେଣି ।


    ଭାରୋତ୍ତଳନ ( ପାଲ ସିଂ ସାନ୍ଧୁ ଏବଂ ସ୍ୱାତୀ ସିଂ / ରବି କୁମାର) : ପାଲ ସିଂ ସାନ୍ଧୁ ବହୁ ଦିନ ଧରି ଭାରତୀୟ ଭାରୋତ୍ତଳନ ଦଳର କୋଚ ଥିଲେ ଏବଂ ସେ ଅନେକ ଆନ୍ତର୍ଜାତିକ ଭାରୋତ୍ତଳକଙ୍କୁ ପ୍ରଶିକ୍ଷଣ ପ୍ରଦାନ କରିଛନ୍ତି । ଏମାନଙ୍କ ମଧ୍ୟରେ ପ୍ରମୁଖ ହେଉଛନ୍ତି ରବି କୁମାର । ରବି କୁମାର ହେଉଛନ୍ତି ଜଣେ ପ୍ରଖ୍ୟାତ ଭାରୋତ୍ତଳକ , ଯିଏକି 2011ରେ ମର୍ଯ୍ୟାଦାଜନକ ଅର୍ଜୁନ ପୁରସ୍କାର ବିଜୟୀ ହୋଇଛନ୍ତି । ସାନ୍ଧୁଙ୍କ ଅନ୍ୟ ଜଣେ ପ୍ରମୁଖ ଶିଷ୍ୟଙ୍କ ମଧ୍ୟରେ ଅଛନ୍ତି ସ୍ୱାତୀ ସିଂ , ଯିଏକି 2014 ସିଡବ୍ଲୁଜିରେ ବ୍ରୋଞ୍ଜ ପଦକ ବିଜୟୀ ହୋଇଥିଲେ ।


    କୁସ୍ତି ( ସତପାଲ ସିଂ ଏବଂ ସୁଶିଲ କୁମାର ): ଭାରତର ପ୍ରମୁଖ କୁସ୍ତି ଗୁରୁଙ୍କ ମଧ୍ୟରେ ଅନ୍ୟତମ ହେଉଛନ୍ତି ସତପାଲ ସିଂ । ସେ ହେଉଛନ୍ତି ଭାରତର ପ୍ରଖ୍ୟାତ କୁସ୍ତିଯୋଦ୍ଧା ଡବଲ ଅଲିମ୍ପିକ ମେଡାଲିଷ୍ଟ ସୁଶିଲ କୁମାରଙ୍କ ଗୁରୁ । ସୁଶିଲ 2012 ଅଲିମ୍ପିକରେ ବ୍ରୋଞ୍ଜ ଏବଂ 2016 ଅଲିମ୍ପିକରେ ରୌପ୍ୟ ପଦକ ବିଜୟୀ ହୋଇଥିଲେ । ଏକମାତ୍ର ଭାରତୀୟ ଭାବେ ସୁଶିଲ ଦୁଇଟି ଅଲିମ୍ପିକ ପଦକ ଜିତିଛନ୍ତି ।


    କୁସ୍ତି ( କୁଲଦୀପ ମଲିକ ଏବଂ ସାକ୍ଷୀ ମଲିକ ): ଜାତୀୟ ପ୍ରଶିକ୍ଷଣ ଶିବିର ମାନଙ୍କରେ କୁଲଦୀପ ମଲିକ ସାକ୍ଷୀ ମଲିକଙ୍କୁ ନିୟମିତ ଭାବେ ପ୍ରଶିକ୍ଷଣ ପ୍ରଦାନ କରିଆସୁଛନ୍ତି । 2016 ଅଲିମ୍ପିକ ଗେମ୍ସରେ ସାକ୍ଷୀ ପଦକ ଜିତିବାରେ କୁଲଦୀପଙ୍କର ପ୍ରମୁଖ ଭୂମିକା ରହିଛି ।


    **************

    
    
    (Release ID: 1518164) Visitor Counter : 6