      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଭାରତ-ଇସ୍ରାଏଲ ବାଣିଜ୍ୟ ଶିଖର ସମ୍ମିଳନୀରେ ପ୍ରଧାନମନ୍ତ୍ରୀଙ୍କ ବକ୍ତବ୍ୟ
      Posted On: 15 JAN 2018 6:24PM by PIB Bhubaneshwar


    ମହାମହିମ ବେଞ୍ଜାମିନ ନେତାନ୍ୟାହୁ , ଇସ୍ରାଏଲ ପ୍ରଧାନମନ୍ତ୍ରୀ ,


    ଭାରତ ଓ ଇସ୍ରାଏଲ ବାଣିଜ୍ୟିକ ନେତାମାନେ ,


    ଦେବୀ ଓ ସଜ୍ଜନମଣ୍ଡଳୀ ,


    ମୁଁ ପ୍ରଧାନମନ୍ତ୍ରୀ ନେତାନ୍ୟାହୁ ଓ ଇସ୍ରାଏଲ ପ୍ରତିନିଧି ମଣ୍ଡଳୀର ସଦସ୍ୟମାନଙ୍କୁ ମୋର ଦେଶବାସୀଙ୍କ ତରଫରୁ ସ୍ୱାଗତ କରୁଛି । ଉଭୟ ଦେଶର ସିଇଓମାନଙ୍କ ସହ ଏକଜୁଟ୍ ହେବା ଆଉ ଏକ ଖୁସିର କଥା । ପ୍ରଧାନମନ୍ତ୍ରୀ ନେତାନ୍ୟାହୁ ଓ ମୁଁ ଏବେଏବେ ଦ୍ୱିପାକ୍ଷିକ ସିଇଓ ଫୋରମ୍ ମାଧ୍ୟମରେ ଭାରତ ଓ ଇସ୍ରାଏଲର ବ୍ୟବସାୟିକ ନେତାଙ୍କ ସହ ଫଳପ୍ରଦ ବାର୍ତାଳାପ ସମାପ୍ତ କରିଛୁ । ଏହି ଆଲୋଚନା ଓ ସିଇଓଙ୍କ ଭାଗିଦାରୀକୁ ନେଇ ମୁଁ ବହୁତ ଆଶାବାଦୀ ଅଛି , ଯାହାକି ଗତବର୍ଷ ଆରମ୍ଭ ହୋଇଥିଲା ।


    ବନ୍ଧୁଗଣ ,


    ମୋର ସର୍ବଦା ଇସ୍ରାଏଲ ଓ ତା ’ ର ଲୋକଙ୍କ ପ୍ରତି ଗଭୀର ସମ୍ମାନ ରହିଛି । ମୁଁ ଗୁଜରାଟର ମୁଖ୍ୟମନ୍ତ୍ରୀ ଭାବେ 2006 ମସିହାରେ ଇସ୍ରାଏଲ ଗସ୍ତ କରିଥିଲି । ପୁଣି ଗତବର୍ଷ ଜୁଲାଇରେ ଇସ୍ରାଏଲ ଯାଇଥିଲି ଓ ଏହା ଭାରତର ଏଭଳି ପ୍ରଥମ ଗସ୍ତ ଥିଲା ।


    ଏହା ଅତ୍ୟନ୍ତ ଖାସ୍ ଗସ୍ତ ଥିଲା । ଇସ୍ରାଏଲ ଦ୍ୱାରା ନିଆଯାଇଥିବା ଉଲ୍ଲେଖନୀୟ ନବସୃଜନ , ଉଦ୍ୟୋଗ ଓ ଅଧ୍ୟବସାୟକୁ ମୁଁ ନିକଟରୁ ଅନୁଭବ କରିଥିଲି । ନୂଆ ଉତ୍ସାହ ଓ ଉଦ୍ଦେଶ୍ୟ ଯାହା ଗତ କିଛିବର୍ଷ ଧରି ଆମର ସମ୍ବନ୍ଧକୁ ସୁଦୃଢ଼ କରୁଛି । ଏହା ଆମର ଭାଗିଦାରୀକୁ ଉଚ୍ଚ ଶିଖରକୁ ନେବାରେ ସହାୟକ ହେବ । ଆମର ଲୋକଙ୍କ ଦ୍ୱାରା ଭାରତ-ଇସ୍ରାଏଲ ସମ୍ବନ୍ଧକୁ ଏକ ଉଜ୍ୱଳମୟ ନୂଆ ଅଧ୍ୟାୟକୁ ନେବା ଦିଗରେ କାର୍ଯ୍ୟ ଓ ସେମାନଙ୍କର ଜୀବନର ସୁଧାର ପାଇଁ ପାରସ୍ପରିକ ସୁଯୋଗକୁ ଆମେ ସମର୍ଥନ କରୁଛୁ ।


    ଆମର ସମ୍ପର୍କର ଉନ୍ନତିରେ ବ୍ୟବସାୟ ଓ ଉଦ୍ୟୋଗର ଭୂମିକା ମହତ୍ୱପୂର୍ଣ୍ଣ । ଏହା ଆପଣମାନଙ୍କର ମିଳିତ ପ୍ରୟାସ , ଯାହା ଆମର ଆଲୋଚନା ପାଇଁ ବାସ୍ତବିକ ମୂଲ୍ୟକୁ ସାମିଲ କରାଇବ ଓ ଠୋସ୍ ସଫଳତା ଆଣିଦେବ । ଆମ ପାଇଁ ଭାରତୀୟ ଅର୍ଥବ୍ୟବସ୍ଥାକୁ ଗତିଶୀଳ କରାଇବା ଓ ଅତ୍ୟାଧୁନିକ ଇସ୍ରାଏଲୀ ପ୍ରଯୁକ୍ତିବିଦ୍ୟାର ପ୍ରାସଙ୍ଗିକତା ସୀମାହୀନ ଆକାଶ ଭଳି ଓ ଯାହାକି ଆମେ ମିଳିତ ଭାବେ ହାସଲ କରିପାରିବୁ ।


    ବନ୍ଧୁଗଣ ,


    ମୁଁ ଆଜି ଅତ୍ୟନ୍ତ ଖୁସି ଯେ ଆଜି ଆମେ ‘ ଭାରତ-ଇସ୍ରାଏଲ ଶିଳ୍ପାଂଚଳ ଗବେଷଣା ଓ ବିକାଶ ଏବଂ ପ୍ରଯୁକ୍ତିବିଦ୍ୟା ନବସୃଜନ ପାଣ୍ଠି ’( ଆଇ4ଏଫ୍) ଅନ୍ତର୍ଗତ ମିଳିତ ଗବେଷଣା ଓ ବିକାଶ ପ୍ରକଳ୍ପ ପାଇଁ ପ୍ରଥମ କାର୍ଯ୍ୟକୁ ଶୁଭାରମ୍ଭ କରିଛୁ ଯାହାକି ମୋର ଗତବର୍ଷ ଜୁଲାଇ ମାସରେ ଇସ୍ରାଏଲ ଗସ୍ତବେଳେ ଘୋଷଣା ହୋଇଥିଲା । ଏହି ପାଣ୍ଠି ଆଗାମୀ 5ବର୍ଷ ମଧ୍ୟରେ ଖର୍ଚ୍ଚ କରାଯିବ । ଦୁଇ ଦେଶର ପ୍ରତିଭାବାନଙ୍କ ପାଇଁ ମିଳିତ ସ୍ୱାଗତଯୋଗ୍ୟ ସୁଯୋଗ ହେବ ଯାହାକି ଅଗ୍ରଣୀ ପ୍ରଯୁକ୍ତିବିଦ୍ୟା ସମାଧାନ ହେବ ଓ ଏହାର ବ୍ୟବସାୟିକ ଅନ୍ୱେଷଣ ମଧ୍ୟ କରାଯାଇପାରିବ ।


    ମୁଁ ଏହି ପ୍ଲାଟଫର୍ମକୁ ଉପଯୋଗ କରିବା ପାଇଁ ଦୁଇ ଦେଶର ଉଦ୍ୟୋଗୀଙ୍କୁ ଦୃଢ଼ ଭାବେ ପ୍ରୋତ୍ସାହିତ କରୁଛି । ମିଳିତ ଅନୁସନ୍ଧାନ ଓ ଗବେଷଣା(ଆରଆଣ୍ଡଡି) ପ୍ରକଳ୍ପ ଯଥା ‘ ଡାଟା ଏନାଲିଟିକ୍ସ ’ ଏବଂ ‘ ସାଇବର ସ୍ପେସ୍ ସୁରକ୍ଷା ’ କ୍ଷେତ୍ର ମାଧ୍ୟମରେ ବିଜ୍ଞାନ ଓ ପ୍ରଯୁକ୍ତିବିଦ୍ୟା ଆଦାନପ୍ରଦାନ କରିବା ମଧ୍ୟ ସମାନ ଭାବେ ଉତ୍ସାହଜନକ ।


    ମୁଁ ଖୁସି ଯେ ଭାରତ-ଇସ୍ରାଏଲ ନବସୃଜନ ଓ ପ୍ରଯୁକ୍ତିବିଦ୍ୟା ସମ୍ମିଳନୀ 2018 ଜୁଲାଇରେ ଭାରତରେ ହେବାକୁ ଯାଉଛି । ମୁଁ ଆଶା କରୁଛି ଏହି ସମ୍ମିଳନୀ ନୂଆ ପ୍ରଯୁକ୍ତିବିଦ୍ୟା ସହ ବିକାଶକୁ ପ୍ରୋତ୍ସାହିତ କରିବ । ଏପରିକି ଏହାର ଗ୍ରାଉଣ୍ଡ ୱାର୍କକୁ ଦିନକ ପରେ ଆଇସିଆରଇଏଟିଇରୁ ଆରମ୍ଭ କରାଯିବ । ଆମେ ଉଭୟ ଗୁଜରାଟ ଯାଉଛୁ ଏହି କେମ୍ପସ୍ ଉଦ୍ଘାଟନ କରିବା ପାଇଁ , ଯାହାକି ଏକ ପ୍ରମୁଖ ନବସୃଜନ ହବ୍ ଭାବେ ବିକଶିତ ହେବ ।


    ବନ୍ଧୁଗଣ ,


    ମୁଁ ପ୍ରଧାନମନ୍ତ୍ରୀ ନେତାନ୍ୟାହୁଙ୍କୁ ଗୁଜରାଟର ଗ୍ରାମାଂଚଳକୁ ନେଇକରି ଯିବି କାରଣ ପ୍ରଯୁକ୍ତିବିଦ୍ୟା ଓ ନବସୃଜନର ବାସ୍ତବ ଶକ୍ତି ସାଧାରଣ ଲୋକଙ୍କୁ ଫାଇଦା ଦେବା ପାଇଁ ଉଦ୍ଦିଷ୍ଟ । ଇସ୍ରାଏଲ ନିଜର ନବସୃଜନ ଓ ଅଭିନବ ଅଙ୍କୁର ପରିବେଶ ବ୍ୟବସ୍ଥାର ଷ୍ଟାର୍ଟଅପ୍ ରାଷ୍ଟ୍ର ଭାବେ ବିଶ୍ୱରେ ପରିଚିତ ।


    ଏହାର ଶ୍ରେୟ ମଧ୍ୟ ଇସ୍ରାଏଲର ଉଦ୍ୟୋଗୀମାନଙ୍କୁ ଯାଉଛି । ଆପଣମାନେ ଇସ୍ରାଏଲକୁ ଦୃଢ଼ , ସ୍ଥିର ଓ ଅଭିନବ ଅର୍ଥବ୍ୟବସ୍ଥାରେ ପରିଣତ କରାଇଛନ୍ତି । ଆପଣମାନେ 8 ନିୟୁତ ଲୋକଙ୍କ ଦେଶକୁ ବିଶ୍ୱରେ ପ୍ରଯୁକ୍ତିବିଦ୍ୟାର ପାୱାରହାଉସ୍ ଭାବେ ଆଲୋକିତ କରିବାରେ ସକ୍ଷମ ହୋଇଛନ୍ତି ।


    ତେଣିକି ତାହା ଜଳ ଜ୍ଞାନକୌଶଳ ହେଉ ଅବା କୃଷି ଜ୍ଞାନକୌଶଳ ବା ଖାଦ୍ୟ ଉତ୍ପାଦନ , ପ୍ରକ୍ରିୟାକରଣ ଅବା ସଂରକ୍ଷଣ - ସବୁଥିରେ ଇସ୍ରାଏଲ ନୂଆ ଅଗ୍ରଣୀ ସଫଳ ରାଷ୍ଟ୍ର ଭାବେ ଚମକପ୍ରଦ ଉଦାହରଣ ପାଲଟିଛି । ତାହା ଭୌତିକ ଅବା ଯଥାର୍ଥ ସୁରକ୍ଷା ହେଉ , ଅବା ତାହା ସ୍ଥଳ , ଜଳ ଓ ଆକାଶ ସବୁଠି ଆପଣଙ୍କର ଜ୍ଞାନକୌଶଳକୁ ପ୍ରଶଂସା ମିଳିଛି । ବାସ୍ତବରେ ଭାରତର ଏକ ଜଳାଭାବ ରାଜ୍ୟର ବାସିନ୍ଦା ହୋଇଥିବାରୁ ମୁଁ ନିର୍ଦ୍ଦିଷ୍ଟ ଭାବେ ଇସ୍ରାଏଲର ଜଳ ପରିଚାଳନା ଦକ୍ଷତାକୁ ପ୍ରଂଶସା କରୁଛି ।


    ଭାରତରେ , ପାର୍ଥକ୍ୟ ଦେଖିବା ପାଇଁ ଆମେ ଉଭୟ ମାକ୍ରୋ ଓ ମାଇକ୍ରୋସ୍ତରରେ କ୍ରମାଗତ 3ବର୍ଷ ହେଲା ପଦକ୍ଷେପ ନେଉଛୁ । ଆମର ଆଦର୍ଶ ଉକ୍ତି ହେଉଛି : ସୁଧାର , ପ୍ରଦର୍ଶନ ଓ ରୂପାନ୍ତରଣ ।


    ପରିଣାମ ଦୁଇଗୁଣା ହୋଇଛି । ଗୋଟିଏ ପଟେ ବିଶ୍ୱର ଶ୍ରେଷ୍ଠମାନଙ୍କ ସହ ଆମର ପ୍ରକ୍ରିୟାମାନ , ପ୍ରଣାଳୀ ଓ ବ୍ୟବସ୍ଥାକୁ ଏକାଠି କରିଛୁ ଓ ଅନ୍ୟପଟେ ଆମେ ଦ୍ରୁତ ଅଭିବୃଦ୍ଧିକୁ ଗତିଶୀଳ କରିବାରେ ସକ୍ଷମ ହୋଇଛୁ ।


    ଗଭୀର ଢାଂଚାଗତ ସଂସ୍କାର ସତ୍ୱେ , ଆମେ ସବୁଠୁ ଦ୍ରୁତ ଅଭିବୃଦ୍ଧି କରୁଥିବା ପ୍ରମୁଖ ଅର୍ଥବ୍ୟବସ୍ଥା ମଧ୍ୟରେ ରହିଛୁ । ପ୍ରତ୍ୟକ୍ଷ ବିଦେଶୀ ପୁଞ୍ଜିନିବେଶ 40 ପ୍ରତିଶତ ବୃଦ୍ଧି ସହ ସର୍ବକାଳୀନ ସର୍ବାଧିକ ରହିଛି । ଯୁବବର୍ଗଙ୍କ ଦକ୍ଷତା ଓ ନିଯୁକ୍ତି କ୍ଷେତ୍ରରେ ଉଲ୍ଲେଖନୀୟ କାର୍ଯ୍ୟ ହେଉଛି । ଆମ ଜନସଂଖ୍ୟାର 65 ପ୍ରତିଶତ ହେଉଛନ୍ତି 35 ବର୍ଷ ବୟସରୁ କମ୍ ଓ ପ୍ରଯୁକ୍ତବିଦ୍ୟା ଆଧାରିତ ଅଭିବୃଦ୍ଧି ପାଇଁ ବ୍ୟାକୁଳ ଅଛନ୍ତି ।


    ଏହା ଆମର ସବୁଠୁ ବଡ଼ ସୁଯୋଗ ଓ ଚାଲେଞ୍ଜ ମଧ୍ୟ । ଏହି ଉଦ୍ଦେଶ୍ୟରେ ଆମେ ଷ୍ଟାର୍ଟଅପ୍ ଇଣ୍ଡିଆ ଅଭିଯାନ ଆରମ୍ଭ କରିଛୁ । ଭାରତ ଓ ଇସ୍ରାଏଲ ଭାଗିଦାରୀରେ ଏହି କ୍ଷେତ୍ର ପାଇଁ ବ୍ୟାପକ ସମ୍ଭାବନା ରହିଛି । ଭାରତ-ଇସ୍ରାଏଲ ନବସୃଜନ ସେତୁ ଉଭୟ ପକ୍ଷର ଷ୍ଟାର୍ଟଅପ୍ ମଧ୍ୟରେ ଏକ ସଂଯୋଗ ଭାବେ କାର୍ଯ୍ୟ କରିବ । ଜ୍ଞାନର ଏହି ବିଶାଳ ଭଣ୍ଡାର ପାଇଁ ମୁଁ ମଧ୍ୟ ଭାରତୀୟ ଉଦ୍ୟୋଗୀ , ଷ୍ଟାର୍ଟଅପ୍ ଓ ଶିକ୍ଷା ପ୍ରତିଷ୍ଠାନଗୁଡ଼ିକୁ ନିଜର ଇସ୍ରାଏଲ ପ୍ରତିପକ୍ଷମାନଙ୍କ ସହ ନିଶ୍ଚିତ ଭାବେ ସହଭାଗିତା କରିବାକୁ କହିଛି ।


    ଭାରତର ଆକାର ଓ ପରିମାପକ ରହିଛି ।


    ଇସ୍ରାଏଲ ପାଖରେ ଫୂର୍ତି ଓ ତ୍ୱରିତ୍ କାର୍ଯ୍ୟ ସାଧନ କରିବାର ଗୁଣ ରହିଛି ।


    ଅନେକ ବିଚାର ଓ ପ୍ରଯୁକ୍ତିବିଦ୍ୟା ରହିଛି ଯାହାକି ଉପଯୋଗ ହୋଇପାରିବ ଅବା ବ୍ୟବସାୟିକ ଭାବେ ଭାରତରେ ଶୀର୍ଷକୁ ପହଂଚାଇ ପାରିବ ।


    ବନ୍ଧୁଗଣ ,


    ଏବେ , ଆମେ ସବୁଠୁ ବଡ଼ ନିର୍ମାଣକାରୀ ରାଷ୍ଟ୍ର ଭାବେ ଉଭା ହୋଇଛୁ । କିନ୍ତୁ ଆମେ ଏପର୍ଯ୍ୟନ୍ତ ଏହା କରିନାହୁଁ । ଆମେ ଆମର ଯୁବବର୍ଗଙ୍କ ଶକ୍ତିର ଫାଇଦା ଉଠାଇ ଭାରତକୁ ବିଶ୍ୱସ୍ତରରେ ନିର୍ମାଣ ହବ୍ କରାଉଛୁ ।


    ‘ ମେକ୍ ଇନ୍ ଇଣ୍ଡିଆ ’ ପ୍ରୟାସ ଏହାକୁ ହାସଲରେ ସହାୟକ ହେବା ପାଇଁ ପ୍ରସ୍ତୁତ କରାଯାଇଛି । ଏସବୁ ପ୍ରୟାସ ମାଧ୍ୟମରେ , ଏକ ଆନୁଷ୍ଠାନିକ ଅର୍ଥବ୍ୟବସ୍ଥାର ନୂଆ ପାରିପାର୍ଶ୍ଵିକ ବ୍ୟବସ୍ଥା ଓ ଏକୀକୃତ ଟିକସ ବ୍ୟବସ୍ଥା ସହ ମିଳିତ ଭାବେ ନବଭାରତ ଗଠନ ନିମନ୍ତେ ପ୍ରୟାସ କରୁଛୁ ।


    ଆମେ ବିଶେଷକରି ଭାରତକୁ ଜ୍ଞାନ ଆଧାରିତ , କୌଶଳ ସମର୍ଥିତ ଓ ଜ୍ଞାନକୌଶଳ ଆଧାରିତ ସମାଜରେ ବିକଶିତ କରିବା ପାଇଁ ଉତ୍ସୁକ ଅଟୁ । ଡିଜିଟାଲ ଭାରତ ଓ କୌଶଳ ଭାରତ ମାଧ୍ୟମରେ ଏକ ଚମକ୍ରାର ପ୍ରୟାସ ଆରମ୍ଭ ହୋଇସାରିଛି । ଏହି ପରିବର୍ତନକୁ ସଫଳ କରିବା ପାଇଁ ଗତ କିଛି ବର୍ଷ ମଧ୍ୟରେ ମୋ ’ ସରକାର ପର୍ଯ୍ୟାପ୍ତ ସୁଧାର କରିଛି ।


    ବ୍ୟବସାୟ ଓ କମ୍ପାନୀଗୁଡ଼ିକ ସମ୍ମୁଖୀନ ହେଉଥିବା ଅନେକ ନିୟାମକ ଓ ନୀତି ସମସ୍ୟାକୁ ଆମେ ସମାଧାନ କରିଛୁ । ଆମେ ଭାରତରେ ‘ ଇଜି ଅଫ୍ ଡୁଇଙ୍ଗ୍ ବିଜିନେସ୍ ’ ପାଇଁ ନିଷ୍ଠାର ସହ କାର୍ଯ୍ୟ କରୁଛୁ ।


    ଏହାର ପରିଣାମ ମଧ୍ୟ ଦେଖିବାକୁ ମିଳିଛି:-


    ଗତ ତିନିବର୍ଷ ମଧ୍ୟରେ ବିଶ୍ୱବ୍ୟାଙ୍କର ଇଜି ଅଫ୍ ଡୁଇଙ୍ଗ୍ ବିଜିନେସ୍ ସୂଚକାଙ୍କରେ ଭାରତ 42ତମ ସ୍ଥାନକୁ ଯାଇପାରିଛି ।


    ଦୁଇବର୍ଷ ମଧ୍ୟରେ ଡବ୍ଲୁଆଇପିଓର ଗ୍ଲୋବାଲ୍ ଇନୋଭେସନ୍ ସୂଚକାଙ୍କର 21ତମ ସ୍ଥାନକୁ ଯାଇଛି


    ଗତ ଦୁଇବର୍ଷ ମଧ୍ୟରେ ବିଶ୍ୱ ଆର୍ଥିକ ଫୋରମ୍ର ଆନ୍ତର୍ଜାତିକ ପ୍ରତିଯୋଗିତା ସୂଚକାଙ୍କରେ ଆମେ 32ତମ ସ୍ଥାନକୁ ଆଗକୁ ଯାଇଛୁ , ଯାହାକି କୌଣସି ରାଷ୍ଟ୍ର ପାଇଁ ସର୍ବାଧିକ ।


    ବିଶ୍ୱବ୍ୟାଙ୍କର 2016 ମସିହା ଲଜିଷ୍ଟିକ୍ ପରଫାର୍ମେନ୍ସ ସୂଚକାଙ୍କରେ ଆମେ 19ତମ ସ୍ଥାନକୁ ଯାଇଛୁ ।


    UNCTAD ଦ୍ୱାରା ତାଲିକାଭୁକ୍ତ 10ଟି ପ୍ରତ୍ୟକ୍ଷ ବିଦେଶୀ ନିବେଶ ସ୍ଥଳୀରେ ଆମେ ଶୀର୍ଷରେ ରହିଛୁ । କିନ୍ତୁ ଆମେ ଏତିକିରେ ଅଟକିବୁ ନାହିଁ । ଆମେ ଅଧିକ କରିବାକୁ ଚାହୁଁଛୁ ଓ ଭଲ କରିବାକୁ ମଧ୍ୟ ।


    ପୁଞ୍ଜି ଓ ପ୍ରଯୁକ୍ତିବିଦ୍ୟାର ଆଗମନ ନିମନ୍ତେ ପ୍ରତିରକ୍ଷା ସମେତ ଅଧିକାଂଶ କ୍ଷେତ୍ରକୁ ଆମେ ବିଦେଶୀ ପ୍ରତ୍ୟକ୍ଷ ପୁଞ୍ଜିନିବେଶ ପାଇଁ ଉନ୍ମୁକ୍ତ କରିଛୁ । 90 ପ୍ରତିଶତରୁ ଉର୍ଦ୍ଧ୍ଵ ବିଦେଶୀ ପ୍ରତ୍ୟକ୍ଷ ପୁଞ୍ଜିନିବେଶ ମଧ୍ୟ ସ୍ୱୟଂଚାଳିତ ମାର୍ଗରେ ଅନୁମୋଦିତ ହୋଇଛି ।


    ଆମେ ଏବେ ସର୍ବାଧିକ ଉନ୍ମୁକ୍ତ ଅଥଁବ୍ୟବସ୍ଥା ମଧ୍ୟରେ ରହିଛୁ । ଗତ କିଛିଦିନ ପୂର୍ବରୁ ଆମେ ଏକକ ବ୍ରାଣ୍ଡ୍ ଖୁଚୁରା ଓ ନିର୍ମାଣ ବିକାଶ କ୍ଷେତ୍ରରେ 100 ପ୍ରତିଶତ ସ୍ୱୟଂଚାଳିତ ବିଦେଶୀ ପ୍ରତ୍ୟକ୍ଷ ପୁଞ୍ଜିନିବେଶକୁ ଅନୁମତି ଦେଇଛୁ । ଆମେ ମଧ୍ୟ ଆମର ଜାତୀୟ ବାହକ ଏୟାର ଇଣ୍ଡିଆକୁ ବିଦେଶୀ ନିବେଶକଙ୍କ ପାଇଁ ଉନ୍ମୁକ୍ତ କରିଛୁ ।


    ପ୍ରତ୍ୟେକ ଦିନ ଆମେ ଭାରତରେ ବ୍ୟବସାୟକୁ ସହଜ କରାଉଛୁ । ଟିକସ କ୍ଷେତ୍ରରେ ଆମେ ବହୁ ସଂଖ୍ୟକ ସଂସ୍କାର କାର୍ଯ୍ୟକାରୀ କରିଛୁ । ଜିଏସଟି ସଂସ୍କାରକୁ ସଫଳତା ଓ ସହଜ ଭାବେ ଆରମ୍ଭ କରାଯାଇଛି ।


    ଏହା ଅଦ୍ୟାବଧିର ସବୁଠୁ ବଡ଼ ବ୍ୟବସାୟ ଓ ଆର୍ଥିକ ସୁଧାର ଯାହା ଭାରତ କରିଛି । ଜିଏସଟି ଓ ଆର୍ଥିକ ପ୍ରଯୁକ୍ତିବିଦ୍ୟା ଓ ଡିଜିଟାଲ ଦେଣନେଣର ଆରମ୍ଭ କରି ଆମେ ଆଧୁନିକ ଟିକସ ବ୍ୟବସ୍ତା ଆଡ଼କୁ ଆଗଉଛୁ ଯାହାକି ପାରଦର୍ଶୀ , ସ୍ଥାୟୀ ଓ ଅନୁମାନସାପେକ୍ଷ ।


    ବନ୍ଧୁଗଣ ,


    ଅନେକ ଇସ୍ରାଏଲୀ କମ୍ପାନୀ ମେକ ଇନ୍ ଇଣ୍ଡିଆ ପାଇଁ ଭାରତୀୟ କମ୍ପାନୀ ସହ ହାତ ମିଳାଇଛନ୍ତି । ଏଥିରେ ବିଶେଷକରି ଆଧୁନିକ ଜଳ ପ୍ରଯୁକ୍ତିବିଦ୍ୟା ଓ କୃଷି ପ୍ରଯୁକ୍ତିବିଦ୍ୟା , ପ୍ରତିରକ୍ଷା ଓ ସୁରକ୍ଷା ବ୍ୟବସ୍ଥା , ଫାର୍ମା ଜ୍ଞାନ କ୍ଷେତ୍ରରେ ଅନେକ କମ୍ପାନୀ ଭାରତରେ ପାଦ ଥାପି ସାରିଛନ୍ତି ।


    ସେହିପରି ଭାରତୀୟ କମ୍ପାନୀମାନେ ମଧ୍ୟ ଇସ୍ରାଏଲରେ ଅନେକ କ୍ଷେତ୍ର ଯଥା ଆଇଟି , ଜଳସେଚନ ଓ ଫାର୍ମାରେ ଉଲ୍ଲେଖନୀୟ ଉପସ୍ଥିତି ଜାହିର କରିଛନ୍ତି ।


    ହୀରା ସର୍ବଦା ଆମର ବ୍ୟବସାୟ ଏକ ସୁଦୃଢ଼ କାରକ ହୋଇ ରହିଛି । ପୂର୍ବ ତୁଳନାରେ ଏବେ ଅନେକ ବ୍ୟବସାୟ ଯୌଥ ଉଦ୍ୟୋଗରେ ଚାଲିଛି । ତେବେ ଏହା ଏବେ କେବଳ ଆରମ୍ଭ ମାତ୍ର , ଇସ୍ରାଏଲ ସହ ଆମର ବ୍ୟବସାୟ ବୃଦ୍ଧି ପାଇ 5ବିଲିୟନ ଡଲାରରୁ ଅଧିକ ହୋଇଛି ।


    କିନ୍ତୁ ଏହା ଏବେ ବି ବାସ୍ତବ ସମ୍ଭାବନାଠୁ ବହୁ ତଳେ ରହିଛି । ଆମକୁ ନିଶ୍ଚିତ ଭାବେ ଆମର ସମ୍ପର୍କର ପୂର୍ଣ୍ଣ କ୍ଷମତାକୁ ପ୍ରାପ୍ତ କରିବାକୁ ପଡ଼ିବ । ଏହା ନାକେବଳ ଏକ କୂଟନୀତିକ ବାଧ୍ୟତାମୂଳକ ବରଂ ଆର୍ଥିକ ମଧ୍ୟ । ମୁଁ ଆପଣମାନଙ୍କ ପରାମର୍ଶକୁ ସ୍ୱାଗତ କରୁଛି କି କିଭଳି ଆମର ମିଳିତ କ୍ଷମତାକୁ ଉନ୍ମୁକ୍ତ କରିପାରିବା । ନବସୃଜନ , ସଂଯୋଜନ ଓ ସମସ୍ୟାର ସମାଧାନ କରିବାର ଭାବନା ଦୁଇ ଦେଶ ମଧ୍ୟରେ ଜନ୍ମଜାତ ଭାବେ ରହିଛି ।


    କେବଳ ଗୋଟିଏ ଉଦାହରଣ ଦେଉଛି :


    ଭାବନ୍ତୁ ପରିବେଶ ଓ ଆର୍ଥିକ ଫାଇଦା କ ’ ଣ ମିଳିବ , ଯଦି ଆମେ ନଷ୍ଟ ସାମଗ୍ରୀକୁ ସଂଚୟ କରିବାରେ ସହଯୋଗ କରିପାରିବା ଓ ଯଦି ଆମେ ଆମର ଫଳ , ପନିପରିବା ଓ ଉଦ୍ୟାନକୃଷିରେ ଭ୍ୟାଲୁ ମିଶାଇବା । ସେହିପରି ଜଳ କ୍ଷେତ୍ରରେ ମଧ୍ୟ ।


    ଆମ ପାଖରେ ଜଳାଭାବ ଭଳି ପର୍ଯ୍ୟାପ୍ତ ସ୍ଥିତି ରହିଛି । ଆମ ପାଖରେ ଖାଦ୍ୟକୁ ଫୋପାଡ଼ିବାର ସ୍ଥିତି ରହିଥିବାବେଳେ ଅନେକ ଏବେ ଭୋକିଲା ରହୁଛନ୍ତି ।


    ବନ୍ଧୁଗଣ ,


    ଭାରତର ବିକାଶ ଏଜେଣ୍ଡା ବ୍ୟାପକ । ଏହା ଇସ୍ରାଏଲୀ କମ୍ପାନୀଗୁଡ଼ିକ ପାଇଁ ବ୍ୟାପକ ଆର୍ଥିକ ସୁଯୋଗ ଆଣିଦେବ । ଭାରତରେ କାମ କରିବା ପାଇଁ ମୁଁ ଅଧିକରୁ ଅଧିକ ଇସ୍ରାଏଲ ଲୋକ , ବ୍ୟବସାୟୀ ଓ କମ୍ପାନୀକୁ ଆମନ୍ତ୍ରଣ କରୁଛି ।


    ସରକାର ଓ ଲୋକଙ୍କ ସହ ଭାରତର ବ୍ୟବସାୟୀ ସମୁଦାୟ ମଧ୍ୟ ଆପଣମାନଙ୍କ ସଙ୍ଗେ ହାତ ମିଳାଇବାକୁ ଆଗ୍ରହୀ । ମୁଁ ଆପଣଙ୍କ କମ୍ପାନୀଗୁଡ଼ିକୁ ଓ ଉଦ୍ୟୋଗର ସମସ୍ତ ସଫଳତା କାମନା କରୁଛୁ । ଯାହା ଆବଶ୍ୟକ ପଡ଼ିବ ସେଥିପାଇଁ ମୁଁ ମୋର ଓ ମୋ ’ ସରକାର ସମର୍ଥନର ପ୍ରତିଶ୍ରୁତି ଦେଉଛି । ଆଉ ଭାରତ-ଇସ୍ରାଏଲର ବାଣିଜ୍ୟ ଓ ଆର୍ଥିକ ସହଭାଗିତାକୁ ତ୍ୱରାନ୍ୱିତ ନିମନ୍ତେ କ୍ରମାଗତ ସମର୍ଥନ ନିମନ୍ତେ ମୁଁ ପ୍ରଧାନମନ୍ତ୍ରୀ ନେତନ୍ୟାହୁଙ୍କୁ ଧନ୍ୟବାଦ ଜଣାଉଛି । ଆମର ଭାଗିଦାରୀକୁ ଅନେକ ସଫଳତା ମିଳିବ ବୋଲି ମୁଁ ଦୃଢ଼ ନିଶ୍ଚିତ ।


    ଧନ୍ୟବାଦ!


    **********

    
    
    (Release ID: 1516997) Visitor Counter : 3