      ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି

      ଏମପିଲାଡ୍ ସ୍କିମ୍ ମାର୍ଚ୍ଚ 2020 ପର୍ଯ୍ୟନ୍ତ ଜାରି ରଖିବାକୁ କେନ୍ଦ୍ର କ୍ୟାବିନେଟଙ୍କ ନିଷ୍ପତ୍ତି
      ବାର୍ଷିକ 3950 କୋଟି ଟଙ୍କାର ବ୍ୟୟବରାଦ
      • ଜିଲ୍ଲା, ରାଜ୍ୟସ୍ତରୀୟ ଅଧିକାରୀମାନଙ୍କ ସାମର୍ଥ୍ୟ ବୃଦ୍ଧି ଓ ପ୍ରଶିକ୍ଷଣ ପାଇଁ ବାର୍ଷିକ ଅତିରିକ୍ତ 5 କୋଟି ଟଙ୍କାର ବ୍ୟବସ୍ଥା
      Posted On: 10 JAN 2018 5:29PM by PIB Bhubaneshwar


    ସାଂସଦ ଆଂଚଳିକ ବିକାଶ କାର୍ଯ୍ୟକ୍ରମ – ଏମପିଲାଡ୍ ସ୍କିମ୍ ଚତୁର୍ଦ୍ଦଶ ଅର୍ଥ ଆୟୋଗଙ୍କ କାର୍ଯ୍ୟକାଳ ସରିବା ପର୍ଯ୍ୟନ୍ତ ଜାରି ରହିବ । ଆଜି ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି ବୈଠକରେ ଏହି ପ୍ରସ୍ତାବ ଅନୁମୋଦିତ ହୋଇଛି । କ୍ୟାବିନେଟ ନିଷ୍ପତ୍ତି ଅନୁସାରେ ଆଗାମୀ 31 ମାର୍ଚ୍ଚ 2020 ପର୍ଯ୍ୟନ୍ତ ଏହି ସ୍କିମ ସାଂସଦମାନଙ୍କ ପାଇଁ ଜାରି ରହିବ ।


    ଏମପିଲାଡ୍ ସ୍କିମ୍ ପାଇଁ ବାର୍ଷିକ 3950 କୋଟି ଟଙ୍କା ହିସାବରେ ଆଗାମୀ 3 ବର୍ଷ ପାଇଁ ମୋଟ 11 , 850 କୋଟି ଟଙ୍କାର ବ୍ୟୟବରାଦ କରାଯିବ । ଏହାଛଡା ସାଂସଦ ଆଂଚଳିକ ବିକାଶ ସ୍କିମ ଅଧୀନରେ କାର୍ଯ୍ୟକାରୀ ହେଉଥିବା ବିଭିନ୍ନ ଜନକଲ୍ୟାଣ କାର୍ଯ୍ୟକ୍ରମର ତଦାରଖ ପାଇଁ ସ୍ୱତନ୍ତ୍ର ସଂସ୍ଥାକୁ ନିୟୋଜିତ କରାଯିବ । ତା ’ ଛଡା ଏହି ସ୍କିମ ଅଧୀନରେ ଜିଲ୍ଲା ଓ ରାଜ୍ୟସ୍ତରୀୟ ଅଧିକାରୀମାନଙ୍କ ସାମର୍ଥ୍ୟ ବିକାଶ ଓ ପ୍ରଶିକ୍ଷଣ ପାଇଁ ସଂପୃକ୍ତ ମନ୍ତ୍ରଣାଳୟ ପକ୍ଷରୁ ପଦକ୍ଷେପ ନିଆଯିବ ଏବଂ ଏଥିଲାଗି ବାର୍ଷିକ ଅତିରିକ୍ତ 5 କୋଟି ଟଙ୍କା ଖର୍ଚ୍ଚ ହେବ ।


    ଏମପିଲାଡ୍ ସ୍କିମର ନିର୍ଦ୍ଦେଶାବଳୀ ଅନୁସାରେ ସୁପାରିଶ ଜିଲ୍ଲାସ୍ତରରୁ ମିଳିବା ପରେ ଆବଶ୍ୟକ ପାଣ୍ଠିକୁ ସଂପୃକ୍ତ ଜିଲ୍ଲାର ନୋଡାଲ କର୍ତ୍ତୃପକ୍ଷଙ୍କୁ ପ୍ରଦାନ କରାଯାଇଥାଏ ।


    କେନ୍ଦ୍ର ମନ୍ତ୍ରୀମଣ୍ଡଳର ଏହି ନିଷ୍ପତ୍ତି ଫଳରେ ସାଂସଦମାନେ ନିଜ ନିଜ ଅଂଚଳରେ ବିଭିନ୍ନ ଜନକଲ୍ୟାଣ କାର୍ଯ୍ୟକ୍ରମ ପାଇଁ ଅଧିକ ନଜର ଦେଇ ପାଣ୍ଠି ବିନିଯୋଗ କରିପାରିବେ ଏବଂ ଏହା ଦ୍ୱାରା ସମଗ୍ର ଦେଶର ଲୋକେ ଉପକୃତ ହେବେ । ଅଧିକନ୍ତୁ ଜନକଲ୍ୟାଣକାରୀ କାର୍ଯ୍ୟକ୍ରମ ମାଧ୍ୟମରେ ସ୍ଥାନୀୟ ଅଂଚଳରେ ପାନୀୟ ଜଳଯୋଗାଣ , ଶିକ୍ଷା , ସାଧାରଣ ସ୍ୱାସ୍ଥ୍ୟସେବା , ପରିମଳ , ରାସ୍ତାଘାଟ ଭଳି ସ୍ଥାୟୀ ସରକାରୀ ସମ୍ପତି ସୃଷ୍ଟି କରାଯାଇପାରିବ ।


    ଗତ କିଛି ବର୍ଷ ହେଲା ଏମପିଲାଡ୍ ସ୍କିମ ମାଧ୍ୟମରେ ସୃଷ୍ଟି କରାଯାଉଥିବା ଦୀର୍ଘସ୍ଥାୟୀ ଗୋଷ୍ଠୀଗତ ସମ୍ପତି ଗ୍ରାମାଂଚଳର ସାମାଜିକ , ଆର୍ଥିକ ଓ ସାଂସ୍କୃତିକ ଜୀବନ ଉପରେ ସକାରାତ୍ମକ ପ୍ରଭାବ ପକାଇବାରେ ବେଶ ସମର୍ଥ ହୋଇପାରିଛି । ଆଂଚଳିକ ସ୍ତରରେ ଏହି ସ୍କିମର ଆଦର ରହିଥିବାରୁ କେନ୍ଦ୍ର ସରକାର ଏଥିଲାଗି ଅଧିକ ପାଣ୍ଠିର ବ୍ୟବସ୍ଥା କରିଛନ୍ତି ।


    ଏମପିଲାଡ୍ ସ୍କିମ ହେଉଛି ଏକ ପ୍ରଚଳିତ କେନ୍ଦ୍ରୀୟ ଯୋଜନା ଯାହାକି 1993-94 ଆର୍ଥିକ ବର୍ଷରୁ ଆରମ୍ଭ କରାଯାଇଥିଲା । ସେହି ବର୍ଷଠାରୁ ଅଗଷ୍ଟ 2017 ପର୍ଯ୍ୟନ୍ତ ଏହି ସ୍କିମ ଅଧୀନରେ 18 , 82 , 180 ଟି ଉନ୍ନତିମୂଳକ ପ୍ରକଳ୍ପ କାର୍ଯ୍ୟ ହାତକୁ ନିଆଯାଇଛି ଏବଂ ଏହି କାର୍ଯ୍ୟ ଲାଗି ମୋଟ 44 , 929.17 କୋଟି ଟଙ୍କା ମଞ୍ଜୁର କରାଯାଇଛି । ଦଳମତ ନିର୍ବିଶେଷରେ ସବୁ ସାଂସଦ ନିଜ ନିଜ ଅଂଚଳର ଲୋକଙ୍କ ବିକାଶ ଆବଶ୍ୟକତାକୁ ଦୃଷ୍ଟିରେ ରଖି ଏମପିଲାଡ୍ ପାଣ୍ଠିରୁ ଅର୍ଥ ଖର୍ଚ୍ଚ କରିଥାନ୍ତି । ବିଶେଷକରି ପାନୀୟ ଜଳ , ଶିକ୍ଷା , ସ୍ୱାସ୍ଥ୍ୟ , ଜନସ୍ୱାସ୍ଥ୍ୟ , ପରିମଳ , ରାସ୍ତାଘାଟ ଆଦି କ୍ଷେତ୍ରରେ ଏହି ପାଣ୍ଠିକୁ ବହୁଳ ଭାବେ ଉପଯୋଗ କରାଯାଇଥାଏ । ଏଥିଲାଗି ପ୍ରଚଳିତ ନିର୍ଦ୍ଦେଶାବଳୀ ତଥା ମାର୍ଗଦର୍ଶିକାକୁ ଗତ ଜୁନ 2016ରେ ସଂଶୋଧିତ କରାଯାଇଥିଲା ।


    **********

    
    
    (Release ID: 1516419) Visitor Counter : 7