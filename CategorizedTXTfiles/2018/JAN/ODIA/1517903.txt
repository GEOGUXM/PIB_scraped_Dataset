      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଡାଭୋସ ବିଶ୍ୱ ଅର୍ଥନୈତିକ ଫୋରମରେ “ବିଖଣ୍ଡିତ ବିଶ୍ଵରେ ସମ୍ମିଳିତ ଭବିଷ୍ୟତର ସଂରଚନା” ବିଷୟରେ ପ୍ରଧାନମନ୍ତ୍ରୀଙ୍କ ବକ୍ତବ୍ୟ (23, ଜାନୁଆରୀ, 2018)
      Posted On: 23 JAN 2018 7:29PM by PIB Bhubaneshwar


    ସ୍ଵିଜରଲାଣ୍ଡ ମହାସଂଘର ମହାମହିମ ରାଷ୍ଟ୍ରପତି


    ସମ୍ମାନନୀୟ ରାଷ୍ଟ୍ରମୁଖ୍ୟ ଏବଂ ସରକାର ପ୍ରଧାନବୃନ୍ଦ


    ବିଶ୍ୱ ଅର୍ଥନୈତିକ ଫୋରମର ପ୍ରତିଷ୍ଠାତା ଏବଂ କାର୍ଯ୍ୟକାରୀ ଅଧ୍ୟକ୍ଷ ଶ୍ରୀ କ୍ଲଜ ସ୍କ୍ଵାବ ,


    ବିଶ୍ୱର ବରିଷ୍ଠ ଏବଂ ପ୍ରତିଷ୍ଠିତ ଉଦ୍ୟୋଗୀ , ଉଦ୍ୟୋଗପତି ଏବଂ ସିଇଓମାନେ


    ଗଣମାଧ୍ୟମର ବନ୍ଧୁଗଣ , ଭାଇ ଓ ଭଉଣୀମାନେ ,


    ନମସ୍କାର ।


    ଡାଭୋସରେ ବିଶ୍ୱ ଅର୍ଥନୈତିକ ଫୋରମ ଏହି 48ତମ ବାର୍ଷିକ ବୈଠକରେ ସାମିଲ ହୋଇଥିବାରୁ ମୁଁ ଅତ୍ୟନ୍ତ ଆନନ୍ଦିତ ଅନୁଭବ କରୁଛି । ସର୍ବପ୍ରଥମେ ମୁଁ ଶ୍ରୀ କ୍ଲଜ ସ୍କ୍ଵାବଙ୍କୁ ତାଙ୍କର ଏହି ପ୍ରୟାସ ପାଇଁ ଏବଂ ବିଶ୍ୱ ଅର୍ଥନୈତିକ ଫୋରମକୁ ଏକ ସଶକ୍ତ ଏବଂ ବ୍ୟାପକ ମଂଚରେ ପରିଣତ କରିବା ଲାଗି ଅନେକ-ଅନେକ ସାଧୁବାଦ ଜଣାଉଛି । ତାଙ୍କର ଦୂରଦୃଷ୍ଟିରେ ଏକ ମହତ୍ୱାକାଂକ୍ଷୀ ଏଜେଣ୍ଡା ରହିଛି ଯାହାର ଉଦ୍ଦେଶ୍ୟ ବିଶ୍ୱର ସ୍ଥିତି ସୁଧାରିବ । ସେ ଏହି ଏଜେଣ୍ଡାକୁ ଆର୍ଥିକ ଏବଂ ରାଜନୈତିକ ବିଚାରରେ ଅତ୍ୟନ୍ତ ଦୃଢ଼ତାର ସହିତ ଯୋଡ଼ିଦେଇଛନ୍ତି । ଏଥିସହିତ ଆମକୁ ସାଦର ସ୍ୱାଗତ-ସତ୍କାର କରିବା ଲାଗି ସ୍ୱିଜରଲାଣ୍ଡ ସରକାର ଏବଂ ଏହାର ନାଗରିକମାନଙ୍କ ପ୍ରତି ନିଜର କୃତଜ୍ଞତା ବ୍ୟକ୍ତ କରିବାକୁ ଚାହୁଁଛି ।


    ବନ୍ଧୁଗଣ ,


    ଡାଭୋସକୁ ଶେଷ ଥର ପାଇଁ ଭାରତର ପ୍ରଧାନମନ୍ତ୍ରୀଙ୍କ ଗସ୍ତ 1997 ମସିହାରେ ହୋଇଥିଲା , ଯେତେବେଳେ ଶ୍ରୀ ଦେବେଗୌଡ଼ା ମହାଶୟ ଏଠାକୁ ଆସିଥିଲେ । 1997ରେ ଭାରତର ଜିଡିପି ମାତ୍ର 400 ବିଲିୟନ ଡଲାର ଠାରୁ ଅଳ୍ପକିଛି ଥିଲା । ଏବେ ଦୁଇ ଦଶକ ପରେ ଏହାତ ପାଖାପାଖି 6 ଗୁଣା ହୋଇସାରିଛି । ସେହି ବର୍ଷ ଏହି ଫୋରମର ବିଷୟବସ୍ତୁ “ ବିଲ୍ଡିଂ ଦି ନେଟୱାର୍କ ସୋସାଇଟି ” ଥିଲା । ଆଜି 21 ବର୍ଷ ପରେ ଟେକ୍ନୋଲଜି ଏବଂ ଡିଜିଟାଲ ଯୁଗର ଉପଲବ୍ଧି ଏବଂ ପ୍ରାଥମିକତାକୁ ଦେଖିଲେ ଏହି ବିଷୟ ଶହ ଶହ ବର୍ଷ ପୁରୁଣା ଭଳି ଲାଗିୁଛି । ଆଜି ଆମେ କେବଳ ନେଟୱାର୍କ ସୋସାଇଟି ହିଁ ନୁହେଁ , ବରଂ ବୃହତ ଡାଟା , ଆର୍ଟିଫିସିଆଲ ଇଂଟେଲିଜନ୍ସେ ବା କୃତ୍ରିମ ଜ୍ଞାନ ତଥା କୋବୋଟ୍ସ ( Cobots ) ର ଦୁନିଆରେ ଅଛୁ । 1997ରେ ୟୁରୋ ମୁଦ୍ରା ପ୍ରଚଳିତ ହୋଇନଥିଲା । ଆହୁରି ଏସିଆରେ ଆର୍ଥିକ ସଂକଟର କୌଣସି ଠିକ-ଠିକଣା ନଥିଲା , ବ୍ରେକଜିଟର ସମ୍ଭାବନା ମଧ୍ୟ ନଥିଲା । 1997ରେ ଖୁବ କମ ଲୋକ ଓସାମା ବିନ ଲାଦେନ ବିଷୟରେ ଶୁଣିଥିଲେ ଏବଂ ହ୍ୟାରୀ ପୋଟର ନାଁ ମଧ୍ୟ ଅଜଣା ଥିଲା । ସେତେବେଳେ ଚେସ ଖେଳାଳୀଙ୍କୁ କମ୍ପ୍ୟୁଟର ଠାରୁ ହାରିବାର ଗୁରୁତର ବିପଦ ନଥିଲା । ସେତେବେଳେ ସାଇବର ସ୍ପେସରେ ଗୁଗଲର ଅବତାର ମଧ୍ୟ ହୋଇନଥିଲା ।


    ଆହୁରି ଯଦି 1997ରେ ଆପଣ ଇଣ୍ଟରନେଟରେ “ ଆମାଜନ ” ନାମକ ଶବ୍ଦ ଖୋଜିଥା ’ ନ୍ତେ ତା ’ ହେଲେ ଆପଣଙ୍କୁ ନଦୀ ଏବଂ ଘନ ଜଙ୍ଗଲ ବିଷୟରେ ସୂଚନା ମିଳିଥା ’ ନ୍ତା । ସେ ସମୟରେ ଟ୍ୱିଟ କରିବା ଚଢ଼େଇଙ୍କ କାମ ଥିଲା , ମନୁଷ୍ୟଙ୍କର ନୁହେଁ । ତାହା ବିଗତ ଶତାବ୍ଦୀ ଥିଲା ।


    ଆଜି , ଦୁଇ ଦଶକ ପରେ ଆମ ବିଶ୍ୱ ଏବଂ ଆମ ସମାଜ ଅତ୍ୟନ୍ତ ଜଟିଳ ନେଟୱାର୍କଗୁଡ଼ିକର ନେଟୱାର୍କ ଅଟେ । ସେ ସମୟରେ ମଧ୍ୟ ଡାଭୋସ ନିଜ ସମୟ ଠାରୁ ଆଗରେ ଥିଲା , ଏବଂ ଏହା ବିଶ୍ୱ ଅର୍ଥନୈତିକ ଫୋରମର ଭବିଷ୍ୟତର ପରିଚାୟକ ଥିଲା । ଆଜି ମଧ୍ୟ ଡାଭୋସ ନିଜ ସମୟ ଠାରୁ ଆଗରେ ରହିଛି ।


    ଏ ବର୍ଷ ଫୋରମର ବିଷୟବସ୍ତୁ- “Creating A Shared Future In A Fractured World” ରଖାଯାଇଛି । ଅର୍ଥାତ ବିଭେଦ ପରିପୂର୍ଣ୍ଣ ବିଶ୍ୱରେ ଭାଗିଦାରୀଭିତ୍ତିକ ଭବିଷ୍ୟତର ନିର୍ମାଣ । ନୂଆ ନୂଆ ପରିବର୍ତ୍ତନ ଦ୍ୱାର , ନୂଆ ନୂଆ ଶକ୍ତି ଦ୍ୱାରା ଆର୍ଥିକ କ୍ଷମତା ଏବଂ ରାଜନୈତିକ ଶକ୍ତିର ସନ୍ତୁଳନ ବଦଳୁଛି । ଏହାଦ୍ୱାରା ବିଶ୍ୱର ସ୍ୱରୂପରେ ଦୂରଗାମୀ ପରିବର୍ତ୍ତନର ଛବି ଦେଖାଦେଉଛି । ବିଶ୍ୱ ସମ୍ମୁଖରେ ଶାନ୍ତି , ସ୍ଥିରତା ଏବଂ ସୁରକ୍ଷାକୁ ନେଇ ନୂଆ ଏବଂ ଗମ୍ଭୀର ଆହ୍ୱାନ ରହିଛି । ଟେକ୍ନୋଲଜି ଦ୍ୱାରା ପରିଚାଳିତ ରୂପାନ୍ତରଣ ଆମ ରହିବା , କାମ କରିବା , ବ୍ୟବହାର , କଥାବାର୍ତ୍ତା ଏବଂ ଏପରିକି ଅନ୍ତର୍ଜାତୀୟ ଗୋଷ୍ଠୀ ଏବଂ ରାଜନୀତି ତଥା ଅର୍ଥବ୍ୟବସ୍ଥା ପର୍ଯ୍ୟନ୍ତକୁ ଗଭୀର ଭାବେ ପ୍ରଭାବିତ କରୁଅଛି । ଟେକ୍ନୋଲଜିକୁ ଯୋଡ଼ିବା , ମୋଡ଼ିବା ଏବଂ ଭାଙ୍ଗିବା - ତିନୋଟି ସୋପାନର ଏକ ବଡ଼ ଉଦାହରଣ ସୋସିଆଲ ମିଡିଆର ପ୍ରୟୋଗରେ ଦେଖିବାକୁ ମିଳୁଛି । ଆଜି ଡାଟା ସବୁଠୁ ବଡ଼ ସମ୍ପଦ ଅଟେ । ଡାଟାର ଜାଗତିକ ପ୍ରବାହ ଦ୍ୱାରା ସବୁଠୁ ବଡ଼ ସୁଯୋଗ ସୃଷ୍ଟି ହେଉଛି , ଏବଂ ସବୁଠୁ ବଡ଼ ଆହ୍ୱାନ ମଧ୍ୟ । ଡାଟାର ପାହାଡ଼ ଉପରେ ପାହାଡ଼ ନିର୍ମିତ ହେଉଛି । ସେଗୁଡ଼ିକ ଉପରେ ନିୟନ୍ତ୍ରଣ ପାଇଁ ପ୍ରତିଯୋଗିତା ଜାରି ରହିଛି । କାରଣ , ଏହା ବିବେଚନା କରାଯାଉଛି ଯେ ଯିଏ ଡାଟାକୁ ନିୟନ୍ତ୍ରଣରେ ରଖିପାରିବ , ସେ ହିଁ ଭବିଷ୍ୟତରେ ନିଜର ପ୍ରଭାବ ବିସ୍ତାର କରିପାରିବ । ଏହିପରି ସାଇବର ସୁରକ୍ଷା ଏବଂ ଆଣବିକ ନିରାପତ୍ତା କ୍ଷେତ୍ରରେ ମଧ୍ୟ ଦ୍ରୁତଗତିରେ ବଦଳୁଥିବା ଟେକ୍ନୋଲଜି ଏବଂ ବିନାଶକାରୀ ଶକ୍ତିର ବିସ୍ତାର ଦ୍ୱାରା ପୂର୍ବରୁ ଚାଲିଆସୁଥିବା ଆହ୍ୱାନ ଆହୁରି ଗମ୍ଭୀର ହୋଇଯାଇଛି । ବିଜ୍ଞାନ , ପ୍ରଯୁକ୍ତି ଏବଂ ଆର୍ଥିକ ପ୍ରଗତିର ନୂଆ ସୋପାନରେ ଗୋଟିଏ ପଟେ ମଣିଷକୁ ସମୃଦ୍ଧିର ନୂଆ ରାସ୍ତା ଦେଖାଇବାର କ୍ଷମତା ରହିଛି । ଅନ୍ୟପକ୍ଷେ ଏହି ପରିବର୍ତ୍ତନ ଫଳରେ ଏପରି ଫାଟ ମଧ୍ୟ ସୃଷ୍ଟି ହୋଇଛି ଯାହା ଯନ୍ତ୍ରଣାଦାୟକ ଆଘାତ ପହଂଚାଇପାରେ । ଅଧିକାଂଶ ପରିବର୍ତ୍ତନ ଏପରି ପ୍ରାଚୀର ସୃଷ୍ଟି କରିଛି ଯାହା ସମଗ୍ର ମାନବଜାତି ପାଇଁ ଶାନ୍ତି ଏବଂ ସମୃଦ୍ଧିର ରାସ୍ତାକୁ ଦୁର୍ଗମ ହିଁ ନୁହେଁ ଦୁଃସାଧ୍ୟ କରିଦେଇଛି । ଏହି ବିଭେଦ , ଏହି ଭାଗ ଏବଂ ଏହି ବାଧକ ବିକାଶର ଅଭାବ କାରଣରୁ , ଦାରିଦ୍ର୍ୟ କାରଣରୁ , ବେକାରୀ କାରଣରୁ , ସୁଯୋଗ ଅଭାବ କାରଣରୁ ଏବଂ ପ୍ରାକୃତିକ ତଥା ବୈଷୟିକ ସମ୍ବଳ ଉପରେ ଆଧିପତ୍ୟ କାରଣରୁ ହୋଇଛି । ଏହି ପରିବେଶରେ ଆମ ସମ୍ମୁଖରେ ଅନେକ ଗୁରୁତ୍ୱପୂର୍ଣ୍ଣ ପ୍ରଶ୍ନ ରହିଛି ଯାହା ମାନବଜାତିର ଭବିଷ୍ୟତ ଏବଂ ପରବର୍ତ୍ତୀ ପିଢିର ଐତିହ୍ୟ ଲାଗି ଉଚିତ ଜବାବ ମାଗୁଛି ।


    ଆମ ଅର୍ଥବ୍ୟବସ୍ଥା କ ’ ଣ ଏସବୁ ଫାଟ ଏବଂ ଦୂରତ୍ୱକୁ ପ୍ରୋତ୍ସାହନ ଦେଉଛି ? ଏପରି କେଉଁ ଶକ୍ତି ରହିଛି ଯାହା ସାମଞ୍ଜସ୍ୟ ଉପରେ ବିଚ୍ଛନ୍ନତାକୁ ଗୁରୁତ୍ୱ ଦେଉଛି , ଯାହା ସହଯୋଗ ଉପରେ ସଂଘର୍ଷକୁ ପ୍ରଭାବଶାଳୀ କରୁଛି ? ଆହୁରି ଆମ ପାଖରେ ଏପରି କେଉଁ ସାଧନ ରହିଛି , କେଉଁ ମାର୍ଗ ରହିଛି ଯାହା ଜରିଆରେ ଆମେ ଏହି ଫାଟ ଏବଂ ଦୂରତ୍ୱ ଦୂର କରି ଏକ ସୁଗମ ଏବଂ ଭାଗିଦାରୀଭିତ୍ତିକ ଭବିଷ୍ୟତର ସ୍ୱପ୍ନକୁ ସାକାର କରିପାରିବା ?


    ବନ୍ଧୁଗଣ ,


    ଭାରତ , ଭାରତୀୟତା ଏବଂ ଭାରତୀୟ ଐତିହ୍ୟର ପ୍ରତିନିଧି ହୋଇଥିବା ଦୃଷ୍ଟିରୁ ମୋ ପାଇଁ ଏହି ଫୋରମର ବିଷୟ ଯେତିକି ସମକାଳୀନ ଅଟେ ସେତିକି ସମୟାତୀତ ମଧ୍ୟ । ସମୟାତୀତ ଏଥିପାଇଁ କାରଣ ଭାରତରେ ଅନାଦିକାଳରୁ ଆମେ ମାନବ ମାତ୍ରକେ ଯୋଡ଼ିବାରେ ବିଶ୍ୱାସ କରିଆସିଛୁ , ତା ’ କୁ ଭାଙ୍ଗିବାରେ ନୁହେଁ । ହଜାର ହଜାର ବର୍ଷ ପୂର୍ବେ ସଂସ୍କୃତ ଭାଷାରେ ଲିଖିତ ଗ୍ରନ୍ଥରେ ଭାରତୀୟ ଚିନ୍ତାନାୟକମାନେ କହିଥିଲେ : “ ବସୁଧୈବ କୁଟୁମ୍ବକମ ” । ଅର୍ଥାତ ସମଗ୍ର ବିଶ୍ୱ ଏକ ପରିବାର ଅଟେ । ତତ୍ତ୍ଵ ଦୃଷ୍ଟିରୁ ଆମେ ସମସ୍ତେ ଗୋଟିଏ ପରିବାର ଭଳି ବାନ୍ଧି ହୋଇଛୁ , ଆମର ଭାଗ୍ୟ ଏକ ଭାଗିଦାରୀର ସୂତ୍ରରେ ଆମକୁ ଯୋଡ଼ୁଛି । ବସୁଧୈବ କୁଟୁମ୍ବକମର ଏହି ଧାରଣ ନିଶ୍ଚିତ ଭାବେ ଆଜି ଫାଟ ଏବଂ ଦୂରତ୍ୱକୁ ଦୂର କରିବା ଲାଗି ଆହୁରି ଅଧିକ ସାର୍ଥକ । କିନ୍ତୁ ଆଜି ଏକ ଗମ୍ଭୀର ପ୍ରସଙ୍ଗ ଏହା ଯେ ଏହି ସମୟର ବିକଟ ଆହ୍ୱାନର ମୁକାବିଲା ଲାଗି ଆମ ମଧ୍ୟରେ ସହମତିର ଅଭାବ ରହିଛି । ପରିବାରରେ ଯେଉଁ ଗୋଟିଏ ପଟେ ସୌହାର୍ଦ୍ଦ୍ୟ ଏବଂ ସହଯୋଗ ରହିଛି ସେଇଠି କିଛି ନା କିଛି ମତଭେଦ ଏବଂ ଝଗଡ଼ା ମଧ୍ୟ ଥାଇପାରେ । କିନ୍ତୁ ପରିବାରର ପ୍ରାଣ , ଏହାର ପ୍ରେରଣା ଏପରି ଭାବନା ଆଣିଥାଏ ଯେ ଯେତେବେଳେ ଆହ୍ୱାନ ସାମ୍ନାକୁ ଆସୁଛି ସମସ୍ତେ ମିଶି ତାହାର ମୁକାବିଲା କରିଥା ’ ନ୍ତି , ଆହୁରି ଏକଜୁଟ ହୋଇ ଉପଲବ୍ଧି ଏବଂ ଆନନ୍ଦର ଭାଗିଦାର ହୋଇଥାଉ । କିନ୍ତୁ ଚିନ୍ତାର ବିଷୟ ହେଉଛି ଯେ ଆମ ବିଭାଜନ , ଦୂରତ୍ୱ ଏହି ଆହ୍ୱାନ ବିରୋଧରେ ମାନବ ଜାତିର ସଂଘର୍ଷକୁ ଆହୁରି ମଧ୍ୟ କଠୋର କରିଦେଇଛି । ଯେଉଁ ଆହ୍ୱାନ ଦିଗରେ ମୁଁ ଇସାରା କରୁଛି ତାହାର ସଂଖ୍ୟା ମଧ୍ୟ ବହୁତ ଏବଂ ବିସ୍ତାର ମଧ୍ୟ ବ୍ୟାପକ ଅଟେ । ଏଠାରେ ମୁଁ କେବଳ ତିନୋଟି ପ୍ରମୁଖ ଆହ୍ୱାନର ଉଲ୍ଲେଖ କରିବି ଯାହା ମାନବ ସଭ୍ୟତା ଲାଗି ବଡ଼ ବିପଦ ସୃଷ୍ଟି କରୁଛି । ପ୍ରଥମ ବିପଦ ହେଲା ଜଳବାୟୁ ପରିବର୍ତ୍ତନର । ଗ୍ଳାସିୟର(ବରଫଖଣ୍ଡ) ତରଳି ଚାଲିଛି । ଆର୍କଟିକର ବରଫ ତରଳି ଚାଲିଛି । ଅନେକ ଦ୍ୱୀପ ବୁଡ଼ିଚାଲିଛି , କିମ୍ବା ବୁଡ଼ିବା ସ୍ଥିତିରେ ରହିଛି । ଖୁବ ଗରମ ଏବଂ ଅତି ଥଣ୍ଡା , ଖୁବ ବର୍ଷା ଆଉ ବନ୍ୟା କିମ୍ବା ଚାରିଆଡ଼େ ମରୁଡ଼ି-ଖରାପ ପାଣିପାଗର ପ୍ରଭାବ ଦିନକୁ ଦିନ ବଢ଼ଇବାରେ ଲାଗିଛି । ଏପରି ପରିସ୍ଥିତିରେ ଆମକୁ ଆମର ସୀମିତ ସଂକୀର୍ଣ୍ଣ ସୀମାରୁ ବାହାରି ଏକଜୁଟ ହେବା ଉଚିତ । କିନ୍ତୁ କ ’ ଣ ଏପରି ହୋଇଛି ? ଯଦି ହୋଇନାହିଁ , ତା ’ ହେଲେ କାହିଁକି ? ଆହୁରି ଆମେ କ ’ ଣ କରିପାରିବା ଉଚିତ ଯାହା ଏହି ପରିସ୍ଥିତିରେ ସୁଧାର ଆଣିପାରିବ । ସମସ୍ତେ କହୁଛନ୍ତି ଯେ ଅଙ୍ଗାରକାମ୍ଳ ନିର୍ଗମନ ହ୍ରାସ ହେବା ଉଚିତ । କନ୍ତୁ ଏମିତି କେତେ ଦେଶ କିମ୍ବା ଲୋକ ଅଛନ୍ତି ଯେଉଁମାନେ ବିକାଶଶୀଳ ଦେଶ ଏବଂ ସମାଜକୁ ଉପଯୁକ୍ତ ଟେକ୍ନୋଲଜି ଉପଲବ୍ଧ କରାଇବା ଲାଗି ଆବଶ୍ୟକ ସମ୍ବଳ ଯୋଗାଇ ଦେବାରେ ସହାୟତା କରିବାକୁ ଚାହୁଁଛନ୍ତି ।


    ଆପଣମାନେ ଅନେକ ଥର ଶୁଣିଥିବେ ଭାରତୀୟ ପରମ୍ପରାରେ ପ୍ରକୃତି ସହ ଗଭୀର ତାଳମେଳ ବିଷୟରେ । ହଜାର ହଜାର ବର୍ଷ ପୂର୍ବେ ଆମ ଶାସ୍ତ୍ରରେ ମନୁଷ୍ୟମାତ୍ରକୁ କୁହାଯାଇଥିଲା- “ ଭୂମି ମାତା , ପୁତ୍ରୋ ଅହମ ପୃଥ୍ୱା ” ଅର୍ଥାତ , ଆମେ ମଣିଷ ପୃଥିବୀ ମାତାର ସନ୍ତାନ । ଯଦି ଆମେ ପୃଥିବୀର ସନ୍ତାନ ଅଟୁ ତା ’ ହେଲେ ଆଜି ମାନବ ଏବଂ ପ୍ରକୃତି ମଧ୍ୟରେ ସଂଘର୍ଷ କାହିଁକି ଲାଗିଛି ?


    ହଜାର ହଜାର ବର୍ଷ ପୂର୍ବେ ଭାରତରେ ଲେଖା ହୋଇଥିବା ସବୁଠୁ ପ୍ରମୁଖ ଉପନିଷଦ ‘ ଇଶୋପନିଷଦ ’ ର ଆରମ୍ଭରେ ହିଁ ତତ୍ତ୍ଵଦ୍ରଷ୍ଟା ଗୁରୁମାନେ ନିଜ ଶିଷ୍ୟମାନଙ୍କୁ ପରିବର୍ତ୍ତନଶୀଳ ଜଗତ ବିଷୟରେ କହିଛନ୍ତି:


    “ ତେନ ତ୍ୟକ୍ତେନ ଭୁଞ୍ଜୀଥା , ମାଗୃଧଃକସ୍ୟାସ୍ୱିଦ୍ଭନମ । ”


    ( ‘तेन त्यक्तेन भुन्जीथा, मागृधःकस्यस्विद्धनम्। )


    ଅର୍ଥାତ ସଂସାରରେ ରହି ତାହାର ତ୍ୟାଗ ପୂର୍ବକ ଭୋଗ କର , ଏବଂ ଅନ୍ୟ କାହାର ସମ୍ପତ୍ତି ପ୍ରତି ଲୋଭ କରନାହିଁ । ଅଢ଼େଇ ହଜାର ବର୍ଷ ପୂର୍ବରୁ ଭଗବାନ ବୁଦ୍ଧ ଅପରିଗ୍ରହ ଅର୍ଥାତ ଆବଶ୍ୟକତା ଅନୁଯାୟୀ ବ୍ୟବହାରକୁ ନିଜ ସିଦ୍ଧାନ୍ତରେ ପ୍ରମୁଖ ସ୍ଥାନ ଦେଇଥିଲେ । ଭାରତର ରାଷ୍ଟ୍ରପିତା ମହତ୍ମା ଗାନ୍ଧୀଙ୍କ ଟ୍ରଷ୍ଟିସିପ ସିଦ୍ଧାନ୍ତ ମଧ୍ୟ ଆବଶ୍ୟକତା ଅନୁସାରେ ଉପଯୋଗ ଏବଂ ଉପଭୋଗ କରିବାକୁ ସମର୍ଥନ କରୁଥିଲା । ଚିନ୍ତା କରିବାର ବିଷୟ ହେଉଛି ତ୍ୟାଗପୂର୍ବକ ଭୋଗରୁ ଯାଇ ଆବଶ୍ୟକତା ଅନୁଯାୟୀ ଉପଯୋଗ କରି ଆମେ ଏବେ ଏତେ ଲୋଭର ବଶବର୍ତ୍ତୀ ହୋଇ ପ୍ରକୃତିକୁ ଶୋଷଣ କରିବା ପର୍ଯ୍ୟନ୍ତ କିପରି ପହଁଚିଯାଇଛୁ । ଏହାଦ୍ୱାରା ଆମର ବିକାଶ ହୋଇଛି ନା ପତନ ? ଆମ ମସ୍ତିଷ୍କର ଏହି ଦୁରବସ୍ତ , ଆମ ସ୍ୱାର୍ଥର ଏହି ଭୟଙ୍କର ପ୍ରତିଫଳନ , ଆମକୁ କାହିଁକି ଆତ୍ମଚିନ୍ତନ ଲାଗି ବାଧ୍ୟ କରୁନାହିଁ ?


    ଯଦି ଆମେ ଚିନ୍ତା କରିବା ତା ’ ହେଲେ ଜାଣିପାରିବା ଯେ ଆଜି ପରିବେଶରେ ବ୍ୟାପି ରହିଥିବା ଭୟଙ୍କର କୁପରିଣାମଗୁଡ଼ିକର ସମାଧାନ ପାଇଁ ଏକ ପ୍ରଭାବୀ ଉପାୟ ରହିଛି- ପ୍ରାଚୀନ ଭାରତୀୟ ଦର୍ଶନର ମାନବ ଏବଂ ପ୍ରକୃତି ମଧ୍ୟରେ ସାମଞ୍ଜସ୍ୟ । କେବଳ ଏହା ନୁହେଁ , ଏହି ଦର୍ଶନରୁ ଜନ୍ମ ନେଇଥିବା ଯୋଗ ଏବଂ ଆୟୁର୍ବେଦ ଭଳି ଭାରତୀୟ ପରମ୍ପରାର ସମ୍ପୂର୍ଣ୍ଣ ପଦ୍ଧତି କେବଳ ପରିବେଶ ଏବଂ ଆମ ଭିତରେ ରହିଥିବା ଫାଟକୁ ଦୂର କରିବ ନାହିଁ , ବରଂ ଆମକୁ ଶାରୀରିକ , ମାନସିକ ଏବଂ ଆଧ୍ୟାତ୍ମିକ ସ୍ୱାସ୍ଥ୍ୟ ଏବଂ ସନ୍ତୁଳନ ମଧ୍ୟ ପ୍ରଦାନ କରିଥାଏ । ପରିବେଶକୁ ସୁରକ୍ଷା ଦେବା ଏବଂ ଜଳବାୟୁ ପରିବର୍ତ୍ତନର ପ୍ରତିକାର କରିବା ଲାଗି ଏକ ବହୁତ ବଡ଼ ଅଭିଯାନ , ଏକ ବହୁତ ବଡ଼ ଲକ୍ଷ୍ୟ ମୋ ସରକାର ଦେଶ ସମ୍ମୁଖରେ ରଖିଛି । ବର୍ଷ 2022 ସୁଦ୍ଧା ଆମକୁ ଭାରତରେ 175 ଗିଗାୱାଟ ନବୀକରଣଯୋଗ୍ୟ ଶକ୍ତିର ଉତ୍ପାଦନ କରିବାକୁ ହେବ । ଗତ ପାଖାପାଖି ତିନି ବର୍ଷରେ 60 ଗିଗାୱାଟ , ଅର୍ଥାତ ଏହି ଲକ୍ଷ୍ୟର ଏକ ତୃତୀୟାଂଶରୁ ମଧ୍ୟ ଅଧିକ ଆମେ ପ୍ରାପ୍ତ କରିସାରିଛୁ । 2016ରେ ଭାରତ ଏବଂ ଫ୍ରାନ୍ସ ମିଶି ଏକ ନୂଆ ଅନ୍ତର୍ଜାତୀୟ ସନ୍ଧି ଆଧାରିତ ସଂଗଠନର ପରିକଳ୍ପନା କରିଛି । ଏହି ବୈପ୍ଳବିକ ପଦକ୍ଷେପ ଏବେ ଏକ ସଫଳ ପ୍ରୟୋଗରେ ପରିବର୍ତ୍ତନ ହୋଇସାରିଛି । ଅନ୍ତର୍ଜାତୀୟ ସୌର ମେଣ୍ଟ ରୂପରେ ଏହି ପଦକ୍ଷେପ ଆବଶ୍ୟକ ସନ୍ଧି ସଂଶୋଧନ ପରେ ଏବେ ଏକ ବାସ୍ତବିକତା ଅଟେ । ମୁଁ ଅତି ଆନନ୍ଦିତ ଯେ ଚଳିତ ବର୍ଷ ମାର୍ଚ୍ଚରେ ଫ୍ରାନ୍ସର ରାଷ୍ଟ୍ରପତି ମାକରୋଂ ଏବଂ ମୋର ମିଳିତ ଆମନ୍ତ୍ରଣରେ ଏହି ମେଣ୍ଟର ସଦସ୍ୟ ଦେଶର ନେତାମାନେ ନୂଆଦିଲ୍ଲୀରେ ହେଉଥିବା ମେଣ୍ଟର ପ୍ରଥମ ସମ୍ମିଳନୀରେ ଭାଗ ନେବେ ।


    ବନ୍ଧୁଗଣ ,


    ଦ୍ୱିତୀୟ ବଡ଼ ଆହ୍ୱାନ ହେଉଛି ଆତଙ୍କବାଦ । ଏ ସମ୍ପର୍କରେ ଭାରତର ଚିନ୍ତା ଏବଂ ସାରା ବିଶ୍ୱରେ ସମଗ୍ର ମାନବଜାତି ପାଇଁ ଏହି ଗମ୍ଭୀର ବିପଦର ବୃଦ୍ଧି ଏବଂ ବଦଳୁଥିବା ସ୍ୱରୂପ ସହ ଆପଣମାନେ ଭଲ ଭାବେ ପରିଚିତ ଥିବେ । ମୁଁ ଏଠାରେ କେବଳ ଦୁଇଟି ଦିଗ ପ୍ରତି ଆପଣଙ୍କ ଧ୍ୟାନ ଆକର୍ଷଣ କରିବା ଲାଗି ଚାହୁଁଛି । ଆତଙ୍କବାଦ ଯେତେ ବିପଜ୍ଜନକ ଅଟେ ତା ’ ଠାରୁ ଅଧିକ ବିପଜ୍ଜନକ ହେଉଛି ‘ ଭଲ ଆତଙ୍କବାଦ ’ ଏବଂ ‘ ଖରାପ ଆତଙ୍କାବାଦ ’ ମଧ୍ୟ ନିର୍ମାଣ କରାଯାଇଥିବା କାଳ୍ପନିକ ପ୍ରଭେଦ । ଦ୍ୱିତୀୟ ସମକାଳୀନ ଗୁରୁତ୍ୱପୂର୍ଣ୍ଣ ପ୍ରସଙ୍ଗ ଯାହା ଉପରେ ମୁଁ ଆପଣଙ୍କ ଧ୍ୟାନ ଆକର୍ଷଣ କରିବା ଲାଗି ଚାହୁଁଛି ତାହା ହେଉଛି ଶିକ୍ଷିତ ଏବଂ ସମ୍ପନ୍ନ ଯୁବକମାନେ ଉଗ୍ରବାଦର ଶିକାର ହୋଇ ଆତଙ୍କବାଦରେ ଲିପ୍ତ ରହିବା । ମୋର ଆଶା ଯେ ଏହି ଫୋରମରେ ଆତଙ୍କବାଦ ଏବଂ ହିଂସାର ପ୍ରଭେଦରୁ , ଏହା ଦ୍ୱାରା ଉତ୍ପନ୍ନ ଦୂରତ୍ୱରୁ ଆମ ସମ୍ମୁଖରେ ଥିବା ଗମ୍ଭୀର ଆହ୍ୱାନ ଉପରେ ଏବଂ ଏହାର ସମାଧାନ ବିଷୟରେ ଚର୍ଚ୍ଚା ହେବ ।


    ତୃତୀୟ ଆହ୍ୱାନରେ ମୁଁ ଏହା ଦେଖୁଛି ଯେ ଅଧିକାଂଶ ସମାଜ ଏବଂ ଦେଶ ଅଧିକରୁ ଅଧିକ ଆତ୍ମକୈନ୍ଦ୍ରିତ ହୋଇଚାଲିଛନ୍ତି । ଏମିତି ଲାଗୁଛି ଯେ ଜଗତିକରଣର ନିଜ ନାମର ବିପରୀତ ଦିଗରେ ସଂକୁଚିତ ହୋଇଚାଲିଛି । ଏ ପ୍ରକାରର ମନୋବୃତ୍ତି ଏବଂ ଭୁଲ ପ୍ରାଥମିକତାର କୁପରିଣାମକୁ ଜଳବାୟୁ ପରିବର୍ତ୍ତନ କିମ୍ବା ଆତଙ୍କବାଦର ବିପଦ ଠାରୁ କମ ବୋଲି କହିହେବ ନାହିଁ । ତେବେ ଯେ କେହି ଆନ୍ତଃସଂଯୁକ୍ତ ବିଶ୍ୱର କଥା କହୁଛନ୍ତି କିନ୍ତୁ ଜଗତିକରଣର ଚମକ କମ ହେଉଛି । ମିଳିତ ଜାତିସଂଘର ଆଦର୍ଶ ଏବେ ମଧ୍ୟ ସର୍ବମାନ୍ୟ ଅଟେ । ବିଶ୍ୱ ବାଣିଜ୍ୟ ସଂଗଠନ ମଧ୍ୟ ବ୍ୟାପକ ଅଟେ । କିନ୍ତୁ ଦ୍ୱିତୀୟ ବିଶ୍ୱଯୁଦ୍ଧ ପରେ ନିର୍ମିତ ହୋଇଥିବା ବିଶ୍ୱ ସଂଗଠନର ଢାଂଚା , ବ୍ୟବସ୍ଥା ଏବଂ ଏହାର କାର୍ଯ୍ୟପଦ୍ଧତି କ ’ ଣ ଆଜିର ମାନବଜାତିର ଆକାଂକ୍ଷା ଏବଂ ତାହାର ସ୍ୱପ୍ନକୁ , ଆଜିର ବାସ୍ତବିକତା ସହ ପରିଲକ୍ଷିତ କରିପାରୁଛି ?


    ଏହି ପ୍ରତିଷ୍ଠାନଗୁଡ଼ିକର ପୁରୁଣା ବ୍ୟବସ୍ଥା ଏବଂ ଆଜିର ବିଶ୍ୱରେ ବିଶେଷ କରି ଅଧିକାଂଶ ବିକାଶଶୀଳ ଦେଶର ଆବଶ୍ୟକତା ମଧ୍ୟରେ ଏକ ବଡ଼ ଖାଲ ରହିଛି । ଜଗତିକରଣର ବିପରୀତ ଆତ୍ମସୁରକ୍ଷା ମନୋଭବା ବିଶିଷ୍ଟ ଶକ୍ତି ମୁଣ୍ଡ ଟେକୁଛି । ସେମାନଙ୍କ ଉଦ୍ଦେଶ୍ୟ କେବଳ ନିଜକୁ ଜଗତିକରଣର ଉଦ୍ଦେଶ୍ୟରୁ ବଂଚାଇବା ନୁହେଁ , ବରଂ ଜଗତିକରଣର ପ୍ରାକୃତିକ ପ୍ରବାହର ମୋଡ଼କୁ ମଧ୍ୟ ବଦଳାଇଦେବା । ଏହାର ପରିଣାମସ୍ୱରୂପ ନୂଆ ନୂଆ ପ୍ରକାରର ଶୁଳ୍କ ଏବଂ ଅଣ-ଶୁଳ୍କ ବାଧା ଦେଖିବାକୁ ମିଳୁଛି । ଦ୍ୱିପାକ୍ଷିକ ଏବଂ ବହୁପକ୍ଷୀୟ ବ୍ୟବସାୟିକ ବୁଝାମଣା ଏବଂ ଆଲୋଚନା ଯେପରି ଅଟକି ଯାଇଛି । ସୀମାପାର ଆର୍ଥିକ ନିବେଶ ଅଧିକାଂଶ ଦେଶରେ ହ୍ରାସ ପାଇଛି । ଆହୁରି ଜାଗତିକ ଯୋଗାଣ ଶୃଙ୍ଖଳାର ଅଭିବୃଦ୍ଧି ମଧ୍ୟ ଅଟକି ଯାଇଛି । ଜଗତିକରଣ ବିରୋଧରେ ଏହି ଚିନ୍ତାଜନକ ସ୍ଥିତିର ସମାଧାନ ବିଚ୍ଛିନ୍ନତାରେ ନାହିଁ । ଏହାର ସମାଧାନ ପରିବର୍ତ୍ତନକୁ ବୁଝିବା ଏବଂ ତା ’ କୁ ସ୍ୱୀକାର କରିବାରେ ରହିଛି । ବଦଳୁଥବା ସମୟ ସହିତ କ୍ଷୀପ୍ର ଏବଂ ନମନୀୟ ନୀତିର ନିର୍ମାଣ କରିବାରେ ରହିଛି । ଭାରତର ରାଷ୍ଟ୍ରପିତା ମହାତ୍ମା ଗାନ୍ଧୀ କହିଥିଲେ , “ ମୁଁ ଚାହୁଁନାହିଁ ଯେ ମୋ ଘରର କାନ୍ଥ ଏବଂ ଝରକା ସବୁଆଡ଼ୁ ବନ୍ଦ ରହିଥିବ । ମୁଁ ଚାହୁଁଛି ଯେ ସବୁ ଦେଶ ରୁ ସଂସ୍କୃତିର ପବନ ମୋ ଘର କୁ ସମ୍ପୂର୍ଣ୍ଣ ସ୍ୱାଚ୍ଛନ୍ଦ୍ୟର ସହ ଆସୁ । କିନ୍ତୁ ଏପରି ପବନ ଦ୍ୱାରା ମୋର ପାଦ ଦୋହଲିଯାଉ , ତାହା ମୁଁ ଗ୍ରହଣ କରିପାରିବି ନାହିଁ । ” ଆଜିର ଭାରତ ମହାତ୍ମା ଗାନ୍ଧୀଙ୍କ ଏହି ଦର୍ଶନ ଏବଂ ଚିନ୍ତନକୁ ଆପଣାଇ ସମ୍ପୂର୍ଣ୍ଣ ଆତ୍ମବିଶ୍ୱାସ ଏବଂ ନିର୍ଭିକତା ସହିତ ସାରା ବିଶ୍ୱରେ ଜୀବନଦାୟିନୀ ତରଙ୍ଗକୁ ସ୍ୱାଗତ କରୁଛି ।


    ବନ୍ଧୁଗଣ ,


    ଭାରତର ଗଣତନ୍ତ୍ର , ଦେଶର ସ୍ଥିରତା , ନିଶ୍ଚିତତା ଏବଂ ନିରନ୍ତର ବିକାଶର ମୂଳ ଆଧାର ଅଟେ । ଧର୍ମ , ସଂସ୍କୃତି , ଭାଷା , ବେଶ-ଭୂଷା ଏବଂ ଖାଦ୍ୟପେୟର ଅପାର ବିବିଧତାରେ ପରିପୂର୍ଣ୍ଣ ଭାରତ ଲାଗି ଗଣତନ୍ତ୍ର କେବଳ ଏକ ରାଜନୈତିକ ବ୍ୟବସ୍ଥା ନୁହେଁ ବରଂ ଏକ ଜୀବନଦର୍ଶନ ଅଟେ , ଜୀବନଶୈଳୀ ଅଟେ । ଆମେ ଭାରତୀୟ ଏହାକୁ ଭଲ ଭାବେ ଜାଣିଛୁ ଏବଂ ବୁଝିଛୁ ଯେ ବିବିଧତାର ଭିନ୍ନତାକୁ ସୌହାର୍ଦ୍ଦ୍ୟ , ସହଯୋଗ ଓ ସଂକଳ୍ପର ଏକତାରେ ବଦଳାଇବାର ଲାଗି ଗଣତାନ୍ତ୍ରିକ ପରିବେଶ ଏବଂ ସ୍ୱାଧୀନତାର କି ମହତ୍ୱ ରହିଛି । ଭାରତରେ ଗଣତନ୍ତ୍ର କେବଳ ଆମ ବିବିଧତାର ହିଁ ଭରଣ-ପୋଷଣ କରୁନାହିଁ , ବରଂ 120 କୋଟିରୁ ମଧ୍ୟ ଅଧିକ ଭାରତୀୟମାନଙ୍କ ଆଶା , ଆକାଂକ୍ଷା , ଉପେକ୍ଷା ଏବଂ ସେମାନଙ୍କ ସ୍ୱପ୍ନକୁ ପୂରଣ କରିବା ଲାଗି , ସେମାନଙ୍କ ସାମଗ୍ରିକ ବିକାଶ ଲାଗି ଆବଶ୍ୟକ ପରିବେଶ , ରୋଡମେପ ଏବଂ ଟେଂପଲେଟ ମଧ୍ୟ ପ୍ରଦାନ କରିଥାଏ ।


    ଗଣତାନ୍ତ୍ରିକ ମୂଲ୍ୟବୋଧ ଏବଂ ସାମଗ୍ରିକ ଆର୍ଥିକ ବିକାଶ ଏବଂ ପ୍ରଗତିରେ ବ୍ୟାପକ ଫାଟ ଭରଣା କରିବାର ସଞ୍ଜିବନୀ ଶକ୍ତି ରହିଛି । ଭାରତର 60 କୋଟି ମତଦାତା 2014ରେ ତିରିଶ ବର୍ଷ ପରେ ପ୍ରଥମ ଥର ଲାଗି କୌଣସି ଗୋଟିଏ ରାଜନୈତିକ ଦଳକୁ କେନ୍ଦ୍ରରେ ସରକାର ଗଠନ କରିବା ଲାଗି ପୂର୍ଣ୍ଣ ବହୁମତ ଦେଇଥିଲେ । ଆମେ କୌଣସି ଗୋଟିଏ ନିର୍ଦ୍ଦିଷ୍ଟ ବର୍ଗ କିମ୍ବା କିଛି ଲୋକମାନଙ୍କ ସୀମିତ ବିକାଶକୁ ନୁହେଁ ବରଂ ସମସ୍ତଙ୍କ ବିକାଶ ପାଇଁ ସଂକଳ୍ପ କରିଛୁ । ମୋ ସରକାରର ଲକ୍ଷ୍ୟ ହେଉଛି : “ ସବକା ସାଥ-ସବକା ବିକାଶ ” ( ସମସ୍ତଙ୍କ ସାଥୀରେ ସମସ୍ତଙ୍କ ବିକାଶ) । ବିକାଶ ଲାଗି ଆମର ଦୂରଦୃଷ୍ଟି ସମାବେଶୀ ଅଟେ , ଆମର ଲକ୍ଷ୍ୟ ମଧ୍ୟ ସମାବେଶୀ । ଏହି ସମାବେଶୀ ଦର୍ଶନ ମୋ ସରକାରଙ୍କ ପ୍ରତ୍ୟେକ ନୀତିର ପ୍ରତ୍ୟେକ ଯୋଜନାର ଆଧାର ଅଟେ । ତାହା କୋଟି କୋଟି ଲୋକଙ୍କୁ ପ୍ରଥମ ଥର ଲାଗି ବ୍ୟାଙ୍କ ଏକାଉଣ୍ଟ ଖୋଲିବାର ଆର୍ଥିକ ଅନ୍ତର୍ଭୂକ୍ତିକରଣ ହେଉ , କିମ୍ବା ଗରିବଙ୍କ ପର୍ଯ୍ୟନ୍ତ , ପ୍ରତ୍ୟେକ ଆବଶ୍ୟକତା ଚାହୁଁଥିବା ଲୋକଙ୍କ ପର୍ଯ୍ୟନ୍ତ ଡିଜିଟାଲ ପ୍ରଯୁକ୍ତି ଦ୍ୱାରା ପ୍ରତ୍ୟେକ୍ଷ ଲାଭ ହସ୍ତାନ୍ତର ହେଉ କିମ୍ବା ପୁଣି ଲିଙ୍ଗଗତ ସମାନତା ଲାଗି “ ବେଟୀ ବଚାଓ-ବେଟୀ ପଢ଼ାଓ ” । ଆମେ ଭାବୁ ଯେ ପ୍ରଗତି ସେତେବେଳେ ପ୍ରଗତି ହୁଏ , ବିକାଶ ସେତେବେଳେ ବାସ୍ତବରେ ବିକାଶ ମାନ୍ୟତା ପାଏ , ଯେତେବେଳେ ସମସ୍ତେ ସାଥୀ ହୋଇଚାଲିପାରିଥା ’ ନ୍ତି । ଆମେ ଆମର ଆର୍ଥିକ ଏବଂ ସାମାଜିକ ନୀତିରେ କେବଳ ଛୋଟମୋଟ ସୁଧାର ହିଁ କରିନାହୁଁ , ବରଂ ଆମୂଳଚୁଳ ରୂପାନ୍ତରଣ କରୁଛୁ । ଆମେ ଯେଉଁ ରାସ୍ତା ବାଛିଛୁ ତାହା ସଂସ୍କାର , ପ୍ରଦର୍ଶନ ଏବଂ ରୂପାନ୍ତରଣର ଅଟେ । ଆଜି ଆମେ ଭାରତର ଅର୍ଥବ୍ୟବସ୍ଥାକୁ ଯେପରି ନିବେଶ ଲାଗି ସୁଗମ କରିଛୁ ତାହାର କୌଣସି ତୁଳନା ନାହିଁ । ଏହାର ଫଳସ୍ୱରୂପ ଆଜି ଭାରତରେ ନିବେଶ କରିବା , ଭାରତକୁ ଯାତ୍ରା କରିବା , ଭାରତରେ କାମ କରିବା , ଭାରତରେ ବିନିର୍ମାଣ ଓ ଉତ୍ପାଦନ କରିବା ଏବଂ ଭାରତରୁ ନିଜ ଉତ୍ପାଦ ଏବଂ ସେବାକୁ ସାରା ବିଶ୍ୱକୁ ରପ୍ତାନି କରିବା , ସବୁକିଛି ପୂର୍ବାପେକ୍ଷ ଖୁବ ସହଜ ହୋଇଯାଇଛି । ଆମେ ଲାଇସେନ୍ସ-ପରମିଟ ରାଜକୁ ମୂଳରୁ ଉପାଡ଼ି ଦେବାକୁ ଶପଥ ନେଇଛୁ । ନାଲି ଫିତା ହଟାଇ ଆମେ ନାଲି ଗାଲିଚା ବିଛାଇଛୁ । ଅର୍ଥବ୍ୟବସ୍ଥାର ପାଖାପାଖି ସମସ୍ତ କ୍ଷେତ୍ର ପ୍ରତ୍ୟକ୍ଷ ବିଦେଶୀ ପୁଞ୍ଜି ନିବେଶ ଲାଗି ଖୋଲିଯାଇଛି । 90 ପ୍ରତିଶତରୁ ଅଧିକରେ ସ୍ୱୟଂକ୍ରିୟ ରୁଟରେ ନିବେଶ ସମ୍ଭବ ହୋଇଛି । କେନ୍ଦ୍ର ଏବଂ ରାଜ୍ୟ ସରକାର ମିଶି ଶତାଧିକ ସଂସ୍କାର ଆଣିଛନ୍ତି । 14ଶହରୁ ଅଧିକ ଏପରି ପୁରୁଣା ଆଇନ , ଯାହା ବ୍ୟବସାୟରେ , ପ୍ରଶାସନରେ , ଏବଂ ସାଧାରଣ ନାଗରିକଙ୍କ ଦୈନନ୍ଦିନ ଜୀବନରେ ବାଧାବିଘ୍ନ ଉତ୍ପନ୍ନ କରୁଥିଲା , ସେପରି ପୁରୁଣା ଆଇନକୁ ଆମେ ହଟାଇଦେଇଛୁ ।


    70ବର୍ଷର ସ୍ୱାଧୀନ ଭାରତର ଇତିହାସରେ ପ୍ରଥମ ଥର ଲାଗି ଦେଶରେ ଏକ ସମନ୍ୱିତ ଟିକସ ବ୍ୟବସ୍ଥା - ବସ୍ତୁ ଓ ସେବା କର – ଜିଏସଟି ରୂପରେ ଲାଗୁ କରାଯାଇଛି । ପାରଦର୍ଶିତା ଏବଂ ଉତ୍ତରଦାୟିତ୍ୱ ବଢ଼ାଇବା ଲାଗି ଆମେ ପ୍ରଯୁକ୍ତିର ବ୍ୟବହାର କରୁଛୁ । ଭାରତକୁ ରୂପାନ୍ତରଣ କରିବା ଲାଗି ଆମର ସଂକଳ୍ପ ଏବଂ ଆମର ପ୍ରୟାସକୁ ସାରା ବିଶ୍ୱର ବ୍ୟବସାୟୀ ଗୋଷ୍ଠୀ ସ୍ୱାଗତ କରିଛନ୍ତି । ଭାରତରେ ଗଣତନ୍ତ୍ର , ଜନସାଂକ୍ଷିକ ବିବଧତା ଏବଂ ଉତ୍ସାହ ମିଶି ବିକାଶକୁ ସାକାର କରୁଛି , ଭାଗ୍ୟକୁ ଆକାର ଦେଉଛି । ଦଶନ୍ଧି ଧରି ନିୟନ୍ତ୍ରଣ ଭାରତର ଲୋକମାନଙ୍କୁ , ଭାରତର ଯୁବକମାନଙ୍କ କ୍ଷମତାକୁ ବାନ୍ଧି ରଖିଥିଲା । କିନ୍ତୁ ଏବେ ଆମ ସରକାରଙ୍କ ନିର୍ଭିକ ନୀତିଗତ ନିଷ୍ପତ୍ତି , ପ୍ରଭାବୀ ପଦକ୍ଷେପ ପରିସ୍ଥିତିକୁ ବଦଳାଇ ଦେଇଛି । ପାଖାପାଖି ସାଢ଼େ ତିନି ବର୍ଷରୁ କମ ସମୟରେ ଯେଉଁ ଦୂରଗାମୀ ଏବଂ ବଡ଼ ପରିବର୍ତ୍ତନ ଭାରତରେ ହୋଇଛି ଏବଂ ହେଉ ଅଛି ସେସବୁ 120 କୋଟି ଭାରତୀୟଙ୍କ ଆଶା , ସେମାନଙ୍କ ପୁରୁଷାର୍ଥ ଏବଂ ସେମାନଙ୍କ ପରିବର୍ତ୍ତନକୁ ସ୍ୱୀକାର କରିବାର କ୍ଷମତର ଯଶଗାନ ଅଟେ । ଏବେ ଭାରତର ଲୋକମାନେ , ଭାରତର ଯୁବପିଢ଼ି 2025 ରେ 5 ଟ୍ରିଲିୟନ ଡଲାରର ଅର୍ଥବ୍ୟବସ୍ଥାର ନିର୍ମାଣରେ ଯୋଗଦାନ ଲାଗି ସମର୍ଥ ଅଟନ୍ତି ।


    ସେତିକି ନୁହେଁ , ଯେତେବେଳେ ନବସୃଜନ ଏବଂ ଉଦ୍ୟୋଗଶୀଳତା ଜରିଆରେ ସେମାନେ ନିଯୁକ୍ତି ସନ୍ଧାନୀ ନୁହନ୍ତି , ନିଯୁକ୍ତିଦାତା ହେବେ ସେତେବେଳେ ସେମାନଙ୍କ ଲାଗି , ସେମାନଙ୍କ ଦେଶ ପାଇଁ ଏବଂ ଆପଣଙ୍କ ବ୍ୟବସାୟ ଲାଗି କେତେ ରାସ୍ତା ଉନ୍ମୁକ୍ତ ହେବ ତାହାର କେବଳ କଳ୍ପନା ହିଁ କରାଯାଇପାରିବ । ଆପଣମାନେ ସମସ୍ତେ ବିଶ୍ୱର ପ୍ରମୁଖ ନେତୃତ୍ୱ ଅଟନ୍ତି , ଏବଂ ବିଶ୍ୱରେ ହେଉଥିବା ପରିବର୍ତ୍ତନ ଦ୍ୱାରା ଭାରତର ମାନ୍ୟତା ଏବଂ ରେଟିଂ ହୋଇଥିବା ଉନ୍ନତି ସହ ଏବଂ ଆଗକୁ ଯେଉଁ ରାସ୍ତା ଆମେ ବାଛିଛୁ - ଏ ସବୁ ପ୍ରତି ଆପଣମାନେ ଭଲ ଭାବେ ପରିଚିତ । କିନ୍ତୁ ଏସବୁ ତଥ୍ୟରୁ ଅଧିକ ଗୁରୁତ୍ୱପୂର୍ଣ୍ଣ ଏହା ଯେ ଭାରତର ଲୋକମାନେ ଆମର ନୀତିକୁ , ନିଜ ଭବିଷ୍ୟତରେ ପରିବର୍ତ୍ତନ ଲାଗି ହୋଇଥିବା ନୂଆ ପଦକ୍ଷେପ ଏବଂ ଉତ୍ତମ ଭବିଷ୍ୟତର ସୁନେଲି ସଂକେତକୁ ସ୍ୱାଗତ କରିଛନ୍ତି । ସ୍ୱେଚ୍ଛାରେ ସବସିଡି ତ୍ୟାଗ , କିମ୍ବା ପୁଣି ଥରେ ନିର୍ବାଚନ ପରେ ନିର୍ବାଚନ ଗଣତାନ୍ତ୍ରିକ ଉପାୟରେ ଆମର ନୀତି ଏବଂ ସୁଧାରରେ ନିଜର ବିଶ୍ୱାସ ବ୍ୟକ୍ତ କରିବା ହେଉ - ଏପରି ଅନେକ ପ୍ରମାଣ ଭାରତରେ ଏହି ଅଭୂତପୂର୍ବ ପରିବର୍ତ୍ତନର ବ୍ୟାପକ ସମର୍ଥନକୁ ପ୍ରମାଣ କରୁଛି ।


    ବନ୍ଧୁଗଣ ,


    ବିଶ୍ୱରେ ବିଭିନ୍ନ ପ୍ରକାରର ଫାଟ ଏବଂ ବିଭିନ୍ନ ପ୍ରକାରର ଦୂରତ୍ୱକୁ ଦେଇ , ଏହା ଆବଶ୍ୟକ ଯେ ଆମର ଭାଗିଦାରୀତାଭିତ୍ତିକ ଭବିଷ୍ୟତ ଲାଗି ଆମକୁ ଅନେକ ଦିଗ ପ୍ରତି ଧ୍ୟାନ ଦେବାକୁ ହେବ । ସର୍ବପ୍ରଥମେ ଏହା ଆବଶ୍ୟକ ଯେ ବିଶ୍ୱର ବଡ଼ ଶକ୍ତି ମଧ୍ୟରେ ସହଯୋଗର ସମ୍ପର୍କ ପ୍ରତିଷ୍ଠା ହେଉ । ଏହା ଆବଶ୍ୟ ଯେ ବିଶ୍ୱର ପ୍ରମୁଖ ଦେଶଗୁଡ଼ିକ ମଧ୍ୟରେ ପ୍ରତିଯୋଗିତା ସେମାନଙ୍କ ମଧ୍ୟରେ ପ୍ରାଚୀର ନହେଉ । ଭାଗିଦାରୀ ଆହ୍ୱାନଗୁଡ଼ିକର ମୁକାବିଲା କରିବା ଲାଗି ଆମକୁ ନିଜ ମତଭେଦ ଦୂର କରି ଏକ ବୃହତ ଦୂରଦୃଷ୍ଟି ଅନ୍ତର୍ଗତ ସାଥୀ ହୋଇ କାମ କରିବାକୁ ହେବ । ଦ୍ୱିତୀୟ ଆବଶ୍ୟକତା ହେଉଛି ନିୟମ ଆଧାରିତ ଅନ୍ତର୍ଜାତୀୟ ବ୍ୟବସ୍ଥାର ପାଳନ କରିବା ପୂର୍ବାପେକ୍ଷା ଅଧିକ ଜରୁରୀ ହୋଇପଡ଼ିଛି । ବିଶେଷ କରି ଯେତେବେଳେ ଆମେ ଏପରି ଏକ ସମୟ ଦେଇ ଗତି କରୁଛୁ ଯେଉଁଠି ଆମ ଚାରିଆଡ଼େ ଏବଂ ହେଉଥିବା ପରିବର୍ତ୍ତନର ଅନିଶ୍ଚିତତାକୁ ଜନ୍ମ ଦେଇପାରେ , ସେତେବେଳେ ଅନ୍ତର୍ଜାତୀୟ ଆଇନ ଏବଂ ନିୟମକୁ ସଠିକ ଉତ୍ସାହର ସହ ପାଳନ କରିବା ଜରୁରୀ ଅଟେ । ତୃତୀୟ ଗୁରୁତ୍ୱପୂର୍ଣ୍ଣ ହେଉଛି ବିଶ୍ୱର ପ୍ରମୁଖ ରାଜନୈତିକ , ଆର୍ଥିକ ଏବଂ ସୁରକ୍ଷା ସମ୍ବନ୍ଧୀୟ ପ୍ରତିଷ୍ଠାନରେ ସୁଧାର ଆଣିବା ଅତ୍ୟନ୍ତ ଆବଶ୍ୟକ । ଏଥିରେ ସହଭାଗିତା ଏବଂ ଗଣତନ୍ତ୍ରକରଣକୁ ଆଜିର ପରିସ୍ଥିତି ଅନୁରୂପ ପ୍ରୋତ୍ସାହନ ଦିଆଯାଉ । ଚତୁର୍ଥ ଗୁରୁତ୍ୱପୂର୍ଣ୍ଣ କଥା ହେଉଛି ଆମକୁ ବିଶ୍ୱର ଆର୍ଥିକ ପ୍ରଗତିକୁ ଆହୁରି ତ୍ୱରାନ୍ୱିତ କରିବାକୁ ହେବ । ଏ ସମ୍ପର୍କରେ ବିଶ୍ୱରେ ଆର୍ଥିକ ଅଭିବୃଦ୍ଧି ଲାଗି ନିକଟରେ ଆସିଥିବା ସଂକେତ ଉତ୍ସାହଜନକ ଅଟେ । ପ୍ରଯୁକ୍ତି ଏବଂ ଡିଜିଟାଲ ଆନ୍ଦୋଳନ ଏପରି ନୂଆ ସମାଧାନର ସମ୍ଭାବନା ବଢ଼ାଇଥାଏ ଯାହାଦ୍ୱାରା ଆମେ ଦାରିଦ୍ର୍ୟ ଏବଂ ବେକାରୀ ଭଳି ପୁରୁଣା ସମସ୍ୟା ଏବଂ ଆହ୍ୱାନର ନୂଆ ଢଙ୍ଗରେ ମୁକାବିଲା କରିପାରିବ ।


    ଏପରି ପ୍ରୟାସରେ ଭାରତ ସବୁବେଳେ ସହାୟତାର ହାତ ଆଗକୁ ବଢ଼ାଇବ । ଆଜିଠାରୁ ନୁହେଁ , ନିଜ ସ୍ୱାଧୀନତା ସମୟରୁ ହିଁ ନୁହେଁ , ପୁରାତନ କାଳରୁ ଭାରତ ଆହ୍ୱାନର ମୁକାବିଲା କରିବାରେ ସମସ୍ତଙ୍କୁ ସହଯୋଗ କରିଆସିଛି । ଗତ ଶତାବ୍ଦୀରେ ଯେତେବେଳେ ସାରା ବିଶ୍ୱ ଦୁଇଟି ବିଶ୍ୱଯୁଦ୍ଧର ସଂକଟ ଦେଇ ଗତି କରିଥିଲା ସେତେବେଳେ ନିଜର କୌଣସି ବ୍ୟକ୍ତିଗତ ସ୍ୱାର୍ଥ ନଥାଇ ମଧ୍ୟ , କୌଣସି ଆର୍ଥିକ କିମ୍ବା ଭୌଗଳିକ ସ୍ୱାର୍ଥ ନଥାଇ ମଧ୍ୟ ଭାରତ ଶାନ୍ତି ଏବଂ ମାନବିକତାର ଉଚ୍ଚ ଆଦର୍ଶର ସୁରକ୍ଷା ଲାଗି ଛିଡ଼ା ହୋଇଥିଲା । ଦେଢ଼ ଲକ୍ଷରୁ ଅଧିକ ଭାରତୀୟ ସୈନିକ ନିଜ ଜୀବନ ଦେଇଥିଲେ । ଏହା ସେହି ଆଦର୍ଶ ଅଟେ ଯାହା ପାଇଁ ମିଳିତ ଜାତିସଂଘର ପ୍ରତିଷ୍ଠା ପରେ ଭାରତ ମିଳିତ ଜାତିସଂଘ ଶାନ୍ତି ପ୍ରକ୍ରିୟା ଅପରେସନରେ ସୈନିକମାନଙ୍କୁ ସବୁଠୁ ଅଧିକ ସଂଖ୍ୟାରେ ଯୋଗଦାନ ଦେଇଛି । ଏହା ସେହି ଆଦର୍ଶ ଅଟେ ଯାହାର ପ୍ରେରଣା ଏବଂ ଶକ୍ତି ଆମକୁ ସଂକଟ ଏବଂ ପ୍ରାକୃତିକ ବିପତ୍ତି ସମୟରେ ନିଜ ପଡ଼ୋଶୀ ଦେଶ ଏବଂ ମାନବ ମାତ୍ରକେ ସହାୟତା କରିବା ଲାଗି ଉତ୍ସାହିତ କରିଥାଏ । ନେପାଳରେ ଭୂକମ୍ପ ହେଉ , କିମ୍ବା ଆମର ଅନ୍ୟ ପଡ଼ୋଶୀ କିମ୍ବା ବନ୍ଧୁ ଦେଶରେ ବନ୍ୟା , ବାତ୍ୟା କିମ୍ବା ଅନ୍ୟ କୌଣସି ପ୍ରକୃତିକ ବିପର୍ଯ୍ୟୟ । ଭାରତ ପ୍ରଥମେ ଆଗେଇ ଆସି ସହାୟତା ପହଁଚାଇବାକୁ ନିଜ କର୍ତ୍ତବ୍ୟ ବୋଲି ଭାବିଥାଏ । ୟେମେନରେ ଯେତେବେଳେ ହିଂସାର ଦାବାନଳରେ ଭାରତ ନୁହେଁ ବିଶ୍ୱର ଅନ୍ୟ ଦେଶର ନାଗରିକମାନେ ବନ୍ଦୀ ହୋଇସାରିଥିଲେ ସେତେବେଳେ ଆମେ ନିଜ ସମ୍ବଳ ଜରିଆରେ ଭାରତୀୟଙ୍କୁ ନୁହେଁ , ଅନ୍ୟ ଦେଶର ପାଖାପାଖି 2 ହଜାର ନାଗରିକମାନଙ୍କୁ ମଧ୍ୟ ସେଠାରୁ ସୁରକ୍ଷିତ ବାହାରକୁ ବାହାର କରିପାରିଛୁ । ନିଜେ ଏକ ବିକାଶଶୀଳ ଦେଶ ହୋଇ ସୁଦ୍ଧା ଭାରତ ବିକାଶ ସହଯୋଗରେ , ଦକ୍ଷତା ବିକାଶରେ , ଆଗକୁ ଆସି ସହଯୋଗ କରିଆସିଛି । ଆଫ୍ରିକୀୟ ଦେଶ ହେଉ , କିମ୍ବା ଭାରତର ପଡ଼ୋଶୀ , କିମ୍ବା ଦକ୍ଷିଣ ପୂର୍ବ ଏସିଆର ଦେଶ ହେଉ , କିମ୍ବା ପ୍ରଶାନ୍ତ ମହାସାଗରୀୟ ଦେଶ , ସମସ୍ତଙ୍କ ସହିତ ଆମ ସହଯୋଗର ରୂପରେଖ ଏବଂ ଆମ ପ୍ରକଳ୍ପ ସେସବୁ ଦେଶର ପ୍ରାଥମିକତା ଏବଂ ଆବଶ୍ୟକତା ଉପରେ ଆଧାରିତ ହୋଇଥାଏ ।


    ବନ୍ଧୁଗଣ ,


    ଭାରତ କୌଣସି ରାଜନୈତିକ କିମ୍ବା ଭୌଗଳିକ ମହତ୍ୱାକାଂକ୍ଷା ରଖେ ନାହିଁ । ଆମେ କୌଣସି ଦେଶର ପ୍ରାକୃତିକ ସମ୍ବଳର ଶୋଷଣ କରିନଥାଉ ବରଂ ସେହି ଦେଶ ଲାଗି ତା ’ ସହିତ ମିଶି ତା ’ ର ବିକାଶ କରିଥାଉ । ଭାରତୀୟ ଭୂଭାଗରେ ହଜାର ହଜାର ବର୍ଷ ଧରି ବିବିଧତାର ସୌହାର୍ଦ୍ଦ୍ୟପୂର୍ଣ୍ଣ ସ୍ଥିତି ଓ ଅସ୍ତିତ୍ୱର ସିଧା ପ୍ରଭାବ ଏହା ଯେ ଆମେ ବହୁ-ସଂସ୍କୃତି ସଂସାରରେ ଏବଂ ବହୁ-ଧ୍ରୁବୀୟ ବିଶ୍ୱବ୍ୟବସ୍ଥାରେ ବିଶ୍ୱାସ ରଖିଥାଉ । ଭାରତ ଏହା ପ୍ରମାଣ କରିଛି ଯେ ଗଣତନ୍ତ୍ର , ବିବିଧତାର ସମ୍ମାନ , ସୌହାର୍ଦ୍ଦ୍ୟ ଏବଂ ସମନ୍ୱୟ , ସହଯୋଗ ଏବଂ ସମ୍ବାଦ ଦ୍ୱାରା ସମସ୍ତ ବିବାଦ ଏବଂ ଫାଟକୁ ଦୂର କରାଯାଇପାରିବ । ଶାନ୍ତି , ସ୍ଥିରତା ଏବଂ ବିକାଶ ଲାଗି ଏହା ଭାରତର ପରୀକ୍ଷିତ ଉପାୟ । ସେତିକି ନୁହେଁ , ଏକ ବିପରୀତ ଅସ୍ଥିରତା ଏବଂ ଅବିଶ୍ରାନ୍ତ ପରିବର୍ତ୍ତନର ସ୍ଥିତିରେ ଏକ ଅନୁମାନଯୋଗ୍ୟ , ସ୍ଥିର , ପାରଦର୍ଶୀ ଓ ବିକଶିତ ଭାରତ ଭଲ ଖବର ଆଣିବ ।


    ସୌହାର୍ଦ୍ଦ୍ୟପୂର୍ଣ୍ଣ ଭାବେ ରହୁଥିବା ବ୍ୟାପକ ବିବିଧତା ପରିପୂର୍ଣ୍ଣ ଭାରତ ସବୁବେଳେ ଏକତା ଏବଂ ସୌହାର୍ଦ୍ଦ୍ୟର ଶକ୍ତି ଭାବେ କାର୍ଯ୍ୟ କରିବ । କେବଳ ନିଜ ପାଇଁ ନୁହେଁ , ନିଜ ଦେଶ ପାଇଁ ନୁହେଁ ଭାରତୀୟ ମାନସ , ଭାରତୀୟ ବିଚାରକମାନେ , ଋଷି ମୁନିମାନେ ପ୍ରାଚୀନ କାଳରୁ ହିଁ - ସର୍ବେ ଭବନ୍ତୁ ସୁଖିନଃ ସର୍ବେ ସନ୍ତୁ ନିରାମୟା, ସର୍ବେ ଭଦ୍ରାଣୀ ପଶ୍ୟନ୍ତୁ , ମା କଶ୍ଚି ଦ ଦୁଖ ଭାଗ ଭବେତ – ( सर्वे भवन्तु सुखिनः सर्वे सन्तु निरामया, सर्वे भद्राणी पश्यंतु, माकश्चिद् दुख भाग भवेत् )


    ଅର୍ଥାତ ସମସ୍ତେ ପ୍ରସନ୍ନ ରୁହନ୍ତୁ , ସମସ୍ତେ ସୁସ୍ଥ ରୁହନ୍ତୁ , ସମସ୍ତଙ୍କ କଲ୍ୟାଣ ହେଉ ଏବଂ କେହି ଦୁଃଖ ଭୋଗ ନକରନ୍ତୁ -ଏହି ସ୍ୱପ୍ନ ଦେଖିଛି । ଏବଂ ଏହି ଆଦର୍ଶକୁ ପ୍ରାପ୍ତ କରିବା ଲାଗି , ଏହି ସ୍ୱପ୍ନକୁ ସାକାର କରିବା ଲାଗି ମାର୍ଗ ମଧ୍ୟ ଦେଖାଇଛି ।


    ସହନାଅଭବତୁ , ସହ ନୌ ଭୁନକ୍ତୁ ସହ ବୀର୍ଯ୍ୟ କରବାବହେ ।


    ତେଜସ୍ୱିନାଧୀତମସ୍ତୁ ମା ବିଦ୍ୱେଷାବହେ । ।


    ( सहनाऽवतु , सह नौ भुनक्तु सह वीर्यं करवावहे।


    तेजस्विनाधीतमस्तु मा विद्विषावहे। )


    ଏହି ହଜାର ହଜାର ବର୍ଷ ପୁରୁଣା ଭାରତୀୟ ପ୍ରାର୍ଥନାର ଅଭିପ୍ରାୟ ହେଉଛି ଯେ ଆମେ ସମସ୍ତେ ମିଶି କାମ କରିବା , ସମସ୍ତେ ମିଳିମିଶି ଚାଲିବା , ଆମର ପ୍ରତିଭା ଏକସଙ୍ଗେ ବିକଶିତ ହେବ ଏବଂ ଆମ ଭିତରେ କେବେ ବି ଦ୍ୱେଷ ରହିବ ନାହିଁ । ଗତ ଶତାବ୍ଦୀର ମହାନ ଭାରତୀୟ କବି ଏବଂ ନୋବେଲ ପୁରସ୍କାର ବିଜେତା ଗୁରୁଦେବ ରବୀନ୍ଦ୍ରନାଥ ଟାଗୋର ଏପରି ଏକ ସ୍ୱାଧୀନ ସ୍ୱର୍ଗର ପରିକଳ୍ପନା କରିଥିଲେ , “ ଯେଉଁଠି ସଂକୀର୍ଣ୍ଣ ଘରୋଇ ପ୍ରାଚୀର ଦ୍ୱାରା ବିଶ୍ୱ ଭାଗ ଭାଗ ହୋଇଯାଉନଥିବ ” । ଆସନ୍ତୁ ଆମେ ସମସ୍ତ ମିଶି ଏପରି ଏକ ସ୍ୱାଧୀନ ସ୍ୱର୍ଗ ନିର୍ମାଣ କରିବା ଯେଉଁଠି ସହଯୋଗ ଏବଂ ସମନ୍ୱୟ ଥିବ , ବିଭେଦ ଏବଂ ଫାଟ ନଥିବ । ଆସନ୍ତୁ ଆମେ ସମସ୍ତେ ସାଥୀ ହୋଇ ବିଶ୍ୱକୁ ଏହାର ଦୂରତ୍ୱ ଏବଂ ଅନାବଶ୍ୟକ ପାଚେରିରୁ ମୁକ୍ତି ଦେବା ।


    ବନ୍ଧୁଗଣ ,


    ଭାରତ ଏବଂ ଭାରତୀୟମାନେ ସାରା ବିଶ୍ୱକୁ ଏକ ପରିବାର ବୋଲି ଗ୍ରହଣ କରିଛନ୍ତି । ବିଭିନ୍ନ ଦେଶରେ 30 ନିୟୁତ ଭାରତୀୟ ବଂଶୋଦ୍ଭବ ରହୁଛନ୍ତି । ଯେତେବେଳେ ସାରା ବିଶ୍ୱକୁ ଆମେ ନିଜ ପରିବାର ବୋଲି ମାନିଛୁ , ତା ’ ହେଲେ ବିଶ୍ୱ ଲାଗି ମଧ୍ୟ ଆମେ ଭାରତୀୟ ସେମାନଙ୍କ ପରିବାର ଅଟୁ । ମୁଁ ଆପଣମାନଙ୍କୁ ସମସ୍ତଙ୍କୁ ଆହ୍ୱାନ କରୁଛି ଯେ ଯଦି ଆପଣ ସମ୍ପତ୍ତି ସହିତ ମଙ୍ଗଳ ଚାହୁଁଛନ୍ତି , ତା ’ ହେଲେ ଭାରତରେ କାମ କରନ୍ତୁ । ଯଦି ଆପଣ ସ୍ୱାସ୍ଥ୍ୟ ସହିତ ଜୀବନର ସାମଗ୍ରୀକତା ଚାହୁଁଛନ୍ତି ତା ’ ହେଲେ ଭାରତକୁ ଆସନ୍ତୁ । ଯଦି ଆପଣ ସମୃଦ୍ଧି ସହିତ ଶାନ୍ତି ଚାହୁଁଛନ୍ତି ତା ’ ହେଲେ ଭାରତରେ ରହନ୍ତୁ । ଆପଣ ଭାରତ ଆସନ୍ତୁ , ଭାରତରେ ସବୁବେଳେ ଆପଣଙ୍କୁ ସ୍ୱାଗତ କରାଯିବ । ଆପଣମାନଙ୍କ ସହିତ କଥା ହେବାର ବହୁମୂଲ୍ୟ ସୁଯୋଗ ପ୍ରଦାନ କରିବା ଲାଗି , ବିଶ୍ୱ ଅର୍ଥନୈତିକ ଫୋରମକୁ , ଶ୍ରୀ କ୍ଲସ ସ୍କ୍ୱାବଙ୍କୁ ଏବଂ ଆପଣମାନଙ୍କୁ ସମସ୍ତଙ୍କୁ ମୁଁ ହୃଦୟରୁ ଅନେକ-ଅନେକ ଧନ୍ୟବାଦ ଜଣାଉଛି ।


    **********

    
    
    (Release ID: 1517903) Visitor Counter : 2