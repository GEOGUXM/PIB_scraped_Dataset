      ସଂସଦୀୟ ବ୍ୟାପାର ମନ୍ତ୍ରଣାଳୟ

      ନୂଆଦିଲ୍ଲୀରେ ପ୍ରଥମ ପ୍ରବାସୀ ସାଂସଦ ସମ୍ମିଳନୀ
      Posted On: 09 JAN 2018 7:48PM by PIB Bhubaneshwar


    ନୂଆଦିଲ୍ଲୀରେ ଆଜି ପ୍ରଥମ ପ୍ରବାସୀ ସାଂସଦ ସମ୍ମିଳନୀକୁ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ଉଦଘାଟନ କରିଛନ୍ତି । ସମ୍ମିଳନୀରେ ପ୍ରତିନିଧିମାନଙ୍କୁ ସ୍ୱାଗତ ଜଣାଇ ସେ କହିଥିଲେ , ଶହ ଶହ ବର୍ଷ ଧରି ଅନେକ ଲୋକ ଭାରତ ଛାଡ଼ି ବିଦେଶକୁ ଯାଇଛନ୍ତି , କିନ୍ତୁ ଏବେ ବି ସେମାନଙ୍କ ମନ ଓ ହୃଦୟରେ ଭାରତ ରହିଛି । ପ୍ରଧାନମନ୍ତ୍ରୀ କହିଥିଲେ ଯେ , ପ୍ରବାସୀ ଭାରତୀୟମାନେ ଦେଶର ସ୍ଥାୟୀ ରାଷ୍ଟ୍ରଦୂତ ଏବଂ ବିକାଶରେ ସହଯୋଗୀ । ନୀତି ଆୟୋଗ ଦ୍ୱାରା 2020 ପାଇଁ ପ୍ରସ୍ତୁତ ହୋଇଥିବା ‘ ଆକ୍ସନ ଆଜେଣ୍ଡା ’ ରେ ସେମାନଙ୍କର ଗୁରୁତ୍ୱପୂର୍ଣ୍ଣ ଭୂମିକା ରହିଛି ।


    ସମ୍ମିଳନୀର ଦ୍ୱିତୀୟ ପର୍ଯ୍ୟାୟରେ ‘ ରିସର୍ଜେଣ୍ଟ ଇଣ୍ଡିଆ - ରୋଲ୍ ଅଫ୍ ପିଆଇଓ ପାର୍ଲିଆମେଣ୍ଟାରିଆନ୍ ’ ଶୀର୍ଷକ ଆଲୋଚନା କାଳରେ ଉଦବୋଧନ ଦେଇ କେନ୍ଦ୍ର ସଂସଦୀୟ ବ୍ୟାପାର , ରସାୟନ ଏବଂ ସାର ମନ୍ତ୍ରୀ ଅନନ୍ତ କୁମାର ଏଭଳି ସ୍ମରଣୀୟ ମୁହୂର୍ତ୍ତରେ ଉପସ୍ଥିତ ଥିବାରୁ ସନ୍ତୋଷ ପ୍ରକାଶ କରିବା ସହ ସମସ୍ତ ପ୍ରତିନିଧିଙ୍କୁ ସ୍ୱାଗତ କରିଥିଲେ ।


    ପ୍ରବାସୀ ସାଂସଦଙ୍କ ଏଭଳି ସମ୍ମିଳନୀ ଆୟୋଜନ କରିପାରିଥିବାରୁ ବୈଦେଶିକ ମନ୍ତ୍ରୀ ସୁଷମା ସ୍ୱରାଜଙ୍କୁ ଶ୍ରୀ ଅନନ୍ତ କୁମାର ଅଭିବାଦନ ଜଣାଇଥିଲେ । ପରସ୍ପରକୁ ସଂସଦୀୟ ଅଭିଜ୍ଞତାରେ ସମୃଦ୍ଧ କରିବା ପାଇଁ ବିଶ୍ୱର 20ଟି ଗଣତନ୍ତ୍ରରୁ ପ୍ରତିନିଧିମାନେ ଏହି ସମ୍ମିଳନୀରେ ଯୋଗ ଦେଇଛନ୍ତି , ଯାହାକୁକି ସାଂସଦଙ୍କ ଇନ୍ଦ୍ରଧନୁ କହିଲେ ଅତ୍ୟୁକ୍ତି ହେବନି ।


    ଶ୍ରୀ ଅନନ୍ତକୁମାର କହିଥିଲେ ଯେ , ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ପ୍ରଭାବୀ ନେତୃତ୍ୱ ଯୋଗୁ ଭାରତ ଓ ଭାରତୀୟମାନେ ବିଶ୍ୱବ୍ୟାପୀ ବେଶ ପରିଚିତି ଏବଂ ଲୋକପ୍ରିୟତା ପାଇପାରିଛନ୍ତି । ବିଭିନ୍ନ ଦେଶ ଗସ୍ତ ବେଳେ ପ୍ରଧାନମନ୍ତ୍ରୀ ଶ୍ରୀ ମୋଦୀଙ୍କୁ ଯେଉଁ ସମ୍ବର୍ଦ୍ଧନା ମିଳୁଛି ତାହା କେବେ ପୂର୍ବରୁ ଦେଖା ଯାଇ ନଥିଲା । ପ୍ରବାସୀ ସାଂସଦମାନଙ୍କ ସହ ସମ୍ପର୍କକୁ ଅଧିକ ସୁଦୃଢ଼ କରିବାକୁ ଏହି ସମ୍ମିଳନୀ ଏକ ସୁଯୋଗ ଆଣି ଦେଇଛି ବୋଲି ସେ କହିଥିଲେ ।


    ବିଶ୍ୱର ବିଭିନ୍ନ ଦେଶରେ ପ୍ରବାସୀ ସାଂସଦମାନଙ୍କ ଅବଦାନକୁ ଉଲ୍ଲେଖ କରି ଶ୍ରୀ ଅନନ୍ତ କୁମାର କହିଥିଲେ , ଯେଉଁ ଦେଶରେ ପ୍ରବାସୀ ଭାରତୀୟମାନେ ରହୁଛନ୍ତି , ସେମାନେ ସେ ଦେଶର ଆର୍ଥିକ ଓ ସାମାଜିକ ଅଭିବୃଦ୍ଧିରେ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରୁଛନ୍ତି । ସେସବୁ ଦେଶରେ ଭାରତର ହିନ୍ଦୀ , ଭୋଜପୁରୀ ଭଳି ଭାଷା , ରାମାୟଣ ଭଳି ମହାକାବ୍ୟ ଏବଂ ଭାରତର ପାରମ୍ପରିକ ଖାଦ୍ୟ ତିଷ୍ଠି ରହିବା ସହ ଲୋକପ୍ରିୟ ମଧ୍ୟ ହୋଇପାରିଛି । ବିଦେଶରେ ନିଜ ପରମ୍ପରା ଓ ପ୍ରଥାକୁ ବଞ୍ଚାଇ ରଖିବାକୁ ପ୍ରବାସୀ ଭାରତୀୟଙ୍କ ଅନ୍ତରର ଉଦ୍ୟମ ଯୋଗୁ ଏହା ସମ୍ଭବ ହୋଇପାରିଛି । ସମ୍ମିଳନୀରେ ଉପସ୍ଥିତ ସମସ୍ତ ପ୍ରତିନିଧି ଏକ ସମ୍ପ୍ରସାରିତ ପରିବାରର ସଦସ୍ୟ ଏବଂ ଇତିହାସ , ଭାବଗତ ଓ ସାଂସ୍କୃତିକ ବନ୍ଧନରେ ସମସ୍ତେ ବନ୍ଧା ବୋଲି ମନ୍ତ୍ରୀ କହିଥିଲେ ।


    ସମ୍ମିଳନୀକୁ ଶ୍ରୀ ଅନନ୍ତ କୁମାର ଏକ ମିନି ବିଶ୍ୱ ସଂସଦ ଭାବେ ଅଭିହିତ କରିଥିଲେ । ଏଭଳି ଏକ ସମ୍ମିଳନୀ ଆୟୋଜନ କରିଥିବାରୁ ସେ ବିଦେଶ ମନ୍ତ୍ରୀ ସୁଷମା ସ୍ୱରାଜଙ୍କୁ ଅଭିନନ୍ଦନ ଜଣାଇଥିଲେ । ସେ କହିଥିଲେ , ବିଭିନ୍ନ ଦେଶରେ ରାଜନୀତି ଓ ପ୍ରଶାସନରେ ପ୍ରବାସୀ ଭାରତୀୟ ମାନେ ବେଶ୍ ସଫଳତା ହାସଲ କରିଛନ୍ତି , ଏପରିକି ରାଷ୍ଟ୍ରମୁଖ୍ୟ ହୋଇପାରିଛନ୍ତି , ଯାହାକି 125 କୋଟି ଭାରତୀୟଙ୍କ ପାଇଁ ଗର୍ବର ବିଷୟ ।


    ମାତୃଭୂମିର ବିକାଶରେ ସହଭାଗୀ ହେବାକୁ ପ୍ରତିନିଧିମାନଙ୍କୁ ମନ୍ତ୍ରୀ ଆହ୍ୱାନ ଜଣାଇଥିଲେ । ଭାରତ ସରକାରଙ୍କ ଫ୍ଲାଗସିପ୍ ଯୋଜନା ସ୍କିଲ୍ ଇଣ୍ଡିଆ , ଷ୍ଟାର୍ଟ ଅପ୍ ଇଣ୍ଡିଆ , ଷ୍ଟାଣ୍ଡ ଅପ୍ ଇଣ୍ଡିଆ , ମେକ୍ ଇନ୍ ଇଣ୍ଡିଆ ଆଦିରେ ଅଂଶୀଦାର ହୋଇ ପ୍ରବାସୀ ଭାରତୀୟଙ୍କ ପାଇଁ ଦେଶର ବିକାଶପଥର ସାଥୀ ହେବାର ବଡ଼ ସୁଯୋଗ ଅଛି ବୋଲି ଶ୍ରୀ ଅନନ୍ତକୁମାର କହିଥିଲେ ।


    ସମ୍ମିଳନୀରେ ବରିଷ୍ଠ ପ୍ରବାସୀ ସାଂସଦମାନେ ସେମାନଙ୍କ ଅଭିଜ୍ଞତା ବର୍ଣ୍ଣନା କରିବା ସହ ଆଜି ବି କିଭଳି ସେମାନଙ୍କ ଭିତ୍ତି କିଭଳି ଭାରତର ଶାନ୍ତି ଓ ସୌହାର୍ଦ୍ଦ୍ୟ ନୀତି , ଯାହାକି ପୂର୍ବପୁରୁଷଙ୍କ ଠାରୁ ମିଳିଛି ତାହା ସହ ଯୋଡ଼ି ହୋଇ ରହିଛି କହିଥିଲେ । ଲୋକସଭାର ଉପ - ବାଚସ୍ପତି ଏମ୍ . ଥମ୍ବିଦୁରାଇ ଏବଂ ବୈଦେଶିକ ବ୍ୟାପାର ସଚିବ ଡି . କେ . ମୁଲ୍ଲେ ସମ୍ମିଳନୀରେ ସେମାନଙ୍କ ମତ ରଖିଥିଲେ ।


    *************

    
    
    (Release ID: 1516459) Visitor Counter : 4