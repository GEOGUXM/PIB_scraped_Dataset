      ଅର୍ଥ ମନ୍ତ୍ରଣାଳୟ

      • ଅର୍ଥମନ୍ତ୍ରୀଙ୍କ ଦ୍ୱାରା ସଂସଦରେ ଅର୍ଥନୈତିକ ସର୍ବେକ୍ଷଣ ରିପୋର୍ଟ 2017-18 ଉପସ୍ଥାପିତ
      • ବାସ୍ତବିକ ଜିଡିପି ଅଭିବୃଦ୍ଧି ହାର 2017-18 ଆର୍ଥିକ ବର୍ଷରେ 6.75 ପ୍ରତିଶତ ରହିବାର ପୂର୍ବାନୁମାନ
      • 2018-19 ଆର୍ଥିକ ବର୍ଷରେ ଅଭିବୃଦ୍ଧି ହାର 7 ରୁ 7.5 ପ୍ରତିଶତ ରହିବ
      • ମଧ୍ୟମ ଅବଧି ଲକ୍ଷ୍ୟ କ୍ଷେତ୍ର ଭାବେ ନିଯୁକ୍ତି, ଶିକ୍ଷା ଏବଂ କୃଷି ଉପରେ ଦିଆଯିବ ଗୁରୁତ୍ୱାରୋପ: ସର୍ଭେ
      Posted On: 29 JAN 2018 4:48PM by PIB Bhubaneshwar


    କେନ୍ଦ୍ର ଅର୍ଥ ଏବଂ କର୍ପୋରେଟ ବ୍ୟାପାର ମନ୍ତ୍ରୀ ଶ୍ରୀ ଅରୁଣ ଜେଟଲୀ ଆଜି ସଂସଦରେ ଆର୍ଥିକ ସର୍ବେକ୍ଷଣ ରିପୋର୍ଟ 2017-18 ଉପସ୍ଥାପନ କରିଛନ୍ତି । ଗତ ବର୍ଷ ନିଆଯାଇଥିବା ବିଭିନ୍ନ ପ୍ରମୁଖ ସଂସ୍କାରମୂଳକ ପଦକ୍ଷେପ କାରଣରୁ ଚଳିତ ଆର୍ଥିକ ବର୍ଷରେ ଭାରତ ବିଶ୍ୱର ସବୁଠୁ ଦ୍ରୁତ ଗତିରେ ଅଭିବୃଦ୍ଧି ହାସଲ କରୁଥିବା ପ୍ରମୁଖ ଅର୍ଥବ୍ୟବସ୍ଥା ଭାବେ ପୁନଃପ୍ରତିଷ୍ଠା ଲାଭ କରିବ । ଏହାର ଉଲ୍ଲେଖ ଆର୍ଥିକ ସର୍ବେକ୍ଷଣ ରିପୋର୍ଟ 2017-18ରେ କରାଯାଇଛି । ସର୍ବେକ୍ଷଣରେ ଏହା ଉଲ୍ଲେଖ କରାଯାଇଛି ଯେ 2017-18 ବର୍ଷରେ ନିଆଯାଇଥିବା ସଂସ୍କାରମୂଳକ ପଦକ୍ଷେପ କାରଣରୁ 2018-19ରେ ଅର୍ଥବ୍ୟବସ୍ଥା ଅଧିକ ସୁଦୃଢ଼ ହୋଇପାରିବ ।


    ସର୍ବେକ୍ଷଣରେ ଏହା ମଧ୍ୟ ଉଲ୍ଲେଖ କରାଯାଇଛି ଯେ 1 ଜୁଲାଇ 2017ରେ ଆରମ୍ଭ ହୋଇଥିବା ଯୁଗାନ୍ତକାରୀ ବସ୍ତୁ ଏବଂ ସେବା କର (ଜିଏସଟି) ସଂସ୍କାର କାରଣରୁ , ନିଉ ଇଣ୍ଡିଆ ବ୍ୟାଙ୍କରପ୍ସି କୋଡ ଅନ୍ତର୍ଗତ ଆର୍ଥିକ ଚାପର ସମ୍ମୁଖୀନ ହେଉଥିବା ପ୍ରମୁଖ କମ୍ପାନୀଗୁଡ଼ିକୁ ସମାଧାନ ଲାଗି ପଠାଇ , ଦୀର୍ଘ ସମୟରୁ ଚାଲିଆସିଥିବା ଟ୍ୱିନ ବାଲାନ୍ସ ସିଟ (ଟିବିଏସ)ର ସମାଧାନ କରି , ରାଷ୍ଟ୍ରାୟତ୍ତ ବ୍ୟାଙ୍କର ସୁଦୃଢ଼ୀକରଣ ନିମନ୍ତେ ଏକ ପ୍ରମୁଖ ପୁନଃପୁଞ୍ଜୀକରଣ ପ୍ୟାକେଜକୁ ଲାଗୁ କରି , ଏଫଡିଆକୁ ଆହୁରି ଅଧିକ ଉଦାରୀକରଣ କରି ତଥା ଗ୍ଲୋବାଲ ରିକଭରୀରୁ ରପ୍ତାନିକୁ ବଢ଼ାଇ ବର୍ଷର ଦ୍ୱିତୀୟ ଛମାସରେ ଅର୍ଥବ୍ୟବସ୍ଥାରେ ଅଭିବୃଦ୍ଧି ଆସିଥିଲା ଏବଂ ଚଳିତ ବର୍ଷ ଜିଡିପି ହାର 6.75 ପ୍ରତିଶତ ହାସଲ କରାଯାଇପାରିବ । ସର୍ବେକ୍ଷଣରେ ଏହା ମଧ୍ୟ ଦର୍ଶାଯାଇଛି ଯେ ତ୍ରୟମାସିକ ପୂର୍ବାନୁମାନ , ଶିଳ୍ପ କ୍ଷେତ୍ରର ନେତୃତ୍ୱରେ 2017-18ର ଦ୍ୱିତୀୟ ତ୍ରୟମାସିକରେ ଜିଡିପି ଅଭିବୃଦ୍ଧି ହାରରେ ହ୍ରାସ ପ୍ରବୃତିରେ ସୁଧାର ଆସିପାରିଛି । ସ୍ଥାୟୀ ପ୍ରାଥମିକ ମୂଲ୍ୟ ଉପରେ ଗ୍ରସ ଭେଲ୍ୟୁ ଏଡେଡ (ଜିଭିଏ)ରେ 2016-17ରେ 6.6 ପ୍ରତିଶତ ତୁଳନାରେ 2017-18ରେ 6.1 ପ୍ରତିଶତ ହାରରେ ବୃଦ୍ଧି ହେବାର ଆଶା କରାଯାଉଛି । ଏହପରି 2017-18ରେ କୃଷି , ଉଦ୍ୟୋଗ ଏବଂ ସେବା କ୍ଷେତ୍ରରେ ଯଥାକ୍ରମେ 2.1 ପ୍ରତିଶତ , 4.4 ପ୍ରତିଶତ ଏବଂ 8.3 ପ୍ରତିଶତ ହାରରେ ବୃଦ୍ଧି ହେବାର ଆଶା କରାଯାଉଛି । ସର୍ବେକ୍ଷଣରେ ଏହା ମଧ୍ୟ କୁହାଯାଇଛି ଯେ ଦୁଇ ବର୍ଷ ପର୍ଯ୍ୟନ୍ତ ନକାରାତ୍ମକ ସ୍ତରରେ ରହିବା ସତ୍ୱେ , 2016-17 ଆର୍ଥିକ ବର୍ଷରେ ରପ୍ତାନିରେ ବୃଦ୍ଧି ସକାରାତ୍ମକ ସ୍ତରକୁ ଚାଲିଆସିଥିଲା ଏବଂ 2017-18ରେ ଏଥିରେ ଦ୍ରୁତ ଅଭିବୃଦ୍ଧି ହେବାର ଅନୁମାନ କରାଯାଇଥିଲା । ତେବେ ଆମଦାନୀରେ କେତେକ ପ୍ରତ୍ୟାଶିତ ବୃଦ୍ଧି ସତ୍ୱେ , ବସ୍ତୁ ଏବଂ ସେବାର ଶୁଦ୍ଧ ରପ୍ତାନିରେ 2017-18ରେ ହ୍ରାସ ଆସିବାର ସମ୍ଭାବନା ରହିଛି । ସେହିପରି ଚମତ୍କାର ଆର୍ଥିକ ଅଭିବୃଦ୍ଧି ସତ୍ୱେ ଜିଡିପିର ଅନୁପାତ ରୂପରେ ସଂଚୟ ଏବଂ ନିବେଶରେ ସାମାନ୍ୟ ହ୍ରାସ ଘଟିଛି । ନିବେଶ ଦରରେ ବୃହତ ହ୍ରାସ 2013-14ରେ ଆସିଥିଲା , ତେବେ 2015-16ରେ ମଧ୍ୟରେ ହ୍ରାସ ଦେଖାଦେଇଥିଲା । ଏହାର ଅନ୍ତର୍ଗତ ହାଉସହୋଲ୍ଡ କ୍ଷେତ୍ରରେ ହ୍ରାସ ଆସିଥିଲା । ତେବେ ଘରୋଇ କର୍ପୋରେଟ କ୍ଷେତ୍ରରେ ବୃଦ୍ଧି ଆସିଥିଲା ।


    ସର୍ବେକ୍ଷଣରେ ଏହା ମଧ୍ୟ କୁହାଯାଇଛି ଯେ ଭାରତକୁ ବିଶ୍ୱରେ ସବୁଠୁ ଭଲ ପ୍ରଦର୍ଶନକାରୀ ଅର୍ଥବ୍ୟବସ୍ଥା ଭାବେ ବିବେଚନା କରାଯାଇପାରେ , କାରଣ ତିନି ବର୍ଷ ଅବଧି ସମୟରେ ହାରାହାର ବିକାଶ ହାର ବିଶ୍ୱ ବିକାଶ ହାର ତୁଳନାରେ ପ୍ରାୟ 4 ପ୍ରତିଶତ ଅଧିକ ଅଟେ ଏବଂ ଉଦୀୟମାନ ବଜାର ଏବଂ ବିକାଶଶୀଳ ଅର୍ଥବ୍ୟବସ୍ଥା ତୁଳନାରେ ପାଖାପାଖୀ 3 ପ୍ରତିଶତ ଅଧିକ ଅଟେ । ସର୍ବେକ୍ଷଣରେ ଏହା ମଧ୍ୟ ଦର୍ଶାଯାଇଛି ଯେ 2014-15ରୁ 2017-18ର ଅବଧିରେ ଜିଡିପି ଅଭିବୃଦ୍ଧି ହାର ହାରାହାରୀ 7.3 ପ୍ରତିଶତ ରହିଛି , ଯାହାକି ବିଶ୍ୱର ପ୍ରମୁଖ ଅର୍ଥବ୍ୟବସ୍ଥା ତୁଳନାରେ ସର୍ବାଧିକ । ନିମ୍ନ ମୁଦ୍ରାସ୍ଫିତୀ , ଉନ୍ନତ କରେଂଟ ଏକାଉଂଟ ବାଲାନ୍ସ ତଥା ଜିଡିପି ଅନୁପାତର ତୁଳନାରେ ଆର୍ଥିକ ନିଅଂଟରେ ଉଲ୍ଲେଖନୀୟ ହ୍ରାସ କାରଣରୁ ଏହି ବିକାଶ ହାର ହାସଲ କରାଯାଇପାରିଛି । ଏହା ଏକ ଉଲ୍ଲେଖନୀୟ ଅଭିବୃଦ୍ଧି । ତେବେ କେତେକ ଦେଶରେ ବୃଦ୍ଧି ପାଉଥିବା ସଂରକ୍ଷଣବାଦର ପ୍ରବୃତି ବିଷୟରେ ଚିନ୍ତା ପ୍ରକଟ କରାଯାଇଥିଲା , କିନ୍ତୁ ଏହା ଦେଖିବାକୁ ଅଛି ଯେ ଏହି ସ୍ଥିତି କିଭଳି ରହିବ । ଆଗାମୀ ବର୍ଷରେ କେତେକ ଉପାଦାନ , ଯେପରିକି ଅନ୍ତର୍ଜାତୀୟ ବଜାରରେ ଅଶୋଧିତ ତୈଳ ଦରରେ ବୃଦ୍ଧି ହେବାର ସମ୍ଭାବନା କାରଣରୁ ଜିଡିପି ଅଭିବୃଦ୍ଧି ହାର ଉପରେ ପ୍ରତିକୂଳ ପ୍ରଭାବ ପଡ଼ିପାରେ । ତଥାପି 2018 ବିଶ୍ୱ ଅଭିବୃଦ୍ଧି ହାରରେ ସାଧାରଣ ସୁଧାର ଆସିବାର ସମ୍ଭବନା ସହିତ ଜିଏସଟିରେ ବୃଦ୍ଧି ପାଉଥିବା ସ୍ଥାୟିତ୍ୱ , ନିବେଶ ସ୍ତରରେ ସାମ୍ଭାବ୍ୟ ରିକଭରୀ ତଥା ଅନ୍ୟ ପ୍ରସଙ୍ଗ ସହିତ ଜାରି ରହିଥିବା ଢାଂଚାଗତ ସଂସ୍କାର ଦ୍ୱାରା ଉଚ୍ଚ ଅଭିବୃଦ୍ଧି ହାର ହାସଲ କରାଯିବାର ସମ୍ଭାବନା ରହିଛି । ସାମଗ୍ରୀକ ଭାବେ ଦେଶର ଅର୍ଥବ୍ୟବସ୍ଥାର ପ୍ରଦର୍ଶନରେ 2018-19 ଆର୍ଥିକ ବର୍ଷରେ ସୁଧାର ଆସିବ ବୋଲି ଅନୁମାନ କରାଯାଉଛି ।


    ସର୍ବେକ୍ଷଣର ଏହା ମଧ୍ୟ ଦର୍ଶାଯାଇଛି ଯେ ଉଦୀୟମାନ ସ୍ଥୂଳ ଅର୍ଥନୈତିକ ଚିନ୍ତାଗୁଡ଼ିକ ପ୍ରସଙ୍ଗରେ ଆଗାମୀ ବର୍ଷରେ ନୀତିଗତ ଅନୁଧ୍ୟାନର ଆବଶ୍ୟକତା ରହିଛି , ବିଶେଷ କରି ଯେତେବେଳେ ଅନ୍ତର୍ଜାତୀୟ ତୈଳ ଦର ଉଚ୍ଚସ୍ତରରେ ରହିବ କିମ୍ବା ଉଚ୍ଚସ୍ତରରେ ଷ୍ଟକ ମୂଲ୍ୟରେ ଦ୍ରୁତ ହ୍ରାସ ଆସିବ , ଏହାର ପରିଣାମସ୍ୱରୂପ ପୁଞ୍ଜି ପ୍ରଭାବରେ ଏକ ଅଚାନକ ‘ ଧିମା ’ ହୋଇପାରେ । ତେବେ ପରବର୍ତ୍ତୀ ଆର୍ଥିକ ବର୍ଷ ଲାଗି ପରିପୂର୍ଣ୍ଣ ଏଜେଣ୍ଡା ରହିଛି : ଜିଏସଟିରେ ସ୍ଥାୟୀତ୍ୱ ଆଣିବା , ଟିବିଏସ କାର୍ଯ୍ୟ ସମ୍ପୂର୍ଣ୍ଣ କରିବା , ଏଆର ଇଣ୍ଡିଆର ଘରୋଇ କରଣ ତଥା ସ୍ଥୂଳ ଅର୍ଥନୈତିକ ସ୍ଥିରତାର ବିପଦର ସମାଧାନ କରିବା । ଦୀର୍ଘ ସମୟ ଧରି ଚାଲିଆସୁଥିବା ‘ ଏକଜିଟ ’ ସମସ୍ୟାରୁ ମୁକ୍ତ ପାଇବା ଲାଗି ଟିବିଏସ କାର୍ଯ୍ୟ ଉଲ୍ଲେଖନୀୟ । ଏଥିରେ କ୍ଷତି ସହୁଥିବା ବ୍ୟାଙ୍କଗୁଡ଼ିକର ସମସ୍ୟା ସମାଧାନ ଲାଗି ଏବଂ ଘରୋଇ କ୍ଷେତ୍ରରେ ବୃଦ୍ଧି ପାଉଥିବା ପ୍ରତିଦ୍ୱନ୍ଦ୍ୱିତା ଲାଗି ଜରୁରୀ ସଂସ୍କାରର ଆବଶ୍ୟକତା ରହିଛି । ଜିଏସଟି ପରିଷଦ ଅନ୍ୟ କେତେଗୁଡ଼ିଏ ନୀତିଗତ ସଂସ୍କାର ଲାଗୁ କରିବା ଲାଗି କୋ ଅପରେଟିଭ ଫେଡେରାଲିଜମର ଏକ ମଡେଲ ‘ ଟେକ୍ନୋଲଜି ’ ପ୍ରଦାନ କରିଛନ୍ତି । ମଧ୍ୟମ ଅବଧିର ନୀତିରେ ତିନୋଟି କ୍ଷେତ୍ର ପ୍ରତି ଧ୍ୟାନ ଦିଆଯିବ : ରୋଜଗାର , ଯୁବକମାନଙ୍କୁ ଆଗକୁ ବଢ଼ାଇବା ଲାଗି ଶ୍ରମଶକ୍ତି , ବିଶେଷ କରି ମହିଳାମାନଙ୍କ ପାଇଁ ଉତ୍ତମ ଚାକିରି ସନ୍ଧାନ , ଶିକ୍ଷା: ଏକ ଶିକ୍ଷିତ ଏବଂ ଉନ୍ନତ ଶ୍ରମଶକ୍ତିର ସୃଷ୍ଟି , କୃଷି : ଅନୁକୁଳର ସୁଦୃଢ଼ୀକରଣ କରି ଫାର୍ମର ଉତ୍ପାଦକତା ବଢ଼ାଇବା । ସବୁଠୁ ଅଧିକ ଗୁରୁତ୍ୱପୂର୍ଣ୍ଣ ଏହା ଯେ ଭାରତକୁ ବାସ୍ତବିକ ଭାବେ ଦୁଇଟି ସ୍ଥାୟୀ ପ୍ରସଙ୍ଗ-ଘରୋଇ ନିବେଶ ଏବଂ ରପ୍ତାନିର ଆଧାରରେ ତ୍ୱରିତ ଆର୍ଥିକ ବିକାଶ ଲାଗି ଜଳବାୟୁରେ ସୁଧାରଣ ଆଣିବା ଉପରେ ନିରନ୍ତର ପ୍ରୟାସ କରାଯିବା ଉଚିତ ।


    **********


    

    
    (Release ID: 1519310) Visitor Counter : 1