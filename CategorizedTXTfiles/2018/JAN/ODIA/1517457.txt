      ଅର୍ଥ ମନ୍ତ୍ରଣାଳୟ

      ଏନଆଇଆଇଏଫର ପ୍ରଥମ ପୁଞ୍ଜିନିବେଶ
      • ବନ୍ଦର, ପରିବହନ, ଲଜିଷ୍ଟିକ୍ସ କ୍ଷେତ୍ରରେ ନିବେଶ ପ୍ଲାଟଫର୍ମ ନିର୍ମାଣ ପାଇଁ ଏନଆଇଆଇଫ ଓ ଡିପି ୱାର୍ଲ୍ଡ ମଧ୍ୟରେ ଭାଗିଦାରୀ
      • ବିଦେଶୀ ପୁଞ୍ଜି ନିବେଶ ଆକୃଷ୍ଟ କରିବା ଲାଗି ବୃହତ ପ୍ଲାଟଫର୍ମ ହେବ ଏନଆଇଆଇଏଫ
      Posted On: 22 JAN 2018 7:53PM by PIB Bhubaneshwar


    ଭାରତ ସରକାରଙ୍କ ପାଇଁ ଖୁସି ଖବର । ଜାତୀୟ ଅର୍ଥ ବିନିଯୋଗ ଏବଂ ଭିତ୍ତିଭୂମି ପାଣ୍ଠି (ଏନଆଇଆଇଏଫ) ଆଜି ନିଜର ପ୍ରଥମ ନିବେଶ କରିଛି । ଭାରତରେ ବନ୍ଦର , ଟର୍ମିନାଲ୍ସ , ପରିବହନ ଏବଂ ଲଜିଷ୍ଟିକ୍ସ ବ୍ୟବସାୟରେ ନିବେଶ ପ୍ଲାଟଫର୍ମ ନିର୍ମାଣ ପାଇଁ ଡିପି ୱାର୍ଲ୍ଡ ସହ ଏନଆଇଆଇଏଫ ଭାଗୀଦାରୀ କରିଛି । ବନ୍ଦର କ୍ଷେତ୍ରରେ ରହିଥିବା ସମ୍ଭାବନାରେ ଏହି ପ୍ଲାଟଫର୍ମ ନିବେଶ କରିବ । କେବଳ ସାମୁଦ୍ରିକ ବନ୍ଦର ନୁହେଁ ନଦୀ ବନ୍ଦର ଏବଂ ପରିବହନ , ଫ୍ରେଟ କରିଡର୍ସ , ବନ୍ଦର ଆଧାରିତ ସ୍ୱତନ୍ତ୍ର ଅର୍ଥନୈତିକ ଅଂଚଳ , ଅନ୍ତର୍ଦେଶୀୟ କଂଟେନର ଟର୍ମିନାଲ୍ସ ଏବଂ ଶୀତଳ ଭଣ୍ଡାର ସମେତ ଲିଜିଷ୍ଟିକ୍ସ ଭିତ୍ତିଭୂମିରେ ମଧ୍ୟ ଏହି ପ୍ଲାଟଫର୍ମ ଜରିଆରେ ନିବେଶ କରାଯିବ ।


    ଏନଆଇଆଇଏଫର ପ୍ରଥମ ପାଣ୍ଠି ଅକ୍ଟୋବର , 2017ରେ ଯୋଗାଡ଼ ହୋଇଥିଲା । ଏଥିରେ ଆବୁଧାବି ନିବେଶ ପ୍ରାଧିକରଣ (ଆଡିଆ)ର ସହାୟକ କମ୍ପାନୀ ଏବଂ ଚାରିଟି ଘରୋଇ ନିବେଶ ପ୍ରତିଷ୍ଠାନ (ଡିଆଇଆଇ) ଯଥା: ଏଚଡିଏଫସି ଗ୍ରୁପ , ଆଇଆଇସିଆଇ ବ୍ୟାଙ୍କ , କୋଟାକ ମହିନ୍ଦ୍ରା ଲାଇଫ ଏବଂ ଆକ୍ସିସ ବ୍ୟାଙ୍କ ଯୋଗଦାନ ଦେଇଥିଲେ ।


    ଭାରତ-ୟୁକେ ଗ୍ରୀନ ଗ୍ରୋଥ ଇକ୍ୟୁଟି ଫଣ୍ଡ (ଜିଜିଏଫ)କୁ ମଧ୍ୟ ଏନଆଇଆଇଏଫ ପାଣ୍ଠି ଅନ୍ତର୍ଗତ ପ୍ରତିଷ୍ଠା କରାଯାଉଛି । ଭାରତ ସରକାର ଏବଂ ବ୍ରିଟେନ ସରକାର 120 ନିୟୁତ ପାଉଣ୍ଡ ଲେଖାଏଁ ଯୋଗଦାନ (ଏନଆଇଆଇଏଫ) କରି ଜିବିପି ପାଇଁ ଉତ୍ତରଦାୟୀ ରହିବେ ।


    ଅର୍ଥ ମନ୍ତ୍ରଣାଳୟର ଅର୍ଥନୈତିକ ବ୍ୟାପାର ବିଭାଗ (ଡିଇଏ)ର ସଚିବ ଶ୍ରୀ ସୁଭାଷ ଚନ୍ଦ୍ର ଗର୍ଗ କହିଛନ୍ତି ଯେ “ ଏନଆଇଆଇଏଫ ଭାରତରେ ବିଦେଶୀ ପୁଞ୍ଜି ନିବେଶ ଆକୃଷ୍ଟ କରିବା ଲାଗି ଏକ ବୃହତ ପ୍ଲାଟଫର୍ମ ରୂପେ କାର୍ଯ୍ୟ କରିବ । ଏହା ଉତ୍ତମ ଅଗ୍ରଗତି ହାସଲ କରିଛି । ବନ୍ଦର ଏବଂ ଲଜିଷ୍ଟିକ୍ସ କ୍ଷେତ୍ରରେ ଏକ ନିବେଶ ପ୍ଲାଟଫର୍ମ ପ୍ରତିଷ୍ଠା କରିବା ଜରିଆରେ ଏନଆଇଆଇଏଫ ଏହାର ପ୍ରଥମ ନିବେଶ କରିବାକୁ ଯାଉଥିବାରୁ ଆମେ ଆନନ୍ଦିତ । ଅକ୍ଟୋବର 2017ରେ ଏନଆଇଆଇଏଫ ଏହାର ପ୍ରଥମ ପାଣ୍ଠି ଯୋଗାଡ଼ କରିଥିଲା । ଏବେ ପ୍ରଥମ ନିବେଶ କରିବାକୁ ଯାଇ ଉଲ୍ଲେଖନୀୟ ଅଗ୍ରଗତି ହାସଲ କରିଛି ।


    ସେବି ବିନିୟମ ଅଧୀନରେ ତିନୋଟି ବିକଳ୍ପ ନିବେଶ ପାଣ୍ଠି ପ୍ରତିଷ୍ଠା ଦ୍ୱାରା ଏନଆଇଆଇଏଫ କାର୍ଯ୍ୟକ୍ଷମ ହେଉଛି । ଏନଆଇଆଇଏଫ ପାଇଁ 40 , 000 କୋଟି ଟଙ୍କା (ପାଖାପାଖି 6 ବିଲିୟନ ଆମେରିକୀୟ ଡଲାର)ର କର୍ପସ ପାଣ୍ଠି ଗଠନ କରାଯାଇଛି । ଏନଆଇଆଇଏଫ ଅଧୀନରେ ଏଆଇଏଫରେ ଭାରତ ସରକାରଙ୍କ ଯୋଗଦାନ ମୋଟ ପ୍ରତିଶ୍ରୁତିର 49% ହେବ ।


    ବିଦେଶୀ ସାର୍ବଭୌମ/ଅର୍ଦ୍ଧ ସାର୍ବଭୌମ/ବହୁପକ୍ଷୀୟ/ଦ୍ୱିପାକ୍ଷିକ ନିବେଶକଙ୍କ ଭଳି ରଣନୀତିକ ଆଂକର ଭାଗୀଦାରଙ୍କ ଠାରୁ ଇକ୍ୟୁଟି ଭାଗୀଦାରୀ ଦାବି କରିବାର ଅନୁମତି ଏନଆଇଆଇଏଫ ନିକଟରେ ରହିଛି ।


    **********


    

    
    (Release ID: 1517457) Visitor Counter : 15