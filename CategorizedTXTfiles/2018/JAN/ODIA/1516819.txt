      ସଡକ ପରିବହନ ଓ ରାଜପଥ ମନ୍ତ୍ରଣାଳୟ

      ବିବିଆଇଏନ୍ ମୋଟର ଭେଇକିଲ ଏଗ୍ରିମେଣ୍ଟ
      • ଯାତ୍ରୀବାହୀ ଯାନ ଚଳାଚଳ ନିମନ୍ତେ ବାଂଲାଦେଶ, ଭାରତ ଓ ନେପାଳ ସହମତ

      Posted On: 15 JAN 2018 3:16PM by PIB Bhubaneshwar

    2015 ଜୁନରେ ସ୍ୱାକ୍ଷର ହୋଇଥିବା ବାଂଲାଦେଶ - ଭୁଟାନ - ଭାରତ - ନେପାଳ ( BBIN ) ମୋଟର ଭେଇକିଲ ଏଗ୍ରିମେଣ୍ଟ ( MVA ) ଅନୁଯାୟୀ ଯାତ୍ରୀବାହୀ ଯାନର ଚଳାଚଳ ନିମନ୍ତେ ବାଂଲାଦେଶ , ଭାରତ ଓ ନେପାଳ ସହମତ ହୋଇଛନ୍ତି । ଏଥିପାଇଁ ଆବଶ୍ୟକ ଆଭ୍ୟନ୍ତରୀଣ ଅନୁମତି ପ୍ରକ୍ରିୟା ଶୀଘ୍ର ଶେଷ କରିବାକୁ ନିଷ୍ପତି ହୋଇଛି । ଅଂଶୀଦାର ଦେଶ ଗୁଡ଼ିକ ମାଲବାହୀ ଯାନ ଚଳାଚଳ ନିମନ୍ତେ ଅଧିକ ପରୀକ୍ଷା ନିରୀକ୍ଷା କରିବାକୁ ରାଜି ହୋଇଛନ୍ତି । ଜାନୁଆରୀ 10-11 ତାରିଖରେ ବେଙ୍ଗାଲୁରୁରେ କେନ୍ଦ୍ର ସଡ଼କ ପରିବହନ ଏବଂ ରାଜପଥ ମନ୍ତ୍ରାଳୟ ଅଧ୍ୟକ୍ଷତାରେ ଆୟୋଜିତ ଏକ ବୈଠକରେ ଭାରତ , ନେପାଳ ଓ ବାଂଲାଦେଶର ଉଚ୍ଚପଦସ୍ଥ ଅଧିକାରୀମାନେ ଏହି ପ୍ରସଙ୍ଗରେ ଆଲୋଚନା କରିଛନ୍ତି । ଭୁଟାନର ଏକ ସରକାରୀ ପ୍ରତିନିଧିଦଳ ମଧ୍ୟ ବୈଠକରେ ପର୍ଯ୍ୟବେକ୍ଷକ ଭାବେ ଯୋଗ ଦେଇଥିଲେ ।


    2015 ଜୁନ୍ 15 ରେ ଭୁଟାନର ଥିମ୍ପୁଠାରେ ବିବିଆଇଏନ ଦେଶ ସମୂହର ପରିବହନ ମନ୍ତ୍ରୀମାନେ ଏହି ଏମଭିଏରେ ସ୍ୱାକ୍ଷର କରିଥିଲେ । ଅତୀତରେ ପରୀକ୍ଷାମୂଳକ ଭାବେ ମାଲବାହୀ ଯାନ କୋଲକାତା - ଢାକା - ଅଗରତାଲା ଏବଂ ଦିଲ୍ଲୀ - କୋଲକାତା - ଢାକା ମଧ୍ୟରେ ଚଳାଚଳ କରିଛି । ପରୀକ୍ଷାମୂଳକ ଭାବେ ହୋଇଥିବା ଚଳାଚଳ ଅଂଶୀଦାର ଦେଶଗୁଡ଼ିକର ଆର୍ଥିକ ଫାଇଦା ପାଇଁ ସଫଳ ହୋଇଛି । ବାଂଲାଦେଶ , ନେପାଳ ଏବଂ ଭାରତ ଇତି ମଧ୍ୟରେ ଏମଭିଏର ଚୁକ୍ତିକୁ ଅନୁମୋଦନ ଦେଇ ଗାଡ଼ି ଚଳାଚଳ ପାଇଁ ସହମତ ହୋଇଛନ୍ତି । ଭୁଟାନ ଏହି ଚୁକ୍ତିକୁ ଅନୁମୋଦନ କରିବା ପରେ ଏଥିରେ ସାମିଲ ହେବ ।


    ବେଙ୍ଗାଲୁରୁ ବୈଠକରେ ଅଧ୍ୟକ୍ଷତା କରିଥିବା ସଡ଼କ ପରିବହନ ମନ୍ତ୍ରାଳୟ ଯୁଗ୍ମ ସଚିବ ଦକ୍ଷିତା ଦାସ କହିଛନ୍ତି ଯେ , ଏମଭିଏକୁ କାର୍ଯ୍ୟକାରୀ କରିବାକୁ ବିବିଆଇଏନ ଦେଶ ସମୂହର ଆନ୍ତରିକତା ଦେଖି ମୁଁ ଉତ୍ସାହିତ । ଉପ - ଅଂଚଳରେ ସୀମାପାର ବାଣିଜ୍ୟ ଓ ଆର୍ଥିକ କାରବାରକୁ ପ୍ରୋତ୍ସାହିତ କରିବା ପାଇଁ ଏମଭିଏକୁ ସଫଳ କରିବା ସକାଶେ ଭାରତ ଯଥାସମ୍ଭବ ଉଦ୍ୟମ କରିବ ବୋଲି ସେ କହିଛନ୍ତି ।


    ବିବିଆଇଏନ ଏମଭିଏ ପଦକ୍ଷେପକୁ ସଫଳ କରିବା ପାଇଁ ଏସିଆନ ଉନ୍ନୟନ ବ୍ୟାଙ୍କ ( ADB ) ପ୍ରଯୁକ୍ତିଗତ , ପରାମର୍ଶ ଏବଂ ଆର୍ଥିକ ସହାୟତା ପ୍ରଦାନ କରୁଛି । ଦକ୍ଷିଣ ଏସୀୟ ଉପ - ଅଂଚଳ ଆର୍ଥିକ ସହଯୋଗ ( SASEC ) ଯୋଜନାରେ ଏଡିବି ବିବିଆଇଏନ ଦେଶ ସମୂହ ସହ ଶ୍ରୀଲଙ୍କା , ମାଳଦ୍ୱୀପ ଏବଂ ମ୍ୟଁମାରକୁ ଏକାଠି କରିବା ସକାଶେ ଏହି ପଦକ୍ଷେପ ନେଇଛି ।


    ବୈଠକରେ ବାଂଲାଦେଶ ସଡ଼କ ପରିବହନ ଏବଂ ବ୍ରିଜ୍ ମନ୍ତ୍ରାଳୟ ଅତିରିକ୍ତ ସଚିବ ସଫିଗୁଲ ଇସଲାମ୍ , ନେପାଳର ଫିଜିକାଲ ଇନଫ୍ରାଷ୍ଟ୍ରକଚର ଆଣ୍ଡ ଟ୍ରାନ୍ସପୋର୍ଟ ମନ୍ତ୍ରାଳୟର ଯୁଗ୍ମ ସଚିବ କେଶବ କୁମାର ଶର୍ମା ତିନୋଟି ଦେଶ ମଧ୍ୟରେ ସରକାରୀ / ବେସରକାରୀ ଯାତ୍ରୀବାହୀ ଯାନ ଚଳାଚଳ ନିମନ୍ତେ ଜରୁରି ଆନୁଷଙ୍ଗିକ ଅନୁମତି ପ୍ରକ୍ରିୟା ଯଥାରୀତି ସମ୍ପନ୍ନ କରିବାକୁ ରାଜି ହୋଇଥିଲେ । 2018 ଏପ୍ରିଲ ପରେ କେତେକ ନିଦ୍ଦିଷ୍ଟ ରୁଟରେ ପରୀକ୍ଷାମୂଳକ ଭାବେ ମାଲବାହୀ ଯାନ ଚଳାଚଳ ଜାରି ରଖିବାକୁ ସେମାନେ ସହମତ ହୋଇଥିଲେ । ଉପ - ଅଂଚଳରେ ପରିବହନ ସୁବିଧାକୁ ବ୍ୟାପକ କରିବା ନିମନ୍ତେ ଏହି ବୈଠକର ଆଲୋଚନା ଏକ ମାଇଲଖୁଣ୍ଟ ବୋଲି ସମସ୍ତେ ମତ ଦେଇଥିଲେ ।


    ************

    
    
    (Release ID: 1516819) Visitor Counter : 7