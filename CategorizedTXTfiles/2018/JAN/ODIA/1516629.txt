      ରାଷ୍ଟ୍ରପତିଙ୍କ ସଚିବାଳୟ

      ଚତୁର୍ଥ ଧର୍ମ- ଧମ୍ମ ଅନ୍ତରାଷ୍ଟ୍ରୀୟ ସମ୍ମିଳନୀରେ ରାଷ୍ଟ୍ରପତିଙ୍କ ପ୍ରଦତ୍ତ ଅଭିଭାଷଣ
      Posted On: 11 JAN 2018 6:06PM by PIB Bhubaneshwar


    ଆଜି ଏଠାରେ ଆୟୋଜିତ ଧର୍ମ - ଧମ୍ମ ପରମ୍ପରାରେ ରାଷ୍ଟ୍ର ଓ ସାମାଜିକ ଶୃଙ୍ଖଳା ଶୀର୍ଷକ ଅନ୍ତରାଷ୍ଟ୍ରୀୟ ସମ୍ମିଳନୀର ଉଦଘାଟନ ଉତ୍ସବରେ ଯୋଗଦେଇ ମୁଁ ନିଜକୁ ଗୌରବାନ୍ୱିତ ମନେକରୁଛି । ନାଳନ୍ଦା ବିଶ୍ୱବିଦ୍ୟାଳୟ, ଭିଏତନାମର ବୌଦ୍ଧ ବିଶ୍ୱବିଦ୍ୟାଳୟ , ଇଣ୍ଡିଆ ଫାଉଣ୍ଡେସନ୍ ‌ ଏବଂ ଭାରତ ସରକାରଙ୍କ ବୈଦେଶିକ ବ୍ୟାପାର ମନ୍ତ୍ରଣାଳୟର ମିଳିତ ସହଯୋଗରେ ଏହି ସମ୍ମିଳନୀର ଆୟୋଜନ କରାଯାଇଛି । ବିଶେଷ ଭାବେ ଆଜି ଏଠାରେ ଏଗାରଟି ରାଷ୍ଟ୍ରରୁ ଆସିଥିବା ଅନ୍ତରାଷ୍ଟ୍ରୀୟ ଜ୍ଞାନୀଗୁଣୀ ବ୍ୟକ୍ତି ତଥା ପ୍ରତିନିଧିମାନଙ୍କୁ ମୁଁ ସ୍ୱାଗତ କରୁଛି ।


    ମୁଁ ଜାଣେ ଯେ ଏହା ହେଉଛି ଚତୁର୍ଥ ଅନ୍ତରାଷ୍ଟ୍ରୀୟ ଧର୍ମ - ଧମ୍ମ ସମ୍ମିଳନୀ ଓ ଏହା ପ୍ରଥମଥର ପାଇଁ ନାଳନ୍ଦା ବିଶ୍ୱବିଦ୍ୟାଳୟ ଏବଂ ବିହାର ସରକାରଙ୍କ ଦ୍ୱାରା ଆୟୋଜନ କରାଯାଇଛି । ଗୋଟିଏ ଦୃଷ୍ଟିରୁ କହିଲେ ଧର୍ମ ଏବଂ ଧମ୍ମର ଯୁଗ୍ମ ପରମ୍ପରା ପୁଣି ଥରେ ସ୍ୱଗୃହକୁ ପ୍ରତ୍ୟାବର୍ତ୍ତନ କରିଛି । ଏହି ପ୍ରାଚୀନ ଆସ୍ଥା , ପ୍ରଜ୍ଞା ଓ ଦିବ୍ୟଜ୍ଞାନର ଭୂମି ଏବଂ ଭଗବାନ ବୁଦ୍ଧଙ୍କ ପବିତ୍ର ଭୂମିକୁ ଧର୍ମ ଓ ଧମ୍ମ ଦୀର୍ଘଦିନ ପରେ ଫେରିଛି ।


    ଭଗବାନ ବୁଦ୍ଧଙ୍କ ସମୟରେ ଯେତେବେଳେ କି ଆଧୁନିକ ରାଜ୍ୟମାନଙ୍କ ସୃଷ୍ଟି ହୋଇନଥିଲା ଏବଂ ରାଜ୍ୟମାନଙ୍କର ସୀମାରେଖା ଟଣାଯାଇନଥିଲା , ଏହି ସମଗ୍ର ଭୂଖଣ୍ଡ ମଗଧ ନାମରେ ସୁପରିଚିତ ଥିଲା । ସେହି ସମୟରେ ସଂସ୍କୃତ ଓ ପାଲି ଭାବ ବିନିମୟର ମୁଖ୍ୟ ଭାଷା ଥିଲା । ଧର୍ମ ହେଉଛି ଏକ ସଂସ୍କୃତ ଶବ୍ଦ ଯଦ୍ୟପି ଧମ୍ମ ହେଉଛି ଏକ ପାଲି ଶବ୍ଦ । କିନ୍ତୁ ଉଭୟ ଶବ୍ଦର ଅର୍ଥ ଏକ ଓ ଅଭିନ୍ନ ଏବଂ ସେମାନଙ୍କର ମୂଳଭିତ୍ତି ଏକ । ମଗଧ ରାଜ୍ୟ ମଧ୍ୟଦେଇ ପରିଭ୍ରମଣ ବେଳେ ଭଗବାନ ବୁଦ୍ଧ ଏବଂ ତାଙ୍କର ଶିଷ୍ୟମାନେ ଯେଉଁ ଯେଉଁ ସ୍ଥାନମାନଙ୍କରେ ବିଶ୍ରାମ ନେଇଥିଲେ ସେସବୁ ପରବର୍ତ୍ତୀ ପର୍ଯ୍ୟାୟରେ ବୌଦ୍ଧ ଆଶ୍ରମରେ ପରିଣତ ହୋଇଥିଲା । ସେଗୁଡ଼ିକ ବିହାର ନାମରେ ସୁପରିଚିତ । ଏବଂ ବିହାର ଶବ୍ଦରୁ ଆମେ ଆଜି ବିହାର ରାଜ୍ୟ ପାଇଛୁ ।


    ଏହି ସ୍ଥାନ ବ୍ୟତୀତ ଏହି ସମୟରେ ଏଭଳି ଏକ ସମ୍ମିଳନୀର ଆୟୋଜନର ମଧ୍ୟ ବିଶେଷ ମହତ୍ତ୍ୱ ରହିଛି । ଆସିଆନ୍ ‌- ଭାରତ ସହଭାଗୀତା ଆଲୋଚନାର 25ତମ ବାର୍ଷିକୀ ଏବେ ଆମେମାନେ ପାଳନ କରୁଛୁ । ପୁଣି ଜାନୁଆରୀ ମାସ ହେଉଛି ଭାରତ ପାଇଁ ଏକ ଉତ୍ସବର ମାସ । ଜାନୁଆରୀ 26 ତାରିଖ ଦିନ ଆମେ ଗଣତନ୍ତ୍ର ଦିବସ ଉତ୍ସବ ନୂଆଦିଲ୍ଲୀ ଠାରେ ପାଳନ କରିଥାଉ ଯେଉଁଥିରେ ଚଳିତ ବର୍ଷ 10ଟି ଆସିଆନ୍ ‌ ରାଷ୍ଟ୍ରର ନେତୃବର୍ଗ ମୁଖ୍ୟ ଅତିଥି ଭାବେ ଯୋଗ ଦେବାର କାର୍ଯ୍ୟକ୍ରମ ରହିଛି । ଏବଂ ଆଜି ଏଠାରେ ଏହି ସମ୍ମିଳନୀର ଆୟୋଜନ ଭାରତ ଓ ଆସିଆନ୍ ‌ ମଧ୍ୟରେ ଥିବା ଘନିଷ୍ଠ ବନ୍ଧୁତା ଏବଂ ସହଭାଗୀ ମୂଲ୍ୟବୋଧର ସଂକେତ ବହନ କରେ । ପୁଣି ଭାରତୀୟ ଉପ ମହାଦେଶ ଏବଂ ଦକ୍ଷିଣ ପୂର୍ବ ଏସିଆ ଯେଉଁ ସମାନ ଆଧ୍ୟାତ୍ମିକ ପ୍ରଜ୍ଞା ଓ ମୂଲ୍ୟବୋଧର ସହଭାଗୀ ତାହା ପ୍ରତିପାଦିତ କରେ ।


    ଏହି ସମ୍ମିଳନୀ ଆୟୋଜନର ମୂଳ ଲକ୍ଷ୍ୟ ହେଲା ଧର୍ମ ଏବଂ ଧମ୍ମର ଯେଉଁ ଭିନ୍ନ ଭିନ୍ନ ପରମ୍ପରା ରହିଛି ତାହାର ସମାନ ମୂଳଭିତ୍ତି ଏବଂ ସେସବୁ ମଧ୍ୟରେ ଥିବା ସାମଞ୍ଜସ୍ୟକୁ ଖୋଜି ବାହାର କରିବା । ଆମେ ସେସବୁକୁ ସେମାନଙ୍କର ନାମ ଅନୁସାରେ ଜାଣିଛୁ । ପୁଣି ସେସବୁ ଆମକୁ ଗୋଟିଏ ସତ୍ୟର ଲକ୍ଷ୍ୟସ୍ଥଳରେ ପହଞ୍ଚାଇଥାଏ । ସେମାନେ ଆମକୁ ସମାନ ମାର୍ଗରେ ପରିଚାଳିତ କରିଥାନ୍ତି , ଯାହା ଆମକୁ ସମାନ ସତ୍ୟର ନିକଟତର କରାଇଥାଏ । ଏହି ମୌଳିକ ସତ୍ୟର ଅନୁସନ୍ଧାନ କରିବା ହେଲା ଏହି ସମ୍ମିଳନୀର ମୂଳ ଉଦ୍ଦେଶ୍ୟ । ତେଣୁ ଧର୍ମ ଏବଂ ଧମ୍ମର ଭୂମିକା ସଂପର୍କରେ ଉପସ୍ଥିତ ଅତିଥିମାନେ ଆଲୋଚନା କରିବେ ଏବଂ ଏହାର ଅଧ୍ୟାତ୍ମିକ ଆଚରଣ ଏବଂ ସେସବୁକୁ କିଭଳି ଭାବେ ଅର୍ଥପୂର୍ଣ୍ଣ ଭାବେ ରାଷ୍ଟ୍ରନୀତିରେ ପ୍ରୟୋଗ କରାଯାଇପାରିବ ସେସଂପର୍କରେ ସୁପରାମର୍ଶ ଦେଇପାରିବେ । ଏହିସବୁ ପ୍ରସଙ୍ଗ ସାର୍ବଜନୀନ ଏବଂ ଶାଶ୍ୱତ । ତେଣୁ ତାହା ସମସ୍ତ ପ୍ରକାର ଚାଲେଞ୍ଜ ସତ୍ତ୍ୱେ ଦୀର୍ଘ ସମୟ ଧରି ଅତୁଟ ରହିଆସିଛି ଏବଂ ଆତ୍ମସଂଶୟର ସାମ୍ନା କରିଛି । ମାନବ ଇତିହାସକୁ ଏହା ଆଗକୁ ଆଗେଇ ନେବାରେ ଆଲୋକବର୍ତ୍ତିକା ଭଳି କାର୍ଯ୍ୟ କରିଛି ।


    ନାଳନ୍ଦା ବିଶ୍ୱବିଦ୍ୟାଳୟ ନିଜେ ହେଲା ଏଭଳି ଏକ ଭାବନାର ଉଦାହରଣ । ଏହି ପ୍ରାଚୀନ ବିଶ୍ୱବିଦ୍ୟାଳୟ ଜ୍ଞାନ ଓ ପ୍ରଜ୍ଞାର ଏକ ସୌଧ ଭାବେ ଗ୍ରୀବା ଉନ୍ନତ କରି ସେମିତି ଦଣ୍ଡାୟମାନ ରହିଛି । ଭାରତର ଏହି କ୍ଷେତ୍ରରେ ଏହା ଅବସ୍ଥିତ ଥିଲା କିନ୍ତୁ ଏହା ସମଗ୍ର ବିଶ୍ୱରେ ପ୍ରସିଦ୍ଧି ଲାଭ କରିଥିଲା । ସମଗ୍ର ଏସିଆର ବିଭିନ୍ନ ରାଷ୍ଟ୍ରର ବିଦ୍ୟାର୍ଥୀମାନଙ୍କୁ ଏହା ଆକର୍ଷିତ କରୁଥିଲା । ସେହିଭଳି ଆଜିର ନାଳନ୍ଦା ବିଶ୍ୱବିଦ୍ୟାଳୟ ସେହି ଧର୍ମ - ଧମ୍ମ ସ୍ୱରୂପର ଶାଶ୍ୱତ ଉଦ୍ଦେଶ୍ୟକୁ ପ୍ରତିପାଦିତ କରେ । ଏବଂ ଏହା ମଧ୍ୟ ଏକ ବୈଶ୍ୱିକ ଉଦ୍ୟୋଗ । ଏହି ବିଶ୍ୱବିଦ୍ୟାଳୟର ପରିକଳ୍ପନା , ପ୍ରତିଷ୍ଠା ଏବଂ ବିକାଶ ଭାରତର ନିଷ୍ଠାପର ଉଦ୍ୟମ ଫଳରେ ସାକାର ହୋଇପାରିଛି ଏବଂ ଏଥିରେ ଅନେକ ସହଯୋଗୀ ରାଷ୍ଟ୍ରଙ୍କ ସମର୍ଥନ ରହିଛି । ବିଶେଶ କରି ଆସିଆନ୍ ‌ ପରିବାରର ସହଯୋଗ ଉଲ୍ଲେଖନୀୟ ।


    ମୁଁ ଜାଣିବାକୁ ପାଇଛି ଯେ ଭାରତୀୟ ବିଦ୍ୱାନଙ୍କ ସହ ଏହି ସମ୍ମିଳନୀରେ ଅନେକ ଅନ୍ତରାଷ୍ଟ୍ରୀୟ ଖ୍ୟାତିସମ୍ପନ୍ନ ପ୍ରତିନିଧିମାନଙ୍କୁ ଶୁଣିବାକୁ ମିଳିବ । ସେମାନେ ସଭିଏଁ ଭିନ୍ନ ଭିନ୍ନ ମହାଦେଶରୁ ଏଠାକୁ ଆସିଛନ୍ତି । ସେମାନଙ୍କ ମଧ୍ୟରେ ଉତ୍ତର ଓ ଦକ୍ଷିଣ ଆମେରିକାର ପ୍ରତିନିଧି ଅଛନ୍ତି । କିନ୍ତୁ ସର୍ବୋପରି , ସେମାନେ ଏସିଆର ଭିନ୍ନ ଭିନ୍ନ ଭାଗକୁ ପ୍ରତିନିଧିତ୍ୱ କରୁଛନ୍ତି ଯେଉଁଥିରେ କେନ୍ଦ୍ର ଏସିଆ ଠାରୁ ଦକ୍ଷିଣପୂର୍ବ ଏସିଆ ରହିଛି । ଏହି ସମ୍ମିଳନୀରେ ପ୍ରତିନିଧିତ୍ୱ କରୁଥିବା ପ୍ରତ୍ୟେକ ରାଷ୍ଟ୍ର ଓ ସମାଜର ବିଶେଷତ୍ୱ ରହିଛି ଏବଂ ସେମାନଙ୍କର ଅବଦାନ ସ୍ୱତନ୍ତ୍ର । ତଥାପି , ସମସ୍ତେ ଧର୍ମ ଓ ଧମ୍ମରୁ କିଛି ନା କିଛି ସୁଫଳ ଲାଭ କରିଛନ୍ତି । ସଭିଏଁ ଭଗବାନ ବୁଦ୍ଧଙ୍କ ବାଣୀ ଓ ବାର୍ତ୍ତାକୁ ଗ୍ରହଣ କରିଛନ୍ତି ଯାହା ସମଗ୍ର ଏସିଆ ଏବଂ ତା ’ ଠାରୁ ଅଧିକ କ୍ଷେତ୍ରପର୍ଯ୍ୟନ୍ତ ବ୍ୟାପିଛି । ସେହି ବାର୍ତ୍ତା ହିଁ ଆମ ସମସ୍ତଙ୍କୁ ଏକତା ସୂତ୍ରରେ ବାନ୍ଧି ରଖିଛି ।


    ବୌଦ୍ଧଧର୍ମର ଯାତ୍ରା ଏସିଆ କ୍ଷେତ୍ରକୁ ମଧ୍ୟ ଅତିକ୍ରମ କରିଛି ଏବଂ ପରେ ବିଶ୍ୱବ୍ୟାପୀ ପ୍ରସାରିତ ହୋଇଛି । ଆଜକୁ ଦୀର୍ଘ 2500 ବର୍ଷ ପୂର୍ବେ ବିହାରର ଏହି ସ୍ଥାନରୁ ହିଁ ସେ ଯାତ୍ରା ଆରମ୍ଭ ହୋଇଥିଲା । ତେଣୁ , ଏହି ସମ୍ମିଳନୀ ସେହି ବିଶେଷ ଘଟଣାର ସ୍ମାରକୀ ବୋଲି ଗ୍ରହଣ କରାଯାଇପାରେ ଯାହାକି ଏହି କ୍ଷେତ୍ରରୁ ଆରମ୍ଭ ହୋଇଥିଲା ।


    ବୌଦ୍ଧଧର୍ମ ଯେତେବେଳେ ଏସିଆ ମହାଦେଶର ଅବଶିଷ୍ଟ ଭାଗକୁ ଯାତ୍ରା କଲା , ସେତେବେଳେ ଏହା କେବଳ ଧର୍ମ - ଧମ୍ମ ପରମ୍ପରାକୁ ସାଙ୍ଗରେ ନେଇ ଯାଇନଥିଲା । ଏହା ନିଜ ସହ ଏକ ବିଶାଳ ଜ୍ଞାନ ଭଣ୍ଡାର ଓ ପ୍ରଜ୍ଞାକୁ ବହନ କରିନେଇଥିଲା । ପୁଣି ଏହା ସହ କଳା ଓ କାରିଗରୀ ମଧ୍ୟ ଯାତ୍ରା କରିଥିଲା । ସେହିଭଳି ଏହା ଧ୍ୟାନର ପଦ୍ଧତି ଏବଂ ଏପରିକି ସମରକଳାକୁ ବି ସାଙ୍ଗରେ ନେଇ ଯାତ୍ରା କରିଥିଲା । ସମୟକ୍ରମେ ଅନେକ ସନ୍ନ୍ୟାସୀ ଓ ସନ୍ନ୍ୟାସିନୀ - ସେହି ଧର୍ମଧାରଣ ବହନକାରୀ ପୁରୁଷ ଓ ମହିଳାମାନେ - ମାନେ ସେମାନଙ୍କ ସହ ବାଣିଜ୍ୟ ଓ ସଂସ୍କୃତିକୁ ସାଙ୍ଗରେ ନେଇ ଯାତ୍ରା କରିଥିଲେ । ଏବଂ ସେମାନେ ଯେଉଁ ପଥ ଦେଇ ଏହି ଯାତ୍ରା କରିଥିଲେ ତାହା ହେଲା ମହାଦେଶ ମହାଦେଶ ମଧ୍ୟରେ ପ୍ରଥମ ବାଣିଜ୍ୟ ପଥ ।


    ଏହି ଶବ୍ଦ ଲୋକପ୍ରିୟ ହେବାର ଢ଼େର୍ ‌ ପୂର୍ବରୁ , ବୌଦ୍ଧଧର୍ମ ଜଗତୀକରଣର ପ୍ରାରମ୍ଭିକ ଢ଼ାଞ୍ଚାର ମୂଳ ଆଧାର ଭାବେ ଗୃହୀତ ହୋଇଥିଲା ଏବଂ ତାହା ଆମ ମହାଦେଶମାନଙ୍କୁ ପରସ୍ପର ସହ ଯୋଡ଼ିଥିଲା । ଏହା ବିବିଧତା ଓ ବିବିଧ ଚିନ୍ତନକୁ ପ୍ରେତ୍ସାହନ ପ୍ରଦାନ କରିଥିଲା । ଏହା ଅନେକ ନୂଆ ନୂଆ ଧାରଣା ତଥା ଉଦାରବାଦୀ ଭାବନାର ପରିପ୍ରକାଶକୁ ସୁଯୋଗ ପ୍ରଦାନ କରିଥିଲା । ବ୍ୟକ୍ତି ଜୀବନରେ ନୈତିକତାର ଗୁରୁତ୍ୱ ସହ ମାନବୀୟ ସହଯୋଗୀତା ଏବଂ ସାମାଜିକ ଓ ଆର୍ଥିକ ବିନିମୟକୁ ମଧ୍ୟ ଏହା ସୁଯୋଗ ପ୍ରଦାନ କରିଥିଲା । ତେଣୁ ପ୍ରକୃତି ଓ ପରିବେଶ ସହ ସମନ୍ୱୟ ରକ୍ଷା ପୂର୍ବକ ଜୀବନ ବଞ୍ଚିବା , କାର୍ଯ୍ୟ କରିବା ତଥା ପରସ୍ପର ସହ ସହଯୋଗ କରିବା ଲାଗି ଏହା ସମସ୍ତଙ୍କୁ ପ୍ରବର୍ତ୍ତାଇଥିଲା । ସଚ୍ଚୋଟ , ସ୍ୱଚ୍ଛ ତଥା ପାରସ୍ପରିକ ସ୍ୱାର୍ଥରକ୍ଷା କରି ବିଭିନ୍ନ ଗୋଷ୍ଠୀଙ୍କ ମଧ୍ୟରେ ବ୍ୟବସାୟ ବାଣିଜ୍ୟ କାରବାର ସକାଶେ ଏହା ଯୋଗସୂତ୍ରର ମାଧ୍ୟମ ପାଲଟିଥିଲା ।


    ପୁଣି ଅତି ସରଳ ସ୍ତରରେ ଧର୍ମ - ଧମ୍ମ ପରମ୍ପରା ଆମମାନଙ୍କୁ ନିରବଚ୍ଛିନ୍ନ ଭାବେ ଆମର ପ୍ରଗତିର ଆବଶ୍ୟକତା ତଥା ଏହାର ଗୁରୁତ୍ୱ ପ୍ରତି ସଚେତନ କରାଏ । ଏହା ଦ୍ୱାରା ଆମମାନଙ୍କ ଚେତନା ଉଦ୍ଧ୍ୱର୍ମୁଖୀ ହୋଇଥାଏ ତଥା ଆମେ ଦିବ୍ୟଜ୍ଞାନ ପ୍ରାପ୍ତିସ୍ତରର ନିକଟତର ହୋଇଥାଉ । ଏହି ଜ୍ଞାନର ଆଲୋକ ପ୍ରାପ୍ତି ହିଁ ରାଜପୁତ୍ର ସିଦ୍ଧାର୍ଥଙ୍କୁ ଭଗବାନ ବୁଦ୍ଧ ସ୍ତରରେ ପହଞ୍ଚିବା ସକାଶେ ମାର୍ଗ ପ୍ରଦର୍ଶନ କରିଥିଲା ଏବଂ ଜୁଜୁତ୍ସୁ ଅଶୋକଙ୍କୁ ଧର୍ମାଶୋକରେ ପରିଣତ କରିପାରିଥିଲା ।


    ଯିଏ ବି ଭଗବାନ ବୁଦ୍ଧଙ୍କ ଦ୍ୱାରା ପ୍ରଭାବିତ ହୋଇଛନ୍ତି ସେମାନେ ସଭିଏଁ ନିରବଚ୍ଛିନ୍ନ ଭାବେ ଏକ ଉତ୍ତମ ମାନବ ହେବାଲାଗି ପ୍ରୟାସ କରିଛନ୍ତି ଯାହା ସେମାନଙ୍କୁ ଆଲୋକର ମାର୍ଗ ଆଡ଼କୁ ବାଟ କଢ଼ାଇନେଇଛି । ଏବଂ ଯେଉଁ ବ୍ୟକ୍ତି ସାଂସାରିକ ମୋହ ଓ ବିଷୟବାସନା ପ୍ରତି ମନରେ ଥିବା ମୋହକୁ ପରିତ୍ୟାଗ ପରିହାର କରିପାରିଛନ୍ତି ସେମାନେ ସମସ୍ତେ ଆଧ୍ୟାତ୍ମିକ ପଥରେ ଉଦ୍ଧ୍ୱର୍ଗାମୀ ହୋଇଛନ୍ତି । ଏହା ମାନବ ଜୀବନ ସକାଶେ ଅକ୍ଷରେ ଅକ୍ଷରେ ସତ୍ୟ । ପୁଣି ଏହା ସମାଜ ତଥା ରାଷ୍ଟ୍ର ପାଇଁ ମଧ୍ୟ ସତ୍ୟ ବୋଲି ପ୍ରମାଣିତ ହୋଇଛି । ତେଣୁ ଏଭଳି ସନ୍ତୁଷ୍ଟି ଯାହା ଧର୍ମର ହୋଇଥାଉ ଅଥବା ଧମ୍ମର , ଆମେ ସଭିଏଁ ଏହାକୁ ପ୍ରଶଂସା କରିବା ଉଚିତ ।


    ଏହି କ୍ଷେତ୍ରରେ ବିଶ୍ୱ ଜନସଂଖ୍ୟାର ଅର୍ଦ୍ଧାଧିକ ବସବାସ କରି ଆସୁଥିବା ବେଳେ ସେମାନେ ସଭିଏଁ ଐତିହାସିକ ଦୃଷ୍ଟିକୋଣରୁ ବୌଦ୍ଧଧର୍ମ ଦ୍ୱାରା ପ୍ରଭାବିତ ହୋଇଛନ୍ତି । ପୁଣି ଅନେକ କ୍ଷେତ୍ରରେ ସେମାନେ ଏବେସୁଦ୍ଧା ପ୍ରଭାବିତ ହୋଇ ଚାଲିଛନ୍ତି । ଗୌତମ ବୁଦ୍ଧ ଯେଉଁଭଳି ଭାବେ ବୁଦ୍ଧତ୍ୱ ଲାଭ କରିଥିଲେ ତାହାକୁ ସେମାନେ ମାନବିକତାର ଏକ ମଡ଼େଲ ଭାବେ ଗ୍ରହଣ କରିଛନ୍ତି । ଏହି ସୂତ୍ରହିଁ ଆମ ସଭିଙ୍କୁ ଏକତା ସୂତ୍ରରେ ବାନ୍ଧିରଖିଛି । ଏହି ଦୃଷ୍ଟିଭଙ୍ଗୀ ହିଁ ଆମକୁ ଏକବିଂଶ ଶତାବ୍ଦୀରେ ଉଦବୁଦ୍ଧ କରୁ ବୋଲି ଆମେ ଆଶା କରିବା । ଏହାକୁ ହିଁ ଏସିଆର ଆଲୋକବର୍ତ୍ତିକା ବୋଲି ବର୍ଣ୍ଣନା କରାଯାଇଛି ।


    ଭଦ୍ରବ୍ୟକ୍ତି ଓ ଭଦ୍ରମହିଳାଗଣ ,


    ଏହି ପରିପ୍ରେକ୍ଷୀରେ ହିଁ ଭାରତର ଆକ୍ଟ ଇଷ୍ଟ ନୀତିକୁ ଦେଖାଯିବା ଆବଶ୍ୟକ । ଏହା କୂଟନୈତିକ ପ୍ରୟାସ ଠାରୁ ଢ଼େର୍ ‌ ବେଶୀ । କେବଳ ବାଣିଜ୍ୟ ଓ ନିବେଶ ପରିମାଣ ବୃଦ୍ଧି କରିବା ଏହାର ଉଦ୍ଦେଶ୍ୟ ନୁହେଁ । ହଁ , ଏକଥା ସତଯେ ଆମ ସମସ୍ତଙ୍କ ପାଇଁ ଏଭଳି ଆଶା ଆକାଂକ୍ଷା ଯଥେଷ୍ଟ ଗୁରୁତ୍ୱପୂର୍ଣ୍ଣ ଯାହା ଭାରତର ଏବଂ ଏହାର ସହଭାଗୀ ରାଷ୍ଟ୍ରର ଜନସାଧାରଣଙ୍କ ସୁଖ ସମୃଦ୍ଧି ପାଇଁ ଆବଶ୍ୟକ । ତଥାପି , ଆକ୍ଟ ଇଷ୍ଟ ନୀତି କେବଳ ଆର୍ଥିକ ସୁଯୋଗକୁ ଭାଗ ବାଣ୍ଟିବା ସକାଶେ ଉଦ୍ଦିଷ୍ଟ ନୁହେଁ । ବରଂ ଭାରତ ଓ ଦକ୍ଷିଣପୂର୍ବ ଏସିଆର ଶହ ଶହ କୋଟି ଅଧିବାସୀଙ୍କ ସ୍ୱପ୍ନ ଓ ଆଶାକୁ ଏକତ୍ରିତ କରିବା ଏହାର ଅନ୍ୟତମ ପ୍ରମୁଖ ଉଦ୍ଦେଶ୍ୟ । ପୁଣି ଏସିଆର ଅନ୍ୟ ପ୍ରାନ୍ତମାନଙ୍କରେ ଧର୍ମ - ଧମ୍ମର ପଦଚିହ୍ନ ଦେଖିବାକୁ ମିଳେ । ଆମମାନଙ୍କ ଅତୀତର ଉତ୍ସ ଏକ - ଯାହାକି ନିଶ୍ଚିତ ଭାବେ ଆମର ଭବିଷ୍ୟତ ସହିତ ସଂଯୁକ୍ତ । ତେଣୁ ଏହି ସମ୍ମିଳନୀ ଏବଂ ନୂତନ ନାଳନ୍ଦା ବିଶ୍ୱବିଦ୍ୟାଳୟ ସେହି ଭାବନାର ପ୍ରତୀକ ଯାହାକି ଆମେ ସଭିଏଁ ପରସ୍ପର ମଧ୍ୟରେ ବାଣ୍ଟିଥାଉ । ପୁଣି ସେହି ଉତ୍ସରୁ ଆମର ଆର୍ଥିକ ଓ କୂଟନୈତିକ ପ୍ରୟାସ ପ୍ରେରଣା ଲାଭ କରିବା ଉଚିତ ।


    ଭାରତର ଉତ୍ତରପୂର୍ବାଞ୍ଚଳ କ୍ଷେତ୍ରର ରାଜ୍ୟସମୂହ ଏବଂ ପୂର୍ବାଞ୍ଚଳର ବିହାର ରାଜ୍ୟ ପାଇଁ ଆଧ୍ୟାତ୍ମିକ ଓ ସାଂସ୍କୃତିକ ତଥା ବାଣିଜ୍ୟ ସହଯୋଗ ଧର୍ମ ଓ ଧମ୍ମର ପ୍ରଚାରକ ସନ୍ନ୍ୟାସୀମାନେ ଆଜକୁ ଶହ ଶହ , ହଜାର ହଜାର ବର୍ଷ ପୂର୍ବେ ଅତି ସ୍ନେହ ସହକାରେ ସୃଷ୍ଟି କରିଥିଲେ । ଏହା ଆମମାନଙ୍କ ପାଇଁ କେବଳ ଏକ ଐତିହାସିକ ସ୍ମୃତି ନୁହେଁ । ଏହା ଆମ ସମାଜର ଡ଼ିଏନଏରେ ଅନୁପ୍ରବେଶ କରିସାରିଛି । ଏହା ଏକ ଜୀବନ୍ତ ସତ୍ୟ ଯାହାକି ଦକ୍ଷିଣପୂର୍ବ ଏସିଆକୁ ଏକ ବିକାଶ ଓ ସମୃଦ୍ଧି ପଥରେ ପ୍ରୟାସୀ ହେବାଲାଗି ପ୍ରାକୃତିକ ଏବଂ ଅପରିବର୍ତ୍ତନୀୟ ସହଭାଗୀତା ପ୍ରଦାନ କରିଆସିଛି । ପୁଣି ଏହା କେବଳ ଏଠାରେ ନୁହେଁ , ବିଭିନ୍ନ ମହାଦେଶରେ ମଧ୍ୟ ଏହା ପ୍ରତିଫଳିତ ହୋଇଛି । ତେଣୁ , ଆମ ସମସ୍ତଙ୍କ ପାଇଁ ଏବଂ ମାନବୀୟ କାର୍ଯ୍ୟକଳାପର ଯେକୌଣସି କ୍ଷେତ୍ରରେ ଉଭୟ ଧର୍ମ ଏବଂ ଧମ୍ମ ନିରବଚ୍ଛିନ୍ନ , ଓ ଶାଶ୍ୱତ ଯାତ୍ରା ଜାରିରଖିଛି । ଏବଂ ଏହାର ଲକ୍ଷ୍ୟ ଏକ ।


    ଏତିକି କହି , ମୁଁ ଚତୁର୍ଥ ଅନ୍ତରାଷ୍ଟ୍ରୀୟ ଧର୍ମ - ଧମ୍ମ ସମ୍ମିଳନୀ ଉଦ୍ଘାଟନ ହେଲା ବୋଲି ଘୋଷଣା କରୁଛି । ମୁଁ ଏହି ସମ୍ମିଳନୀର ଅବଶିଷ୍ଟ କାର୍ଯ୍ୟକ୍ରମର ସର୍ବଶୁଭ କାମନା କରୁଛି ।


    ଆପଣମାନଙ୍କୁ ସମସ୍ତଙ୍କୁ ଧନ୍ୟବାଦ ।


    ଜୟ ହିନ୍ଦ୍ ‌!


    ******

    
    
    (Release ID: 1516629) Visitor Counter : 6