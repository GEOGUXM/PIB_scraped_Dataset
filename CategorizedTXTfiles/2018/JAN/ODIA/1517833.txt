      ପାନୀୟ ଜଳ ଓ ପରିମଳ ମନ୍ତ୍ରଣାଳୟ

      ସ୍ୱଚ୍ଛ ଭାରତ ଅଭିଯାନ ଅନ୍ତର୍ଗତ 6 କୋଟି ଶୌଚାଳୟ ନିର୍ମାଣ
      • 3 ଲକ୍ଷ ଗ୍ରାମ, 300 ଜିଲ୍ଲା ଏବଂ 10 ରାଜ୍ୟ/କେନ୍ଦ୍ର ଶାସିତ ଅଂଚଳ ଖୋଲାମଳମୁକ୍ତ ଘୋଷିତ

      Posted On: 24 JAN 2018 4:39PM by PIB Bhubaneshwar

    ସ୍ୱଚ୍ଛ ଭାରତ ଅଭିଯାନ ସାରା ବିଶ୍ୱର ସର୍ବବୃହତ ଅଭ୍ୟାସ ପରିବର୍ତ୍ତନ କାର୍ଯ୍ୟକ୍ରମ । ଗ୍ରାମାଂଚଳ ଲୋକମାନଙ୍କୁ ସାମିଲ କରି ସ୍ୱଚ୍ଛ ଭାରତ ଅଭିଯାନ ( ଗ୍ରାମୀଣ ) ବାସ୍ତବରେ ଏକ ଜନ ଆନ୍ଦୋଳନରେ ପରିଣତ ହୋଇଛି । ଏହି ଅଭିଯାନର ଅଗ୍ରଗତି ନେଇ ଆଜି ଦେଶର ରାଜଧାନୀରେ ଜାରି ତଥ୍ୟରୁ ଜଣାପଡ଼ିଛି ଯେ ସ୍ୱଚ୍ଛ ଭାରତ ଅଭିଯାନ ଅନ୍ତର୍ଗତ ଦେଶର ଗ୍ରାମାଂଚଳରେ 6 କୋଟି ଶୌଚାଳୟ ନିର୍ମାଣ କରାଯାଇଛି । ଦୁଇଟି ସ୍ୱାଧୀନ ସର୍ବେକ୍ଷଣ ସଂସ୍ଥା ଭାରତୀୟ ମାନକ ପରିଷଦ ପକ୍ଷରୁ 2017ରେ ଏବଂ ଜାତୀୟ ନମୁନା ସର୍ବେକ୍ଷଣ ସଂଗଠନ ପକ୍ଷରୁ 2016ରେ ଏହିସବୁ ଶୌଚାଳୟର ବ୍ୟବହାର ନେଇ ସର୍ବେକ୍ଷଣ କରାଯାଇଥିଲା । ଉପରୋକ୍ତ ଦୁଇ ବର୍ଷରେ ଏହି ଶୌଚାଳୟଗୁଡ଼ିକୁ ଯଥାକ୍ରମେ 91% ଏବଂ 95% ଲୋକ ବ୍ୟବହାର କରିଥିବା ଜଣାପଡ଼ିଛି । ଯାହାର ଫଳସ୍ୱରୂପ 10ଟି ରାଜ୍ୟ ଏବଂ କେନ୍ଦ୍ର ଶାସିତ ଅଞ୍ଚଳ ଯଥା ସିକ୍କିମ , ହିମାଚଳ ପ୍ରଦେଶ , କେରଳ , ହରିୟାଣା , ଉତ୍ତରାଖଣ୍ଡ , ଗୁଜରାଟ , ଅରୁଣାଚଳ ପ୍ରଦେଶ , ଛତିଶଗଡ଼ , ଚଣ୍ଡିଗଡ଼ ଏବଂ ଡାମନ ଓ ଡିଉ ଆଦିରେ 3 ଲକ୍ଷ ଗ୍ରାମ ଏବଂ 300 ଜିଲ୍ଲାକୁ ଖୋଲାମଳମୁକ୍ତ ଘୋଷଣା କରାଯାଇଛି ।


    ଆଜି ନୂଆଦିଲ୍ଲୀଠାରେ ଅଭିଯାନର ଅଗ୍ରଗତି ସମ୍ପର୍କରେ ଗଣମାଧ୍ୟମ ଆଗରେ ବୈଷୟିକ ବିବରଣୀ ପ୍ରଦାନ କରିବା ଅବସରରେ କେନ୍ଦ୍ର ପାନୀୟ ଜଳ ଏବଂ ପରିମଳ ମନ୍ତ୍ରଣାଳୟର ସଚିବ ଶ୍ରୀ ପରମେଶ୍ୱରନ ଆୟାର ଏହି ତଥ୍ୟ ଉପସ୍ଥାପନ କରିଥିଲେ ।


    ଏହାକୁ “ ଗ୍ରାମୀଣ ଭାରତରେ ପରିମଳ ଆନ୍ଦୋଳନ ” ବୋଲି ଉଲ୍ଲେଖ କରି ଶ୍ରୀ ଆୟାର କହିଥିଲେ ଯେ ମାର୍ଚ୍ଚ 2018 ସୁଦ୍ଧା 15ଟି ରାଜ୍ୟ / କେନ୍ଦ୍ର ଶାସିତ ଅଞ୍ଚଳକୁ ଖୋଲାମଳମୁକ୍ତ ଘୋଷଣା କରିବା ଲାଗି ଲକ୍ଷ୍ୟ ରଖାଯାଇଛି । ଦ୍ରୁତଗତିରେ ଅଗ୍ରଗତି ହାସଲ କରୁଥିବାରୁ ଏହି ଅଭିଯାନ 2019ରେ ଖୋଲା ମଳମୁକ୍ତ ଭାରତ ଲକ୍ଷ୍ୟ ହାସଲ କରିବା ଲାଗି ଠିକଣା ପଥରେ ରହିଛି । ସେ ମଧ୍ୟ କେତେକ ଅନ୍ତର୍ଜାତୀୟ ସଂସ୍ଥା ଦ୍ୱାରା କରାଯାଇଥିବା ସର୍ବେକ୍ଷଣ ସମ୍ପର୍କରେ ତଥ୍ୟ ରଖିଥିଲେ ଯେଉଁଥିରେ ଗ୍ରାମାଂଚଳର ପରିବାର ଉପରେ ପରିମଳର ସ୍ୱାସ୍ଥ୍ୟଗତ ଏବଂ ଅର୍ଥନୈତିକ ପ୍ରଭାବ ବିଷୟରେ ଆକଳନ କରାଯାଇଛି । ୟୁନିସେଫ ପକ୍ଷରୁ କରାଯାଇଥିବା ସର୍ବେକ୍ଷଣରେ କୁହାଯାଇଛି ଯେ ପରିମଳର ଅଭାବ ଯୋଗୁ ଭାରତରେ ପ୍ରତିବର୍ଷ 1 ଲକ୍ଷ ଶିଶୁ ପ୍ରାଣ ହରାଉଛନ୍ତି । ବିଲ ଏଣ୍ଡ ମେଲିଣ୍ଡା ଗେଟ୍ସ ଫାଉଣ୍ଡେସନ ପକ୍ଷରୁ କରାଯାଇଥିବା ସର୍ବେକ୍ଷଣରୁ ଜଣାପଡ଼ିଛି ଯେ ଭାରତରେ ଖୋଲାମଳମୁକ୍ତ ଘୋଷିତ ଗ୍ରାମରେ ରହୁଥିବା ପରିବାରଗୁଡ଼ିକ ଅନ୍ୟମାନଙ୍କ ଅପେକ୍ଷା ଅଧିକ ସୁସ୍ଥ ରହୁଛନ୍ତି ।


    ୟୁନିସେଫ ପକ୍ଷରୁ କରାଯାଇଥିବା ଅନ୍ୟ ଏକ ସର୍ବେକ୍ଷଣରୁ ଜଣାପଡ଼ିଛି ଯେ ଭାରତରେ ଓଡିଏଫ ଗ୍ରାମରେ ରହୁଥିବା ପରିବାର ପ୍ରତିବର୍ଷ ଚିକିତ୍ସା ଖର୍ଚ୍ଚ ବାବଦରେ 50 ହଜାର ଟଙ୍କା ସଂଚୟ କରିପାରୁଛନ୍ତି , ସୁସ୍ଥ ରହିବା କାରଣରୁ ଜୀବିକାର ସୁରକ୍ଷା କରିପାରୁଛନ୍ତି । ସମଷ୍ଟିଗତ ଦୃଷ୍ଟିରୁ ଦେଖିଲେ 2007ରେ ବିଶ୍ୱ ବ୍ୟାଙ୍କ ପକ୍ଷରୁ କରାଯାଇଥିବା ସର୍ବେକ୍ଷଣରେ ଅନୁମାନ କରାଯାଇଥିଲା ଯେ ପରିମଳର ଅଭାବ କାରଣରୁ ଭାରତକୁ ନିଜ ଜିଡିପିର 6%ରୁ ଅଧିକ ବ୍ୟୟ କରିବାକୁ ପଡ଼ୁଛି ।


    ଶ୍ରୀ ଆୟାର ଘୋଷଣା କରିଥିଲେ ଯେ ପାନୀୟ ଜଳ ଏବଂ ପରିମଳ ମନ୍ତ୍ରଣାଳୟ ପକ୍ଷରୁ ଟ୍ୱିନ ପିଟ ଶୌଚାଳୟ ନିର୍ମାଣ ପାଇଁ ଗଣମାଧ୍ୟମ ଜରିଆରେ ପ୍ରସାର ଅଭିଯାନ ଆରମ୍ଭ କରାଯିବ । ଟ୍ୱିନ ପିଟ ଶୌଚାଳୟ ମଡେଲ ହେଉଛି ଏପରି ଏକ ମଡେଲ ଯାହା ଶସ୍ତା , ସୁରକ୍ଷିତ , ସଫା କରିବାକୁ ସହଜ ଏବଂ ପରିବେଶ ଅନୁକୂଳ । ଏଥିସହିତ ନିଜସ୍ୱ ବର୍ଜ୍ୟ ପରିଚାଳନା ଫ୍ଲାଟ ଥିବା ଏହି ଶୌଚାଳୟ ତଳେ ଥିବା ଭୂତଳ ଜଳକୁ କ୍ଷତି ପହଁଚାଇବ ନାହିଁ ।


    କଠିନ ଏବଂ ତରଳ ବର୍ଜ୍ୟବସ୍ତୁ ପରିଚାଳନା ସମ୍ପର୍କରେ ଉଲ୍ଲେଖ କରି ସେ କହିଥିଲେ ଯେ ଏହି ପ୍ରସଙ୍ଗକୁ ଅଭିଯାନ ବିଶେଷ ଗୁରୁତ୍ୱ ଦେଇଥିବାରୁ ଏହା ଏକ ପର୍ଯ୍ୟାୟଭିତ୍ତିକ ପରିବର୍ତ୍ତନ ଦେଇ ଗତି କରୁଛି । ସେ କହିଥିଲେ ଯେ ଅଭିଯାନ ଏହାକୁ କଠିନ ତରଳ ବର୍ଜ୍ୟବସ୍ତୁ ପରିଚାଳନା ଭାବେ ନଦେଖି କଠିନ ଏବଂ ତରଳ ଉତ୍ସ ପରିଚାଳନା ଭାବେ ଦେଖୁଛି , କାରଣ ବର୍ଜ୍ୟବସ୍ତୁ ଏକ ଉତ୍ସ ହୋଇପାରେ ଯାହାକୁ ସଂଗୃହିତ କରି ସମ୍ପତି ଏବଂ ଶକ୍ତିରେ ପରିଣତ କରାଯାଇପାରେ ।


    ଗ୍ରାମୀଣ ଭାରତରେ ପାନୀୟ ଜଳ ସମ୍ପର୍କରେ ଉଲ୍ଲେଖ କରି ସେ କହିଥିଲେ ଯେ ଜାତୀୟ ଗ୍ରାମାଂଚଳ ପାନୀୟ ଜଳ କାର୍ଯ୍ୟକ୍ରମରେ ସଂସ୍କାର ଆଣିବା ଲାଗି ଏକାଧିକ ପଦକ୍ଷେପ ହାତକୁ ନିଆଯାଇଛି । ଏହି କାର୍ଯ୍ୟକ୍ରମର ଦ୍ରୁତ କାର୍ଯ୍ୟାନ୍ୱୟନ ଏବଂ ମାନରେ ସୁଧାର ଆଣିବା ଲାଗି ନିଆଯାଇଥିବା ପଦକ୍ଷେପ ସମ୍ପର୍କରେ ସେ ଉଲ୍ଲେଖ କରିଥିଲେ । ଆର୍ସେନିକ ଏବଂ ଫ୍ଲୋରାଇଡ - ପ୍ରଭାବିତ ଜନବସତି ଅଞ୍ଚଳ ପ୍ରତି ବିଶେଷ ଦୃଷ୍ଟି ଦିଆଯାଇଥିବା ସେ କହିଥିଲେ ।


    ଶ୍ରୀ ଆୟାର ମଧ୍ୟ ତୃଣମୂଳସ୍ତରରେ ସ୍ୱଚ୍ଛ ଭାରତ ଚାମ୍ପିଅନମାନଙ୍କ ସଫଳତାର କାହାଣୀ କହିଥିଲେ । ଏମାନଙ୍କ ମଧ୍ୟରେ ମହିଳା , ଶିଶୁ , ଭିନ୍ନକ୍ଷମ ଏବଂ ବରିଷ୍ଠ ନାଗରିକ ଅଛନ୍ତି ଯେଉଁମାନେ ସ୍ୱଚ୍ଛତା ପ୍ରତି ସେମାନଙ୍କ ପ୍ରତିବଦ୍ଧତା ଜରିଆରେ ଏହି ଅଭିଯାନ ଲାଗି ଗୁରୁତ୍ୱପୂର୍ଣ୍ଣ ଯୋଗଦାନ ଦେଇଛନ୍ତି । ସ୍ୱଚ୍ଛ ଭାରତକୁ ଏକ ଜନଆନ୍ଦୋଳନରେ ପରିଣତ କରିବା ଲାଗି ଏହି ଚାମ୍ପିଅନମାନେ ସେମାନଙ୍କ କର୍ତ୍ତବ୍ୟ ଠାରୁ ଊର୍ଦ୍ଧ୍ଵ ଯାଇ କାମ କରିଛନ୍ତି ।


    ****************

    
    
    (Release ID: 1517833) Visitor Counter : 2