      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ବିପର୍ଯ୍ୟୟ ପ୍ରଶମନ ବ୍ୟବସ୍ଥାର ଆନ୍ତର୍ଜାତିକ କର୍ମଶାଳା କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀଙ୍କ ଦ୍ୱାରା ଉଦଘାଟିତ
      • ବିପର୍ଯ୍ୟୟ ପ୍ରଶମନ ବ୍ୟବସ୍ଥା ଦିଗରେ ସମସ୍ତେ କାମ କରିବାକୁ ରାଜନାଥ ସିଂହଙ୍କ ଆହ୍ୱାନ

      Posted On: 15 JAN 2018 2:29PM by PIB Bhubaneshwar

    ନୂଆଦିଲ୍ଲୀରେ ଆଜି କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ବିପର୍ଯ୍ୟୟ ପ୍ରଶମନ ବ୍ୟବସ୍ଥାର ଆର୍ନ୍ତଜାତିକ କର୍ମଶାଳା ( IWDRI ) କୁ ଉଦଘାଟନ କରିଛନ୍ତି । ଏହି ଦୁଇ ଦିନିଆ କର୍ମଶାଳା ଜାତୀୟ ବିପର୍ଯ୍ୟୟ ପରିଚାଳନା କର୍ତ୍ତୃପକ୍ଷ ( NDMA ) ଏବଂ ବିପର୍ଯ୍ୟୟ ବିପଦ ହ୍ରାସର ଜାତିସଂଘ କାର୍ଯ୍ୟାଳୟ ( UNISDR ) ଦ୍ୱାରା ମିଳିତ ଭାବେ ଆୟୋଜିତ ହୋଇଛି ।


    ବିପର୍ଯ୍ୟୟ ପ୍ରଶମନ ବ୍ୟବସ୍ଥା ଉପରେ ଗୁରୁତ୍ୱ ଦେଇ ରାଜନାଥ ସିଂହ କହିଲେ ଯେ , ଆର୍ଥିକ ଅଭିବୃଦ୍ଧି ଏବଂ ବିକାଶ ଦିଗରେ ଏହା ସୁଯୋଗ ସୃଷ୍ଟି କରିଥାଏ । ବିପର୍ଯ୍ୟୟ ମୁକାବିଲା ଦିଗରେ ଆମେ ଆଜି ଯେଉଁ ମୌଳିକ ବ୍ୟବସ୍ଥାର ବିକାଶ କରିବା , ତାହା ଭବିଷ୍ୟତ ପିଢ଼ି ପାଇଁ ବିପଦକୁ ହ୍ରାସ କରିବ । ତେଣୁ ଆମ ବ୍ୟବସ୍ଥା ଏପରି ହେବା ଉଚିତ ଯାହାକି ଆଜିର ଏବଂ ଭବିଷ୍ୟତର ବିପଦକୁ ହ୍ରାସ କରିବାକୁ ସକ୍ଷମ ହୋଇପାରିବ ।


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ କହିଲେ ଯେ , ବିପର୍ଯ୍ୟୟ ମୁକାବିଲା ଲାଗି ଗ୍ରହଣ କରାଯାଉଥିବା ବ୍ୟବସ୍ଥା ବିଶ୍ୱବ୍ୟାପୀ ସଂଯୁକ୍ତ ହୋଇ ରହିଛି । କୌଣସି ଗୋଟିଏ ଭାଗରେ ତ୍ରୁଟି ହେଲେ ତାହା ବିଶ୍ୱର ଅନ୍ୟ ଭାଗକୁ ପ୍ରଭାବିତ କରିବ । ତେଣୁ ସମସ୍ତ ଦେଶ ମିଳିମିଶି ଏହାର ମୁକାବିଲା ପାଇଁ ମୌଳିକ ସୁବିଧାର ବିକାଶ କରିବା ଜରୁରି ।


    ମୁକାବିଲା ପ୍ରସ୍ତୁତିରେ ବିଶ୍ୱସ୍ତରୀୟ ସହଯୋଗ ପାଇଁ ଭାରତର ପ୍ରତିବଦ୍ଧତାକୁ ସୂଚାଇ ରାଜନାଥ ସିଂହ ପ୍ରଧାନମନ୍ତ୍ରୀଙ୍କ 10 ଦଫା କାର୍ଯ୍ୟସୂଚୀ ଉଲ୍ଲେଖ କରିଥିଲେ । ପ୍ରଧାନମନ୍ତ୍ରୀ ଏହି କାର୍ଯ୍ୟସୂଚୀ 2016 ନଭେମ୍ବରରେ ନୂଆଦିଲ୍ଲୀରେ ଅନୁଷ୍ଠିତ ଏସିଆନ ମିନିଷ୍ଟରିଆଲ କନଫରେନ୍ସ ଅନ ଡିଜାଷ୍ଟର ରିସ୍କ ରିଡକ୍ସନ ( AMCDRR ) ରେ ଉଲ୍ଲେଖ କରିଥିଲେ । ସମ୍ମିଳନୀରେ ପ୍ରଧାନମନ୍ତ୍ରୀ ବିପର୍ଯ୍ୟୟ ବିପଦ ହ୍ରାସ ଦିଗରେ ସେଣ୍ଡାଇ ଫ୍ରେମୱାର୍କକୁ ଜରୁରି ଭିତ୍ତିରେ କାର୍ଯ୍ୟକାରୀ କରିବା ଉପରେ ଗୁରୁତ୍ୱ ଦେଇଥିଲେ । ଯାହାଦ୍ୱାରା କି ଏହି ବ୍ୟବସ୍ଥା କେବଳ ବର୍ତ୍ତମାନ ନୁହେଁ ଭବିଷ୍ୟତରେ ମଧ୍ୟ ବିପଦ ହ୍ରାସ କରିବାରେ ସଫଳ ହୋଇପାରିବ ।


    ପୁରାତନ ସଭ୍ୟତାରେ କିପରି ଆମ ପୂର୍ବ ପୁରୁଷମାନେ ଏଭଳି ନିର୍ମାଣ ଶୈଳୀ ଅବଲମ୍ବନ କରୁଥିଲେ ଯାହାକି ପ୍ରକୃତିର କୋପକୁ ଦୁରେଇ ରଖିଥିଲା । ଏହାଦ୍ୱାରା ପିଢ଼ି ପିଢ଼ି ଧରି ମାନବ ସଭ୍ୟତା ବଞ୍ଚି ରହିଛି । ଏହା ପ୍ରକୃତିର କୋପରୁ ଆମକୁ ରକ୍ଷା କରି ରଖିଛି ବୋଲି ରାଜନାଥ ସିଂହ କହିଥିଲେ ।


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ କହିଲେ ଯେ , ସୁଦୃଢ଼ ମୌଳିକ ସୁବିଧା ହିଁ ଆସନ୍ତା ଦିନରେ ବିକାଶର ସ୍ଥିରତା ପାଇଁ ସହାୟକ ହେବ । ଏହା ମଧ୍ୟ ଜାତିସଂଘ ଦ୍ୱାରା ଧାର୍ଯ୍ୟ ହୋଇଛି । ଆସନ୍ତା 20 ବର୍ଷ ମଧ୍ୟରେ ଆମେ ଯେଉଁ ବ୍ୟବସ୍ଥା ଛିଡ଼ା କରିବା ତାହା ବିଗତ 2 ହଜାର ବର୍ଷ ମଧ୍ୟରେ ହୋଇନାହିଁ । ବିଶ୍ୱସ୍ତରରେ 2040 ମସିହା ସୁଦ୍ଧା ମାନବତା ପାଇଁ ଆବଶ୍ୟକ ବ୍ୟବସ୍ଥାକୁ ଛିଡ଼ା କରିବାକୁ 100 ଟ୍ରିଲିୟନ ଡଲାର ଆବଶ୍ୟକ । ମୌଳିକ ସୁବିଧାର ନିବେଶ ପାଇଁ 2030 ମସିହା ସୁଦ୍ଧା କେବଳ ଏସିଆରେ ଆବଶ୍ୟକ 26 ଟ୍ରିଲିୟନ ଡଲାର ।


    ରାଜନାଥ ସିଂହ କହିଲେ ଯେ , ବିପର୍ଯ୍ୟୟ ପ୍ରଶମନ ବ୍ୟବସ୍ଥା ପ୍ରସ୍ତୁତିରେ ଜଳବାୟୁ ପରିବର୍ତ୍ତନ ବଡ଼ ବାଧକ ହେଉଛି । ଜଳବାୟୁ ପରିବର୍ତ୍ତନ ଯୋଗୁ ଭବିଷ୍ୟତରେ ବିପର୍ଯ୍ୟୟ ଭୟାନକ ହେବ । ଅତୀତ ଭବିଷ୍ୟତ ପାଇଁ ଦିଗଦର୍ଶକ ହୋଇ ନପାରେ । ବିପର୍ଯ୍ୟୟ ପ୍ରଶମନ ବ୍ୟବସ୍ଥା କୌଣସି ରାଷ୍ଟ୍ର ଏକାକୀ କରିପାରିବ ନାହିଁ ବୋଲି ସେ କହିଥିଲେ ।


    ପ୍ରଧାନମନ୍ତ୍ରୀଙ୍କ ଅତିରିକ୍ତ ପ୍ରମୁଖ ସଚିବ ଡ . ପି . କେ . ମିଶ୍ର କହିଥିଲେ , ସେଣ୍ଡାଇ ଫ୍ରେମୱର୍କ ଫର ଡିଜାଷ୍ଟର ରିସ୍କ ରିଡକ୍ସନ , 2015-30 ରେ ବିପର୍ଯ୍ୟୟ ବେଳେ ଯେପରି ବିପର୍ଯ୍ୟୟ ପ୍ରଶମନ ବ୍ୟବସ୍ଥାର ବିଶେଷ କ୍ଷତି ନ ହେବ ତାହାକୁ ଗୁରୁତ୍ୱ ଦିଆଯାଇଛି । ଯଦି ଏହି ବ୍ୟବସ୍ଥାକୁ ଆମେ ବିପର୍ଯ୍ୟୟ ମୁହଁରୁ ରକ୍ଷା କରି ନପାରିବା ତେବେ ମୃତୁ୍ୟସଂଖ୍ୟା , ପ୍ରଭାବିତ ଲୋକଙ୍କ ସଂଖ୍ୟା କିମ୍ବା ଆର୍ଥିକ କ୍ଷୟକ୍ଷତି ହ୍ରାସ କରିବା ଅସମ୍ଭବ ବୋଲି ସେ କହିଥିଲେ ।


    ଭୁଜ୍ ଭୂକମ୍ପ ପରେ ଭାରତର ପୁନର୍ଗଠନ ଅଭିଜ୍ଞତାକୁ ବର୍ଣ୍ଣନା କରିବାକୁ ଯାଇ ଡକ୍ଟର ମିଶ୍ର କହିଥିଲେ , ବିପର୍ଯ୍ୟୟର ମୁକାବିଲା ପାଇଁ ସ୍ଥାୟୀ ପ୍ରସ୍ତୁତି ଲୋକଙ୍କ ଜୀବନ ଧାରଣର ମାନ ବୃଦ୍ଧି କରିଥାଏ । ଏଥିରେ ନିବେଶର ଅର୍ଥ ବିକାଶର ସ୍ଥିରତାରେ ନିବେଶ ।


    ଏନଡିଏମ୍ଏର ସଦସ୍ୟ ଆର କେ ଜୈନ ଉଦବୋଧନରେ ବିପର୍ଯ୍ୟୟ ବିପଦ ହ୍ରାସ ଦିଗରେ ମିଳିତ ମୁକାବିଲାକୁ ଗୁରୁତ୍ୱ ଦେଇଥିଲେ । ଏହି କର୍ମଶାଳା ପରସ୍ପର ମଧ୍ୟରେ କୌଶଳ ଆଦାନପ୍ରଦାନର ମାଧ୍ୟମ ହୋଇପାରିଛି ବୋଲି ସେ କହିଥିଲେ ।


    ଭାରତରେ ବିଶ୍ୱବ୍ୟାଙ୍କର କଣ୍ଟ୍ରିର ଡିରେକ୍ଟର ଜୁନେଇଦ କମଲ ଅହମଦ ବିପର୍ଯ୍ୟୟ ମୁକାବିଲା ଦିଗରେ ମୌଳିକ ସୁବିଧାରେ ସ୍ଥିରତା ଆଣିବାକୁ ଆର୍ଥିକ ବଜାରର ଦୃଢ଼ତା ଉପରେ ଗୁରୁତ୍ୱ ଦେଇଥିଲେ ।


    କେନ୍ଦ୍ର ସ୍ୱରାଷ୍ଟ୍ର ସଚିବ ରାଜୀବ ଗଉବା ମଧ୍ୟ ଉଦଘାଟନୀ ସମାରୋହରେ ଉପସ୍ଥିତ ଥିଲେ ।


    କର୍ମଶାଳାରେ 23 ଟି ଦେଶର ବିଶେଷଜ୍ଞ , ବହୁମୁଖୀ ବିକାଶ ବ୍ୟାଙ୍କ , ଜାତିସଂଘ , ବେସରକାରୀ କ୍ଷେତ୍ର , ଶିକ୍ଷାବିତ୍ ଏବଂ ଅନ୍ୟାନ୍ୟ ଅଂଶୀଦାରମାନେ ଯୋଗ ଦେଇଥିଲେ ।


    **************


    

    
    (Release ID: 1516811) Visitor Counter : 5