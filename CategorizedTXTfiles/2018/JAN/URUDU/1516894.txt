      وزارت دفاع

      انڈین کوسٹ گارڈ اور جاپان کوسٹ گارڈ کے درمیان اعلیٰ سطحی میٹنگ اور مشترکہ بحری مشق کا انعقاد
      Posted On: 16 JAN 2018 7:35PM by PIB Delhi


    نئی دہلی، 16 ؍ جنوری ؍انڈین کوسٹ گارڈ (آئی سی جی) اور جاپان کوسٹ گارڈ (جے سی جی) کے درمیان ایک اعلیٰ سطحی میٹنگ کا انعقاد 15 جنوری 2018 کو دہلی میں واقع انڈین کوسٹ گارڈ کے ہیڈ کوارٹرس میں عمل میں آیا۔ یہ اعلیٰ سطحی میٹنگ 2006 میں دونوں ایجنسیوں کےد رمیان دستخط کئے گئے مفاہمت نامے کے تحت منعقد ہوئی۔


    اس میٹنگ کے دوران ہندوستانی وفد کی قیادت انڈین کوسٹ گارڈ کے ڈائریکٹر جنرل جناب راجیندر سنگھ نے کی، جبکہ جاپان کوسٹ گارڈ کی قیادت کمانڈنٹ ایڈمرل ستوشی ناکہ جیما نے کی۔ میٹنگ کے دوران تلاش اور بچاؤ کارروائیوں، آلودگی کی روک تھام اور بحری قانون کے نفاذ جیسے شعبوں میں عملی سطح پر تبادلۂ خیال اور صلاحیت سازی کو بڑھانے پر توجہ مرکوز رہی۔


    انڈین کوسٹ گارڈ اور جاپان کوسٹ گارڈ کے درمیان روابط اس وقت سے ہیں، جب انڈین کوسٹ گارڈ کے جہازوں نے سال 2006 سے پیشہ ورانہ تبادلۂ خیال کیلئے جاپان کے بندرگاہوں تک جانا شروع کیا۔ دونوں کوسٹ گارڈوں کے درمیان منعقدہ یہ میٹنگ اور دورہ بحری سکیورٹی اور سلامتی کے شعبے میں اشتراک و تعاون کو بڑھانے کیلئے دونوں ملکوں کی حکومتوں کی مسلسل کوششوں کو جاری رکھنے کا ایک حصہ ہے۔


    اس میٹنگ کے دوران دونوں فریقوں نے اشتراک و تعاون سے متعلق باہمی مفاہمت نامے کے قواعد و ضوابط کے مطابق آپسی اشتراک و تعاون کو مزید مستحکم کرنے پر رضامندی ظاہر کی۔ علاوہ ازیں اس میٹنگ کے دوران بحری بندوبست کے بہترین طریقۂ کار کو باہم ساجھا کرنے اور ایک دوسرے کے عملے کے تبادلے کو جاری رکھنے پر رضامندی ظاہر کی گئی۔


    جاپان کوسٹ گارڈکا جہاز سوگارو دونوں کوسٹ گارڈ وں کی مشترکہ مشق میں حصہ لینے کیلئے 12 جنوری کو ہی چنئی پہنچ چکا ہے۔ 17 جنوری کو یہ مشترکہ مشق منعقد ہونے والی ہے۔


    انڈین کوسٹ گارڈ کے ڈائریکٹر جنرل اور جاپان کوسٹ گارڈ کے کمانڈر، دونوں ہی اس مشترکہ بحری مشق کا معائنہ کرنے کیلئے چنئی کا سفر کریں گے۔


    انڈین کوسٹ گارڈ اور جاپان کوسٹ گارڈ کے درمیان پہلے سے موجود پیشہ ورانہ تعلقات میں مزید استحکام لانے کے اعتبارسے یہ میٹنگ کافی اہم رہی۔


    ************


    
    

    ) م ن ۔ م ع ۔ ک ا (


    U- 327

    
    
    (Release ID: 1516894) Visitor Counter : 7