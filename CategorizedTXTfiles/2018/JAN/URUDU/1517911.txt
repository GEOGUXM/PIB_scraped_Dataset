      صدر جمہوریہ کا سکریٹریٹ

      بھارت کے یوم جمہوریہ 2018 کے موقع پر ،ماقبل شام ،صدر جمہوریہ ہند ،جناب رام ناتھ کووند کا خطاب نئی دہلی ، 25 جنوری 2018
      Posted On: 25 JAN 2018 7:39PM by PIB Delhi


    میرے عزیز ہم وطنو!


    1۔ اپنے ملک کے 69ویں یوم جمہوریہ کی ماقبل شام ،آپ سبھی کو بہت بہت مبارکباد۔ یہ ملک کے تئیں احترام کے جذبے کے ساتھ ہماری خودمختاری کا جشن منانے کا بھی موقع ہے۔ لاکھوں مجاہدین آزادی کی عظیم کوششوں اور قربانیوں کو اظہار تشکر کے ساتھ یاد کرنے کا دن ہے ، جنہوں نے اپنا خون پسینہ ایک کرکے ہمارے جمہوریہ کی تعمیر کی۔ آج کا دن ہماری جمہوری اقدار کو سلام کرنے کا بھی دن ہے۔


    2۔ ملک کے عوام سے جمہوریت قائم ہے۔ ہمارے شہری صرف جمہوریت کے معمار اور محافظ ہی نہیں ہیں ،بلکہ وہی اس کی بنیاد بھی ہیں۔ ہمارا ہر شہری ہماری جمہوریت کو تقویت فراہم کرتا ہے ، ہر ایک فوجی جو ہمارے ملک کی سرحدوں کی حفاظت کرتا ہے ، ہر ایک کسان، جو ہمارے ہم وطنوں کا پیٹ بھرتا ہے، ہر ایک پولیس اور نیم فوجی دستہ جو ہمارے ملک کو محفوظ رکھتا ہے ، ہر ایک ماں جو ہم وطنوں کی پرورش وپرداخت کرتی ہے، ہر ایک ڈاکٹر جو ملک کے عوام کا علاج کرتا ہے، ہر ایک نرس جو ہم وطنوں کی تیمارداری کرتی ہے، ہر ایک استاد جو ہمارے ملک کو تعلیم کی دولت سے آراستہ کرتا ہے، ہر ایک سائنسداں جو ہمارے ملک کیلئے اختراع کرتا ہے ، ہر ایک میزائیل ٹیکنالوجی جو ہمارے ملک کی صلاحیت کو بلندیوں پر لے جاتی ہے، ہر ایک بیدار آدیواسی جو ہمارے ملک کے ماحول اور قدرتی وسائل کو محفوظ رکھتا ہے، ہر ایک انجینئر جو ہمارے ملک کو نئی شکل دیتا ہے، ہر ایک کارکن جو ہمارے ملک کی تعمیر کرتا ہے ، ہمارے معمر شہری جو فخر کے ساتھ یہ دیکھتے ہیں کہ وہ اپنی جمہوریت کو کتنا آگے لے آئے ہیں، ہر ایک نوجوان جس میں ہمارے ملک کی توانائی ،امیدیں اور مستقبل مضمر ہیں اور ہر ایک پیارا بچہ جو ہمارے ملک کیلئے نئے خواب دیکھ رہا ہے۔


    3۔ ایسے اور بہت سارے لوگ ہیں ، جن کا میں ذکر نہیں کرپایا ، وہ بھی الگ الگ طریقے سے ملک میں تعاون کررہے ہیں۔ آپ سبھی کو یوم جمہوریہ کی ڈھیر ساری نیک خواہشات پیش ہیں۔


    4۔ 26 جنوری 1950 کو ہندوستان ایک جمہوریت کی شکل میں قائم ہوا۔ ہماری قومی تعمیر کے سفر میں یہ دوسرا اہم ترین پڑاؤ تھا۔ ہمیں آزادی حاصل کیے ہوئے تقریباً ڈھائی سال ہی گزرے تھے ،لیکن آئین سازی کرنے، اسے نافذ کرنے اور جمہوریہ بھارت کا قیام عمل میں لانے کے ساتھ ہی ہم نے درحقیقت سبھی شہریوں کے مابین مساوات کا آئیڈیل قائم کیا ۔ چاہے ہم کسی بھی مذہب، علاقے یا برادری کے کیوں نہ ہوں، مساوات یا برابری کے اس آئیڈیل نے ا ٓزادی کے ساتھ حاصل ہوئے آئیڈیل کو پایہ تکمیل تک پہنچایا۔ ایک تیسرا آئیڈیل بھی تھا ،جو ہماری جمہوریت کی تعمیر کی مشترکہ کوششوں کو اور ہمارے خوابوں کے ہندوستان کو بامعنی بناتا تھا ، یہ تھا اخوت یا بھائی چارے کا آئیڈیل، مل جل کر رہنے اور کام کرنے کا آئیڈیل۔


    5۔ جیسا کہ ہم جانتے ہیں ہماری آزادی ہمیں مشکل ترین جدوجہد کے بعد حاصل ہوئی تھی ، اس جنگ میں لاکھوں لوگوں نے حصہ لیا تھا ۔ ان مجاہدین آزادی نے ملک کیلئے اپنا سب کچھ نچھاور کردیا ، بہتوں نے تو اپنی جانوں کی قربانی بھی دے دی۔ آزادی کے خواب سے پوری طرح سرشار ہوکر مہاتما گاندھی کی قیادت میں یہ مجاہدین آزادی ، محض سیاسی آزادی حاصل کرکے مطمئن نہیں ہوسکتے تھے۔ ان کا مقصد انہیں حاصل ہوچکا تھا، لیکن انہوں نے لمحہ بھر بھی آرام نہیں کیا۔ وہ رکے نہیں بلکہ دوگنے جوش کے ساتھ آئین سازی کے اہم ترین کام میں پوری ا یمانداری کے ساتھ مصروف ہوگئے۔ ان کی نظر میں ہمارا آئین ہمارے نئے ملک کیلئے صرف ایک بنیادی قانون نہیں تھا، بلکہ سماجی تبدیلی کا ایک دستاویز بھی تھا۔


    6۔ ہمارے آئین کے بانیان بہت دور اندیش تھے، وہ قانون کی حکمرانی اور قانون کے ذریعے حکومت کی اہمیت کو اچھی طرح سمجھتے تھے۔ وہ ہماری قومی زندگی کے ایک اہم دور کی نمائندگی کررہے تھے۔ ہم خوش قسمت ہیں کہ اس دور نے ہمیں آئین اور جمہوریت کی شکل میں قیمتی وراثت دی ہے۔


    پیارے ہم وطنو!


    7۔ ابتدائی دور میں ہمارے آئین کا خد وخال وضع کیا گیا ہے۔ اس دور سے ملے ہوئے درس ہمارے لئے آج بھی نہایت موزوں ہیں۔ ہم جو بھی کام کریں ، جہاں بھی کریں اور ہمارے جو بھی مقاصد ہوں – اس دور کے سبق ، ہر شعبے میں ہمارے لئے مفید ہیں۔ وہ ہماری قومی تعمیر کی مہم کو ترغیب دیتے ہیں۔


    قومی تعمیر ایک عظیم اور بڑی مہم ہے۔ ساتھ ہی ساتھ یہ لاکھوں نہیں، بلکہ کروڑوں چھوٹی بڑی تحریکوں کو جوڑ کر بنی ہے۔ ایک مکمل مہم ہے ۔یہ سبھی چھوٹی بڑی مہمات یکساں طور پر اہمیت کی حامل ہیں۔ شہریوں کے کردار کی تعمیر خاندانوں کے ذریعے اچھے عادات واخلاق کی بنیاد ڈالنا ، گلی ، محلے ، گاؤں اور شہر میں بھائی چارے کا ماحول بنانا، چھوٹے بڑے کاروبار کی شروعات کرنا، اداروں کو اصولوں اور اقدار کی بنیاد پر چلانا اور سماج سے توہم پرستی اور عدم مساوات کو ختم کرنا، یہ سبھی قومی تعمیر کی سمت میں اہم ترین تعاون ہے۔

      * جہاں بیٹیوں کو بیٹوں کی طرح تعلیم ، صحت اور آگے بڑھنے کی سہولت مہیا کی جاتی ہے، ایسے یکساں مواقع والے خاندان اور سماج ہی ایک خوشحال ملک کی تعمیر کرتے ہیں۔ خواتین کو انصاف دلانے کی غرض سے حکومت قانون نافذ کرسکتی ہے اور پالیسیاں وضع کرسکتی ہے، لیکن ایسے قانون اور پالیسیاں اسی وقت مؤثر ہوں گی ،جب خاندان اور سماج ہماری بیٹیوں کی آواز سنیں گے۔ ہمیں تبدیلی کی اس آواز کو سننا ہی ہوگا۔
      * خود اعتمادی سے بھرپور اور آگے کی فکر رکھنے والے نوجوان ہی خود اعتماد ی سے معمور اور ترقی پذیر ملک کی تعمیر کرتے ہیں۔ ہمارے 60 فیصد سے زائد ہم وطن ، 35 سال سے کم عمر کے ہیں۔ ان پر ہی ہماری امیدوں کا دارومدار ہے۔ ہم نے خواندگی کو کافی فروغ دیا ہے۔ اب ہمیں تعلیم اور علم کے دائرے کو مزید وسیع کرنا ہوگا ۔ نظام تعلیم میں اصلاح کرنی ہوگی ، اسے اونچا اٹھانااور اس کے دائرے کو بڑھانا نیز اکیسویں صدی کی ڈجیٹل معیشت ، جینومکس، روبوٹکس اور آٹومیشن کے چیلنجوں کیلئےبامعنی بنانا ہمارا نصب العین ہونا چاہئے۔

    ہم نے اپنے نوجوانوں کو تعلیم یافتہ اور ہنرمند بنانے کیلئے بہت سے پروگرام شروع کیے ہیں، تاکہ وہ آج کی دنیا میں عالمی پیمانے پر اپنا مقام حاصل کرسکیں۔ ان پروگراموں کیلئے وسیع پیمانے پر وسائل مہیا کرائے گئے ہیں ۔ وسیع امکانات سے بھرے، ہمارے اولوالعزم نوجوانوں کو ان مواقعوں کا پورا پورا فائدہ اٹھانا چاہئے۔

      * جدت پسند بچے ہی ایک جدت پسند ملک کی تعمیر کرتے ہیں۔ اس مقصد کے حصول کیلئے ہمیں جنون کے ساتھ جُٹ جانا چاہئے ۔ ہمارے نظام تعلیم میں خاص کر اسکول میں، رٹ کر یاد کرنے اور سنانے کی بجائے ، بچو ں کو سوچنے اور طرح طرح کے تجربے کرنے کے لئے حوصلہ افزائی کرنی چاہئے۔ ہم نے اناج کی پیداوار میں کافی اضافہ کیا ہے، لیکن ابھی بھی تغذیہ کی کمی دور کرنے اور ہر ایک بچے کی تھالی میں ضروری تغذیاتی اشیاء مہیا کرانے کا چیلنج برقرار ہے۔ یہ ہمارے بچوں کی جسمانی اور ذہنی ترقی کے لئے اور ہمارے ملک کےمستقبل کیلئے کافی اہم ہے۔
      * محلے ، گاؤں اور شہر کی سطح پر چوکنا رہنے والے، شہریوں سے ہی ایک بیدار ملک کی تعمیر ہوتی ہے۔ ہم اپنے پڑوسی کے ذاتی معاملات اور حقوق کا احترام کرتے ہیں ، تیوہارمناتے ہوئے، احتجاج و مظاہرے کرتے ہوئے ، یا کسی اور موقع پر ہم اپنے پڑوسی کی سہولتوں کو ذہن میں رکھتے ہیں۔ کسی دوسرے شہری کے عزت ووقار اور ذاتی جذبات کا مذاق اڑائے بغیر کسی کے نظریے سے یا تاریخ کے کسی واقعے کے بارے میں بھی متفق نہیں ہوسکتے ہیں۔ ایسے روادارانہ طرز عمل کو ہی بھائی چارہ کہتے ہیں۔
      * بے لوث جذبات والے شہریوں اور سماج سے ہی ایک بے لوث جذبے والے ملک کی تعمیر ہوتی ہے۔ رضاکار گروپ بے سہارا لوگوں ،بچوں اور یہاں تک کہ بے گھر مویشیوں کی بھی دیکھ بھال کرتے ہیں۔ ساحل سمندر جیسے عوامی مقامات اور ندیو ں کو صاف رکھتے ہیں، یہاں ہم کسی انجان شخص کی مدد کرنے کیلئے خون یا عضو کا عطیہ کرنے کیلئے تیار رہتے ہیں، یہاں آئیڈیل رکھنے والے شہری دور دراز کے علاقوں میں جاکر بچوں کو پوری لگن سے پڑھاتے ہیں اور تعلیم کے ذریعے ان بچوں کی زندگی سنوارتے ہیں۔ وہ کسی کے کہنے پر نہیں، بلکہ اپنے ضمیر کی آواز پر ایسا کرتے ہیں۔

    ایسے ملک میں خوشحال خاندان اپنی مرضی سے ، اپنی سہولت کو چھوڑ دیتے ہیں۔ آج یہ سبسیڈی والی ایل پی جی ہو یا کل کوئی اور سہولت بھی ہو ، تاکہ اس کا فائدہ کسی زیادہ ضرورتمند خاندان کو مل سکے۔ آئیے، ہم سبھی اپنی تمام سہولتوں کو ایک ساتھ چھوڑ کر دیکھیں اور اس کے بعد ہم اپنے ہی جیسے پس منظر سے ا ٓنے والے، ان محروم ہم وطنوں کی جانب دیکھیں، جو آج بھی وہیں کھڑے ہیں جہاں سے کبھی ہم سب نے اپنا سفر شروع کیا تھا۔ ہم سب اپنے اپنے دلو ں میں جھانکیں اور خود سے یہ سوال کریں کہ کیا اس کی ضرورت ،میری ضرورت سے زیادہ بڑی ہے؟ رحم دلی اور فیاضی کا جذبہ ہماری صدیوں پرانی تہذیب کا حصہ ہے۔ آئیے ہم سب اس جذبے کو اور بھی مضبوط بنائیں۔

      * تہذیبی روایات ، فنون اور دستکاری کے تحفظ اور اسے فروغ دینے کے مشترکہ عہد سے ایک فعال تہذیب والے ملک کی تعمیر ہوتی ہے۔ چاہے عوامی تھیٹر کے فن کار ہوں، رواتی موسیقار ہوں، بنکر اور ہتھ کرگھا کاریگر ہوں یا پھر وہ کنبے ہوں جو صدیوں سے لکڑی کے بہترین کھلونے یا روز مرہ کے استعمال میں آنے والی بانس کی اشیاء بناتے آرہے ہیں۔ ان سب کے ہنر کو زندہ رکھنے کیلئے اور انہیں مزید فروغ دینے کیلئے مؤثر کوششیں کرنی ہوں گی۔
      * منظم اور اخلاقی طور پر بلند اداروں سے ایک منظم اور اخلاقی ملک کی تعمیر ہوتی ہے۔ ایسے ادارے دوسرے اداروں کے ساتھ اپنے بھائی چارے کا احترام کرتے ہیں۔ عمدگی کے ساتھ کوئی معاہدہ کیے بغیر وہ اپنے کام کاج میں ایمانداری ، نظم و نسق اور وقار برقرار رکھتے ہیں۔ ایسے اداروں میں وہاں کام کرنے والے لوگوں کی ہی نہیں، بلکہ ادارے کی اہمیت سب سے اوپر ہوتی ہے۔ ان اداروں کے اراکین ، ہم وطنوں کے ٹرسٹی کی شکل میں اپنے عہدے کی امیدوں پر کھرے اترتے ہیں۔

    8۔ ہندوستان کی قومی تعمیر کی مہم کا ایک اہم مقصد ، ایک بہتر دنیا کی تعمیر میں تعاون کرنا بھی ہے۔ ایسی دنیا جو میل جول اور آپسی بھائی چارے کے جذبے سے سرشار ہو اور جس کا اپنے ساتھ اور فطرت کے ساتھ پُرامن رشتہ ہو ۔ یہی ’وسودھیو کُٹمبکم‘ کا صحیح مفہوم ہے۔ آج کے کشیدگی سے بھرے اور دہشت گردی سے متاثر دور میں یہ آئیڈیل بھلے ہی عملی نہ لگ رہا ہو ، لیکن یہی آئیڈیل ہزاروں سال سے ہم سب کو ترغیب دیتا آیا ہے۔ اس کی جھلک ہمارے آئین کی قدروں میں بھی دیکھی جاسکتی ہے۔ ہمارا سماج انہیں اصولوں پر مبنی ہے اور یہی آئیڈیل ہم عالمی برادری کے سامنے بھی پیش کرتے ہیں۔


    9۔ یہی جذبہ ہم غیرمقیم ہندوستانی کنبوں کے معاملے میں بھی اپناتے ہیں ۔ جب غیرملکوں میں مقیم ہندوستانی کسی پریشانی میں گھر جاتے ہیں، تب فطری طور پر ہم ان کی مدد کیلئے آگے آتے ہیں۔


    پیارے ہم وطنو!


    10۔ میں نے ابھی ابھی آزادی کے حصول اور پہلے یوم جمہوریہ کے درمیان عظیم کادور کا ذکر کیا۔ یہ دور پوری لگن،عہد اور عزم مصمم کے ساتھ ملک کو سنوارنے اور سماج کی نابرابری کو دور کرنے کے لئے کی گئی مسلسل کوششوں کا دور تھا۔ آج پھر ہم ایک ایسے ہی مقام پر کھڑے ہیں۔ ایک ملک کے طورپر ہم نے بہت کچھ حاصل کیا ہے، لیکن ابھی بھی بہت کچھ کرنا باقی ہے۔ ہماری جمہوریت کی تعمیر کرنے والی نسل نے جس جذبے کے ساتھ کام کیا تھا ،آج پھر اسی جذبے کے ساتھ کام کرنے کی ضرورت ہے۔


    11 ۔ سال 2020 میں ہماری جمہوریت کے 70 سال مکمل ہوجائیں گے۔2022 میں ہم اپنی آزادی کی 75ویں سالگرہ منائیں گے۔ مستقبل قریب میں آنے والے یہ انتہائی اہم مواقع ہیں۔ مجاہدین آزادی اورآئین سازوں کےذریعے دکھائے گئے راستوں پر چلتے ہوئے ہمیں ایک بہتر ہندوستان کی تعمیر کی کوشش کرنی ہے۔ ایک ایسے ہندوستان کی تعمیر کے لئے جو اپنی صلاحیت کے مطابق 21ویں صدی میں ترقی کی نئی بلندیوں پر کھڑا ہوگا اور جہاں ہر شہری اپنی صلاحیت کا بھرپور استعمال کرسکے گا۔


    12 ۔ جس طرح ایک ماں اپنے بچوں کا پیٹ بھرنے کے لئے ہمیشہ تیار رہتی ہے، اسی طرح اس ملک کے 130 کروڑ سے زائد افراد کا پیٹ بھرنے کے لئے ہمارے کسان دن رات کڑی محنت کرتے ہیں۔ ہمیں اپنے کسان بھائی-بہنوں کی زندگی کو بہتر بنانے کے لئے اور زیادہ کوشش کرنے کی ضرورت ہے۔


    ہماری مسلح افواج اور پولس نیز نیم فوجی دستوں کے بہادر جوانوں کو ان کی ضرورت کی مطابق وسائل اور آلات ملتے رہیں اس کے لئے ہمیں اپنے دفاعی تعمیر کے شعبے کو لگاتار جدید اور مضبوط بنائے رکھنا ہوگا۔


    ہم’ہمہ گیر ترقیات‘ کے مقصد کے حصول کی سمت میں آگے بڑھ رہے ہیں۔ ان مقاصد کے تحت ہم غریبی کا خاتمہ کرنے، سبھی کو اعلیٰ تعلیم او رصحت کی سہولیات بہم پہنچانےاور ہماری بیٹیوں کو ہر ایک شعبے میں یکساں مواقع فراہم کرنے کے لئے پابند عہد ہیں۔


    ہمیں صاف ستھری ، سبز اور اہل توانائی ،کم شرحوں پر لوگوں تک پہنچانی ہے۔ ہمیں سبھی کے لئے گھر کے مقصد کو ان کروڑں کنبوں تک پہنچانا ہے، جنہیں آج بھی اپنے گھر کا انتظار ہے۔ ہمیں ایک ایسے جدید ہندوستان کی تعمیر کرنی ہے ،جو باصلاحیت لوگوں کا اور ان کی قابلیت کو استعمال میں لانے کے لئے وسیع مواقع والا ملک ہو۔


    13 ۔ آج بھی ہمارے بہت سے ہم وطن، سماجی اور معاشی طور سے پچھڑے ہوئے ہیں۔وہ غریبی میں کسی طرح اپنی زندگی گزار رہے ہیں، ہمارے ان بھائیوں اور بہنوں کی عزت کرتے ہوئے ان کی بنیادی ضرورتوں کو معقول تعداد میں پورا کرنا ہے اور ترقی کے مواقع لگاتار فراہم کرنے ہیں، یہ ہماری جمہوریت کا اہم مقصد ہے۔ ان کی زندگی کو خوشحال بنانا ہی ہماری جمہوریت کی کسوٹی ہے۔ غریبی کی لعنت کو کم سے کم وقت میں جڑ سے مٹا دینا ہماری اہم ذمہ داری ہے۔یہ ذمہ داری پوری کرکے ہی ہم اطمینان محسوس کرسکتے ہیں۔


    میرے عزیز ہم وطنو!


    14 ۔ ہم سب کا خواب ہے کہ ہندوستان ایک ترقی یافتہ ملک بنے۔ اس خواب کو شرمندہ تعبیر کرنے کے لئے ہم آگے بڑھ رہے ہیں۔ ہمارے نوجوان اپنے خواب ، امیدوں اور آئیڈیل کے بل پر ملک کو آگے لے جائیں گے۔ مجھے پورا یقین ہے کہ ہمارے اہل وطن اپنے خواب ، اپنی امیدوں اور آئیڈیل کے لئے اپنی جمہوری قدروں اور ہندوستان کے قدیم آئیڈیل سے ہمیشہ ترغیب حاصل کرتے رہیں گے۔


    15 ۔ میں ایک بار پھر آپ سبھی کو یوم جمہوریہ کی دلی مبارکباد پیش کرتا ہوں اور آپ سبھی کے روشن اور بہتر مستقبل کے لئے نیک خواہشات پیش کرتاہوں۔


    شکریہ


    جے ہند


    (م ن-ش س-م ع۔ ن ع)


    U- 498


    

    
    (Release ID: 1517911) Visitor Counter : 30
    
    
    
    
    

*