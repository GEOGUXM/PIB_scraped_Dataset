      کامرس اور صنعت کی وزارتہ

      ملک میں لاجسٹکس کے فروغ کے لیےادارہ جاتی میکانزم فراہم کرنے کی غرض محکمہ تجارت اور سی آئی آئی کے مابین مفاہمتی عرضداشت
      Posted On: 17 JAN 2018 1:59PM by PIB Delhi


    نئی دہلی۔ 17 جنوری؛ حکومت نے حال ہی میں ملک میں لاجسٹکس سیکٹر کی ترقی کے لیے محکمہ تجارت کو ذمہ داری سونپی ہے۔ اس ذمہ داری کی تکمیل کے تئیں عمل کرتے ہوئے کنفڈریشن آف انڈین انڈسٹری (سی آئی آئی) کے ساتھ 16 جنوری 2018 کو تجارت و صنعت کے وزیر جناب سریش پربھو کی موجودگی میں ایک مفاہمتی عرض داشت پر دستخط عمل میں آئے ہیں۔ حکومت نے فیصلہ کیا ہے کہ ملک میں لاجسٹکس یعنی درکار ضروری سازو سامان کی لاگت پر جو صرفہ آتا ہے اسے موجودہ مجموعی گھریلو پیداوار کے 14 فیصد کے تناسب سے گھٹاکر 2022 تک صرف دس فیصد کی سطح تک لایا جائے۔ اس موقع پر وزیر موصوف نے محکمہ تجارت کے لاجسٹکس ڈویژن اور سی آئی آئی کی تعریف کی، کہ ان دونوں نے ضروری اقدامات کیے ہیں اور ان سے کہا ہے کہ لاجسٹکس کے شعبے کے لیے مل جل کر کام کریں اور اثر انگیزی اور لاگت دونوں کے لحاظ سے عالمی سطح کا لاجسٹکس شعبہ قائم کریں۔


    وزیر موصوف نے بھارت میں لاجسٹکس کے شعبے کو جدید ترین بنانے کے لیے ایک لائحہ عمل پیش کیا ہے تاکہ اسے عالمی معیار کے مطابق عمدگی کا حامل شعبہ بنایا جاسکے۔ اس مقصد کے لیے مرکزی سطح کی وزارتوں کے ساتھ مل جل کر مربوط کوششیں درکار ہوں گی۔ ساتھ ہی ساتھ ریاستی حکومتوں سے کہا گیا ہے کہ وہ گھریلو اور ایکزم لاجسٹکس دونوں محاذوں پر ضوابط کے عمل کو آسان بنائیں۔ محکمہ تجارت ، حکومت ہند کے خصوصی سکریٹری کی قیادت میں لاجسٹکس ڈویژن ایک جامع منصوبہ عمل پر آگے بڑھ رہا ہے تاکہ ملک میں زیادہ اثر انگیزی متعارف کراکر ایکزم کی لاگت کم کی جاسکے اور اس کے لیے تمام اعمال کو آسان بنایاجارہا ہے۔ اطلاعاتی ٹیکنالوجی سے مدد لی جارہی ہے اور ساتھ ہی ساتھ لاجسٹکس بنیادی ڈھانچے کو تال میل کی بنیاد پر بڑھاوا دیا جارہا ہے۔ حکومت نے حال ہی میں متعدد لاجسٹکس سرگرمیوں کو بنیادی ڈھانچے کی حیثیت دی ہے جس کے نتیجے میں سستے اور طویل مدت تجارتی قرضے حاصل کیے جاسکیں گے۔


    ایک مربوط لاجسٹکس پورٹل پر بھی کام شروع کیا گیا ہے۔ جس کے توسط سے لین دین اور ای – مارکیٹ پلیس رابطہ کاری اور خریداروں سے تعلق بنانا آسان ہوگا۔ ساتھ ہی ساتھ لاجسٹکس خدمات فراہم کرانے والوں کا رابطہ تمام دیگر سرکاری ایجنسیوں مثلاً کسٹم، پی جی اے، پورٹ کمیونٹی سسٹم، سمندر اور ہوائی اڈوں کے پورٹ ٹرمنلوں، جہاز رانی لائنوں، ریلوے وغیرہ سے قائم ہوسکے گا۔ سرکاری ایجنسیوں کے ساتھ رابطہ کاری بڑھانے کے لیے صنعت اور تعلیمی ادارے کام کریں گے، تاکہ ایک تفصیلی لائحہ عمل وضع کیا جاسکے۔ لاجسٹکس ڈویژن کا منصوبہ یہ ہےکہ تما م شراکت داروں کے ساتھ رسمی سلسلہ قائم کیا جائے۔ اس لائحہ عمل کے خاص نکات درج ذیل ہیں:

      * لاجسٹکس سے وابستہ تمام تر امور کا جائزہ لینے کے لیے محکمہ تجارت اور صنعت کے نمائندگان پر مشتمل لاجسٹکس ورکنگ گروپ کی تشکیل
      * صنعت کے ساتھ خصوصی توجہ پر مرتکز رابطے کا قیام
      * ریاستی حکومتوں اور دیگر متعلقہ ایجنسیوں سمیت تمام متعلقہ ایجنسیوں کے ساتھ تعاون و اشتراک
      * لاجسٹکس کے موضوع پر باہمی طور پر متفقہ مطالعات کا اہتمام
      * لاجسٹکس کے موضوع پر حکومت کی پالیسیوں کو فروغ

    ***********


    U – 341

    
    
    (Release ID: 1516916) Visitor Counter : 16
    
    
    
    
    

*