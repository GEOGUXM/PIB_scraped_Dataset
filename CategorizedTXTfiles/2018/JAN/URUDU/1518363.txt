      کارپوریٹ امور کی وزارتت

      کارپوریٹ حکمرانی کمپنیوں کے مفاد میں ہے کیونکہ اس سے ان کی شبیہ، قبولیت اور منافع کمانے کی صلاحیت میں اضافہ ہوتا ہے:کارپوریٹ امور کی وزارت کے سیکریٹری انجیتی سرینواس
      Posted On: 30 JAN 2018 7:56PM by PIB Delhi


    نئی دہلی،30جنوری؍کارپوریٹ امو رکی وزارت کے سیکریٹری جناب انجیتی سرینواس نے کہا کہ ہندوستان کے سامنے چیلنج یہ ہے کہ وہ کارپوریٹ حکمرانی کو عمل میں لانے کا طریقہ دریافت کریں۔ کارپوریٹ حکمرانی کمپنیوں کے مفاد میں ہے، کیونکہ اس سے ان کی شبیہ، قبولیت اور منافع کمانے کی صلاحیت میں اضافہ ہوتا ہے۔


    جناب سرینواس نے یہ بات آج نئی دہلی میں کارپوریٹ امور کی وزارت میں انڈیا انسٹی ٹیوٹ آف کارپوریٹ افیئرز (آئی آئی سی اے)اور انٹرنیشنل فائننس کارپوریشن (آئی ایف سی)کے درمیان باہمی تعاون کے معاہدے پر دستخط کے لئے منعقدہ ایک تقریب کے دوران کہی۔آئی آئی سی اے کے ڈی جی اور سی ای او اور ایم سی اے کے جوائنٹ سیکریٹری جناب گیانیشور کمار سنگھ اور آئی ایف سی کے کنٹری ہیڈ جناب جُن ژانگ نے باہمی تعاون کے اس معاہدے پر دستخط کئے۔


    معاہدے پر دستخط کے لئے منعقدہ تقریب کی صدارت کرتے ہوئے کارپوریٹ امور کی وزارت کے سیکریٹری جناب انجیتی سرینواس نے کہا کہ کسی بھی اقدام کی پائیداری کے لئے چاہے وہ کمپنیاں ہوں یا حکومت ، اچھی حکمرانی کلیدی اہمیت رکھتی ہے۔


    انہوں نے کہا کہ ہندوستان فی الحال دنیا کی چھٹی سب سے بڑی معیشت ہے اور آنے والی دہائی میں ہندوستان دنیا کی تین سب سے بڑی معیشتوں میں سے ایک ہوگا۔انہوں نے کہا کہ کمپنیاں کارپوریٹ حکمرانی کے معاملے میں درجہ بندی کے لئے ایک دوسرے سے مسابقت کریں گی، اگر کارپوریٹ حکمرانی سے متعلق ضوابط کا ان کی اقدار میں کوئی اہم رول ہے۔


    ایم سی اے کے جوائنٹ سیکریٹری اور آئی آئی سی اے ، کے ڈی جی اور سی ای او جناب گیانیشور کمار سنگھ نے حاضرین کا خیر مقدم کیا اور کئی شعبوں کا احاطہ کرنے والے باہمی تعاون کے اس معاہدے کے شراکتی لائحہ عمل کے بارے میں اظہار خیا ل کیا۔انہوں نے تاجر گھرانوں؍ کمپنیوں کی سماجی ، ماحولیاتی اور معاشی ذمہ داریوں سے متعلق قومی رضاکار رہنما خطوط (نیشنل وولنٹری گائیڈ لائنس)کی اہمیت پر روشنی ڈالی۔ انہوں نے کہا کارپوریٹ حکمرانی کی اہمیت اس لئے ہے کہ بہت سی کمپنیاں ہیں ، لیکن انہیں نشان زد کرنے کے لئے خاطر خواہ وقت نہیں ہوتا۔ کارپوریٹ حکمرانی کمپنیوں کے اشاریے بنانے اور جواب دہی کو یقینی بنانے کی بنیاد بن سکتی ہے۔


    آئی ایف سی کے کنٹری ہیڈ جناب جُن ژانگ نے کہا کہ سرمایہ کاری کے نکتہ نظر سے ہندوستان آئی ایف سی کا سب سے مضبوط شراکت دار ہے۔ انہوں نے اس حقیقت کو بھی اجاگر کیا کہ سرمایہ کاری کامیاب رہی ہے یا ناکام، اس کو جاننے کے لئے کارپوریٹ حکمرانی سب سے زیادہ اہم عنصر ہے۔آئی آئی سی اے کے بورڈ آف گورننس کی رکن محترمہ پریتی ملہوترا نے کہا کہ اچھی کارپوریٹ حکمرانی کے لئے قوانین کا مناسب طریقے سے نفاذ بہت اہم ہے۔


    آئی ایف سی-عالمی بینک کی لیڈ سی جی محترمہ ولاڈی سلاوا ریابوٹا نے حاضرین کو آئی آئی سی اے کے ساتھ ماضی میں آئی ایف سی کے اشتراک کے بارے میں بتایا ، جس میں ٹریننگ سے لے کر اہم کانفرنسوں کا انعقاد تک شامل ہیں۔انہوں نے کہا کہ موجودہ معاہدے کے تحت شراکت داری کے اس سلسلے کو جاری رکھنے کا آئی ایف سی منتظر ہے۔انہوں نے ایک ٹیم کے طورپر کام کرنے کے لئے بورڈ کے اراکین کی ٹریننگ کی ضرورت پر بھی زور دیا۔


    اس سے قبل آئی آئی سی اے کے اسکول آف کارپوریٹ گورننس اینڈ پبلک پالیسی کے سربراہ ڈاکٹر نیرج گپتا نے حاضرین کا خیر مقدم کیا۔ شکریئے کی تحریک آئی آئی سی اے کی چیف انتظامی افسر محترمہ گیتا سنگھ راٹھور نے پیش کی۔


    آئی آئی سی اے-آئی ایف سی شراکتی لائحہ عمل


    آئی آئی سی اے –آئی ایف سی امدادباہمی معاہدہ دوبرسوں کے لئے ہے۔اس معاہدے کے تحت جس پروگرام پر عمل کیا جائے گااس کا مقصد ہندوستان میں کارپوریٹ امور اور کارپوریٹ حکمرانی کے طورطریقوں کو مضبوط کرنا ہے۔ اس کے لئے اس عمل میں شامل اہم پیشہ ور افراد کی صلاحیتوں میں اضافہ کرنے کا کام کیا جائے گا۔اس پروگرام میں خصوصی توجہ ، آزاد ڈائریکٹروں ، خواتین ڈائریکٹروں اور کارپوریٹ حکمرانی سے متعلق دیگر پیشہ ور افراد سے منسلک اداروں کو مضبوط کرنے پر رہے گی۔اس پروگرام کا مقصد آئی آئی سی اے اور کارپوریٹ امور کی وزارت کو کارپوریٹ گورننس انڈیکس کی تیاری میں تعاون دینا بھی ہے، تاکہ سالانہ بنیاد پر سرکاری اور نجی شعبے کی کمپنیوں کی عمل درآمد کی صلاحیتوں اور حکمرانی کے طورطریقوں کی نگرانی کی جاسکے۔طورطریقوں کا اشاریہ تیار کئے جانے سے امید ہے کہ کارپوریٹ امور کی وزارت کے اصلاحی عمل کے مطابق مسلسل بہتری کے لئے ایک مسابقتی ماحول تیار ہوسکے۔


    م ن ۔م م۔ ن ع


    U: 575


    

    
    (Release ID: 1518363) Visitor Counter : 13