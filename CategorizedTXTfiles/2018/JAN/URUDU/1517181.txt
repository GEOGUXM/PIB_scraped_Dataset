      وزارت دفاع

      اٹھارہ بہادر بچوں کو بہادری کے قومی انعامات 2017سے نوازا گیا، جن میں سے 3کو بعد از مرگ یہ انعامات دیے گئے
      Posted On: 19 JAN 2018 3:02PM by PIB Delhi


    نئی دہلی،19/جنوری۔ 7 لڑکیوں سمیت 18 بچوں کو بہادری کے قومی انعامات 2017 کے لئے منتخب کیا گیا ہے۔ 3 بچوں کو بہادری کے انعامات بعد از مرگ دیے جارہے ہیں۔ وزیراعظم جناب نریندر مودی نئی دلّی میں 24 جنوری 2018 کو منعقد ہونے والی ایک تقریب میں سماج کے مستقبل کے ان رہنماؤں کو یہ انعامات عطا کریں گے۔ اس کے بعد وہ راج پتھ پر یوم جمہوریہ کی 2018 کی پریڈ میں شرکت کریں گے، جہاں وہ تقریب کی اصل دلکش شخصیت ہوں گے۔

    
    یہ باوقار بھارت ایوارڈ اترپردیش کی اٹھارہ سالہ کماری نازیہ کو دیا جارہا ہے، جنھوں نے جوئے اور سٹّے کی سرگرمیوں کے خلاف خلاف آواز اٹھائی تھی، جو ان کے پڑوس میں ایک بڑی لعنت کے طور پر چھائی ہوئی تھی۔ نازیہ نے اپنی زندگی کو درپیش خطرات کا بہادری سے سامنا کیا، لیکن اپنی لڑائی کو نہیں روکا۔
    
    باوقار گیتا چوپڑا ایوارڈ، کرناٹک کی چودہ سالہ لڑکی آنجہانی کماری نیتروَتی ایم چوان کو دیا جارہا ہے، جنھوں نے دو لڑکوں کو ڈوبتے ہوئے بچانے میں اپنی زندگی کی قربانی دے دی۔
    
    سنجے چوپڑا ایوارڈ، پنجاب کے سترہ سالہ ماسٹر کرن بیر سنگھ کو دیا جارہا ہے، جنھوں نے اپنی تمام تر کوششوں سے بہت سے لوگوں کو مرنے سے بچایا تھا۔
    
    میگھالیہ کے چودہ سالہ ماسٹر بیتشوا جان پین لینگ، اڑیسہ کی سات سالہ بچی کماری ممتا دلائی اور کیرالہ کے ساڑھے تیرہ سالہ ماسٹر سیباسشئن ونسنٹ کو باپو گائی دھانی انعامات دیے جارہے ہیں۔ بیتشواجان نے اپنی بہادری سے اپنے بھائی کو زندہ جلنے سے بچالیا تھا۔ ممتا دلائی نے اپنے دوست کو مگرمچھ کے منھ سے بچایا تھا۔ سیباسشئن نے اپنے دوست کی زندگی کو ریل کی پٹری پر حادثے کا شکار ہونے سے بچایا تھا۔
    
    انعامات پانے والے دیگر بچے ہیں: کماری لکشمی یادو (چھتیس گڑھ)، کماری منشا این، ماسٹر این شنگ پون کونیئک، ماسٹر یوآک نیئی، ماسٹر چنگئی وانگسا (سبھی بچوں کا تعلق ناگالینڈ سے ہے)، کماری سمردھی سشیل شرما (گجرات)، ماسٹر زوننت لوانگا، آنجہانی ماسٹر ایف لال چھندما (دونوں کا تعلق میزورم سے ہے)، ماسٹر پنکج سیموال (اتراکھنڈ)، ماسٹر ندف اعجاز عبدالرؤف (مہاراشٹر)، آنجہانی کماری لوک رکپم راجیش وری چانو (منی پور) اور ماسٹر پنکج کمار مہنتا (اڈیشہ)۔
    
    یہ انتخاب ایک اعلیٰ اختیاراتی کمیٹی نے کیا ہے، جو مختلف وزارتوں ؍ محکموں، غیرسرکاری تنظیموں کے نمائندوں اور بچوں کی بہبود سے متعلق بھارتی کونسل (آئی سی سی ڈبلیو) کے عہدیداروں پر مشتمل ہے۔
    
    صدر جمہوریہ ہند جناب رام ناتھ کووند اور دیگر بہت سی شخصیتیں ان بہادر بچوں کو استقبالیہ دیں گی۔ بہت سی ریاستیں بھی، ریاستی سطح پر ان کی عزت افزائی کے لئے تقریبات کا انعقاد کررہی ہیں۔
    
    بہادری کے انعامات سے متعلق قومی اسکیم کا آغاز بچوں کی بہبود سے متعلق بھارتی کونسل نے کیا تھا، جس کا مقصد ان بچوں کی صلاحیتوں کو تسلیم کرنا ہے، جن کی بنیاد پر انھیں بہادری کے غیرمعمولی کاموں کی انجام دہی اور ان کی امتیازی خدمات کو تسلیم کرنا ہے، نیز دیگر بچوں کو تحریک دینا ہے کہ وہ انھیں مثال بنائیں۔
    
    1957 میں پہلی مرتبہ دو بچوں کو ایک لڑکا اور ایک لڑکی ان کی حاضردماغی اور حوصلے کے صلے میں انعام دیا گیا تھا، تبھی سے آئی سی سی ڈبلیو نے ہر سال بچوں کو قومی انعامات سے نوازنے کا فیصلہ کیا تھا۔
    
    1987-88 میں آئی سی سی ڈبلیو نے غیرمعمولی کاموں، غیرمعمولی خصوصیات اور بہادری کے کارناموں کے صلے میں بھارت ایوارڈ شروع کیا تھا۔ دیگر خصوصی انعامات میں گیتا چوپڑا اور سنجے چوپڑا انعامات شامل ہیں۔ (جنھیں آئی سی سی ڈبلیو نے 1978 میں شروع کیا تھا) اور باپو گائیدھانی ایوارڈز (جنھیں 1988-89 میں شروع کیا گیا تھا)۔
    
    انعام یافتگان کو ایک تمغہ، سرٹیفکیٹ اور نقد رقم دی جاتی ہے۔ انعام پانے کے اہل بچوں کو اس وقت تک مالی مدد دی جاتی ہے جب تک کہ وہ اپنی اسکول کی تعلیم مکمل نہ کرلیں۔ کچھ ریاستی سرکاریں بھی انھیں مالی مدد فراہم کرتی ہیں۔ اس کے علاوہ آئی سی سی ڈبلیو اپنی اندراگاندھی اسکالرشپ اسکیم کے تحت ان بچوں کو مالی مدد فراہم کرتا ہے جو انجینئرنگ اور طب جیسے پیشہ وارانہ تعلیم حاصل کرتے ہیں۔ دیگر بچوں کے لئے یہ مدد اس وقت تک فراہم کی جاتی ہے جب تک کہ وہ اپنی گریجویشن مکمل نہ کرلیں۔ بھارتی حکومت نے میڈیکل اور انجینئرنگ کالجوں نیز پالی ٹیکنک اداروں میں ان ایوارڈ پانے والے بچوں کے لئے کچھ سیٹیں بھی ریزرو کی ہوئی ہیں۔
    
    1957 میں جب سے یہ اسکیم شروع کی گئی ہے، آئی سی سی ڈبلیو 963 بہادر بچوں کو انعامات سے نواز چکا ہے، جن میں سے 680 لڑکے اور 283 لڑکیاں ہیں۔
    
    (م ن ۔ ا س۔ م ر(
    
    U-388

    
    
    (Release ID: 1517181) Visitor Counter : 31