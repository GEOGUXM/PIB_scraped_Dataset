      سائنس اور ٹیکنالوجی کی وزارت

      پسماندہ اضلاع کی ترقی کے لئے سائنسی حل کی تلاش:ڈاکٹر ہرش وردھن
      Posted On: 18 JAN 2018 7:59PM by PIB Delhi


    نئی دہلی، 18 ؍جنوری،سائنس وٹیکنالوجی، ماحولیات، جنگلات اور آب وہوا کی تبدیلی نیز ارضیاتی سائنس کے وزیر ڈاکٹر ہرش وردھن نے ’’ملک کے 115 پسماندہ اضلاع کی ترقی کے لئے سائنسی حل ‘‘تلاش کرنے کا مشورہ دیا ہے۔ وزیر موصوف نے آج سی ایس آئی آر کے تحت حیدرآباد کے نیشنل جیو فیزیکل ریسرچ انسٹی ٹیوٹ (این جی آر آئی) میں سائنس دانوں سے خطاب کرتے ہوئے کہا کہ سائنس داں اور سائنسی تجربہ گاہیں ان اضلاع کے متعدد ترقیاتی مسائل کا حل تلاش کرنے میں تعاون کرسکتے ہیں۔ انہوں نے مزید کہا کہ ہمارے سائنس دانوں نے ’’بنیادی سائنس‘‘ سے ’’حل پر مبنی سائنس‘‘ تک یکساں طور پر اہمیت دی ہے۔


    ڈاکٹر ہرش وردھن نے کہا کہ این جی آر آئی کو معدنیات اور زیر زمین پانی کا نقشہ تیار کرنے کے لئے ہیلی بارن سروے میں مہارت حاصل ہے، اس لئے ان اضلاع میں قدرتی وسائل کی تلاش میں ان کی اس مہارت کو بروئے کار لایا جاسکتا ہے۔ این جی آر آئی نے راجستھان میں آبی نقشہ سازی، زیر زمین پانی کے ذخائر کے نقشہ سازی میں 2013 میں پہلی بار سینٹر گراؤنڈ واٹر بورڈ کو ہیلی بارن سروے میں اپنی تکنیکی امداد فراہم کی تھی۔ انہوں نے حکومت کی پہل کے مطابق اپنی تحقیق کے لئے این جی آر آئی کی کوششوں کی تعریف کی۔


    ڈاکٹر ہرش وردھن نے کہا کہ وزیراعظم جناب نریندر مودی کے نئے ہندوستان کے خواب کو شرمند ہ تعبیر کرنے کے لئے نئی ٹیکنالوجیاں تیار کرنے کی غرض سے سائنسی اداروں کے مابین ہم آہنگی پیدا ہونی چاہئے۔ انہوں نے مزید کہا کہ ہمیں اب آبادی کا فائدہ حاصل ہے، جسے پورے طور پر استعمال میں لایا جانا چاہئے۔


    اس ماہ کے اوائل میں وزیراعظم جناب نریندر مودی نے 115 پسماندہ اضلاع کی تیز رفتار ترقی کے لئے ایک میٹنگ طلب کی تھی۔ اس میٹنگ میں 6 ترقیاتی اشاریوں یعنی۔۔۔ صحت، تعلیم، بنیادی ڈھانچے، زراعت اور آبی وسائل، مالی شمولیت اور ہنر مندی کے فروغ کا تعین کیا گیا تھا۔


    ۔۔۔۔۔۔۔۔۔۔۔


    U- 3 81

    
    
    (Release ID: 1517144) Visitor Counter : 6