      امور داخلہ کی وزارت

      نائب صدر جمہوریہ ہند کے ذریعے قومی تفتیشی ایجنسی (این آئی اے) کے زیر اہتمام ’’اکیسویں صدی میں قومی سلامتی چنوتیاں‘‘ کے موضوع پر منعقدہ چوتھا آر وی راجیو میموریل لیکچر
      
      ہمیں بھارت سے بغض و عناد رکھنے والی قوتوں سے ہمیشہ خبردار رہنا چاہئے: نائب صدر جمہوریہ ہند

      Posted On: 25 JAN 2018 11:21AM by PIB Delhi

    نئی دہلی، 25 /جنوری۔ نائب صدر جمہوریہ ہند جناب ایم وینکیا نائیڈو نے کہا ہے کہ ہمیں ہمہ وقت ایسی قوتوں سے خبردار رہنا چاہئے جو بھارت کو نقصان پہنچانا چاہتی ہیں اور اس کی ترقی کے راستے سے اسے ہٹانا چاہتی ہیں۔ موصوف کل یہاں قومی تفتیشی ایجنسی (این آئی اے) کے زیر اہتمام ’’اکیسویں صدی میں قومی سلامتی چنوتیاں‘‘ کے موضوع پر منعقدہ چوتھا آر وی راجیو میموریل لیکچر دے رہے تھے۔


    نائب صدر جمہوریہ ہند نے کہا کہ بھارت میں قومی سلامتی کا ماحول اس کی جغرافیائی خصوصیات، سماجی – اقتصادی صورت حال اور علاقائی و عالمی پیش رفتوں پر منحصر کرتا ہے۔ انھوں نے مزید کہا کہ قومی سلامتی چنوتیاں وسیع طور پر دو زمروں میں یعنی خارجی اور داخلی چنوتیوں کی شکل میں دیکھی جاسکتی ہیں اور دونوں ہی ایک دوسرے سے مربوط ہیں۔ داخلی چنوتیوں میں ہمارے معاشرے میں بڑھتی ہوئی انتہاپسندی اور بنیادپرستی، علیحدگی پسند تحریکیں، شورش، فرقہ پرستی اور ماؤواد سے متاثر تشدد شامل ہیں۔


    نائب صدر جمہوریہ ہند نے کہا کہ بھارت اب دنیا کی سب سے تیز رفتار سے ترقی کرنے والی معیشت بن چکا ہے اور اسے ضرورت اس بات کی ہے کہ وہ اتنی تیزی سے ترقی کرے کہ تمام شہریوں کو روزی روٹی کے ذرائع اور بہترین مواقع فراہم کرسکے۔ اس وقت ضرورت اس بات کی ہے کہ اس امر کو یقینی بنایا جائے کہ بھارت میں امن و امان برقرار رہے اور ہمہ گیر ترقی کا عمل بغیر کسی رکاوٹ کے جاری رہے۔


    جناب ایم وینکیا نائیڈو نے کہا کہ اقوام متحدہ نے وقتاً فوقتاً عالمی دہشت گردی کی تمام شکلوں سے نمٹنے کے لئے مختلف النوع قراردادیں منظور کی ہیں، تاہم اقوام متحدہ کی رکنیت کے حامل ہونے کے باوجود چند رکن ممالک ان قراردادوں کو نظرانداز کرتے رہتے ہیں اور دہشت گردانہ تنظیموں کو امداد فراہم کرتے ہیں اور ان کی پرورش کرتے ہیں۔ اب وقت آگیا ہے کہ عالمی برادری اس طرح کی صورت حال پر توجہ مرکوز کرے اور اس طرح کی خطاکار اراکین ممالک کے خلاف کارروائی کرے۔


    جناب ایم وینکیا نائیڈو نے این آئی اے کی ایک حالیہ تفتیش کا حوالہ دیتے ہوئے کہا کہ علیحدگی پسند گروپوں کو تلاش کرکے ان کے سرمایہ فراہمی کے ذرائع کی تفتیش اور ان کے رہنماؤں کی شناخت کا کام اس ایجنسی نے بڑی کامیابی سے انجام دیا ہے اور علیحدگی پسند گروپوں کو کی جانے والی فنڈ کی فراہمی کا سلسلہ ختم کردیا ہے۔ انھوں نے کہا کہ اس کے نتیجے میں دہشت گردانہ واقعات میں خاطرخواہ کمی رونما ہوئی ہے اور علیحدگی پسندوں کے ذریعے عمل میں لائی جانے والی توڑپھوڑ کی سرگرمیوں میں بھی تخفیف ہوئی ہے۔ انھوں نے امید ظاہر کی کہ این آئی اے دہشت گردی کو سرمایہ فراہمی کرنے والے تمام عناصر اور متعلقہ پہلوؤں پر اپنی توجہ مرکوز رکھے گی اور مؤثر طریقے سے دہشت گردانہ تنظیموں کو فراہم کئے جانے والے سرمایے اور نیٹ ورک کے تمام راستوں کو بند کرے گی۔


    اس موقع پر اظہار خیال کرتے ہوئے وزیر داخلہ جناب راج ناتھ سنگھ نے کہا کہ دہشت گردی دنیا کے لئے ایک بڑا خطرہ ہے۔ انھوں نے کہا کہ اس کے باوجود کچھ ممالک اس کو تعاون دیتے ہیں، تاہم ہمارے سلامتی دستے اس طرح کے تمام امور سے نمٹنے میں ماہر ہیں ۔ این آئی اے کے ذریعے پنچانوے فیصد معاملات میں خاطیوں کو کیفر کردار تک پہنچانے کا حوالہ دیتے ہوئے وزیر موصوف نے این آئی اے کی ستائش کی اور کہا کہ این آئی اے کے کارکنامے بہترین سے بھی بہتر ہیں۔ انھوں نے این آئی اے کی حوصلہ افزائی کرتے ہوئے کہا کہ خاطیوں کو سزا دلانے کی یہ تعداد ننانوے سے سو فیصد تک ہونی چاہئے۔ وزیر داخلہ نے جموں و کشمیر میں پتھر بازی کے معاملات اور مسئلے سے کامیابی سے نمٹنے کے لئے اظہار اطمینان کیا اور کہا کہ ہمارے سلامتی دستوں کی کارروائیوں میں این آئی اے کا بھی تعاون شامل ہے۔ انھوں نے یہ بھی کہا کہ اس میں کوئی شک نہیں کہ جموں و کشمیر ہر حال میں بھارت کا اٹوٹ حصہ برقرار رہے گا۔ انھوں نے کہا کہ سلامتی ایجنسیوں نے شمال مشرق خطے میں بڑی سخت محنت کی ہے اور دہشت گردانہ واقعات میں پچاسی فیصد تک کی تخفیف لانے میں کامیاب ہوئی ہیں۔ انھوں نے کہا کہ این آئی اے کو سائبر اسپیس سے پیدا ہونے والے خطرات سے نمٹنے کے لئے اپنے آپ کو ٹیکنالوجی اور مہارت کے اعتبار سے آراستہ کرنا چاہئے۔ این آئی اے کو پیشہ وارانہ اور سائنٹفک تفتیش کے ذرائع اپنانا چاہئیں۔ انھوں نے زور دے کر کہا کہ این آئی اے کو دیگر ممالک کی وفاقی تفتیشی ایجنسیوں سے تال میل بناکر کام کرنا چاہئے اور ان سے ان کے بہتر طریقۂ کار اور تجربے کا فائدہ بھی اٹھانا چاہئے۔


    این آئی اے کے ڈائریکٹر جنرل جناب وائی سی مودی نے این آئی اے کی حصولیابیوں پر روشنی ڈالی۔ انھوں نے کہا کہ 185 معاملات میں این آئی اے نے اپنی تفتیش مکمل کرلی ہے اور 184 معاملات میں فرد جرم داخل کی جاچکی ہے۔ انھوں نے این آئی اے کے ذریعے قائم کئے جارہے علاقائی دفاتر کے سلسلے میں بھی تفصیلات پیش کیں۔


    اس موقع پر درج ذیل این آئی اے افسران کو ان کی امتیازی خدمات کے لئے پولیس میڈل (پی ایم ایم ایس) اور صدر جمہوریہ ہند کے پولیس میڈل برائے امتیازی خدمات (پی پی ایم ڈی ایس) پیش کئے گئے۔

     1. جناب آلوک متل، آئی جی (ایڈمنسٹریشن ؍ پالیسی): پی پی ایم ڈی ایس برائے آئی ڈی – 2016
     2. جناب ستیانند پانڈے، ایس پی (ایڈمنسٹریشن): پی ایم ایم ایس برائے آئی ڈی -2016
     3. جناب اے ڈی نیگی، ایس پی، این آئی اے ہیڈکوارٹر: پی ایم ایم ایس برائے آئی ڈی – 2017
     4. جناب دھن رام سنگھ، اے ایس پی: پی ایم ایم ایس برائے آر ڈی – 2017
     5. جناب پی وکرامن، ڈپٹی ایس پی: پی ایم ایم ایس برائے آئی ڈی – 2016
     6. جناب سی رادھا کرشن پلئی، ڈپٹی ایس پی: پی پی ایم ڈی ایس برائے آئی ڈی – 2017
     7. جناب بی بی پاٹھک، انسپکٹر: پی ایم ایم ایس برائے آئی ڈی – 2016
     8. جناب اے نرسم ہولو نائیڈو: پی ایم ایم ایس برائے آر ڈی – 2017

    داخلی امور کے وزیر مملکت جناب ہنس راج گنگا رام اہیر، بری فوج کے عملہ کے سربراہ جناب بپن راوت، سی اے پی ایف کے ڈی جی حضرات اور سابق ڈی جی اور وزارت داخلہ کے دیگر سینئر افسران بھی اس موقع پر موجود تھے۔


    U-491

    
    
    (Release ID: 1517746) Visitor Counter : 14
    
    
    
    
    

8.