      صحت اور خاندانی بہبود کی وزارت

      صدرجمہوریہ ہند نے ایمس کے45ویں تقسیم اسناد کے جلسے سے خطاب کیا:مشن اندردھنش کی ستائش کی
      Posted On: 16 JAN 2018 7:16PM by PIB Delhi


    نئی دہلی، 16 ؍جنوری،صدرجمہوریہ ہند جناب رام ناتھ کووند نے آج نئی دہلی میں آل انڈیا انسٹی ٹیوٹ آف میڈیکل سائنسز (ایمس) کے 45ویں تقسیم اسناد کے جلسے سے خطاب کرتے ہوئے کہا کہ ایمس کا نام معیار، عہدبستگی اور وسیع تجربے کا دوسرا نام ہے۔ انہوں نے کہا کہ فیکلٹی اور ڈاکٹروں کے ساتھ ساتھ طلباء بھی ہماری طبی برادری اور ہمارے ملک کے لئے باعث فخر ہیں۔ معزز صدرجمہوریہ نے مزید کہا کہ مریضوں اور ان کے اہل خانہ کو ڈاکٹروں پر زبردست اعتماد ہے۔ انہوں نے مزید کہا کہ یہ آپ پر منحصر ہے کہ اس اعتماد کو یقینی بناتے ہوئے اس کا پورا احترام کریں اور مریضوں کا پورے جذبے اور احتیاط کے ساتھ علاج کریں۔ اس موقع پر صحت اور خاندانی بہبود کے مرکزی وزیر جے پی نڈا، ایمس کے صدر بھی موجود تھے ۔ اس موقع پر گریجویشن کرنے والے 572 طلباء کو ڈگریاں تفویض کی گئیں۔


    صدرجمہوریہ ہند رام ناتھ کووند نے وزارت صحت کی کوششوں کی ستائش کرتے ہوئے کہا کہ مشن اندردھنش جیسے پروگراموں کا آغاز کرکے صحت کی وزارت ٹیکہ کاری میں موجود خلیج کو پُر کرنے اور تمام بچوں کو مہلک بیماریوں سے محفوظ کرنے کی پوری کوشش کررہی ہے۔ صدرجمہوریہ نے خبردار کرتے ہوئے کہا کہ ملک میں موٹاپا اور تغذیہ کی کمی عوامی صحت کے اہم معاملات ہیں۔ انہوں نے کہا کہ ہمارے ملک میں بچوں کی ایک بہت بڑی آبادی ہے جبکہ دنیا کے بزرگ افراد کی بھی سب سے بڑی آبادی ہے۔ یہ گروپ اگرچہ ایک دوسرے سے مختلف ہیں لیکن حفظان صحت کے نظام اور ہمارے ڈاکٹروں اور نرسوں کے لئے یہی حقیقی چیلنج پیش کرتے ہیں۔


    صحت کے مرکزی وزیر جناب جے پی نڈا نے تمام طلباء کو مبارک باد دیتے ہوئے کہا کہ کم خرچ اور مؤثر حفظان صحت کے لئے اختراعات آج کی وقت کی ضرورت ہیں۔ انہوں نے کہا کہ اس چیلنج کو قبول کرتے ہوئے ایمس اپنی سہولیات کو مضبوط اور وسیع کررہا ہے اور حکومت ہند اس میں مکمل تعاون کررہی ہے۔ انہوں نے کہا کہ ایمس کا برانڈ دنیا بھر میں تسلیم کیا جاتا ہے اور اس کا احترام کیا جاتا ہے اور ایمس میں تعلیم حاصل کرنے والے ہر طالب علم میں اپنے اپنے شعبے میں ایک لیڈر بننے کی صلاحیت موجود ہے۔ انہوں نے مزید کہا کہ ایمس سے نکلے ہوئے بہت سے طلباء پہلے ہی اپنی قیادت کا مظاہر کرچکے ہیں اور دنیا کو ایک بہتر جگہ بنانے میں مدد کررہے ہیں۔


    اس تقریب میں تقریر کرتے ہوئے جناب جے پی نڈا نے کہا کہ ملک کے ہر ایک بچے کو بیماریوں سے بچانے کے لئے حکومت نے مشن اندردھنش نامی ٹیکہ کاری کا پروگرام شروع کیا ہے ۔ یہ خصوصی پروگرام 2004 میں شروع ہوا تھا جس کا مقصد پورے ملک میں تمام بچوں اور حاملہ خواتین کو ٹیکے لگانا ہے۔ انہوں نے کہا کہ اب تک 3.2 کروڑ سے زیادہ لوگوں کو ٹیکے لگائے جاچکے ہیں۔ جناب نڈا نے مزید کہا کہ حال ہی میں جاری ایس آر ایس ڈاٹا سے ظاہر ہوتا ہے کہ پانچ سال سے کم عمر بچوں کی شرح اموات، جو 2013 میں 49 تھی، 2016 میں کم ہوکر 39 ہوگئی ہے۔


    جناب جے پی نڈا نے میڈیکل سائنس کے شعبے میں ممتاز ماہرین کو لائف ٹائم اچیومنٹ ایوارڈ اور میڈل سے نوازا جبکہ بہترین طلباء کو بھی انعامات سے نوازا۔ 45ویں سالانہ تقسیم اسناد کے جلسے میں لائف ٹائم اچیومنٹ ایوارڈ حاصل کرنے والوں میں ڈاکٹر پروشوتم اپادھیائے، پروفیسر للت موہن ناتھ، پروفیسر اوشا نائر، ڈاکٹر مہربان سنگھ، پروفیسر اندراناتھ اور پروفیسر ایم سی مہیشوری شامل ہیں۔


    U- 3 34

    
    
    (Release ID: 1516887) Visitor Counter : 5