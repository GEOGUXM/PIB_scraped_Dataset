      ریلوے کی وزارت

      ہندوستانی ریلوے کے ٹیکنالوجی مشن کیلئے ریلوے کی وزارت ، انسانی وسائل کی ترقی کی وزارت اور سائنس و ٹیکنالوجی کی وزارت کے مابین ایک مفاہمت نامے پر دستخط کئے گئے
      
      اس مفاہمت نامے سےہندوستانی ریلوے کے ٹیکنالوجی مشن کیلئے مشترکہ طور پر سرمایہ کاری کی جا سکے گی:ریلوے بورڈ کے چیئرمین اشونی لوہانی

      Posted On: 04 JAN 2018 5:36PM by PIB Delhi

    نئی دہلی، 4 ؍ جنوری ؍ایک خصوصی کوشش اور عزت مآب وزیراعظم کے ‘سب کا ساتھ-سب کا وکاس’ ویژن کے تحت ہندوستان کی تین مرکزی وزارتوں نے ہندوستانی ریلوے میں ٹیکنالوجی مشن (ٹی ایم آئی آر) کو آگے بڑھانے کیلئے ہاتھ ملایا ہے۔ ٹی ایم آئی آر میں مشترکہ طور پر سرمایہ لگانے کی غرض سے ریلوے کی وزارت، انسانی وسائل کی ترقی کی وزارت اور سائنس و ٹیکنالوجی کے محکمے (سائنس اور ٹیکنالوجی کی وزارت) نے 4 جنوری 2018 کو نئی دہلی میں ریل بھون میں ایک مفاہمت نامے پر دستخط کئے۔


    اس مفاہمت نامے پر ریلوے کی وزارت کی طرف سے چیئرمین /ٹی ایم آئی آر پروفیسر این ایس ویاس اور ساتھی چیئرمین /ٹی ایم آئی آر جناب انوپ کمار نے اور انسانی وسائل کی ترقی کی وزارت کی طرف سے ایڈیشنل سکریٹری (ٹی ای)جناب سبرامنیم نے اور سائنس و ٹیکنالوجی کی وزارت کی طرف سے مشیر /ڈی ایس ٹی ڈاکڑنیرج شرما نے دستخط کئے۔


    اس موقع پر اظہار خیال کرتے ہوئے ریلوے بورڈ کے چیئرمین جناب اشونی لوہانی نے کہا‘‘ اس مفاہمت نامے پر اس لئے دستخط کئے جا رہے ہیں تاکہ ہندوستانی ریلوے کے ٹیکنالوجی مشن کے سلسلے میں شرکاء کے درمیان تال میل اور تعاون کا بندوبست ہو سکے۔ اس مفاہمت نامے سے ہندوستانی ریلوےکےٹیکنالوجی مشن میں مشترکہ طور پر سرمایہ کاری کی جا سکے گی اور یہ سرمایہ کاری اطلاقی ریسرچ کیلئے ریلوے کے نشانزد پروجیکٹوں میں اپنا اپنا حصہ ادا کرنے کی بنیاد پر کی جائے گی۔ اس کیلئے ریلوے کی وزارت کا حصہ 30 فیصد، انسانی وسائل کی ترقی کی وزارت کا حصہ 25 فیصد اور سائنس و ٹیکنالوجی کی وزارت کا حصہ 25 فیصد ہوگا۔ اس ٹیکنالوجی مشن سے وزیراعظم جناب نریندر مودی کے ‘میک ان انڈیا’ ویژ ن کی رفتار بہت تیز کرنے میں مدد ملے گی۔ اس سلسلے میں دیسی ٹیکنالوجیوں کوکامیابی سےفروغ دیا جائے گا، جس سے کنسورشیئم کے ارکان کو فائدہ ہوگا۔ ہندوستانی ریلوے کو عالمی معیار کی ٹیکنالوجی حاصل ہوگی۔ علمی اور تحقیقی اداروں کومتعدد اطلاقی ریسرچ پروجیکٹوں میں شامل کیا جائے گا، جس سے قومی مقاصد کے حصول میں تحقیقی کاموں میں مدد ملے گی۔ میری خواہش ہے کہ یہ ٹیکنالوجی مشن، جس کا نعرہ ‘سب کا ساتھ-سب کا وکاس ’ ہے، ایک زبردست کامیابی ثابت ہوگا۔مجھے امید ہے کہ اس مشن کےتحت جو زبردست اطلاقی ریسرچ کی جائے گی، اس سے ہندوستانی ریلوے کو اس کام میں مدد ملے گی کہ وہ ریل گاڑیاں استعمال کرنے والے تمام افراد کو زیادہ محفوظ، زیادہ آرم دہ ، رکاوٹوں سے پاک اور تیز رفتار سفر کی سہولتیں فراہم کرے اور ہندوستانی ریلوے کو ایک عالمی لیڈر کی شکل دے’’۔


    انسانی وسائل کی ترقی کی وزارت کے سکریٹری جناب کے کے شرما اور سائنس و ٹیکنالوجی کی وزارت کے سکریٹری ڈاکٹر آشوتوش شرما نے بھی ا س موقع پر اظہار خیال کیا۔


    ریلوے کی وزارت نے ہندوستانی ریلوے کیلئے ٹیکنالوجی مشن (ٹی ایم آئی آر ) تین وزارتوں کے ایک کنسورشیئم کے طور پر قائم کیا تھا۔ ان وزارتوں میں ریلوے کی وزارت ، انسانی وسائل کی ترقی کی وزارت اور سائنس و ٹیکنالوجی کی وزارت شامل ہیں۔ اس کا مقصد ہندوستانی ریلوے کے استعمال کیلئے نشانزد ریلوے پروجیکٹوں میں مشترکہ طور پر سرمایہ کاری کرنا ہے۔


    اس مفاہمت نامے کے تحت انسانی وسائل کی ترقی کی وزارت اور سائنس و ٹیکنالوجی کی وزارت نے ٹی ایم آئی آر پروجیکٹوں میں 75 کروڑ روپے کی سرمایہ کاری سے اتفاق کیا ہے، جبکہ ریلوے اور صنعتیں بھی اپنا اپنا حصہ اداکریں گی۔


    یہ ٹیکنالوجی مشن زبردست نقل وحمل، تحفظ ، توانائی، ماحولیات اور شہری ریلوے کے شعبوں میں آر اینڈ ڈی پروجیکٹ شروع کرے گا۔ ان پروجیکٹوں پر مشن پر عمل درآمد اور تال میل کمیٹی کےذریعے عمل کیا جائے گا، جس میں متعلقہ تینوں وزارتوں اور شعبۂ تعلیم نیز صنعت کے ارکان شامل ہوں گے۔ ان پروجیکٹوں پر قومی آر اینڈ ڈی تجربہ گاہوں اور تعلیمی اداروں میں عمل کیا جائے گا۔ جہاں کہیں ضرورت ہوگی، اسی طرح کا تعاون ، اسی طرح کے غیر ملکی اداروں میں بھی کیا جائے گا۔


    ریلوے بورڈ کے چیئرمین جناب اشونی لوہانی ، انسانی وسائل کی ترقی کی وزارت کے سکریٹری جناب کے کے شرما اور سائنس و ٹیکنالوجی کی وزارت کے سکریٹری ڈاکٹر آشوتوش شرمااور متعلقہ ریاستوں کے سینئر اہلکار بھی اس موقع پر موجو د تھے۔ مفاہمت نامے پر دستخط کئے جانے کی تقریب میں پریس اور میڈیا کے افراد کو بھی مدعو کیا گیا تھا۔


    U- 98

    
    
    (Release ID: 1515517) Visitor Counter : 8