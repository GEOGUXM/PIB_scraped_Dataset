      صحت اور خاندانی بہبود کی وزارت

      محترمہ انوپریاپٹیل نے بیماریوں کی روک تھام کے قومی مرکز کی سرگرمیوں کا جائزہ لیا
      Posted On: 18 JAN 2018 5:56PM by PIB Delhi


    نئی دہلی، 18 ؍جنوری،صحت اور خاندانی بہبود کی مرکزی وزیر مملکت محترمہ انوپریاپٹیل نے بیماریوں کی روک تھام کے قومی مرکز (این سی ڈی سی) کی سرگرمیوں کا جائزہ لیا اور بیماریوں کی نگرانی، حفظان کی صحت کی صورت حال، عوام میں بیداری پیدا کرنے، حفظان صحت کی کارروائی میں تیزی لانے اور عوامی صحت کے ضابطوں کو نافذ کرنے سے متعلق ضروری ہدایات جاری کیں۔ انہوں نے وباؤں اور بیماریوں کی روک تھام کے کمپلیکس کا بھی دورہ کیا اور بھارت میں وباؤں سے متعلق انٹلی جنس خدمات (ای آئی ایس) کے عہدیداروں سے گفتگو کی، جو عالمی صحت سکیورٹی ایجنڈے (جی ایچ ایس اے) کے تحت سی ڈی سی ایٹلانٹا کے اشتراک میں این سی ڈی سی میں دو سالہ تربیت حاصل کررہے ہیں۔ اسٹریٹجک ہیلتھ آپریشن سینٹر (ایس ایچ او سی) میں اپنے دورے کے دوران وزیر مملکت نے ویڈیو کانفرنسنگ کے ذریعے راجستھان، گجرات اور اترپردیش کی ریاستوں میں موسمی انفلوئنزہ (ایچ-1 این-1) کی صورت حال کا جائزہ لیا۔


    این سی ڈی سی میں اپنے خطاب میں وزیر مملکت (صحت) نے این سی ڈی سی میں کئے جانے والے کام کی ستائش کی۔ ادارہ کا دورہ کرنے اور ادارے کے ذریعے حاصل کردہ کامیابیوں اور پیش رفت کو دیکھ کر انہیں کافی خوشی ہوئی۔ انہوں نے اس بات کا ذکر کیا کہ وزارت کو اس ادارے سے کافی توقعات وابستہ ہیں اور اس کا اظہار این سی ڈی سی کمپلیکس کو بہتر بنانے کے لئے 382 کروڑ روپے کے مختص بجٹ سے بھی ہوتا ہے۔


    محترمہ انوپریا پٹیل نے نیتی آیوگ کی ویژن دستاویز (2017-18 سے 2019-20 تک) کا بھی ذکر کیا جس میں سفارش کی گئی ہے کہ این سی ڈی سی بیماریوں کی نگرانی اور صحت عامہ کی صورت حال کی دیکھ بھال ، عوام میں بیداری پیدا کرنے، صحت عامہ کے لئے کارروائی کرنے اور صحت عامہ سے متعلق ضابطوں کو نافذ کرنے میں زیادہ وسائل اور اختیارات کے ساتھ ایک مرکزی ادارے کے طور پر کام کرسکتا ہے۔ محترمہ انوپریا پٹیل نے مزید کہا کہ قومی صحت پالیسی 2017 میں بیماریوں کے بچاؤ اور روک تھام کو اس کے علاج سے زیادہ فوقیت دی گئی ہے اور اس سلسلے میں این سی ڈی سی اہم رول ادا کرسکتا ہے۔


    محترم وزیراعظم کے اُبھرتے ہوئے بھارت سے متعلق ویژن کا ذکر کرتے ہوئے محترمہ پٹیل نے وزارت کی طرف سے ہر ممکن مدد کا یقین دلایا۔ انہوں نے این سی ڈی سی کی فیکلٹی کو ہدایت دی کہ وہ ریاست کے صحت حکام کے ساتھ رابطے میں رہیں اور این سی ڈی سی کی شاخوں اور دیگر سرگرمیوں کے کام کی نگرانی کے لئے دورے کرتے رہیں۔


    ۔۔۔۔۔۔۔۔۔۔۔


    U- 371

    
    
    (Release ID: 1517109) Visitor Counter : 12