      உள்துறை அமைச்சகம்

      உலகளாவிய பயங்கரவாதத்தை இல்லாமல் செய்வதற்கு நீடித்த ஒருமித்த நடவடிக்கைக்கு உள்துறை அமைச்சர் அழைப்பு
      Posted On: 14 MAR 2018 8:36PM by PIB Chennai


    மக்களை , குறிப்பாக இளைஞர்களைத் தீவிரவாதத்தில் ஈடுபடுத்துவது தற்போது உலகில் இன்னொரு போக்காக இருக்கிறது . மேலும் , அது உலகம் எதிர்கொள்ளும் மிகப் பெரிய சவால்களில் ஒன்றாகவும் இருக்கிறது என்று மத்திய உள்துறை அமைச்சர் திரு . ராஜ்நாத் சிங் குறிப்பிட்டார் .


    குருகிராமில் இன்று ( மார்ச் 14) “ உலகளாவிய பயங்கரவாதத்தை எதிர்கொள்ளும் முறையில் மாற்றம் ” என்ற தலைப்பில் நடைபெற்ற பயங்கரவாத எதிர்ப்பு குறித்த நான்காவது மாநாட்டில் பேசிய அவர் , “ இந்தப் பிரச்சினையைப் பல நாடுகள் அடையாளம் கண்டுகொண்டுள்ளன . தீவிரவாதமயமாக்கலைக் கட்டுப்படுத்தவும் , தடுப்பதற்கும் உரிய நடவடிக்கைகளையும் எடுத்து வருகின்றன . இந்தியா சரியான தருணத்தில் சில வழிமுறைகளை வகுத்துள்ளது என்பதைக் குறிப்பிடுவதில் மகிழ்ச்சி அடைகிறேன் ” என்று குறிப்பிட்டார் .


    அவர் மேலும் பேசியதாவது :


    பயங்கரவாதம் உலக அளவிலான பிரச்சினை ஆகிவிட்டது . சர்வதேச அமைதி , பாதுகாப்பு , நிலைத்தன்மை ஆகியவற்றுக்கு மிகப் பெரிய அச்சுறுத்தலாகிவிட்டது . இணையவெளி உட்பட மேம்பட்டுவிட்ட நவீன தொழில்நுட்ப வசதிகள் , உலக அளவிலான நிதி , அதி நவீன தகவல் தொடர்பு சாதனங்கள் , ராணுவம் பயன்படுத்துவதற்கு இணையான ஆயுதங்கள் ஆகியவை அந்தச் சக்திகளுக்கு ஏராளமான வலிமையை அளித்துவிட்டன . ஆகையால் , பயங்கரவாதம் உலக அளவிலும் மண்டல அளவிலும் தேசிய அளவிலும் பெரிய சவால்களில் ஒன்றாக பயங்கரவாதம் நீடிக்கிறது என்பதில் வியப்பில்லை . அதனால்தான் , தேசிய அளவில் பாதுகாப்புத் திட்டங்களை வகுப்பதற்கு இது ஒரு முக்கிய காரணியாகிவிட்டது .


    பயங்கரவாத எதிர்ப்பு நடவடிக்கைகளுக்காகவும் பாதுகாப்புக்காகவும் முக்கிய நாடுகளுடன் இணைந்து இந்தியா கூட்டுப் பணிக் குழுக்களை ( Joint Working Groups ) அமைப்பதற்கு நடவடிக்கை எடுத்து வருகிறது . இதையடுத்து , பல நாடுகளுடன் பரஸ்பர சட்ட உதவிக்கான இருதரப்பு ஒப்பந்தங்கள் ( Bilateral treaties on Mutual Legal Assistance - MLATs ) கையெழுத்திடப்பட்டுள்ளன . இந்த ஒப்பந்தத்தின் கீழ் குற்றச் சம்பவங்களில் புலன் விசாரணை மேற்கொள்ளவும் ஆதாரங்களைத் திரட்டவும் சாட்சிகளை பரிமாறிக் கொள்ளவும் செய்யலாம் . மேலும் , குற்றச் செயல்களையு அவற்றுக்கான வருமானம் கிடைப்பதையும் முறியடிக்கவும் இந்த ஒப்பந்தம் வழி செய்கிறது .


    இவ்வாறு ராஜ்நாத் சிங் பேசினார் .


    ********************

    
    
    (Release ID: 1524574) Visitor Counter : 100
    
    
      Read this release in: English