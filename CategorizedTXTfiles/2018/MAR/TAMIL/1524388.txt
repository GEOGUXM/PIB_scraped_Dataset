      சுற்றுச்சூழல் மற்றும் வனத்துறை அமைச்சகம்

      மூங்கில் ஏற்றுமதியில் சர்வதேச அளவில் முதலிடம் பெறும் திறமை இந்தியாவுக்கு உள்ளது: டாக்டர் ஹர்ஷ்வர்தன்
      Posted On: 13 MAR 2018 7:19PM by PIB Chennai


    இந்தியா மூங்கில் வளம் மிகுந்த நாடு என்று குறிப்பிட்டுள்ள மத்திய சுற்றுச்சூழல் , வனத்துறை மற்றும் பருவநிலை மாற்றம், அறிவியல் & தொழில்நுட்பம் மற்றும் புவி அறிவியல்துறை அமைச்சர் டாக்டர் ஹர்ஷ்வர்தன், மூங்கில் ஏற்றுமதியில், சர்வதேச அளவில் முக்கியப் பங்கு வகிக்கும் வலிமை இந்தியாவுக்கு உள்ளதாக தெரிவித்துள்ளார். புதுதில்லியில் இன்று சர்வதேச மூங்கில் மற்றும் பிரம்பு அமைப்பின் (INBAR) பிரதிநிதிகள் பங்கேற்ற கூட்டத்தில் பேசிய டாக்டர். ஹர்ஷ்வர்தன், வாழ்வாதாரம், பருவநிலை மாற்றம், நில வகைப்பாடு மாற்றம் போன்றவற்றை எதிர்கொண்டு, மூங்கில் வளர்ப்பை அதிகரிக்க மத்திய அரசு ஊக்கமளித்து வருவதை சுட்டிக்காட்டினார். இந்திய வன(திருத்த) சட்டம் 2017-ஐ பிறப்பித்த மத்திய அரசின் நடவடிக்கை, ஒரு வரலாற்றுச் சிறப்புவாய்ந்த முன்முயற்சி என்று குறிப்பிட்ட அமைச்சர், வனப் பகுதி அல்லாத இடங்களில் விளையும் மூங்கில், மரங்கள் பட்டியலிலிருந்து விலக்கு அளிக்கப்பட்டதன் மூலம், பொருளாதார ரீதியாக அதனைப் பயன்படுத்துவதற்காக மூங்கில் வெட்டுவது/எடுத்துச் செல்வதற்கு அனுமதி பெற தேவையில்லை என்றும் தெரிவித்தார்.


    மூங்கிலைப் பயன்படுத்தி சிறந்தப் பொருட்களை உற்பத்தி செய்ய கைவினைக் கலைஞர்களுக்கு பயிற்சி மற்றும் திறன் ஊக்குவிப்பு திட்டங்களுக்கு ஏற்பாடு செய்யப்பட்டதையும் அமைச்சர் எடுத்துரைத்தார் . விவசாயிகள் மற்றும் கைவினை கலைஞர்களின் வாழ்க்கைத் தர மேம்பாட்டுக்காக பல்வேறு மதிப்புக் கூட்டப்பட்ட பொருட்களின் பட்டியல் தயாரிக்கப்பட்டுள்ளதாகவும், சர்வதேச மூங்கில் மற்றும் பிரம்பு அமைப்பின் பிரதிநிதிகளிடம் அமைச்சர் தெரிவித்தார்.


    கூடுதல் விவரங்களுக்கு :www.pib.nic.in- ஐ காணவும்


    =============

    
    
    (Release ID: 1524388) Visitor Counter : 108
    
    
      Read this release in: English