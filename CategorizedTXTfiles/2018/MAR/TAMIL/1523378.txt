      கலாசாரத்துறை அமைச்சகம்

      ஏடுகளைப் பாதுகாக்க தேசிய இயக்கம்
      Posted On: 07 MAR 2018 5:40PM by PIB Chennai


    ஏடுகள் பாதுகாப்பு தேசிய இயக்கம் (National Mission for Manuscripts) மத்திய கலாசாரத் துறையால் 2003ம் ஆண்டு தொடங்கப்பட்டது. இந்தியாவின் பழங்கால ஏடுகளைக் கண்டெடுத்து, ஆவணங்களாக்கி, பாதுகாத்து, டிஜிட்டல் முறையில் பதிவு செய்து வெளியீடாகக் கொண்டுவருவது ஆகிய நோக்கங்களுக்காக இந்த இயக்கம் தொடங்கப்பட்டது. அத்துடன் இந்த ஏடுகளுக்கென இந்திரா காந்தி தேசிய கலைகள் மையத்தில் ( Indira Gandhi National Centre for the Arts ) டிஜிட்டல் ஏடுகள் நூலகத்தை அமைத்தலும் இந்த இயக்கத்தின் நோக்கமாகும்.


    இதற்காக 2017-18 ஆம் நிதியாண்டில் ரூ. 12 கோடி ஒதுக்கப்பட்டது. தற்போது 2018-19ஆம் ஆண்டில் ரூ. 15 கோடி ஒதுக்கப்பட்டுள்ளது.


    இந்த இயக்கத்தின் இறுதி நோக்கம் இந்திரா காந்தி தேசிய கலைகள் மையத்தில் (IGNCA) டிஜிட்டல் தேசிய ஏடுகள் நூலகத்தை அமைப்பதுதான். அங்கு, அறிஞர்கள், ஆய்வாளர்கள் இந்திய ஏடுகளின் டிஜிட்டல் பிரதிகளைப் பார்வையிட வழி செய்யப்படும். ஏடுகளின் காப்புரிமை அவற்றின் உரிமையாளர்களுக்கே இருப்பதால், தற்போது, அவற்றின் முதல் மூன்று பக்கங்களையும் கடைசி மூன்று பக்கங்களையும் மட்டுமே பார்வையிட முடியும். இந்தக் காப்புரிமை பிரச்சினையைக் களைவதற்கு அமைச்சகம் ஒரு கமிட்டியை அமைத்துள்ளது. அந்தக் கமிட்டி ஏடுகளை அனைவரும் பார்க்க வகை செய்யும் சட்ட முன்வடிவைக் கொண்டுவருவது தொடர்பாக ஆய்வு செய்யும்.


    இத்தகவல்களை மத்திய கலாசாரத் துறை அமைச்சர் (பொறுப்பு) மற்றும் சுற்றுச்சூழல், வனம், பருவநிலை மாற்றத் துறை இணையமைச்சர் டாக்டர் மகேஷ் சர்மா எழுத்துமூலம் மாநிலங்களவையில் இன்று (மார்ச் 7) தெரிவித்தார்.


    *****


    

    
    (Release ID: 1523378) Visitor Counter : 30
    
    
      Read this release in: English