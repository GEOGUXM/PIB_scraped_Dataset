      மனித வள மேம்பாட்டு அமைச்சகம்

      தேசிய கல்வி ஆராய்ச்சி – பயிற்சி நிறுவனம் (NCERT) பாடத் திட்டத்தில் மாற்றம்
      Posted On: 15 MAR 2018 3:55PM by PIB Chennai


    கல்வியின் குறிக்கோள் சமுதாயத்திலிருந்து சிறந்த மனிதனை உருவாக்குவதே. உண்மையான வளர்ச்சி என்பது அறிவு மட்டுமின்றி, வாழ்க்கைத் திறன் கல்வி, விழுமியக் கல்வி, உடற்பயிற்சிக் கல்வி, அனுபவக் கல்வி ஆகியவை மிக முக்கியமாகும். படைப்பாற்றல் கொண்ட திறனை வளர்த்தெடுக்க வேண்டும். ஆனால், பாடத் திட்டம் சுமையாக இருப்பதால் இதர செயல்பாடுகளுக்கு நேரமே கிடைப்பதில்லை என்று பல தரப்பினரிடமிருந்து கோரிக்கை வந்துள்ளது. பொருள் உணராமல் வெறும் கல்வி கற்பது முன்னேற்றத்துக்கான வழியல்ல. எனவே, பள்ளிக் கல்விக்கான பாடத் திட்டத்தைச் சீரமைக்க வேண்டும். அதற்காக பள்ளி மாணவர்கள் மீதான பாடத் திட்டத்தின் சுமையைக் குறைக்கும் வகையில், உரிய ஆய்வு நடத்துவதற்கான செயலில் ஈடுபடும்படி தேசிய கல்வி ஆராய்ச்சி – பயிற்சி நிறுவனம் ( NCERT ) அறிவுறுத்தப்பட்டது. அதையடுத்து அந்நிறுவனம் பயிலரங்குகளை நடத்தி, பாடத் திட்டத்தைக் குறைக்கும் வகையில், கீழ்க்கண்ட செயல் திட்டத்தை கொண்டுவந்துள்ளது.

     1. என்சிஇஆர்டி நிறுவனத்தின் அனைத்து வகுப்புகளுக்கும் அனைத்துப் படிப்புகளுக்குமான ( Subjects) பாடத் திட்டங்கள் மற்றும் பாடப் புத்தகங்கள் தொடர்பாகக் கீழ்க்காணும் விதத்தில் பகுப்பாய்வு மேற்கொள்வது.

    அ) கற்றலின் விளைவுகள்


    ஆ) பல்வேறு படிப்புகளுக்கு ( Subjects) இடையிலும், அனைத்து வகுப்புகளுக்கு இடையிலும் தொடர்பு ஏற்படுத்துதல்.


    இ) அறிவியல் – புவியியல், இயற்பியல் – வேதியியல் ஆகிய படிப்புகளில் ஒன்றோடொன்று உள்ள ஒப்புமையை எடுத்துரைத்தல்.


    ஈ) புரிந்துகொள்ளக் கூடிய வகையிலான மொழி


    உ) மாணவர்களின் வயதுக்கேற்ற உள்ளடக்கம்


    ஊ) வெவ்வேறான சூழல்கள்


    2. பாடத் திட்ட சுமையைக் குறைப்பதற்ககாக ஆசிரியர்கள், மாணவர்கள், பெற்றோர், மற்றவர்களிடமிருந்து இணையத்தின் வழியாக யோசனைகளை வரவழைத்தல்.


    3. கல்விசார் உள்ளடக்கம், வாழ்க்கைக் கல்வி ஆகியவற்றை வடிவமைப்பதன் மூலமும் குழந்தையின் ஒட்டுமொத்த வளர்ச்சிக்கான விழுமியங்களின் அடிப்படையிலும் அனுபவ வழிப் பயிற்சிக்கான கட்டமைப்பை உருவாக்குதல்


    பாடத் திட்டத்தைக் குறைத்து, கல்வியைச் சீரமைக்க மனித ஆற்றல் மேம்பாட்டு அமைச்சகத்தின் ( MHRD ) இணையதளம் மூலம் 5.3.2018ம் தேதி முதல் யோசனைகள் வரவேற்கப்படுகின்றன. யோசனைகளை 2018, ஏப்ரல் 6ம் தேதி வரையில் பதிவிடலாம். அமைச்சகத்தின் இணையதளம் குறித்து தேசிய கல்வி ஆராய்ச்சி மற்றும் பயிற்சி நிறுவனம் ( NCERT ) ஏற்கெனவே செய்தித் தாள்களில் விளம்பரம் செய்திருக்கிறது.


    இத்தகவல்கள் மனித ஆற்றல் மேம்பாட்டுத் துறை இணையமைச்சர் திரு. உபேந்திர குஷ்வாஹா எழுத்துமூலம் மாநிலங்களவையில் தெரிவித்த பதிலில் இடம்பெற்றுள்ளன.


    *****

    
    
    (Release ID: 1524765) Visitor Counter : 70
    
    
      Read this release in: English
    
    
    

1.