      நீர்வளத் துறை அமைச்சகம்

      நாட்டில் 91 நீர்த்தேக்கங்களில் நீர் இருப்பு 2 சதவீதம் குறைவு
      Posted On: 15 MAR 2018 6:26PM by PIB Chennai


    நாடு முழுவதும் 91 பெரிய நீர்த்தேக்கங்களில் நீரின் இருப்பு 2018, மார்ச் 15ம் தேதி வரையிலான வார இறுதி நிலவரப்படி குறைந்துள்ளது. நீர் இருப்பு அளவு 5138.9 கோடி கன அடியாக இருக்கிறது. இது மொத்த நீர்த்தேக்கங்களின் கொள்ளளவில் 32 சதவீதம்தான். கடந்த வாரம், அதாவது மார்ச் 8ம் தேதி வரையிலான நிலவரப்படி நீர் இருப்பு மொத்த கொள்ளளவில் 34 சதவீதமாக இருந்தது. கடந்த பத்தாண்டுகளில் மொத்த கொள்ளளவில் நீர் இருப்பு சராசரியாக எவ்வளவு இருந்ததோ அதில் 91 சதவீதம் நீர் இருப்பு மார்ச் 8ம் தேதி வரையில் இருந்தது. இது மார்ச் 15ம் தேதி நிலவரப்படி 88 சதவீதமாகக் குறைந்துள்ளது.


    நாடு முழுவதும் உள்ள 91 நீர்த்தேக்கங்களின் மொத்த கொள்ளளவு 16,199.3 கோடி கன அடியாகும். மொத்த நீர்த்தேக்கங்களின் கொள்ளளவை 25,781.2 கோடி கன அடியாக உயர்த்துவதற்குத் திட்டமிடப்பட்டுள்ளது. தற்போதைய கொள்ளளவு இதில் 63 சதவீதமாகும். நாட்டில் உள்ள 91 அணைகளில் 37 அணைக்கட்டுகளில் நீர் மின்நிலையங்கள் அமைக்கப்பட்டுள்ளன. அவற்றிலிருந்து மொத்தம் 60 மெகாவாட்டுக்கு மேல் மின்சாரம் உற்பத்தி செய்யப்படுகிறது.


    மாநில வாரியாக நீர்த்தேக்கங்களின் நிலை :


    தென் மாநிலங்கள் :


    ஆந்திரப் பிரதேசம் , தெலுங்கானா, ஒருங்கிணைந்த ஆந்திரப்பிரதேசம்- தெலுங்கானாவில் உருவாக்கப்பட்ட இரு அணைத் திட்டங்கள், கர்நாடகம், கேரளம், தமிழகம் ஆகியவற்றைக் கொண்ட தென் மண்டலப் பகுதியில் மத்திய நீர்வள ஆணையத்தின் ( CWC ) கண்காணிப்பில் மொத்தம் 31 அணைக்கட்டுகளின் கொள்ளளவுத் திறன் 515.9 கோடி கன அடியாகும். இவற்றில் உள்ள நீரின் அளவு 23 சதவீதம், அதாவது 118.5 கோடி கன அடி ஆகும். இதே கால கட்டத்தில் கடந்த ஆண்டு 17 சதவீதம் நீர் இருந்தது. இதே காலக் கட்டத்தில் கடந்த பத்தாண்டுகளாக நிலவும் சராசரி நீர் அளவு 30 சதவீதமாகும். கடந்த ஆண்டை ஒப்பிடுகையில், நடப்பு ஆண்டு நீர் இருப்பு கூடுதலாக உள்ளது. எனினும், கடந்த பத்தாண்டுகளின் சராசரி நிலவரத்தை விடக் குறைவாக இருக்கிறது.


    ஹிமாசலப் பிரதேசம் , மேற்கு வங்கம், திரிபுரா, மஹாராஷ்டிரம், உத்தராகண்ட், ஒருங்கிணைந்த ஆந்திரம்-தெலுங்கானா மாநிலங்களில் உள்ள இரு அணைக்கட்டுகள், ஆந்திரப் பிரதேசம், கர்நாடகம், கேரளம், தமிழகம் ஆகிய மாநிலங்களில் நீரின் அளவு கடந்த ஆண்டை விடக் கூடுதலாக இருக்கிறது. ராஜஸ்தானில் கடந்த ஆண்டு இருந்த நீர் இருப்பு அளவே இந்த ஆண்டும் உள்ளது. ஆனால், பஞ்சாப், ஜார்க்கண்ட், ஒடிசா, குஜராத், உத்தரப் பிரதேசம், மத்தியப் பிரதேசம், சத்தீஸ்கர், தெலுங்கானா ஆகிய மாநிலங்களில் உள்ள அணைகளில் நீர் இருப்பு கடந்த ஆண்டை விடக் குறைவாகவே இருக்கிறது.


    ****

    
    
    (Release ID: 1524770) Visitor Counter : 42
    
    
      Read this release in: English