      ஜவுளித்துறை அமைச்சகம்

      2020-க்குள் பட்டு உற்பத்தியில் இந்தியா தன்னிறைவு பெறும்
      Posted On: 22 MAR 2018 5:21PM by PIB Chennai


    2020-க்குள் பட்டு உற்பத்தியில் இந்தியா தன்னிறைவு பெறும் என்று ஜவுளித்துறை அமைச்சர் திருமதி ஸ்மிருதி ஸூபின் இரானி இன்று செய்தியாளர்கள் சந்திப்பில் தெரிவித்தார். பட்டுத் தொழில் மேம்பாட்டுக்கான ஒருங்கிணைந்த திட்டத்திற்கு ஒப்புதல் அளிப்பது என்ற மத்திய அமைச்சரவையின் முடிவு, உயர் ரக பட்டு உற்பத்தியை 2020-க்குள் 62 சதவீதம் அதிகரிக்க உதவும். அடுத்த 3 ஆண்டுகளில், பட்டு உற்பத்தித் துறையில் ஈடுபட்டுள்ள நபர்களின் எண்ணிக்கையை 85 லட்சத்திலிருந்து ஒரு கோடியாக அதிகரிப்பது அரசின் நோக்கம் என்றும் அமைச்சர் மேலும் கூறினார். இந்தத் துறையில், 50 ஆயிரம் பேருக்கு பயிற்சி அளிக்கப்படும் என்றும் அவர் தெரிவித்தார். ஆராய்ச்சி மற்றும் வளர்ச்சியை மேம்படுத்துவதற்கான ரூ.1000 கோடியை பகிர்ந்தளிக்க ஜவுளி அமைச்சகத்தின்கீழ், சம்பந்தப்பட்ட அமைச்சகங்களின் கூட்டுக்குழு அமைக்கப்படும் என்றும் திருமதி இரானி , ஊடகவியலாளர்களிடம் தெரிவித்தார்.


    எதிர்காலத்தில் பட்டுக்கானத் தேவை அதிகரிப்பதற்கேற்ப, உற்பத்தி்த் திறனையும் அதிகரிப்பதோடு, விதை உற்பத்திப் பிரிவுகள் வலுப்படுத்தப்படும். டிஜிட்டல் இந்தியா திட்டத்தின்கீழ், விதை உற்பத்தி மற்றும் பிற துணைத் தொழில் செயல்பாடுகளில் விவசாயிகள் ஈடுபடுவதற்கு ஏற்ப, இணையதள அடிப்படையில் தீர்வுகள் உருவாக்கப்படும் என்றும் அமைச்சர் மேலும் விவரித்தார். விவசாயிகளும், விதை உற்பத்தியாளர்களும் அனைத்து மானியங்கைளையும் நேரடி பரிமாற்றத்தின் மூலம் பெறுவார்கள்.


    சந்தை மேம்பாடு மிக முக்கியமான பகுதி என்று குறிப்பிட்ட அமைச்சர், நாட்டில் பட்டு உற்பத்தியை முக்கியமானதாக கொண்டிருக்கும் மாநிலங்களில் 21 பட்டுக் கூடு சோதனை மையங்கள் அமைக்கப்படும் என்றார். இதுதவிர, 19 அடிப்படை பட்டு விதைப் பண்ணைகள், 20 பட்டுப்புழு உற்பத்தி மையங்கள், 131 சௌக்கி வளர்ப்பு மையங்கள் அமைக்கப்படும். பல்வேறு ரகங்களை மேம்படுத்துவதற்கு 500 ஏக்கர் நிலம் வழங்கப்படும்.


    தனிப்பட்ட விவசாயிகளும், பட்டு உற்பத்தியாளர்களும் அடிப்படை கட்டமைப்பை மேம்படுத்த ஆகும் செலவில் 50 சதவீதத்தை மத்திய அரசு ஏற்று, பொருளாதார ரீதியில் ஆதரவளிக்கும். பயனாளிகள் எஸ்சி அல்லது எஸ்டி பிரிவைச் சேர்ந்தவராக இருந்தால், செலவில் 65 சதவீதத்தை மத்திய அரசு ஏற்கும். பயனாளிகள் வடகிழக்கு மாநிலங்கள், ஜம்மு கஷ்மீர் , இமாச்சல பிரதேசம், உத்தராகண்ட், ஜார்க்கண்ட், சத்திஷ்கர் ஆகியவற்றைச் சேர்ந்தவர்களாக இருந்தால், செலவில் 80 சதவீதத்தை மத்திய அரசு ஏற்கும். குறைகளை உரிய நேரத்தில் தீர்ப்பதற்கும், முக்கியமான திட்டங்களை எடுத்துரைப்பதற்கும் உதவ, தனி தொலைபேசி அமைப்பு உருவாக்கப்படும்.


    நாட்டின் பட்டு உற்பத்தியை அதிகரிக்க மாநிலங்கள் முக்கியமான பங்கை அளிக்க முடியும் என்பதால், இந்த திட்டத்தை செயல்படுத்த முன்வர வேண்டும் என்று மாநில அரசுகளை திருமதி இரானி வலியுறுத்தினார். மொத்தம் உள்ள 26 பட்டு உற்பத்தி மற்றும் பயன்படுத்தும் மாநிலங்களில், 17 மட்டுமே தனியான துறையை அல்லது பட்டு வளர்ச்சி இயக்ககத்தை கொண்டுள்ளன என்றும் அமைச்சர் கூறினார்.


    -------


    படக்குறிப்பு :


    பட்டு உற்பத்தியில் நாடு தன்னிறைவு பெறுவதற்கு மத்திய அரசின் முயற்சிகள் தொடர்பாக இன்று ஊடகவியலாளர்களுடன் மத்திய ஜவுளித்துறை அமைச்சர் திருமதி ஸ்மிருதி ஸூபின் இரானி கலந்துரையாடினார்.

    
    
    (Release ID: 1526004) Visitor Counter : 134
    
    
      Read this release in: English