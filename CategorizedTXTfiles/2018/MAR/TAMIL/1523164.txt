      சட்டம் மற்றும் நீதித்துறை அமைச்சகம்

      2018ஆம் ஆண்டின் மத்தியஸ்தம் மற்றும் சமரச (சட்டத்திருத்த) மசோதாவிற்கு மத்திய அமைச்சரவை ஒப்புதல்
      Posted On: 07 MAR 2018 7:32PM by PIB Chennai


    பிரதமர் திரு.நரேந்திர மோடி தலைமையில் இன்று நடைபெற்ற மத்திய அமைச்சரவைக் கூட்டத்தில் 2018ஆம் ஆண்டின் மத்தியஸ்தம் மற்றும் சமரச (சட்டத்திருத்த) மசோதாவை நாடாளுமன்றத்தில் அறிமுகம் செய்வதற்கு வசதியாக, அதற்கு ஒப்புதல் அளிக்கப்பட்டது. மாற்று பிரச்சினை தீர்ப்பு அமைப்பின் வலிமையான மையமாக இந்தியாவை உருவாக்குதல், பிரச்சினைகளை தீர்ப்பதற்கான அமைப்பு சார்ந்த மத்தியஸ்தத்தை ஊக்குவித்தல் ஆகியவற்றுக்காக அரசு மேற்கொண்டு வரும் முயற்சிகளின் ஒருகட்டமாக இந்த நடவடிக்கை மேற்கொள்ளப்பட்டிருக்கிறது.


    பயன்கள்


    மத்தியஸ்த நடைமுறையை அதில் சம்பந்தப்பட்டவர்களுக்கு ஏற்றவகையில் மாற்றுதல் , தரங்களை வரையறுத்தல், அனைத்து மத்தியஸ்த வழக்குக ளுக்கும் குறைந்த செலவில் குறிப்பிட்ட காலத்தில் தீர்வுகாண்பதை உறுதி செய்தல் ஆகியவற்றை மேற்கொள்வதற்கான சுதந்திரமான அமைப்பை ஏற்படுத்துவதன் மூலம் அமைப்பு சார்ந்த மத்தியஸ்த முறையை மேம்படுத்த வேண்டும் என்ற இலக்கை எட்டுவதற்கு 1996ஆம் ஆண்டு இயற்றப்பட்ட இந்தச் சட்டத்தில் திருத்தங்களை செய்வது உதவும்.


    முக்கிய அம்சங்கள்


    அ. நீதிமன்றங்களுக்குச் செல்லவேண்டிய தேவையில்லாமல் , மத்தியஸ்த பணிக்காக ஏற்படுத்தப்பட்ட அமைப்புகளான உச்சநீதிமன்றம் அல்லது உயர்நீதிமன்றங்களின் மூலம் மத்தியஸ்தர்களை விரைவாக நியமிக்க வகை செய்கிறது. சர்வதேச அளவிலான வணிக மத்தியஸ்தங்களுக்காக உச்சநீதிமன்றத்தால் நியமிக்கப்பட்ட மத்தியஸ்த நிறுவனங்களையும், மற்ற வழக்குகளுக்காக மாநில அரசுகளால் நியமிக்கப்பட்ட மத்தியஸ்த நிறுவனங்களையும் அணுகுவதற்கு இந்தச் சட்டத்திருத்தம் வகை செய்கிறது.


    ஆ. இந்திய மத்தியஸ்த கவுன்சில் என்ற சுதந்திரமான அமைப்பை ஏற்படுத்த இந்தச் சட்டத்திருத்தம் வகை செய்கிறது. இது மத்தியஸ்த நிறுவனங்களை தரவரிசைப்படுத்துவதுடன் , மத்தியஸ்துக்கான விதிகளை வகுத்து மத்தியஸ்தர்களுக்கு அங்கீகாரம் வழங்குகிறது. அத்துடன், மத்தியஸ்தம், சமரசம், நடுவராக இருந்து செயல்படுதல், பிற மாற்று பிரச்சினை தீர்க்கும் நடைமுறைகள் ஆகியவற்றை ஊக்குவிக்கவும், மேம்படுத்தவும் தேவையான அனைத்து நடவடிக்கைகளையும் இந்த அமைப்பு மேற்கொள்ளும். மத்தியஸ்தம் மற்றும் மாற்று பிரச்சினை தீர்க்கும் அமைப்பு தொடர்பான அனைத்து விசயங்களிலும் ஒரே மாதிரியான தொழில் தரத்தை உருவாக்குதல், நடைமுறைப்படுத்துதல், பராமரித்தல் ஆகியவற்றுக்கான கொள்கைகள் மற்றும் விதிமுறைகளையும் இந்த அமைப்பு வகுக்கும். அனைத்து மத்தியஸ்த தீர்ப்புகளையும் பராமரிப்பதற்காக மின்னணு தொகுப்பகம் ஒன்றையும் இக்குழு பராமரிக்கும்.


    இ. இந்திய மத்தியஸ்த குழு பெரு நிறுவனங்கள் சார்ந்த அமைப்பாக இருக்கும். அதன் தலைவர் உச்சநீதிமன்ற நீதிபதியாகவோ , அல்லது உயர்நீதிமன்ற நீதிபதி அல்லது தலைமை நீதிபதியாகவோ அல்லது வேறு மதிப்புறு நபராகவோ இருப்பர். இந்தக் குழுவின் மற்ற உறுப்பினர்களின் ஒரு மதிப்புறு கல்வியாளரும், மற்ற அரசு பிரதிநிதிகளும் இருப்பார்கள்.


    ஈ. சர்வதேச மத்தியஸ்தத்தை கால வரையறை என்ற கட்டுப்பாட்டில் இருந்து விலக்கவும் , மற்ற மத்தியஸ்தங்களின் வழக்கு தாரர்கள் அவர்களின் வாதத்தை முடித்த நாளில் இருந்து 12 மாதங்களுக்குள் தீர்ப்பு வழங்கவேண்டும் என்ற கால வரையறையை நிர்ணயிக்கவும் வசதியாக, 29ஏ பிரிவின் துணைப் பிரிவு (1)-ல் திருத்தம் செய்ய தீர்மானிக்கப்படுகிறது.


    உ. மத்தியஸ்தரும் , மத்தியஸ்த நிறுவனங்களும் தீர்ப்பு தவிர்த்த பிற மத்தியஸ்த நடைமுறைகளை ரகசியமாக வைத்திருப்பதற்கு வசதியாக 42ஏ என்ற புதிய பிரிவு இந்தச் சட்டத்தில் சேர்க்கப்படும். அத்துடன் 42பி என்ற இன்னொரு புதிய பிரிவும் சேர்க்கப்படும். மத்தியஸ்த நடைமுறைகளின் போது, நல்ல நோக்கத்துடன் மேற்கொள்ளப்படும் நடவடிக்கைகள் அல்லது விடுபடுதல்கள் ஆகியவற்றுக்கு எதிராக பிற சட்ட நடவடிக்கைகள் அல்லது சூட் வழக்கிலிருந்து மத்தியஸ்தரை இந்தப் பிரிவு பாதுகாக்கிறது.


    ஊ. 87 என்ற புதிய சட்டப்பிரிவையும் சேர்க்க திட்டமிடப்பட்டுள்ளது. மத்தியஸ்தத்தில் சம்பந்தப்பட்ட தரப்பினர் ஒப்புக்கொள்ளாத பட்சத்தில், 2015ஆவது ஆண்டின் திருத்தச் சட்டம் (1) அந்தச் சட்டம் நிறைவேற்றப்படுவதற்கு முன்பு தொடங்கிய மத்தியஸ்த நடைமுறைகள் (2) இத்தகைய மத்தியஸ்த நடவடிக்கைகளின் விளைவாக அல்லது தொடர்பாக தொடங்கப்பட்ட நீதிமன்ற நடவடிக்கைகள் 2015ஆம் ஆண்டு திருத்தச் சட்டத்திற்கு முன்பு தொடங்கப்பட்டதா? பின்பு தொடங்கப்பட்டதா? என்பதைப் பற்றி கவலையில்லை. மாறாக, 2015ஆம் ஆண்டு சட்டத்திற்குப் பிறகு தொடங்கப்பட்ட மத்தியஸ்த நடைமுறைகளுக்கும், அத்தகைய மத்தியஸ்த நடைமுறைகள் தொடர்பாக ஏற்பட்ட நீதிமன்ற நடவடிக்கைகளுக்கு மட்டுமே பொருந்தும் என்பதை தெளிவுபடுத்துவதற்காகவே இந்தப் புதிய சட்டப்பிரிவு இணைக்கப்படுகிறது.


    பின்னணி


    மத்தியஸ்த நடைமுறைகளை அதில் சம்பந்தப்பட்டவர்களுக்கு சாதகமாக மாற்றுதல் , மத்தியஸ்தங்கள் குறைந்த செலவில் வழங்கப்படுவதை உறுதி செய்தல், மத்தியஸ்தர்களின் நடுநிலைத்தன்மையை உறுதி செய்தல் ஆகியவற்றைக் கருத்தில் கொண்டு, 1996ஆம் ஆண்டின் மத்தியஸ்தம் மற்றும் சமரசச் சட்டம், 2015ஆம் ஆண்டின் மத்தியஸ்தம் மற்றும் சமரச திருத்தச் சட்டத்தின் மூலம் திருத்தப்பட்டது. எனினும், அமைப்புசார்ந்த மத்தியஸ்தம், தற்காலிக மத்தியஸ்தம் ஆகியவற்றுக்கு உத்வேகம் அளிக்கவும், 2015ஆம் ஆண்டின் மத்தியஸ்தம் மற்றும் சமரச திருத்தச் சட்டத்தை செயல்படுத்துவதில் உள்ள சில நடைமுறைச் சிக்கல்களை களைவதற்காகவும் உச்சநீதிமன்றத்தின் ஓய்வுபெற்ற நீதிபதி திரு.பி.எச்.ஸ்ரீகிருஷ்ணா தலைமையில் உயர்நிலைக் குழு ஒன்றை மத்திய அரசு அமைத்தது. அக்குழுவுக்கு கீழ்க்கண்ட பணிகள் வழங்கப்பட்டன.


    * இந்தியாவில் உள்ள மத்தியஸ்த நிறுவனங்களின் இயக்க மற்றும் செயல்பாடுகளை ஆய்வு செய்வதன் மூலம் இப்போதுள்ள மத்தியஸ்த கட்டமைப்பின் பயன்பாட்டை மதிப்பிடுதல்.


    * இந்தியாவில் அமைப்பு மயமாகப்பட்ட மத்தியஸ்த அமைப்புகளை மேம்படுத்துவதற்கான திட்டத்தை உருவாக்குதல்.


    * வணிகம் சம்பந்தப்பட்ட பிரச்சினைகளை தீர்ப்பதற்கான சிறப்பான மற்றும் திறமையான மத்தியஸ்த சூழல் அமைப்பை உருவாக்குதல் மற்றும் அதுதொடர்பான சட்டங்களில் மேற்கொள்ளப்பட வேண்டிய சீர்திருத்தங்கள் குறித்து அறிக்கை தாக்கல் செய்தல்.


    உயர்நிலைக்குழு 30.07.2017 அன்று அதன் அறிக்கையைத் தாக்கல் செய்தது. 1996ஆம் ஆண்டின் மத்தியஸ்தம் மற்றும் சமரச சட்டத்தில் திருத்தங்களை செய்ய பரிந்துரைத்தது. உயர்நிலைக் குழுவின் அந்தப் பரிந்துரைகளின் அடிப்படையில் இப்போது திருத்தங்கள் செய்யப்படவுள்ளன.

    
    
    (Release ID: 1523164) Visitor Counter : 154
    
    
      Read this release in: English , Telugu