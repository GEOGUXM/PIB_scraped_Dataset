      பாதுகாப்பு அமைச்சகம்

      இந்தியாவை காட்சிப்படுத்தும் பாதுகாப்பு கண்காட்சி 2018: பாதுகாப்பு உற்பத்தித் துறையின் வளர்ச்சி காணும் முகவரி
      Posted On: 04 MAR 2018 12:59PM by PIB Chennai


    பாதுகாப்பு கண்காட்சி 2018 முதன் முறையாக இந்தியாவின் பாதுகாப்பு திறனை உலகிற்கு எடுத்துக்காட்ட உள்ளது . வளர்ந்து வரும் பாதுகாப்பு உற்பத்தி மையம் என்ற இந்த கண்காட்சியின் உடன் வரும் வரியில் இந்தியா என்ற பதம் இந்தக் கருத்தை எதிரொலிப்பதாக அமைந்துள்ளது . பாதுகாப்பு கண்காட்சி 2018 இந்தியாவை ராணுவம் , கடற்படை , விமானப்படை ஆகிய முப்படைகளின் பாதுகாப்பு தளவாடங்கள் மற்றும் பகுதி பொருட்கள் ஆகியவற்றின் ஏற்றுமதியாளராக காட்சிப்படுத்தும் . இந்தியாவின் விரிவான பொதுத்துறையின் வலுவை காட்சிப்படுத்தும் அதேவேளையில் இந்தக் கண்காட்சி இந்தியாவில் பகுதிப்பொருட்கள் , துணை அமைப்புகள் ஆகியவை சார்ந்த வளர்ந்து வரும் தனியார் தொழில்கள் , பரவி வரும் சிறு , குறு , நடுத்தர தொழில்கள் தளம் ஆகியவற்றை வெளிஉலகிற்கு காட்சிப்படுத்தும் .


    பாதுகாப்பு கண்காட்சி 2018 இந்துஸ்தான் ஏரோநாட்டிக்ஸ் நிறுவனத்தின் பல்வேறு விமான வகைகளை வர்த்தகப்படுத்த உதவும் . இந்துஸ்தான் ஏரோநாட்டிக்ஸ் தவிர இந்தக் கண்காட்சி உள்நாட்டு தனியார் தொழில்கள் மற்றும் விமான பகுதிப் பொருட்கள் , தொழில் ஆகியவற்றை மேம்படுத்த உதவும் .


    இந்தப் பாதுகாப்பு கண்காட்சி சென்னைக்கும் , மகாபலிபுரத்திற்கும் இடையில் கிழக்கு கடற்கரை சாலையில் கடற்கரையில் அமையவிருப்பதால் , இந்திய கடற்படையின் உள்நாட்டு வடிவமைப்புகள் உற்பத்தித் திறன்கள் ஆகியவற்றை எடுத்துக் காட்டுவதற்கும் வசதியாக அமையும் . எல் அண்டு டி நிறுவனத்தின் காட்டுப்பள்ளி கப்பல்கட்டும் துறை சென்னையிலிருந்து 40 கிலோமீட்டர் தூரத்தில் இருப்பதால் , பாதுகாப்பு கண்காட்சியை காண வருவோர் இதனை எளிதாக சென்று பார்க்க முடியும் . இந்தியாவின் கப்பல்கட்டும் தொழில் பெருகிவரும் உள்நாட்டு மயமாக்கல் நிலைகளை பெற்றிருக்கிறது என்பதும் இந்தியாவில் கட்டப்படும் கப்பல்களின் மிதவைப்பகுதி ஏறக்குறைய 90 சதவீத உள்நாட்டுப் பொருட்களால் உருவாக்கப்படுகிறது என்பதும் குறிப்பிடத்தக்க அம்சங்களாகும் . தெற்காசியா , ஆசியான் , ஆப்பிரிக்கா பகுதியின் பல நாடுகளில் இந்தியாவில் கட்டப்பட்ட கப்பல்களுக்குத் தேவை அதிகரித்து வருகிறது என்ற நிலையில் , பாதுகாப்பு கண்காட்சி இந்தியாவின் கப்பல் கட்டும் திறனின் வலுவை எடுத்துரைக்கும் சிறந்த அரங்கமாக விளங்கும் .


    நில அமைப்புகளைப் பொறுத்தவரை இந்த கண்காட்சியில் இந்தியா 155 மி . மீ . நவீன இழுத்துச் செல்லும் பீரங்கியை ( ஏடிஏஜி ) காட்சிப்படுத்தும் . கல்யாணி குழுமம் , டாடா பவர் , ஓ . எஃப் . பி . ஆகியவற்றின் ஒத்துழைப்புடன் பாதுகாப்பு ஆராய்ச்சி மற்றும் மேம்பாட்டு நிறுவனம் இந்த ஏடிஏஜி - யை தானே வடிவமைத்து முதல் முறையாக இந்தியாவில் உருவாக்கியுள்ளது .


    தரையிலிருந்து விண்ணிலும் , விண்ணிலிருந்து விண்ணுக்கும் , கடலிலிருந்து விண்ணுக்கும் இலக்குகளை தாக்கவல்ல பிரம்மோஸ் ஏவுகணை உள்ளிட்ட ஏவுகணை மற்றும் ராக்கெட் உற்பத்தி தொழில் திறனை இந்தியா காட்சிப்படுத்த உள்ளது . மேலும் , பாதுகாப்பு கண்காட்சியில் ஆகாஷ் ஏவுகணை அமைப்பு ஒரு பெரிய வசீகரமான அம்சமாக இடம்பெறும் . பினாகா ராக்கெட்டும் இந்தக் கண்காட்சியில் முக்கிய இடம்பெறும் .


    இந்தியாவை வளர்ந்துவரும் பாதுகாப்பு உற்பத்தி மையமாக முன்நிறுத்தும் பாதுகாப்பு கண்காட்சி 2018- ல் பாதி காட்சி இடம் உள்நாட்டு பொருட்களுக்கென ஒதுக்கப்பட்டுள்ளது . இதனையடுத்து , பாதுகாப்பு கண்காட்சி 2018, உள்நாட்டு திறன்களை வெளிப்படுத்தும் மிகப்பெரிய வாய்ப்பாகவும் , பாதுகாப்பு உற்பத்தியின் உலக வினியோக சங்கிலியில் இந்தியாவை இணைக்கவும் வாய்ப்பளிக்கும் .

    
    
    (Release ID: 1522487) Visitor Counter : 90
    
    
      Read this release in: English