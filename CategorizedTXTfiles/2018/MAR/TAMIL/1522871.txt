      சாலைப் போக்குவரத்து மற்றும் நெடுஞ்சாலைத்துறை அமைச்சகம்

      சாலை விபத்துக்களைத் தடுக்க அரசு மேற்கொண்டுள்ள நடவடிக்கைகள்
      Posted On: 05 MAR 2018 5:11PM by PIB Chennai


    சாலை விபத்துக்களையும் , சாலை விபத்துக்களால் உயிரிழப்பையும் தடுப்பதற்கு மத்திய சாலைப் போக்குவரத்து மற்றும் நெடுஞ்சாலைத் துறை பல்வேறு நடவடிக்கைகளை எடுத்துள்ளது . அவற்றில் கீழ்கண்ட நடவடிக்கைகள் அடங்கும் :

     1. தேசிய சாலைப் பாதுகாப்புக் கொள்கைக்கு அரசு ஒப்புதல் அளித்துள்ளது . இந்தக் கொள்கையின்படி விழிப்புணர்வு ஏற்படுத்துதல் , சாலைப் பாதுகாப்புத் தகவல் தரவு தொகுப்பு உருவாக்குதல் , புத்திசாலித்தனமான போக்குவரத்து அமல்படுத்துதல் உள்ளிட்ட பாதுகாப்பான சாலை அடிப்படை வசதியை ஊக்குவித்தல் , பாதுகாப்பு சட்டங்களை கடுமையாக அமல்படுத்துதல் போன்றவை அடங்கும் .
     2. சாலைப் பாதுகாப்பு விஷயங்கள் தொடர்பாக கொள்கை முடிவுகள் எடுப்பதற்கு தேசிய சாலை பாதுகாப்பு சபை என்ற உச்சநிலை அமைப்பை அரசு அமைத்துள்ளது .
     3. மாநில சாலை பாதுகாப்புச் சபை , மாவட்ட சாலை பாதுகாப்பு குழுக்கள் ஆகியவற்றை அமைத்து , அவற்றின் கூட்டங்களை முறையாக நடத்துமாறு அமைச்சகம் அனைத்து மாநிலங்களையும் , யூனியன் பிரதேசங்களையும் கேட்டுக் கொண்டுள்ளது .
     4. போக்குவரத்தில் சிறந்த நடைமுறைகளை ஆராய்ந்து சாலை பாதுகாப்பு மேம்பாட்டுக்கு ஆலோசனை கூற அமைச்சகம் மாநில போக்குவரத்து அமைச்சர்களைக் கொண்ட அமைச்சர்கள் குழுவை அமைத்துள்ளது .
     5. சாலைப் பாதுகாப்பின் அனைத்து அம்சங்களையும் உள்ளடக்கிய மோட்டார் வாகன திருத்தச் சட்டம் 2017- ஐ , அமைச்சர்கள் குழுவின் பரிந்துரை அடிப்படையில் மத்திய அமைச்சகம் தாக்கல் செய்துள்ளது .
     6. கல்வி , பொறியியல் ( சாலை மற்றும் வாகனப் பொறியியல் ), அமலாக்கம் , அவசர பராமரிப்பு ஆகிய நான்கு அம்சங்களை வலியுறுத்தும் சாலைப் பாதுகாப்புக்கான பல்முனை அணுகுமுறையை மத்திய அமைச்சகம் உருவாக்கியுள்ளது .
     7. திட்டமிடல் நிலையிலேயே சாலை பாதுகாப்பு ஒருங்கிணைந்த பகுதியாக அமைக்கப்பட்டுள்ளது .
     8. தேசிய நெடுஞ்சாலைகளின் குறிப்பிட்ட தேர்ந்தெடுக்கப்பட்ட பகுதிகளில் சாலைப் பாதுகாப்புத் தணிக்கை நடத்தப்பட்டுள்ளது .
     9. தேசிய நெடுஞ்சாலைகளை நான்கு வழிப் பாதைகளாக அமைப்பதற்கான நிபந்தனை 15,000 பயணியர் வாகன அளவு (PCU) குறைக்கப்பட்டு 10,000 PCU- ஆக நிர்ணயிக்கப்பட்டுள்ளது . மாநில நெடுஞ்சாலைகளில் சுமார் 52,000 கி . மீ பகுதி தேசிய நெடுஞ்சாலையாக உயர்த்தப்படுவதற்கு தெரிவு செய்யப்பட்டுள்ளது .
    10. மாநிலங்களில் மாதிரி ஓட்டுநர் பயிற்சி நிறுவனங்கள் உருவாக்குதல் மற்றும் அமைப்புசாரா துறையில் கனரக மோட்டார் வாகன ஓட்டுநர்களுக்கு புத்தொளி பயிற்சி வழங்குதல் .
    11. மின்னணு மற்றும் அச்சு ஊடகங்கள் வழியாக சாலை பாதுகாப்பு குறித்த விளம்பர / விழிப்புணர்வு இயக்கம் .
    12. சீட் பெல்டுகள் , பூட்ட இயலாத பிரேக் அமைப்புகள் போன்ற பாதுகாப்பு தரங்களை கடுமையாக்குதல் .
    13. தேசிய நெடுஞ்சாலைகளில் கருப்பு புள்ளிகள் எனப்படும் அடிக்கடி விபத்து ஏற்படும் இடங்கள் அடையாளம் காணப்பட்டு அவற்றை சரிப்படுத்துவதற்கு முன்னுரிமை வழங்கப்படுகிறது .
    14. கரும்புள்ளிகளை அடையாளம் கண்டு சரிப்படுத்துதல் , சாலைப் பாதுகாப்புத் தணிக்கை நடத்துதல் , தேசிய நெடுஞ்சாலைகளில் சாலைப் பாதுகாப்பு மேம்பாட்டுத் திட்டங்களை தயாரித்தல் , ஆகியவற்றுக்கான நெறிமுறைகளும் மத்திய சாலை நிதியத்தின் கீழ் அமைக்கப்படும் மாநில சாலைகளுக்கு சாலைப் பாதுகாப்பு பொறியியல் நடைமுறைகளை அமல்படுத்துவதற்கான நெறிமுறைகளும் வழங்கப்பட்டுள்ளன .
    15. 2011, 2012, 2013 மற்றும் 2014 ஆண்டுகளில் ஏற்பட்ட சாலை விபத்து உயிர்ச்சேதம் அடிப்படையில் 789 கரும்புள்ளிகள் அடையாளம் காணப்பட்டுள்ளன . இவற்றில் இதுவரை 189 புள்ளிகள் சரி செய்யப்பட்டுள்ளன . மேலும் 256 புள்ளிகள் தொடர்பாக சரி செய்வதற்கான அனுமதி வழங்கப்பட்டுள்ளது . இவற்றுக்கான பணிகள் பல்வேறு நிலைகளில் உள்ளன . மேலும் 138 புள்ளிகள் மாநில அரசு சாலைகள் , மற்றும் இதர சாலைகளில் உள்ளன . எஞ்சியுள்ள 206 கரும்புள்ளிகள் தனியாக கையாளப்படும் அல்லது தற்போது நடைபெற்று வரும் திட்டங்களின் ஒரு பகுதியாக சரிசெய்யப்படும் .
    16. மாநில சாலைகளில் பொறியியல் மேம்பாடுகள் மூலம் அடையாளம் காணப்பட்ட இடங்கள் , பகுதிகளில் விபத்துக்களை குறைப்பதற்கு மாநிலங்கள் , யூனியன் பிரதேசங்கள் மேற்கொண்டுள்ள நடவடிக்கைகளுக்கு கூடுதலாக மத்திய சாலைப் போக்குவரத்து மற்றும் நெடுஞ்சாலைகள் மாநில சாலைகளில் சாலைப் பாதுகாப்புப் பணிகளை அனுமதிக்க முடிவு செய்துள்ளது . இதற்கென மத்திய சாலை நிதியத்தின் கீழ் , மாநில சாலைகளுக்கு ஒதுக்கப்பட்ட நிதியின் பத்து சதவீதம் தனியாக ஒதுக்கி வைக்கப்படுகிறது .
    17. சாலைப் போக்குவரத்து மற்றும் நெடுஞ்சாலை அமைச்சகத்தின் மண்டல அதிகாரிகளுக்கு அடையாளம் காணப்பட்ட சாலை விபத்துக் கரும்புள்ளிகளைச் சரி செய்வதற்கான விரிவான மதிப்பீடுகளுக்கு தொழில்நுட்ப அனுமதி வழங்கும் அதிகாரத்தை அமைச்சகம் அளித்துள்ளது . இதனால் சாலைகளை பயன்படுத்துவோரின் பாதுகாப்பு உறுதி செய்யப்படுகிறது .
    18. தேசிய நெடுஞ்சாலைகளில் சாலைப் பாதுகாப்பு தணிக்கையை மேற்கொள்வதற்கு அமைச்சகம் 14.01.2016 அன்று நெறிமுறைகள் அடங்கிய உத்தரவை பிறப்பித்துள்ளது . இந்தத் தணிக்கை திட்டங்களின் ஒரு பகுதியாகவோ , அல்லது பிரத்யேக சாலைப் பாதுகாப்பு தணிக்கையாகவோ மேற்கொள்ளப்படும் .
    19. தேசிய நெடுஞ்சாலைகளில் மாற்றுத் திறனாளிகளுக்கு சாலை கடக்கும் வசதிகளை ஏற்படுத்துவது குறித்த நெறிமுறைகளும் அனைத்து மாநிலங்கள் , யூனியன் பிரதேசங்களுக்கு வழங்கப்பட்டுள்ளது .
    20. பாதுகாப்பை உறுதி செய்யவும் , போக்குவரத்து தடையின்றி நடைபெறவும் சாலைப் போக்குவரத்து நெடுஞ்சாலைகள் அமைச்சகம் நெடுஞ்சாலைகளில் உள்ள லெவல் கிராசிங்குகளை நீக்கிவிட்டு , அவற்றுக்கு பதிலாக மேம்பாலம் அல்லது கீழ்ப் பாலங்களை அமைக்கும் திட்டத்தை உருவாக்கியுள்ளது . சேதுபர்த்தம் என்ற இந்தத் திட்டத்தின் கீழ் , வலு இழந்த , குறுகலான பாலங்களை வலுப்படுத்துதல் / அகலப்படுத்துதல் ஆகிய பணிகளும் சேர்க்கப்பட்டுள்ளன . இந்தத் திட்டத்தின்படி , 208 லெவல் கிராசிங்குகள் ரூ ,20,800 கோடி மதிப்பீட்டில் மாற்றியமைக்கப்பட உள்ளன .
    21. சாலைப் பாதுகாப்பு பொறியியல் குறித்த இரண்டு தேசியப் பயிலரங்குகளும் , பல்வேறு மண்டலப் பயிற்சிப் பயிலரங்குகளும் , 11 மாநிலங்களில் நடத்தப்பட்டுள்ளன .
    22. இந்திய நெடுஞ்சாலை பொறியியல் நிறுவனத்தில் சாலைப் பாதுகாப்பு தணிக்கை குறித்த சான்றிதழ் வகுப்பு தொடங்கப்பட்டுள்ளது . இதுவரை 42 தணிக்கையாளர்கள் சான்று பெற்றுள்ளனர் .
    23. நாட்டின் ஒவ்வொரு மாவட்டத்திலும் மாவட்ட சாலைப் பாதுகாப்பு குழுக்கள் அந்த மாவட்டத்தின் மாண்புமிகு மக்களவை உறுப்பினர் தலைமையில் அமைக்கப்பட்டு , சாலை பயன்படுத்துவோரிடையே விழிப்புணர்வு ஏற்படுத்தப்பட்டுள்ளது .

    மாநிலங்களவையில் இன்று (05.03.2018) கேள்வி ஒன்றுக்கு எழுத்துமூலம் அளித்த பதிலில் கப்பல் போக்குவரத்து , சாலைப் போக்குவரத்து , நெடுஞ்சாலைகள் , வேதியியல் பொருட்கள் , உரங்கள் துறை இணையமைச்சர் திரு மான்சுக் எல் மண்டாரியா இத்தகவலைத் தெரிவித்தார் .

    
    
    (Release ID: 1522871) Visitor Counter : 292
    
    
      Read this release in: English
    
    
    

23.