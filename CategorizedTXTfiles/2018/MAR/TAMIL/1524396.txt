      தொழிலாளர் மற்றும் வேலைவாய்ப்பு அமைச்சகம்

      நாட்டில் மீட்கப்பட்ட கொத்தடிமை தொழிலாளர்களுக்கு மறுவாழ்வு
      Posted On: 14 MAR 2018 3:25PM by PIB Chennai


    கொத்தடிமைத் தொழிலாளர் முறை (ஒழிப்பு) சட்டம் 1976-ன் மூலம் கொத்தடிமைத் தொழிலாளர் முறை ஒழிக்கப்பட்டுவிட்டபோதிலும், ஒருசில சம்பவங்கள் நடைபெறுவதாக தகவல் கிடைத்துள்ளது.


    இதுவரை, கொத்தடிமைத் தொழிலாளர்கள் மீட்கப்பட்டு, மறுவாழ்வு அளிக்கப்பட்ட மாநிலங்களின் பட்டியல் வருமாறு: ஆந்திரா, அருணாச்சல பிரதேசம், பீகார், சத்தீஷ்கர், குஜராத், ஹரியானா, ஜார்க்கண்ட், கர்நாடகா, கேரளா, மத்திய பிரதேசம், மகாராஷ்டிரா, ஒடிசா, பஞ்சாப், ராஜஸ்தான், தமிழ்நாடு, உத்தர பிரதேசம், உத்ராகண்ட் மற்றும் மேற்குவங்கம்.


    மத்திய அரசின் நிதியுதவியுடன் செயல்படுத்தப்படும் “கொத்தடிமைத் தொழிலாளர் மறுவாழ்வுக்கான மத்திய அரசின் திட்டங்கள் 2016” மாற்றியமைக்கப்பட்டு, 17 மே 2016 முதல், நடைமுறைக்கு வந்துள்ளது. மாற்றியமைக்கப்பட்ட இந்த திட்டத்தின்படி, மீட்கப்பட்ட கொத்தடிமை தொழிலாளர்களில், ஆண் பயனாளிகளுக்குத் தலா ரூ. ஒரு லட்சம் வரையிலும், சிறப்புப் பிரிவைச்சேர்ந்த குழந்தைகள், ஆதரவற்றவர்கள் மற்றும் வலுக்கட்டாயமாகப் பிச்சை எடுக்கும் தொழிலில் ஈடுபடுத்தப்பட்ட குழந்தைகள் மற்றும் பெண்களுக்கு தலா ரூ.2 லட்சம் வரையிலும், கட்டாயத்தின் பேரில் பாலியல் தொழிலில் ஈடுபடுத்தப்பட்ட குழந்தைகள், பெண்கள் மற்றும் திருநங்கைகளுக்கு ரூ.3 லட்சம் வரையிலும், நிதியுதவி வழங்கப்படுகிறது. இது தவிர, கடத்தப்பட்ட தொழிலாளர்கள் அல்லது மாற்றுத் திறனாளிகள் போன்றவர்கள், இந்த நிதியுதவிபெற தகுதியானவர்கள் என மாவட்ட ஆட்சியர்கள் கருதினால், அவர்களுக்கு உடனடி நிதியுதவியாக ரூ.20,000/- வழங்கவும் வகை செய்யப்பட்டுள்ளது.


    இதுதவிர, கொத்தடிமைத் தொழிலாளர்கள் பற்றிய கணக்கெடுப்புக்காக, மாநில அரசுகளுக்கு, ஒரு மாவட்டத்திற்கு ரூ.4.50 லட்சம் வீதம், நிதியுதவி வழங்கப்படுவதுடன், இது பற்றிய மதிப்பீட்டுப் பணிகளுக்காக, ஒவ்வொரு மாவட்டத்திற்கும் ரூ.ஒரு லட்சமும், கொத்தடிமை தொழிலாளர்கள் பற்றிய விழிப்புணர்வு நிகழ்ச்சிகளை நடத்த, ஒவ்வொரு மாநிலத்திற்கும் ஆண்டுக்கு ரூ.10 லட்சம் வீதமும், வழங்கப்படுகிறது.


    மாநிலங்களவையில் இன்று (14.3.2018) கேள்வி ஒன்றுக்கு எழுத்து மூலம் பதிலளித்த மத்திய தொழிலாளர் நலன் மற்றும் வேலைவாய்ப்புத்துறை இணையமைச்சர் (தனிப்பொறுப்பு) திரு. சந்தோஷ்குமார் கங்வார் இதனைத் தெரிவித்துள்ளார்.


    ============

    
    
    (Release ID: 1524396) Visitor Counter : 98
    
    
      Read this release in: English