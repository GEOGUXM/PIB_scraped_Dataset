      ரெயில்வே அமைச்சகம்

      ரயில்வே பணியாளர்கள் தங்களது சிறப்பான பணிகளை பகிர்ந்து கொள்ள ஊக்கமளிக்கும் வகையில், இந்தியன் ரயில்வே டிஜிட்டல் மயமாக்கப்படுகிறது
      Posted On: 15 MAR 2018 5:29PM by PIB Chennai


    ரயில்வே துறையின் பணிகளில் மாற்றத்தை ஏற்படுத்தும் முயற்சிகளின் தொடர்ச்சியாக, இந்திய ரயில்வேத் துறைப் பணியாளர்கள் தங்களது சிறப்பான பணிகளை சுதந்திரமாகப் பகிர்ந்து கொள்ள ஊக்கமளிக்கும் வகையிலும், இதுபோன்ற பணிகளை துறையின் மற்ற பிரிவுகளும் எளிதாகவும், வேகமாகவும் பின்பற்ற ஏதுவாகவும், "Rail Good Work Portal" என்ற பெயரிலான இணைய தள தகவு ஒன்றை உருவாக்கியுள்ளது.


    இந்த நடவடிக்கை இந்திய ரயில்வேயின் பல்வேறு மண்டலங்கள், உற்பத்திப் பிரிவுகள் மற்றும் கோட்ட ரயில்வேப் பிரிவுகளில் பணியாற்றும் ஊழியர்கள் தாங்கள் ஆற்றிய சிறப்பான பணிகளை பகிர்ந்து கொள்ள ஊக்கமளிப்பதாக அமைந்துள்ளது. 2018 பிப்ரவரி மாதம இந்த இணைய தளம் தொடங்கப்பட்டது. ஒருமாதத்திற்குள்ளாக பல்வேறு மண்டலங்களிலும் பணியாற்றும் ஊழியர்கள், 600-க்கும் மேற்பட்ட பணி அனுபவங்களைப் பகிர்ந்து கொண்டுள்ளனர். பாதுகாப்பு மேம்பாடு, செலவு குறைப்பு, ரயில் இயக்கத்தில் முன்னேற்றம், பராமரிப்பு, வாடிக்கையாளர் அனுபவம், எரிசக்திப் பாதுகாப்பு, சுற்றுச்சூழல் மேம்பாடு, டிஜிட்டல் முன்முயற்சிகள் மற்றும் மனித வள மேம்பாடு போன்றவற்றில் மேற்கொள்ளப்பட்ட சிறந்த அனுபவங்களை ஊழியர்கள் உற்சாகத்துடன் பகிர்ந்து கொள்வதுடன் அதுபற்றி விளக்கமும் அளித்து வருகின்றனர்.


    இணைய தளத்தில் பதிவேற்றம் செய்யப்பட்ட சிறந்த பணிகளின் மாதிரியுடன் தொடர்புடைய புகைப்படங்களும் இடம்பெற்றுள்ளன. இந்தப் பணிகளைப் பாராட்டுவதற்கான வசதியும் அதில் ஏற்படுத்தப்பட்டுள்ளது. சிறப்பான பணிகளை பகிர்ந்து கொண்ட ஊழியர்களின் பெயர், கைபேசி எண், மின்னஞ்சல் முகவரி அவர்கள் ரயில்வேயின் எந்தப் பிரிவில் இந்தப் பணியை நடைமுறைப்படுத்தினர் என்பது உள்ளிட்ட விவரங்களும் இணைய தளத்தில் இடம்பெற்றுள்ளன. இதன்மூலம் மற்ற பணியாளர்கள், சம்பந்தப்பட்ட பணியாளரை தொடர்பு கொண்டு அவரது அனுபவங்கள் மற்றும் பணிகளை தாங்களும் நடைமுறைப்படுத்த வழிவகை செய்யப்பட்டுள்ளது.


    ரயில்வே ஊழியர்கள் மற்றும் கள அதிகாரிகள் தங்களது சிறப்பான பணி அனுபவம் நாடுமுழுவதும் பின்பற்றப்படுவதை அறிந்து கொள்ளவும் இந்த இணைய தளம் வகை செய்கிறது. வருங்காலத்தில் இந்த இணைய தளம் ரயில்வே துறையையும், பணியாளர்களையும் பெருமிதம் கொள்ள வழிவகுக்கும்.


    

    
    (Release ID: 1524757) Visitor Counter : 35
    
    
      Read this release in: English