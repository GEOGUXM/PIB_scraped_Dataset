      குடியரசுத் தலைவர் செயலகம்

      இந்தியப் பெருங்கடற் பகுதியில் பொருளாதாரத்தில் முன்னணி வகிக்கும் நாடாகவும், அமைதி மற்றும் நிலைப்பாட்டிற்கு குரல் கொடுக்கும் நாடாகவும் மொரீஷியஸ் திகழ வேண்டும் என்பதே இந்தியாவின் விருப்பம்: குடியரசுத்தலைவர்
      Posted On: 11 MAR 2018 8:54PM by PIB Chennai


    மொரீஷியஸ் மற்றும் மடகாஸ்கரில் அரசுமுறைப் பயணம் மேற்கொண்டுள்ள குடியரசுத் தலைவர் திரு ராம் நாத் கோவிந்த், தமது பயணத்தின் முதற்கட்டமாக இன்று (மார்ச் 11, 2018) மொரீஷியஸ் சென்றடைந்தார். விமான நிலையத்தில் அவரை, மொரீஷியஸ் பிரதமர் திரு பிரவிந்த் குமார் ஜெகன்னாத் மற்றும் அவரது அமைச்சரவை சகாக்கள், முக்கியப் பிரமுகர்கள் மற்றும் உள்ளுர் மக்கள் ஏராளமானோர் வரவேற்றனர்.


    பின்னர், அங்குள்ள மோகா பகுதியில் அமைந்துள்ள மகாத்மா காந்தி கல்வி நிறுவனத்தில் திரண்டிருந்த, மாணவர்கள் மற்றும் இளைஞர்களிடையே உரையாற்றிய திரு ராம் நாத் கோவிந்த், அங்குள்ள மகாத்மா காந்தியின் சிலைக்கும் மரியாதை செலுத்தினார்.


    நிகழ்ச்சியில் பேசிய குடியரசுத் தலைவர், மொரீஷியஸ் நாடு காலனி ஆதிக்கத்திலிருந்து விடுதலை பெற்றதன் 50-வது ஆண்டு நிறைவை கொண்டாடிவரும் வரலாற்று முக்கியத்துவம் வாய்ந்த தருணத்தில், தாம் இங்கு வந்திருப்பதில் மிகுந்த பெருமிதம் கொள்வதாகத் தெரிவித்தார். நாளை, மார்ச் 12 ஆம் தேதி மொரீஷியஸின் பொன்விழா தினம் மட்டுமின்றி, குடியரசு ஆனதன், 26-வது ஆண்டு நிறைவும் கொண்டாடப்படுவதை சுட்டிக்காட்டினார்.


    மொரீஷியஸில் வாழும் இந்தியர்களின் முன்னோர், பீகார், உத்தரப்பிரதேசம், தமிழகம், குஜராத் உள்ளிட்ட இந்தியாவின் பல்வேறு மாநிலங்களிலிருந்து வந்தவர்கள் என்றும் குடியரசுத் தலைவர் சுட்டிக்காட்டினார். இவர்கள் அனைவரும் மொரீஷியஸ்-இந்தியா இடையேயும், மொரீஷியஸ் மற்றும் சம்பந்தப்பட்ட இந்திய மாநிலங்கள் இடையேயும் பாலமாகத் திகழ வேண்டும் எனவும் குடியரசுத் தலைவர் கேட்டுக் கொண்டார்.


    இந்தியப் பெருங்கடற் பகுதியில் உருவாகிவரும் கட்டமைப்பு ரீதியான மையமாக மொரீஷியஸ் திகழும் என்று இந்தியா கருதுவதாகக் குறிப்பிட்ட குடியரசுத்தலைவர், இந்தியப் பெருங்கடல் பகுதியில் மொரீஷியசுடன் ஒருங்கிணைந்து செயல்பட இந்தியா விரும்புவதாகவும் தெரிவித்தார். இந்தியப் பெருங்கடல் பகுதியில் பொருளாதாரத்தில் முன்னணி வகிக்கும் நாடாகவும், அமைதி மற்றும் நிலைப்பாட்டிற்குக் குரல் கொடுக்கும் நாடாகவும் மொரீஷியஸ் திகழ வேண்டும் என்பதே இந்தியாவின் விருப்பம் என்றும் அவர் குறிப்பிட்டார்.


    மேலும் விவரங்களுக்கு www.pib.nic.in இணையதளத்தில் காணவும்.

    
    
    (Release ID: 1523835) Visitor Counter : 40
    
    
      Read this release in: English