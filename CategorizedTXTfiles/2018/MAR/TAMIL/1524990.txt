      வணிகம் மற்றும் தொழில்துறை அமைச்சகம்

      பொதுக் கொள்முதல் முறையில் உள்நாட்டு வினியோகஸ்தர்களை கட்டுப்படுத்தும் விதிமுறைகள் குறித்து பிரதமர் கவலை
      Posted On: 16 MAR 2018 8:38PM by PIB Chennai


    பொதுக் கொள்முதலுக்கான ஒப்பந்தப் புள்ளி ஆவணங்களில் உள்நாட்டு உற்பத்தியாளர்கள் , வினியோகஸ்தர்கள் ஆகியோருக்கு எதிராக விதிக்கப்பட்டுள்ள கட்டுப்படுத்தும்படியான , பாரபட்சமான விதிமுறைகள் குறித்து பிரதமர் தனது கவலையை வெளிப்படுத்தியுள்ளார். 2017ஆம் ஆண்டின் பொதுக் கொள்முதல் (இந்தியாவில் தயாரான பொருட்களுக்கு முன்னுரிமை குறித்த) உத்தரவினை அமலாக்குவது குறித்த பரிசீலனையின்போதே இந்தக் கருத்துக்கள் வெளியிடப்பட்டன. தரம் மற்றும் விலை தொடர்பான விஷயங்களில் எந்தவித சமரசமும் இல்லாமல் இருப்பதை உறுதிப்படுத்துவதில் இந்திய அரசாங்கம் உறுதியாக இருக்கும் அதே நேரத்தில், உள்நாட்டு வினியோகஸ்தர் களை காரணமின்றி வெளியே நிறுத்தி வைப்பதற்கு காரணமாகி விடும்படியான நிபந்தனைகளை விதிக்க அது வழிவகுக்கக் கூடாது .


    வருவாய் மற்றும் வேலைவாய்ப்பு ஆகியவற்றை அதிகரிக்கும் நோக்கத்துடன் இந்தியாவில் பொருட்கள் உற்பத்தி மற்றும் சேவைகள் ஆகியவற்றை வளர்த்தெடுக்க 2017 ஜூன் 15ஆம் தேதியன்று 2017ஆம் ஆண்டின் பொதுக் கொள்முதல் (இந்தியாவில் தயாரான பொருட்களுக்கு முன்னுரிமை குறித்த) உத்தரவினை இந்திய அரசு வெளியிட்டது என்பதை இங்கு நினைவுபடுத்திக் கொள்ளலாம். தொகையளவில் அரசின் கொள்முதல் என்பது பெருமளவில் உள்ள நிலையில், அரசின் கொள்முதலில் பொருட்களை வாங்குவதில் உள்நாட்டு வினியோகஸ்தர் களுக்கு முன்னுரிமை வழங்குவதை உறுதிப்படுத்த வேண்டும் என்று இந்திய அரசின் கட்டுப்பாட்டின் கீழ் வரும் அனைத்து மத்திய அரசுத் துறைகள் , அவற்றோடு இணைக்கப்பட்டுள்ள கீழ்மட்ட அலுவலகங்கள், சுயாட்சி அமைப்புகள் ஆகியவற்றை இந்த உத்தரவு வலியுறுத்தியிருந்தது. தேவைப்படும் குறைந்தபட்ச உள்ளூர் பொருட்களின் அளவு பொதுவாக 50 சதவீதமாக இருந்த அதே நேரத்தில் பொருட்களை வாங்குவதற்கான முன்னுரிமையில் உள்ளூர் பொருட்களுக்கு 20 சதவீத கூடுதல் வரம்பையும் இந்த உத்தரவு வழங்கியிருந்தது.


    இந்தப் பரிசீலனைக் கூட்டத்தில் ரயில்வே அமைச்சகம் மற்றும் மெட்ரோ ரயில் வண்டித் தொடர்கள் ஆகியவை தொடர்பானவற்றில் உள்நாட்டு உற்பத்தியாளர்களுக்கு எதிரான இத்தகைய கட்டுப்படுத்தும் வகையிலான , பாரபட்சமான நிபந்தனைகள் குறித்த குறிப்பிட்ட விஷயங்கள் பரிசீலனைக்கு எடுத்துக் கொள்ளப்பட்டன. மத்திய அரசின் இந்த உத்தரவினை அச்சுப் பிசகாமல் கண்டிப்பாகப் பின்பற்றவேண்டும் என வழிகாட்டுதல் வழங்கப்பட்டது. மேலும் அடுத்த பத்து நாட்களில் உள்ளூர் தயாரிப்பு பொருட்கள் குறித்த அறிவிக்கையை உறுதிப்படுத்துமாறு அனைத்து முகமை அமைச்சகங்களுக்கும் வழிகாட்டுதல் வழங்கப்பட்டுள்ளது. அதன்பின்னர், அமைச்சரவை செயலாளர் தனிப்பட்ட ஒவ்வொரு முகமை அமைச்சகம் குறித்து பரிசீலனை மேற்கொள்வார்.


    2017-18 நிதியாண்டிற்கான மத்திய பொதுக் கொள்முதலுக்காக இணைய தளத்தில் வழங்கப்பட்டுள்ள இணைய வழி ஒப்பந்தங்களின் மதிப்பீட்டில் கிட்டத்தட்ட 47 சதவீதம் பணிச் சேவைகள் (அதாவது மொத்தமுள்ள ரூ. 14.18 லட்சம் கோடியில்) ரூ. 6.65 லட்சம் கோடி) என்பதும் தெரியவந்துள்ளது. பொருட்கள் மற்றும் சேவைகள் மட்டுமன்றி ஆயத்த தயாரிப்பு உள்ளிட்ட முழு அளவிலான வேலைகளும் இந்த உத்தரவின் கீழ் பொருந்துவனவாகும் என்றும் மிகத் தெளிவாக கூறப்பட்டுள்ளது.


    எந்தவொரு உள்நாட்டு வினியோகஸ்த ரும் கட்டுப்படுத்தும்படியான அல்லது பாரபட்சமான நிபந்தனைகளுக்கு எதிரான எந்தவொரு புகாரையும் எழுப்பும் வகையில் இந்த பொதுக் கொள்முதலுக்கான இணையதளத்தில் ஏற்பாடுகள் செய்யப்பட்டுள்ளன . தேவையான வழிகாட்டுதல்களை வழங்குவதற்கு முன்பாக இத்தகைய புகார்களை கவனிப்பதற்கெனவே தொழில்கொள்கை மற்றும் மேம்பாட்டுக்கான துறையில் ஒரு பிரிவு அமைக்கப்பட்டுள்ளது. மேலும் இவ்வாறு கொள்முதல் செய்யும் அனைத்து அமைப்புகளும் 2017ஆம் ஆண்டின் பொதுக் கொள்முதல் (இந்தியாவில் தயாரான பொருட்களுக்கு முன்னுரிமை குறித்த) உத்தரவின் விதிமுறைகளை பின்பற்றியுள்ளதாக சான்றிதழ் வழங்க வேண்டியதும் அவசியமாகும்.


    2017ஆம் ஆண்டின் பொதுக் கொள்முதல் (இந்தியாவில் தயாரான பொருட்களுக்கு முன்னுரிமை குறித்த) உத்தரவினை முழு அளவில் அமலாக்கவும், அதன் மூலம் இந்தியாவில் வருவாய் மற்றும் வேலைவாய்ப்பை மேலும் அதிகரிக்கவும் இந்திய அரசு உறுதி பூண்டுள்ளது.

    
    
    (Release ID: 1524990) Visitor Counter : 42
    
    
      Read this release in: English