      குடியரசுத் துணைத் தலைவர் செயலகம்

      மகாத்மாவை மேற்கோள் காட்டி சட்டமன்றங்களில் வன்முறைக்கு இடம் கிடையாது என்கிறார் குடியரசுத் துணைத் தலைவர்
      Posted On: 18 MAR 2018 8:37PM by PIB Chennai


    நகர்ப்புற மற்றும் ஊரக மேம்பாடுக்காக கவனம் செலுத்தும் குடியரசுத் துணைத் தலைவர் மற்றும் மத்திய அமைச்சர்கள், ஊரக மற்றும் நகர்ப்புற உள்ளாட்சி அமைப்புகளுக்கு அதிகாரம் அளிக்கும் வகையில் நாடாளுமன்றத்தில் சட்டம் நிறைவேற்றப்பட்டு 25 ஆண்டுகள் முடிந்துவிட்ட போதிலும் எதிர்பார்க்கப்பட்டதைவிட குறைந்த அளவிலேயே முன்னேற்றம் காணப்படுவதாக கவலை தெரிவித்துள்ளனர். உள்ளாட்சி அமைப்புக்களை வலுப்படுத்துவதில் மாநில அரசுகள் தங்களது தயக்கத்தைக் கைவிட வேண்டும் என்றும் அவர்கள் வலியுறுத்தியுள்ளனர்.


    ஐதராபாத்தில் இன்று நடைபெற்ற சுதந்திர ஆட்சியில் ஒளிமயமான எதிர்காலத்தை நோக்கி: அரசு நிர்வாக செயல்திட்டத்தை முன்னெடுத்துச் செல்வது தொடர்பான முதலாவது தேசிய அளவிலான ஆலோசனை மாநாட்டில் உரையாற்றிய இந்த தலைவர்கள், வளர்ச்சி மற்றும் நல்வாழ்வு திட்டங்கள் சிறப்பாக நடைமுறைப்படுத்த உள்ளாட்சி நிர்வாகம் சிறப்பாக இருக்க வேண்டியதன் முக்கியத்துவத்துவத்தை வலியுறுத்தினார்கள்.


    “நமது அமைப்பில் உள்ள அனைத்து அதிகாரங்களையும் பயன்படுத்திக் கொள்ள இதுவே ஏற்ற தருணமாகும். இதுவே நேர்மையான சிந்தனைக்கு ஏற்ற தருணம். இது புதிய மாற்றத்திற்கான தருணம். அரசு நிர்வாகத்தில் நியாயமான மாற்றத்திற்கான தருணம். இந்த மாற்றம் ஜனநாயகத்திற்கு முக்கியமான நாடாளுமன்றம், சட்டப் பேரவைகள் மற்றும் உள்ளாட்சிகளில் இருந்து தொடங்க வேண்டும்” என திரு. நாயுடு கூறினார்.


    நாடாளுமன்றங்கள் மற்றும் சட்டப் பேரவைகளில் ஏற்படும் நிகழ்வுகள் குறித்து கவலை வெளியிட்ட திரு. வெங்கையா நாயுடு, மகாத்மாவை மேற்கோள் காட்டி, சட்டம் இயற்றும் அமைப்புகளில் வன்முறைக்கு இடமில்லை என்றார். “காந்திஜியின் வார்த்தைகளை நாம் நினைவுகூர்வோம்: சிறந்த முறையில் வன்முறையற்ற நிலை இன்றி சிறந்த ஜனநாயகம் சாத்தியமில்லை. எனவே வன்முறை உணர்ச்சிகள், வன்முறையைத் தூண்டும் பேச்சுக்கள் மற்றும் வன்முறைச் செயல்களைத் தவிர்ப்போம். கண்ணியமான முறையில் ஆலோசித்து, விவாதம் நடத்தி நாம் முடிவுகள் எடுப்போம்” என்று அவர் கூறினார். மூர்க்கத்தனமான சக்தியின் மூலம் நடவடிக்கைகளுக்கு முட்டுக்கட்டை போடாமல் உறுதியுடன் விவாதம் நடத்துமாறு அவர் அவை உறுப்பினர்களை கேட்டுக் கொண்டார்.


    நல்ல நிர்வாகத்தை உள்ளடக்கிய நிர்வாகத்தின் நம்பகத்தன்மையை உறுதி செய்வதில் நாடாளுமன்ற மற்றும் சட்டமன்ற உறுப்பினர்களின் பொறுப்பை நினைவுபடுத்திய திரு. வெங்கையா நாயுடு, முன்பு எல்லா தவறுகளுக்கும் காலனியாதிக்க ஆட்சியாளர்கள் குறைகூறப்பட்டனர் என்றும், ஆனால் சுயராஜ்ஜியத்தில் அதற்கு வழியில்லை என்றும், செயல்திறனுக்கான உயர் தரத்தை நிர்ணயிப்பதிலும், நல்ல நிர்வாகத்தை உறுதி செய்வதிலும் நாடாளுமன்றம் ஒரு மாதிரியாக இருக்க வேண்டும் என்றும் கூறினார்.


    அதிகாரப்பரவல், அதிகாரமளித்தல் மற்றும் வளர்ச்சி ஆகியவை இணைந்து செயல்பட்டால் தான் ஊரக மற்றும் நகரப் பகுதிகளில் வளம் இருக்கும் என்று கூறிய அவர் செயல்கள், செயல்புரிவோர் மற்றும் நிதி ஆகியவை உள்ளாட்சிகளுக்கு மாற்றப்படுவதை மாநிலங்கள் உறுதிப்படுத்த வேண்டும் என்றார்.


    

    
    (Release ID: 1525233) Visitor Counter : 35
    
    
      Read this release in: English