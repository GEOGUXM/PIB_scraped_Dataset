      PIB Headquarters

      மகளிர் மற்றும் மகளிருக்கு அதிகாரமளித்தல் குறித்த தபால் தலை கண்காட்சி
      Posted On: 14 MAR 2018 2:52PM by PIB Chennai


    சென்னை அண்ணாசாலை தலைமை அஞ்சலக வளாகத்தில் 2018 மார்ச் மாதத்திற்கான மகளிர் மற்றும் மகளிருக்கு அதிகாரமளித்தல் குறித்த தபால்தலை கண்காட்சி நடைபெறுகிறது .


    சென்னையில் உள்ள வரலாற்றுச் சிறப்புமிக்க முதல் மின்னணு அரங்கம் உள்ள அண்ணாசாலை தலைமை அஞ்சலக வளாகத்தில் நிரந்தர தபால்தலை கண்காட்சி 2017 ஆகஸ்ட் 15 ஆம் தேதி தொடங்கப்பட்டது . இந்திய சுதந்திரப் போராட்டம் , சுதந்திர இந்தியா , தபால் தொலைத் தொடர்பு , குழந்தைகள் குறித்தான சிறப்பு இசை உள்ளிட்ட நான்கு தலைப்புகளின் கீழ் இதுவரை கண்காட்சிகள் நடைபெற்றுள்ளன . ஏராளமான பொதுமக்கள் மட்டுமின்றி 27 பள்ளிகளைச் சேர்ந்த 1,768 மாணவர்கள் இந்த கண்காட்சியை பார்வையிட்டுள்ளனர் .


    2018 மார்ச் மாதத்திற்கான அடுத்த தலைப்பு மகளிர் மற்றும் மகளிருக்கு அதிகாரமளித்தல் , கல்வி , மருத்துவம் மற்றும் ஊட்டச்சத்து , மேம்பாடு உள்ளிட்ட பல்வேறு தலைப்புகளில் பல்வேறு நாடுகளால் மகளிர் குறித்து வெளியிடப்பட்ட ஏரானமான தபால்தலைகள் இந்தக் கண்காட்சியில் இடம்பெறவுள்ளன . மகளிர் உட்பட ஏராளமானோர் இந்தக் கண்காட்சியை பார்வையிடுவார்கள் என எதிர்பார்க்கப்படுகிறது .


    தபால்தலைகளைச் சேகரிக்கும் ஆர்வம் மற்றும் விழிப்புணர்ச்சியை குழந்தைகளிடையே ஏற்படுத்துவதே இந்தக் கண்காட்சியின் முதன்மை நோக்கமாகும் . இந்த கண்காட்சிக்கு இடையே தபால்தலைகள் குறித்தான குறும்படங்களும் பள்ளி குழந்தைகளுக்கு திரையிடப்படுகிறது . அனைத்து வேலை நாட்களிலும் காலை பத்து மணிமுதல் மாலை ஆறு மணிவரை இந்தக் கண்காட்சி திறந்திருக்கும் . தபால் துறையால் வெளியிடப்பட்டுள்ள அனைத்து அண்மைக்கால தபால்தலைகளும் இந்த இடத்தில் விற்பனை செய்யப்படுகிறது . இராமாயணம் மற்றும் மகாபாரதம் குறித்த வண்ண மயமான தபால்தலை தொகுப்புகள் விற்பனைக்கு வைக்கப்பட்டுள்ளன . வாடிக்கையாளர்கள் 300 ரூபாய் பணம் செலுத்தி தங்களுடைய புகைப்படத்தை தபால்தலைகளாக வடிவமைத்துப் பெற்றுக் கொள்ளலாம் . தபால்தலை அலுவலகத்தில் வாடிக்கையாளர்கள் குறைந்தபட்சத் தொகையாக ரூ .200 செலுத்தி தபால்தலை இருப்புக் கணக்கையும் , தொடங்கலாம் . இதன்மூலம் இத்துறையால் வெளியிடப்படும் அனைத்து அண்மைக்கால தபால்தலைகளையும் நேரடியாக வீட்டு முகவரிக்கே இலவசமாக பெற்றுக் கொள்ளலாம் .


    இந்தக் கண்காட்சியோடு சென்னை நகரில் உள்ள நூற்றுக்கும் அதிகமான பள்ளிகளில் தபால்தலை பயிற்சிப்பட்டறைகளும் நடத்தப்படுகின்றன . தபால்தலையால் கிடைக்கும் நன்மைகள் , தபால்தலை சேகரித்தல் மற்றும் அவற்றை கண்காட்சிகளுக்கு எவ்வாறு தொகுத்தல் என்பது குறித்து இந்தப் பயிற்சி பட்டறைகளில் விவரிக்கப்படுகிறது .

    
    
    (Release ID: 1524283) Visitor Counter : 48
    
    
      Read this release in: English