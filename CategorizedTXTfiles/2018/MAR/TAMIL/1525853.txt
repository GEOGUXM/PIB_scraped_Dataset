      ரெயில்வே அமைச்சகம்

      ரயிலில் உணவு வழங்கும்போது, உடனுக்குடன் ரசீது தரும் முறை மேலும் 26 ரயில்களில் 100 இயந்திரங்கள்
      Posted On: 21 MAR 2018 4:48PM by PIB Chennai


    ரயில் பயணத்தின்போது உணவு வாங்கும் பயணிகளுக்கு அதற்கான ரசீதைக் கையடக்க இயந்திரங்களின் மூலம் உடனுக்குடன் அளிக்க வகை செய்யும் நேரடி ரசீது முறை ( Point of Sale ) நடைமுறை மேலும் 26 ரயில்களில் அமைக்கப்படுகிறது . இதற்காக 100 இயந்திரங்கள் பயன்படுத்தப்படும் . இயந்திர மூலம் ரசீது வழங்கும் முறை தற்போது பெங்களூருக்கும் புது தில்லிக்கும் இடையிலான கர்நாடகா எக்ஸ்பிரஸ் ரயிலில் ( எண்கள் : 12627 மற்றும் 12628 ) முன்னோடித் திட்டமாக செயல்படுத்தப்பட்டு வருகிறது .


    ரயிலில் விற்கப்படும் உணவு வகைகளின் விலையை விற்பனையாளர்கள் அளவின்றி அதிகரிப்பதாக பயணிகளிடமிருந்து இந்திய ரயில்வே கேட்டரிங் மற்றும் சுற்றுலா கழகத்திற்குப் ( IRCTC ) புகார்கள் வந்தன . இதையடுத்து ரயில் பயணிகளுக்கு என்னென்ன உணவு வகைகள் கிடைக்கும் , அதற்கான கட்டணம் என்ன என்பன குறித்து அறிந்து கொள்வதற்காகவும் வாங்கும் பொருளுக்கான ரசீதை உடனுக்குடன் பெற்றுக் கொள்ளவும் கையடக்க இயந்திரம் மூலம் நேரடி வழங்கும் முறையை (POS) ஐஆர்சிடிசி ரயில்களில் கொண்டுவருகிறது .


    ரயில் பயணத்தின்போது பயணிகள் நலனுக்காக உணவு வழங்கு சேவைகள் சுமுகமாக நடைபெறவும் இச்சேவைகள் தொடர்பான முக்கியமான தகவல்களைப் பயணிகள் அறிந்துகொள்ளவும் பல்வேறு நடவடிக்கைகளை ஐஆர்சிடிசி ( IRCTC ) மேற்கொண்டு வருகிறது . இது பயணிகளுக்குத் தகவல்களைத் தெரிவிப்பதுடன் , பயணிகளுக்குத் திருப்திகரமான சேவையை மேம்படுத்துவதற்கும் துணை புரிகிறது .


    கையடக்க பில் இயந்திரங்கள் ( POS billing machines ) ஏற்கெனவே கர்நாடகா எக்ஸ்பிரஸ் ரயிலில் சோதனை முறையில் அறிமுகப்படுத்தப்பட்டுள்ளன . அடுத்த கட்டமாக 100 இயந்திரங்கள் 26 ரயில்களில் பயன்படுத்தப்படும் . பயன்பாட்டின் தேவையை அடுத்து , இந்த இயந்திரங்கள் எண்ணிக்கை அதிகரிக்கும் . இந்த உணவு வழங்கு சேவைகளைக் கண்காணிக்க ஐஆர்சிடிசி நிறுவனம் மேலும் சில அதிகாரிகளை நியமிக்கும் . அவர்களிடம் கையடக்கக் கணினி ( Tab ) இருக்கும் . அதில் பயணிகளின் கருத்துகள் , பின்னூட்டங்கள் பதிவு செய்யப்படும் .


    ஓடும் ரயிலில் இந்தப் பணியில் ஈடுபட இருப்போருக்கான சிறப்புப் பயிற்சி நோய்டாவில் உள்ள மத்திய சமையலறையகத்தில் நடத்தப்படுகிறது . கையடக்க ரசீது இயந்திரத்தை இயக்குவதற்கான பயிற்சி உள்பட பல்வேறு பயிற்சிகள் 2018 மார்ச் 21 ம் தேதி தொடங்கி , மார்ச் 24 ம் தேதி வரையில் நடத்தப்படுகின்றன .


    ********

    
    
    (Release ID: 1525853) Visitor Counter : 67
    
    
      Read this release in: English , Hindi