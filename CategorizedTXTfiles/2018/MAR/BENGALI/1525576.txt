      তথ্যওসম্প্রচারমন্ত্রক

      সাংবাদিক কল্যাণ কর্মসূচি সম্পর্কিত কমিটি এবং সাংবাদিকদের সরকারি অনুমোদনদান সম্পর্কিত কমিটি পুনর্গঠিত : সাংবাদিক কল্যাণ কর্মসূচি কমিটির সদস্যপদে এই প্রথম অন্তর্ভুক্ত হলেন সাংবাদিক ও সংবাদমাধ্যম প্রতিনিধিরা
      Posted On: 21 MAR 2018 4:49PM by PIB Kolkata


    নয়াদিল্লি, ২১মার্চ, ২০১৮


    সাংবাদিক কল্যাণ কর্মসূচি সম্পর্কিত কমিটি এবং সাংবাদিকদের সরকারি অনুমোদনদান সম্পর্কিত কেন্দ্রীয় কমিটি পুনর্গঠন করেছে কেন্দ্রীয় তথ্য ও সম্প্রচার মন্ত্রক। এই প্রথম সাংবাদিক কল্যাণ কর্মসূচি সম্পর্কিত কমিটির সদস্যপদে বার্তাজীবীদেরও অন্তর্ভুক্ত করা হল।


    সাংবাদিকদের সরকারি অনুমোদনদান সম্পর্কিত কেন্দ্রীয় কমিটির নেতৃত্বে রয়েছেন প্রেস ইনফরমেশন ব্যুরো (পিআইবি)-র প্রধান মহানির্দেশক, অর্থাৎ প্রিন্সিপাল ডিরেক্টর জেনারেল। প্রেস কাউন্সিল অফ ইন্ডিয়া এবং নিউজ ব্রডকাস্টার্স অ্যাসোসিয়েশন-এর প্রতিনিধিরা অন্তর্ভুক্ত হয়েছেন এই কমিটির সদস্যপদে। অন্যান্য সদস্যদের মধ্যে রয়েছেন, দৈনিক জাগরণ-এর শ্রী প্রশান্ত মিশ্র, টাইম্‌স নাও-এর শ্রীমতী নবীকা গুপ্ত, এবিপি নিউজ-এর শ্রী কাঞ্চন গুপ্ত, দ্য পাইওনিয়ার-এর শ্রী জে গোপীকৃষ্ণ এবং এনএনআই-এর শ্রীমতী স্মিতা প্রকাশ। কমিটির সদস্যদের কার্যকালের মেয়াদ হবে দু’বছর। প্রতি তিন মাস অন্তর বা প্রয়োজনে আরও ঘন ঘন তাঁরা বৈঠকে মিলিত হবেন।


    সাংবাদিক কল্যাণ কর্মসূচি সম্পর্কিত কমিটিটিকে আরও দক্ষতার সঙ্গে কাজ চালিয়ে যাওয়ার জন্য আকারে আয়তনে অপেক্ষাকৃত ছোট করা হয়েছে। এখন থেকে সরকারি পর্যায়ের সদস্য হিসাবে এই কমিটিতে থাকবেন শুধুমাত্র তথ্য ও সম্প্রচার সচিব, সংবাদমাধ্যম ও অনুমোদনদান সম্পর্কিত যুগ্ম সচিব এবং পিআইবি-র প্রিন্সিপাল ডিরেক্টর জেনারেল। তবে, এই প্রথমবার সাংবাদিক ও বার্তাজীবীদের প্রতিনিধিদেরও কমিটির সদস্যপদে মনোনীত করা হয়েছে। যে ছ’জন সাংবাদিক এই কমিটির সদস্যপদে অন্তর্ভুক্ত হয়েছেন তাঁরা হলেন, শ্রী বিকাশ ভাদাউরিয়া, শ্রীমতী রিচা অনিরুদ্ধ, শ্রী অশোক উপাধ্যায়, শ্রী সুজিত ঠাকুর, শ্রীমতী শিপ্রা দাস এবং শ্রী রবীন্দ্র সিং। এঁরা সকলেই হলেন কমিটির বেসরকারি পর্যায়ের সদস্য। তথ্য ও সম্প্রচার মন্ত্রকের এই উদ্যোগের ফলে সাংবাদিক ও সংবাদমাধ্যম কর্মীদের বিভিন্ন ধরনের ক্ষোভ ও অভিযোগের সময়োচিত নিরসন সম্ভব হবে বলে আশা করা হচ্ছে।


    এ সম্পর্কিত বিস্তারিত তথ্য ও রূপরেখা পাওয়া যাবে http://mib.gov.in/sites/default/files/JWS%20New%20guidelines_0.pdf – এই ওয়েবসাইটটিতে।


    প্রসঙ্গত উল্লেখ্য, তথ্য ও সম্প্রচার মন্ত্রক সম্প্রতি সাংবাদিক কল্যাণ কর্মসূচি খাতে সংস্থানের মাত্রা ২০১৭-১৮-র ২০ লক্ষ টাকা থেকে ২০১৮-১৯ অর্থ বছরে ১ কোটি টাকায় উন্নীত করেছে। অর্থাৎ, সাংবাদিক কল্যাণ কর্মসূচিতে অর্থ বরাদ্দের পরিমাণ পাঁচগুণ বৃদ্ধি করা হয়েছে। সাংবাদিক ও বার্তাজীবী এবং তাঁদের পরিবার-পরিজন যাতে চরম দুর্দশা ও প্রতিকূলতার মুহূর্তে জরুরিকালীন ভিত্তিতে এককালীন কিছু ত্রাণ ও অনুদান সহায়তা লাভ করতে পারেন, তা নিশ্চিত করাই এই বিশেষ কর্মসূচির লক্ষ্য। পিআইবি, রাজ্য সরকার এবং কেন্দ্রশাসিত অঞ্চল প্রশাসন থেকে দেওয়া সরকারি অনুমোদনপ্রাপ্ত সাংবাদিকরা এই কর্মসূচির সুযোগ-সুবিধা লাভ করতে পারবেন। তবে, অননুমোদিত যে সমস্ত সাংবাদিক ও সংবাদকর্মী, বার্তা সম্পাদক, রিপোর্টার, আলোকচিত্রী, ক্যামেরা ম্যান, চিত্র সাংবাদিক বা পেশাদার সাংবাদিক হিসেবে এক নাগাড়ে কমপক্ষে পাঁচ বছর ধরে পূর্ণ বা আংশিক সময়ের জন্য কাজ করে আসছেন, তাঁরাও এই কর্মসূচির সুবিধা ভোগ করতে পারবেন।


    কর্মসূচির আওতায় কোন সাংবাদিকের মৃত্যু হলে তাঁর পরিবার-পরিজনকে ৫ লক্ষ টাকা পর্যন্ত আর্থিক সহায়তা দেওয়া হবে। কোন সাংবাদিক যদি স্থায়ী পঙ্গুত্বের শিকার হন, সেক্ষেত্রেও সরকারি সহায়তার পরিমাণ দাঁড়াবে অনধিক ৫ লক্ষ টাকা। সিজিএইচএস বা অন্য কোন ধরনের বিমা বা স্বাস্থ্য কর্মসূচির আওতার বাইরে রয়েছেন যে সমস্ত বার্তাজীবী, গুরুতর অসুস্থতার কারণে চিকিৎসা সহায়তা হিসেবে তাঁদের দেওয়া হবে অনধিক ৩ লক্ষ টাকা।


    PG/SKD/DM/…

    
    
    (Release ID: 1525576) Visitor Counter : 4