      অর্থমন্ত্রক

      শহরাঞ্চলে দ্রুতগামী গণপরিবহন ব্যবস্হা বিষয়ক প্রথম আঞ্চলিক সম্মেলন- বিভিন্ন সুযোগ ও চ্যালেঞ্জ
      Posted On: 16 MAR 2018 2:01PM by PIB Kolkata


    কলকাতা, ১৩ মার্চ , ২০১৮


    দিল্লী মেট্রো রেল কর্পোরোশনের ম্যানেজিং ডিরেক্টর শ্রী মাঙ্গু সিং বলেছেন, দেশের আরও কয়েকটি শহরে মেট্রো রেলের সম্প্রসারণ ঘটানো প্রয়োজন। যদিও প্রতিটি শহরেই যে মেট্রো রেল চালু করতে হবে এমন কোনও কথা নেই, বরং বিভিন্ন শহরের প্রয়োজনের নিরিখেই বিষয়টি বিবেচনা করা প্রয়োজন। এ প্রসঙ্গে তিনি জানান উত্তরাখন্ডের রাজধানী দেরাদুন-এ বিকল্প পরিবহন ব্যবস্হা চালুর পরামর্শ দেওয়া হয়েছে। শ্রী সিং আজ কলকাতায় ‘ শহরাঞ্চলে দ্রুতগামী গণ-পরিবহণ ব্যবস্হা ’ (এমআরটিএস) শীর্ষক সম্মেলনে ভাষণ দিচ্ছিলেন।


    অনুষ্ঠানে নীতি আয়োগের উপদেষ্টা শ্রী রাকেশ রঞ্জন বলেন, আঞ্চলিক পরিবহনের ক্ষেত্রে মেট্রো রেল ও অন্যান্য গণ-পরিবহণ ব্যবস্হার বিশেষ গুরুত্ব রয়েছে। বিভিন্ন পরিবহন ব্যবস্হায় বিনিয়োগের বিষয়টির ওপর তিনি বিশেষভাবে জোর দেন। শহরাঞ্চলে মেট্রো রেলে বিনিয়োগের ক্ষেত্রে বিভিন্ন আর্থিক সম্ভাবনার বিষয়গুলি খতিয়ে দেখার কথাও তিনি বলেন।


    বেইজিং-এর এশিয়ান ইনফ্রাস্ট্রাকচার ইনভেস্টমেন্ট ব্যাঙ্কের সিনিয়ার ইনভেস্টমেন্ট অপারেশনস্ স্পেশালিস্ট শ্রী সুন-সিক-লি জানান, এআইআইবি ভারতকে দেওয়া ঋণের পরিমান ১৭০ কোটি মার্কিন ডলার থেকে বাড়িয়ে ২০০ কোটি মার্কিন ডলার করবে।


    অনুষ্ঠানে কেন্দ্রীয় অর্থ মন্ত্রকের অধীন পরিকাঠামো, নীতি ও অর্থ বিষয়ক দপ্তরের যুগ্ম সচিব ডঃ কুমার ভি প্রতাপ বলেন, উপযুক্ত পরিবহন ব্যবস্হা ও পরিবেশের কথা মনে রেখেই দ্রুত গণ-পরিবহন ব্যবস্হা গড়ে তোলা প্রয়োজন, যা একইসঙ্গে অর্থ সাশ্রয়কারী পরিষেবা দিতে সক্ষম হবে। কেন্দ্রের নীতির সঙ্গে সাযুজ্য রেখেই এই ব্যবস্হা গড়ে তোলা প্রয়োজন। ব্যক্তিগত পরিবহন ব্যবস্হার পরিবর্তে আর্থিক দিক থেকে সাশ্রয়কারী গণ-পরিবহন ব্যবস্হা অনেক বেশি কার্যকর বলে তিনি উল্লখ করেন।


    কেন্দ্রীয় নগরোন্নয়ন ও পরিবহন বিষয়ক দপ্তরের যুগ্ম সচিব মুকুন্দ কুমার সিনহা বলেন, আগামী ৫ বছরে দ্রুত গণ-পরিবহন ব্যবস্হার জন্য ব্যয়ের পরিমান ৪০০ কোটি মার্কিন ডলার হওয়ার সম্ভাবনা রয়েছে।


    অনুষ্ঠানে কলকাতা মেট্রো রেল কর্পোরেশনের ম্যানেজিং ডিরেক্টর শ্রী পরশুরাম সিং জানান, কলকাতায় মেট্রো রেলের জন্য জমি অধিগ্রহণের বিষয়টি একটি বড় সমস্যা। মেট্রো রেল সম্প্রসারনের পথে বেশকিছু গুরুত্বপূর্ণ ভবন ও অন্যান্য ঘরবাড়ি থাকায় তা অনেক ক্ষেত্রেই অন্তরায় হয়ে দাঁড়িয়েছে। তা সত্ত্বেও শহরে মেট্রো রেল সম্প্রসারনের কাজ চলছে বলে তিনি উল্লেখ করেন।


    কেন্দ্রীয় অর্থ মন্ত্রক, এআইআইডি, অ্যাসোচেম এবং রিসার্চ অ্যান্ড ইনফরমেশন সিস্টেম ফর ডেভেলপিং কান্ট্রিজ, আরআইএস-এর যৌথ উদ্যোগে আজকের এই সম্মেলনের আয়োজন করা হয়। এশিয়ান ইনফ্রাস্টাকচার ইনভেস্টমেন্ট ব্যাঙ্কের তৃতীয় বার্ষিক সম্মেলন আগামী ২২ থেকে ২৭ জুন মুম্বাইতে অনুষ্ঠিত হবে। দেশ জুড়ে বিভিন্ন শহরে মোট ৮টি আঞ্চলিক সম্মেলনের আয়োজন করা হবে।


    CG /SC/NS/…

    
    
    (Release ID: 1524785) Visitor Counter : 2