      কেন্দ্রীয়মন্ত্রিসভা

      তথ্যপ্রযুক্তি ও বৈদ্যুতিন ক্ষেত্রে স্বাক্ষরিত ভারত-শ্রীলঙ্কা সহযোগিতা চুক্তি বিষয়ে আলোচনা কেন্দ্রীয় মন্ত্রিসভার বৈঠকে
      Posted On: 15 MAR 2018 11:44AM by PIB Kolkata


    তথ্যপ্রযুক্তি ও বৈদ্যুতিন ক্ষেত্রে এ বছর ১৫ জানুয়ারি তারিখে স্বাক্ষরিত ভারত-শ্রীলঙ্কা সহযোগিতা প্রসার চুক্তির প্রসঙ্গটি আজ বিস্তারিতভাবে আলোচিত হয় প্রধানমন্ত্রী শ্রী নরেন্দ্র মোদীর নেতৃত্বে অনুষ্ঠিত কেন্দ্রীয় মন্ত্রিসভার এক বৈঠকে। কেন্দ্রীয় আইন ও বিচার তথা বৈদ্যুতিন ও তথ্যপ্রযুক্তি মন্ত্রী শ্রী রবিশঙ্কর প্রসাদের শ্রীলঙ্কা সফরকালে ঐ চুক্তিটি সম্পাদিত হয়।


    বৈদ্যুতিন পরিচালন ব্যবস্থা গড়ে তোলা, জনপরিষেবার ক্ষেত্রেবৈদ্যুতিন পদ্ধতির প্রয়োগ ও প্রসার, সাইবার নিরাপত্তা, সফ্‌টওয়্যার প্রযুক্তি পার্ক, স্টার্ট-আপ-এর উপযোগী পরিবেশ ও পরিস্থিতি নিশ্চিত করে তোলা ইত্যাদি ক্ষেত্রে ভারত ও শ্রীলঙ্কা পরস্পরের মধ্যে নিবিড় সহযোগিতা প্রসারের সুযোগ লাভ করবে স্বাক্ষরিত এই চুক্তির আওতায়।


    চুক্তি রূপায়ণের দায়িত্বে থাকবে তথ্যপ্রযুক্তি ও বৈদ্যুতিন ব্যবস্থা সম্পর্কিত এক বিশেষ কার্যনির্বাহী গোষ্ঠী। দু’দেশের প্রতিনিধিদের নিয়ে এটি গঠিত হবে। এই সহযোগিতা চুক্তির আওতায় তথ্য, যোগাযোগ ও প্রযুক্তি ক্ষেত্রে দু’দেশের সহযোগিতা আরও জোরদার হয়ে উঠবে বলে আশা করা হচ্ছে।


    প্রসঙ্গত উল্লেখ্য, প্রধানমন্ত্রী শ্রী নরেন্দ্র মোদী ২০১৫ সালে তাঁর শ্রীলঙ্কা সফরকালে বিশেষভাবে জোর দিয়েছিলেন ভারতের ‘প্রতিবেশীই প্রথম’ - এই নীতির ওপর। তথ্যপ্রযুক্তি ক্ষেত্রে সহযোগিতা প্রসারের লক্ষ্যে কলম্বোয় অবস্থিত ভারতীয় মিশন এবং বিদেশ মন্ত্রক দু’দেশের মধ্যে সক্রিয় সহযোগিতা প্রসারের একটি উপযুক্ত কাঠামো গড়ে তোলার ওপরও বিশেষ গুরুত্ব দেয়। এরই ফলশ্রুতিতে, ভারত ও শ্রীলঙ্কার মধ্যে এই বিশেষ সহযোগিতা চুক্তি সম্পাদন।


    PG/SKD/DM/….


    

    
    (Release ID: 1524518) Visitor Counter : 2