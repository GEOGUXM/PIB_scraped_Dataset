      মানবসম্পদবিকাশমন্ত্রক

      জাতি গঠনের লক্ষ্যে বিশ্বের বৃহত্তম ডিজিটাল উদ্যোগ স্মার্ট ইন্ডিয়া হ্যাকাথন, ২০১৮ (সফ্‌টওয়্যার পর্ব) – এর গ্র্যান্ড ফিনালে এ মাসের ৩০ ও ৩১ তারিখে
      Posted On: 23 MAR 2018 11:58AM by PIB Kolkata


    নয়াদিল্লি, ২২ মার্চ, ২০১৮


    স্মার্ট ইন্ডিয়া হ্যাকাথন, ২০১৮(সফ্‌টওয়্যার পর্ব) দেশের ২৮টি বিশেষ বিশেষ কেন্দ্রে অনুষ্ঠিত হবে এ মাসের ৩০ ও ৩১ তারিখে। আজ এক সাংবাদিক সম্মেলনে এ তথ্য জানিয়েছেন কেন্দ্রীয় মানবসম্পদ বিকাশ মন্ত্রী শ্রী প্রকাশ জাভড়েকর। তিনি বলেন, জাতি গঠনের লক্ষ্যে বিশ্বের বৃহত্তম ডিজিটাল উদ্যোগ হল স্মার্ট ইন্ডিয়া হ্যাকাথন। জাতির সার্বিক বিকাশ ও অগ্রগতিতে মেধাবী ও তরুণ ছাত্রছাত্রীদের উৎসাহ, উদ্যম এবং সৃজনশীলতার সমন্বয়কে বিভিন্ন সমস্যার সমাধানে ব্যবহারের লক্ষ্যে এই হ্যাকাথন আয়োজনের চিন্তাভাবনা শুরু করেছিল মানবসম্পদ বিকাশ মন্ত্রণালয়।


    শ্রী জাভড়েকর আরও বলেন যে স্মার্ট ইন্ডিয়া হ্যাকাথন, ২০১৭ সাফল্যের সঙ্গেই বিশেষভাবে সাড়া জাগানোর ফলে স্মার্ট ইন্ডিয়া হ্যাকাথন, ২০১৮-র উদ্যোগ আয়োজনের বিষয়টি বিশেষ উৎসাহ-উদ্দীপনার সঙ্গেই শুরু করা হয়। বিভিন্ন কেন্দ্রীয় দপ্তর ও মন্ত্রক বর্তমানে যে সমস্ত চ্যালেঞ্জের সম্মুখীন, তার মোকাবিলায় হ্যাকাথনে অংশগ্রহণকারী ছাত্রছাত্রীরা প্রয়োজনীয় সমাধানসূত্র খুঁজে বের করতে পারবেন বলে আশা প্রকাশ করেন মাবনসম্পদ বিকাশ মন্ত্রী। এ বছর এই বিশেষ উদ্যোগটির রয়েছে দুটি বিশেষ পর্ব – সফ্‌টওয়্যার এবং হার্ডওয়্যার যাতে অংশগ্রহণ করছে দেশের বিভিন্ন রাজ্য। ৮ হাজারের মতো ছাত্রছাত্রী চিহ্নিত ৩৪০টি সফ্‌টওয়্যার সমস্যার সমাধানসূত্র বের করতে পারবে বলে মনে করেন শ্রী জাভড়েকর। হার্ডওয়্যার হ্যাকাথন প্রতিযোগিতা এ বছর জুন মাসে অনুষ্ঠিত হবে বলে সাংবাদিকদের জানান তিনি।


    PG/SKD/DM/….

    
    
    (Release ID: 1526050) Visitor Counter : 5