      রেলমন্ত্রক

      ভারতীয় রেলের ইতিহাসে প্রথমবার গুয়াহাটি কোচিং ডিপোতে রেল কামরা রক্ষনাবেক্ষনের কাজে কেবল মহিলাকর্মীদের নিয়ে গঠিত একটি দল
      Posted On: 16 MAR 2018 1:51PM by PIB Kolkata


    কলকাতা, ০৮ মার্চ , ২০১৮


    ভারতীয় রেলের ইতিহাসে প্রথমবার রেল কামরার রক্ষনাবেক্ষনের কাজে কেবল মহিলাকর্মীদের নিয়ে গঠিত একটি দলকে নিযুক্ত করা হচ্ছে গুয়াহাটি কোচিং ডিপোতে।


    গুয়াহাটি স্টেশন থেকে ট্রেন যাতায়াতের সংখ্যা বৃদ্ধি পাওয়ায় আগত ট্রেনের কামরাগুলির রক্ষনাবেক্ষনের চাহিদাও সেখানে বৃদ্ধি পেয়েছে। প্রান্তিক স্টেশনে এসে পৌঁছানোর পর ট্রেনের কামরাগুলির পরিষ্কার-পরিচ্ছন্নতা বজায় রাখা ও রক্ষনাবেক্ষনের যাবতীয় কাজ কোচ মেন্টেনেন্স ডিপোর পিটলাইন-এ করা হয়। গুয়াহাটির কোচ মেন্টেনেন্স ডিপোতে প্রায় ১,৩০০ কামরা রাখার ব্যবস্হা রয়েছে। এ জন্য ছয়টি পিটলাইন, দুটি সিকলাইন ও প্রায় এক হাজার টেকনিক্যাল কর্মী রয়েছেন। এই কারিগরি কর্মীদের মধ্যে প্রায় ২০০ জন মহিলা।


    কোচিং ডিপোর পিটলাইনে কামরার রক্ষনাবেক্ষন সহ যাবতীয় কাজকর্ম প্রধানত পুরুষ কর্মীরাই পালন করে এসেছেন। প্রতিদিন তিন শিফ্ট-এ কাজ করার প্রয়োজন পড়ে। এই সমস্ত কাজের জন্য কর্মীদের কামরার নিচে যেখানে চাকা ও ব্রেক ব্যবস্হা থাকে সেখানেও যেতে হয়। মহিলা কর্মীরা সাধারনত হালকা কাজ যেমন- কামরার দরজা-জানালার পর্দা পাল্টানো, সংকেতবাহী বোর্ড রঙ করা প্রভৃতি করে এসেছেন।


    গুয়াহাটি পিট লাইনে কামরার রক্ষনাবেক্ষন ক্ষমতা বাড়াতে গত মাসে কেবল মহিলা কর্মীদের নিয়েই একটি দল গঠন করার উদ্যোগ নেওয়া হয়। সেই অনুসারে, ২০ জন মহিলা টেকনিশিয়ানকে চিহ্নিত করে তাদেরকে কামরার রক্ষনাবেক্ষন সহ বিভিন্ন তাত্ত্বিক বিষয়ে কয়েকদিন প্রশিক্ষণ দেওয়া হয়। হাতে-কলমে প্রশিক্ষণ দেওয়ার পর ঐ ২০ জন মহিলা কর্মীকে পিটলাইনে নিয়ে গিয়ে বাস্তবিক রক্ষনাবেক্ষন শেখানো হয়। প্রশিক্ষন চলাকালিন ট্রেনের নিরাপত্তার বিষয়টিতে গুরুত্ব দেওয়া হয়।


    উত্তর-পূর্ব সীমান্ত রেলের মুখ্য জন-সংযোগ আধিকারিক শ্রী প্রনবজ্যোতি শর্মা জানিয়েছেন, আজ আন্তর্জাতিক নারী দিবসে প্রশিক্ষন শেষে ঐ ২০ জন মহিলা টেকনিশিয়ান দলটি কামরা রক্ষনাবেক্ষনের কাজ শুরু করবেন। এরাই ভারতীয় রেলের প্রথম মহিলা দল, যাঁরা পুরুষদের পাশাপাশি কোচ মেন্টেনেন্স ডিপোর পিটলাইনে কামরার রক্ষনাবেক্ষনের দায়িত্ব সামলাবেন।


    PG/BD /NS/…

    
    
    (Release ID: 1524783) Visitor Counter : 3