      নীতিআয়োগ

      আন্তর্জাতিক নারী দিবসে মহিলা শিল্পোদ্যোগ মঞ্চের সূচনা নিতি আয়োগের উদ্যোগে
      Posted On: 07 MAR 2018 5:58PM by PIB Kolkata


    আন্তর্জাতিক নারী দিবস উপলক্ষে আগামীকাল মহিলা শিল্পোদ্যোগ মঞ্চ (ডব্ল্যুইপি)-এর সূচনা করবে নিতি আয়োগ। আয়োগের ভাইস চেয়ারম্যান শ্রী রাজীব কুমার, সিইও শ্রী অমিতাভ কান্ত, ভারতে রাষ্ট্রসঙ্ঘের রেসিডেন্ট কো-অর্ডিনেটর মিঃ ইউরি আফানাসিয়েভ এবং কৈলাশ খের উপস্থিত থাকবেন এই অনুষ্ঠানে। বিশিষ্ট শিল্পপতি এবং ডব্ল্যুইপি-র সঙ্গে যুক্ত অংশীদাররাও যোগ দেবেন সেখানে।


    মহিলা শিল্পোদ্যোগ মঞ্চ অর্থাৎ ডব্ল্যুইপি শিল্পোদ্যোগ সম্পর্কিত এমন একটি অনুকূল ব্যবস্থা গড়ে তুলবে যেখানে লিঙ্গ বৈষম্যের মতো সমস্যার সম্মুখীন হতে হবে না দেশের মহিলা শিল্পোদ্যোগীদের। এই মঞ্চ গড়ে তোলার লক্ষ্য হল মহিলা শিল্পোদ্যোগীদের সংখ্যা উল্লেখযোগ্য মাত্রায় উন্নীত করা যাতে ক্ষমতায়নের মধ্য দিয়ে তাঁরা এক নতুন ভারত গঠনের কাজে অংশগ্রহণ করতে পারেন। মহিলা শিল্পোদ্যোগীরা তাঁদের শিল্প স্থাপনের আগ্রহ ও আকাঙ্ক্ষার বাস্তবায়নের সুযোগ পাবেন এই মঞ্চটির সাহায্যে। বাণিজ্যিক কাজকর্ম এগিয়ে নিয়ে যাওয়ার লক্ষ্যে উদ্ভাবনী চিন্তাভাবনা এবং নিরন্তর তথা দীর্ঘমেয়াদি পরিকল্পনা কৌশলও ছকে ফেলতে পারবেন তাঁরা।


    এই উপলক্ষে ‘ভারতের রূপান্তর প্রক্রিয়ায় নারীদের অংশগ্রহণ’ সম্পর্কিত এ বছরের পুরস্কারের জন্য মনোনয়ন বাছাই-এরও উদ্যোগ নেওয়া হবে। এ বছরের বিষয়বস্তু হল – ‘শিল্পোদ্যোগ ও নারী’। রাষ্ট্রসঙ্ঘের সহযোগিতায় সূচনা হবে এই বিশেষ অভিযানের।


    PG/SKD/DM/….

    
    
    (Release ID: 1523030) Visitor Counter : 7