      জাহাজচলাচলমন্ত্রক

      ভাসমান টাগ বার্জ-এর যাত্রা সূচনা করলেন কেন্দ্রীয় জাহাজ পরিবহন সচিব
      Posted On: 19 MAR 2018 2:27PM by PIB Kolkata


    কলকাতা, ১৯ মার্চ , ২০১৮


    ভারতীয় অভ্যন্তরীণ জলপথ কর্তৃপক্ষের একটি ভাসমান টাগ বার্জের গত শনিবার কলকাতায় গার্ডেনরিচ-এ এক অনুষ্ঠানে যাত্রা সূচনা করেন কেন্দ্রীয় জাহাজ পরিবহন মন্ত্রকের সচিব শ্রী গোপাল কৃষ্ণ। এই বার্জে করে ফারাক্কা জাতীয় তাপবিদ্যু নিগম থেকে বাংলাদেশে ফ্লাই অ্যাশ পাঠানো হবে। অনুষ্ঠানে কলকাতা বন্দর কর্তৃপক্ষের উচ্চপদস্হ আধিকারিক, রাজ্যসরকার, কেন্দ্রীয় সরকার, রাষ্ট্রায়ত্ত সংস্হার আধিকারিকগণ উপস্হিত ছিলেন। বৃহদাকার এই বার্জে তিনটি অংশ রয়েছে- ত্রিশূল, ডামবার্জ কল্পনা চাওলা এবং ডামবার্জ এপিজে আব্দুল কালাম। বার্জটি নির্মাণে খরচ রয়েছে ১৬ কোটি টাকা। জাতীয় ১ নম্বর ও ২ নম্বর জলপথ দিয়ে পণ্য পরিবহনের জন্য নির্মিত এই বার্জটির দুটি ডামবার্জের প্রতিটির পণ্য ধারণ ক্ষমতা এক হাজার টন। বার্জটি লম্বায় ৫৯.৪ মিটার এবং চওড়ায় ১১.৫ মিটার। ভাসমান বার্জটিতে ১০০টি লরির সমান পণ্য পরিবহন করা সম্ভব।


    অনুষ্ঠানে শ্রী কৃষ্ণ জানান, এই বার্জে করে ফারাক্কার জাতীয় তাপবিদ্যুৎ নিগমের ইউনিট থেকে ফ্লাই অ্যাশ বহন করে বাংলাদেশে পাঠানো হবে। সেদেশে সিমেন্ট শিল্পের কাঁচামাল হিসেবে ফ্লাই-অ্যাশ ব্যবহার করা হবে। জলপথে পণ্য পরিবহন প্রসঙ্গে তিনি জাতীয় জলমার্গ বিকাশ প্রকল্পের কথা বিশেষভাবে উল্লেখ করেন। বারাণসী থেকে হলদিয়া পর্যন্ত ১৬২০ কিলোমিটার দীর্ঘ জাতীয় ১ নম্বর জলপথের পরিকাঠামো উন্নয়নের কথাও শ্রীকৃষ্ণ উল্লেখ করেন। তিনি বলেন, জলপথে যাত্রী ও পণ্য-পরিবহন কেবল ব্যয় সাশ্রয়ী নয়, সেই সঙ্গে দূষন-মুক্ত এক পরিবহন ব্যবস্হাও। ফেরি পরিষেবাতেও আধুনিক টার্মিনাল গড়ে তোলার ওপর জাতীয় জলমার্গ বিকাশ প্রকল্পে অগ্রাধিকার দেওয়া হচ্ছে। এই প্রকল্প রূপায়ণের জন্য বিশ্ব ব্যাঙ্কের কাছ থেকে প্রায় ৫ হাজার ৪০০ কোটি টাকা ঋণ-সহায়তা পাওয়া গেছে। প্রকল্প কার্যকর হলে জলপথে ১,৫০০-২০০০ টন বাণিজ্যিক পণ্য পরিবহন সম্ভব হবে বলেও শ্রীকৃষ্ণ মন্তব্য করেন।


    SSS/BD /NS/…

    
    
    (Release ID: 1525105) Visitor Counter : 5