      প্রধানমন্ত্রীরদপ্তর

      কেন্দ্রীয় তথ্য কমিশনের নতুন ভবনের দ্বারোদ্ঘাটন করলেন প্রধানমন্ত্রী
      Posted On: 07 MAR 2018 5:30PM by PIB Kolkata


    নয়াদিল্লিতে কেন্দ্রীয় তথ্য কমিশনের নতুন ভবনের আজ দ্বারোদ্ঘাটন করলেন প্রধানমন্ত্রী শ্রী নরেন্দ্র মোদী। নির্দিষ্ট সময়ের আগেই এর নির্মাণ কাজ সম্পূর্ণ হওয়ার জন্য তিনি অভিনন্দিতকরেন সকল পক্ষকেই।


    প্রধানমন্ত্রী এদিন এই অনুষ্ঠানে বলেন যে ‘পরিবেশ-বান্ধব গৃহ-৪’ রেটিং যুক্ত ভবনগুলিতে শক্তির সাশ্রয় ছাড়াও পরিবেশ সংরক্ষণের কাজেও অনেক সুবিধা হবে। কেন্দ্রীয় তথ্য কমিশনের কাজকর্মের মধ্যে সংহতি ও সমন্বয়সাধনের কাজ এই নতুন বাড়িটিতে উন্নততর হয়ে উঠবে বলে তিনি আশা প্রকাশ করেন।


    কেন্দ্রীয় তথ্য কমিশনের মোবাইল অ্যাপ-এর সূচনা প্রসঙ্গে শ্রী মোদী বলেন, এর সাহায্যে নাগরিকরা খুব সহজেই তাঁদের আবেদন জানাতে পারবেন। শুধু তাই নয়, কমিশনের দেওয়া বিভিন্ন তথ্যেরও তাঁরা হদিশ পাবেন এর মাধ্যমে।


    প্রধানমন্ত্রী বলেন, গণতান্ত্রিক এবং অংশীদারিত্বমূলক প্রশাসনিক কাঠামোর মূল শর্তই হল স্বচ্ছতা ও দায়বদ্ধতা। কেন্দ্রীয় তথ্য কমিশন এক্ষেত্রে একটি গুরুত্বপূর্ণ ভূমিকা পালন করে থাকে। বিশ্বস্ত ও নির্ভরযোগ্য প্রশাসন ও পরিচালনের ক্ষেত্রে এই ধরনের প্রতিষ্ঠানগুলি এক অনুঘটকের দায়িত্ব পালন করে বলে মনে করেন তিনি।


    শ্রী মোদী বলেন, দেশের গণতন্ত্রের সর্বাপেক্ষা বলিষ্ঠ স্তম্ভটি হল ক্ষমতায়নের সুযোগ লাভ করা নাগরিক সমাজ। গত চার বছরে বিভিন্ন উদ্যোগ ও কর্মসূচির মধ্য দিয়ে সাধারণ মানুষের কাছে তথ্যের যোগান দেওয়া ছাড়াও, তাঁদের ক্ষমতায়নের দায়িত্বও পালন করেছে কেন্দ্রীয় সরকার। প্রসঙ্গত, আধুনিক তথ্য যোগানের পাঁচটি মূল ভিত্তি বা স্তম্ভের কথা ব্যাখ্যা করেন তিনি।


    প্রধানমন্ত্রীর মতে, প্রথম ভিত্তি বা স্তম্ভটি হল ‘সওয়াল’। এই প্রসঙ্গে নাগরিক-কেন্দ্রিক MyGov মঞ্চটির কথা উল্লেখ করেন তিনি। ‘সুঝাও’ বা পরামর্শের মতো বিষয়টিকে দ্বিতীয় স্তম্ভ রূপে চিহ্নিত করে প্রধানমন্ত্রী বলেন, সিপিজিআরএএমএস কিংবা সোশ্যাল মিডিয়ার মঞ্চ থেকে পাওয়া বিভিন্ন প্রস্তাব ও পরামর্শ খতিয়ে দেখতে তাঁর সরকার বিশেষভাবে আগ্রহী।


    তৃতীয় স্তম্ভ হিসেবে সংযোগ বা ‘সংবাদ’-এর কথা উল্লেখ করেন শ্রী মোদী। তিনি বলেন, সরকার ও দেশের নাগরিকদের মধ্যে যোগাযোগ রক্ষা করে এই স্তম্ভটি। ‘সক্রিয়তা’কে তিনি চিহ্নিত করেন চতুর্থ ভিত্তি বা স্তম্ভ হিসেবে। প্রধানমন্ত্রীর মতে, জিএসটি রূপায়ণের সময় বিভিন্ন অভিযোগ ও পরামর্শগুলিকে সক্রিয়ভাবে খতিয়ে দেখার চেষ্টা করা হয়।


    ‘সূচনা’ অর্থাৎ, তথ্যকে তিনি বর্ণনা করেন পঞ্চম ভিত্তি বা স্তম্ভ হিসেবে। প্রধানমন্ত্রী বলেন, সরকারের কাজই হল তার কাজ ও কর্মসূচি সম্পর্কে নাগরিকদের অবহিত রাখা। সর্বশেষ তথ্য সন্নিবেশিত অনলাইন ড্যাশবোর্ডের মাধ্যমে তথ্য পৌঁছে দেওয়ার এক নতুন ব্যবস্থা চালু করেছে তাঁর সরকার। ‘সৌভাগ্য’ এবং ‘উজালা’র মতো দুটি কর্মসূচি রূপায়ণের অগ্রগতি সম্পর্কে এইভাবে তথ্য পৌঁছে দেওয়া হচ্ছে।


    শ্রী মোদী বলেন, যে সমস্ত তথ্য সাধারণভাবে জানতে চাওয়া হয়, তা নিয়মিতভাবে সংশ্লিষ্ট দপ্তর ও মন্ত্রকগুলির ওয়েব পোর্টালে আপলোড করা হয়। নাগরিক পরিষেবার মানকে আরও উন্নত করে তুলতে ডিজিটাল প্রযুক্তির আশ্রয় গ্রহণ করা হচ্ছে। একইভাবে, বিভিন্ন প্রকল্পের কাজকর্ম সম্পর্কে তাৎক্ষণিক তথ্য সংগ্রহের ব্যবস্থাও চালু হয়েছে। গত সপ্তাহে ‘প্রগতি’র মঞ্চে একটি ড্রোন ক্যামেরার সাহায্যে কেদারনাথের পুনর্নিমাণ কর্মসূচির অগ্রগতি খতিয়ে দেখা হয় বলে উল্লেখ করেন প্রধানমন্ত্রী। তিনি বলেন, ‘প্রগতি’র মঞ্চে অনুষ্ঠিত বৈঠকগুলির সুবাদে ৯ লক্ষ কোটি টাকারও বেশি বিনিয়োগের বিভিন্ন প্রকল্প রূপায়ণে যথেষ্ট গতি বৃদ্ধি হয়েছে।


    সরবরাহ ও নিষ্পত্তি সম্পর্কিত দপ্তরটি বন্ধ করে দেওয়া সম্পর্কে প্রধানমন্ত্রী বলেন যে বর্তমানে সরকারি সংগ্রহ ব্যবস্থা চালু রয়েছে ই-মার্কেট বা জিইএম-এর মঞ্চটিতে। এর ফলে, দুর্নীতি দমনের পাশাপাশি, সরকারি সংগ্রহ ব্যবস্থায় স্বচ্ছতাও নিশ্চিত করা সম্ভব হয়েছে। সরকারের সঙ্গে সাধারণ মানুষের যোগাযোগের ক্ষেত্রে কোন মানুষকে ব্যক্তিগতভাবে উপস্থিত থাকার জন্য এখন আর সময় নষ্ট করতে হয় না।


    পদ্ধতিগত ব্যবস্থাগুলিতে স্বচ্ছতা প্রসারের ফলে সরকারি কাজকর্মে জনসাধারণ এখন আরও বেশি করে আস্থা রাখতে পারছেন বলে মন্তব্য করেন প্রধানমন্ত্রী।


    শ্রী মোদী বলেন, নাগরিকদের উচিৎ তাঁদের দায়িত্ব ও কর্তব্য সম্পর্কে ওয়াকিবহাল থাকা। সঠিকভাবে কাজ করে যাওয়ার বিষয়টিকে গুরুত্বের সঙ্গে ব্যাখ্যা করতে পারে কেন্দ্রীয় তথ্য কমিশনও। বর্তমান পরিস্থিতি এবং ভবিষ্যতের চ্যালেঞ্জের কথা মনে রেখে দায়িত্বশীল প্রত্যেক প্রতিষ্ঠানের অধিকার ও কর্তব্যের মধ্যে ভারসাম্য রেখে চলা উচিৎ বলে মনে করেন তিনি।


    PG/SKD/DM/…

    
    
    (Release ID: 1523009) Visitor Counter : 4