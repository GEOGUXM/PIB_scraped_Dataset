      প্রধানমন্ত্রীরদপ্তর

      তুমাকুরুতে আয়োজিত রাজ্য পর্যায়ের যুব সম্মেলনে ভাষণ দিলেন প্রধানমন্ত্রী
      Posted On: 05 MAR 2018 5:07PM by PIB Kolkata


    ‘যুবশক্তি : ভবিষ্যৎ ভারত সম্পর্কে এক চিন্তাভবনা’ শীর্ষক রাজ্য পর্যায়ের এক যুব সম্মেলনে ভিডিও কনফারেন্সের মাধ্যমে ভাষণ দিলেন প্রধানমন্ত্রী শ্রী নরেন্দ্র মোদী। কর্ণাটকের তুমাকারু-তে এই যুব সম্মেলনের আয়োজন করা হয়। স্বামী বিবেকানন্দের শিকাগো বক্তৃতার ১২৫তম বার্ষিকী এবং ভগিনী নিবেদিতার সার্ধশত জন্মবার্ষিকী উপলক্ষেই এই সম্মেলনের আয়োজন। এছাড়াও, তুমাকুরুর রামকৃষ্ণ বিবেকানন্দ আশ্রমের রজত জয়ন্তী বর্ষপূর্তিও এই সম্মেলনের আরেকটি উপলক্ষ।


    প্রধানমন্ত্রী তাঁর ভাষণে বলেন, যুব সমাজের আশা ও আকাঙ্খা অনুভব ও উপলব্ধি করার জন্য তিনি দেশের তরুণ ও যুবকদের সঙ্গে আলাপচারিতায় মিলিত হওয়ার সম্ভাব্য সমস্ত রকম সুযোগকেই কাজে লাগান। তাঁদের আশা-আকাঙ্খার বাস্তবায়নই তাঁর এক বিশেষ লক্ষ্য বলে উল্লেখ করেন তিনি। শ্রী মোদী বলেন, স্বামী বিবেকানন্দের জীবন ও কর্মপ্রচেষ্টার ওপর আলোকপাত করাই এই সম্মেলনের একটি বিশেষ উদ্দেশ্য।


    শ্রী মোদী তাঁর ভাষণে আরও বলেন যে, স্বাধীনতা আন্দোলনকালে সর্বস্তরের মানুষের মধ্যে একটি মাত্র সংকল্প বিশেষভাবে অনুপ্রেরণা যুগিয়েছিল, তা হল – দেশকে পরাধীনতার শৃঙ্খল থেকে মুক্ত করা। সমাজ সংস্কার প্রচেষ্টাও যুক্ত ছিল তাতে।


    প্রধানমন্ত্রী বলেন, উত্তর-পূর্ব ভারতের আবেগ ও অনুভূতিগুলির মধ্যে সমন্বয়সাধনের লক্ষ্যে গত চার বছর ধরে চেষ্টা চালিয়ে যাচ্ছে কেন্দ্রীয় সরকার। এই কাজে সাফল্যও মিলেছে। সংহতি যে কোনও ধরণের উগ্রবাদকে দমন করতে পারে বলে মনে করেন তিনি।


    সাফল্য অর্জনে সংকল্পবদ্ধ হওয়ার জন্য তরুণ ও যুবকদের আহ্বান জানান শ্রী নরেন্দ্র মোদী। তিনি বলেন, জাতি গঠনের কাজে তরুণ ও যুবশক্তির উদ্যোগী হওয়া প্রয়োজন।


    প্রসঙ্গত, মুদ্রা যোজনা, স্বনির্ভর কর্মসংস্থান এবং দক্ষতা বিকাশ কর্মসূচির কথাও উল্লেখ করেন তিনি।


    প্রধানমন্ত্রী বলেন, এক উন্নততর বর্তমান এবং এক উজ্জ্বলতর ভবিষ্যতের লক্ষ্যে অতীতকে জানতে ক্রমশই আগ্রহী হয়ে উঠছে বর্তমান যুব সমাজ।


    PG/S KD / SB…

    
    
    (Release ID: 1522536) Visitor Counter : 1