      নারীওশিশুবিকাশমন্ত্রক

      সার্বিক পুষ্টি সংক্রান্ত প্রধানমন্ত্রীর প্রকল্প, ‘পোশান অভিযান’-এর কার্যনির্বাহী কমিটির প্রথম বৈঠক এই প্রথম সরকার ‘ভারত পুষ্টি রিপোর্ট’ প্রকাশ করতে চলেছে
      Posted On: 16 MAR 2018 6:43PM by PIB Kolkata


    নয়াদিল্লি, ১৬মার্চ, ২০১৮


    দেশে পুষ্টি সংক্রান্ত সমস্ত উদ্যোগের শীর্ষ সংস্থা ‘পোশান অভিযান’-এর কার্যনির্বাহী কমিটির প্রথম বৈঠকে আজ এই মিশনের পথরেখা বিষয়ে আলোচনা হয়েছে। কেন্দ্রীয় নারী ও শিশুবিকাশ মন্ত্রকের সচিব শ্রী রাকেশ শ্রীবাস্তব এই কমিটির প্রধান।


    কমিটির বৈঠকে দেশে পুষ্টি সংক্রান্ত বিভিন্ন ধরনের গুরুত্বপূর্ণ সিদ্ধান্ত গ্রহণ করা হয়েছে। এই সিদ্ধান্তগুলির মধ্যে সবচেয়ে উল্লেখযোগ্য হচ্ছে, সরকার এখন থেকে প্রতি বছর ‘ভারত পুষ্টি রিপোর্ট’ নামে একটি বিস্তারিত সমীক্ষা প্রতিবেদন প্রকাশ করবে। এছাড়া, এ বছরের ১৪ এপ্রিল আম্বেদকর জয়ন্তীতে সারা দেশের গ্রাম পঞ্চায়েতগুলিতে পুষ্টি সংক্রান্ত বিভিন্ন উদ্যোগ, তা রূপায়ণ এবং স্বাস্থ্য ও পরিচ্ছন্নতা বিষয়ে সভা আয়োজন করা হবে বলে সিদ্ধান্ত নেওয়া হয়েছে। দেশের সবক’টি গ্রাম পঞ্চায়েতকে, তাদের এলাকায় বসবাসকারী শিশুদের ওজন করে স্থানীয় অঙ্গনওয়াড়ি কেন্দ্রে তা প্রকাশ করার জন্য বলা হয়েছে। কমিটির বৈঠকে অন্যান্য দেশের পুষ্টি সংক্রান্ত উদ্যোগকে অন্ধের মতো অনুসরণ না করে, দেশের বিভিন্ন রাজ্যে যে সব উদ্যোগের মাধ্যমে কম বৃদ্ধি, রক্তাল্পতা কিংবা অপুষ্টির সমস্যা নিরসনে সফলতা এসেছে, সেগুলি বিবেচনা করে তার মধ্য থেকেই নির্বাচিত কয়েকটি উদ্যোগকে জাতীয় পর্যায়ে কার্যকর করার সিদ্ধান্ত নেওয়া হয়েছে। সমাজের বঞ্চিত এবং দুর্বলতর শ্রেণীর মানুষদের জন্য বিশেষ উদ্যোগ হিসাবে যে সব মানুষ অঙ্গনওয়াড়ি ব্যবস্থার আওতায় নেই, তাঁদের জন্য প্রত্যেক জেলা কালেক্টরকে বিস্তারিত সমীক্ষা চালানোর কথা বলা হয়েছে।


    ২০১৭-১৮ অর্থবর্ষে, কম বৃদ্ধির সমস্যার নিরিখে সবচেয়ে অনুন্নত ৩১৫টি জেলাকে চিহ্নিত করা হয়েছে। ২০১৮-র ১৫ মার্চ এইসব জেলাগুলিতে পুষ্টি সংক্রান্ত কাজ বিষয়ে অভিমুখীকরণের লক্ষ্যে ভিডিও কনফারেন্সের আয়োজন করা হবে। এছাড়া, ২০ মার্চ, পুষ্টি মিশনের কাজকে এগিয়ে নিয়ে যেতে একটি জাতীয় সেমিনারেরও আয়োজন করা হয়েছে।


    বিভিন্ন রাজ্য এবং কেন্দ্রশাসিত অঞ্চলে ‘পোশান অভিযান’-এর অঙ্গ হিসাবে যে কাজগুলি করা হবে বলে স্থির হয়েছেতার মধ্যে উল্লেখযোগ্য হল – রাজ্য/কেন্দ্রশাসিত অঞ্চল পর্যায়ে পুষ্টি সংক্রান্ত সব ধরনের উদ্যোগকে সংযুক্ত করে একটি কর্মপরিকল্পনা রূপায়ণ করা হবে। এর জন্য রাজ্য সরকারগুলি অত্যাধুনিক প্রযুক্তি ব্যবহার করবে। সুসংহত শিশুবিকাশ কর্মসূচির জন্য একটি অভিন্ন প্রয়োগ সংক্রান্ত সফ্‌টওয়্যারের সূচনা করা হবে। এছাড়া, পর্যায়ক্রমে শিক্ষা এবং গোষ্ঠীভিত্তিক বিভিন্ন ধরনের অনুষ্ঠানেরও আয়োজন করা হবে।


    ২০১৮ সালের ৮ মার্চ, রাজস্থানের ঝুনঝুনু-তে প্রধানমন্ত্রী ‘পোশান অভিযান’-এর সূচনা করেছেন। এই অভিযানকে সারা দেশে জন-আন্দোলনে পরিণত করার উদ্যোগ নেওয়া হয়েছে। ২০১৭-র ৩০ নভেম্বর, জাতীয় পুষ্টি মিশনের অনুমোদন হয়েছিল। ২০১৭-১৮ অর্থবর্ষে আগামী তিন বছরের জন্য ৯০৪৬.১৭ কোটি টাকা বরাদ্দ সম্বলিত ‘পোশান অভিযান’-এর সূচনা হয়েছে। পর্যায়ক্রমে, সমস্ত রাজ্য এবং কেন্দ্রশাসিত অঞ্চলে এই অভিযানের কাজকে ছড়িয়ে দেওয়া হবে। সমস্ত মন্ত্রকগুলির পুষ্টি সংক্রান্ত কাজকে সংযুক্ত করে পরিকল্পনা রূপায়ণের নজরদারির জন্য একটি কার্যনির্বাহী কমিটি গঠন করা হয়েছে। এই কমিটি যে শুধুমাত্র নীতিগত সিদ্ধান্ত নেবে তাই নয়, সরকারের বিভিন্ন প্রকল্প ও কর্মসূচির পুষ্টি সংক্রান্ত কাজগুলিকে এক ছাতার তলায় নিয়ে আসার উদ্যোগ নেবে। এছাড়া, নারী ও শিশুবিকাশ মন্ত্রকের আইসিডিএস-সিএএস অ্যাপ ও স্বাস্থ্য মন্ত্রকের আরসিএইচ পোর্টালের মাধ্যমে তথ্য আদান-প্রদান এবং সময় নির্দিষ্টভাবে কাজের ব্যবস্থা করা হবে।


    কার্যনির্বাহী কমিটি সমস্ত কাজের ফলাফল বিষয়ে বিচার-বিবেচনা করবে এবং প্রয়োজন হলে, কর্মসূচি রূপায়ণের নীতি-পদ্ধতি সংশোধন করবে। পিছিয়ে পড়া রাজ্য এবং কেন্দ্রশাসিত অঞ্চলগুলিতে কাজের অগ্রগতির ওপর এই কমিটি নজরদারিও চালাবে। বিভিন্ন মন্ত্রক এবং রাজ্য সরকার এবং কেন্দ্রশাসিত অঞ্চলের কাছ থেকে সময়ে সময়ে কাজকর্মের অগ্রগতি সংক্রান্ত রিপোর্ট চেয়ে পাঠাবে এবং সংশ্লিষ্ট রাজ্য ও কেন্দ্রশাসিত অঞ্চলগুলির মানুষের পুষ্টি সংক্রান্ত ব্যবস্থা পর্যালোচনা করবে। তাৎক্ষণিকভাবে, সব ধরনের কাজে নজরদারির জন্য এসএমএস-এর মাধ্যমে সতর্কবার্তা পাঠানো এবং দ্রুত সমস্যা সমাধানের উদ্যোগ গ্রহণের কথাও কমিটির কাজের মধ্যে অন্তর্ভুক্ত করা হয়েছে।


    দেশে, অপুষ্টির সমস্যা দূরীকরণে রণকৌশলগতভাবে যে পদক্ষেপগুলির কথা ভাবা হয়েছে তা হল – অতিরিক্ত পুষ্টি বিধান, শিশু এবং কিশোরদের আহারের ব্যবস্থা, টিকাকরণ, খাদ্যের মান বৃদ্ধি, কিশোর-কিশোরীদের জন্য পুষ্টির বিশেষ ব্যবস্থা, মাতৃত্বকালীন স্বাস্থ্য এবং পুষ্টির ব্যবস্থা প্রভৃতি।‘পোশান অভিযান’কে জন-আন্দোলনের রূপ দিতে মানুষের ব্যবহারিক পরিবর্তনের ওপরও বিশেষ গুরুত্ব দেওয়া হয়েছে।


    কার্যনির্বাহী কমিটির বৈঠকে বিভিন্ন রাজ্যের মুখ্যসচিব এবং বিভিন্ন মন্ত্রকের গুরুত্বপূর্ণ আধিকারিকরা উপস্থিত ছিলেন। এছাড়া, বাহারাইচ, শ্রাবস্তী, বলরামপুর, পশ্চিমী, সিংভূম, সিদ্ধার্থনগর, গোন্ডা, সীতাপুর, কোপ্পাল এবং ইয়াদগির জেলার জেলাশাসক ও তাঁদের প্রতিনিধিরা এই বৈঠকে উপস্থিত ছিলেন, কারণ, দেশের মধ্যে এই জেলাগুলিতে শিশুদের স্বল্প বিকাশের সমস্যা সর্বাধিক বলে চিহ্নিত হয়েছে।


    নিতি আয়োগের ভাইস চেয়ারম্যানের পৌরোহিত্যে ভারতের পুষ্টি সংক্রান্ত চ্যালেঞ্জের জাতীয় পরিষদ ‘পোশান অভিযান’-এর আওতায় কাজ করবে। এই পরিষদ প্রতি ছ’মাস ছাড়া ছাড়া প্রধানমন্ত্রীকে পুষ্টি সংক্রান্ত উদ্যোগের কাজের অগ্রগতি বিষয়ে বিস্তারিত রিপোর্ট পেশ করবে। সংশ্লিষ্ট মন্ত্রকের সচিব এই পরিষদের আহ্বায়ক হিসাবে নিতি আয়োগের ভাইস চেয়ারম্যানকে বিভিন্ন সময়ে এই পরিষদের বৈঠক আহ্বানের জন্য অনুরোধ জানাবেন।


    PG/PB/DM/….

    
    
    (Release ID: 1524902) Visitor Counter : 7