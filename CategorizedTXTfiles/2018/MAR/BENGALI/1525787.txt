      মন্ত্রিসভারঅর্থনৈতিকবিষয়সংক্রান্তকমিটি

      রেশম শিল্পের সার্বিক বিকাশের লক্ষ্যে তিন বছর মেয়াদি এক সুসংহত কর্মসূচি অনুমোদিত কেন্দ্রীয় মন্ত্রিসভার অর্থনৈতিক বিষয় সংক্রান্ত কমিটির বৈঠকে
      Posted On: 22 MAR 2018 11:44AM by PIB Kolkata


    নয়াদিল্লি, ২১ মার্চ, ২০১৮


    রেশম শিল্পের উন্নয়নে ২০১৭-১৮ থেকে ২০১৯-২০ –পর্যন্ত তিন বছর মেয়াদি এক সুসংহত উন্নয়ন কর্মসূচি আজ অনুমোদিত হল কেন্দ্রীয় মন্ত্রিসভার অর্থনৈতিক বিষয় সংক্রান্ত কমিটির বৈঠকে। প্রধানমন্ত্রী শ্রী নরেন্দ্র মোদীর নেতৃত্বে অনুষ্ঠিত এই বৈঠকে স্থির হয়েছে যে রেশম শিল্পের সার্বিক বিকাশে গবেষণা ও উন্নয়ন, প্রশিক্ষণ, প্রযুক্তি হস্তান্তর, তথ্যপ্রযুক্তির প্রসার, বীজ কেন্দ্র, কৃষি সম্প্রসারণ কেন্দ্র, বীজ, রেশম, তন্তু ও রেশমজাত পদার্থের বিপণন ব্যবস্থার উন্নয়ন তথা সমন্বয়, উৎপাদিত পণ্যের নির্দিষ্ট গুণমানের নিরিখে শংসাপত্রদান ইত্যাদির ওপর বিশেষ গুরুত্ব দেওয়া হবে এই বিশেষ কর্মসূচিটিতে। এছাড়াও, কর্মসূচির মধ্যে অন্তর্ভুক্ত হয়েছে রেশম পরীক্ষা সম্পর্কিত সুযোগ-সুবিধার প্রসার, রপ্তানিযোগ্য পণ্যের উৎপাদন বৃদ্ধি ইত্যাদি। কেন্দ্রীয় বস্ত্র মন্ত্রকের আওতায় কর্মসূচিটি রূপায়িত হবে কেন্দ্রীয় রেশম শিল্প পর্ষদের মাধ্যমে।


    অনুমোদিত এই কর্মসূচিটি বাস্তবায়িত হলে দেশের রেশম উৎপাদনের মাত্রা বর্তমানের ৩০,৩৪৮ মেট্রিন টন থেকে বৃদ্ধি পেয়ে আগামী ২০১৯-২০ সাল নাগাদ দাঁড়াবে ৩৮,৫০০ মেট্রিক টনে।


    কর্মসূচির আওতায় ৪৫৩ একর জমিতে কিষাণ নার্সারি স্থাপনেরও প্রস্তাব করাহয়েছে। সেখানে উন্নতমানের রেশম এবং রেশম জাতীয় পণ্যের চারা রাখা হবে। এছাড়াও, গড়ে তোলা হবে ১৩১টি নতুন রেশম পালন কেন্দ্র। রেশম শিল্পের উৎপাদনে বিশেষ জোর দিতে ২৯টি স্বয়ংক্রিয় রিলিং মেশিনেরও ব্যবস্থা থাকবে। এতদিন পর্যন্ত এই ধরনের যন্ত্র বিদেশ থেকে আমদানি করতে হত। কিন্তু বর্তমানে সেগুলি দেশীয় পদ্ধতি ও প্রক্রিয়ায় নির্মিত হচ্ছে।


    কর্মসূচি রূপায়ণের ক্ষেত্রে গবেষণা ও উন্নয়ন প্রচেষ্টার ওপরও বিশেষ জোর দেওয়া হয়েছে। রেশম শিল্পের সার্বিক প্রসারে উন্নত মান ও জাতের চারা এবং রেশম কীট সম্পর্কে জাতীয় তথা আন্তর্জাতিক পর্যায়ের গবেষণা প্রতিষ্ঠানগুলির সঙ্গে সহযোগিতাক্রমে গবেষণা চালানো হবে।


    রেশম বীজ সংগ্রহ ব্যবস্থাকে আরও জোরদার করে তুলতেও বিশেষ উদ্যোগ গ্রহণ করা হবে। এজন্য জোর দেওয়া হবে বীজ উৎপাদনের ওপর। এই লক্ষ্যে বীজ উৎপাদন কেন্দ্রগুলিকে এমনভাবে শক্তিশালী করে তোলা হবে যাতে উন্নতমানের উৎপাদন নেটওয়ার্ক গড়ে তোলা যায়।


    এই বিশেষ কর্মসূচির আওতায় নারী ক্ষমতায়নের পাশাপাশি তপশিলি জাতি, তপশিলি উপজাতি এবং সমাজের অন্যান্য দুর্বলতর শ্রেণীর জীবিকার্জনের ওপর বিশেষ জোর দেওয়া হবে। এই লক্ষ্যে আগামী ২০২০ সালের মধ্যে ৮৫ লক্ষ থেকে ১ কোটি মানুষের কর্মসংস্থানের সুযোগ সম্প্রসারিত হবে বলে আশা করা হচ্ছে।


    প্রসঙ্গত উল্লেখ্য যে রেশম ও রেশমজাত পণ্য যথেষ্ট ব্যয়সাপেক্ষ। এই কারণে, তার গুণমান সম্পর্কে নিশ্চিত হওয়ার বিষয়টির ওপর বিশেষ অগ্রাধিকার দেওয়া হবে। সুসংহত এই কর্মসূচি চালু করতে পরিকাঠামো খাতে ব্যয়ের পুরোটাই বহন করবে কেন্দ্রীয় সরকার। তবে, ব্যক্তিগত পর্যায়ের শিল্পোদ্যোগের ক্ষেত্রে ২৫ শতাংশ ব্যয়ভার বহন করবে সংশ্লিষ্ট শিল্প সংস্থাগুলি এবং ৫০ শতাংশ দেওয়া হবে কেন্দ্রীয় সরকারের পক্ষ থেকে। বাকি ২৫ শতাংশের দায়ভার বহন করবে রাজ্যগুলি। তবে, তপশিলি জাতি এবং তপশিলি উপজাতি পরিচালিত শিল্পোদ্যোগগুলির ক্ষেত্রে শিল্পোদ্যোগীদের ব্যয়ের মাত্রা দাঁড়াবে মাত্র ১০ শতাংশের মতো। সেক্ষেত্রে ৬৫ শতাংশ দায়ভার গ্রহণ করবে কেন্দ্রীয় সরকার। উত্তর-পূর্বাঞ্চলের বিভিন্ন রাজ্য, জম্মু ও কাশ্মীর, হিমাচল প্রদেশ, উত্তরাখণ্ড, ঝাড়খণ্ড এবং ছত্তিশগড়ে ৮০ শতাংশ ব্যয়ভার বহন করবে কেন্দ্রীয় সরকার। শিল্পোদ্যোগী এবং রাজ্য সরকার উভয়েরই সেক্ষেত্রে অবদান দাঁড়াবে ১০ শতাংশ করে।


    বর্তমানে দেশে রেশম উৎপাদনকারী রাজ্যের সংখ্যা হল ২৭। এর মধ্যে মাত্র ১৭টি রাজ্যে রয়েছে রেশম শিল্পের প্রসার ও উন্নয়ন সম্পর্কিত দপ্তর। অনুমোদিত নতুন কর্মসূচিটি রূপায়ণে রাজ্যগুলির বৃহত্তর অংশগ্রহণের ওপর বিশেষ গুরুত্ব দেওয়া হবে।


    PG/SKD/DM/….

    
    
    (Release ID: 1525787) Visitor Counter : 6