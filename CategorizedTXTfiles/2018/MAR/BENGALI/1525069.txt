      প্রধানমন্ত্রীরদপ্তর

      কেন্দ্রীয় তথ্য কমিশনের নতুন ভবনের দ্বারোদঘাটনকালে প্রধানমন্ত্রী শ্রী নরেন্দ্র মোদীর বক্তব্য
      Posted On: 19 MAR 2018 12:14PM by PIB Kolkata


    নয়াদিল্লি , ৬ মার্চ , ২০১ ৮


    কেন্দ্রীয় তথ্য কমিশনের এই নতুন ভবনটির উদ্বোধন করতে পেরে আমি আনন্দিত। বিভিন্ন দপ্তরের সম্মিলিত প্রচেষ্টায় নির্দিষ্ট সময়ের আগেই এর নির্মাণ কাজ শেষ হয়েছে। এই ভবন তৈরি করার কাজে যে সমস্ত দপ্তরের কর্মীরা যুক্ত ছিলেন তাঁদের সকলকেই আমার অভিনন্দন। এই ভবনটি পরিবেশ-বান্ধব গৃহ-৪ রেটিংযুক্ত বলে আমি জানি। শুধুমাত্র পরিবেশ সংরক্ষণের কাজেই নয়, জ্বালানি শক্তির সাশ্রয়েও এই বাড়িটি বিশেষ সহায়ক হবে বলে আমি মনে করি। সেইসঙ্গে, উন্নততর যোগাযোগ ও সমন্বয়ের মাধ্যমে এই ভবনটিতে কমিশনের কাজকর্ম আরও দক্ষতার সঙ্গে সম্পন্ন হবে বলেও আমি আশা করি। কমিশনের কাছে নিষ্পত্তির জন্য যে সমস্ত আবেদন জমা পড়েছে, তা শুনানির কাজও দ্রুততার সঙ্গে এগিয়ে যাবে বলে আমার বিশ্বাস। কাজে গতি সঞ্চারের অর্থই হল সাধারণ মানুষের সমস্যার দ্রুত নিরসন।


    বন্ধুগণ,


    আজ একইসঙ্গে কেন্দ্রীয় তথ্য কমিশনের একটি মোবাইল অ্যাপ আনুষ্ঠানিকভাবে চালু করার একটি সুযোগও আমি পেয়েছি। এর সাহায্যে নাগরিকরা আবেদন জমা দেওয়ার পাশাপাশি, তাঁদের অভিযোগও পেশ করতে পারবেন। এছাড়াও, তথ্য কমিশনের কাছ থেকে যত দ্রুত সম্ভব তাঁদের কাছে তথ্য পৌঁছে দেওয়ার কাজও অনেক সহজতর হয়ে উঠবে।


    নাগরিকদের পরিষেবাদানের উদ্দেশ্যে কেন্দ্রীয় তথ্য কমিশন বেশ কয়েকটি পদক্ষেপ গ্রহণ করেছে বলে আমি জেনেছি। জনসাধারণের কাছে সুযোগ-সুবিধার প্রসারে এবং বিভিন্ন অভিযোগের দ্রুত নিষ্পত্তির লক্ষ্যে কেন্দ্রীয় তথ্য কমিশন আধুনিক প্রযুক্তি ও কৃৎকৌশল প্রয়োগ করছে।


    খুবই সন্তুষ্টির বিষয় যে কমিশনের কাজ শুরু হওয়ার পর থেকে সবচেয়ে বেশি সংখ্যাক আবেদনের নিষ্পত্তি হয়েছে গত বছর। আমি আশা করি, এই সমস্ত অভিযোগের কথা মনে রেখে এবং নাগরিকদের কাছে এ সম্পর্কিত সুযোগ-সুবিধা পৌঁছে দিতে কমিশন পন্থাপদ্ধতিকে পর্যায়ক্রমে উন্নততর করে তোলা চেষ্টা চালিয়ে যাবে।


    বন্ধুগণ,


    গণতান্ত্রিক এবং প্রতিনিধিত্বমূলক পরিচালন ব্যবস্থার পূর্বশর্তই হল স্বচ্ছতা ও দায়বদ্ধতা। এই ধরনের প্রতিষ্ঠানগুলি আস্থা-নির্ভর প্রশাসন ও পরিচালনের ক্ষেত্রে একটি অনুঘটকের ভূমিকা পালন করে। সরকারের ওপর সাধারণ মানুষের আস্থার মনোভাবকে আরও বাড়িতে তুলতে এবং দেশের মানবসম্পদের পূর্ণ সদ্ব্যবহার নিশ্চিত করার কাজে এই ধরনের প্রতিষ্ঠানের ভূমিকা খুবই গুরুত্বপূর্ণ। কারণ, এর মাধ্যমে দেশের নাগরিকদের আশা-আকাঙ্ক্ষার কথা বিবেচনা করে প্রয়োজনীয় সিদ্ধান্ত গ্রহণ সম্ভব হয়।


    বন্ধুগণ,


    আমি বিশ্বাস করি যে দেশের সর্বাপেক্ষা বলিষ্ঠ স্তম্ভ হল নাগরিকদের ক্ষমতায়ন। আপনারা নিশ্চয়ই লক্ষ্য করেছেন যে গত চার বছর ধরে কেন্দ্রীয় সরকার নানাভাবে চেষ্টা করেছে ভারতীয় জনসাধারণের ক্ষমতায়নের লক্ষ্যে। সেইসঙ্গে, তথ্যের সুযোগ পৌঁছে দেওয়ার দায়িত্বও সরকার পালন করে চলেছে। ইতিহাসে এমন অনেক ঘটনা আপনারা লক্ষ্য করে থাকবেনযেখানে তথ্য আদানপ্রদানের বিষয়টি ছিল নিতান্তই একমুখী। কিন্তু এর ফল হয়েছিল মারাত্মক। তাই, আমাদের সরকার আধুনিক তথ্য ব্যবস্থার নীতিতে নির্ভর করে কাজ করে চলেছে, শুধুমাত্র একমুখী পন্থাপদ্ধতি অনুসরণ করে নয়।


    এ হল এমনই এক ব্যবস্থা যেখানে তথ্যের দ্রুত আদানপ্রদান ঘটে চলেছেউভয় দিক থেকেই।


    বন্ধুগণ,


    আধুনিক তথ্য ব্যবস্থার রয়েছে পাঁচটি বিশেষ স্তম্ভ। এগুলিকে অবলম্বন করেই আমরা সম্মিলিতভাবে কাজ করে চলেছি। এই পাঁচটি স্তম্ভ হল – জিজ্ঞাসা, অভিযোগ ও সমস্যার কথা মনোযোগ দিয়ে শোনা, যোগাযোগ স্থাপন করা, সেই অনুসারে কাজ করে যাওয়া এবং তথ্যের যোগান দেওয়া।


    আমার ভাই-বোনেরা,


    দেশে বর্তমানে এমন এক সরকার প্রতিষ্ঠিত হয়েছে যারা সাধারণ মানুষের কাছ থেকে তাঁদের শুনতে আগ্রহী। সিপিজিআরএএম এবং সোশ্যাল মিডিয়ার মঞ্চে বিভিন্ন প্রস্তাব ও পরামর্শ সরকার গভীর মনোযোগের সঙ্গেই জানতে ও শুনতে আগ্রহী। সরকার অনেক সময়েই কিছু কিছুনীতি রচনা করে থাকে এবং পরিবর্তনের উদ্যোগ গ্রহণ করে জনসাধারণের কাছ থেকে পাওয়া প্রস্তাব ও পরামর্শ অনুসারে।


    বন্ধুগণ,


    প্রশ্ন এবং প্রস্তাব ও পরামর্শের মতোই তথ্য ব্যবস্থাটি খুবই গুরুত্বপূর্ণ একটি স্তম্ভবিশেষ।আমি বিশ্বাস করি যে সাধারণ মানুষের সঙ্গে যোগাযোগ স্থাপনের চেষ্টা করা হলে, সরকারি ও নাগরিকের মধ্যে আবেগের এক বন্ধন সৃষ্টি হয়।


    সাধারণ মানুষের সঙ্গে এইভাবে যোগাযোগকে আরও বাড়িয়ে তুলতে সময়ে সময়ে সমীক্ষার উদ্যোগও গ্রহণ করা হয়। প্রতি বছর মে মাসে “আমার সরকারের উদ্যোগের রেটিং আপনারা ঠিক করুন” – এই অভিযান চালানো হয়। তথ্য ব্যবস্থার সবচেয়ে গুরুত্বপূর্ণ স্তম্ভটি হল কর্মপ্রচেষ্টা।


    প্রশ্ন, পরামর্শ এবং যোগাযোগ ও বিনিময়ের পরে কাজ যদি অধরা থাকে, তাহলে সমস্ত কিছুই ব্যর্থ হয়ে যায়।


    সুতরাং, এই বিষয়টিকে মনে রেখে, সাধারণ মানুষের মন থেকে উঠে আসা বিভিন্ন প্রশ্ন ও প্রস্তাব-পরামর্শকে ভিত্তি করেই আমরা কাজ করার উদ্যোগ গ্রহণ করেছি। এমনকি, জিএসটি চালু করার সময়েও সংশ্লিষ্ট নিয়মনীতিতে কিছু কিছু পরিবর্তন আনা হয়েছিল জনসাধারণের কাছ থেকে পাওয়া অভিযোগের ভিত্তিতেই। আর এইভাবেই পারস্পরিক যোগাযোগ ও বিনিময়ের পথ ধরেই ক্রেতা সাধারণের স্বার্থেই গড়ে তোলা হয়েছে মুনাফা মনোবৃত্তিরোধী জাতীয় সংস্থাটিকে। এছাড়াও, শুধুমাত্র ট্যুইট বার্তা লক্ষ্য করেই কেন্দ্রীয় মন্ত্রী এবং বিভিন্ন মন্ত্রক কিভাবে বিভিন্ন অভিযোগ নিরসনে ব্যবস্থা গ্রহণ করেছে, তাও আপনারা লক্ষ্য করেছেন। বর্তমানে শুধুমাত্র ট্যুইট করেই জনসাধারণের অনেক সমস্যারই সমাধান করা সম্ভব।


    বন্ধুগণ,


    তথ্য ব্যবস্থার আরেকটি গুরুত্বপূর্ণ স্তম্ভ হল তথ্যের যোগান।


    সরকারের কর্তব্যই হল তাদের কাজকর্ম সম্পর্কে সঠিক তথ্য দেশের নাগরিকদের কাছে পৌঁছে দেওয়া। এই কারণে সঠিক সময়ে অনলাইন ব্যবস্থায় তথ্যের যোগান দেওয়ার উপযোগী একটি নতুন পদ্ধতি উদ্ভাবন করেছে আমাদের সরকার। এই প্রথম ওয়েবসাইটে ড্যাশ বোর্ডের মাধ্যমে বিভিন্ন কর্মসূচি সম্পর্কে সর্বশেষ তথ্য পৌঁছে দেওয়া হচ্ছে জনসাধারণের কাছে। যেমন, স্বচ্ছ ভারত মিশন কর্মসূচির আওতায় নির্মিত শৌচাগারের সংখ্যা, ‘সৌভাগ্য’ কর্মসূচি রূপায়ণের অগ্রগতি, ‘উজালা’ প্রকল্পের আওতায় বন্টন করা এলইডি বাল্বের মোট সংখ্যা, ‘মুদ্রা’ যোজনার আওতায় মঞ্জুরিকৃত ঋণ সহায়তা এবং অন্যান্য গুরুত্বপূর্ণ তথ্য বিশদভাবে পৌঁছে দেওয়া হচ্ছে সাধারণ মানুষের জ্ঞাতার্থে।


    আমার ভাই-বোনেরা,


    অনেক সময়েই লক্ষ্য করা গেছে যে প্রায় একই ধরনের প্রশ্ন উঠে এসেছে বিভিন্ন মানুষের কাছ থেকে। এই পরিস্থিতিতে পৃথক পৃথকভাবে প্রতিটি মানুষের কাছে তথ্য পৌঁছে দেওয়ার কাজ যথেষ্ট সময় ও ব্যয়সাপেক্ষ। সুতরাং, বিভিন্ন মন্ত্রকের ওয়েব পোর্টালগুলিতে সাধারণ প্রশ্নগুলি সম্পর্কে তথ্য আপলোড করার ব্যবস্থা চালু করেছে আমাদের সরকার।


    এই উদ্যোগ গ্রহণের সবচেয়ে বড় সুবিধাটি হল এই যে, বিভিন্ন পরিকল্পনা ও কর্মসূচির প্রক্রিয়াকরণ এবং পরিসংখ্যানগত খুঁটিনাটি নাগরিকরা এখন থেকে অনলাইন ব্যবস্থাতেই জানতে পারছেন। এছাড়াও, প্রত্যেক মন্ত্রক থেকে সাধারণ মানুষের কাছে তথ্য পৌঁছে দেওয়া হচ্ছে এসএমএস-এর মাধ্যমে।


    বন্ধুগণ,


    সমাজের ডিজিটাল ক্ষমতায়নের লক্ষ্যে বর্তমানে এগিয়ে চলেছে আমাদের দেশ। তথ্যপ্রযুক্তি শুধুমাত্র প্রক্রিয়াকরণের কাজকেই সরল করে তোলেনি, সেইসঙ্গে পরিষেবাদানের ক্ষেত্রে স্বচ্ছতা ও গুণগত মানও নিশ্চিত করেছে। নাগরিক পরিষেবাকে আরও সুবিধাজনক অবস্থায় পৌঁছে দিতে ডিজিটাল প্রযুক্তি ক্রমশ সম্প্রসারিত হচ্ছে।


    জন ধন অ্যাকাউন্ট, আধার এবং মোবাইল, অর্থাৎ ‘জ্যাম’ ত্রয়ীর সাহায্যে সরকারি কর্মসূচির সুফল যাতে সঠিক ব্যক্তির হাতেই পৌঁছে যায়, তা নিশ্চিত করেছে আমাদের সরকার। জনসাধারণের ব্যাঙ্ক অ্যাকাউন্টগুলিতে সরাসরি টাকা পৌঁছে দিতে ৫৭ হাজার কোটি টাকার মতো সাশ্রয় ঘটিয়েছে বর্তমান সরকার। কারণ, ঐ টাকা এতদিন পৌঁছে যেত ভুল ব্যক্তির ঠিকানায়।


    মহাত্মা গান্ধী জাতীয় গ্রামীণ কর্মসংস্থান নিশ্চিতকরণ আইন এবং প্রধানমন্ত্রী আবাস যোজনার আওতায় যে সমস্ত কর্মসূচি রূপায়িত হচ্ছে, তার দেখভাল করা হচ্ছে উপগ্রহের ছবির মাধ্যমে। যে সমস্ত সেচ প্রকল্পের কাজ বহু বছর ধরেই অচলাবস্থায় ছিল, তার রূপায়ণ ও অগ্রগতির ওপর লক্ষ্য রাখা হচ্ছে ড্রোনের সাহায্যে। এই প্রসঙ্গে ‘প্রগতি’র মঞ্চে গত সপ্তাহে যে আলোচনা বৈঠক অনুষ্ঠিত হয়েছিল, আমি তার কথা এখানে উল্লেখ করতে চাই। গত সপ্তাহে প্রধানমন্ত্রীর দপ্তর থেকে কেদারের পুনর্নিমাণ প্রক্রিয়ার কাজটি ড্রোনের সাহায্যে আমরা পর্যবেক্ষণ করছিলাম। সম্ভবত এই প্রথম, এই ধরনের একটি প্রযুক্তি ব্যবহার করা হচ্ছে প্রধানমন্ত্রীর দপ্তরে। ড্রোন ক্যামেরার সাহায্যে কেদার ঘাটি এবং বাবা ভোলানাথের মন্দিরের সংস্কারের কাজ আমরা সরাসরি লক্ষ্য করতে পেরেছি।


    বন্ধুগণ,


    ‘প্রগতি’র মঞ্চে যে বৈঠকের আমরা আয়োজন করে থাকি, তা জনসাধারণের অধিকারকেই প্রতিষ্ঠা করে। এই সমস্ত অধিকারের কথা হয়তো আইনে উল্লেখ করা নেই, কিন্তু আমি বিশ্বাস করি যে এর পূর্ণ অধিকার রয়েছে সাধারণ মানুষেরই।


    সমস্ত প্রকল্প ও কর্মসূচি রূপায়ণের অগ্রগতি সঠিক সময়ে সম্পূর্ণ হচ্ছে কিনা তা লক্ষ্য করার অধিকার রয়েছে দেশের জনসাধারণের।


    বহু প্রকল্পের কাজই অচলাবস্থায় ছিল বেশ কয়েক দশক। সেই সমস্ত কাজ সম্পূর্ণ করার দায়িত্ব গ্রহণ করেছে আমাদের সরকার। ‘প্রগতি’র বৈঠকগুলিতে ৯.৫ লক্ষ কোটি টাকার বিভিন্ন প্রকল্পের অগ্রগতির বিষয় আমরা পর্যালোচনা করেছি। আর এই ধরনের প্রচেষ্টার মাধ্যমে কর্মসংস্কৃতির পাশাপাশি, স্বচ্ছতার প্রসারের ওপরও আমরা বিশেষ জোর দিয়েছি। এই বিশেষ ভবনটির কথাই ধরুন না কেন। আজ থেকে ১২ বছর আগে প্রতিষ্ঠা হয় কেন্দ্রীয় তথ্য কমিশনের। অথচ এতদিন পর্যন্ত কমিশনের কাজ চলছিল ভাড়া নেওয়া বাড়িগুলিতে।


    ২০১৪ সালে এনডিএ সরকার প্রতিষ্ঠিত হওয়ার পর সমস্ত কাজেই গতিসঞ্চার ঘটেছে। এই ভবনটি গড়ে তুলতে মঞ্জুর করা হয় ৬০ কোটি টাকা এবং প্রায় সঙ্গে সঙ্গেই শুরু হয়ে যায় এর নির্মাণ কাজ।


    আরও গুরুত্বপূর্ণ বিষয়টি হল এই যে, ভবনটির নির্মাণ কাজ এ মাসের শেষের দিকে সম্পূর্ণ হওয়ার কথা। কিন্তু তার অনেক আগেই সংশ্লিষ্ট দপ্তরগুলির তৎপরতায় এই কাজ সম্পূর্ণ হয় গত বছর নভেম্বর মাসের মধ্যেই।


    আমার মনে আছে যে গত বছর দিল্লিতে ডঃ আম্বেদকর আন্তর্জাতিক কেন্দ্র উদ্বোধন করার সুযোগ আমি পেয়েছিলাম। এই কেন্দ্র প্রতিষ্ঠার সিদ্ধান্ত গ্রহণ করা হয়েছিল ১৯৯২ সালে। অথচ, দীর্ঘ ২৩ বছরে তার বাস্তবায়ন ঘটেনি। পরে, কেন্দ্রের বর্তমান সরকার এই কেন্দ্রের শিলান্যাস করে এবং অবশেষে তার দ্বারোদঘাটনও হয়। সংসদ থেকে সড়ক এবং প্রধানমন্ত্রীর দপ্তর থেকে পঞ্চায়েত ভবন – সর্বত্রই আপনারা লক্ষ্য করবেন এই প্রশাসনিক পরিবর্তন।


    আপনারা নিশ্চয়ই ইতিমধ্যে অবগত হয়েছেন যে কেন্দ্রীয় বাণিজ্য মন্ত্রকের একটি দপ্তর সম্প্রতি বন্ধ করে দেওয়া হয়েছে। এখানে কর্মরত ছিলেন ১,১০০ কর্মী যাঁদের অন্যান্য দপ্তরগুলিতে স্থানান্তরিত করা হয়েছে। এই দপ্তরটি কেন বন্ধ করে দেওয়া হয়েছে সেই তথ্যও নিশ্চয়ই আপনাদের অজানা নয়।


    বন্ধুগণ,


    নতুন ব্যবস্থা চালু হলে পুরনো ব্যবস্থার অপসারণ ও অবলুপ্তি ঘটে। এর একটি উল্লেখযোগ্য দৃষ্টান্ত হল সরকারি সংগ্রহ ব্যবস্থার ক্ষেত্রে বৈদ্যুতিন বিপণন ব্যবস্থার প্রসার। ‘জিইএম’ পোর্টালটি সরকারি সংগ্রহ ব্যবস্থায় দুর্নীতি বন্ধ করা এবং পন্থা-পদ্ধতিকে স্বচ্ছ করে তোলার ক্ষেত্রে একটি গুরুত্বপূর্ণ ভূমিকা পালন করেছে। দেশের দূর-দূরান্তের আদিবাসী মানুষ এখন সরাসরি সরকারের কাছে তাঁদের উৎপাদিত পণ্য বিক্রয় করতে পারেন এই ‘জিইএম’ পোর্টালটির সাহায্যে।


    গ্রুপ ‘সি’ এবং গ্রুপ ‘ডি’ পর্যায়ের চাকরির ক্ষেত্রে সাক্ষাৎকার প্রথা তুলে দেওয়া হয়েছে। শ্রম আইন সম্পর্কিত রেজিস্টারের সংখ্যা ৫৬ থেকে নামিয়ে আনা হয়েছে মাত্র ৫-এ। সমস্ত আবেদনই এখন অনলাইনে পূরণ করার সুযোগ পাওয়া যাচ্ছে ‘শ্রম সুবিধা পোর্টাল’টির সাহায্যে।


    বন্ধুগণ,


    ১,৪০০-রও বেশি অপ্রয়োজনীয় আইনের অবলুপ্তি ঘটিয়েছে আমাদের সরকার। বেশ কয়েক দশক ধরেই এগুলির কোন প্রয়োজন ছিল না। আপনারা হয়তো লক্ষ্য করেছেন যে গত ২-৩ বছরে ‘পদ্ম’ পুরস্কারদানের ক্ষেত্রে একটি স্বচ্ছ পন্থা-পদ্ধতি চালু হয়েছে সরকারিভাবে। দূর-দূরান্তের মানুষও এখন সমাজকল্যাণে এগিয়ে আসার সুযোগ লাভ করেছেন। পদ্ধতিগত স্বচ্ছতার মাধ্যমেই তা সম্ভব হয়েছে।


    বন্ধুগণ,


    সরকার ও সাধারণ মানুষের মধ্যে দূরত্ব বা ব্যবধান যখন অনেকটাই কমে আসে, ঠিক তখনই যোগাযোগের নতুন ও কার্যকর ব্যবস্থার প্রসার ঘটে। সিদ্ধান্ত গ্রহণের মতো গুরুত্বপূর্ণ প্রক্রিয়ার একটি অবিচ্ছেদ্য অংশ বলে নিজেদের মনে করেন জনসাধারণ। তাই, জাতি গঠনের কাজেও তাঁরা এগিয়ে আসেন।


    আপনারা ব্যক্তিগতভাবে লক্ষ্য করেছেন যে একটিমাত্র সাধারণ আবেদনে সাড়া দিয়ে কত মানুষ স্বেচ্ছায় এগিয়ে এসেছেন এলপিজি-র ওপর ভর্তুকি ছেড়ে দিতে। সরকার ও জনসাধারণের মধ্যে যোগাযোগের ক্ষেত্রে আবেগও যে কাজ করে থাকে তার একটি উজ্জ্বল দৃষ্টান্ত হল ‘গিভ ইট আপ’ উদ্যোগটি।


    একইভাবে, স্বচ্ছ ভারত মিশনের আওতায় শৌচাগার নির্মাণের লক্ষ্যে প্রসার ঘটেছে এক বিশেষ জনসচেতনতার। কারণ, সাধারণ মানুষ এখন ভাবতে শুরু করেছেন যে তাঁরা নিজেরাও এই স্বচ্ছ ভারত কর্মসূচির এক বিশেষ অংশ। বর্ণ, শ্রেণী এবং বয়স নির্বিশেষে অন্তরাত্মার আহ্বানেই তাঁরা এগিয়ে এসেছেন স্বচ্ছ ভারত কর্মসূচিকে সফল করে তোলার কাজে।


    আর দু’দিন পরেই ‘বেটি বাঁচাও বেটি পড়াও’ কর্মসূচিটির তৃতীয় বছর পূর্ণ হতে চলেছে। এই উপলক্ষে দেশের কন্যাসন্তানদের সঙ্গে সরাসরি সংযোগ ও যোগাযোগ গড়ে তোলার উদ্যোগ গ্রহণ করেছে আমাদের সরকার।


    বন্ধুগণ,


    পদ্ধতিগত ব্যবস্থায় স্বচ্ছতার যখন প্রসার ঘটে, তখন তথ্যের প্রবাহ ঘটে অনেক সুষ্ঠুভাবে। আর এইভাবেই সরকারের ওপর জনসাধারণের আস্থা ও বিশ্বাস আরও গভীরভাবে প্রতিষ্ঠিত হয়। গত ৩-৩.৫ বছর ধরে আমার সরকার নিরলসভাবে কাজ করে চলেছে পরিবর্তনের পথ ধরে সাধারণ মানুষের আস্থা অর্জনের লক্ষ্যে।


    তথ্যের যোগান দেওয়ার কাজে কেন্দ্রীয় তথ্য কমিশন নিশ্চিতভাবেই এক গুরুত্বপূর্ণ ভূমিকা পালন করে চলেছে।


    বন্ধুগণ,


    আজকের এই মঞ্চে আমি আরেকটি বিষয় আপনাদের সামনে তুলে ধরতে আগ্রহী। আমাদের দেশে তথ্যের অধিকারের মতো সঠিক ও ন্যায়সঙ্গতভাবে কাজ করে যাওয়ার নীতিটিকেও যথেষ্ট গুরুত্বের সঙ্গেই গ্রহণ করা প্রয়োজন। এর অর্থ হল, অধিকার ভোগ করার পাশাপাশি, আমরা যেন আমাদের কর্তব্যকেও বিস্মৃত না হই। সুতরাং, জনসাধারণের উচিৎ তাঁদের অধিকারের পাশাপাশি কর্তব্যগুলি সম্পর্কেও সচেতন থাকা। আমি বিশ্বাস করি যে সঠিক ও ন্যায়সঙ্গতভাবে কাজ করার খুঁটিনাটি তথ্য কেন্দ্রীয় তথ্য কমিশনের মতো প্রতিষ্ঠানগুলির মাধ্যমে পৌঁছে দেওয়া যায় সাধারণ মানুষের কাছে।


    সাধারণ মানুষের স্বার্থে যে সমস্ত সুযোগ-সুবিধার প্রসার ঘটানো হয়েছে, তার অপব্যবহারের ঘটনাও অনেক সময় লক্ষ্য করা গেছে। তাই, পদ্ধতিগত ব্যবস্থাকে এর বিরুদ্ধে আরও সক্রিয় করে তুলতে হবে।


    বন্ধুগণ,


    অধিকার ভোগ করার সঙ্গে সঙ্গে কর্তব্য পালন বিস্মৃত হওয়া কিন্তু সংবিধানের মূল নীতির বিরোধী। তাই আমি মনে করি যে প্রযুক্তি এবং নতুন সুযোগ-সুবিধার প্রসার ঘটানো প্রয়োজন মানবকল্যাণের স্বার্থে। কখনই তা যেন ব্যক্তিগত স্বার্থ চরিতার্থ করার উদ্দেশ্যে ব্যবহৃত না হয় সেদিকে আমাদের দৃষ্টি রাখতে হবে।


    কেন্দ্রীয় তথ্য কমিশন, তথ্যের যোগানের মধ্য দিয়ে সাধারণ মানুষের ক্ষমতায়নের লক্ষ্যে কাজ করে যাবে এই আশা ব্যক্ত করে এখানেই আমি আমার বক্তব্য শেষ করছি।


    আমি আরও একবার শুভেচ্ছা জানাই আপনাদের সকলকে।


    ধন্যবাদ!


    PG/SKD/DM/….

    
    
    (Release ID: 1525069) Visitor Counter : 2