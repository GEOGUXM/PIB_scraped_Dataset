      পরিবেশওঅরণ্যমন্ত্রক

      বিশ্ব আবহাওয়া দিবস
      Posted On: 27 MAR 2018 12:15PM by PIB Kolkata


    কলকাতা, ২ ৩ মার্চ ২০১ ৮


    বিশ্ব আবহাওয়া দিবস আজ কলকাতা আলিপুর আবহাওয়া দপ্তরেও উদযাপিত হ’ল। বিশ্বের সর্বত্র ২৩ মার্চ বিশ্ব আবহাওয়া দিবস উদযাপিত হয়ে থাকে। এবারের মূল ভাবনা হ’ল ‘ওয়েদার রেডি, ক্লাইমেট স্মার্ট’ অর্থাৎ ‘সবরকম আবহাওয়ার জন্য প্রস্তুত, জলবায়ুর ক্ষেত্রে সপ্রতিভ’। আজ এই উপলক্ষে বিভিন্ন স্কুল ও কলেজের ছাত্রছাত্রীদের আলিপুর আবহাওয়া দপ্তরে আমন্ত্রণ জানানো হয়। মূল উদ্দেশ্য ছিল ভবিষ্যৎ প্রজন্মের নাগরিক, ছাত্রছাত্রীদের মধ্যে আবহাওয়া ও তার পরিবর্তন ও এই সংক্রান্ত বিষয়গুলিতে সচেতনতা গড়ে তোলা। আলিপুর আবহাওয়া দপ্তরের কাজকর্ম ছাত্রছাত্রীদের ঘুরিয়ে দেখানো হয়। এছাড়া, সারা দিন ধরেই সুনামি, আয়লা, ফাইলিন, হুদহুদ প্রভৃতি বিপর্যয়ের অনুপুঙ্খ ভিডিও প্রদর্শনী তুলে ধরা হয় এইসব প্রাকৃতিক দুর্যোগ ও তার ক্ষয়ক্ষতি সম্পর্কে ছাত্রছাত্রীদের অবহিত করতে।


    আলিপুর আবহাওয়া দপ্তরের প্রধান, বিভাগীয় উপ-মহানির্দেশক সঞ্জীব বন্দ্যোপাধ্যায় জানান যে, আবহাওয়া ও জলবায়ুর ওপর নির্ভরশীল নয়, এমন ক্ষেত্র বিরল। স্বভাবগত ও প্রাকৃতিক বৈচিত্র্যের কারণে আবহাওয়া ও জলবায়ুর ক্ষেত্রে গত ১০০ বছরে এই সংক্রান্ত ঘটনার কিছু চরম নিদর্শন দেখা যাচ্ছে। এই অঞ্চলে প্রবল বর্ষণের ঘটনা যেমন বৃদ্ধি পাচ্ছে, তেমনই আবার বাড়ছে সর্বোচ্চ ও ন্যূনতম তাপমাত্রাও। তবে, প্রযুক্তিগত উন্নতি, যোগাযোগ ব্যবস্থায় বৈপ্লবিক পরিবর্তন প্রভৃতি নানা কারণে আবহাওয়ার পূর্বাভাসের ক্ষেত্রে গুণগত যথেষ্ট উন্নতি ঘটেছে। এখন পাঁচ দিন পর্যন্ত আবহাওয়ার পূর্বাভাস নিখুঁতভাবে দেওয়া যাচ্ছে বলে শ্রী বন্দ্যোপাধ্যায় জানান। দৃষ্টান্ত দিয়ে তিনি বলেন, সিকিমে গতকাল শিলাবৃষ্টির পূর্বাভাস দেওয়া হয়েছিল এবং গ্যাংটক ও তাডং অঞ্চলে পূর্বাভাস মতোই শিলাবৃষ্টি হয়। এ প্রসঙ্গে তিনি আরও বলেন যে, এখন সরাসরি সমাজের বিভিন্ন শ্রেণীর ও পেশার মানুষ, যেমন – সাংবাদিক, সীমান্তরক্ষী, উপকূলরক্ষী, মৎস্যজীবী, সুন্দরবনের বাসিন্দা প্রভৃতি নানা ধরনের মানুষের কাছেও সরাসরি আবহাওয়ার পূর্বাভাস পাঠিয়ে দেওয়া হচ্ছে। এছাড়া, নিয়মিতভাবে যেসব উপায়ে আবহাওয়ার পূর্বাভাস জানানো হয়ে থাকে, সেইসব মাধ্যমেও আবহাওয়ার পূর্বাভাস নিয়মিত দেওয়া হয় বলে শ্রী বন্দ্যোপাধ্যায় জানান।


    PG/ SB…

    
    
    (Release ID: 1526520) Visitor Counter : 14