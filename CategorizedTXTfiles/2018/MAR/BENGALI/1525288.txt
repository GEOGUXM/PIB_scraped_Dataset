      প্রধানমন্ত্রীরদপ্তর

      নভি মুম্বাই আন্তর্জাতিক বিমানবন্দর প্রকল্পের শিলান্যাস অনুষ্ঠানে প্রধানমন্ত্রী শ্রী নরেন্দ্র মোদীর ভাষণের বাংলা সংক্ষিপ্তসার
      Posted On: 20 MAR 2018 12:16PM by PIB Kolkata


    নয়াদিল্লি , ১৮ ফেব্রুয়ারি , ২০১ ৮


    মহারাষ্ট্রের রাজ্যপাল শ্রীমান বিদ্যাসাগর রাও, রাজ্যের জনপ্রিয় মুখ্যমন্ত্রী শ্রীমান দেবেন্দ্র ফড়নভিশজি, কেন্দ্রীয় মন্ত্রিসভায় আমার সহকর্মী শ্রীমান নীতিন গড়করিজি, অশোক গজপতি রাজুজি, রাজ্য সরকারের মন্ত্রী শ্রীমান রবীন্দ্র চ্যবনজি, বিধায়ক শ্রীমান প্রশান্ত ঠাকুরজি এবং এখানে এক বিরাট সংখ্যায় সমবেত আমার প্রিয় ভাই-বোনেরা।


    আগামীকাল ছত্রপতি শিবাজী মহারাজের জন্মবার্ষিকী। তাঁর একদিন আগে, অর্থাৎ আজ, রায়গড় জেলায় এই অনুষ্ঠানের আয়োজন এক আনন্দময় সমাপতন। আজ আমি এখানে দুটি বিশেষ কর্মসূচি উপলক্ষে উপস্থিত থাকার সুযোগ লাভ পেয়েছি। এর প্রথমটি হল আমাদের নীতিন গড়করিজির নেতৃত্বে দেশের জাহাজ, বন্দর এবং জলপথ ক্ষেত্রগুলিতে এক নতুন উৎসাহ-উদ্দীপনার সঞ্চার এবং দ্বিতীয়টি হল যে তারই একটি অঙ্গ হিসেবে মুম্বাইয়ের জেএনপিটি-র চতুর্থ টার্মিনালটি জাতির উদ্দেশে উৎসর্গীকরণ।


    বিশ্বায়ন এবং বিশ্ব বাণিজ্য সম্পর্কে গত কয়েক বছর ধরেই আমরা অনেক কথা শুনে আসছি। কিন্তু ঘরে বসে থেকে এবং বিশ্ব বাণিজ্যের সম্ভাবনা প্রসঙ্গে আলোচনায়সময় কাটিয়ে দেশকে আমরা সেভাবে কিছুই দিতে পারি না। বিশ্ব বাণিজ্য সকলের কল্যাণে আসবে তখনই, যখন বিশ্ব বাণিজ্যে অংশগ্রহণের উপযোগী বিশ্বমানের পরিকাঠামো আমরা তৈরি করতে পারব।


    সমুদ্র-কেন্দ্রিক ব্যবসা-বাণিজ্যের বিশেষ গুরুত্ব রয়েছে এই বিশেষ ক্ষেত্রটিতে। ভারতের সৌভাগ্য যে দেশের প্রথম রাজকীয় তথা জাতীয় ব্যক্তিত্ব ছত্রপতি শিবাজী মহারাজ সামুদ্রিক শক্তির সম্ভাবনাকে আবিষ্কার করতে পেরেছিলেন। আর এই কারণেই, এখানে এত দুর্গ গড়ে উঠেছে যেগুলির সঙ্গে যোগাযোগ রয়েছে সমুদ্রপথের। আর এই কারণেই সমুদ্রমুখী চিন্তাভাবনারও ক্রমপ্রসার ঘটেছে। আজ এত বছর পরেও আমরা যখন ছত্রপতি শিবাজী মহারাজকে স্মরণ করি এবং জেএনপিটি-র এই চতুর্থ টার্মিনালটি সরকারিভাবে জাতির উদ্দেশে উৎসর্গ করি, তখন আমরা সহজেই কল্পনা করতে পারি যে কি ধরনের ভবিষ্যৎদ্রষ্টা ছিলেন আমাদের পূর্বসূরীরা এবং কোন দূরদৃষ্টির সাহায্যে তাঁদের চিন্তাভাবনার প্রসারঘটেছিল।


    ভারত যদি সমুদ্র বাণিজ্যে একটি বিশেষ স্থান অধিকার করতে পারে, তাহলে এই দেশের সমুদ্র সম্ভাবনাও বহুগুণ বৃদ্ধি পাবে। আমরা যদি একের পর এক বন্দর উন্নয়নের কাজে সচেষ্ট হই, তাহলে সেগুলি আরও আরও আধুনিক হয়ে উঠবে। এর ফলশ্রুতিতে বেশ কিছু সংখ্যক জাহাজ দ্রুতগতিতে সমুদ্র পারাপার করতে পারবে এবং বিশ্ব বাজারে পৌঁছে যাবে আমাদের উৎপাদিত কোটি কোটি টন পণ্যসামগ্রী। কখনও কখনও সঠিক সময়ে পণ্য যোগানের ক্ষেত্রে এক তীব্র প্রতিযোগিতা দেখা যায়। বরাত যখন চূড়ান্ত হয় এবং অর্থনৈতিক চুক্তি যখন সম্পাদিত হয়, তখন খুব অল্প সময়ের মধ্যে পণ্য যদি নির্দিষ্ট গন্তব্যে পৌঁছে দেওয়া যায়, তাহলে উৎপাদক ও ক্রেতা – উভয়েই লাভবান হয়ে থাকেন। অন্যদিকে, পণ্যের যোগান যদি বিলম্বিত হয়, তাহলে তাঁদের ক্ষতি স্বীকার করতে হয়। কিন্তু পণ্যের যোগান সঠিক সময়ে পৌঁছে দেওয়া সম্ভব হয় তখনই, যখন আমাদের বন্দর ক্ষেত্রগুলিতে এই ধরনের সুযোগ-সুবিধার প্রসার ঘটে।


    আমরা যে শুধুমাত্র ‘সাগরমালা’ প্রকল্পের আওতাতেই বন্দরগুলির উন্নয়নে আগ্রহী তা নয়। আমরা বরং গুরুত্ব আরোপ করি বন্দর পরিচালিত উন্নয়ন প্রচেষ্টার ওপর যাতে আমাদের সুযোগ-সুবিধাগুলিকে উন্নয়নের এক নতুন উচ্চতায় পৌঁছে দিতে পারি। কারণ, এই সমস্ত সুযোগ-সুবিধা আমরা কিভাবে ব্যবহার করতে পারছি তা আমাদের কাছে এক চ্যালেঞ্জ-বিশেষ। মনে রাখতে হবে, ৭,৫০০ কিলোমিটারের মতো এক বিশাল উপকূলরেখা রয়েছে ভারতের। আমাদের রয়েছে এমনই এক ভৌগোলিক অবস্থান যা মহাসাগরীয় ক্ষেত্রে দেশকে এক বিশ্বশক্তির আসনে অধিষ্ঠিত করতে পারে।


    ভারত সরকার নিজেই এই কাজটি ইতিমধ্যেই শুরু করে দিয়েছে। পরিবেশের কথা প্রায়ই উঠে আসে বিভিন্ন আন্তর্জাতিক মঞ্চে। পরিবেশ সম্পর্কিত সমস্যার সমাধানে যে ক্ষেত্রগুলি বিশেষভাবে গুরুত্বপূর্ণ, তার মধ্যে অন্যতম হল জলপথে পরিবহণ। ১০০টিরও বেশি জলপথকে আমরা চিহ্নিত করেছি। এই জলপথ যদি আমরা ব্যবহার করতে পারি, সারা দেশে আমাদের নদী ও সমুদ্র উপকূলগুলিকে যদি আমরা পণ্য পরিবহণের কাজে ব্যবহার করতে পারি, তাহলে আমরা অনেক ব্যয়সাশ্রয়ী উপায়ে পণ্যের যোগান নিশ্চিত করতে পারি। পরিবেশ যাতে ক্ষতিগ্রস্ত না হয়, সেই লক্ষ্যে ইতিবাচক অবদান আমরা এইভাবে সৃষ্টি করতে পারি। একইসঙ্গে, বিশ্ব উষ্ণায়নের বিরুদ্ধে ইতিমধ্যেই যে সংগ্রাম শুরু হয়েছে, তাতেও আমরা ইতিবাচক অবদানের নজির রাখতে পারি।


    আজ নভি মুম্বাইয়ে পরিবেশ-বান্ধব একটি বিমানবন্দর বাস্তবায়িত হতে চলেছে। স্বাধীনতা-উত্তর কালে এই আকার ও আয়তনের পরিবেশ-বান্ধব বিমানবন্দর প্রকল্প রূপায়িত হচ্ছে এই সর্বপ্রথম। গত ২০ বছর ধরে আপনারা এর কথা শুনে আসছেন। বেশ কয়েকটি নির্বাচনকালে নানা প্রতিশ্রুতি দেওয়া হয়েছিল এ সম্পর্কে। বেশ কয়েকজন বিধায়কও নির্বাচিত হয়েছিলেন এবং এই প্রতিশ্রুতির ওপর নির্ভর করে বেশ কয়েকজন সাংসদ পদও লাভ করেছিলেন। এর মধ্যেই আবার বহু সরকারের উত্থান-পতন ঘটেছে। কিন্তু দুঃখের বিষয়, এই ধরনের কোন বিমানবন্দর আজ পর্যন্ত গড়ে ওঠেনি। আমাদের খুঁজে দেখতে হবে যে এর পিছনে কারণ কি ছিল। এর সবচেয়ে বড় কারণ হল, পূর্ববর্তী সরকারগুলির কর্মসংস্কৃতির প্রতি অনীহা।


    ১৯৯৭ সালে অটল বিহারী বাজপেয়ীর নেতৃত্বে যখন সরকার প্রতিষ্ঠিত হয়, তখন এই স্বপ্নকে বাস্তবায়নের লক্ষ্যে চিন্তাভাবনার কাজ অনেকটাই এগিয়ে যায়। আমি যখন প্রধানমন্ত্রী হলাম, তখন দিন-রাত আমার চিন্তাভাবনাই ছিল এই ধরনের কাজের বাস্তবায়নকে ঘিরে। শুধুমাত্র নভি মুম্বাই বিমানবন্দরই নয়, এই ধরনেরই বহু গুরুত্বপূর্ণ প্রকল্প অনুমোদিত হয়েছিল প্রায় ৩০ বছর আগে। এই অনুমোদন এসেছিল কাগজে-কলমে। কখনও কখনও আবার এর কথা ঘোষণা করা হয়েছিল ২০ বছর আগে। কখনও বা হয়তো একজন রাজনীতিবিদ এসে সেখানে একটি ফলক স্থাপন করে গিয়েছিলেন। তাঁর ছবিও প্রকাশিত হয় সংবাদমাধ্যমে এবং তিনি সেখানে ভাষণও দিয়ে গিয়েছিলেন। কিন্তু দুঃখের বিষয়, ফাইল আর কাগজপত্রের বাইরে ঐ প্রকল্প কোনদিনই বাস্তবের মুখ দেখার সুযোগ পায়নি। আমি নিজে খুব আশ্চর্য হয়ে গিয়েছিলাম এই ধরনের দীর্ঘসূত্রিতায়। আমার উদ্বেগও কিছু কম ছিল না।


    ‘প্রগতি’ নামে আমি এক বিশেষ কর্মসূচি শুরু করলাম। প্রকল্পের অচলাবস্থা সম্পর্কে দেশের সমস্ত মুখ্যমন্ত্রী এবং কেন্দ্রীয় সচিবদের সঙ্গে প্রযুক্তি-চালিত মঞ্চে আমি পর্যালোচনার কাজও শুরু করে দিলাম। দেবেন্দ্রজি আমাকে জানিয়েছিলেন এই প্রকল্পটি সম্পর্কেও। কিন্তু সমস্ত কিছুই ছিল কাগজপত্রে মাত্র। সকলেই আশায় আশায় ছিলেন, আজ না হয় কাল, কেউ না কেউ আসবেন এবং এক বিবৃতি দিয়ে বলবেন যে তাঁর সময়কালেই এটি অনুমোদিত হয়। এই ধরনের ব্যক্তিদের কোনরকম বিশ্বাসযোগ্যতা নেই। আমি তাই আপনাদের সকলকে আহ্বান জানাচ্ছি, সবক’টি দপ্তরকে সঙ্গে করে ‘প্রগতি’র মঞ্চে আপনারা এই সমস্যার কথা তুলে ধরুন। আপনারা শুনে খুশি হবেন যে ২০ এমনকি ৩০ বছর ধরেও যে সমস্ত প্রকল্প রূপায়ণের কাজ থেমে ছিল, ‘প্রগতি’র মঞ্চে সেগুলির পর্যালোচনার মাধ্যমেই আবার নতুন করে কর্মসংস্কৃতি জেগে ওঠে। আপনারা শুনলে অবাক হবেন যে ১০ লক্ষ কোটি টাকার মতো প্রকল্পের কাজ স্থগিত হয়ে গিয়েছিল এবং এক সময়ে সেগুলি চলে যায় বিস্মৃতির অতলে। কিন্তু আমরা আবার সেগুলিকে সেই বিস্মৃতির গহ্বর থেকে বের করে এনে বাস্তবায়িত করেছি। আমরা ঐ প্রকল্পগুলির জন্য অর্থ বরাদ্দ করেছি। তার নির্মাণ কাজ এখন দ্রুতগতিতে এগিয়ে চলেছে। নভি মুম্বাই বিমানবন্দর প্রকল্পটি তারই অন্যতম।


    আমাদের অসামরিক পরিবহণ ক্ষেত্রটি দ্রুতগতিতে বিকাশশীল। কিছুক্ষণ আগে গজপতি রাজুজি ব্যাখ্যা করে জানিয়েছেন যে আজ থেকে ২০-২৫ বছর আগে সারা দেশে যে ধরনের বিমান চলাচলের ব্যস্ততা ছিল, তার বহুগুণ ব্যস্ততা বেড়েছে শুধুমাত্র মুম্বাই বিমানবন্দরেই। সময়ের এখন পরিবর্তন ঘটেছে। যদি আপনারা বিমানবন্দরে উপস্থিত হন, দেখবেন বিমানে আরোহণের জন্য লম্বা লাইনে অপেক্ষা করে দাঁড়িয়ে রয়েছেন বিমান যাত্রীরা বোর্ডিং পাস পাওয়ার জন্য। ভারতের বেশ কিছু বিমানবন্দরেই এই ছবি আপনারা দেখতে পাবেন।


    পরিকাঠামোর দিক থেকে এই ক্ষেত্রটিতে চাহিদার তুলনায় আমরা অনেকটাই পিছিয়ে রয়েছি। তাই ক্রমবিকাশশীল অসামরিক বিমান পরিবহণ ক্ষেত্রটির সঙ্গে সঙ্গতি রেখে আমরা চেষ্টা করে চলেছি গতি বৃদ্ধির লক্ষ্যে,চাহিদা পূরণের লক্ষ্যে। হ্যাঁ, আমরাই সম্ভব করেছি সেই কাজ। আপনারা হয়তো কয়েক বছর আগেই শুনেছেন যে একুশের শতক আগত প্রায়। হয়তো আশির দশক থেকে আপনারা শুনে আসছেন যে একবিংশ শতাব্দীর আবির্ভাব ঘটতে চলেছে অনতিবিলম্বেই। প্রতিদিনের সংবাদপত্রে কোন না কোনভাবে এই খবর প্রকাশিত হয়েছে। তদানীন্তন প্রধানমন্ত্রীর কন্ঠেও ধ্বনিত হয়েছে একবিংশ শতাব্দীর আগমন বার্তা। কিন্তু কথা ছাড়া কাজ কিছুই হয়নি।


    আজ থেকে ২০-২৫ বছর আগে বিমান পরিবহণ ক্ষেত্রটিকে একুশ শতকের উপযোগী করে যদি গড়ে তোলা হত, তাহলে এখন আমাদের নিশ্চয়ই এই বিশাল কাজ করে যাওয়ার উদ্যোগ গ্রহণ করতে হত না। অথচ, এটি ছিল নিঃসন্দেহেইএকটি বিশেষ গুরুত্বপূর্ণ ক্ষেত্র যার সম্পর্কে কোন দ্বিমত থাকতে পারে না। আশ্চর্যের বিষয়, স্বাধীনতা পরবর্তী কালে দেশে যে সরকারগুলিকে আমরা পেয়েছিলাম, তারা কিন্তু একটি সুসংবদ্ধ বিমান পরিবহণ নীতিই স্থির করে উঠতে পারেনি। কিন্তু ক্ষমতায় আসার পর আমরা সেই নীতি বাস্তবায়িত করেছি। যদি আমরা মনে করি যে বিমান পরিবহণ ক্ষেত্রটি শুধুমাত্র রাজা-মহারাজাদের মধ্যে সীমাবদ্ধ তাহলে কিন্তু আমরা এক বিরাট ভুল করব। কারণ, সাধারণ মানুষই বর্তমান যুগে বিমান পরিবহণ সবথেকে বেশি মাত্রায় গ্রহণ করতে আগ্রহী। অটলজির সরকারেও আমরা একজন বিমান পরিবহণ মন্ত্রীকে পেয়েছিলাম। সেই সময় আমি ব্যস্ত থাকতাম সংগঠনের কাজে। আমি তাঁকে প্রশ্ন করেছিলাম, বিমানে একজন মহারাজার ছবি থাকবে কেন? এর কারণ ছিল, ঐ সময় রাজা-মহারাজা অর্থাৎ, বিত্তবান ব্যক্তিরাই বিমান পরিবহণের সুযোগ গ্রহণ করতেন। আমি তাঁকে বলেছিলাম যে একজন সাধারণ মানুষের ছবি সেখানে থাকা দরকার। পরে, অটলজির সময়ে এই লক্ষ্যে কাজও শুরু হয়েছিল।


    শুধুমাত্র পায়ে চপ্পল পরে একজন সাধারণ মানুষ কেন বিমানে আরোহণ করতে পারবেন না, এই প্রশ্নও আমাদের মনে এসেছিল। তাই আমরা শুরু করেছি ‘উড়ান’ কর্মসূচির কাজ। দেশে ১০০টি বিমানবন্দর গড়ে তোলার লক্ষ্যে আমরা কাজ করে চলেছি। এর অনেকগুলিই হবে নতুন। কিছু কিছু আবার বর্তমান বিমানবন্দরগুলিরই উন্নত সংস্করণ।


    জনসাধারণ এখন গতির যুগে বাস করছেন। তাই, মাত্র ২০-৩০ জন যাত্রী নিয়েই ছোট ছোট বিমান এক স্থান থেকে অন্য গন্তব্যে চালু করা উচিৎ। উত্তর-পূর্বাঞ্চলের জন্য আমরা এই ধরনেরই একটি উড়ান কর্মসূচি চালু করেছি যার জন্য একজন বিমান যাত্রীকে খরচ করতে হবে আড়াই হাজার টাকা মাত্র। আমরা উত্তর-পূর্ব ভারতের ওপর বিশেষভাবে জোর দিয়েছি কারণ, এখানে রয়েছে সংযোগ ও যোগাযোগের একান্তই অপ্রতুলতা।


    আমার ভাই-বোনেরা, আপনারা জেনে সুখী হবেন যে আমাদের দেশে চলাচলকারী বিমানের মোট সংখ্যা এখন প্রায় ৪৫০। সরকারি ও বেসরকারি মিলিয়ে এই ৪৫০ বিমান এক গন্তব্য থেকে পৌঁছে যাচ্ছে অন্য গন্তব্যে। স্বাধীনতা-উত্তর কালে আমাদের মোট বিমানের সংখ্যা ৪৫০ হলেও, আরও আনন্দের কথা যে শুধুমাত্র এই বছরটিতেই বিমান পরিবহণ ক্ষেত্রে বরাত দেওয়া হয়েছে ৯০০টি নতুন বিমানের। এর থেকেই আপনারা কল্পনা করতে পারবেন যে কি দুরন্ত গতিতে এগিয়ে চলেছে দেশের বিমান পরিবহণ ক্ষেত্রটি।


    নতুন নতুন কর্মসংস্থানের সুযোগ ও সম্ভাবনাও রয়েছে বিমান পরিবহণ ক্ষেত্রে। দেবেন্দ্রজি কিছুক্ষণ আগেই আমাকে বলেছেন যে কর্মসংস্থানের পাশাপাশি, পরিকাঠামো বিকাশেরও এক বিশাল সম্ভাবনা রয়েছে। জলপথ, স্থলপথ এবং আকাশপথের মাধ্যমে ভারতের অর্থনীতি কতটা উজ্জ্বল হয়ে উঠতে পারে সে সম্পর্কে একটি সমীক্ষায় দেখা গেছে যে বিমান পরিবহণ ক্ষেত্রে যদি ১০০ টাকা বিনিয়োগ করা হয়, তাহলে এর মাধ্যমে আয়ের অঙ্ক বৃদ্ধি পাবে ৩২৫ টাকায়। এতটাই শক্তিশালী এই বিশেষ ক্ষেত্রটি। কর্মসংস্থানের সুযোগ সৃষ্টির সম্ভাবনার পাশাপাশি, রয়েছে ভারতের পর্যটন ক্ষেত্রের সার্বিক বিকাশ সম্ভাবনাও।


    ভারত এক বৈচিত্র্যপূর্ণ দেশ। সংযোগ ও যোগাযোগের যদি প্রসার ঘটে, তাহলে একজন বিদেশি পর্যটক দেশের কোন একটি জেলায় এক মাস অতিবাহিত করলেও জেলার সবকিছু ভালোভাবে দেখে উঠতে পারবেন না। হ্যাঁ, এরকমই এক বৈচিত্র্যময় দেশ হল আমাদের ভারত। তাই, পর্যটন ক্ষেত্র এবং তার শক্তি দেশের পর্যটন ক্ষেত্রটিকেও আরও চাঙ্গা করে তুলতে সাহায্য করবে। পর্যটন হল এমনই একটি ক্ষেত্র যেখানে ন্যূনতম বিনিয়োগের মাধ্যমে সর্বাধিক মাত্রায় রুজি-রোজগারের ব্যবস্থা করা সম্ভব। এই ক্ষেত্রটি থেকে আয় ও উপার্জনের সুযোগ ঘটবে প্রত্যেকেরই, তা তিনি একজন ট্যাক্সি চালক বা অটো চালক হোন, কিংবা কোন অতিথিশালার মালিক অথবা ধরুন কোন ফুল বিক্রেতা কিংবা মন্দিরের পুজারী। প্রত্যেকেই পাবেন আয় ও উপার্জনের বিভিন্ন সুযোগ।


    বিমান পরিবহণ ক্ষেত্রকে পর্যটনের প্রসারে সরাসরি কাজে লাগাতে আমরা আগ্রহী। আমি বিশ্বাস করি যে আজ এখানে নভি মুম্বাইয়ে পরিবেশ-বান্ধব যে বিমানবন্দরের শিলান্যাস ঘটতে চলেছে, তার নির্মাণ কাজ যাতে সঠিক সময়ে শেষ হয় তা আমরা নিশ্চিত করব। কোন কাজের দায়িত্ব যখন আপনারা আমাদের ওপর ন্যস্ত করেন, তখন তা সঠিক সময়ে শেষ করার দায়িত্বও আমাদেরই।


    মহারাষ্ট্র তথা মুম্বাইতে আমি আজ যে সমস্ত প্রকল্প প্রত্যক্ষ করছি, তা থেকে আগামী ২০২২ এবং তার পরবর্তীকালেও কি বিশাল কর্মযজ্ঞ ঘটতে চলেছে তা সহজেই কল্পনা করতে পারি। গত ২০-২৫ বছর আগে কিন্তু এ কথা আপনারা চিন্তাই করতে পারতেন না। ২০২২, ২০২৩, ২০২৪ এবং ২০২৫ সালের কথা যদি আমরা চিন্তা করি, তাহলে আমরা দেখতে পাব যে এই নভি মুম্বাই বিমানবন্দর থেকেই একের পর আরেক বিমান তাদের ডানা মেলতে শুরু করেছে।


    এই একই সময়কালে মুম্বাইয়ের অন্যান্য উন্নয়ন প্রকল্পের কাজও দ্রুততার সঙ্গেই সম্পন্ন হবে। এই অঞ্চলে সমুদ্রপথ, জলপথ, স্থলপথ এবং রেলপথে আরও কি কি প্রকল্প বাস্তবায়িত হতে চলেছে, তার সাক্ষী থাকবেন আপনারা নিজেরাই। আর এইভাবেই, ছত্রপতি শিবাজী মহারাজের উদ্দেশে গভীর শ্রদ্ধা নিবেদনের সুযোগও আমরা লাভ করব। কিভাবে সমস্ত কিছুর দ্রুত পরিবর্তন ঘটে চলেছে, তা আপনারা সহজেই কল্পনা করতে পারছেন।


    এই বিমানবন্দর থেকে একটি বিমান ধরার সুযোগ আপনারা অনতিবিলম্বেই লাভ করবেন এই আশায় আপনাদের সকলকেই জানাই আমার শুভেচ্ছা। অভিনন্দন জানাই শ্রীমান দেবেন্দ্রজি, কেন্দ্রে আমার সহকর্মী গজপতি রাজুজি ও নীতিন গড়করিজি এবং আর সকলকেই।


    ধন্যবাদ।


    PG/SKD/DM/….

    
    
    (Release ID: 1525288) Visitor Counter : 6