      ਰਾਸ਼ਟਰਪਤੀ ਸਕੱਤਰੇਤ

      ਭਾਰਤ ਦੇ ਰਾਸ਼ਟਰਪਤੀ ਵਾਰਾਣਸੀ ਵਿੱਚ - ਐੱਨਐੱਚਏਆਈ ਪ੍ਰੋਜੈਕਟਾਂ ਦਾ ਉਦਘਾਟਨ ਕੀਤਾ, ਉੱਤਰ ਪ੍ਰਦੇਸ਼ ਸਰਕਾਰ ਦੇ ਕਈ ਸਮਾਰੋਹਾਂ ਦੀ ਸ਼ੋਭਾ ਵਧਾਈ, ਵਾਰਾਣਸੀ ਨੂੰ ਇਕ ਰੂਹਾਨੀ ਸ਼ਹਿਰ ਕਰਾਰ ਦਿੱਤਾ ਜੋ ਕਿ ਸਮਾਰਟ ਸਿਟੀ ਬਣਨ ਦੇ ਰਾਹ ’ਤੇ ਹੈ
      Posted On: 26 MAR 2018 4:55PM by PIB Chandigarh


    President of India in Varanasi; inaugurates Construction of NHAI Projects, graces Govt of Uttar Pradesh Events; Labels Varanasi a Spiritual City on its way to becoming a Smart City


    ਭਾਰਤ ਦੇ ਰਾਸ਼ਟਰਪਤੀ ਵਾਰਾਣਸੀ ਵਿੱਚ - ਐੱਨਐੱਚਏਆਈ ਪ੍ਰੋਜੈਕਟਾਂ ਦਾ ਉਦਘਾਟਨ ਕੀਤਾ , ਉੱਤਰ ਪ੍ਰਦੇਸ਼ ਸਰਕਾਰ ਦੇ ਕਈ ਸਮਾਰੋਹਾਂ ਦੀ ਸ਼ੋਭਾ ਵਧਾਈ , ਵਾਰਾਣਸੀ ਨੂੰ ਇਕ ਰੂਹਾਨੀ ਸ਼ਹਿਰ ਕਰਾਰ ਦਿੱਤਾ ਜੋ ਕਿ ਸਮਾਰਟ ਸਿਟੀ ਬਣਨ ਦੇ ਰਾਹ ’ਤੇ ਹੈ


    ਭਾਰਤ ਦੇ ਰਾਸ਼ਟਰਪਤੀ ਸ਼੍ਰੀ ਰਾਮਨਾਥ ਕੋਵਿੰਦ ਨੇ ਅੱਜ (26 ਮਾਰਚ. 2018) ਉੱਤਰ ਪ੍ਰਦੇਸ਼ ਸਰਕਾਰ ਅਤੇ ਰਾਸ਼ਟਰੀ ਹਾਈਵੇਜ਼ ਅਥਾਰਟੀ ਆਫ ਇੰਡੀਆ ਵੱਲੋਂ ਵਾਰਾਣਸੀ ਵਿੱਚ ਆਯੋਜਿਤ ਕੀਤੇ ਗਏ ਵੱਖ ਵੱਖ ਸਮਾਰੋਹਾਂ ਵਿੱਚ ਹਿੱਸਾ ਲਿਆ । ਇਨ੍ਹਾਂ ਸਮਾਰੋਹਾਂ ਵਿੱਚ ਐੱਨਐੱਚਏਆਈ ਦੇ ਪੰਜ ਪ੍ਰੋਜੈਕਟਾਂ ਦਾ ਨੀਂਹ ਪੱਥਰ ਰੱਖਣਾ ਅਤੇ ਉੱਤਰ ਪ੍ਰਦੇਸ਼ ਸਰਕਾਰ ਦੇ ਵਿਵਸਾਇਕ ਸ਼ਿਕਸ਼ਾ ਏਵਮ ਕੌਸ਼ਲ ਵਿਕਾਸ ਵਿਭਾਗ ਵੱਲੋਂ ਆਯੋਜਿਤ ਇਕ ਮੇਲੇ ਵਿੱਚ ਚੁਣੇ ਗਏ ਉਮੀਦਵਾਰਾਂ ਨੂੰ ਨਿਯੁਕਤੀ ਪੱਤਰ ਵੰਡਣਾ ਸ਼ਾਮਲ ਸੀ ।


    ਇਸ ਮੌਕੇ ਤੇ ਬੋਲਦੇ ਹੋਏ ਰਾਸ਼ਟਰਪਤੀ ਨੇ ਕਿਹਾ ਕਿ ਪੁਰਾਤਨ ਸਮੇਂ ਤੋਂ ਵਾਰਾਣਸੀ ਨੇ ਉੱਤਰੀ ਭਾਰਤ ਦੇ ਪੂਰਬੀ ਭਾਰਤ ਨਾਲ ਗੰਗਾ ਦਰਿਆ ਦੇ ਰਸਤੇ ਅਤੇ ਸੜਕ ਰਾਹੀਂ ਸੰਪਰਕ ਸਥਾਪਤ ਕੀਤੇ ਹਨ । ਗੰਗਾ ਨੇ ਸ਼ਹਿਰ ਅਤੇ ਖੇਤਰ ਦੇ ਸੱਭਿਆਚਾਰ ਅਤੇ ਸੱਭਿਅਤਾ ਅਤੇ ਇਸ ਦੇ ਵਪਾਰ ਅਤੇ ਵਿਕਾਸ ਵਿੱਚ ਹਿੱਸਾ ਪਾਇਆ ਹੈ । ਅੱਜ ਇਸ ਭਾਵਨਾ ਨੂੰ ਨਵਿਆਉਣ ਦੀ ਕੋਸ਼ਿਸ਼ ਕੀਤੀ ਜਾ ਰਹੀ ਹੈ । ਵਾਰਾਣਸੀ ਰਾਸ਼ਟਰੀ ਵਾਟਰ ਵੇਜ਼ - 1 , ਪੂਰਬੀ ਫਰੇਟ ਕਾਰੀਡੋਰ ਅਤੇ ਵੱਖ ਵੱਖ ਹਾਈਵੇਜ਼ ਪ੍ਰੋਜੈਕਟਾਂ ਰਾਹੀਂ ਇਸ ਜਗ੍ਹਾ ਦੇ ਪੂਰਬੀ ਭਾਰਤ ਤੋਂ ਉੱਤਰੀ ਭਾਰਤ ਲਈ ਗੇਟਵੇਅ ਵਜੋਂ ਕੰਮ ਕਰ ਰਿਹਾ ਹੈ । ਸਰਕਾਰ ਵਾਰਾਣਸੀ ਨੂੰ ਆਰਥਿਕ ਧੁਰਾ ਬਣਾਉਣ ਲਈ ਬੁਨਿਆਦੀ ਢਾਂਚੇ ਅਤੇ ਕੁਨੈਕਟਿਵਿਟੀ ਉੱਤੇ ਵਧੇਰੇ ਧਿਆਨ ਕੇਂਦ੍ਰਿਤ ਕਰ ਰਹੀ ਹੈ ।


    ਰਾਸ਼ਟਰਪਤੀ ਨੇ ਕਿਹਾ ਕਿ ਵਾਰਾਣਸੀ ਸੈਰ ਸਪਾਟੇ ਵਿੱਚ ਕਾਫੀ ਮੌਕੇ ਪ੍ਰਦਾਨ ਕਰ ਰਿਹਾ ਹੈ । ਇਸ ਨਾਲ ਵੱਡੇ ਪੱਧਰ ਉੱਤੇ ਰੁਜ਼ਗਾਰ ਪੈਦਾ ਹੋ ਸਕਦਾ ਹੈ । ਵਾਰਾਣਸੀ ਦੀ ਹੱਥ ਖੱਡੀ ਦੀ ਸਨਅਤ ਦੁਨੀਆ ਭਰ ਵਿੱਚ ਮਸ਼ਹੂਰ ਹੈ ਅਤੇ ਇਸ ਦੀ ਕਾਫੀ ਕਦਰ ਹੈ । ਉਨ੍ਹਾਂ ਕਿਹਾ ਕਿ ਉਨ੍ਹਾਂ ਨੂੰ ਇਸ ਗੱਲ ਦੀ ਖੁਸ਼ੀ ਹੈ ਕਿ ਰਵਾਇਤੀ ਕਲਾਵਾਂ ਨੂੰ ਆਧੁਨਿਕ ਤਕਨਾਲੋਜੀ ਅਤੇ ਨਵੀਆਂ ਮਾਰਕੀਟਾਂ ਨਾਲ ਜੋੜਨ ਲਈ ਕਾਰੀਗਰਾਂ ਨੂੰ ਆਧੁਨਿਕ ਸਹੂਲਤਾਂ ਮੁਹੱਈਆ ਕਰਵਾਈਆਂ ਜਾ ਰਹੀਆਂ ਹਨ । ਉਨ੍ਹਾਂ ਭਰੋਸਾ ਦਿਵਾਇਆ ਕਿ ਦੀਨ ਦਿਆਲ ਉਪਾਧਿਆਏ ਹਸਤਕਲਾ ਸੰਕੁਲ , ਜਿਥੇ ਕਿ ਫੰਕਸ਼ਨ ਆਯੋਜਿਤ ਕੀਤਾ ਗਿਆ ਹੈ , ਉਹ ਵਾਰਾਣਸੀ ਖੇਤਰ ਵਿੱਚ ਕਾਰੀਗਰਾਂ ਨੂੰ ਆਪਣੀ ਆਮਦਨ ਵਧਾਉਣ ਵਿੱਚ ਅਤੇ ਨਵੀਆਂ ਨੌਕਰੀਆਂ ਪੈਦਾ ਕਰਨ ਵਿੱਚ ਮਦਦ ਕਰੇਗਾ ।


    ਰਾਸ਼ਟਰਪਤੀ ਨੇ ਕਿਹਾ ਕਿ ਉਨ੍ਹਾਂ ਨੂੰ ਯਕੀਨ ਹੈ ਕਿ ਆਪਣੇ ਵਿਰਸੇ , ਲੋਕਾਂ ਦੇ ਗਿਆਨ , ਸਿਆਣਪ ਅਤੇ ਯੋਗਤਾ ਰਾਹੀਂ ਵਾਰਾਣਸੀ 21ਵੀਂ ਸਦੀ ਵਿੱਚ ਇਕ ਪ੍ਰਮੁੱਖ ਸ਼ਹਿਰ ਬਣ ਜਾਵੇਗਾ । ਉਨ੍ਹਾਂ ਕਿਹਾ ਕਿ ਉਨ੍ਹਾਂ ਨੂੰ ਇਸ ਗੱਲ ਦੀ ਖੁਸ਼ੀ ਹੈ ਕਿ ਕੇਂਦਰ ਅਤੇ ਸੂਬਾ ਸਰਕਾਰਾਂ ਇਸ ਸਬੰਧ ਵਿੱਚ ਕਦਮ ਚੁੱਕ ਰਹੀਆਂ ਹਨ ।


    ਬਾਅਦ ਵਿੱਚ ਰਾਸ਼ਟਰਪਤੀ ਨੇ ਕਿਤਾਬ ' ਚਰਾਇਵੇਤੀ , ਚਰਾਇਵੇਤੀ ' , ਜੋ ਕਿ ਉੱਤਰ ਪ੍ਰਦੇਸ਼ ਦੇ ਰਾਜਪਾਲ ਸ਼੍ਰੀ ਰਾਮਨਾਇਕ ਵੱਲੋਂ ਲਿਖੀ ਗਈ ਹੈ , ਦੇ ਸੰਸਕ੍ਰਿਤ ਅਨੁਵਾਦ ਦੀ ਪਹਿਲੀ ਕਾਪੀ ਹਾਸਲ ਕੀਤੀ ।


    ਇਸ ਮੌਕੇ ਤੇ ਬੋਲਦੇ ਹੋਏ ਰਾਸ਼ਟਰਪਤੀ ਨੇ ਕਿਹਾ ਕਿ ਸ਼੍ਰੀ ਰਾਮਨਾਇਕ ਨੇ ਆਪਣੀ ਸਮਰਪਿਤ ਅਤੇ ਬਿਨਾਂ ਲਾਲਚ ਦੇ ਕੀਤੀ ਗਈ ਸੇਵਾ ਨਾਲ ਜਨਤਕ ਜੀਵਨ ਵਿੱਚ ਪਿਛਲੇ ਪੰਜ ਦਹਾਕਿਆਂ ਤੋਂ ਵਿਸ਼ੇਸ਼ ਪ੍ਰਭਾਵ ਪਾਇਆ ਹੈ । ਇਸ ਕਿਤਾਬ ਵਿੱਚ ਉਨ੍ਹਾਂ ਨੇ ਆਪਣੇ ਤਜਰਬੇ ਸਾਂਝੇ ਕੀਤੇ ਹਨ ਅਤੇ ਆਪਣੇ ਫਲਸਫੇ ਬਾਰੇ ਦੱਸਿਆ ਹੈ ਕਿ ਸਫ਼ਲਤਾ ਅਤੇ ਅਸਫ਼ਲਤਾਵਾਂ ਤੋਂ ਪ੍ਰਭਾਵਿਤ ਹੋਏ ਬਿਨਾਂ ਨਿਰੰਤਰ ਕੰਮ ਕਰਦੇ ਰਹਿਣਾ ਚਾਹੀਦਾ ਹੈ ।


    ਰਾਸ਼ਟਰਪਤੀ ਦਾ ਭਾਸ਼ਣ


    ਭਾਰਤ ਦੇ ਰਾਸ਼ਟਰਪਤੀ ਸ਼੍ਰੀ ਰਾਮ ਨਾਥ ਕੋਵਿੰਦ ਦਾ ਉੱਤਰ ਪ੍ਰਦੇਸ਼ ਸਰਕਾਰ ਅਤੇ ਐੱਨਐੱਚਏਆਈ ਦੇ ਸਮਾਰੋਹ ਵਿੱਚ ਸੰਬੋਧਨ


    1. ਭਾਰਤ ਦੇ ਰਾਸ਼ਟਰਪਤੀ ਵਜੋਂ ' ਬਾਬਾ ਵਿਸ਼ਵਨਾਥ ' ਦੀ ਨਗਰੀ ਵਾਰਾਣਸੀ ਵਿੱਚ ਪਹਿਲੀ ਵਾਰ ਆਉਣਾ ਮੇਰੇ ਲਈ ਇਕ ਅਭੁੱਲ ਤਜਰਬਾ ਹੈ ।


    2. ਲੋਕ ਮਾਨਤਾ ਹੈ ਕਿ ਨਿੰਰਤਰ ਹੋਂਦ ਵਿੱਚ ਬਣੀ ਰਹਿਣ ਵਾਲੀ ਇਹ ਦੁਨੀਆ ਦੀ ਸਭ ਤੋਂ ਪ੍ਰਾਚੀਨ ਨਗਰੀ ਹੈ । ਲਗਾਤਾਰ ਹੋਂਦ ਵਿੱਚ ਬਣੇ ਰਹਿਣ ਲਈ ਬਦਲਦੇ ਹੋਏ ਯੁੱਗ ਨਾਲ ਆਧੁਨਿਕ ਪ੍ਰਣਾਲੀਆਂ ਨੂੰ ਅਪਣਾਉਣਾ ਵੀ ਜ਼ਰੂਰੀ ਹੁੰਦਾ ਹੈ । ਪੁਰਾਤਨ ਪਰੰਪਰਾਵਾਂ ਨੂੰ ਨਿਭਾਉਣ ਦੇ ਨਾਲ ਨਾਲ ਆਧੁਨਿਕ ਤਬਦੀਲੀ ਨੂੰ ਅਪਣਾਉਣ ਦਾ ਇਹ ਤਾਲਮੇਲ ਵਾਰਾਣਸੀ ਦੀ ਵਿਸ਼ੇਸ਼ਤਾ ਕਹੀ ਜਾ ਸਕਦੀ ਹੈ । ਇਸੇ ਤਾਲਮੇਲ ਨਾਲ ' ਸਪਿਰਚੁਅਲ ਸਿਟੀ ' ਵਾਰਾਣਸੀ ਅੱਜ ' ਸਮਾਰਟ ਸਿਟੀ ' ਬਣਨ ਦੀ ਦਿਸ਼ਾ ਵਿੱਚ ਤੇਜ਼ੀ ਨਾਲ ਅੱਗੇ ਵਧ ਰਹੀ ਹੈ । ' ਵਪਾਰ ਸੁਵਿਧਾ ਕੇਂਦਰ ' ਵਜੋਂ ਸਥਾਪਤ ਇਹ ' ਦੀਨਦਿਆਲ ਉਪਾਧਿਆਏ ਹਸਤਕਲਾ ਸੰਕੁਲ ' ਅਤੇ ਇਸੇ ਕੰਪਲੈਕਸ ਵਿੱਚ ਆਧੁਨਿਕ ਤਕਨੀਕ ਨਾਲ ਲੈਸ ਇਹ ਆਡੀਟੋਰੀਅਮ ਵਾਰਾਣਸੀ ਵਿੱਚ ਪਿਛਲੇ ਕੁਝ ਸਾਲਾਂ ਤੋਂ ਹੋ ਰਹੇ ਬਦਲਾਅ ਦਾ ਪ੍ਰਤੀਕ ਬਣ ਗਿਆ ਹੈ ।


    3. ਅੱਜ ਐੱਨਐੱਚਏਆਈ ਦੇ ਜਿਨ੍ਹਾਂ ਪ੍ਰੋਜੈਕਟਾਂ ਦੀ ਸ਼ੁਰੂਆਤ ਕੀਤੀ ਗਈ ਹੈ ਉਹ ਵਾਰਾਣਸੀ ਅਤੇ ਆਲੇ ਦੁਆਲੇ ਦੀ ਆਵਾਜਾਈ ਸਹੂਲਤ ਨੂੰ ਮਜ਼ਬੂਤ ਅਤੇ ਆਸਾਨ ਬਣਾਵੇਗੀ । ਇਸ ਨਾਲ ਇਥੋਂ ਦੇ ਸਾਰੇ ਨਿਵਾਸੀਆਂ ਦਾ ਜੀਵਨ ਵਧੇਰੇ ਸਹੂਲਤ ਭਰਿਆ ਹੋ ਸਕੇਗਾ । ਨਾਲ ਹੀ ਤੁਹਾਡੇ ਸਭ ਲਈ ਵਿਕਾਸ ਦੇ ਨਵੇਂ ਮੌਕੇ ਪੈਦਾ ਹੋਣਗੇ । ਮੈਨੂੰ ਇਨ੍ਹਾਂ ਪ੍ਰੋਜੈਕਟਾਂ ਦੀ ਸ਼ੁਰੂਆਤ ਕਰਕੇ ਬਹੁਤ ਖੁਸ਼ੀ ਹੋਈ ਹੈ ।


    4. ਅੱਜ ਇੱਥੇ ਉੱਤਰ ਪ੍ਰਦੇਸ਼ ਸਰਕਾਰ ਦੀ ਪਹਿਲ ਉੱਤੇ ਨਿਯੁਕਤੀ ਪੱਤਰ ਹਾਸਲ ਕਰਨ ਵਾਲੇ ਤਕਰੀਬਨ 2 ਹਜ਼ਾਰ ਟਰੇਂਡ ਅਤੇ ਮੁਹਾਰਤ ਨਾਲ ਲੈਸ ਸਾਰੇ ਨੌਜਵਾਨ ਆਪਣੇ ਜੀਵਨ ਨੂੰ ਅੱਗੇ ਵਧਾਉਂਦੇ ਹੋਏ ਦੇਸ਼ ਦੀ ਵਿਕਾਸ ਪ੍ਰਕਿਰਿਆ ਨਾਲ ਜੁੜ ਸਕਣਗੇ । ਤੁਹਾਨੂੰ ਸਭ ਨੂੰ ਨਿਯੁਕਤੀ ਪੱਤਰ ਮਿਲਣ ਉੱਤੇ ਮੈਨੂੰ ਬਹੁਤ ਖੁਸ਼ੀ ਹੋਈ ਹੈ । ਮੈਂ ਤੁਹਾਨੂੰ ਸਭ ਨੂੰ ਵਧਾਈ ਦਿੰਦਾ ਹਾਂ । ਨਾਲ ਹੀ ਮੈਂ ਉੱਤਰ ਪ੍ਰਦੇਸ਼ ਦੇ ਮੁੱਖ ਮੰਤਰੀ ਯੋਗੀ ਆਦਿੱਤਯ ਨਾਥ ਅਤੇ ਸੂਬਾ ਸਰਕਾਰ ਦੀ ਟੀਮ ਨੂੰ ਵੀ ਵਧਾਈ ਦਿੰਦਾ ਹਾਂ ।


    5. ਇਸ ਵਾਰਾਣਸੀ ਖੇਤਰ ਨੂੰ ਕਈ ਹਸਤੀਆਂ ਨੇ ਆਪਣੇ ਗਿਆਨ ਅਤੇ ਸਿਆਣਪ ਨਾਲ ਪ੍ਰਕਾਸ਼ਿਤ ਕੀਤਾ ਹੈ । ਇੱਥੇ ਸਾਰਨਾਥ ਵਿੱਚ ਤਕਰੀਬਨ 26,00 ਸਾਲ ਪਹਿਲਾਂ ਗੌਤਮ ਬੁੱਧ ਨੇ ਆਪਣਾ ਪਹਿਲਾ ਪ੍ਰਵਚਨ ਦਿੱਤਾ ਸੀ । ਆਦਿ ਸ਼ੰਕਰਾਚਾਰੀਆ ਤੋਂ ਲੈ ਕੇ ਗੁਰੂ ਨਾਨਕ ਤੱਕ ਸਾਰੇ ਗਿਆਨੀ ਅਤੇ ਸੰਤ ਸ਼੍ਰੋਮਣੀ ਇੱਥੇ ਆਉਂਦੇ ਰਹੇ । ਇਸ ਪਵਿੱਤਰ ਧਰਤੀ ਉੱਤੇ ਜਨਮ ਲੈਣ ਵਾਲੇ ਸੰਤ ਕਬੀਰ ਅਤੇ ਸੰਤ ਰਵਿਦਾਸ ਨੇ ਗਿਆਨ , ਬਰਾਬਰੀ ਅਤੇ ਸੁਹਿਰਦਤਾ ਦਾ ਪ੍ਰਕਾਸ਼ ਫੈਲਾਇਆ ਅਤੇ ਇੱਥੇ ਗੋਸਵਾਮੀ ਤੁਲਸੀਦਾਸ ਨੇ ਕਈ ਸਾਲਾਂ ਤੱਕ ਈਸ਼ਵਰ ਅਤੇ ਕਵਿਤਾ ਦੀ ਸਾਧਨਾ ਕੀਤੀ ।


    6. ਲਾਲ ਬਹਾਦੁਰ ਸ਼ਾਸਤਰੀ , ਡਾ. ਭਗਵਾਨ ਦਾਸ , ਉਸਤਾਦ ਬਿਸਮਿੱਲਾ ਖਾਨ ਅਤੇ ਪੰਡਿਤ ਰਵੀਸ਼ੰਕਰ ਵਜੋਂਭਾਰਤ ਰਤਨ ਨਾਲ ਸਨਮਾਨੀਆਂ ਗਈਆਂ ਚਾਰ ਹਸਤੀਆਂ ਨੇ ਵਾਰਾਣਸੀ ਦੀ ਧਰਤੀ ਉੱਤੇ ਜਨਮ ਲਿਆ । ਇਨ੍ਹਾਂ ਤੋਂ ਇਲਾਵਾ ਵਾਰਾਣਸੀ ਹੀ ਮਹਾਮਨਾ ਮਦਨ ਮੋਹਨ ਮਾਲਵੀਆ ਦਾ ਕਰਮ ਸਥਾਨ ਰਿਹਾ ਹੈ । ਇਸ ਤਰ੍ਹਾਂ ਇਸ ਸ਼ਹਿਰ ਨੂੰ ਪੰਜ ' ਭਾਰਤ ਰਤਨ ' ਦੇਣ ਦਾ ਮਾਣ ਪ੍ਰਾਪਤ ਹੈ ।


    7. ਵਾਰਾਣਸੀ ਵਿੱਚ ਪ੍ਰਾਚੀਨ ਭਾਰਤ ਤੋਂ ਲੈ ਕੇ 21 ਵੀਂ ਸਦੀ ਦੇ ਭਾਰਤ ਨੂੰ ਇਕੱਠੇ ਵੇਖਿਆ ਜਾ ਸਕਦਾ ਹੈ । ਇੱਥੇ ਇਕ ਪਾਸੇ ਸਭ ਵੈਦਿਕ ਕਰਮ ਕਾਂਡ ਅਤੇ ਗੰਗਾ ਆਰਤੀ ਵੇਖਦੇ ਹਨ ਅਤੇ ਦੂਜੇ ਪਾਸੇ ਆਈਆਈਟੀ-ਬੀਐਚਯੂ ਅਤੇ ਹੋਰ ਸੰਸਥਾਨਾਂ ਵਿੱਚ ਆਧੁਨਿਕ ਲੈਬਾਰਟਰੀਆਂ ਵਿੱਚ ਖੋਜ ਕਾਰਜ ਚੱਲ ਰਹੇ ਹਨ ।


    8. ਅਤੀਤ ਵਿੱਚ ਵਾਰਾਣਸੀ ਨੇ ਸੂਬੇ ਨੂੰ ਕਈ ਮੁੱਖ ਮੰਤਰੀ ਪ੍ਰਦਾਨ ਕੀਤੇ ਹਨ ਪਰ ਪਹਿਲੀ ਵਾਰੀ ਇਥੋਂ ਦੇ ਸੰਸਦ ਮੈਂਬਰ ਨੇ ਦੇਸ਼ ਦੇ ਪ੍ਰਧਾਨ ਮੰਤਰੀ ਦੇ ਅਹੁਦੇ ਨੂੰ ਸੁਸ਼ੋਭਿਤ ਕੀਤਾ ਹੈ । ਇਹ ਵਾਰਾਣਸੀ ਦੇ ਵਸਨੀਕਾਂ ਲਈ ਮਾਣ ਦੀ ਗੱਲ ਹੈ । ਇਕ ਐੱਮਪੀ ਵਜੋਂਸ਼੍ਰੀ ਨਰੇਂਦਰ ਮੋਦੀ ਜੀ ਵਾਰਾਣਸੀ ਦੇ ਵਿਕਾਸ ਲਈ ਲਗਾਤਾਰ ਯਤਨਸ਼ੀਲ ਰਹਿੰਦੇ ਹਨ । ਉਨ੍ਹਾਂ ਨੇ ਵਾਰਾਣਸੀ ਨੂੰ ਵਿਸ਼ਵ ਪੱਧਰ ਦੇ ਪਰਦੇ ਤੇ ਲਿਆ ਕੇ ਖੜਾ ਕੀਤਾ ਹੈ । ਇਸ ਲਈ ਵਿਦੇਸ਼ੀ ਰਾਸ਼ਟਰ ਮੁਖੀ ਇਥੋਂ ਦੀ ਗੌਰਵਮਈ ਪਰੰਪਰਾ ਨੂੰ ਵੇਖਣ ਲਈ ਆਉਂਦੇ ਹਨ । ਪਿਛਲੇ ਸਾਲ ਜਪਾਨ ਦੇ ਪ੍ਰਧਾਨ ਮੰਤਰੀ ਅਤੇ ਹਾਲ ਹੀ ਵਿੱਚ ਫਰਾਂਸ ਦੇ ਰਾਸ਼ਟਰਪਤੀ ਵਾਰਾਣਸੀ ਦੇ ਆਕਰਸ਼ਣ ਕਾਰਨ ਇੱਥੇ ਆਏ ਸਨ । ਤਿੰਨ ਚਾਰ ਦਿਨ ਪਹਿਲਾਂ ਜਰਮਨ ਦੇ ਰਾਸ਼ਟਰਪਤੀ ਵੀ ਸੈਰ ਲਈ ਇੱਥੇ ਆਏ ਸਨ ।


    9. ਅਧਿਆਤਮ ਅਤੇ ਗਿਆਨ ਦੀ ਇਸ ਨਗਰੀ ਨਾਲ ਮੈਨੂੰ ਵੀ ਬਹੁਤ ਲਗਾਅ ਰਿਹਾ ਹੈ । ਮੈਂ ਕਈ ਵਾਰੀ ਇੱਥੇ ਹਫਤੇ ਦਸ ਦਿਨਾਂ ਲਈ ਇੱਥੇ ਰੁਕਿਆ ਹਾਂ । ਕੁਝ ਦਿਨ ਪਹਿਲਾਂ ਜਦੋਂ ਫਰਾਂਸ ਦੇ ਰਾਸ਼ਟਰਪਤੀ ਭਾਰਤ ਆਏ ਸਨ ਤਾਂ ਮੈਂ ਉਨ੍ਹਾਂ ਨੂੰ ਕੋਈ ਚੰਗਾ ਤੋਹਫ਼ਾ ਦੇਣਾ ਚਾਹੁੰਦਾ ਸੀ । ਬਹੁਤ ਸੋਚ ਵਿਚਾਰ ਕੇ ਮੈਂ ਉਨ੍ਹਾਂ ਨੂੰ ਵਾਰਾਣਸੀ ਸ਼ਹਿਰ ਬਾਰੇ ਲਿਖੀ ਗਈ ਇਕ ਬਹੁਤ ਹੀ ਸੁੰਦਰ ਕਿਤਾਬ ਭੇਂਟ ਕੀਤੀ ।


    10. ਪ੍ਰਾਚੀਨ ਸਮੇਂ ਤੋਂ ਹੀ ਵਾਰਾਣਸੀ ਸ਼ਹਿਰ ਗੰਗਾ ਨਦੀ ਤੇ ਵਿਕਸਿਤ ਜਲਮਾਰਗਾਂ ਅਤੇ ਸੜਕ ਟ੍ਰਾਂਸਪੋਰਟ ਰਾਹੀਂ ਉੱਤਰੀ ਭਾਰਤ ਨੂੰ ਪੂਰਬੀ ਭਾਰਤ ਨਾਲ ਜੋੜਦਾ ਰਿਹਾ ਹੈ । ਗੰਗਾ ਨਦੀ ਸੰਸਕ੍ਰਿਤੀ ਅਤੇ ਸੱਭਿਆਚਾਰ ਦੇ ਨਾਲ ਨਾਲ ਵਪਾਰ ਅਤੇ ਵਿਕਾਸ ਦੀਆਂ ਧਾਰਾਵਾਂ ਨੂੰ ਵੀ ਪ੍ਰਵਾਹਿਤ ਕਰਦੀ ਰਹੀ ਹੈ । ਅੱਜ ' ਨੈਸ਼ਨਲ ਵਾਟਰ ਵੇਅ- 1', ' ਈਸਟਰਨ ਡੈਡੀਕੇਟਿਡ ਫਰੇਟ ਕਾਰੀਡੋਰ ' ਅਤੇ ਐੱਨਐੱਚਏਆਈ ' ਦੇ ਰਾਜ ਮਾਰਗਾਂ ਦੇ ਜ਼ਰੀਏ ਵਾਰਾਣਸੀ ਭਾਰਤ ਦੇ ਉੱਤਰੀ ਰਾਜਾਂ ਲਈ , ਪੂਰਬੀ ਭਾਰਤ ਦਾ ਗੇਟ ਵੇਅ ਬਣ ਗਿਆ ਹੈ । ਜਿਵੇਂ ਕਿ ਤੁਸੀਂ ਜਾਣਦੇ ਹੋ ਵਾਰਾਣਸੀ ਨੂੰ ਆਰਥਿਕਤਾ ਦੀ ਧੁਰੀ ਬਣਾਉਣ ਲਈ ਇੱਥੇ ਬੁਨਿਆਦੀ ਢਾਂਚੇ ਅਤੇ ਕੁਨੈਕਟੀਵਿਟੀ ਦਾ ਤੇਜ਼ੀ ਨਾਲ ਵਿਕਾਸ ਕੀਤਾ ਜਾ ਰਿਹਾ ਹੈ । ਇੱਥੇ ਬਣ ਰਹੇ ' ਮਲਟੀਮੋਡਲ ਟਰਮੀਨਲ ' ਕੋਲ ਇਕ ਫਰੇਟ ਵਿਲੇਜ ਵਿਕਸਿਤ ਕਰਨ ਦੀ ਯੋਜਨਾ ਹੈ । ਇਸ ਨਾਲ ਸੜਕ , ਰੇਲ ਅਤੇ ਜਲਮਾਰਗ ਰਾਹੀਂ ਸਮਾਨ ਲਿਜਾਣਾ ਸੁਖਾਲਾ ਹੋ ਸਕੇਗਾ । ' ਨੈਸ਼ਨਲ ਵਾਟਰ ਵੇਅ - 1', ਗੰਗਾ ਜਲ ਮਾਰਗ ਰਾਹੀਂ ਵਾਰਾਣਸੀ ਨੂੰ ਇਲਾਹਾਬਾਦ ਤੋਂ ਲੈ ਕੇ ਪੱਛਮੀ ਬੰਗਾਲ ਦੇ ਹਲਦੀਆ ਤੱਕ ਦੇ ਵਪਾਰਕ ਕੇਂਦਰਾਂ ਨਾਲ ਜੋੜੇਗਾ । ਇਸ ਵਾਟਰ ਵੇਅ ਤੇ ਪਟਨਾ ਅਤੇ ਵਾਰਾਣਸੀ ਦਰਮਿਆਨ ਕਰੂਜ਼ ਵੈਸਲਜ਼ ਚਲਾਉਣ ਦਾ ਕੰਮ ਸ਼ੁਰੂ ਕਰ ਦਿੱਤਾ ਗਿਆ ਹੈ ।


    11. ਭਾਰਤ ਸਰਕਾਰ ਗੰਗਾ ਨਦੀ ਦੀ ਸਵੱਛਤਾ ਅਤੇ ਉਸ ਦੇ ਤੱਟਾਂ ਉੱਤੇ ਵੱਸੇ ਖੇਤਰਾਂ ਦੇ ਵਿਕਾਸ ਨੂੰ ਪਹਿਲ ਦੇ ਰਹੀ ਹੈ । ਵਾਰਾਣਸੀ ਵਿੱਚ ' ਨਮਾਮੀ ਗੰਗੇ ' ਪਰਿਯੋਜਨਾ ਦੇ ਤਹਿਤ ਸੀਵੇਜ ਟ੍ਰੀਟਮੈਂਟ ਪਲਾਂਟ ਦਾ ਕੰਮ ਸ਼ੁਰੂ ਹੋ ਗਿਆ ਹੈ ਅਤੇ ਨਾਲ ਹੀ ਘਾਟਾਂ ਦੇ ਸੁਧਾਰ ਆਦਿ ਦਾ ਕੰਮ ਵੀ ਜ਼ੋਰਾਂ ਤੇ ਹੈ । ਸਫ਼ਾਈ ਕਾਰਨ ਹੁਣ ਗੰਗਾ ਨਦੀ ਦੇ ਘਾਟਾਂ ਦੀ ਸੁੰਦਰਤਾ ਦਿਸਣ ਲੱਗੀ ਹੈ । ਇਹ ਕੰਮ ਪ੍ਰਧਾਨ ਮੰਤਰੀ ਜੀ ਦੇ ਯਤਨਾਂ ਅਤੇ ਜਨ ਭਾਈਵਾਲੀ ਨਾਲ ਹੀ ਸੰਭਵ ਹੋ ਸਕਿਆ ਹੈ । ਮੈਂ ਇਸ ਸ਼ਲਾਘਾ ਕੰਮ ਲਈ ਵਾਰਾਣਸੀ ਦੀ ਜਨਤਾ ਨੂੰ ਵਧਾਈ ਦਿੰਦਾ ਹਾਂ ।


    12. ਵਾਰਨਸੀ ਵਿੱਚ ਸੈਰ ਸਪਾਟੇ ਦੇ ਵਿਕਾਸ ਦੀ ਸਮਰੱਥਾ ਦਾ ਉਪਯੋਗ ਕਰਨ ਨਾਲ ਰੋਜ਼ਗਾਰ ਦੇ ਬਹੁਤ ਸਾਰੇ ਮੌਕੇ ਪੈਦਾ ਹੋਣਗੇ । ਵਾਰਾਣਸੀ ਦੇ ਘਾਟਾਂ ਅਤੇ ਮੰਦਿਰਾਂ ਅਤੇ ਇਥੋਂ ਥੋੜੀ ਦੂਰ ਸਥਿਤ ਵਿੰਧਯਵਾਸਿਨੀ ਮੰਦਿਰ ਵਰਗੇ ਧਾਰਮਿਕ ਸਥਾਨਾਂ ਪ੍ਰਤੀ ਭਾਰਤ ਵਾਸੀਆਂ ਵਿੱਚ ਬਹੁਤ ਸ਼ਰਧਾ ਅਤੇ ਆਕਰਸ਼ਣ ਦਾ ਭਾਵ ਹੈ । ਵਾਰਾਣਸੀ ' ਬੁੱਧਿਸਟ ਸਰਕਿਟ ' ਦਾ ਵੀ ਹਿੱਸਾ ਹੈ ਅਤੇ ਭਾਰਤੀ ਸੰਸਕ੍ਰਿਤੀ ਨਾਲ ਜੁੜੇ ਕਈ ਅਹਿਮ ਸਥਾਨ ਲੋਕਾਂ ਨੂੰ ਆਕਰਸ਼ਿਤ ਕਰਦੇ ਹਨ । ' ਹੈਰੀਟੇਜ ਸਿਟੀ ਡਿਵੈਲਪਮੈਂਟ ਐਂਡ ਆਗੁਮੈਂਟੇਸ਼ਨ ਯੋਜਨਾ ' ਭਾਵ ' ਹਿਰਦੇ ' ਯੋਜਨਾ ਅਧੀਨ ਵਾਰਨਸੀ ਸ਼ਹਿਰ ਦੀਆਂ ਸੜਕਾਂ ਸੁਧਾਰੀਆਂ ਜਾ ਰਹੀਆਂ ਹਨ । ਇਸੇ ਤਰ੍ਹਾਂ ' ਪਿਲਗਰੀਮੇਜ ਰੀਜੁਵੀਨੇਸ਼ਨ ਐਂਡ ਸਪਿਰਚੁਐਲਟੀ ਆਗੁਮੈਂਟੇਸ਼ਨ ਡਰਾਈਵ ' ਅਰਥਾਤ ' ਪ੍ਰਸਾਦ ' ਯੋਜਨਾ ਅਧੀਨ ਕੰਮ ਪ੍ਰਗਤੀ ’ਤੇ ਹੈ ।


    13. ਵਾਰਾਣਸੀ ਵਿੱਚ ਢੁਕਵੇਂ ਅਤੇ ਆਧੁਨਿਕ ਵਿਕਾਸ ਦੇ ਹਰ ਪਹਿਲੂ ਤੇ ਕੰਮ ਚੱਲ ਰਿਹਾ ਹੈ । ' ਪ੍ਰਧਾਨ ਮੰਤਰੀ ਆਵਾਸ ਯੋਜਨਾ ' ਅਧੀਨ ਉੱਤਰ ਪ੍ਰਦੇਸ਼ ਵਿੱਚ ਗ਼ਰੀਬ ਪਰਿਵਾਰਾਂ ਨੂੰ ਰਿਹਾਇਸ਼ ਦੇਣ ਦੇ ਕੰਮ ਵਿੱਚ ਪਿਛਲੇ ਇਕ ਸਾਲ ਦੌਰਾਨ ਕੰਮ ਵਿੱਚ ਤੇਜ਼ੀ ਆਈ ਹੈ । ਵੱਡੀ ਗਿਣਤੀ ਵਿੱਚ ਅਜਿਹੇ ਪਰਿਵਾਰਾਂ ਨੂੰ ਵਾਰਾਣਸੀ ਵਿੱਚ ਮਕਾਨ ਮੁਹੱਈਆ ਕਰਵਾਏ ਗਏ ਹਨ ।


    14. ਵਾਰਾਣਸੀ ਦਾ ਹਸਤ ਸ਼ਿਲਪ ਬਹੁਤ ਹੀ ਕਲਾਤਮਕ , ਪ੍ਰਸਿੱਧ ਅਤੇ ਲੋਕਪ੍ਰਿਯ ਰਿਹਾ ਹੈ । ਬਨਾਰਸੀ ਸਾੜੀ ਅਤੇ ਕਾਲੀਨ ਬਣਾਉਣ ਵਾਲਿਆਂ ਦਾ ਹੁਨਰ ਪੂਰੀ ਦੁਨੀਆ ਵਿੱਚ ਮਸ਼ਹੂਰ ਹੈ । ਵਾਰਾਣਸੀ ਦੇ ਮਾਹਿਰ ਹਸਤ ਸ਼ਿਲਪੀਆਂ ਨੂੰ ਆਧੁਨਿਕ ਸਹੂਲਤਾਂ ਮੁਹੱਈਆ ਕਰਵਾਉਣ ਅਤੇ ਉਨ੍ਹਾਂ ਦੇ ਉਤਪਾਦਾਂ ਨੂੰ ਬਾਜ਼ਾਰ ਨਾਲ ਜੋੜਨ ਵਿੱਚ ਸਹਾਇਤਾ ਪ੍ਰਦਾਨ ਕਰਨ ਲਈ ਕਈ ਪ੍ਰੋਗਰਾਮ ਚਲਾਏ ਗਏ । ਤਕਰੀਬਨ 1 ਲੱਖ ਬੁਣਕਰ ਭੈਣਾਂ ਅਤੇ ਭਰਾਵਾਂ ਨੂੰ ਸਹੂਲਤਾਂ ਦੇਣ ਦਾ ਟੀਚਾ ਹੈ । ਇਹ ਹਸਤਕਲਾ ਸੰਕੁਲ ਵਾਰਾਣਸੀ ਖੇਤਰ ਦੇ ਕਾਰੀਗਰਾਂ ਨੂੰ ਸਹੂਲਤ ਪ੍ਰਦਾਨ ਕਰਨ , ਉਨ੍ਹਾਂ ਦੀ ਆਮਦਨ ਵਧਾਉਣ ਅਤੇ ਨਵੇਂ ਰੁਜ਼ਗਾਰ ਪੈਦਾ ਕਰਨ ਵਿੱਚ ਸਹਾਈ ਹੋਵੇਗਾ ।


    15. ਵਾਰਾਣਸੀ ਦੀ ਵਿਰਾਸਤ ਦਾ ਦੇਸ਼ ਵਿਦੇਸ਼ ਵਿੱਚ ਜੋ ਸਨਮਾਨ ਹੈ , ਇਥੋਂ ਦੇ ਲੋਕਾਂ ਵਿੱਚ ਜੋ ਪ੍ਰਤਿਭਾ ਅਤੇ ਕੌਸ਼ਲ ਹੈ , ਇੱਥੇ ਪ੍ਰਾਚੀਨ ਅਤੇ ਆਧੁਨਿਕ ਗਿਆਨ ਦੀ ਜੋ ਪਰੰਪਰਾ ਹੈ ਉਨ੍ਹਾਂ ਸਭ ਨੂੰ ਅੱਜ ਇਕ ਨਵੀਂ ਊਰਜਾ ਨਾਲ ਆਧੁਨਿਕ ਵਿਕਾਸ ਨਾਲ ਜੋੜਨ ਦਾ ਕੇਂਦਰ ਅਤੇ ਸੂਬਾ ਸਰਕਾਰਾਂ ਦਾ ਸਾਂਝਾ ਯਤਨ ਵੇਖ ਕੇ ਮੈਨੂੰ ਬਹੁਤ ਖੁਸ਼ੀ ਹੋ ਰਹੀ ਹੈ । ਮੈਨੂੰ ਲਗਦਾ ਹੈ ਕਿ ਆਪਣੇ ਸ਼ਹਿਰ ਦੇ ਪ੍ਰਾਚੀਨ ਗੌਰਵ ਨੂੰ ਸਮੇਟੀ ਬੈਠੇ ਵਾਰਾਣਸੀ ਦੇ ਲੋਕ ਇਸ ਨੂੰ 21 ਵੀਂ ਸਦੀ ਦਾ ' ਸਮਾਰਟ ਸਿਟੀ ' ਬਣਾਉਣ ਲਈ ਪੂਰੀ ਤਰ੍ਹਾਂ ਉਤਸ਼ਾਹਿਤ ਹਨ । ਉਨ੍ਹਾਂ ਦੇ ਉਤਸ਼ਾਹ ਨੂੰ ਕੇਂਦਰ ਅਤੇ ਸੂਬਾ ਸਰਕਾਰਾਂ ਦੇ ਸਾਂਝੇ ਯਤਨਾਂ ਨਾਲ ਸਹੀ ਦਿਸ਼ਾ ਅਤੇ ਗਤੀ ਪ੍ਰਾਪਤ ਹੋ ਰਹੀ ਹੈ । ਮੈਨੂੰ ਯਕੀਨ ਹੈ ਕਿ ਵਾਰਾਣਸੀ ਦੀ ਸੱਭਿਆਚਾਰਕ ਆਤਮਾ ਨੂੰ ਬਚਾ ਕੇ ਰੱਖਦੇ ਹੋਏ ਇਥੋਂ ਦੇ ਲੋਕ ਨੇੜੇ ਭਵਿੱਖ ਵਿੱਚ ਹੀ ਇਸ ਸ਼ਹਿਰ ਦਾ ਆਧੁਨਿਕਤਾਪੂਰਨ ਕਾਇਆਕਲਪ ਕਰਨ ਵਿੱਚ ਸਫ਼ਲ ਹੋਣਗੇ । ਇਹ ਅਧਿਆਤਮਕ ਨਗਰੀ ਵਿਕਾਸ ਦੀ ਨਗਰੀ ਦੇ ਮੌਕਿਆਂ ਦੀ ਨਗਰੀ ਵਜੋਂ ਵੀ ਸਥਾਪਤ ਹੋਵੇਗੀ । ਮੈਂ ਵਾਰਾਣਸੀ ਅਤੇ ਇਥੋਂ ਦੇ ਵਸਨੀਕਾਂ ਦੇ ਸੁਖਦਾਈ ਅਤੇ ਖੁਸ਼ਹਾਲ ਭਵਿੱਖ ਦੀ ਮੰਗਲ ਕਾਮਨਾ ਕਰਦਾ ਹਾਂ ।


    ਧੰਨਵਾਦ


    ਜੈਹਿੰਦ!


    ***

    
    
    (Release ID: 1526597) Visitor Counter : 2