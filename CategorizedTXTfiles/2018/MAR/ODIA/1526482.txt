      ଆଦିବାସୀ ବ୍ୟାପାର ମନ୍ତ୍ରଣାଳୟ

      23ଟି ଲଘୁ ବନଜାତ ଦ୍ରବ୍ୟ ଉପରେ ଅଧୁନା ସରକାରଙ୍କ ସର୍ବନିମ୍ନ ସହାୟକ ମୂଲ୍ୟ ପ୍ରଦାନ
      Posted On: 23 MAR 2018 8:52PM by PIB Bhubaneshwar


    ସରକାର ଏବେ ସାରା ଦେଶରେ ମୋଟ 23ଟି ଲଘୁ ବନଜାତ ଦ୍ରବ୍ୟ ଉପରେ ସର୍ବନିମ୍ନ ସହାୟକ ମୂଲ୍ୟ ( MSP ) ପ୍ରଦାନ କରୁଛନ୍ତି । 2013-14 ଆର୍ଥିକ ବର୍ଷ ଠାରୁ ଆଦିବାସୀ ବ୍ୟାପାର ମନ୍ତ୍ରଣାଳୟ ପକ୍ଷରୁ ଏହିସବୁ ଦ୍ରବ୍ୟଗୁଡ଼ିକ ଉପରେ ଏମଏସପି ପ୍ରଦାନ ବ୍ୟବସ୍ଥା ଆରମ୍ଭ କରଯାଇଛି । ଜନଜାତି ବର୍ଗର ଲୋକମାନଙ୍କୁ ସେମାନଙ୍କ ଦ୍ରବ୍ୟର ଉଚିତ ମୂଲ୍ୟ ପ୍ରଦାନ ଦିଗରେ ଏହା ଏକ ବଳିଷ୍ଠ ପଦକ୍ଷେପ । ପ୍ରାରମ୍ଭିକ ପର୍ଯ୍ୟାୟରେ ଦେଶର 9ଟି ରାଜ୍ୟରେ 10ଟି ଲଘୁ ବନଜାତ ଦ୍ରବ୍ୟ ଉପରେ ଏହି ସୁବିଧା ପ୍ରଦାନ ଆରମ୍ଭ କରାଯାଇଥିଲା । ପରେ ଏହାକୁ 24ଟି ଦ୍ରବ୍ୟକୁ ଏବଂ ଦେଶର ସମସ୍ତ ରାଜ୍ୟକୁ ସଂପ୍ରସାରଣ କରାଯାଇଛି । ରାଜ୍ୟ ସ୍ତରର ଏଜେନ୍ସି ( SLA )ମାନଙ୍କ ଦ୍ୱାରା ଏହା ପ୍ରବର୍ତ୍ତନ କରାଯାଇଆସୁଛି । ଏଭଳି ଏସଏଲଏମାନଙ୍କୁ ରାଜ୍ୟ ସରକାର ନିଯୁକ୍ତ କରିଥାନ୍ତି । ଏସଏଲଏମାନଙ୍କୁ ଆଦିବାସୀ ବ୍ୟାପାର ମନ୍ତ୍ରଣାଳୟ ଏଥି ସକାଶେ ଏକ ରିଭଲ୍ଭିଂ ପାଣ୍ଠି ପ୍ରଦାନ କରିଥାନ୍ତି । ପୁଣି ଏଥିରେ ହେଉଥିବା କୌଣସି ପ୍ରକାର କ୍ଷତିକୁ କେନ୍ଦ୍ର ଓ ରାଜ୍ୟ ସରକାରମାନେ 75:25 ହାରରେ ମୁଣ୍ଡାଇଥାନ୍ତି । ଅଧୁନା 23ଟି ଲଘୁ ବନଜାତ ଦ୍ରବ୍ୟ ଉପରେ ଏବଂ ସମସ୍ତ ରାଜ୍ୟରେ ସରକାର ସର୍ବନିମ୍ନ ସହାୟକ ମୂଲ୍ୟ ପ୍ରଦାନ କରିଆସୁଛନ୍ତି ।


    ଜାତୀୟ ଜନଜାତି ପାଣ୍ଠି ଯୋଗାଣ ଏବଂ ବିକାଶ ନିଗବ ( NSTFDC ) ଯାହାକି ଆଦିବାସୀ ବ୍ୟାପାର ମନ୍ତ୍ରଣାଳୟ ଅଧୀନରେ କାର୍ଯ୍ୟରତ ତାହା ରିହାତି ସୁଧ ହାରରେ ଜନଜାତିର ଲୋକମାନଙ୍କୁ ଋଣ ଯୋଗାଇ ଦେଇଥାଏ ଯଦ୍ୱାରା ସେମାନେ ଆୟ ସୃଷ୍ଟିକାରୀ କାର୍ଯ୍ୟ ସଂପାଦନ କରିପାରୁଛନ୍ତି । ଏନଏସଟିଏଫଡ଼ିସି ଜନଜାତି ବର୍ଗର ବେକାର କିମ୍ବା ସ୍ୱଳ୍ପ ଆୟକାରୀ ଲୋକମାନଙ୍କ ସକାଶେ ନିମ୍ନଲିଖିତ ଉପାର୍ଜନ ସୃଷ୍ଟିକାରୀ ଯୋଜନାମାନ କାର୍ଯ୍ୟକାରୀ କରିଆସୁଛନ୍ତି ।


    ଟର୍ମ ଋଣ ଯୋଜନା: ଏନଏସଟିଏଫଡ଼ିସି ଯେକୌଣସି ଉପାର୍ଜନ ସୃଷ୍ଟିକାରୀ ଯୋଜନା ଯାହାର କି ମୋଟ ୟୁନିଟ୍‌ ମୂଲ୍ୟ 25 ଲକ୍ଷ ଟଙ୍କା ମଧ୍ୟରେ ହୋଇଥିବ ସେଥିପାଇଁ ଋଣ ଯୋଗାଇ ଦେଇଥାଏ । ମୋଟ ଯୋଜନା ଅଟକଳର 90 ପ୍ରତିଶତ ଅର୍ଥ ଆର୍ଥିକ ସହାୟତା ଆକାରରେ ମିଳିଥାଏ ଏବଂ ଅବଶିଷ୍ଟ ଅର୍ଥ ସବସିଡ଼ି/ପ୍ରମୋଟରଙ୍କ ନିଜସ୍ୱ ଅର୍ଥ/ମାର୍ଜିନ ଅର୍ଥ ଭାବେ ପ୍ରାପ୍ତ ହୋଇଥାଏ । ଏଥିପାଇଁ 5 ଲକ୍ଷ ଟଙ୍କା ପର୍ଯ୍ୟନ୍ତ ଋଣ ଉପରେ ବାର୍ଷିକ 6 ପ୍ରତିଶତ ସୁଧ , 5 ରୁ 10 ଲକ୍ଷ ଟଙ୍କା ପର୍ଯ୍ୟନ୍ତ ଋଣ ଉପରେ ବାର୍ଷିକ 8 ପ୍ରତିଶତ ସୁଧ ଏବଂ 10 ଲକ୍ଷରୁ ଉର୍ଦ୍ଧ୍ଵ ଋଣ ଉପରେ ବାର୍ଷିକ 10 ପ୍ରତିଶତ ସୁଧ ଲାଗୁ ହୋଇଥାଏ ।


    ଆଦିବାସୀ ମହିଳା ସଶକ୍ତିକରଣ ଯୋଜନା ( AMSY ): ଏହି ଯୋଜନା ମାଧ୍ୟମରେ ଜନଜାତି ବର୍ଗର ମହିଳାମାନେ ଯେକୌଣସି ପ୍ରକାର ଉପାର୍ଜନକାରୀ କାର୍ଯ୍ୟକଳାପ ଆରମ୍ଭ କରିପାରିବେ । ଏଥିପାଇଁ 90 ପ୍ରତିଶତ ପର୍ଯ୍ୟନ୍ତ ପ୍ରକଳ୍ପ ମୂଲ୍ୟ ଯାହାର କି ମୋଟ ପରିମାଣ 1 ଲକ୍ଷ ଟଙ୍କା ହୋଇଥିବ ସେଥିପାଇଁ ବାର୍ଷିକ 4 ପ୍ରତିଶତ ସୁଧ ହିସାବରେ ଋଣ ଯୋଗାଇ ଦିଆଯାଇଥାଏ ।


    ସ୍ୱୟଂ ସହାୟକ ଗୋଷ୍ଠୀଙ୍କ ସକାଶେ ମାଇକ୍ରୋ କ୍ରେଡ଼ିଟ ଯୋଜନା: କର୍ପୋରେସନ୍‌ ଏଥିପାଇଁ ସଦସ୍ୟ ପିଛା 50 , 000 ଟଙ୍କା ଏବଂ ସ୍ୱୟଂ ସହାୟକ ଗୋଷ୍ଠୀ ପିଛା 5 ଲକ୍ଷ ଟଙ୍କା ବାର୍ଷିକ 6 ପ୍ରତିଶତ ସୁଧ ହିସାବରେ ଋଣ ଯୋଗାଇ ଦେଇଥାଏ ।


    ଆଦିବାସୀ ଶିକ୍ଷା ଋଣ ଯୋଜନା: ଏହି ଯୋଜନା ମାଧ୍ୟମରେ ଆଦିବାସୀ ବର୍ଗର ଛାତ୍ରଛାତ୍ରୀମାନେ ଭାରତରେ ପେଶାଦାର/ବୈଷୟିକ ଶିକ୍ଷା ଯେଉଁଥିରେ କି ପିଏଚଡ଼ି ମଧ୍ୟ ସାମିଲ ତାହା ଜାରି ରଖିବା ସକାଶେ ବାର୍ଷିକ 6 ପ୍ରତିଶତ ରିହାତି ସୁଧ ହାରରେ 5 ଲକ୍ଷ ଟଙ୍କା ପର୍ଯ୍ୟନ୍ତ ଋଣ ଯୋଗାଣର ବ୍ୟବସ୍ଥା କରାଯାଇଛି ।


    କେନ୍ଦ୍ର ଆଦିବାସୀ ବ୍ୟାପାର ରାଷ୍ଟ୍ରମନ୍ତ୍ରୀ ଶ୍ରୀ ଯଶୱନ୍ତ ସିଂ ଭାଭୋର ରାଜ୍ୟସଭାରେ ଏହି ବିଷୟ ପ୍ରକାଶ କରିଛନ୍ତି ।


    **************

    
    
    (Release ID: 1526482) Visitor Counter : 1