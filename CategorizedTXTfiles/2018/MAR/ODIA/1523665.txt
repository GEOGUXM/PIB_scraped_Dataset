      ସଡକ ପରିବହନ ଓ ରାଜପଥ ମନ୍ତ୍ରଣାଳୟ

      ସୁଖଦ ଯାତ୍ରା ଆପ ଏବଂ ହାଇୱେ ଯାତ୍ରୀଙ୍କ ପାଇଁ ଟୋଲ-ଫ୍ରି ନମ୍ବର ଉନ୍ମୋଚନ କରିବେ ନୀତିନ ଗଡକରୀ
      Posted On: 06 MAR 2018 2:16PM by PIB Bhubaneshwar


    ଜିଲ୍ଲା ଡ୍ରାଇଭିଂ ପ୍ରଶିକ୍ଷଣ କେନ୍ଦ୍ର ପାଇଁ ଯୋଜନା ଏବଂ ସଡ଼କ ନିରାପତ୍ତା କ୍ଷେତ୍ରରେ ଉଲ୍ଲେଖନୀୟ କାର୍ଯ୍ୟ କରୁଥିବା ସଂସ୍ଥା ଓ ବ୍ୟକ୍ତିଙ୍କ ପାଇଁ ଆର୍ଥିକ ସହାୟତା ଓ ପୁରସ୍କାର ମଧ୍ୟ ଘୋଷଣା କରିବେ ।


    କେନ୍ଦ୍ର ସଡ଼କ ପରିବହନ ଏବଂ ରାଜପଥ , ଜାହାଜ ଚଳାଚଳ , ଜଳ ସମ୍ବଳ , ନଦୀ ବିକାଶ ଏବଂ ଗଙ୍ଗା ସଂରକ୍ଷଣ ମନ୍ତ୍ରୀ ନୀତିନ ଗଡକରୀ ଆସନ୍ତାକାଲି ନୂଆଦିଲ୍ଲୀରେ ଏକ ମୋବାଇଲ ଆପ୍ ଏବଂ ହାଇୱେ ଯାତ୍ରୀମାନଙ୍କ ପାଇଁ ଟୋଲ୍ - ଫ୍ରି ଏମର୍ଜେନ୍ସି ନମ୍ବରର ଉନ୍ମୋଚନ କରିବେ ।


    ରାଜପଥ ଯାତ୍ରୀମାନଙ୍କ ସୁବିଧା ପାଇଁ ଜାତୀୟ ରାଜପଥ କର୍ତ୍ତୃପକ୍ଷ ( NHAI ) ସୁଖଦ ଯାତ୍ରା ମୋବାଇଲ ଆପ୍ଲିକେସନ ପ୍ରସ୍ତୁତ କରିଛି । ଏହି ଆପ୍ ମାଧ୍ୟମରେ ଯାତ୍ରୀମାନେ ରାଜପଥରେ ସେମାନଙ୍କ ଯାତ୍ରାର ଅନୁଭୂତି , ନିମ୍ନ ମାନର ରାସ୍ତା ଏବଂ ଗର୍ତ୍ତ କିମ୍ବା ଦୁର୍ଘଟଣା ସମ୍ପର୍କରେ ସୂଚନା ଦେଇ ପାରିବେ । ଏହି ଆପ୍ ମାଧ୍ୟମରେ ଯାତ୍ରୀମାନେ ଟୋଲ୍ ପ୍ଲାଜାର ୱେଟିଂ ସମୟ , ହାଇୱେ ନେଷ୍ଟରେ ଉପଲବ୍ଧ ବିଭିନ୍ନ ସୁବିଧା ସମ୍ପର୍କରେ ଅବଗତ ହୋଇପାରିବେ । ଏହି ଆପ୍ ଦ୍ୱାରା ଯାତ୍ରୀମାନେ ଫାଷ୍ଟାଗ୍ କ୍ରୟ କରିପାରିବା ସହ ଏହା ମଧ୍ୟ ସେମାନଙ୍କ ଅଭିଜ୍ଞତାକୁ ସୁଖଦ କରିବାରେ ସହାୟକ ହେବ ।


    ରାଜପଥର କୌଣସି ଜରୁରି ଘଟଣା ସମ୍ପର୍କରେ କିମ୍ବା ଯାତ୍ରୀମାନେ ସେମାନଙ୍କ ମତାମତ ଦେବାକୁ ଏକ ଟୋଲ - ଫ୍ରି ନମ୍ବର 1033 ମଧ୍ୟ ଆରମ୍ଭ କରାଯିବ । ଆମ୍ବୁଲାନ୍ସ ଏବଂ ଦୁର୍ଘଟଣାଗ୍ରସ୍ତ ଗାଡ଼ିକୁ ଟାଣି ନେବାର ଜରୁରି ସେବା ମଧ୍ୟ ଏହି ଟୋଲ୍ ଫ୍ରି ନମ୍ବର ମାଧ୍ୟମରେ ଉପଲବ୍ଧ ହୋଇପାରିବ । ଏହି ନମ୍ବର ସଠିକତା ଏବଂ କାର୍ଯ୍ୟକ୍ଷମତା ପାଇଁ ମଲ୍ଟି - ଲିଙ୍ଗୁଆଲ ସପୋର୍ଟ ଏବଂ ଲୋକେସନ ଟ୍ରାକିଂ ବ୍ୟବସ୍ଥା ସଂଯୁକ୍ତ ହୋଇଛି ।


    ପ୍ରତି ରାଜ୍ୟ କିମ୍ବା କେନ୍ଦ୍ରଶାସିତ ଅଞ୍ଚଳର ପ୍ରତ୍ୟେକ ଜିଲ୍ଲାରେ ଏକ ଡ୍ରାଇଭିଂ ପ୍ରଶିକ୍ଷଣ କେନ୍ଦ୍ର ଖୋଲାଯିବ । ଏଥିପାଇଁ ଏକ କୋଟି ଟଙ୍କା ପର୍ଯ୍ୟନ୍ତ ଆର୍ଥିକ ସହାୟତା ମନ୍ତ୍ରଣାଳୟ ପକ୍ଷରୁ ପ୍ରଦାନ କରାଯିବ । ଏହି ଯୋଜନାରେ ସଂସ୍ଥା ମଧ୍ୟ ସମାନ ପରିମାଣର ଅର୍ଥ ନିବେଶ କରିବ । ଏହି ଯୋଜନା ଦ୍ୱାରା ଅଧିକ ନିଯୁକ୍ତି ସୁଯୋଗ ସୃଷ୍ଟି ହୋଇପାରିବ ଏବଂ ଦେଶରେ ଏଚଏମଭି ଓ ଏଲଏମଭି ଡ୍ରାଇଭରର ଚାହିଦା ପୂରଣ କରିପାରିବ । ଏହା ଡ୍ରାଇଭର ମାନଙ୍କର ବ୍ୟବହାର ଓ ସଡ଼କ ନିରାପତ୍ତା ଜ୍ଞାନରେ ପରିବର୍ତ୍ତନ ଆଣିବ । ବିପଜ୍ଜନକ ଦ୍ରବ୍ୟ ପରିବହନ କରୁଥିବା ଡ୍ରାଇଭରମାନଙ୍କୁ ମଧ୍ୟ ପ୍ରଶିକ୍ଷଣ ମିଳିପାରିବ । ପ୍ରଶିକ୍ଷଣ କେନ୍ଦ୍ର ଖୋଲିବାକୁ ଇଚ୍ଛୁକ ଥିବା ସଂସ୍ଥା ଏଥିପାଇଁ ଜମି , ଶ୍ରେଣୀଗୃହ , ପ୍ରଶିକ୍ଷକ ଓ ଆନୁଷଙ୍ଗିକ ବ୍ୟବସ୍ଥା କରିବେ ।


    ସଡ଼କ ନିରାପତ୍ତା ଦିଗରେ ଉଲ୍ଲେଖନୀୟ କାର୍ଯ୍ୟ କରୁଥିବା କିମ୍ବା ସଚେତନତା କରୁଥିବା ସଂସ୍ଥା / ଏନଜିଓ / ଟ୍ରଷ୍ଟ / ସମବାୟ ସଂସ୍ଥାଗୁଡ଼ିକୁ ଏହି ଯୋଜନାରେ 5 ଲକ୍ଷ ଟଙ୍କା ପର୍ଯ୍ୟନ୍ତ ସହାୟତା ପ୍ରଦାନ କରାଯିବ । ପ୍ରତ୍ୟେକ ରାଜ୍ୟ ଓ କେନ୍ଦ୍ରଶାସିତ ଅଞ୍ଚଳରେ ଏହି କ୍ଷେତ୍ରରେ ସକ୍ରିୟ ଥିବା ବ୍ୟକ୍ତି ବିଶେଷ କିମ୍ବା ସଂସ୍ଥାଗୁଡ଼ିକୁ 5 ଲକ୍ଷ / 2 ଲକ୍ଷ / 1 ଲକ୍ଷ ଟଙ୍କାର ତିନୋଟି ପୁରସ୍କାର ପ୍ରଦାନ କରାଯିବ ।


    ***********

    
    
    (Release ID: 1523665) Visitor Counter : 1