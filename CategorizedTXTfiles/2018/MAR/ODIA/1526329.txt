      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ସିଆରପିଏଫର 79ତମ ପ୍ରତିଷ୍ଠା ଦିବସ ପରେଡରେ ଯୋଗ ଦେଲେ ରାଜନାଥ ସିଂହ
      Posted On: 24 MAR 2018 8:41PM by PIB Bhubaneshwar


    ଆତଙ୍କବାଦ , ବାମପନ୍ଥୀ ଉଗ୍ରବାଦର ମୁକାବିଲା ଏବଂ ଉତ୍ତର - ପୂର୍ବାଞ୍ଚଳରେ ଅନୁପ୍ରବେଶକୁ ରୋକିବା ଦିଗରେ ସିଆରପିଏଫର ଅବଦାନକୁ କେନ୍ଦ୍ର ସ୍ୱରାଷ୍ଟ୍ରମନ୍ତ୍ରୀ ରାଜନାଥ ସିଂହ ଭୂୟସୀ ପ୍ରଶଂସା କରିଛନ୍ତି । ଗୁରୁଗ୍ରାମଠାରେ ସିଆରପିଏଫର 79ତମ ପ୍ରତିଷ୍ଠା ଦିବସ ପରେଡ ଉତ୍ସବରେ ଯୋଗଦେଇ ଶ୍ରୀ ସିଂହ ଏହା କହିଛନ୍ତି ।


    ବିଭିନ୍ନ ସମୟରେ ହିଂସା ତଥା ଷଡ଼ଯନ୍ତ୍ରକୁ କିପରି ରୋକିବାରେ ସିଆରପିଏଫ୍ ସକ୍ଷମ ହୋଇଛି ତାହାକୁ ମନେ ପକାଇ ଦେଶ ସେମାନଙ୍କ ପାଇଁ ଗର୍ବିତ ବୋଲି କହିଥିଲେ ରାଜନାଥ ସିଂହ । ଦେଶର ନିରାପତ୍ତା ରକ୍ଷା ଦିଗରେ ସିଆରପିଏଫ୍ ଏକ ଗୁରୁତ୍ୱପୂର୍ଣ୍ଣ ଭୂମିକା ନେଉଛି , ଯାହାକି ଅର୍ଥନୈତିକ ଅଭିବୃଦ୍ଧି ପାଇଁ ଜରୁରି ।


    ସେ କହିଲେ ଯେ , ହତୋତ୍ସାହ ହୋଇ ପଡ଼ିଥିବା ମାଓବାଦୀଙ୍କ ଆକ୍ରମଣରେ ସିଆରପିଏଫ୍ ବହୁ କ୍ଷୟକ୍ଷତିର ସମ୍ମୁଖିନ ହେଉଛି । ମାଓବାଦୀଙ୍କ ସରକାରୀ ବିରୋଧୀ କାର୍ଯ୍ୟକ୍ରମକୁ ପ୍ରତିହତ କରିବା ପାଇଁ ସରକାର ଗ୍ରହଣ କରୁଥିବା ବିଭିନ୍ନ ଉନ୍ନୟନମୂଳକ ଯୋଜନା ସମ୍ପର୍କରେ ଲୋକଙ୍କୁ ସିଆରପିଏଫ୍ ଅବଗତ କରାଇବା ଉପରେ ସ୍ୱରାଷ୍ଟ୍ର ମନ୍ତ୍ରୀ ଗୁରୁତ୍ୱ ଦେଇଥିଲେ । ସିଆରପିଫର ବହୁମୁଖୀ ଭୂମିକାକୁ ଉଲ୍ଲେଖ କରି ସେ କହିଥିଲେ କିପରି ଜାମ୍ମୁ - କାଶ୍ମୀର ହୋଇଥାଉ କି ବାମପନ୍ଥୀ ଉଗ୍ରବାଦ କିମ୍ବା ଉତ୍ତର - ପୂର୍ବ ସବୁଠି ବିପଦ ବେଳେ ସିଆରପିଏଫକୁ ଖୋଜା ପଡ଼ିଥାଏ ।


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ କହିଥିଲେ ଯେ , ସିଆରପିଏଫ୍ ଯେ କେବଳ ବେସାମରିକ ଜନମଙ୍ଗଳ କାର୍ଯ୍ୟକ୍ରମ କରୁଛି ତାହା ନୁହେଁ , ଏହା ମଧ୍ୟ ସ୍ୱଚ୍ଛତା ଅଭିଯାନ , ବେଟି ବଚ୍ଚାଓ ବେଟି ପଢ଼ାଓ ଅଭିଯାନ ଏବଂ ଡିଜିଟାଲ କାରବାରକୁ ପ୍ରୋତ୍ସାହିତ କରୁଛି ।


    ଉତ୍ସବରେ ସ୍ୱରାଷ୍ଟ୍ର ମନ୍ତ୍ରୀ ସହିଦ ଯବାନଙ୍କ ସମ୍ପର୍କୀୟଙ୍କୁ ପଦକ ଓ ମାନପତ୍ର ପ୍ରଦାନ କରିବା ସହ ଉଲ୍ଲେଖନୀୟ କାର୍ଯ୍ୟ ପାଇଁ ଯବାନମାନଙ୍କୁ ସମ୍ମାନିତ କରିଥିଲେ । ପୂର୍ବରୁ ସେ ପରେଡରେ ଅଭିବାଦନ ଗ୍ରହଣ କରିଥିଲେ ।


    ଏହି ଅବସରରେ ସିଆରପିଏଫ୍ ଡିଜି ଆର ଆର ଭଟ୍ଟନଗର 1939ରେ ସିଆରପିଏଫର ଯାତ୍ରା ଆରମ୍ଭ ପରେ ଯବାନମାନେ ଦେଖାଇଥିବା ଅନେକ ବୀରତ୍ୱର କାହାଣୀ ବର୍ଣ୍ଣନା କରିଥିଲେ । ବିଗତ ଏକ ବର୍ଷ ମଧ୍ୟରେ ସିଆରପିଏଫର ଅପରେସନ ଯୋଗୁ ଜାମ୍ମୁ - କାଶ୍ମୀର , ଉତ୍ତର - ପୂର୍ବ ଏବଂ ବାମନ୍ଥୀ ପ୍ରଭାବିତ ଅଞ୍ଚଳରେ 172 ଆତଙ୍କବାଦୀ ଏବଂ ଅନେକ ମାଓବାଦୀ ନିହତ ହୋଇଛନ୍ତି । ସର୍ବଦା ଆଭ୍ୟନ୍ତରୀଣ ନିରାପତ୍ତା ଉପରେ ସୃଷ୍ଟି ହେଉଥିବା ବିପଦକୁ ସିଆରପିଏଫ୍ ପ୍ରତିହତ କରିବାରେ ସଫଳ ହେବ ବୋଲି ସେ କହିଥିଲେ ।


    ଉତ୍ସବ ଶେଷରେ ଆକର୍ଷଣୀୟ ଆକ୍ରୋବାଟିକ୍ କ୍ରୀଡ଼ା ଏବଂ ସିଆରପିଏଫର ଡଗ୍ ସ୍କ୍ୱାଡ୍ ଦ୍ୱାରା ଡେୟାରଡେଭିଲ ସୋ ’ ପ୍ରଦର୍ଶିତ ହୋଇଥିଲା ।


    **********


    

    
    (Release ID: 1526329) Visitor Counter : 1