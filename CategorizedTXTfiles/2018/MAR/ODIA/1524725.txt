      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ସାଇବର ନିର୍ଭରଶୀଳତା ଯୋଗୁ ସାଧାରଣ ଓ ମିଲିଟାରୀ ବ୍ୟବସ୍ଥା ଆକ୍ରମଣ ପାଇଁ ସମ୍ବେଦନଶୀଳ ହୋଇପଡ଼ିଛି: ରାଜନାଥ ସିଂହ
      • ସାଇବର ଅପରାଧ ଓ ଆତଙ୍କବାଦ ଉପରେ ଦୁଇ ଦିନିଆ ଆନ୍ତର୍ଜାତିକ ପୁଲିସ ଅଧିବେଶନ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀଙ୍କ ଦ୍ୱାରା ଉଦଘାଟିତ

      Posted On: 14 MAR 2018 8:31PM by PIB Bhubaneshwar

    ସାଇବର ଅପରାଧ ଯୋଗୁ ସୃଷ୍ଟି ହୋଇଥିବା ଅପରାଧକୁ ପ୍ରତିହତ କରିବା ଲାଗି ବିଭିନ୍ନ ଦେଶର ପୁଲିସ ଫୋର୍ସ ଏବଂ ନିରାପତ୍ତା ବାହିନୀକୁ ପରସ୍ପର ମଧ୍ୟରେ ସମନ୍ୱୟ ରଖିବାକୁ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ଆହ୍ୱାନ ଦେଇଛନ୍ତି । ଇଣ୍ଟରନ୍ୟାସନାଲ ଆସୋସିଏସନ ଅଫ୍ ଚିଫସ ଅଫ୍ ପୁଲିସ ( IACP )ର ଦୁଇଦିନିଆ ଏସିଆ-ପାସିଫିକ୍ ଆଞ୍ଚଳିକ ଅଧିବେଶନକୁ ଉଦଘାଟନ କରି ରାଜନାଥ ସିଂହ କହିଲେ ଯେ , ଦେଶବାସୀଙ୍କୁ ଡିଜିଟାଇଜେସନର ସେବା ଉପଲବ୍ଧ କରାଇବାକୁ ଭାରତ ସରକାର ଅନେକ କ୍ଷେତ୍ରର ଡିଜିଟାଲୀକରଣ କରିଛନ୍ତି । ବିଶ୍ୱବ୍ୟାପି ଏବେ ସାଇବର ନିର୍ଭରଶୀଳତା ବୃଦ୍ଧି ପାଇଛି । ଫଳରେ ଉଭୟ ଜନସାଧାରଣ ଏବଂ ସାମରିକ ବ୍ୟବସ୍ଥା ଉପରେ ଆକ୍ରମଣର ସମ୍ବେଦନଶୀଳତା ବୃଦ୍ଧି ହୋଇଛି ବୋଲି ସେ କହିଥିଲେ ।


    ସମ୍ମିଳନୀରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ଦେଇଥିବା ଉଦବୋଧନ:


    “ ସମସ୍ତଙ୍କୁ ମୁଁ ଅନ୍ତରର ସହ ସ୍ୱାଗତ କରୁଛି । ଆନ୍ତର୍ଜାତିକ ପୁଲିସ ମୁଖ୍ୟ ସଂଘର ଏହି ଦୁଇ ଦିନିଆ ସମ୍ମିଳନୀରେ ଉଦବୋଧନ ଦେବା ମୋର ସୌଭାଗ୍ୟ । ଏହି ସମ୍ମିଳନୀର ବିଷୟ ବସ୍ତୁ , ‘ 2020ରେ ପୁଲିସିଂ ପାଇଁ ଆହ୍ୱାନ: ସାଇବର ଅପରାଧ ଏବଂ ଆତଙ୍କବାଦ ପ୍ରସଙ୍ଗରେ ସାଇବର ସ୍ପେସ ପ୍ରତି ଆମର ଆଭିମୁଖ୍ୟ କ ’ ଣ ଏବଂ ଆମେ କିପରି ଭାବେ ଏହାକୁ ଗ୍ରହଣ କରୁଛୁ ଏବଂ ଫାଇଦା ପାଉଛୁ ’ । ବର୍ତ୍ତମାନର ସମୟରେ ପୁଲିସ ସମ୍ମୁଖିନ ହେଉଥିବା ଆହ୍ୱାନ ପରିସ୍ଥିତିରେ ଏହି ପ୍ରସଙ୍ଗ ଗୁରୁତ୍ୱପୂର୍ଣ୍ଣ ।


    ଉପରୋକ୍ତ ପ୍ରସଙ୍ଗର ପ୍ରଚ୍ଛଦପଟ୍ଟରେ କେତେକ ବିଷୟ ମୁଁ ଉଲ୍ଲେଖ କରିବାକୁ ଚାହୁଁଛି । ମୁଁ ଚିହ୍ନଟ କରୁଥିବା ଗୁରୁତ୍ୱପୂର୍ଣ୍ଣ ବିଷୟ ହେଲା , ଇଣ୍ଟରନେଟ , ସାଇବର ନିରାପତ୍ତା ଏବଂ ସାଇବର ଅପରାଧ ଇତ୍ୟାଦି ଦ୍ୱାରା ସୃଷ୍ଟି ହେଉଥିବା ବିପଦ । ମୁଁ ଆଶା କରୁଛି , ଏ ସବୁ ବିଷୟ ଉପରେ ସମ୍ମିଳନୀରେ ଗୁରୁତ୍ୱ ଦିଆଯିବ । ଏବେ ଭିନ୍ନ ଭିନ୍ନ ଭାବେ ଏସବୁ ବିଷୟ ମୁଁ ଉଲ୍ଲେଖ କରୁଛି ।


    ସଞ୍ଚାର ବ୍ୟବସ୍ଥାରେ ଇଣ୍ଟରନେଟ ଏବେ ପସନ୍ଦର ମାଧ୍ୟମ ହୋଇଛି । ଆର୍ଥିକ କାରବାର , ସାମାଜିକ କାର୍ଯ୍ୟକଳାପରେ ଏହା ମେରୁଦଣ୍ଡ ସଦୃଶ ହେବା ସହ ସରକାର ଓ ଲୋକଙ୍କ ମଧ୍ୟରେ ଯୋଗାଯୋଗର ମାଧ୍ୟମ ପାଲଟିଛି । ଇଣ୍ଟରନେଟର ବହୁଳ ବ୍ୟବହାରକୁ ଦୃଷ୍ଟି ଦେଇ ବିଶ୍ୱର ଅନେକ ସରକାର ଡିଜିଟାଲ କାର୍ଯ୍ୟକ୍ରମକୁ ଗୁରୁତ୍ୱ ଦେଉଛନ୍ତି । ଦେଶବାସୀଙ୍କୁ ଅନେକ କ୍ଷେତ୍ରରେ ଡିଜିଟାଲ ଭିତ୍ତିକ ସେବା ଯୋଗାଇ ଦେବାକୁ ଭାରତ ସରକାର ପଦକ୍ଷେପ ନେଇଛନ୍ତି ।


    ଦ୍ରୁତ ପରିବର୍ତ୍ତନୀୟ ପ୍ରଯୁକ୍ତିଭିତ୍ତିକ ବିଶ୍ୱରେ ସାଧାରଣ ଗୃହ ନିରାପତ୍ତା ବ୍ୟବସ୍ଥା କିମ୍ବା ଆଣବିକ ଶକ୍ତି କେନ୍ଦ୍ର କମ୍ପ୍ଲେକ୍ସ କିମ୍ବା ମହାକାଶ କାର୍ଯ୍ୟକ୍ରମରେ କମ୍ପ୍ୟୁଟର ଭିତ୍ତିକ ପ୍ରଯୁକ୍ତି ବିଦ୍ୟାର ବ୍ୟବହାର ବୃଦ୍ଧି ପାଇବାରେ ଲାଗିଛି । ସାଇବର ନିର୍ଭରଶୀଳତା ଏବେ ବ୍ୟାପକ ହେବାରେ ଲାଗିଛି । ଏହା ସାଧାରଣ ଏବଂ ସାମରିକ କ୍ଷେତ୍ର ଉପରେ ଆକ୍ରମଣର ସମ୍ବେଦନଶୀଳତା ବୃଦ୍ଧି କରିଛି ।


    ବ୍ୟାହତ ନେଟୱର୍କ , ହ୍ୟାକରଙ୍କ ଦ୍ୱାରା ତଥ୍ୟ ଚୋରି , କମ୍ପ୍ୟୁଟର ମାଲୱେର ଏବଂ ସାଇବର ଜଡ଼ିତ ଅନ୍ୟାନ୍ୟ ଅପରାଧ ଏବେ ଆମର ଦୈନନ୍ଦିନ ଜୀବନକୁ ପ୍ରଭାବିତ କରିଛି । କମ୍ପ୍ୟୁଟର , ମୋବାଇଲ ବ୍ୟବହାରକାରୀ , ଡିଜିଟାଲ ଆବେଦନ ଏବଂ ଡାଟା ନେଟୱର୍କର ସଂଖ୍ୟା ଦିନକୁ ଦିନ ବୃଦ୍ଧି ପାଉଥିବାରୁ ଅପରାଧର ସୁଯୋଗ ମଧ୍ୟ ବଢ଼ୁଛି ।


    ସରକାର , ପ୍ରତିରକ୍ଷା ବିଭାଗ , ନିଗମ , ଆର୍ଥିକ ସଂସ୍ଥା , ଦରକାରୀ ସେବା , ଡାକ୍ତରଖାନା , ଅନ୍ୟାନ୍ୟ ବ୍ୟାବସାୟିକ ସଂସ୍ଥା ଗୁଡ଼ିକ ନିଜର ଦରକାରୀ ତଥ୍ୟ କମ୍ପ୍ୟୁଟର କିମ୍ବା ବିଭିନ୍ନ ଡାଟା ନେଟୱର୍କରେ ଆଦାନପ୍ରଦାନ କରୁଛନ୍ତି । ଅତ୍ୟାଧୁନିକ ସାଇବର ଆକ୍ରମଣ ବୃଦ୍ଧି ପାଉଥିବାରୁ ତଥ୍ୟକୁ ସୁରକ୍ଷିତ ରଖିବା ଜାତୀୟ ସ୍ୱାର୍ଥ ଦୃଷ୍ଟିରୁ ଗୁରୁତ୍ୱପୂର୍ଣ୍ଣ ହୋଇ ଉଠିଛି ।


    ଭାଇରସ୍ , କମ୍ପ୍ୟୁଟର ହ୍ୟାକିଂ , ତଥ୍ୟ ହେରଫେର , କ୍ରେଡିଟ କାର୍ଡ ତଥ୍ୟ ଚୋରି ଇତ୍ୟାଦି ବଡ଼ ବଡ଼ ବିପଦ ରହିଛି । ଶତ ପ୍ରତିଶତ ସୁରକ୍ଷା ବ୍ୟବସ୍ଥାରେ ମଧ୍ୟ ଏସବୁ ସୁରକ୍ଷିତ ବୋଲି କହି ହେବନାହିଁ । କିନ୍ତୁ ବିପଦ ହ୍ରାସ କରିବା ପାଇଁ ପଦକ୍ଷେପ ନିଆଯାଇପାରିବ ।


    ଅନେକ ସମୟରେ ସାଇବର ଆକ୍ରମଣ ପାଇଁ ମୁଁ ଭୟଭୀତ । ସାଇବର ଆକ୍ରମଣ ପ୍ରତିହତ କରିବାକୁ ବ୍ୟବସ୍ଥା ରହିଛି ଏବଂ ଆଗାମୀ ଦିନରେ ତାହାର ବିକାଶ ହେବ । ଏଭଳି ଆକ୍ରମଣର ସଂଖ୍ୟା ଏବଂ ଭୟାବହତା ସମ୍ପର୍କରେ ଆମେ ଅବଗତ ।


    ସାଇବର ଅପରାଧ ଏକ ଉଦ୍ୟୋଗ ଭଳି ଏବଂ ଏହା ସହ ଜଡ଼ିତ ବ୍ୟବସ୍ଥା ଓ ପ୍ରଯୁକ୍ତିବିଦ୍ୟା ଏବେ ସେବା ଭାବେ ଉପଲବ୍ଧ ହେଉଛି । ଏପରିକି ଛୋଟ ଅପରାଧୀମାନେ ଅଳ୍ପ କିଛି ଅର୍ଥ ଖର୍ଚ୍ଚ କରି ଏପରି ସେବାର ଫାଇଦା ନେଉଛନ୍ତି । ଆର୍ଥିକ କାରବାର ସମ୍ପୂର୍ଣ୍ଣ ଡିଜିଟାଇଜେସନ ଆଡକୁ ଯାଉଥିବା ବେଳେ ଏହାର ମନିଟରିଂ ବ୍ୟବସ୍ଥାରେ ଫାଙ୍କ ଥିବାରୁ ସାଇବର ଅପରାଧୀଙ୍କୁ ଏହା ସୁହାଉଛି , ଫଳରେ ନୂତନ ଧରଣର ଆର୍ଥିକ ଅପରାଧ ମୁଣ୍ଡ ଟେକିଛି ।


    ନଗଦବିହୀନ ଏବଂ ଅନଲାଇନ କାରବାର ବୃଦ୍ଧି ପାଉଥିବାରୁ ସାଇବର ଅପରାଧୀଙ୍କ ପାଇଁ ନୂତନ କ୍ଷେତ୍ର ସୃଷ୍ଟି ହୋଇଛି । ତେଣୁ ବ୍ୟାଙ୍କିଂ ସେକ୍ଟରରେ ଶତ ପ୍ରତିଶତ ସୁରକ୍ଷିତ ସଫ୍ଟୱେରର ବିକାଶ ଆବଶ୍ୟକ ।


    ଇଣ୍ଟରନେଟ ଅଫ ଥିଙ୍ଗସ , ଭର୍ଚୁଆଲ କରେନ୍ସିସ୍ , ଆଡଭାନ୍ସଡ ମାଲୱେର , ଆର୍ଟିଫିସିଆଲ ଇଣ୍ଟେଲିଜେନ୍ସ ଇତ୍ୟାଦି ଅଧିକ ବିପଦ ସୃଷ୍ଟି କରିଛି । ଏଭଳି ସ୍ଥିତିର ସମ୍ମୁଖିନ ହେବା ଲାଗି ପୁଲିସ ନିଜକୁ ପ୍ରସ୍ତୁତ କରିବା ଦରକାର । ଅନେକ ଦେଶରେ ସାଇବର ଅପରାଧୀମାନେ ନିଜ ପରିଚୟ ଲୁଚାଇବା ଲାଗି ଡାର୍କନେଟ୍ , ପ୍ରକ୍ସି ସର୍ଭର , ଦ ଓନିଅନ ରାଉଟରର ସହାୟତା ନେଉଛନ୍ତି । ସୋସିଆଲ ମିଡିଆର ବ୍ୟବହାର ମଧ୍ୟ ଏଭଳି ଅପରାଧୀମାନଙ୍କୁ ଆନ୍ତର୍ଜାତିକ ପ୍ଲାଟଫର୍ମ ଯୋଗାଇ ଦେଇଛି ।


    ଅନ୍ୟ ଏକ ଗୁରୁତ୍ୱପୂର୍ଣ୍ଣ ପ୍ରସଙ୍ଗ ମୁଁ ଏବେ ଉଲ୍ଲେଖ କରୁଛି । ଅନଲାଇନ ମୌଳବାଦୀ ଚିନ୍ତାଧାରା ବର୍ତ୍ତମାନ ସମୟରେ ସୁରକ୍ଷା ପ୍ରଦାନକାରୀ ସଂସ୍ଥାଗୁଡ଼ିକର ଚିନ୍ତା ଦ୍ଵିଗୁଣିତ କରିଛି । ଏହା ସମାଜରେ ଆଇନଶୃଙ୍ଖଳା ସ୍ଥିତି ସୃଷ୍ଟି କରୁଛି । ଇଣ୍ଟରନେଟରେ ଏସବୁ ମୌଳବାଦୀ ଚିନ୍ତାଧାରାର ପ୍ରଚାର ସମାଜରେ ବ୍ୟାପକ ପରିବର୍ତ୍ତନ ଆଣୁଛି । ଅନ୍ୟପକ୍ଷରେ ସୋସିଆଲ ମିଡିଆ ମଧ୍ୟ ପୁଲିସ ପାଇଁ ଆହ୍ୱାନ ସୃଷ୍ଟି କରିଛି ।


    ବିଶ୍ୱବ୍ୟାପୀ ବ୍ୟବସାୟର ସମ୍ପ୍ରସାରଣ ହେଉଥିବାରୁ ଏକ ବିଶ୍ୱାସର ପରିବେଶ ସୃଷ୍ଟି କରିବା ଜରୁରି । ପୁଲିସ ଏବଂ ସାଧାରଣ ନାଗରିକ ମିଳିତ ଭାବେ କାର୍ଯ୍ୟ ନ କଲେ ଗୁରୁତର ଅପରାଧ ମୁଣ୍ଡ ଟେକିବ । ସାମାଜିକ ସନ୍ତୁଳନ ରକ୍ଷା ପାଇଁ ଏଭଳି ସହଯୋଗ ଜରୁରି । କମ୍ୟୁନିଟି ପୁଲିସିଂ ଉପରେ ବିଶ୍ୱାସର ଅଭାବ ଅଛି । ବିଶେଷ କରି ସମାଜର ଦୁର୍ବଳ ବର୍ଗ , ଆର୍ଥିକ ସ୍ଥିତିରୁ ଗରିବ , ସଂଖ୍ୟାଲଘୁ ଗୋଷ୍ଠୀ , ମହିଳା , ବରିଷ୍ଠ ନାଗରିକ ଏବଂ ଛୋଟ ପିଲାମାନଙ୍କ ନିକଟରେ ଏହା ପରିଲକ୍ଷିତ ହୋଇଛି । ତେଣୁ ପୁଲିସ ବଳ ଗଣତାନ୍ତ୍ରିକ ଉପାୟରେ ଚାଲିବା ଉଚିତ ।


    ଶେଷରେ ମୁଁ ଆଶା କରୁଛି , ଏହି ସମ୍ମିଳନୀରେ ଗୃହୀତ ହେଉଥିବା ପ୍ରସ୍ତାବ ଓ ସୁପାରିସକୁ ସମସ୍ତେ ଆନ୍ତରିକତାର ସହ କାର୍ଯ୍ୟକାରୀ କରିବେ । ଏହାଦ୍ୱାରା ଆମେ ଫାଇଦା ପାଇପାରିବ ବୋଲି ମୋର ବିଶ୍ୱାସ । ବିକାଶର ଗତିରୋଧ କରୁଥିବା ଶକ୍ତିମାନେ ଯେ ପର୍ଯ୍ୟନ୍ତ ଶାନ୍ତି ଓ ନିରାପତ୍ତାକୁ ବ୍ୟାହତ କରୁଥିବେ , ସେତେବେଳେ ସମଗ୍ର ବିଶ୍ୱ ପାଇଁ ପିରାପତ୍ତା ଓ ନିରାପଦ ଦୁଇଟି ବିଷୟ ଚିନ୍ତାଜନକ ହୋଇ ରହିଥିବ ।


    ସମ୍ମିଳନୀରେ ଉପସ୍ଥିତ ସମସ୍ତ ଅତିଥି , ଅଧିକାରୀଗଣଙ୍କୁ ମୁଁ ଶୁଭେଚ୍ଛା ଜଣାଇବା ସହ ଏହାର ସଫଳତା କାମନା କରୁଛି ” ।


    **************

    
    
    (Release ID: 1524725) Visitor Counter : 1