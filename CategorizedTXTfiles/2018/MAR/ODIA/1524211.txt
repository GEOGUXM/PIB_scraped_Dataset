      ରାଷ୍ଟ୍ରପତିଙ୍କ ସଚିବାଳୟ

      ଫ୍ରାନ୍ସ ରାଷ୍ଟ୍ରପତି ଏବଂ ଆନ୍ତର୍ଜାତୀୟ ସୌରସଂଘର ପ୍ରତିଷ୍ଠା ସମ୍ମିଳନୀରେ ଯୋଗ ଦେବାକୁ ଆସିଥିବା ବିଭିନ୍ନ ରାଷ୍ଟ୍ର/ ଶାସନମୁଖ୍ୟଙ୍କ ସମ୍ମାନାର୍ଥେ ମାର୍ଚ୍ଚ 10, 2018 ଦିନ ଆୟୋଜିତ ଭୋଜିସଭାରେ ରାଷ୍ଟ୍ରପତିଙ୍କ ଦ୍ୱାରା ପ୍ରଦତ୍ତ ଅଭିଭାଷଣ
      Posted On: 10 MAR 2018 7:22PM by PIB Bhubaneshwar


    ରାଷ୍ଟ୍ରପତି ମାକରୋଂ ଏବଂ ମାଡ଼ାମ୍‌ ମାକରୋଂଙ୍କ ପ୍ରଥମ ଭାରତ ଗସ୍ତ ଅବସରରେ ଆପଣଙ୍କୁ ସ୍ୱାଗତ କରିବା ମୋ ପକ୍ଷେ ସୌଭାଗ୍ୟର କଥା ।


    ଆନ୍ତର୍ଜାତିକ ସୌରସଂଘର ପ୍ରତିଷ୍ଠା ସମ୍ମିଳନୀ ଅବ୍ୟବହିତ ପୂର୍ବରୁ ଆପଣଙ୍କ ଭାରତ ଗସ୍ତ ଏହି କାର୍ଯ୍ୟକ୍ରମକୁ ବିଶେଷ ଗୌରବ ପ୍ରଦାନ କରିଛି ।


    ଏହି ଅବସରରେ ମୁଁ ଆନ୍ତର୍ଜାତିକ ସୌରସଂଘର ପ୍ରତିଷ୍ଠା ସମ୍ମିଳନୀରେ ଯୋଗଦେବାକୁ ଭାରତ ଆଗମନ କରିଥିବା 45ଟି ରାଷ୍ଟ୍ରର ରାଷ୍ଟ୍ରପତି , ଉପ ରାଷ୍ଟ୍ରପତି , ପ୍ରଧାନମନ୍ତ୍ରୀ , ଉପ ପ୍ରଧାନମନ୍ତ୍ରୀ ଏବଂ ମନ୍ତ୍ରୀମାନଙ୍କୁ ମଧ୍ୟ ସ୍ୱାଗତ କରୁଛି । ଆନ୍ତର୍ଜାତିକ ସୌର ସଂଘ ଗଠନ ଦିଗରେ ସେମାନଙ୍କର ନିଷ୍ଠାପର ଅବଦାନ ଏବଂ ସମର୍ଥନକୁ ଆମେ ଆମ ହୃଦୟର ଗଭୀରତମ ପ୍ରଦେଶରୁ ଧନ୍ୟବାଦ ଅର୍ପଣ କରୁଛୁ । ଏଭଳି ବିଶିଷ୍ଟ ନେତୃବର୍ଗଙ୍କ ନିଷ୍ଠାପର ପ୍ରତିବଦ୍ଧତା ଯୋଗୁ ମୁଁ କେବଳ ଏତିକି କହିବି ଯେ ଆସନ୍ତାକାଲି ଅନୁଷ୍ଠିତ ହେବାକୁ ଯାଉଥିବା ଏହି ସମ୍ମିଳନୀ ନିଶ୍ଚିତ ଭାବେ ଅତିମାତ୍ରାରେ ସାଫଲ୍ୟ ଲାଭ କରିବ ।


    ମହାନୁଭବ ,


    ଭାରତ ଏବଂ ଫ୍ରାନ୍ସ ବିଶେଷ ବନ୍ଧୁରାଷ୍ଟ୍ର ଭାବେ ସୁପରିଚିତ । ବିଶ୍ୱର ଏକ ସମାନ ଆଭିମୁଖ୍ୟ ସକାଶେ ଆମେ ପରସ୍ପର ସହ ହାତ ମିଳାଇଛୁ - ତାହାହେଲା , ଗଣତାନ୍ତ୍ରିକ ମୂଲ୍ୟବୋଧ ଏବଂ ଶାନ୍ତିପୂର୍ଣ୍ଣ ସହାବସ୍ଥାନ । ପୁନଶ୍ଚ ଆମେ ଏକ ବହୁଅକ୍ଷିୟ ବିଶ୍ୱ ପୃଷ୍ଠଭୂମିରେ ନୀତିଭିତ୍ତିକ ବିଶ୍ୱ ଶୃଙ୍ଖଳା ରକ୍ଷା ଦିଗରେ ଏକ ଲକ୍ଷ୍ୟରେ କାର୍ଯ୍ୟ କରୁଛୁ ।


    ଚଳିତ ବର୍ଷ ଆମେ ଯେତେବେଳେ ଆମର ଷ୍ଟ୍ରାଟେଜିକ୍‌ ସହଭାଗୀତାର 20ତମ ବାର୍ଷିକୀ ପାଳନ କରୁଛୁ , ଏଯାବତ୍‌ ଆମେ ଏ ଦିଗରେ କେତେ ପଥ ଅତିକ୍ରମ କରିଛୁ ତାହାର ପଶ୍ଚାତ୍‌ଲୋକନ କରିବାର ଏହା ପ୍ରକୃଷ୍ଟ ଅବସର । ଆମର ଦୁଇ ରାଷ୍ଟ୍ର ମାନବୀୟ ପ୍ରୟାସର ପ୍ରାୟତଃ ପ୍ରତ୍ୟେକଟି କ୍ଷେତ୍ରରେ ସହଯୋଗୀତାର ସହ କାର୍ଯ୍ୟ କରି ଆସୁଛନ୍ତି , ତାହା ଫେସନଠାରୁ ଆରମ୍ଭ କରି ଖାଦ୍ୟ ଏବଂ ମହାକାଶ ପର୍ଯ୍ୟନ୍ତ ବ୍ୟାପ୍ତ ।


    ସେହିଭଳି , ଆମର ଷ୍ଟ୍ରାଟେଜିକ୍‌ ସହଯୋଗ ଦିନକୁ ଦିନ ନୂଆ ନୂଆ କ୍ଷେତ୍ରକୁ ସଂପ୍ରସାରିତ ହୋଇଚାଲିଛି । ଭାରତ ମହାସାଗରୀୟ କ୍ଷେତ୍ର , ସାଇବର ସ୍ପେସ୍‌ ଏବଂ ପରବର୍ତ୍ତୀ ପିଢ଼ିର ପ୍ରଯୁକ୍ତି କ୍ଷେତ୍ରରେ ଆମର ସହଭାଗୀତା ଦୃଢ଼ତର ହେବାରେ ଲାଗିଛି ଏବଂ ଆମର ମିଳିତ କାର୍ଯ୍ୟକ୍ରମର ଅସୀମ କ୍ଷେତ୍ର ରହିଛି ।


    ଆମେ ଏବେ ପ୍ରତିରକ୍ଷା ସହଯୋଗ କ୍ଷେତ୍ରରେ ଅତ୍ୟାଧୁନିକ ପ୍ରଯୁକ୍ତି ଏବଂ ଉତ୍ପାଦନ ସହଭାଗୀର ଦ୍ୱାରଦେଶରେ ଦଣ୍ଡାୟମାନ । ସେହିଭଳି ଆମେ ପରସ୍ପରର ସାମରିକ ଅପରେସନାଲ ସଂଯୋଗକୁ ଆହୁରି ନିବିଡ଼ କରିବା ଦିଗରେ ଆଗକୁ ଅଗ୍ରସର ହୋଇଛୁ ।


    ଆମେ ଲକ୍ଷ୍ୟ କରୁଛୁ , ଫ୍ରାନ୍ସ ସ୍ୱଚ୍ଛ ଏବଂ ଅକ୍ଷୟ ଶକ୍ତି ଏବଂ ଏକ ପୋଷଣୀୟ ଭବିଷ୍ୟତ ଗଠନ ଦିଗରେ ଭାରତର ନିର୍ଭରଯୋଗ୍ୟ ସହଯୋଗୀ ରାଷ୍ଟ୍ର ହୋଇପାରିବ ।


    ମହାନୁଭବ ,


    ଭାରତୀୟ ଅର୍ଥନୀତି ଏବେ ଉଚ୍ଚତର ପ୍ରଗତି ପଥରେ ଧାବମାନ । ଆମର ମେକ୍‌ ଇନ୍‌ ଇଣ୍ଡିଆ , ଷ୍ଟାର୍ଟ ଅପ୍‌ ଇଣ୍ଡିଆ ଏବଂ କ୍ଲିନ୍‌ ଇଣ୍ଡିଆ ଭଳି କାର୍ଯ୍ୟକ୍ରମମାନ ଏଥିପାଇଁ ପ୍ରଚୂର ସମ୍ଭାବନା ସୃଷ୍ଟି କରିଛନ୍ତି । ତାହା ଆପଣଙ୍କ ରାଷ୍ଟ୍ରର କମ୍ପାନୀମାନଙ୍କୁ ପାଇଁ ସହଭାଗୀତା ଏବଂ ପୁଂଜିନିବେଶର ଅସୀମ ସୁଯୋଗ ପ୍ରଦାନ କରେ । ମୁଁ ଏକଥା ଜାଣି ଅତ୍ୟନ୍ତ ଆନନ୍ଦିତ ଯେ ଅଧୁନା ଭାରତରେ ବହୁସଂଖ୍ୟକ ଫରାସୀ କମ୍ପାନୀ ସ୍ମାର୍ଟ ସିଟି , ଭିତ୍ତିଭୂମି ବିକାଶ ଏବଂ ରେଳବିକାଶ କାର୍ଯ୍ୟକ୍ରମରେ ନିୟୋଜିତ ରହିଛନ୍ତି । ଏଭଳି ସହଭାଗୀତାକୁ ଆମେ ଆହୁରି ସଂପ୍ରସାରଣ ଏବଂ ନିବିଡ଼ କରିବାକୁ ଆଗ୍ରହୀ ।


    ମହାନୁଭବ ,


    ଆମର ବୈଶ୍ୱିକ ସହଭାଗୀତା ଏବେ ବ୍ୟାପକ ସଂପ୍ରସାରଣ ସ୍ଥିତିରେ ଦଣ୍ଡାୟମାନ । ତେଣୁ ଆମକୁ ଅଧିକରୁ ଅଧିକ ପ୍ରତିବଦ୍ଧତାର ସହ ସହଯୋଗ ଭିତ୍ତିରେ କାର୍ଯ୍ୟ କରିବାକୁ ସଂକଳ୍ପବଦ୍ଧ ହେବାକୁ ପଡ଼ିବ । ତାହା ଆମ ଚତୁଃପାର୍ଶ୍ଵରେ ଶାନ୍ତି , ନିରାପତ୍ତା ଏବଂ ସ୍ଥିରତା ବଜାୟ ରଖିବା ସକାଶେ ଉଦ୍ଦିଷ୍ଟ ହେବା ବାଂଛନୀୟ ।


    ଦିନକୁ ଦିନ ନିରାପତ୍ତା କ୍ଷେତ୍ରରେ ଆମର ଦ୍ୱିପାକ୍ଷିକ ସହଯୋଗ ବୃଦ୍ଧି ପାଇଚାଲିଛି । ଆତଙ୍କବାଦ ପ୍ରସଙ୍ଗରେ ଆମେ ଏକ ସମାନ ଶତ୍ରୁକୁ ସାମ୍ନା କରିଆସୁଛୁ । ତେଣୁ ଏଭଳି ଅପଶକ୍ତି ବିରୋଧରେ ଆମେ ଆମର ସଂପର୍କକୁ ଦ୍ୱିଗୁଣିତ କରିବାକୁ ପଡ଼ିବ ।


    ବିଭିନ୍ନ ଆନ୍ତର୍ଜାତିକ ସଂସ୍ଥା ଓ ସଂଗଠନରେ ଆମର ନ୍ୟାଯ୍ୟ ସ୍ଥାନ ପାଇବା ସକାଶେ ଆମର ଦାବିକୁ ସମର୍ଥନ ଜଣାଇ ଆସିଥିବାରୁ ଆମେ ଆପଣଙ୍କୁ ହୃଦୟର ସହ ଧନ୍ୟବାଦ ଜ୍ଞାପନ କରୁଛୁ ।


    ମହାନୁଭବ ,


    ଆମର ସାଂସ୍କୃତିକ ସଂପର୍କ ଅତି ଗଭୀର ଏବଂ ବିବିଧ । ଭାରତୀୟ ଦର୍ଶନ ଏବଂ କାବ୍ୟମାନଙ୍କ ପ୍ରତି ଫ୍ରାନ୍ସର ଆଗ୍ରହ ଅନେକ ସାରଗର୍ଭକ କାର୍ଯ୍ୟ ସଂପାଦନରେ ସହାୟକ ହୋଇପାରିଛି ।


    ଆମେ ଭାରତୀୟମାନେ ସିନେମା ପ୍ରିୟ ଏବଂ ଆପଣମାନେ ଆମଠାରେ ଏହି କ୍ଷେତ୍ରରେ ଏକ ପ୍ରକୃତ ସହଭାଗୀତା ପାଇପାରିଛନ୍ତି । ତାହା ଜୀନ ରେନର ହୋଇଥାଉ ଅଥବା କାନ୍ସର ପ୍ରସିଦ୍ଧ ସିନେ ଉତ୍ସବ ହୋଇଥାଉ ।


    ଚଳିତ ବର୍ଷଟି ଏହି ଦୃଷ୍ଟିରୁ ବିଶେଷ ମହତ୍ତ୍ୱ ବହନ କରେ ଯାହା ଆମର ଆଧ୍ୟାତ୍ମିକ ଏବଂ ସାଂସ୍କୃତିକ ସଂପର୍କର ବାର୍ତ୍ତା ବହନ କରେ । ଆମେ ଚଳିତ ବର୍ଷ ଅରୋଭିଲ ସ୍ଥାପନାର 50 ବର୍ଷ ପୂର୍ତ୍ତି ପାଳନ କରୁଛୁ ଯାହା ଆମ ଦେଶରେ ଭାରତ-ଫ୍ରାନ୍ସ ସଂପର୍କର ଏକ ଆବାସସ୍ଥଳୀ ଭାବେ ସୁପରିଚିତ ।


    ମହାନୁଭବ , ଆମେ ଉଭୟେ ଏକ ପୋଷଣୀୟ ବିଶ୍ୱ ଗଠନ ସକାଶେ ବଚନବଦ୍ଧ । ଏହାକୁ ସାକାର କରିବା ସକାଶେ , ଆମକୁ ଆମର ଯୁବଶକ୍ତିଙ୍କୁ ଅଧିକରୁ ଅଧିକ ସୁଯୋଗ ପ୍ରଦାନ ଏବଂ ପରସ୍ପର ସହ ମିଶିବାର ତଥା ଭାବ ଆଦାନପ୍ରଦାନର ଅବସର ମିଳିବା ଜରୁରି । ମୋର ବିଶ୍ୱାସ ଯେ ଆମମାନଙ୍କ ସହଯୋଗୀତାର ନୂତନ ବୁଝାମଣା ଏଥିପାଇଁ ପର୍ଯ୍ୟାପ୍ତ ସୁଯୋଗ ସୃଷ୍ଟି କରିବ । ଏହା କୌଶଳ ବିକାଶ ଓ ଶିକ୍ଷାର କ୍ଷେତ୍ରକୁ ବ୍ୟାପକ କରିବା ସହ ସୁଯୋଗର ନୂତନ ଦିଗନ୍ତ ପ୍ରସାରିତ କରିବ ।


    ମହାନୁଭବ , ଆସନ୍ତାକାଲି ଅନୁଷ୍ଠିତ ହେବାକୁ ଯାଉଥିବା ଆନ୍ତର୍ଜାତିକ ସୌର ସଂଘର ପ୍ରତିଷ୍ଠା ସମ୍ମିଳନୀ ଏକ ନୂତନ ଉଜ୍ଜ୍ୱଳ ଭବିଷ୍ୟତକୁ ଉନ୍ମୋଚନ କରିବ । ବିଶ୍ୱର ସମସ୍ତ ଭାଗରୁ ଆସି ଏଥିରେ ଅଂଶଗ୍ରହଣ କରୁଥିବା ବିଶିଷ୍ଟ ନେତୃବର୍ଗ ଏହାର ଗୌରବ ବୃଦ୍ଧି କରିବେ । ଏହା ନିଶ୍ଚିତ ଭାବେ ସୁଚାଉଛି ଯେ ‘ ଆମେମାନେ ଆମର ଭବିଷ୍ୟତ ଆମମାନଙ୍କ ପୂର୍ବଜଙ୍କ ଠାରୁ ପାଇନାହେଁ , ଅପରନ୍ତୁ ଆମେ ଏହା ଆମର ସନ୍ତାନମାନଙ୍କୁ ଠାରୁ ଉଧାର ସୂତ୍ରରେ ପାଇଛେ । ’ ଏହିଭଳି ସହଭାଗୀ ଚିନ୍ତାଧାରା ଆମକୁ ଆମର ଭବିଷ୍ୟତ ନିକଟରେ ଋଣୀ କରାଇ ଦେଉଛି ଏବଂ ଆମକୁ ଏଭଳି ଏକ ଆନ୍ତର୍ଜାତିକ ସୌର ସଂଘ ଗଠନ ନିମନ୍ତେ ପ୍ରେରିତ କରିଛି ।


    ରାଷ୍ଟ୍ରପତି ମାକରୋଂ , ଜଳବାୟୁ ପରିବର୍ତ୍ତନକୁ ରୋକିବା ଦିଗରେ ଆପଣଙ୍କ ସଂଗ୍ରାମକୁ ଆମେ ଉଚ୍ଚ ପ୍ରଶଂସା କରୁଛୁ । ଆପଣଙ୍କର ଏହି ପ୍ରୟାସରେ ଆପଣ ଭାରତକୁ ଏକ ନିର୍ଭରଯୋଗ୍ୟ ସହଭାଗୀ ଭାବେ ପାଇପାରିବେ ।


    ଏତିକି କହି , ମହାମହୀମ , ସଜ୍ଜନମଣ୍ଡଳୀ , ମୁଁ ଆପଣମାନଙ୍କୁ ଏହି ଭୋଜିସଭାରେ ଯୋଗଦେବାକୁ ଆହ୍ୱାନ କରୁଛି ।


    - ରାଷ୍ଟ୍ରପତି ମାକରୋଂ ଏବଂ ମାଡ଼ାମ ବ୍ରିଗିଟେ ମାକରୋଂ , ଆପଣମାନଙ୍କ ସ୍ୱାସ୍ଥ୍ୟ ଓ ସଫଳତା କାମନା କରୁଛି ;


    - ଉପସ୍ଥିତ ସଜ୍ଜନମଣ୍ଡଳୀଙ୍କ ସ୍ୱାସ୍ଥ୍ୟ ଓ ସଫଳତା କାମନା କରୁଛି ;


    - ବନ୍ଧୁବତ୍ସଳ ଫ୍ରାନ୍ସବାସୀଙ୍କ ପ୍ରଗତି ଓ ସମୃଦ୍ଧି କାମନା କରୁଛି ; ଏବଂ


    - ଭାରତ ଏବଂ ଫ୍ରାନ୍ସର ଚିରନ୍ତନ ବନ୍ଧୁତା ପାଇଁ କାମନା କରୁଛି ।


    ଧନ୍ୟବାଦ ।


    *************

    
    
    (Release ID: 1524211) Visitor Counter : 1