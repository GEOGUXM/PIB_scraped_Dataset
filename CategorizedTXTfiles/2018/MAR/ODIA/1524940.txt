      ରାଷ୍ଟ୍ରପତିଙ୍କ ସଚିବାଳୟ

      ଆଣ୍ଟାନାନାରିଭେ ବିଶ୍ୱବିଦ୍ୟାଳୟଠାରେ ଛାତ୍ରମାନଙ୍କୁ ରାଷ୍ଟ୍ରପତିଙ୍କ ଉଦ୍ବୋଧନ
      • ମାଡ଼ାଗାସ୍କାରର ଛାତ୍ରମାନଙ୍କୁ ଭାରତ ଭବ୍ୟ ସ୍ୱାଗତ କରିଥାଏ: ରାଷ୍ଟ୍ରପତି
      • ଉଭୟ ରାଷ୍ଟ୍ର ଆଶା, ସୁଯୋଗ ଏବଂ ଭାରତ ମହାସାଗର କ୍ଷେତ୍ରର ସୁରକ୍ଷା ପାଇଁ ସମ ପରିମାଣରେ ପ୍ରୟାସୀ: ରାଷ୍ଟ୍ରପତି
      Posted On: 15 MAR 2018 9:07PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଆଜି ( ମାର୍ଚ୍ଚ 15 , 2018) ମାଡ଼ାଗାସ୍କାରର ଆଣ୍ଟାନାନାରିଭୋ ବିଶ୍ୱବିଦ୍ୟାଳୟଠାରେ ସେଠାକାର ଛାତ୍ରସମାଜ , ଶିକ୍ଷକଗୋଷ୍ଠଙ୍କୁ ସମ୍ବୋଧିତ କରିଛନ୍ତି । ସଂପ୍ରତି ରାଷ୍ଟ୍ରପତି ଶ୍ରୀ କୋବିନ୍ଦ ମାଡ଼ାଗାସ୍କାର ଗସ୍ତରେ ଅଛନ୍ତି ।


    ଏହି ଅବସରରେ ଉଦ୍ବୋଧନ ଦେଇ ରାଷ୍ଟ୍ରପତି କହିଲେ ଯେ ମାଡ଼ାଗାସ୍କାର- ଭାରତ ସଂପର୍କ ଇତିହାସର ସହଭାଗୀତା ଅନୁଭୂତିରୁ ସୃଷ୍ଟ । ମାଡ଼ାଗାସ୍କାର ଏବଂ ଭାରତ ମଧ୍ୟରେ ଦୂରତ୍ୱ ହୁଏତ ଥାଇପାରେ କିନ୍ତୁ ଏକାଧିକ ଦୃଷ୍ଟିକୋଣରୁ ଦୁଇ ରାଷ୍ଟ୍ର ପରସ୍ପରର ପ୍ରତିବେଶୀ ହୋଇ ରହି ଆସିଛନ୍ତି । ରାଷ୍ଟ୍ରପତି କହିଲେ ଯେ ଭାରତ ମହାସାଗରର ବିସ୍ତୃତ ଜଳରାଶି ଆମ ଉଭୟ ରାଷ୍ଟ୍ରର ଉପକୂଳକୁ ଧୌତ କରୁଛି । ଏହି ମହାସାଗରକୁ ନେଇ ଉଭୟ ରାଷ୍ଟ୍ରଙ୍କ ଆଶା ଓ ସୁଯୋଗ ତଥା ଉଦ୍‌ବେଗ ଓ ଚାଲେଞ୍ଜ୍‌ ସମାନ । ତେଣୁ ଆମେ ପରସ୍ପର ସହ ସହଭାଗୀ ଓ ସହଯୋଗୀ । ଆନ୍ତର୍ଜାତିକ ସମୁଦ୍ରଶଯ୍ୟା ପ୍ରାଧିକରଣଙ୍କ କହିବା ଅନୁସାରେ , ଆମ ଉଭୟ ଦେଶଙ୍କ ସମୁଦ୍ର ଅଭ୍ୟନ୍ତରର ଅନୁସନ୍ଧାନ ଜୋନ୍‌ ଅତି ନିକଟତର ।


    ଆମର ସମାନ ଲକ୍ଷ୍ୟ ହେଲା ଏକ ସମୃଦ୍ଧ , ସମାବେଶୀ ତଥା ପୋଷଣୀୟ ବିଶ୍ୱ ଗଠନ ବୋଲି ଉଲ୍ଲେଖ କରି ରାଷ୍ଟ୍ରପତି କହିଲେ ଯେ ଏହି କାରଣରୁ ହିଁ ଆମେ ପରସ୍ପରକୁ ଏକାଧିକ କ୍ଷେତ୍ରରେ ଦ୍ୱିପାକ୍ଷିକ ଓ ବହୁପାକ୍ଷିକ ଫୋରମରେ ସମର୍ଥନ ଓ ସହଯୋଗ କରିଆସୁଛୁ । ମାଡ଼ାଗାସ୍କାର ନିକଟରେ ନୂଆଦିଲ୍ଲୀଠାରେ ଅନୁଷ୍ଠିତ ଆନ୍ତର୍ଜାତିକ ସୌରସଂଘର ପ୍ରଥମ ସମ୍ମିଳନୀରେ ଏକ ପ୍ରମୁଖ ଅଂଶଗ୍ରହଣକାରୀ ସଦସ୍ୟ ଭାବେ ଯୋଗ ଦେଇଥିଲା । ଏକ ଦ୍ୱୀପ ରାଷ୍ଟ୍ର ଭାବେ , ମାଡ଼ାଗାସ୍କାର ବିଶ୍ୱ ଜଳବାୟୁ ପରିବର୍ତ୍ତନ ଓ ଏହାର ପ୍ରତିକୂଳ ପ୍ରଭାବ ସଂପର୍କରେ ଅନ୍ୟ ଯେକୌଣସି ରାଷ୍ଟ୍ରଙ୍କ ଠାରୁ ବିଶେଷ ସଚେତନ ରହିଆସଛି । ପୁନଶ୍ଚ ଫସିଲ ଇନ୍ଧନ ଦିଗରୁ ମୁହଁ ଫେରାଇ ଅକ୍ଷୟ ଶକ୍ତି ଏବଂ ବିଶେଷ ଭାବେ ସୌରଶକ୍ତି ଦିଗରେ ଅଗ୍ରସର ହେବା ନିମନ୍ତେ ଆଗ୍ରହୀ । ଜଣେ ଆଇଏସଏ ସଦସ୍ୟଭୁକ୍ତ ରାଷ୍ଟ୍ର ରୂବେ ମାଡ଼ାଗାସ୍କାର ‘ ସୋଲାର ଗ୍ରାଣ୍ଟ ପାଇଲଟ ପ୍ରୋଜେକ୍ଟ ’ ରେ ପ୍ରବେଶ ନିମନ୍ତେ ସକଳ ପ୍ରକାର ସୁଯୋଗ ପାଇବ । ଏହା ଭାରତର ଜାତୀୟ ସୌଶ ଶକ୍ତି ପ୍ରତିଷ୍ଠାନ ଆନୁକୂଲ୍ୟରେ ଖୁବ୍‌ ଶୀଘ୍ର ଆରମ୍ଭ ହେବାକୁ ଯାଉଛି ।


    ରାଷ୍ଟ୍ରପତି କହିଲେ ଯେ ମାଡ଼ାଗାସ୍କାର ଏବଂ ଭାରତ ଦୁଇଟି ଯୁବ ରାଷ୍ଟ୍ର ଯେଉଁମାନେ କି ନିଜର ନିଷ୍ଠା ଏବଂ ଦୃଢ଼ ଆତ୍ମବଳ ମାଧ୍ୟମରେ ନିଜ ନିଜ ରାଷ୍ଟ୍ରର ଭାଗ୍ୟକୁ ବଦଳାଇ ଦେଇପାରିବେ । ଆମ ରାଷ୍ଟ୍ରର ଯୁବଶକ୍ତି ସେଇ ସ୍ୱପ୍ନ ଦେଖନ୍ତି । ତେଣୁ ଆମକୁ ପରସ୍ପର ସହ ହାତ ମିଳାଇ ଆମର ଏହି ସ୍ପପ୍ନକୁ ସାକାର କରିବାକୁ ପଡ଼ିବ । ଭାରତ-ମାଡ଼ାଗାସ୍କାର ଶିକ୍ଷା ସହଯୋଗ କାର୍ଯ୍ୟକ୍ରମ ଏବେ ବେଶ୍‌ ସୁଦୃଢ଼ ସ୍ଥିତିରେ ରହିଛି । । ମାଲାଗାସିର ଛାତ୍ରଛାତ୍ରୀମାନଙ୍କୁ ବିଭିନ୍ନ କ୍ଷେତ୍ରରେ ଭାରତ ଉଚ୍ଚଶିକ୍ଷା କ୍ଷେତ୍ରରେ ଛାତ୍ରବୃତ୍ତି ପ୍ରଦାନ କରିଥାଏ । ସେଥି ମଧ୍ୟରେ ଭାରତୀୟ ପ୍ରଯୁକ୍ତି ଓ ଆର୍ଥିକ ସହଯୋଗ କାର୍ଯ୍ୟକ୍ରମ , ଭାରତ ଆଫ୍ରିକା ଫୋରମ ସମିଟ୍‌ ପ୍ରୟାସ ଏବଂ ସି ଭି ରମଣ ଫେଲୋସିପ୍‌ ଅନ୍ତର୍ଭୁକ୍ତ । ଏପର୍ଯ୍ୟନ୍ତ ମାଲାଗାସିର 355 ଜଣ ଛାତ୍ରଛାତ୍ରୀ ଏଭଳି ଛାତ୍ରବୃତ୍ତି ହାସଲ କରିସାରିଛନ୍ତି । ଆଗାମୀ ଦିନରେ ଆମେ ଅଧିକରୁ ଅଧିକ ମାଲାଗାସି ଛାତ୍ରଙ୍କୁ ସ୍ୱାଗତ କରିବାର ଆଶା ରଖିଛୁ ।


    ରାଷ୍ଟ୍ରପତି କହିଲେ ଯେ ଯୁବଶକ୍ତି ହେଉଛନ୍ତି ମାଡ଼ାଗାସ୍କାରର ଭବିଷ୍ୟତ । ଭାରତର ଯୁବଶକ୍ତିଙ୍କ ସହ ହାତ ମିଳାଇ ସେମାନେ ଏକବିଂଶ ଶତାବ୍ଦୀକୁ ଏକ ନୂଆ ବିଶ୍ୱରେ ପରିଣତ କରିପାରିବେ । ମାଲାଗାସିର ଲୋକମାନଙ୍କ ମନରେ ଭାରତୀୟଙ୍କ ପ୍ରତି ଏକ ବିଶେଷ ଶ୍ରଦ୍ଧା ରହିଆସିଛି । ସେହିଭଳି ଭାରତରେ ସେମାନେ ସଦାସର୍ବଦା ଏକ ଭବ୍ୟ ସମ୍ବର୍ଦ୍ଧନା ନିଶ୍ଚିତ ଭାବେ ପାଇବେ । ସେମାନେ ଛାତ୍ରଭାବେ ଭାରତ ଆସନ୍ତୁ ଅଥବା ପର୍ଯ୍ୟଟକ ଭାବେ କିମ୍ବା ବ୍ୟବସାୟ ସକାଶେ । ଭାରତରେ ସେମାନଙ୍କ ଲାଗି ବିପୁଳ ସୁଯୋଗ ଅପେକ୍ଷାରତ । ଆମ ନିକଟରେ ଥିବା ସକଳ ସୁଯୋଗକୁ ଆମେ ମାଡ଼ାଗାସ୍କାରବାସୀଙ୍କ ସହ ବାଣ୍ଟିବାକୁ ଚାହୁଁ ବୋଲି ରାଷ୍ଟ୍ରପତି କହିଥିଲେ ।


    ରାଷ୍ଟ୍ରପତି କହିଲେ ଯେ ଆମର ପ୍ରାଥମିକ ସହଭାଗୀ ସଂପଦ ହେଉଛି ସାଗର- ଏହା ଯେତିକି ବିଶାଳ ଜଳରାଶି ସେଥିରେ ସେତିକି ମାତ୍ରାରେ ସଂପଦ ଭରିରହିଛି । ଏଥିରେ ଅନେକ ଆଶା ରହିଛି ଏବଂ ଚାଲେଞ୍ଜ ବି । ଆମକୁ ହାତକୁ ହାତ ମିଳାଇ ଏହି ସାଗରକୁ ଅନୁସନ୍ଧାନ କରିବାକୁ ହେବ । ଆମର ସାମୁଦ୍ରିକ ସୁରକ୍ଷାକୁ ସୁନିଶ୍ଚିତ କରିବାକୁ ପଡ଼ିବ । ପୁଣି ପର୍ଯ୍ୟାବରଣଜନିତ ଅବନତିକୁ ରୋକିବାକୁ ହେବ । ସର୍ବୋପରି , ଆମକୁ ସକଳ ପ୍ରକାର ମାନବୀୟ ବିପର୍ଯ୍ୟୟ ଏବଂ ସାଗରର ଅପ୍ରତ୍ୟାଶିତ ପରିସ୍ଥିତି ନିମନ୍ତେ ସଜାଗ ରହିବାକୁ ପଡ଼ିବ । ମାଡ଼ାଗାସ୍କାର ଏବଂ ଭାରତର ନୌସେନା ପରସ୍ପର ସହ ସୁପରିଚିତ ଏବଂ ପରସ୍ପରର ସହଭାଗୀ । ଭାରତୀୟ ନୌସେନାର ତରୀସବୁ ଏକାଧିକ ବାର ମାଡ଼ାଗାସ୍କାର ଭ୍ରମଣ କରିସାରିଛନ୍ତି ବୋଲି ରାଷ୍ଟ୍ରପତି ସୂଚାଇଥିଲେ ।


    ରାଷ୍ଟ୍ରପତି ଏହି ଅବସରରେ ଭାରତ- ମାଡ଼ାଗାସ୍କାର ବ୍ୟବସାୟିକ ଫୋରମର ସଦସ୍ୟମାନଙ୍କ ସହ ଭାବ ବିନିମୟ କରିଥିଲେ । ଏହି ଅବସରରେ ଭାରତ ସହ ସେମାନେ ବାଣିଜ୍ୟ ଓ ବ୍ୟବସାୟିକ କାରବାର ବୃଦ୍ଧି ନିମନ୍ତେ ସେମାନଙ୍କୁ ଆହ୍ୱାନ ଜଣାଇଥିଲେ । ରାଷ୍ଟ୍ରପତିଙ୍କ ନେତୃତ୍ୱରେ ବୁଧବାର (ମାର୍ଚ୍ଚ 14 , 2018) ଦିନ ପ୍ରତିନିଧିସ୍ତରୀୟ ଆଲୋଚନା ଅନୁଷ୍ଠିତ ହୋଇଥିଲା ଏବଂ ଏଥିରେ ଉଭୟ ରାଷ୍ଟ୍ରର ରାଷ୍ଟ୍ରପତି ଉପସ୍ଥିତ ଅଂଶଗ୍ରହଣ କରିଥିଲେ । ଏହି ଅବସରରେ ଭାରତ ମାଡ଼ାଗାସ୍କାରକୁ କୃଷି ଓ ଯାନ୍ତ୍ରିକ ବିକାଶ ସକାଶେ 80.7 ନିୟୁତ ଡ଼ଲାରର ଏଲଓସି ଋଣ ପ୍ରଦାନ ପାଇଁ ପ୍ରସ୍ତାବ ଦେଇଛି ।


    ବୁଧବାର ଦିନ ସନ୍ଧ୍ୟାରେ ରାଷ୍ଟ୍ରପତି ଆଣ୍ଟାନାନାରିଭୋଠାରେ ଭାରତୀୟ ସମୁଦାୟଙ୍କ ପକ୍ଷରୁ ଆୟୋଜିତ ଏକ ସମ୍ବର୍ଦ୍ଧନା କାର୍ଯ୍ୟକ୍ରମ ତଥା ଭୋଜିସଭାରେ ଯୋଗ ଦେଇଥିଲେ । ଏହି ଅବସରରେ ଉଦ୍‌ବୋଧନ ଦେଇ ରାଷ୍ଟ୍ରପତି କହିଲେ ଯେ ଆମ ଦୁଇ ରାଷ୍ଟ୍ରଙ୍କ ଐତିହ୍ୟ ଦୁଇ ଶତାବ୍ଦୀ ପ୍ରାଚୀନ । ଆମେ ଏବେ ଯେତେବେଳେ ମାଡ଼ାଗାସ୍କାରରେ ଏକ ନୂଆ ଯାତ୍ରର ଶୁଭାରମ୍ଭ କରୁଛୁ , ସେଥିରେ ଭାରତୀୟ ସମୁଦାୟଙ୍କର ଏକ ବିଶେଷ ଭୂମିକା ଗ୍ରହଣ କରିବାର ଅଛି । ତଦ୍ୱାରା ମାଡ଼ାଗାସ୍କାରର ଲୋକମାନଙ୍କ ସହ ଭାରତର ସଂପର୍କ ଆହୁରି ନିବିଡ଼ ହୋଇପାରିବ । ଉଭୟ ଭାରତ ଓ ମାଡ଼ାଗାସ୍କାର ସମାନ ରାଜନୈତିକ ଓ ସାମାଜିକ- ଆର୍ଥିକ ପରିସ୍ଥିତି ଦେଇ ଗତି କରିଛନ୍ତି । ତେଣୁ ପରସ୍ପରର ଅଭିଜ୍ଞତାରୁ ଅନେକ କିଛି ଶିକ୍ଷାଲାଭ କରିବାର ଅଛି ବୋଲି ରାଷ୍ଟପତି କହିଥିଲେ ।


    ରାଷ୍ଟ୍ରପତି କହିଲେ ଯେ ଭାରତୀୟ ଡ଼ାୟାସ୍ପୋରା ପାଇଁ ଭାରତ ସଦାବେଳେ ଗର୍ବ ଓ ଗୌରବ ଅନୁଭବ କରେ । ସେମାନଙ୍କର ସାଫଲ୍ୟ ବାସ୍ତବିକ ପ୍ରଶଂସନୀୟ । ସେମାନେ ହେଲେ ଭାରତର ରାଷ୍ଟ୍ରଦୂତ ସଦୃଶ । ସେମାନେ ଯେଉଁଠାରେ ରହିଥା ’ ନ୍ତୁ ନା କାହିଁକି ନିଜର ଭାରତୀୟତା ଏବଂ ପରମ୍ପରାକୁ ବଜାୟ ରଖି ଆସିଛନ୍ତି । ପୁଣି ସେମାନେ ଆପଣାଇଥିବା ଭୂମିର ସକଳ ପ୍ରକାର ବିକାଶ ଓ ପ୍ରଗତି ପାଇଁ ନିଷ୍ଠାର ସହ ବ୍ରତୀ ରହିଥାନ୍ତି । ସମଗ୍ର ବିଶ୍ୱରେ ଏଭଳି ଡ଼ାୟାସ୍ପୋରା ଗୋଷ୍ଠୀଙ୍କ ସହ ଭାରତ ସରକାର ବିଭିନ୍ନ ପ୍ରକାର କାର୍ଯ୍ୟକ୍ରମ ମାଧ୍ୟମରେ ସଂଯୋଗରେ ଅଛନ୍ତି । ତେଣୁ ସେମାନେ ଭାରତରେ ଘଟୁଥିବା ପରିବର୍ତ୍ତନ ସହ ଜଡ଼ିତ ରହିବାକୁ ରାଷ୍ଟ୍ରପତି ଆହ୍ୱାନ ଜଣାଇଥିଲେ । ଏହା ଦ୍ୱାରା ଏକ ନୂତନ ସୁଯୋଗ ସୃଷ୍ଟି ହେବ ଯାହା ଭାରତ- ମାଡ଼ାଗାସ୍କାର ସଂପର୍କକୁ ଆହୁରି ନିବିଡ଼ ଏବଂ ମଜଭୁତ କରିପାରିବ ବୋଲି ରାଷ୍ଟ୍ରପତି କହିଥିଲେ ।


    **************


    

    
    (Release ID: 1524940) Visitor Counter : 2