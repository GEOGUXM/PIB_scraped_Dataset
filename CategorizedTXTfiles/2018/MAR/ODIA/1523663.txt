      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ମୁମ୍ବାଇ ବିମାନବନ୍ଦରରେ ସିବିଆରଏନ୍ ଜରୁରି ସ୍ଥିତି ପାଇଁ ଏନଡିଏମଏର ପ୍ରଶିକ୍ଷଣ କାର୍ଯ୍ୟକ୍ରମ
      Posted On: 05 MAR 2018 2:12PM by PIB Bhubaneshwar


    ଜାତୀୟ ବିପର୍ଯ୍ୟୟ ପରିଚାଳନା କର୍ତ୍ତୃପକ୍ଷ ( NDMA ) ମୁମ୍ବାଇର ଛତ୍ରପତି ଆନ୍ତର୍ଜାତିକ ବିମାନବନ୍ଦରଠାରେ ଏକ ଛଅ ଦିନିଆ ମୌଳିକ ପ୍ରଶିକ୍ଷଣ କାର୍ଯ୍ୟକ୍ରମ ସୋମବାରଠାରୁ ଆରମ୍ଭ କରିଛି । ସିବିଆରଏନ ଜରୁରି ସ୍ଥିତି ପାଇଁ ଜରୁରିକାଳୀନ ଅଧିକାରୀମାନେ କିପରି ପ୍ରସ୍ତୁତି କରିବେ ସେ ନେଇ ଏହି କାର୍ଯ୍ୟକ୍ରମରେ ପ୍ରଶିକ୍ଷଣ ଦିଆଯାଉଛି । ରାସାୟନିକ , ଜୈବିକ , ବିକୀରଣଜନିତ ଏବଂ ପରମାଣୁ ବିପତ୍ତିକୁ ସିବିଆରଏନ ଜରୁରି ସ୍ଥିତି କୁହାଯାଏ । ଭାରତୀୟ ବିମାନବନ୍ଦର କର୍ତ୍ତୃପକ୍ଷ ( AAI ) ଏବଂ ଇନଷ୍ଟିଚ୍ୟୁଟ ଅଫ୍ ନ୍ୟୁକ୍ଲିୟର ମେଡିସିନ୍ ଆଣ୍ଡ ଆଲାଏଡ ସାଇନ୍ସେସ୍ ( INMAS ) ସହଯୋଗରେ ଏହି କାର୍ଯ୍ୟକ୍ରମ ଚାଲିଛି ।


    ସିବିଆରଏନ ଜରୁରି ସ୍ଥିତିର ମୁକାବିଲା ପାଇଁ ସ୍ୱତନ୍ତ୍ର ଦକ୍ଷତା ଆବଶ୍ୟକ । ଏକ ଛୋଟ ସିବିଆରଏନ ବିପତ୍ତି ବିମାନବନ୍ଦରରେ ବଡ଼ ଧରଣର ଆତଙ୍କ ସୃଷ୍ଟି କରିବାର ଆଶଙ୍କା ଅଛି । ଏହି ପ୍ରଶିକ୍ଷଣ ଦ୍ୱାରା ଜରୁରିକାଳୀନ ଅଧିକାରୀମାନେ ପରିସ୍ଥିତିର ମୁକାବିଲା ଦିଗରେ ଜ୍ଞାନ ଆହରଣ କରିପାରିବେ ।


    କାର୍ଯ୍ୟକ୍ରମରେ ଲେକଚର ସହ ସ୍ଥିତିର ମୁକାବିଲା ପାଇଁ ପ୍ରକ୍ଟିକାଲ ଏବଂ ପର୍ସନାଲ ପ୍ରୋଟେକ୍ଟିଭ ଇକ୍ୱିପମେଣ୍ଟ ବ୍ୟବହାର କଳାକୌଶଳର ପ୍ରଦର୍ଶନ କରାଯାଉଛି । ପ୍ରାଥମିକ ଚିକିତ୍ସା ଏବଂ ମାନସିକ ସହାୟତା ନେଇ ମଧ୍ୟ ପ୍ରଶିକ୍ଷଣ ଦିଆଯାଉଛି ।


    କାର୍ଯ୍ୟକ୍ରମରେ ଭାବା ଆଟମିକ ରିସର୍ଚ୍ଚ ସେଣ୍ଟର , ନ୍ୟାସନାଲ ଡିଜାଷ୍ଟର ରେସପନ୍ସ ଫୋର୍ସ , ଇନମାସ , ନ୍ୟାସନାଲ ଇନଷ୍ଟିଚ୍ୟୁଟ ଅଫ ମେଣ୍ଟାଲ ହେଲଥ ଆଣ୍ଡ ନ୍ୟୁରୋ ସାଇନ୍ସେସର ଅଭିଜ୍ଞ ବ୍ୟକ୍ତିମାନେ ପ୍ରଶିକ୍ଷଣ ଦେଉଛନ୍ତି ।


    ମୋଟ 200 ଜରୁରିକାଳୀନ ଅଧିକାରୀଙ୍କୁ ପ୍ରଶିକ୍ଷଣ ଦିଆଯିବ । 150 ଜଣ କର୍ମଚାରୀଙ୍କୁ ମଧ୍ୟ ସଚେତନ କରାଯିବ ।


    ପୂର୍ବରୁ କୋଲକାତା ଏବଂ ଚେନ୍ନାଇରେ ବିମାନବନ୍ଦରରେ ମଧ୍ୟ ଏପରି ପ୍ରଶିକ୍ଷଣ କାର୍ଯ୍ୟକ୍ରମ ଅନୁଷ୍ଠିତ ହୋଇଯାଇଛି ।


    **************

    
    
    (Release ID: 1523663) Visitor Counter : 1