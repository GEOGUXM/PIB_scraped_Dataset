      ରାଷ୍ଟ୍ରପତିଙ୍କ ସଚିବାଳୟ

      ରାଷ୍ଟ୍ରପତିଙ୍କୁ ସାକ୍ଷାତ କଲେ ଫ୍ରାନ୍ସ ରାଷ୍ଟ୍ରପତି
      Posted On: 10 MAR 2018 7:19PM by PIB Bhubaneshwar


    ଫ୍ରାନ୍ସ ଗଣରାଜ୍ୟର ରାଷ୍ଟ୍ରପତି ମହାମହୀମ ଶ୍ରୀ ଇମାନୁଏଲ ମାକରୋଂ ଆଜି (ମାର୍ଚ୍ଚ 10 , 2018) ରାଷ୍ଟ୍ରପତି ଭବନରେ ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦଙ୍କୁ ସାକ୍ଷାତ କରିଛନ୍ତି ।


    ଫ୍ରାନ୍ସ ରାଷ୍ଟ୍ରପତିଙ୍କୁ ଭାରତକୁ ସ୍ୱାଗତ କରି ରାଷ୍ଟ୍ରପତି କହିଲେ ଯେ ପ୍ରାନ୍ସ ସହ ଷ୍ଟ୍ରାଟେଜିକ୍‌ ସଂପର୍କ ବୃଦ୍ଧି ଉପରେ ଭାରତ ଅଧିକ ଗୁରୁତ୍ୱ ପ୍ରଦାନ କରେ । ଆମର ପାରମ୍ପରିକ ସଂପର୍କର ଭିତ୍ତି ବେଶ୍‌ ସୁଦୃଢ଼ । ଦ୍ୱିପାକ୍ଷିକ ବୁଝାମଣା ତଥା ପାରସ୍ପରିକ ସମ୍ମାନବୋଧ ଉପରେ ଏହା ଆଧାରିତ । ଗଣତନ୍ତ , ସ୍ୱାଧୀନତା , ସମାନତା ତଥା ଭାତୃଭାବରେ ଦୁଇରାଷ୍ଟ୍ର ବିଶ୍ୱାସୀ ଯାହା ଉଭୟ ରାଷ୍ଟ୍ରଙ୍କୁ ଆହୁରି ନିକଟତର କରାଇପାରିଛି ।


    ରାଷ୍ଟ୍ରପତି କହିଲେ ଯେ ଭାରତର ଫ୍ରାନ୍ସ ସହ ଗୁରୁତ୍ୱପୂର୍ଣ୍ଣ ଷ୍ଟ୍ରାଟେଜିକ୍‌ ସଂପର୍କ କେବଳ ପାରମ୍ପରିକ ସେକ୍ଟର ଯଥା ପ୍ରତିରକ୍ଷା , ମହାକାଶ ଏବଂ ବେସାମରିକ ଆଣବିକ ଶକ୍ତି କ୍ଷେତ୍ରରେ ସଂପ୍ରସାରିତ ହେଉନାହିଁ । ବରଂ ଏବେ ଏହା ଦିନକୁ ଦିନ ବୃଦ୍ଧି ପାଉଥିବା ଆତଙ୍କବାଦ ନିରୋଧ , ସାମୁଦ୍ରିକ ଏବଂ ସାଇବର ଅପରାଧ କ୍ଷେତ୍ରକୁ ବ୍ୟାପ୍ତ ହୋଇଛି । ଆମର ଆର୍ଥିକ ସଂପର୍କ ଆଗକୁ ଆଗେଇ ଚାଲିଛି । ଏହା ଆଗାମୀ ଦିନରେ ଆହୁରି ବ୍ୟାପକ ହେବ । ଆମର ଦ୍ୱିପାକ୍ଷିକ ବାଣିଜ୍ୟ କାରବାର 11 ବିଲିୟନ୍‌ ଡ଼ଲାର ହୋଇଛି ଯାହାକି ଏହାର ସାମର୍ଥ୍ୟ ଠାରୁ ଢ଼େର୍‌ କମ୍‌ । ତେଣୁ ଆମେ ଆମର ବାଣିଜ୍ୟ କ୍ଷେତ୍ରକୁ ସଂପ୍ରସାରଣ କରିବା ସକାଶେ ନୂଆ ନୂଆ କ୍ଷେତ୍ରର ସନ୍ଧାନ କରୁଛୁ । ଭାରତରେ ଅଧୁନା ପ୍ରାୟ 1000ରୁ ଉର୍ଦ୍ଧ୍ଵ ଫରାସୀ କମ୍ପାନୀ ପୁଂଜି ନିବେଶ କରିଛନ୍ତି । ଆମେ ଏଭଳି ନିବେଶକୁ ଗୁରୁତ୍ୱ ପ୍ରଦାନ କରୁ ଏବଂ ଫ୍ରାନ୍ସକୁ ପ୍ରୋତ୍ସାହିତ କରୁଛୁ ଯେ ସେମାନେ ଆମର ଫ୍ଲାଗସିପ୍‌ କାର୍ଯ୍ୟକ୍ରମ ଯଥା ମେକ୍‌ ଇନ୍‌ ଇଣ୍ଡିଆ , ସ୍କିଲ୍‌ ଇଣ୍ଡି ଏବଂ ଡ଼ିଜିଟାଲ ଇଣ୍ଡିଆ ଭଳି ଯୋଜନାରେ ସକ୍ରିୟ ଭାବେ ଅଂଶ ଗ୍ରହଣ କରୁନ୍ତୁ ।


    ରାଷ୍ଟ୍ରପତି କହିଲେ ଯେ ବିଶ୍ୱ ଜଳବାୟୁ ପରିବର୍ତ୍ତନକୁ ରୋକିବା ସକାଶେ ଫ୍ରାନ୍ସର ସଂଗ୍ରାମକୁ ଭାରତ ଉଚ୍ଚ ପ୍ରଶଂସା କରେ । ଏହି ପ୍ରୟାସରେ ଉଭୟ ରାଷ୍ଟ୍ର ଏକତ୍ର ଦଣ୍ଡାୟମାନ । ଆଗାମି କାଲି ଆମେ ମିଳିତ ଭାବେ ଆନ୍ତର୍ଜାତିକ ସୌରସଂଘ ସମ୍ମିଳନୀର ଆୟୋଜନ କରୁଛୁ । ଏବଂ ଏହି ସମ୍ମିଳନୀରେ ଫ୍ରାନ୍ସ ରାଷ୍ଟ୍ରପତିଙ୍କ ଉପସ୍ଥିତି ଏହାକୁ ସାକାର କରିବା ଦିଗରେ ବିଶେଷ ସହାୟକ ହେବ ଏବଂ ଏହାକୁ ଏକ ନୂଆ ଶୀର୍ଷରେ ପହଞ୍ଚାଇବ । ଏହି ସଂଗଠନ ବିଶ୍ୱବ୍ୟାପୀ ସମସ୍ତଙ୍କୁ ସୁଲଭ ମୂଲ୍ୟରେ ସ୍ୱଚ୍ଛ ଶକ୍ତି ଯୋଗାଣ କ୍ଷେତ୍ରରେ ବିଶେଷ ସହାୟକ ହୋଇପାରିବ ବୋଲି ରାଷ୍ଟ୍ରପତି ଦୃଢ଼ ଆଶା ପୋଷଣ କରିଥିଲେ ।


    *************

    
    
    (Release ID: 1524204) Visitor Counter : 1