      ଆଦିବାସୀ ବ୍ୟାପାର ମନ୍ତ୍ରଣାଳୟ

      ଆଦିବାସୀ ବର୍ଗର ଲୋକମାନଙ୍କ ସାମଗ୍ରିକ ବିକାଶ ପାଇଁ ବିବିଧ ଯୋଜନା
      Posted On: 19 MAR 2018 8:52PM by PIB Bhubaneshwar


    ଆଦିବାସୀ ବର୍ଗର ଲୋକଙ୍କ ସାମଗ୍ରିକ ବିକାଶ ନିମନ୍ତେ ସରକାର ଦେଶରେ ବିବିଧ ବିକାଶ ଯୋଜନା କାର୍ଯ୍ୟକାରୀ କରୁଛନ୍ତି । ସେଥି ମଧ୍ୟରେ ସେମାନଙ୍କର ଶିକ୍ଷା , ସ୍ୱାସ୍ଥ୍ୟ , ପରିମଳ , ପାନୀୟ ଜଳଯୋଗାଣ , କୌଶଳ ବିକାଶ , ଜୀବନଜୀବିକା ଇତ୍ୟାତି କାର୍ଯ୍ୟକ୍ରମ ଅନ୍ତର୍ଭୁକ୍ତ । କେନ୍ଦ୍ର ସରକାରଙ୍କ ସଂପୃକ୍ତ ମନ୍ତ୍ରଣାଳୟମାନଙ୍କ ଜରିଆରେ ଆଦିବାସୀ ଅଧ୍ୟୁସିତ କ୍ଷେତ୍ରରେ ଏହିସବୁ ସୁବିଧା ଉପଲବ୍ଧ ହେବା ସକାଶେ ଏଥିପାଇଁ ଭିତ୍ତିଭୂମିର ବିକାଶ ତଥା ମୌଳିକ ସୁବିଧା ସୁଯୋଗ ଉପଲବ୍ଧ କରାଯିବା ସକାଶେ ଅନେକ ଯୋଜନା/ କାର୍ଯ୍ୟକ୍ରମ ପ୍ରବର୍ତ୍ତନ କରାଯାଉଛି । କେନ୍ଦ୍ର ସରକାରଙ୍କ ବ୍ୟତୀତ ରାଜ୍ୟ ସରକାରମାନେ ଏବଂ ଉତ୍ତର ପୂର୍ବାଞ୍ଚଳ କ୍ଷେତ୍ରର ରାଜ୍ୟମାନେ ଏହିସବୁ ଯୋଜନା ପ୍ରବର୍ତ୍ତନରେ ସାମିଲ ରହିଛନ୍ତି । ଆଦିବାସୀ ଅଧ୍ୟୁସିତ କ୍ଷେତ୍ରରେ ମୌଳିକ ସୁବିଧା ସୁଯୋଗ ଯୋଗାଣ କ୍ଷେତ୍ରରେ ଥିବା ଜଟିଳ ବୈଷମ୍ୟ ଦୂରକରିବା ନିମନ୍ତେ ରାଜ୍ୟ ସରକାରମାନଙ୍କ ଆଦିବାସୀ ବ୍ୟାପାର ମନ୍ତ୍ରଣାଳୟ ଅତିରିକ୍ତ ରାଶି ଯୋଗାଇ ଆସୁଛି । ମନ୍ତ୍ରଣାଳୟ ପକ୍ଷରୁ କାର୍ଯ୍ୟକାରୀ ହେଉଥିବା ଗୁରୁତ୍ୱପୂର୍ଣ୍ଣ ଯୋଜାନମାନଙ୍କ ସଂପର୍କରେ ବିସ୍ତୃତ ବିବରଣୀ ନିମ୍ନରେ ପ୍ରଦାନ କରାଗଲା:-

     1. ଏସଟି ବର୍ଗର ବାଳିକା ଓ ବାଳକମାନଙ୍କ ପାଇଁ ହଷ୍ଟେଲ ଯୋଜନା: ଏହି ଯୋଜନା ମାଧ୍ୟମରେ ରାଜ୍ୟ/କେନ୍ଦ୍ରଶାସିତ କ୍ଷେତ୍ର/ବିଶ୍ୱବିଦ୍ୟାଳୟମାନଙ୍କୁ ନୂତନ ହଷ୍ଟେଲ ନିର୍ମାଣ ଏବଂ/କିମ୍ବା ପୂର୍ବରୁ ନିର୍ମିତ ହୋଇଥିବା ହଷ୍ଟେଲମାନଙ୍କର ସଂପ୍ରସାରଣ ସକାଶେ କେନ୍ଦ୍ରୀୟ ସହାୟତା ଯୋଗାଇ ଦିଆଯିବାର ବ୍ୟବସ୍ଥା ହୋଇଛି । ବାଳିକାମାନଙ୍କ ପାଇଁ ହଷ୍ଟେଲ ନିର୍ମାଣ ସକାଶେ ରାଜ୍ୟ ସରକାରମାନଙ୍କୁ 100% କେନ୍ଦ୍ରୀୟ ସହାୟତା ଯୋଗାଇ ଦିଆଯାଇଥାଏ । ସେହିଭଳି ନକ୍ସଲ ଉପଦ୍ରୁତ କ୍ଷେତ୍ରରେ ବାଳକମାନଙ୍କ ସକାଶେ ହଷ୍ଟେଲ ନିର୍ମାଣ ସକାଶେ 100% ଅନୁଦାନର ବ୍ୟବସ୍ଥା ରହିଛି । ତେବେ ଅନ୍ୟ ବାଳକ ହଷ୍ଟେଲ ନିର୍ମାଣ ସକାଶେ ରାଜ୍ୟ ସରକାରମାନଙ୍କୁ 50:50 ଭିତ୍ତିରେ ସହାୟତା ଯୋଗାଇ ଦିଆଯାଇଥାଏ ।
     2. ଆଦିବାସୀ କ୍ଷେତ୍ରରେ ଆଶ୍ରମ ବିଦ୍ୟାଳୟ ନିର୍ମାଣ: ଏଭଳି ହଷ୍ଟେଲ ନିର୍ମାଣର ଉଦ୍ଦେଶ୍ୟ ହେଲା ଏସଟି ବର୍ଗର ଛାତ୍ରଛାତ୍ରୀମାନଙ୍କ ସକାଶେ ଆବାସିକ ବିଦ୍ୟାଳୟର ବ୍ୟବସ୍ଥା କରିବା ଯଦ୍ୱାରା ଆଦିବାସୀ ବର୍ଗର ପିଲାମାନଙ୍କ ମଧ୍ୟରେ ସାକ୍ଷରତା ବୃଦ୍ଧି ପାଇବ ଏବଂ ସେମାନେ ଦେଶର ଅନ୍ୟାନ୍ୟ ବର୍ଗଙ୍କ ସହ ସମାନ ହୋଇପାରିବେ । ଏହି ଯୋଜନା ମାଧ୍ୟମରେ ରାଜ୍ୟ ସରକାରମାନେ ବାଳିକା ଆଶ୍ରମ ବିଦ୍ୟାଳୟ ଏବଂ ନକ୍ସଲ ଉପଦ୍ରୁତ କ୍ଷେତ୍ରରେ ବାଳକ ହଷ୍ଟେଲ ନିର୍ମାଣ ସକାଶେ 100% କେନ୍ଦ୍ରୀୟ ସହାୟତା ପାଇବାକୁ ଯୋଗ୍ୟ । ଅନ୍ୟ ବାଳକ ବିଦ୍ୟାଳୟ ନିର୍ମାଣ ସକାଶେ ପାଣ୍ଠି ଯୋଗାଣର ବ୍ୟବସ୍ଥା ହେଲା 50:50 ହାର ।
     3. ଆଦିବାସୀ ଅଧ୍ୟୁସିତ କ୍ଷେତ୍ରରେ ଧନ୍ଦାମୂଳକ ତାଲିମ ପ୍ରଦାନ ବ୍ୟବସ୍ଥା : ଏହି ଯୋଜନାର ଉଦ୍ଦେଶ୍ୟ ହେଲା ଆଦିବାସୀ ବର୍ଗର ଯୁବକଯୁବତୀମାନଙ୍କୁ ବିଭିନ୍ନ ପାରମ୍ପରିକ/ଆଧୁନିକ ଧନ୍ଦାମୂଳକ କୌଶଳ ତାଲିମ ପ୍ରଦାନ କରିବା । ତାହା ସେମାନଙ୍କର ଶିକ୍ଷାଗତ ଯୋଗ୍ୟତା , ବର୍ତ୍ତମାନର ଆର୍ଥିକ ପରିସ୍ଥିତି ଏବଂ ବଜାର ସାମର୍ଥ୍ୟ ଆଧାରରେ ପ୍ରଦାନ କରାଯାଇଥାଏ । ଏହା ଦ୍ୱାରା ସେମାନେ ପୋଷଣୀୟ ନିଯୁକ୍ତି ପାଇବାକୁ ସକ୍ଷମ ହୋଇଥାନ୍ତି ଅଥବା ଆତ୍ମନିର୍ଭରଶୀଳ ହୋଇ ପାରିଥାନ୍ତି । ଏଥିପାଇଁ ରାଜ୍ୟ ସରକାରମାନଙ୍କୁ ଏବଂ ବିଭିନ୍ନ ସ୍ୱେଚ୍ଛାସେବୀ ଅନୁଷ୍ଠାନମାନଙ୍କୁ କେନ୍ଦ୍ରୀୟ ପାଣ୍ଠି ଯୋଗାଇ ଦିଆଯାଇଥାଏ ।
     4. ତଫସିଲଭୁକ୍ତ ଜନଜାତି ବର୍ଗଙ୍କ କଲ୍ୟାଣ ପାଇଁ କାର୍ଯ୍ୟରତ ଏନଜିଓମାନଙ୍କୁ ଅନୁଦାନ ପ୍ରଦାନ: ଏହି ଯୋଜନାର ମୂଳ ଉଦ୍ଦେଶ୍ୟ ହେଲା ସରକାରଙ୍କ ଯୋଜନାର ପରିସରକୁ ବ୍ୟାପ୍ତ କରିବା । ଏହା ବ୍ୟତୀତ ଆଦିବାସୀ ଅଧ୍ୟୁସିତ କ୍ଷେତ୍ରରେ ବିକାଶ କ୍ଷେତ୍ରରେ ଥିବା ବୈଷମ୍ୟକୁ ଦୂର କରିବା । ଏଥି ମଧ୍ୟରେ ଶିକ୍ଷା , ସ୍ୱାସ୍ଥ୍ୟ , ପାନୀୟ ଜଳ , କୃଷି-ଉଦ୍ୟାନକୃଷି ଉତ୍ପାଦିକା ବୃଦ୍ଧି , ସାମାଜିକ ନିରାପତ୍ତା ନେଟର ସଂପ୍ରସାରଣ ଆଦି ଅନ୍ତର୍ଭୁକ୍ତ । ସ୍ୱେଚ୍ଛାସେବୀ ଅନୁଷ୍ଠାନମାନଙ୍କ ମାଧ୍ୟମରେ ଏହି କାର୍ଯ୍ୟ କରାଯାଇଥାଏ । ଏହା ଫଳରେ ସାମଗ୍ରିକ ଭାବେ ଆଦିବାସୀ କ୍ଷେତ୍ରର ସାମାଜିକ- ଆର୍ଥିକ ପରିବେଶରେ ଉନ୍ନତି ଘଟିଥାଏ । ଏହା ବ୍ୟତୀତ ଏହି ଯୋଜନା ମାଧ୍ୟମରେ ଅନ୍ୟ ଯେକୌଣସି ଅଭିନବ କାର୍ଯ୍ୟକ୍ରମ ଯାହା ମାଧ୍ୟମରେ ଆଦିବାସୀ ବର୍ଗର ଲୋକଙ୍କ ସାମାଜିକ ଆର୍ଥିକ ଅବସ୍ଥାରେ ଉନ୍ନତି ଘଟିବ ବୋଲି ବିବେଚନା କରାଯାଏ ସେଥିପାଇଁ ଅନୁଦାନ ରାଶି ଯୋଗାଇ ଦିଆଯାଇଥାଏ ।
     5. ଏସଟି ବର୍ଗର ସ୍ୱଳ୍ପ ମହିଳା ସାକ୍ଷରତା ପରିଲକ୍ଷିତ ଜିଲ୍ଲାରେ ବାଳିକା ଶିକ୍ଷାବ୍ୟବସ୍ଥାର ସୁଦୃଢ଼ୀକରଣ ଯୋଜନା: ଏହି ଯୋଜନା ଏବେ ଦେଶର 54ଟି ଚିହ୍ନିତ ଜିଲ୍ଲାରେ କାର୍ଯ୍ୟକାରୀ କରାଯାଉଛି ଯେଉଁଠାରେ କି ଏସଟି ବର୍ଗର ମହିଳା ସାକ୍ଷରତା ହାର ବେଶ୍‌ କମ୍‌ ବୋଲି ଜଣାପଡ଼ିଛି । ଏହିସବୁ ଜିଲ୍ଳାରେ ତଫସିଲଭୁକ୍ତ ଜନଜାତିଙ୍କ ସଂଖ୍ୟା ମୋଟ ଜନସଂଖ୍ୟାର 25 ପ୍ରତିଶତ ବା ତଦୁର୍ଦ୍ଧ୍ଵ । ସେଠାରେ ମହିଳା ସାକ୍ଷରତା ହାର 2001 ଜନଗଣନା ଅନୁସାରେ 35 ପ୍ରତିଶତରୁ କମ୍‌ ଥିବା ଜଣାପଡ଼ିଛି । ତେଣୁ ଏଭଳି ଯୋଜନା ମାଧ୍ୟମରେ ସାଧାରଣ ମହିଳା ସାକ୍ଷରତା ସହ ଏସଟି ମହିଳା ସାକ୍ଷରତାକୁ ସମାନ ସ୍ତରକୁ ଆଣିବା ସକାଶେ ପ୍ରୟାସ କରାଯାଉଛି । ଏଥି ନିମନ୍ତେ ଚିହ୍ନିତ ଜିଲ୍ଲାଗୁଡ଼ିକର 100 ପ୍ରତିଶତ ଏସଟି ବାଳିକାମାନଙ୍କୁ ବିଦ୍ୟାଳୟରେ ଶିକ୍ଷାଲାଭ ପାଇଁ ଭର୍ତ୍ତି କରାଯିବାର ବ୍ୟବସ୍ଥା ରହିଛି । ତଦ୍ୱାରା ପ୍ରାଥମିକ ବିଦ୍ୟାଳୟ ସ୍ତରରେ ଅଧାରୁ ପାଠ ଛାଡ଼ୁଥିବା ହାର ହ୍ରାସ ପାଇବ ।
     6. ଏହାତିରିକ୍ତ , ଏସଟି ବର୍ଗର ଛାତ୍ରମାନେ ବିଦ୍ୟାଳୟ ଶିକ୍ଷାର ବିଭିନ୍ନ ପର୍ଯ୍ୟାୟରେ ଯେଭଳି ସେମାନଙ୍କ ଶିକ୍ଷାଲାଭ ଜାରି ରଖନ୍ତି , ତାହା ସୁନିଶ୍ଚିତ କରିବା ସକାଶେ ଏବଂ ସେମାନଙ୍କୁ ଉଚ୍ଚ ଶିକ୍ଷା ପାଇଁ ପ୍ରବର୍ତ୍ତାଇବା ଲାଗି ଆଦିବାସୀ ବ୍ୟାପାର ମନ୍ତ୍ରଣାଳୟ ତରଫରୁ ବୃତ୍ତି ଆକାରରେ ଆର୍ଥିକ ପ୍ରେତ୍ସାହନ ଯୋଗାଣର ବ୍ୟବସ୍ଥା କରାଯାଇଛି । ତାହା ପ୍ରାକ୍‌ ମେଟ୍ରିକ୍‌ ବୃତ୍ତି , ମେଟ୍ରିକ୍‌ ପରବର୍ତ୍ତୀ ପର୍ଯ୍ୟାୟ ଶିକ୍ଷାବୃତ୍ତି , ଜାତୀୟ ଦରିଆପାରି ବୃତ୍ତି , ଟପ୍‌ କ୍ଲାସ୍‌ ଶିକ୍ଷାବୃତ୍ତି ଏବଂ ରାଜୀବ ଗାନ୍ଧୀ ଜାତୀୟ ଏସଟି ଛାତ୍ର ଫେଲୋସିପ୍‌ । ଏହିସବୁ ସ୍କିମ୍‌ ( i ) ପ୍ରାକ୍‌- ମେଟ୍ରିକ୍‌ ଛାତ୍ରବୃତ୍ତି ଏବଂ ( ii ) ମେଟ୍ରିକ୍‌ ପରବର୍ତ୍ତୀ ଛାତ୍ରବୃତ୍ତି ଯାହାକି କେବଳ ତଫସିଲଭୁକ୍ତ ଜନଜାତି ବର୍ଗର ଛାତ୍ରଛାତ୍ରୀମାନଙ୍କ ପାଇଁ ଉଦ୍ଦିଷ୍ଟ । ପୁଣି ତାହା ଆବଶ୍ୟକଭିତ୍ତିକ ଏବଂ ରାଜ୍ୟ/ କେନ୍ଦ୍ରଶାସିତ କ୍ଷେତ୍ରର ପ୍ରଶାସନମାନଙ୍କୁ ସେମାନଙ୍କ ଆବଶ୍ୟକତା ଭିତ୍ତିରେ ପାଣ୍ଠି ଯୋଗାଇ ଦିଆଯାଇଥାଏ । ଏସଟି ବର୍ଗର ଛାତ୍ରଛାତ୍ରୀମାନଙ୍କୁ ପ୍ରତିବର୍ଷ ମୋଟ 20ଟି ଜାତୀୟ ଦରିଆପାରି ଛାତ୍ରବୃତ୍ତି ପ୍ରଦାନ କରାଯାଇଥାଏ । ଏହିସବୁ ଉଚ୍ଚଶିକ୍ଷାଜନିତ ଏସଟି ବର୍ଗର ଛାତ୍ରଛାତ୍ରୀମାନଙ୍କ ସକାଶେ ଜାତୀୟ ଫେଲୋସିପ୍‌ ସଂଖ୍ୟ ବର୍ଷକୁ 750 ଏବଂ ଛାତ୍ରବୃତ୍ତି ସଂଖ୍ୟା 1000 ।
     7. ପ୍ରଦାନ ଜନଜାତି ଉପଯୋଜନା ( TSP ) ପାଇଁ ସ୍ୱତନ୍ତ୍ର କେନ୍ଦ୍ରୀୟ ସହାୟତା (ଇତିପୂର୍ବରୁ ଏହା ଏସସିଏ ଭାବେ ପରିଚିତ ଥିଲା): ଭାରତ ସରକାରଙ୍କ ତରଫରୁ ଯୋଗାଇ ଦିଆଯାଉଥିବା ଏହା ଏକ 100 ପ୍ରତିଶତ ଅନୁଦାନ ବ୍ୟବସ୍ଥା । ଏହାର ଉଦ୍ଦେଶ୍ୟ ହେଲା ତଫସିଲଭୁକ୍ତ ଜନଜାତି ( ST ) ଜନସଂଖ୍ୟା ଯେଉଁଥିରେ କି ମହିଳା ସାମିଲ ଏବଂ ଅନ୍ୟ ମାନଙ୍କ ମଧ୍ୟରେ ଶିକ୍ଷା , ସ୍ୱାସ୍ଥ୍ୟ , କୌଶଳ ବିକାଶ , ପରିମଳ , ଜଳ ଯୋଗାଣ , ଜୀବନଜୀବିକା , ଅଣୁ ଉଦ୍ୟୋଗ ଆଦି କ୍ଷେତ୍ରରେ ଥିବା ବୈଷମ୍ୟକୁ ଦୂର କରିବା । ଏହା ଏକ ନମନୀୟ ଯୋଜନା ଏବଂ ତାହା ମନ୍ତ୍ରଣାଳୟ/ବିଭାଗର ଅନ୍ୟ କାର୍ଯ୍ୟକ୍ରମମାନଙ୍କୁ ସହାୟକ ହୋଇଥାଏ ।
     8. ସମ୍ବିଧାନର ଧାରା 275 (1) ଅନୁସାରେ ପାଣ୍ଠି ପ୍ରଦାନ: ଏହା 100 ପ୍ରତିଶତ ଅନୁଦାନଭିତ୍ତିକ ଏକ ଯୋଜନା ଯାହା ମାଧ୍ୟମରେ ଭାରତ ସରକାର ରାଜ୍ୟ ସରକାରମାନଙ୍କୁ ସେମାନଙ୍କର ଉପର ବର୍ଣ୍ଣିତ ବିକାଶମୂଳକ ଯୋଜନା କାର୍ଯ୍ୟକାରୀ କରିବା ଏବଂ ସେଥିରୁ ଇପସିତ ଲକ୍ଷ୍ୟ ହାସଲ କରିବା ନିମନ୍ତେ ସହାୟକ ହୋଇଥାଏ । ଏସଟି ମହିଳାମାନଙ୍କ ବିଭିନ୍ନ ଉନ୍ନୟନମୂଳକ ଏବଂ କଲ୍ୟାଣକାରୀ ଯୋଜନା ଏଥି ମଧ୍ୟରେ ସାମିଲ । ଆଦିବାସୀ ଅଧ୍ୟୁସିତ କ୍ଷେତ୍ରରେ ଏହି ଅର୍ଥ ବିଭିନ୍ନ ଯୋଜନା ମାଧ୍ୟମରେ ଉପଯୋଗ କରାଯାଇଥାଏ । ଶିକ୍ଷା , ସ୍ୱାସ୍ଥ୍ୟ , କୃଷି , ଉଦ୍ଦ୍ୟାନକୃଷି , ଗୋପ୍ରଜନନ , ମତ୍ସ୍ୟଚାଷ , ଡ଼ାଏରୀ , ଏବଂ ଅନ୍ୟାନ୍ୟ ଉପାର୍ଜନବୃଦ୍ଧିକାରୀ ଯୋଜନା ତଥା କୌଶଳ ବିକାଶ ସକାଶେ ଏହା ଉଦ୍ଦିଷ୍ଟ ।
     9. ପ୍ରଦାନ ବିଶେଷ ଭାବେ ଆପଦପ୍ରଦ ଆଦିବାସୀ ଗୋଷ୍ଠୀଙ୍କ ସକାଶେ ଉଦ୍ଦିଷ୍ଟ ବିକାଶ ଯୋଜନା ( PVTG ): ପିଭିଟିଜିମାନଙ୍କ ବିକାଶ ଯୋଜନା 18ଟି ରାଜ୍ୟ/ ଆଣ୍ଡାମାନ ଓ ନିକୋବର ଦ୍ୱୀପପୁଂଜ କେନ୍ଦ୍ରଶାସିତ କ୍ଷେତ୍ରରେ ଚିହ୍ନିତ 75ଟି ପିଭିଟିଜିରେ ଗୃହନିର୍ମାଣ , ଜମି ଆବଣ୍ଟନ , କୃଷି ବିକାଶ , ଗୋ-ପ୍ରଜନନ , ସଂଯୋଗକାରୀ ସଡ଼କ ନିର୍ମାଣ , ଅଣ ପାରମ୍ପରିକ ଶକ୍ତିଉତ୍ସ ସ୍ଥାପନ ଯାହାକି ବିଜୁଳି ଯୋଗାଣ ସକାଶେ ଉଦ୍ଦିଷ୍ଟ , ଜନଶ୍ରୀ ଭୀମ ଯୋଜନା ସମେତ ସାମାଜିକ ନିରାପତ୍ତା ଅଥବା ଅନ୍ୟ କୌଣସି ପ୍ରକାର କାର୍ଯ୍ୟକ୍ରମ ଯାହାକି ପିଭିଟିଜିମାନଙ୍କ ସାମାଜିକ- ଆର୍ଥିକ ବିକାଶ ନିମନ୍ତେ ଉଦ୍ଦିଷ୍ଟ ସେଥିପାଇଁ ବ୍ୟୟ କରାଯିବ । ଏଥି ନିମନ୍ତେ ରାଜ୍ୟ/କେନ୍ଦ୍ରଶାସିତ କ୍ଷେତ୍ରମାନଙ୍କୁ ପ୍ରତ୍ୟେକ ଆର୍ଥିକ ବର୍ଷ ସଂରକ୍ଷଣ ତଥା ବିକାଶ ଯୋଜନା ( CCD ଯୋଜନା) ବାର୍ଷିକ କାର୍ଯ୍ୟକ୍ରମ ଅନୁସାରେ ପାଣ୍ଠି ଯୋଗାଇ ଦିଆଯାଇଥାଏ ।
    10. ଜନଜାତି ଉତ୍ପାଦ/ ଦ୍ରବ୍ୟ ମାର୍କେଟିଂ ନିମନ୍ତେ ଆନୁଷ୍ଠାନିକ ସହାୟତା: ଏହି କାର୍ଯ୍ୟକ୍ରମ ମାଧ୍ୟମରେ ଆଦିବାସୀ ବର୍ଗର କଳାକାରମାନଙ୍କୁ ସେମାନଙ୍କର କଳା ତଥା ହସ୍ତଶିଳ୍ପ ବିକାଶ ନିମନ୍ତେ ଆବଶ୍ୟକ ତାଲିମ ଯୋଗାଇ ଦିଆଯାଇଥାଏ । ଏଥିପାଇଁ କ୍ରାଫ୍ଟ ଏବଂ ଡ଼ିଜାଇନ ବିକାଶ ବ୍ୟବସ୍ଥା ପ୍ରବର୍ତ୍ତନ କରାଯାଇଛି ।
    11. ସର୍ବନିମ୍ନ ସହାୟକ ମୂଲ୍ୟ ( MFP ) ମାଧ୍ୟମରେ ଲଘୁ ବନଜାତ ଦ୍ରବ୍ୟର ମାର୍କେଟିଂ ଏବଂ ଏମଏଫପି ପାଇଁ ଭାଲ୍ୟୁ ଚେନର ବିକାଶ ସକାଶେ ବ୍ୟବସ୍ଥା ଯୋଜନା: ଟ୍ରାଇଫେଡ଼ ଏଥି ସକାଶେ ଆଦିବାସୀ ବର୍ଗର ହିତାଧିକାରୀମାନଙ୍କୁ ସମସ୍ତ ପ୍ରକାର ତାଲିମ ପ୍ରଦାନ କରିଥାଏ । ଏମଏଫପି ସଂଗ୍ରହଯୁକ୍ତ ଦ୍ରବ୍ୟମାନଙ୍କୁ ସର୍ବାଧିକ ସଂଗ୍ରହ ବ୍ୟବସ୍ଥା ମାଧ୍ୟମରେ ସଂଗ୍ରହ କରାଯାଇ , ସଂରକ୍ଷଣ ଏବଂ ଏମଏଫପିରେ ମୂଲ୍ୟସଂଯୋଗ କରାଯାଇଥାଏ ।
    12. ଜନଜାତି ଗବେଷଣା ପ୍ରତିଷ୍ଠାନ: ଏହି ଯୋଜନାର ମୂଳ ଉଦ୍ଦେଶ୍ୟ ହେଲ ଜନଜାତି ଗବେଷଣା ପ୍ରତିଷ୍ଠାନକୁ ସୁଦୃଢ଼ କରିବା । ସେଥି ମଧ୍ୟରେ ( i ) ଗବେଷଣା ଓ ଡ଼କୁମେଣ୍ଟେସନ୍‌- ଜନଜାତି କଲ୍ୟାଣର ଡ଼କୁମେଣ୍ଟେସନ୍‌ । ଜନଜାତି ସଂସ୍କୃତିର ସଂରକ୍ଷଣ ଯାହାକି ଅନ୍ୟ ଲିଖିତ ମାଧ୍ୟମ ସହ ଆଦିବାସୀ ଶିଳ୍ପୀମାନଙ୍କୁ ସହାୟତା ପ୍ରଦାନ , ପ୍ରଦର୍ଶନୀର ଆୟୋଜନ ; (ii ) ତାଲିମ ଓ ଦକ୍ଷତା ବୃଦ୍ଧି: ( I ) ଆଇନ/ ସାମ୍ବିଧାନିକ ବ୍ୟବସ୍ଥା ଅନୁସାରେ ତଫସିଲଭୁକ୍ତ କ୍ଷେତ୍ର/ ଆଦିବାସୀମାନଙ୍କ ଅଧିକାର ସୁରକ୍ଷାର ବ୍ୟବସ୍ଥାକରଣ ( II ) ଏହି ଦିଗରେ କାର୍ଯ୍ୟ କରୁଥିବା କର୍ମକର୍ତ୍ତାମାନଙ୍କ ଦକ୍ଷତା ବୃଦ୍ଧି ଏବଂ ସାମାଜିକ- ଆର୍ଥିକ କାର୍ଯ୍ୟକ୍ରମରେ ଜନଜାତି ବର୍ଗଙ୍କ ପ୍ରତିନିଧିତ୍ୱ ବୃଦ୍ଧି କରିବା ।

    କେନ୍ଦ୍ର ଆଦିବାସୀ ବ୍ୟାପାର ରାଷ୍ଟ୍ରମନ୍ତ୍ରୀ ଶ୍ରୀ ଯଶୱନ୍ତସିଂ ଭାଭୋର ଲୋକସଭାରେ ଏକ ପ୍ରଶ୍ନର ଲିଖିତ ଉତ୍ତର ରଖି ଏହି ବିଷୟ ପ୍ରକାଶ କରିଛନ୍ତି ।


    *************

    
    
    (Release ID: 1525714) Visitor Counter : 1
    
    
    
    
    

12.