      ଆଦିବାସୀ ବ୍ୟାପାର ମନ୍ତ୍ରଣାଳୟ

      ଆସନ୍ତାକାଲି ନୂଆଦିଲ୍ଲୀଠାରେ “ଇ-ଟ୍ରାଇବ୍ସ ଇଣ୍ଡିଆ”ର ଶୁଭାରମ୍ଭ କରିବେ ଆଦିବାସୀ ବ୍ୟାପାର ମନ୍ତ୍ରୀ ଜୁଏଲ ଓରାମ
      • ସ୍ନାପଡ଼ିଲ ଏବଂ ଆମାଜନରେ ଶୁଭାରମ୍ଭ ହେବ “ଟ୍ରାଇବ୍ସ ଇଣ୍ଡିଆ”

      Posted On: 26 MAR 2018 4:18PM by PIB Bhubaneshwar

    କେନ୍ଦ୍ର ଆଦିବାସୀ ବ୍ୟାପାର ମନ୍ତ୍ରଣାଳୟ ଅଧୀନସ୍ଥ ଭାରତୀୟ ଜନଜାତି ସମବାୟ ମାର୍କେଟିଂ ବିକାଶ ମହାସଂଘ (TRIFED) ଭାରତ ସରକାରଙ୍କ ଆଦିବାସୀ ବ୍ୟାପାର ମନ୍ତ୍ରଣାଳୟର ଭିଜନ ଡ଼କୁମେଣ୍ଟ ଅନୁସାରେ ଡ଼ିଜିଟାଲ ହେବାକୁ ଯାଉଛି । ଏହି ପରିପ୍ରେକ୍ଷୀରେ ଆସନ୍ତାକାଲି ନୂଆଦିଲ୍ଲୀ ଠାରେ ଆଦିବାସୀ ବ୍ୟାପାର ମନ୍ତ୍ରୀ ଶ୍ରୀ ଜୁଏଲ ଓରାମ “ ଇ-ଟ୍ରାଇବ୍ସ ଇଣ୍ଡିଆ ” ର ଶୁଭାରମ୍ଭ କରିବେ । ଏହା ବ୍ୟତୀତ ସ୍ନାପଡ଼ିଲ ଏବଂ ଆମାଜନରେ “ ଟ୍ରାଇବ୍ସ ଇଣ୍ଡିଆ ” ର ଶୁଭାରମ୍ଭ ହେବ । ଏହି କାର୍ଯ୍ୟକ୍ରମରେ ଆଦିବାସୀ ବ୍ୟାପାର ରାଷ୍ଟ୍ରମନ୍ତ୍ରୀ ଶ୍ରୀ ଯଶୱନ୍ତ ସିଂ ସୁମନଭାଇ ଭାଭୋର ଏବଂ ଅନ୍ୟତମ ଆଦିବାସୀ ବ୍ୟାପାର ରାଷ୍ଟ୍ରମନ୍ତ୍ରୀ ଶ୍ରୀ ସୁଦର୍ଶନ ଭଗତ ଉପସ୍ଥିତ ରହିବେ ।


    ଟ୍ରାଇଫେଡ଼ର ୱେବସାଇଟ www.tribesindia.com , www.trifed.in ରେ ଇ-ଟ୍ରାଇବ୍ସର ଶୁଭାରମ୍ଭ କରାଯିବ । ଏହା ଏକ ରିଟେଲ ଇନଭେଣ୍ଟୋରୀ ସଫ୍ଟୱେର ଏବଂ ଏମ- କମର୍ସ ଆପ୍‌ । ଏହା ବ୍ୟତୀତ ଏହି ଅବସରରେ ଆମାଜନ , ସ୍ନାପଡ଼ିଲ୍‌ , ପେଟିଏମ୍‌ ଏବଂ ଜେମ୍‌ ବ୍ୟାନରରେ “ ଟ୍ରାଇବ୍ସ ଇଣ୍ଡିଆ ” ର ଶୁଭାରମ୍ଭ କରାଯିବ । ପୁନଶ୍ଚ ଟ୍ରାଇଫେଡ଼ର ରିଟେଲ ବ୍ୟବସାୟ ପୁସ୍ତିକା ତଥା ଟ୍ରାଇଫେଡ଼ର ତ୍ରୈମାସିକ ପତ୍ରିକା “ ଟ୍ରାଇବ୍ସ ହାଟ ” ର ମଧ୍ୟ ଉନ୍ମୋଚନ କରାଯିବ ।


    ଟ୍ରାଇଫେଡ଼ ଇତି ମଧ୍ୟରେ ତାର ନିଜସ୍ୱ ଇ-କମର୍ସ ୱେବସାଇଟ tribesindia.com ର ବିକାଶ ଘଟାଇସାରିଛି ଏବଂ ତାହା ନିଜର ସମସ୍ତ ଉତ୍ପାଦର ବିକ୍ରୟ ସକାଶେ ଉଦ୍ଦିଷ୍ଟ । ସେହିଭଳି ଏମ-କମର୍ସର ମଧ୍ୟ ବିକାଶ ଘଟାଯାଇଛି । ଗୁଗଲ ଷ୍ଟୋରରେ ମଧ୍ୟ ଏକ ଆଣ୍ଡ୍ରଏଡ଼ ଆପ (ଟ୍ରାଇବ୍ସ ଇଣ୍ଡିଆ)ର ସଫଳ ଅବସ୍ଥାପନ କରାଯାଇଛି ଯାହାକୁ ଯେକୌଣସି ଆଣ୍ଡ୍ରଏଡ଼ ସମର୍ଥିତ ସ୍ମାର୍ଟ ଫୋନରେ ଡ଼ାଉନଲୋଡ଼ କରାଯାଇପାରିବ ଏବଂ ସେହି ମୋବାଇଲ ଆପରୁ ଆଣ୍ଡ୍ରଏଡ଼ ସ୍ମାର୍ଟ ଫୋନ ମାଧ୍ୟମରେ ଉତ୍ପାଦ କ୍ରୟ କରିହେବ ।


    ଜନଜାତି ଲୋକଙ୍କ ଦ୍ୱାରା ଉତ୍ପାଦିତ ଦ୍ରବ୍ୟର ବିଶେଷ ଚାହିଦା ଥିବାରୁ ଏହାର ପ୍ରସାର ସକାଶେ ଏବଂ ଲୋକମାନଙ୍କ ନିକଟରେ ତାହା ପହଞ୍ଚାଇବା ନିମନ୍ତେ ଏଭଳି ଡ଼ିଜିଟାଲ ବ୍ୟବସ୍ଥା ଏକାନ୍ତ ଜରୁରି ହୋଇପଡ଼ିଛି । ଏହା ଦ୍ୱାରା ଜନଜାତି ବର୍ଗର କଳାକାର ଓ ଶିଳ୍ପୀମାନେ ବିଶେଷ ଲାଭବାନ ହୋଇପାରିବେ । କେବଳ ଦେଶ ଭିତରେ ନୁହେଁ , ସାରା ବିଶ୍ୱରେ ଏଭଳି ଡ଼ିଜିଟାଲ ବ୍ୟବସ୍ଥା ଦ୍ୱାରା ଜନଜାତି ଲୋକମାନଙ୍କ ଉତ୍ପାଦ ପହଞ୍ଚିପାରିବ ।


    ଟ୍ରାଇଫେଡ଼ ଇତି ମଧ୍ୟରେ ସ୍ନାପଡ଼ିଲ୍‌ ଏବଂ ଆମାଜନ ସହ ଏକ ଇ- କମର୍ସ ପ୍ଲାଟଫର୍ମ ବୁଝାମଣାରେ ପହଞ୍ଚିଛି । ଏହି ଦୁଇ ସଂସ୍ଥା ସେମାନଙ୍କର ଗ୍ରାହକମାନଙ୍କୁ ଜନଜାତିମାନଙ୍କ ଦ୍ୱାରା ଉତ୍ପାଦିତ ଦ୍ରବ୍ୟଙ୍କ ସହ ପରିଚିତ କରାଇବା ସହ ତାହା ସେମାନଙ୍କ ପାଇଁ ଉପଲବ୍ଧ କରାଇବେ । ଏଥିପାଇଁ ସେମାନଙ୍କର ପୋର୍ଟଲ www.snapdeal.com ଏବଂ www.amazon.com ରହିଛି ଯାହାକି ଅନଲାଇନ୍‌ କ୍ରୟ ସୁବିଧା ଯୋଗାଇଦେବ । ଆଦିବାସୀ ବ୍ୟାପାର ମନ୍ତ୍ରଣାଳୟର ଅନୁରୋଧ କ୍ରମେ ବାଣିଜ୍ୟ ମନ୍ତ୍ରଣାଳୟ ଟ୍ରାଇଫେଡ଼ ମାଧ୍ୟମରେ ଆଦିବାସୀ ଉତ୍ପାଦକୁ www.gem.gov.in . ମାଧ୍ୟମରେ ବିକ୍ରୟ ପାଇଁ ସହମତ ହୋଇଛି । ଏହା ବ୍ୟତୀତ ଟ୍ରାଇବ୍ସ ଇଣ୍ଡିଆ ଉତ୍ପାଦ ଫ୍ଲିପକାର୍ଟ ଓ ପେଟିଏମରେ ମଧ୍ୟ ଉପଲବ୍ଧ ରହିଛି ।


    ***************

    
    
    (Release ID: 1526805) Visitor Counter : 2