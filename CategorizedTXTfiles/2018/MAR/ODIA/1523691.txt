      ରାଷ୍ଟ୍ରପତିଙ୍କ ସଚିବାଳୟ

      ଆଲିଗଡ଼ ମୁସଲିମ ବିଶ୍ୱବିଦ୍ୟାଳୟର ସମାବର୍ତ୍ତନ ଉତ୍ସବରେ ରାଷ୍ଟ୍ରପତିଙ୍କ ଉଦ୍ବୋଧନ
      Posted On: 07 MAR 2018 3:56PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମନାଥ କୋବିନ୍ଦ ଆଜି ( ମାର୍ଚ୍ଚ 07 , 2018 ) ଉତ୍ତର ପ୍ରଦେଶର ଆଲିଗଡ଼ ମୁସଲିମ୍ ‌ ବିଶ୍ୱବିଦ୍ୟାଳୟର ବାର୍ଷିକ ସମାବର୍ତ୍ତନ ଉତ୍ସବରେ ମୁଖ୍ୟ ଅତିଥି ଭାବେ ଯୋଗଦେବା ସହ ଦୀକ୍ଷାନ୍ତ ଭାଷଣ ପ୍ରଦାନ କରିଛନ୍ତି ।


    ଏହି ଅବସରରେ ଉଦ୍ବୋଧନ ଦେଇ ରାଷ୍ଟ୍ରପତି କହିଲେ ଯେ ଭାରତର ବିକାଶରେ ଆଲିଗଡ଼ ମୁସଲିମ୍ ‌ ବିଶ୍ୱବିଦ୍ୟାଳୟ ଏକ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିଛି । 2020 ମସିହାରେ ଏହି ବିଶ୍ୱବିଦ୍ୟାଳୟ ତାର ସ୍ଥାପନାର ୧୦୦ତମ ବର୍ଷ ପାଳନ କରିବ । ଏହି ମହାନ ଶିକ୍ଷାନୁଷ୍ଠାନରୁ ଉତ୍ତୀର୍ଣ୍ଣ ଛାତ୍ରଛାତ୍ରୀମାନେ କେବଳ ଭାରତରେ ନୁହେଁ ସମଗ୍ର ବିଶ୍ୱରେ ସେମାନଙ୍କର ବିଭିନ୍ନ ଗଠନମୂଳକ ଭୂମିକା ଗ୍ରହଣ କରିବା ସହ ଦାୟିତ୍ୱ ସଂପାଦନ କରିଛନ୍ତି । ବିଶେଷ କରି ଏସିଆ ଓ ଆଫ୍ରିକା ମହାଦେଶରେ ଏହାର ଛାତ୍ରଛାତ୍ରୀମାନଙ୍କ ଅବଦାନ ସୁସ୍ପଷ୍ଟ । 2017 ମସିହାରେ ତାଙ୍କର ଇଥିଓପିଆ ଗସ୍ତ ସମୟର ଏକ ସ୍ମୃତିକୁ ଅବତାରଣା କରି ରାଷ୍ଟ୍ରପତି କହିଲେ ଯେ ଇଥିଓପିଆ ରାଷ୍ଟ୍ରପତିଙ୍କ ପତ୍ନୀ ଏହି ବିଶ୍ୱବିଦ୍ୟାଳୟର ଜଣେ ପ୍ରାକ୍ତନ ଛାତ୍ରୀ ବୋଲି ସେ ସେତେବେଳେ ଜାଣିବାକୁ ପାଇଥିଲେ । ଏହା ତାଙ୍କୁ ବିଶେଷ ଭାବେ ଆନନ୍ଦିତ କରିଥିଲା ।


    ରାଷ୍ଟ୍ରପତି କହିଲେ ଯେ ଆଲିଗଡ଼ ମୁସଲିମ୍ ‌ ବିଶ୍ୱବିଦ୍ୟାଳୟରୁ ଉତ୍ତୀର୍ଣ୍ଣ ହୋଇ ମହାନ କାର୍ଯ୍ୟ କରିଥିବା ଛାତ୍ରଛାତ୍ରୀଙ୍କ ତାଲିକା ବେଶ୍ ‌ ଲମ୍ବା । ସେମାନେ ରାଜନୀତି ଠାରୁ ଆରମ୍ଭ କରି ପ୍ରଶାସନ , ଶିକ୍ଷା , ଆଇନ , ବିଜ୍ଞାନ ଓ ପ୍ରଯୁକ୍ତି , ସାହିତ୍ୟ , କଳା ଏବଂ କ୍ରୀଡ଼ା କ୍ଷେତ୍ରରେ ସେମାନଙ୍କର ନୈପୂଣ୍ୟ ପ୍ରଦର୍ଶନ କରିଛନ୍ତି । ଭାରତରତ୍ନ ବିଜୟୀ ଖାଁ ଅବଦୁଲ ଗଫୁର ଖାଁ , ବର୍ଣ୍ଣବୈଷମ୍ୟବାଦ ବିରୋଧରେ ସଂଗ୍ରାମ ଚଳାଇ ସଫଳତା ହାସଲ କରିଥିବା ଡ଼କ୍ଟର ୟୁସୁଫ୍ ‌ ମହମ୍ମଦ ଦାଦୁ , ଭୂତପୂର୍ବ ରାଷ୍ଟ୍ରପତି ଡ଼କ୍ଟର ଜାକିର ହୁସେନ୍ ‌ ଏହି ବିଶ୍ୱବିଦ୍ୟାଳୟର ପ୍ରାକ୍ତନ ଛାତ୍ର ବୋଲି ରାଷ୍ଟ୍ରପତି ଉଲ୍ଲେଖ କରିଥିଲେ । ଅନ୍ୟମାନଙ୍କ ମଧ୍ୟରେ ଏହି ଅନୁଷ୍ଠାନର ପ୍ରାକ୍ତନ ଛାତ୍ର ଡ଼କ୍ଟର ସୟିଦ୍ ‌ ଜହୁର କାଶିମ୍ ‌ , ପ୍ରଫେସର ଏ ସଲାହୁଦ୍ଦିନ୍ ‌ ଏବଂ ଡ଼କ୍ଟର ସାହିଦ୍ ‌ ଜମିଲଙ୍କର ଆଧୁନିକ ବିଜ୍ଞାନକୁ ଅବଦାନ ଅବିସ୍ମରଣୀୟ ।


    ରାଷ୍ଟ୍ରପତି କହିଲେ ଯେ ଇସମତ୍ ‌ ଚୁଘତାଇ ଏବଂ ମମତାଜ ଜହାଁଙ୍କ ଭଳି ପ୍ରଗତିଶୀଳ ମହିଳାମାନେ ଏହି ଶିକ୍ଷାନୁଷ୍ଠାନରୁ ଶିକ୍ଷା ଗ୍ରହଣ କରିଥିଲେ । ସେମାନେ କେବଳ ଆଲିଗଡ଼ ମୁସଲିମ ବିଶ୍ୱବିଦ୍ୟାଳୟର ନୁହେଁ ସାରା ଦେଶ ପାଇଁ ଅଶେଷ ଗୌରବ ଅର୍ଜନ କରିଛନ୍ତି । ଖୁସବୁ ମୀର୍ଜାଙ୍କ ଉଦାହରଣ ଦେଇ ରାଷ୍ଟ୍ରପତି କହିଲେ ଯେ ସେ ବି ଦିନେ ଏହି ବିଦ୍ୟାପୀଠର ଛାତ୍ର ଥିଲେ ଏବଂ ଇସ୍ରୋର ‘ ଚନ୍ଦ୍ରାୟଣ ’ ପ୍ରକଳ୍ପର ସେ ହେଉଛନ୍ତି ଜଣେ ବିଶେଷ ବିଜ୍ଞାନୀ । ତାଙ୍କ ଭଳି ଜଣେ ସଫଳ ବୈଜ୍ଞାନିକ ଏକବିଂଶ ଶତାବ୍ଦୀର ମହିଳାମାନଙ୍କ ପାଇଁ ଆଦର୍ଶ ଓ ପ୍ରେରଣାର ଉତ୍ସ ।


    ରାଷ୍ଟ୍ରପତି କହିଲେ ଯେ ଏକଥା ଲକ୍ଷ୍ୟକରି ସେ ବିଶେଷ ଆନନ୍ଦିତ ଯେ ଆଲିଗଡ଼ ମୁସଲିମ୍ ‌ ବିଶ୍ୱବିଦ୍ୟାଳୟ ଦେଶ ତଥା ସମାଜର ଆବଶ୍ୟକତା ଅନୁସାରେ ବିଜ୍ଞାନ ଓ ପ୍ରଯୁକ୍ତି କ୍ଷେତ୍ରକୁ ବିଶେଷ ଅବଦାନ ପ୍ରଦାନ କରିପାରିଛି । ଏଠାରେ ସ୍ଥାପିତ ସେଣ୍ଟର ଫର୍ ‌ ଆଡ଼ଭାନ୍ସଡ଼୍ ‌ ରିସର୍ଚ୍ଚ ଇନ୍ ‌ ଇଲେକ୍ଟ୍ରିଫାଏଡ଼୍ ‌ ଟ୍ରାନ୍ସପୋର୍ଟେସନ୍ ‌ ନାନା ପ୍ରକାର ପ୍ରଯୁକ୍ତିର ବିକାଶରେ ସହଯୋଗ କରିଆସୁଛି । ଅନ୍ୟାନ୍ୟ ବିଭାଗରେ ମଧ୍ୟ ଏଭଳି ଉଚ୍ଚତର ଗବେଷଣା ଓ ବ୍ୟବସ୍ଥା କରାଯିବା ଆବଶ୍ୟକ ବୋଲି ସେ ମତ ପୋଷଣ କରିଥିଲେ । ତଦ୍ୱାରା ଜ୍ଞାନ ଓ ଅଭିନବତ୍ୱର ବିକାଶ ଓ ପ୍ରସାର ହୋଇପାରିବ ଏବଂ ପରିବର୍ତ୍ତନଶୀଳ ସମାଜର ଚାହିଦା ପୂରଣ କରିପାରିବ । ବିଜ୍ଞାନ ଓ ପ୍ରଯୁକ୍ତି ଭଳି ମାନବୀୟ ଚିନ୍ତା ଓ ଚେତନାରେ ମଧ୍ୟ ବିକାଶ ଘଟିବା ସକାଶେ ଏହି ଶିକ୍ଷାନୁଷ୍ଠାନ ତାର ପ୍ରୟାସ ଜାରି ରଖିଛି । ସମାଜରେ ସମାନତା ଓ ଭାଇଚାରା ବଜାୟ ରଖିବା ସକାଶେ ଏହା ଏକାନ୍ତ ଜରୁରି ବୋଲି ସେ କହିଥିଲେ ।


    ରାଷ୍ଟ୍ରପତି କହିଲେ ଯେ ଜ୍ଞାନର ଅଭିପ୍ସା ଏବଂ ମାନବୀୟ ସମ୍ମାନବୋଧ ସକାଶେ ପ୍ରୟାସ - ଉଭୟେ ପରସ୍ପର ସହ ଓତଃପ୍ରୋତ ଭାବେ ଜଡ଼ିତ । ଭାରତୀୟ ସାଂସ୍କୃତିକ ଭାବନାରେ ଏହି ଦୁଇଟି ଲକ୍ଷ୍ୟ ଦୀର୍ଘ ଦିନରୁ ରହିଆସିଛି । ଏହା ଆମ ସାମଗ୍ରିକ ସଭ୍ୟତାର ପ୍ରାଣକେନ୍ଦ୍ର । ଏହା ଆମର ବିବିଧତାକୁ ଯେତିକି ପୁଷ୍ଟ କରିଛି ସେତିକି ମାତ୍ରାରେ ସାମର୍ଥ୍ୟ ପ୍ରଦାନ କରିଛି । ଜନଜନଙ୍କ ମଧ୍ୟରେ ଖୋଲା ମନୋଭାବର ସହ ଭାତୃତ୍ୱର ବିକାଶ ଦିଗରେ ମଧ୍ୟ ସେତିକି ସହାୟକ ହୋଇଛି । ପାରସ୍ପରିକ ସମ୍ମାନବୋଧ , ଅନ୍ୟ ଠାରୁ ଶିକ୍ଷାଲାଭ କରିବାର ମାନସିକତା , ଭାବ ବିନିମୟ ତଥା ସହଭାଗୀତା , ବିକଳ୍ପ ଚିନ୍ତନକୁ ଗ୍ରହଣ କରିବାର ଭାବନା , ଏବଂ ସହାବସ୍ଥାନ କେବଳ ସ୍ଲୋଗାନ ନୁହେଁ , ତାହା ହେଉଛି ଭାରତୀୟ ବାସ୍ତବତା । ଏହା ହେଉଛି ଭାରତର ସ୍ୱାଭାବିକ ଜୀବନଧାରା । ଏହା ଆମ ଦେଶରେ ବାସ୍ତବ ଜୀବନରେ ପରିଣତ ହୋଇଛି । ଦେଶର ବିଭିନ୍ନ କ୍ଷେତ୍ର ଏବଂ ରାଜ୍ୟ ମଧ୍ୟରେ ପାରସ୍ପରିକ ସଂପର୍କକୁ ଏହା ମଜଭୁତ କରିଆସିଛି । ପୁଣି ନାନା ସଂପ୍ରଦାୟ , ଗୋଷ୍ଠଙ୍କୁ ଏହା ସଂପର୍କର ରଜ୍ଜୁରେ ବାନ୍ଧିରଖିଛି । ଏଭଳି ଭାବନା ନିରବଚ୍ଛିନ୍ନ ଭାବେ ନୂତନତ୍ୱ ହାସଲ କରିବା ଉଚିତ ବୋଲି ସେ କହିଥିଲେ ।


    ରାଷ୍ଟ୍ରପତି କହିଲେ ଯେ ଆମେ ଏବେ ଜଗତୀକରଣର ବାତାବରଣରେ ଜୀବନ ବଞ୍ଚୁଛେ । ଏଥିରେ କେବଳ ବିବିଧତାକୁ ଗ୍ରହଣ କରିବା ନୁହେଁ , ଏହାକୁ ଉତ୍ସବ ଭଳି ଉପଭୋଗ କରିବା ବାସ୍ତବତାରେ ପରିଣତ ହୋଇଛି । ସେଥିରେ ଆଧୁନିକ ପ୍ରଯୁକ୍ତିର ଯେତିକି ଭାଗୀଦାରୀ ରହିଛି ଆମ ସଂସ୍କୃତିର ପରମ୍ପରା ସେତିକି ମାତ୍ରାରେ ମହଜୁର ଅଛି । ତାହା ହିଁ ଆମର ସ୍ୱପ୍ନର ଭାରତବର୍ଷ ଗଠନକୁ ସାକାର କରିପାରିବ । ଏଭଳି ଏକ ଭାରତବର୍ଷ ଗଠନ ପ୍ରତ୍ୟେକ ଭାରତୀୟଙ୍କ ଆଶ ଆକାଂକ୍ଷାକୁ ପୂରଣ କରିବାକୁ ସକ୍ଷମ ହୋଇପାରିବ । ସେଥିରେ ଉଭୟ ପୁରଷ ଓ ନାରୀ , ବାଳିକା ଓ ବାଳକ ସାମିଲ ରହିବେ । ଏହା ଏକବିଂଶ ଶତାବ୍ଦୀର ଶାନ୍ତିପୂର୍ଣ୍ଣ ବିଶ୍ୱ ଗଠନ ସକାଶେ ଏକ ଆଲୋକବର୍ତ୍ତିକା ହୋଇ ସମଗ୍ର ବିଶ୍ୱକୁ ଉଦ୍ଭାସିତ କରିବ ।


    ରାଷ୍ଟ୍ରପତି କହିଲେ ଯେ ସାଂପ୍ରତିକ ଭାରତରେ ଆଲିଗଡ଼ ମୁସଲିମ ବିଶ୍ୱବିଦ୍ୟାଳୟର ଛାତ୍ରଛାତ୍ରୀମାନେ ସେମାନଙ୍କର ନିଜ ନିଜ ସ୍ଥାନ ସମଗ୍ର ବିଶ୍ୱରେ ସୁପ୍ରତିଷ୍ଠିତ କରିବା ସକାଶେ ପ୍ରୟାସୀ ହେବା ଉଚିତ । ଏହା ହେଉଛି ଚଳମାନ ସମାଜ , ଦ୍ରୁତ ଗତିରେ ଧାବମାନ ସମାଜ । ଆମେ ସଭିଏଁ ଏକ ବୈଶ୍ୱିକ ଜ୍ଞାନ ସମାଜର ସଦସ୍ୟ । ଏଭଳି ପୃଷ୍ଟଭୂମିରେ ଉଭୟ ଶିକ୍ଷକ ଓ ଛାତ୍ରସମାଜ ପରସ୍ପରର ସହାୟକ ହୋଇ ଜ୍ଞାନ ଅଧ୍ୟୟନ ଓ ପ୍ରସାରର ଦୂତ ପାଲଟିବା ଆବଶ୍ୟକ ବୋଲି ରାଷ୍ଟ୍ରପତି ମତ ପୋଷଣ କରିଛନ୍ତି ।


    ************

    
    
    (Release ID: 1523691) Visitor Counter : 1