      ରାଷ୍ଟ୍ରପତିଙ୍କ ସଚିବାଳୟ

      ଆଇଏଏଫର 51 ସ୍କ୍ୱାଡ୍ରନକୁ ଷ୍ଟାଣ୍ଡାର୍ଡ଼ ଏବଂ 230 ସିଗନାଲ ୟୁନିଟକୁ କଲର୍ସ ପ୍ରଦାନ କଲେ ରାଷ୍ଟ୍ରପତି; ନମନୀୟତା, ଦୃଢ଼ତା ଓ ଆତ୍ମବଳ ପ୍ରଦର୍ଶନପୂର୍ବକ ଆମର ବାୟୁଯୋଦ୍ଧାମାନେ ପ୍ରତ୍ୟେକ ଭାରତୀୟଙ୍କ ପାଇଁ ଗର୍ବ ଓ ଗୌରବ ଆଣିଛନ୍ତି : ରାଷ୍ଟ୍ରପତି
      Posted On: 22 MAR 2018 8:35PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଆଜି ପଞ୍ଜାବର ହଲୱାରାସ୍ଥିତ ବାୟୁସେନା ଘାଟିଠାରେ (ମାର୍ଚ୍ଚ 22 , 2018 ) ଭାରତୀୟ ବାୟୁ ସେନାର 51 ସ୍କ୍ୱାଡ୍ରନକୁ ଷ୍ଟାଣ୍ଡାର୍ଡ଼ ଏବଂ 230 ସିଗନାଲ ୟୁନିଟକୁ କଲର୍ସ ପ୍ରଦାନ କରିଛନ୍ତି ।


    ଏହି ଅବସରରେ ସେଠାରେ ଉପସ୍ଥିତ ବାୟୁସେନା ଅଧିକାରୀ ତଥା ଯବାନମାନଙ୍କୁ ଉଦ୍ବୋଧନ ଦେଇ ରାଷ୍ଟ୍ରପତି କହିଲେ ଯେ 51 ସ୍କ୍ୱାଡ୍ରନ ଷ୍ଟାଣ୍ଡାର୍ଡ଼ ଏବଂ 230 ସିଗନାଲ ୟୁନିଟ ସେମାନଙ୍କର ସେବା ବଳରେ ରାଷ୍ଟ୍ରପାଇଁ ଉଲ୍ଲେଖନୀୟ ପରାକାଷ୍ଠା ପ୍ରଦର୍ଶନ କରିଛନ୍ତି । ସେମାନଙ୍କର ପେଶାଦାରୀ ଉତ୍କର୍ଷର ଏକ ଗୌରବମୟ ଇତିହାସ ରହିଛି । ସେମାନେ ଶାନ୍ତି ତଥା ଯୁଦ୍ଧ ସମୟରେ ଗୌରବର ସହ ନମନୀୟତା , ବୀରତା ଓ ଦୃଢ଼ ଆତ୍ମବଳ ପ୍ରଦର୍ଶନ କରିଆସିଛନ୍ତି । ତେଣୁ ଏହିସବୁ ୟୁନିଟମାନଙ୍କୁ ସେମାନଙ୍କର ଗୌରବୋଜ୍ଜ୍ୱଳ ଐତିହ୍ୟ ତଥା ବର୍ତ୍ତମାନର ବୀରତା ସକାଶେ ସମ୍ମାନିତ କରିବାର ମୁହୂର୍ତ୍ତ ଉପସ୍ଥିତ । ଏହା ସେମାନଙ୍କ ପାଇଁ ତଥା ଦେଶଲାଗି ଏକ ଗର୍ବର ମୁହୂର୍ତ୍ତ । ସେମାନଙ୍କର ଉତ୍ସର୍ଗୀକୃତ , ପେଶାଦାରୀ କାର୍ଯ୍ୟନିଷ୍ଠା ଓ ସାହସିକତା ବାସ୍ତବିକ୍ ପ୍ରଶଂସନୀୟ । ଏହି ଅବସରରେ ରାଷ୍ଟ୍ରପତି ଏହି ସ୍କ୍ୱାଡ଼୍ରନ ଏବଂ ୟୁନିଟରେ କାର୍ଯ୍ୟରତ ସମସ୍ତ ବଳ ତଥା ସେମାନଙ୍କ ପରିବାରବର୍ଗଙ୍କୁ ଅଭିନନ୍ଦନ ଜଣାଇଥିଲେ । ସେମାନଙ୍କର ଅତୀତ ଓ ବର୍ତ୍ତମାନ କର୍ତ୍ତବ୍ୟନିଷ୍ଠା ପାଇଁ ରାଷ୍ଟ୍ର ଗର୍ବିତ ବୋଲି ରାଷ୍ଟ୍ରପତି କହିଥିଲେ ।


    ରାଷ୍ଟ୍ରପତି କହିଲେ ଯେ ଭାରତୀୟ ବାୟୁ ସେନା ସାମରିକ ଉତ୍କର୍ଷର ସଂକେତ ବହନ କରେ । ଉଭୟ ଦେଶରେ ଏବଂ ଦେଶ ବାହାରେ ସେମାନଙ୍କ ଶୃଙ୍ଖଳିତ କର୍ତ୍ତବ୍ୟନିଷ୍ଠା ଉଚ୍ଚ ପ୍ରଶଂସା ଲାଭ କରିଛି । ଏହା ସେମାନଙ୍କର ଉଚ୍ଚମାନ ବଜାୟ ରଖିବାର ନମୁନା । ଆମର ରାଷ୍ଟ୍ରର ସାର୍ବଭୌମତ୍ୱ ରକ୍ଷା ସହ ଏହା ସକଳ ପ୍ରକାର ଆପଦ ପରିସ୍ଥିତିରେ ଜନସାଧାରଣଙ୍କୁ ରିଲିଫ ଓ ମାନବୀୟ ସେବା ଯୋଗାଇ ଆସିଛି । ସେମାନଙ୍କ ନମନୀୟତା , ଦୃଢ଼ତା ଏବଂ କର୍ତ୍ତବ୍ୟ ପ୍ରତି ଶ୍ରଦ୍ଧାର ମନୋଭାବ ପ୍ରତ୍ୟେକ ଭାରତୀୟଙ୍କ ପାଇଁ ଗର୍ବ ଓ ଗୌରବର ଉତ୍ସ ବୋଲି ରାଷ୍ଟ୍ରପତି କହିଥିଲେ ।


    **********


    

    
    (Release ID: 1526276) Visitor Counter : 1