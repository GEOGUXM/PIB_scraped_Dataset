      ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟ

      ଇମ୍ଫାଲ ଠାରେ ବିଜ୍ଞାନ କମ୍ୟୁନିକେଟର ସମ୍ମିଳନୀ ଉଦଯାପିତ
      Posted On: 20 MAR 2018 8:21PM by PIB Bhubaneshwar


    ବିଜ୍ଞାନ ଆମର ଦୈନନ୍ଦିନ ଜୀବନର ସମସ୍ୟାବଳୀଗୁଡ଼ିକର ସମାଧାନ କରିବା ସହ ଜନସମୁଦାୟଙ୍କ ଜୀବନଧାରାକୁ ସହଜସାଧ୍ୟ କରିବା ଦିଗରେ ପ୍ରୟାସ କରିବା ଉଚିତ ବୋଲି ମଣିପୁରର ଶିକ୍ଷାମନ୍ତ୍ରୀ ଶ୍ରୀ ଥି ରାଧେଶ୍ୟାମ ସିଂହ ମତ ପୋଷଣ କରିଛନ୍ତି । ମଣିପୁର ଭଳି ରାଜ୍ୟରେ ଏଭଳି ଏକ ବିରାଟ ସମ୍ମିଳନୀର ଆୟୋଜନ ରାଜ୍ୟର ଯୁବଗୋଷ୍ଠୀଙ୍କ ମନରେ ବିଜ୍ଞାନ ଶିକ୍ଷା ପ୍ରତି ଯଥେଷ୍ଟ ଆଗ୍ରହ ସୃଷ୍ଟି କରିବ ବୋଲି ସେ କହିଛନ୍ତି । ଭାରତୀୟ ବିଜ୍ଞାନ କଂଗ୍ରେସର 105ତମ ଅଧିବେଶନ ପୃଷ୍ଠଭୂମିରେ ଏଠାରେ ଆୟୋଜିତ ବିଜ୍ଞାନ କମ୍ୟୁନିକେଟର ସମ୍ମିଳନୀର ଉଦ୍‌ଯାପନୀ ସମାରୋହରେ ଉଦ୍‌ବୋଧନ ଦେଇ ଶ୍ରୀ ସିଂହ ଏହି ମତବ୍ୟକ୍ତ କରିଛନ୍ତି । ବିଜ୍ଞାନ ଗବେଷଣା ପାଇଁ ଦେଶର ବୈଜ୍ଞାନିକ ସମାଜ ଯୁବଗୋଷ୍ଠୀଙ୍କୁ ଅନୁପ୍ରାଣୀତ କରିବା ଲାଗି ସେ ଆହ୍ୱାନ ଜଣାଇଥିଲେ ।


    ସମ୍ମିଳନୀକୁ ସମ୍ବୋଧିତ କରି ଭାରତୀୟ ବିଜ୍ଞାନ କଂଗ୍ରେସର ସାଧାରଣ ସଂପାଦକ (ବୈଜ୍ଞାନିକ କାର୍ଯ୍ୟକଳାପ) ପ୍ରଫେସର ପି ପି ମାଥୁର କହିଲେ ଯେ ବିଜ୍ଞାନ କମ୍ୟୁନିକେଟର ସମ୍ମିଳନୀର ଉଦ୍ଦେଶ୍ୟ ହେଉଛି ବିଜ୍ଞାନ ଯୋଗାଯୋଗ ଦ୍ୱାରା ଯାହାକିଛି ସଫଳତା ହାସଲ କରାଯାଇଛି ତାହା ଲୋକମାନଙ୍କ ନିକଟରେ ପହଞ୍ଚାଇବା । ସମାଜର ତୃଣମୂଳ ସ୍ତରର ଲୋକମାନେ ଯେତେବେଳେ ଏଥିରୁ ଉପକାର ପାଇପାରିବେ ସେତେବେଳେ ଯାଇ ବିଜ୍ଞାନର ବାସ୍ତବ ଉଦ୍ଦେଶ୍ୟ ପୂରଣ ହେଲା ବୋଲି ବୁଝାପଡ଼ିବ । ପାଶ୍ଚାତ୍ୟ ଜଗତରେ ସମସ୍ତ ପ୍ରକାର ବିଜ୍ଞାନ ଗବେଷଣାର ସୁଫଳ ଲୋକମାନଙ୍କ ଉପକାରରେ ଲଗାଇବା ନିମନ୍ତେ ବୈଜ୍ଞାନିକମାନେ ସଦାବେଳେ ପ୍ରଚେଷ୍ଟା କରିଥାନ୍ତି ବୋଲି ସେ ମତ ପୋଷଣ କରିଥିଲେ ।


    ଜାତୀୟ ବିଜ୍ଞାନ ଓ ପ୍ରଯୁକ୍ତି ଯୋଗାଯୋଗ ପରିଷଦର ସାଇଣ୍ଟିଷ୍ଟ “ ଡି ” ଡକ୍ଟର ରାଜେନ୍ଦ୍ର ସିଂହ କହିଲେ ଯେ ବିଜ୍ଞାନ ଯୋଗାଯୋଗ ଫଳରେ ଜନସାଧାରଣଙ୍କ ଜୀବନଧାରଣ ପ୍ରକ୍ରିୟା ଅଧିକ ସୁଗମ ଓ ସହଜସାଧ୍ୟ ହୋଇପାରିଛି । ଏହା ହିଁ ବିଜ୍ଞାନର ପ୍ରକୃତ ଉଦ୍ଦେଶ୍ୟ ବୋଲି ସେ ଦୃଢ଼ୋକ୍ତି ବ୍ୟକ୍ତ କରିଥିଲେ ।


    ସମ୍ମିଳନୀର ସଂକ୍ଷିପ୍ତସାର ଉପସ୍ଥାପନ କରି ଆବାହକ ପ୍ରଫେସର ଏନ ରାଜମୋହନ ସିଂହ କହିଲେ ଯେ ଏହି ସମ୍ମିଳନୀରେ ଉପସ୍ଥାପନ କରାଯାଇଥିବା ମୋଟ 25ଟି ନିବନ୍ଧ ମଧ୍ୟରୁ 16ଟି ନିବନ୍ଧ ଟେକ୍ନିକାଲ ଅଧିବେଶନରେ ମୌଖିକ ଭାବେ ପାଠ କରାଯାଇଥିଲା । ସେଥିରେ ବିଜ୍ଞାନ କମ୍ୟୁନିକେଶନର କେତେକ ଗୁରୁତ୍ୱପୂର୍ଣ୍ଣ ଦିଗ ଉପରେ ଆଲୋକପାତ କରାଯାଇଥିବା ସେ ଉଲ୍ଲେଖ କରିଥିଲେ । ସେସବୁ ମଧ୍ୟରେ ଭେଷଜ , ବାୟୋରେମେଡ଼ିଏସନ୍‌ , ବାୟୋଇନଫର୍ମାଟିକ୍ସ , ଆର୍ଦ୍ରଭୂମି ପରିଚାଳନା , ଯୋଗାଯୋଗ ଗଣମାଧ୍ୟମର ଭୂମିକା , ଏଥ୍ନୋ ମେଡ଼ିସିନ୍‌ , ଇକୋ- ଟେକ୍ନୋଲୋଜି ଆଦି ଅନ୍ୟତମ । ଏହି ସମ୍ମିଳନୀର ଟେକ୍ନିକାଲ ଅଧିବେଶନରେ ଦେଶର ବିଭିନ୍ନ ବିଶ୍ୱବିଦ୍ୟାଳୟ , ମହାବିଦ୍ୟାଳୟ , ଗବେଷଣାଗାରର 150ରୁ ଉର୍ଦ୍ଧ୍ଵ ପ୍ରତିନିଧି , ଅଧ୍ୟାପକ , ଗବେଷକ ଏବଂ ଛାତ୍ରଛାତ୍ରୀ ଯୋଗ ଦେଇଥିଲେ ।


    **********


    

    
    (Release ID: 1526266) Visitor Counter : 1