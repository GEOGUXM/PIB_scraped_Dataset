      ପରିବେଶ ଓ ଜଙ୍ଗଲ ମନ୍ତ୍ରଣାଳୟ

      ବାଉଁଶ ରପ୍ତାନୀ କ୍ଷେତ୍ରରେ ଭାରତ ବିଶ୍ୱର ଅଗ୍ରଣୀ ରାଷ୍ଟ୍ର ହୋଇପାରିବ: ଡକ୍ଟର ହର୍ଷବର୍ଦ୍ଧନ
      Posted On: 13 MAR 2018 9:55PM by PIB Bhubaneshwar


    ଭାରତର ବାଉଁଶ ସଂପଦ ବିଶାଳ ଏବଂ ବାଉଁଶ ରପ୍ତାନୀ କ୍ଷେତ୍ରରେ ଭାରତ ବିଶ୍ୱ ନେତୃତ୍ୱ ନେବା ସହ ଏକ ଗୁରୁତ୍ୱପୂର୍ଣ୍ଣ ଭୂମିକା ନେଇପାରିବ ବୋଲି କେନ୍ଦ୍ର ପର୍ଯ୍ୟାବରଣ , ଜଙ୍ଗଲ ଏବଂ ଜଳବାୟୁ ପରିବର୍ତ୍ତନ ଓ ଭୂବିଜ୍ଞାନ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ କହିଛନ୍ତି । ନୂଆଦିଲ୍ଲୀଠାରେ ଆୟୋଜିତ ଆନ୍ତର୍ଜାତିକ ବାଉଁଶ ଏବଂ ରତ୍ତନ ସଂଗଠନ ( INBAR )ର ପ୍ରତିନିଧିମାନଙ୍କ ଏକ ସମ୍ମିଳନୀରେ ଉଦ୍‌ବୋଧନ ଦେଇ ଡକ୍ଟର ହର୍ଷବର୍ଦ୍ଧନ କହିଲେ ଯେ ବାଉଁଶ ସେକ୍ଟର ଉପରେ ସରକାର ପ୍ରାଧାନ୍ୟ ପ୍ରଦାନ କରୁଛନ୍ତି । କାରଣ ଏହା ସହ ଢ଼େର୍‌ ଲୋକଙ୍କ ଜୀବନଜୀବିକା , ଜଳବାୟୁ ପରିବର୍ତ୍ତନକୁ ରୋକିବା ତଥା ମୃତ୍ତିକା କ୍ଷୟ ଭଳି ପ୍ରସଙ୍ଗ ଜଡ଼ିତ । ତାଙ୍କ ମନ୍ତ୍ରଣାଳୟ ପକ୍ଷରୁ ଏଥି ସକାଶେ ବିଶେଷ କରି ଉଲ୍ଲେଖନୀୟ ପଦକ୍ଷେପମାନ ଗ୍ରହଣ କରାଯାଇଛି । ଏହି ପରିପ୍ରେକ୍ଷୀରେ ସରକାର ଭାରତୀୟ ଜଙ୍ଗଲ (ସଂଶୋଧନ) ଅଧ୍ୟାଦେଶ , 2017 ଜାରି କରି ବାଉଁଶକୁ ଅଣ-ଜଙ୍ଗଲ କ୍ଷେତ୍ରରେ କରାଯାଉଥିବା ହେତୁ ଏହାକୁ ବୃକ୍ଷ ମାନ୍ୟତାରୁ ବାଦ ଦେଇଛନ୍ତି । ତେଣୁ ଆର୍ଥିକ ଉପଯୋଗ ସକାଶେ ବାଉଁଶ କଟା ସକାଶେ କୌଣସି ସରକାରୀ ଅନୁମତି କିମ୍ବା ଏହାର ପରିବହନ ସକାଶେ କୌଣସି ଟ୍ରାନ୍‌ଜିଟ ପରମିଟ ଆବଶ୍ୟକତା ନାହିଁ । ଏହି ପରିପ୍ରେକ୍ଷୀରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଦୂରଦୃଷ୍ଟିକୁ ଆଇଏନବିଏଆରର ପ୍ରତିନିଧିମାନେ ସ୍ୱୀକୃତି ପୂର୍ବକ ପ୍ରଶଂସା କରିଥିଲେ ।


    ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ କହିଲେ ଯେ ବାଉଁଶରୁ ଶିଳ୍ପୀମାନେ କିଭଳି ନୂଆ ନୂଆ ତଥା ସୌଖିନ ଉପକରଣମାନ ପ୍ରସ୍ତୁତ କରିପାରିବେ ସେଥିପାଇଁ ସେମାନଙ୍କ ଦକ୍ଷତା ବୃଦ୍ଧି ଏବଂ ତାଲିମ କାର୍ଯ୍ୟକ୍ରମ ନିମନ୍ତେ ସରକାର ଚିନ୍ତା କରୁଛନ୍ତି । ଏ ଦିଗରେ ସରକାର ସେମାନଙ୍କୁ ସକଳ ପ୍ରକାର ସାହାଯ୍ୟ ଓ ସହଯୋଗ ଯୋଗାଇ ଦିଆଯାଉଛି । ଏହା ଦ୍ୱାରା ବାଉଁଶକୁ ବ୍ୟବହାର କରି ଯେଉଁ ଶିଳ୍ପୀମାନେ ସେମାନଙ୍କର ଜୀବନଜୀବିକା ନିର୍ବାହ କରୁଛନ୍ତି ସେମାନେ ବିଶେଷ ଭାବେ ଉପକୃତ ହୋଇପାରିବେ ବୋଲି ଡକ୍ଟର ହର୍ଷବର୍ଦ୍ଧନ ସୂଚାଇଥିଲେ ।


    ଆଇଏନବିଏଆର ପ୍ରତିନିଧିମାନଙ୍କ ସହ ଭାବ ବିନିମୟ ବେଳେ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ କହିଲେ ଯେ ବାଉଁଶ ଭଳି ପ୍ରାକୃତିକ ସଂପଦର ଅଧିକାରୀ ସମଗ୍ର ବିଶ୍ୱ । ଆମେ ଭାରତୀୟମାନେ ସଦାବେଳେ ସମଗ୍ର ବସୁଧାକୁ ଗୋଟିଏ ପରିବାର ବୋଲି ହେତୁକରୁ । ଭାରତରେ ବାଉଁଶ ଗବେଷଣା ଓ ବିକାଶ ସକାଶେ ପର୍ଯ୍ୟାପ୍ତ ସୁଯୋଗ ଓ ବ୍ୟବସ୍ଥା ରହିଛି । ଏଥିପାଇଁ ତାଲିମ କେନ୍ଦ୍ରମାନ ରହିଛି । ସମଗ୍ର ଦକ୍ଷିଣ ଏସିଆ କ୍ଷେତ୍ରରେ ଏହିସବୁ ତାଲିମ କେନ୍ଦ୍ର ଏବେ ପେଣ୍ଠସ୍ଥଳୀରେ ପରିଣତ ହୋଇପାରିଛି । ଏଥିରେ କିଛି ମାତ୍ରରେ ମୂଲ୍ୟ ଭରାଯାଇପାରିଲେ ତାହା ଅତି ଆକର୍ଷଣୀୟ ସାମଗ୍ରୀରେ ପରିଣତ ହୋଇପାରିବ । ତେଣୁ ଆଇଏନବିଏଆର ଏବଂ ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରଣାଳୟ ଏ ଦିଗରେ ମିଳିତ କାର୍ଯ୍ୟପନ୍ଥା ଗ୍ରହଣ କରିବା ଉଚିତ ବୋଲି ସେ ମତ ପୋଷଣ କରିଥିଲେ ।


    ଡକ୍ଟର ହର୍ଷବର୍ଦ୍ଧନ କହିଲେ ଯେ ଆଗାମୀ ବିଶ୍ୱ ବାଉଁଶ ଏବଂ ରତ୍ତନ କଂଗ୍ରେସରେ ଭାରତର ଅଂଶଗ୍ରହଣ ( BARC 2018 ଯାହାକି ଜୁନ 25 - 27 , 2018 ପର୍ଯ୍ୟନ୍ତ ବେଜିଂଠାରେ ଅନୁଷ୍ଠିତ ହେଉଛି) ଆମର ବାଉଁଶ ପ୍ରତି ଥିବା ଗୁରୁତ୍ୱକୁ ପ୍ରତିପାଦନ କରେ । ଏ ସଂପର୍କରେ ବୈଠକରେ ଆଲୋଚନା କରାଯାଇଥିଲା । ଏହି କଂଗ୍ରେସରେ ବିଭିନ୍ନ ଦେଶର ପ୍ରତିନିଧିମାନେ ଯୋଗ ଦେବାର କାର୍ଯ୍ୟକ୍ରମ ରହିଛି । ଏହି ବୈଠକରେ ଆଇଏନବିଏଆରର ମହା ନିର୍ଦ୍ଦେଶକ ଶ୍ରୀ ହାନ୍ସ ଫ୍ରେଡ଼ରିକ୍‌ ଏବଂ କେନ୍ଦ୍ର ପର୍ଯ୍ୟାବରଣ , ଜଙ୍ଗଲ ଏବଂ ଜଳବାୟୁ ପରିବର୍ତ୍ତନ ମନ୍ତ୍ରଣାଳୟର ଅଧିକାରୀମାନେ ଉପସ୍ଥିତ ଥିଲେ ।


    ***********

    
    
    (Release ID: 1524487) Visitor Counter : 1