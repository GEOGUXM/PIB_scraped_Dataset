      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      କୃଷି ଉନ୍ନତି ମେଳାରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଉଦ୍ବୋଧନ
      Posted On: 17 MAR 2018 9:09PM by PIB Bhubaneshwar


    ମନ୍ତ୍ରୀମଣ୍ଡଳରେ ମୋର ସହଯୋଗୀ ଶ୍ରୀ ରାଧାମୋହନ ସିଂହ ମହାଶୟ, ମଧ୍ୟପ୍ରଦେଶର ମୁଖ୍ୟମନ୍ତ୍ରୀ ଶ୍ରୀ ଶିବରାଜ ସିଂହ ଚୌହାନ ମହାଶୟ, ମେଘାଳୟର ମୁଖ୍ୟମନ୍ତ୍ରୀ ଶ୍ରୀ କୋନ୍ରାଡ଼ ସାଙ୍ଗମା ମହାଶୟ, ମନ୍ତ୍ରିମଣ୍ଡଳରେ ମୋର ସହଯୋଗୀ ଶ୍ରୀ ପୁରୁଷୋତ୍ତମ ରୂପାଲା ମହାଶୟ, ଶ୍ରୀ ଗଜେନ୍ଦ୍ର ସିଂହ ଶେଖାୱତ ମହାଶୟ, ଶ୍ରୀମତୀ କୃଷ୍ଣା ରାଜ୍, ବୈଜ୍ଞାନିକଗଣ, ଆଉ ଏହି ଆୟୋଜନର କେନ୍ଦ୍ରବିନ୍ଦୁ ସମଗ୍ର ଦେଶରୁ ଆସିଥିବା ମୋର କୃଷକ ଭାଇ ଓ ଭଉଣୀମାନେ ।

    
    ରାଷ୍ଟ୍ରୀୟ କୃଷି ଉନ୍ନତି ମେଳାରେ ଆପଣମାନଙ୍କୁ ସମସ୍ତଙ୍କୁ ବହୁତ-ବହୁତ ସ୍ୱାଗତ । ଏହି ପ୍ରକାରର ଉନ୍ନତି ମେଳାଗୁଡ଼ିକର ନିଉ ଇଣ୍ଡିଆର ମାର୍ଗକୁ ପ୍ରଶସ୍ତ କରିବାରେ ବହୁତ ବଡ଼ ଭୂମିକା ରହିଛି । ଏହି ମେଳା ମାଧ୍ୟମରେ ମୋତେ ନିଉ ଇଣ୍ଡିଆର ଦୁଇଟି ପ୍ରହରୀଙ୍କ ସହିତ ଏକା ସଙ୍ଗେ, ଗୋଟିଏ ସମୟରେ କଥାବାର୍ତ୍ତା କରିବାର ସୁଯୋଗ ମିଳିଛି । ନିଉ ଇଣ୍ଡିଆର ଗୋଟିଏ ପ୍ରହରୀ ହେଉଛନ୍ତି ଆମ କୃଷକ, ସେମାନେ ଆମର ଅନ୍ନଦାତା ଯେଉଁମାନେ ଦେଶର ଭରଣ ପୋଷଣ କରିବା ପାଇଁ ପରିଶ୍ରମର ପରାକାଷ୍ଠା ପ୍ରଦର୍ଶନ କରୁଛନ୍ତି । ଦ୍ୱିତୀୟ ପ୍ରହରୀ ହେଉଛନ୍ତି ଆମର ବୈଜ୍ଞାନିକ ବନ୍ଧୁ, ଯେଉଁମାନେ ନୂଆ-ନୂଆ କୌଶଳର ବିକାଶ କରି କୃଷକମାନଙ୍କ ଜୀବନକୁ ସହଜ ଓ ସରଳ କରୁଛନ୍ତି ।
    
    ମୋତେ ଏହା ମଧ୍ୟ ଅବଗତ କରାଯାଇଛି କି ସମଗ୍ର ଦେଶର କୃଷି ବୈଜ୍ଞାନ କେନ୍ଦ୍ରରେ ମଧ୍ୟ ହଜାର-ହଜାର କୃଷକ ଭାଇ ଓ ଭଉଣୀ ଏହି ସମୟରେ ଟେକ୍ନୋଲଜି ମାଧ୍ୟମରେ ଆମ ସହିତ ସିଧା ସଳଖ ଯୋଡ଼ି ହୋଇଛନ୍ତି । ସେ ସମସ୍ତଙ୍କୁ ମଧ୍ୟ ମୁଁ ଏହି ଅବସରରେ ହାର୍ଦ୍ଦିକ ଅଭିନନ୍ଦନ ଜଣାଉଛି ।
    
    ଭାଇ ଓ ଭଉଣୀମାନେ, ଏଠାକୁ ଆସିବା ପୂର୍ବରୁ ମୁଁ, ଏଠାରେ ଯେଉଁ ବିଶାଳ ମେଳା ଲାଗିଛି, ସେଠାକୁ ଯାଇଥିଲି । ମୁଁ ଅନେକ ବୈଜ୍ଞାନିକଙ୍କ ସହିତ ବାର୍ତ୍ତାଳାପ କଲି, କୃଷକଙ୍କ ସହିତ ବାର୍ତ୍ତାଳାପ କଲି, କୃଷି ସହିତ ଜଡ଼ିତ ନୂଆ-ନୂଆ କୌଶଳକୁ ମୁଁ ଦେଖିଲି । ପ୍ରତ୍ୟେକ୍ଷ ପ୍ରଦର୍ଶନ ଦ୍ୱାରା ନୂତନ ଟେକ୍ନୋଲଜି ଗୁଡ଼ିକର ଯେଉଁ ତଥ୍ୟ ଦିଆ ଯାଉଛି ତାହା ନିଶ୍ଚିତ ରୂପେ ସମସ୍ତଙ୍କର ବହୁତ କାମରେ ଆସିବାକୁ ଯାଉଛି ।
    
    ଆଜି ମୋତେ ଏଠାରେ ଚାଷବାସ କ୍ଷେତ୍ରରେ ଭଲ କାମ କରୁଥିବା କୃଷକ ଭାଇ ଓ ଭଉଣୀମାନଙ୍କୁ ସମ୍ମାନିତ କରିବାର ମଧ୍ୟ ସୁଯୋଗ ମିଳିଛି । କୃଷି କର୍ମଣ ଏବଂ ପଣ୍ଡିତ ଦୀନଦୟାଲ ଉପାଧ୍ୟାୟ କୃଷି ପୋତ୍ସାହନ ପୁରସ୍କାର ଦ୍ୱାରା ସମ୍ମାନିତ ସମସ୍ତ ରାଜ୍ୟ ଏବଂ ଲୋକମାନଙ୍କୁ ମୁଁ ବହୁତ-ବହୁତ ଶୁଭକାମନା ଜଣାଉଛି ।
    
    ଏହି ପୁରସ୍କାର ତ ହେଉଛି ଆପଣଙ୍କର ପରିଶ୍ରମର ସମ୍ମାନ ତା’ସହିତ କୋଟି-କୋଟି କୃଷକ ଭାଇଙ୍କୁ ପ୍ରୋତ୍ସାହିତ କରିବାର ହେଉଛି ଏକ ମାଧ୍ୟମ ମଧ୍ୟ ।
    
    ଆଜି ଅନେକ ରାଜ୍ୟଙ୍କୁ ରେକର୍ଡ ସ୍ତରର ଧାନ ଉତ୍ପାଦନ ପାଇଁ ସମ୍ମାନିତ କରାଯାଇଛି । ମୁଁ ବିଶେଷ ଭାବେ ଏଠାରେ ମେଘାଳୟର କଥା କହିବାକୁ ଚାହିଁବି ଯାହାକୁ ସ୍ୱତନ୍ତ୍ର ଭାବେ ପୁରସ୍କାର ପ୍ରଦାନ କରାଯାଇଛି । ସାଥୀଗଣ, କ୍ଷେତ୍ରଫଳରେ ଛୋଟ ଏହି ରାଜ୍ୟ ବଡ଼ କାମ କରି ଦେଖାଇଛି । ମେଘାଳୟର କୃଷକ ମାନେ 2015-2016ଆର୍ଥକ ବର୍ଷ ମଧ୍ୟରେ ଉତ୍ପାଦନରେ ଗତ ପାଞ୍ଚ ବର୍ଷର ରେକର୍ଡ ଭଙ୍ଗ କରିଛନ୍ତି । ଏହି ସମୟରେ ମଞ୍ଚ ଉପରେ ମେଘାଳୟର ଯୁବ ମୁଖ୍ୟମନ୍ତ୍ରୀ ଉପସ୍ଥିତ ଅଛନ୍ତି । ମୋର ତାଙ୍କୁ ଅନୁରୋଧ କି ଏହି ଉପଲବ୍ଧୀ ପାଇଁ ସେ ମେଘାଳୟରେ ମଧ୍ୟ କୃଷକମାନଙ୍କର ସମ୍ମାନ ପାଇଁ ଗୋଟିଏ କାର୍ଯ୍ୟକ୍ରମର ଆୟୋଜନ କରନ୍ତୁ ।
    
    ସାଥୀଗଣ,
    
    ଆଜି ମୋର ଏହି ବିଶ୍ୱାସ ଆହୁରି ଅଧିକ ଦୃଢ଼ୀଭୂତ ହୋଇଗଲା ଯେ ଯେତେବେଳେ ଲକ୍ଷ୍ୟ ସ୍ପଷ୍ଟ ରହିଥିବ, ଲକ୍ଷ୍ୟ ପ୍ରାପ୍ତି ପାଇଁ ନିଜକୁ ଦିନ-ରାତି ନିୟୋଜିତ କରିବାର ବିଚାର ରହିଥିବ, ତା’ହେଲେ କିଛି ହେଲେ ମଧ୍ୟ ଅସମ୍ଭବ ନୁହେଁ । ଆମ ଦେଶର କୃଷକଙ୍କର ସେହି ସାହାସ ରହିଛି କି ସେ ଅସମ୍ଭବ ଲାଗୁଥିବା ଲକ୍ଷ୍ୟକୁ ମଧ୍ୟ ପ୍ରାପ୍ତ କରି ପାରିବେ । ଆମେ ଭୁଲିବା ଉଚିତ ନୁହେଁ କି ସ୍ୱାଧୀନତା ପ୍ରାପ୍ତି ପରେ ଦେଶରେ ଖାଦ୍ୟ ଶସ୍ୟ ଉତ୍ପାଦନର ସ୍ଥିତି କ’ଣ ରହିଥିଲା । ସଂକଟରେ ପରିପୂର୍ଣ୍ଣ ସେହି ସମୟରେ ଆମର ଅନ୍ନଦାତା ଆମକୁ ମୁକ୍ତ କରି ଆଣିଛନ୍ତି । ଆଜି ଦେଶରେ ରେକର୍ଡ ସ୍ତରର ଶସ୍ୟ ଉତ୍ପାଦନ, ରେକର୍ଡ ସ୍ତରର ଡାଲି ଉତ୍ପାଦନ, ରେକର୍ଡ ପରିମାଣର ଫଳ-ପନିପରିବା ଉତ୍ପାଦନ, ରେକର୍ଡ ସ୍ତରର ଦୁଗ୍ଧ ଉତ୍ପାଦନ ହେଉଛି ।
    
    ତେଣୁ ମୁଁ ଦେଶର ପ୍ରତ୍ୟେକ କୃଷକଙ୍କୁ, କୃଷିର ଉନ୍ନତିରେ ଲାଗି ରହିଥିବା ପ୍ରତ୍ୟେକ ମାଆ-ଭଉଣୀ-ଝିଅମାନଙ୍କୁ ଶତ-ଶତ ପ୍ରଣାମ କରୁଛି ।
    
    ସାଥୀଗଣ, ଆମ ଦେଶ କୃଷି କ୍ଷେତ୍ରରେ ଅନେକ ବିଷୟରେ ସମଗ୍ର ଦୁନିଆକୁ ନୂତନ ରାସ୍ତା ଦେଖାଇଛି । କିନ୍ତୁ ସମୟ ସହିତ ଯେଉଁ ଆହ୍ୱାନ ଗୁଡ଼ିକ ଚାଷ ଜମି ସହିତ ଜଡ଼ିତ ହୋଇ ରହି ଚାଲିଲା, ତାହା ଆଜିର ଏହି ସମୟରେ ବହୁତ ଗୁରୁତ୍ୱପୂର୍ଣ୍ଣ । ଏହି ଆହ୍ୱାନଗୁଡ଼ିକ ହିଁ କୃଷକର ରୋଜଗାର କମ୍ କରିଥାଏ, ତାଙ୍କର କ୍ଷତି କରିଥାଏ, ଚାଷଜମିରେ ହେବାକୁ ଥିବା ତାଙ୍କର ଖର୍ଚ୍ଚକୁ ବଢ଼ାଇଥାଏ ।
    
    ଏହି ଆହ୍ୱାନଗୁଡ଼ିକୁ ସଂପୂର୍ଣ୍ଣ ତଥା ସମଗ୍ରିକ ଭାବେ, ବୌଦ୍ଧିକ ଦୃଷ୍ଟିକୋଣ ସହିତ ସମାଧାନ କରିବା ଦିଗରେ ଆମ ସରକାର ନିରନ୍ତର କାର୍ଯ୍ୟ କରି ଚାଲିଛନ୍ତି । ଏହି ଭିନ୍ନ-ଭିନ୍ନ କାର୍ଯ୍ୟଗୁଡ଼ିକର ଦିଗ ହେଉଛି ଗୋଟିଏ - କୃଷକଙ୍କର ଆୟ ଦୁଇଗୁଣ କରିବା, ଲକ୍ଷ୍ୟ ହେଉଛି ଗୋଟିଏ - କୃଷକଙ୍କର ଜୀବନକୁ ସହଜ ଓ ସରଳ କରିବା । ଆମେ ଏହି ସଂକଳ୍ପ ପଥରେ ଆଗକୁ ବଢ଼ି ଚାଲିଛୁ ।
    
    ଆଜି ଦେଶରେ 11 କୋଟିରୁ ଅଧିକ ମୃତ୍ତିକା ସ୍ୱାସ୍ଥ୍ୟ କାର୍ଡ ବଣ୍ଟା ଯାଇ ସାରିଛି । ମୃତ୍ତିକା ସ୍ୱାସ୍ଥ୍ୟ କାର୍ଡରୁ ମିଳୁଥିବା ସୂଚନା ଆଧାରରେ, ଯେଉଁ କୃଷକ ଚାଷବାସ କରୁଛନ୍ତି, ସେମାନଙ୍କର ଉତ୍ପାଦନ ବଢ଼ାଇବା ସହିତ ସାର ପାଇଁ ଖର୍ଚ୍ଚ ମଧ୍ୟ କମ୍ ହେଉଛି ।
    
    ୟୁରିଆରେ 100ପ୍ରତିଶତ ନିମ-ଲେପ ଦିଆଯିବା ଦ୍ୱାରା ସାରର ଆବଶ୍ୟକତା କମ୍ ହୋଇଛି ଆଉ ହେକ୍ଟର ପ୍ରତି ଶସ୍ୟ ଉତ୍ପାଦନ ପରିମାଣ ବଢ଼ିଛି ।
    
    ଭାଇ ଓ ଭଉଣୀମାନେ, ପ୍ରଧାନମନ୍ତ୍ରୀ ଫସଲ ବୀମା ଯୋଜନା ମାଧ୍ୟମରେ ଆମ ସରକାର କୃଷକମାନଙ୍କୁ ସବୁଠାରୁ କମ୍ ପ୍ରିମିୟମରେ ଫସଲ ବୀମା ଉପଲବ୍ଧ କରାଇଛନ୍ତି । ବୀମା ଉପରେ ଅଧ୍ୟୟନ ଶେଷ କରି ଏହି ବ୍ୟବସ୍ଥା କରାଗଲା କି ସଂପୂର୍ଣ୍ଣ ରାଶିର ବୀମା କରାଯାଉ । ଏହି ଯୋଜନା ପରେ ଏବେ ପ୍ରତ୍ୟେକ କୃଷକଙ୍କୁ ମିଳିବାକୁ ଥିବା ଦାବି(Crop Insurance Claim)ରାଶି ଦୁଇ ଗୁଣରୁ ମଧ୍ୟ ଅଧିକ ହୋଇ ଯାଇଛି । କୃଷକମାନଙ୍କୁ ଚିନ୍ତାମୁକ୍ତ କରିବା ପାଇଁ ଏହା ଆମ ସରକାରଙ୍କର ହେଉଛି ଏକ ବହୁତ ବଡ଼ ପଦକ୍ଷେପ ।
    
    ପ୍ରଧାନମନ୍ତ୍ରୀ କୃଷି ସିଂଚାଇ ଯୋଜନା ମାଧ୍ୟମରେ ପ୍ରତ୍ୟେକ କୃଷି କ୍ଷେତ୍ରକୁ ପାଣି ଦେବାର ଉଦ୍ଦେଶ୍ୟ ରଖି କାର୍ଯ୍ୟ କରାଯାଉଛି । ଯେଉଁ ସେଚ ପ୍ରକଳ୍ପଗୁଡ଼ିକ ଦଶକ - ଦଶକ ଧରି ଅଧା ପନ୍ତରିଆ ହୋଇ ପଡ଼ି ରହିଥିଲା, ସେଗୁଡ଼ିକୁ 80 ହଜାର କୋଟି ଟଙ୍କାରୁ ଅଧିକ ଖର୍ଚ୍ଚ କରି ସଂପୂର୍ଣ୍ଣ କରାଯାଉଛି ।
    
    ପ୍ରଧାନମନ୍ତ୍ରୀ କୃଷକ ସଂପଦା ଯୋଜନା ମାଧ୍ୟମରେ, ଆମ ସରକାର ଚାଷଜମିରୁ ନେଇ ବଜାର ପର୍ଯ୍ୟନ୍ତ, ସମଗ୍ର ଯୋଗାଣ ଶୃଙ୍ଖଳକୁ ସୁଦୃଢ଼ କରୁଛନ୍ତି, ଆଧୁନିକ କୃଷି ଭିତ୍ତିଭୂମି ପ୍ରସ୍ତୁତ କରୁଛନ୍ତି । ଏହି ବଜେଟରେ ଯେଉଁ ଅପରେସନ୍ ଗ୍ରୀନ୍ ବିଷୟରେ ଘୋଷଣା କରାଯାଇଛି, ତାହା ମଧ୍ୟ ନୂତନ ଯୋଗାଣ ଶୃଙ୍ଖଳ ବ୍ୟବସ୍ଥା ସହିତ ଯୋଡ଼ି ହୋଇଛି । ଏହା ହେଉଛି ଫଳ ଏବଂ ପନିପରିବା ଉତ୍ପାଦନ କରୁଥିବା ଆଉ ବିଶେଷ କରି ଟପ୍ (TOP) ଅର୍ଥାତ ଟମାଟୋ, ପିଆଜ ଏବଂ ଆଳୁ ଚାଷ କରୁଥିବା କୃଷକ ମାନଙ୍କ ପାଇଁ ଲାଭଦାୟକ ହେବ ।
    
    କୃଷକମାନଙ୍କ ହିତସଂଲଗ୍ନ କେତେକ ମୋଡେଲ ଆଇନ ତିଆରି କରି ରାଜ୍ୟ ସରକାରମାନେ ସେଗୁଡ଼ିକୁ ଲାଗୁ କରିବା ପାଇଁ ଅନୁରୋଧ କରାଯାଇଛି । ଏହି ଆଇନ ରାଜ୍ୟ ଗୁଡ଼ିକରେ ଲାଗୁ ହେଲା ପରେ କୃଷକମାନଙ୍କୁ ସଶକ୍ତ କରିବାର କାମ କରିବ ।
    
    କୃଷକମାନଙ୍କୁ ଆଧୁନିକ ବିହନ ମିଳୁ, ଆବଶ୍ୟକ ବିଜୁଳି ମିଳୁ, ବଜାର ପର୍ଯ୍ୟନ୍ତ କୌଣସି ଅସୁବିଧା ନ ହେଉ, ସେମାନଙ୍କୁ ଫସଲର ଉଚିତ ମୂଲ୍ୟ ମିଳୁ, ଏଥିପାଇଁ ଆମ ସରକାର ଦିନ-ରାତି ଏକ କରି ଦେଇଛନ୍ତି ।
    
    ସାଥୀଗଣ, ଏହି ବଜେଟରେ କୃଷକମାନଙ୍କୁ ଫସଲର ଉଚିତ ମୂଲ୍ୟ ଦେବା ପାଇଁ ଗୋଟିଏ ବଡ଼ ନିଷ୍ପତ୍ତି ସଂପର୍କରେ ଘୋଷଣା କରିଛନ୍ତି ।
    
    ସରକାର ସ୍ଥିର କରିଛନ୍ତି କି ଅଧିସୂଚିତ ଫସଲ ଗୁଡ଼ିକ ପାଇଁ, ସର୍ବନିମ୍ନ ସମର୍ଥନ ମୂଲ୍ୟ - ଅର୍ଥାତ୍ ଏମଏସପି, ସେମାନଙ୍କ ଖର୍ଚ୍ଚର ଅତିକମରେ ଦେଢ଼ ଗୁଣ ଘୋଷଣା କରାଯିବ । ମୋ କୃଷକ ଭାଇମାନଙ୍କ ସାମ୍ନାରେ ମୁଁ ଏହାକୁ ଆହୁରି ବିସ୍ତାରିତ ଭାବେ ବୁଝାଇବାକୁ ଚାହୁଁଛି । ଭାଇ ଓ ଭଉଣୀମାନେ, ଯେଉଁ ଖର୍ଚ୍ଚ ଯୋଡ଼ାଯିବ, ସେଥିରେ ଶ୍ରମିକଙ୍କ ପରିଶ୍ରମର ମୂଲ୍ୟ ଭିନ୍ନ, ନିଜର ଗୃହପାଳିତ ପଶୁ, କୃଷି ଯନ୍ତ୍ରପାତି କିମ୍ବା ଭଡ଼ାରେ ନିଆ ଯାଇଥିବା ପଶୁ, କୃଷି ଯନ୍ତ୍ରପାତିର ଖର୍ଚ୍ଚ, ବିହନର ମୂଲ୍ୟ, ସମସ୍ତ ପ୍ରକାରର ଖତସାରର ମୂଲ୍ୟ, ଜଳ ସେଚନରେ କରାଯାଇଥିବା ଖର୍ଚ୍ଚ, ରାଜ୍ୟ ସରକାରଙ୍କୁ ଦିଆ ଯାଇଥିବା ଜମି ଖଜଣା, ଖର୍ଚ୍ଚ ହୋଇଥିବା ପୁଞ୍ଜି ଉପରେ ଦିଆ ଯାଇଥିବା ସୁଧ, ଲିଜ୍ ରେ ନିଆ ଯାଇଥିବା ଜମିର ଭଡ଼ା, ଆଉ ଅନ୍ୟ ଖର୍ଚ୍ଚ ସାମିଲ ହୋଇଛି ।
    
    କେବଳ ଏତିକି ନୁହେଁ କୃଷକମାନଙ୍କ ଦ୍ୱାରା ନିଜେ ଏବଂ ନିଜର ପରିବାର ସଦସ୍ୟମାନଙ୍କ ଦ୍ୱାରା ଦିଆ ଯାଇଥିବା ଶ୍ରମ ଯୋଗଦାନର ମଧ୍ୟ ମୂଲ୍ୟ, ଉତ୍ପାଦନ ଖର୍ଚ୍ଚରେ ଯୋଡ଼ାଯିବ ।
    
    ଦେଶର ପରିଶ୍ରମୀ କୃଷକମାନଙ୍କ ଆୟ ସମ୍ବନ୍ଧିତ ଏହା ହେଉଛି ବହୁତ ଗୁରୁତ୍ୱପୂର୍ଣ୍ଣ ପଦକ୍ଷେପ । ସର୍ବନିମ୍ନ ସମର୍ଥନ ମୂଲ୍ୟ ଘୋଷଣାର ସଂପୂର୍ଣ୍ଣ ଲାଭ କୃଷକମାନଙ୍କୁ ମିଳୁ, ଏଥିପାଇଁ ଆମେ ରାଜ୍ୟ ସରକାର ମାନଙ୍କ ସହିତ ମିଶି କାର୍ଯ୍ୟ କରୁଛୁ ।
    
    ସାଥୀଗଣ, କୃଷକମାନଙ୍କ ଫସଲର ଉଚିତ ମୂଲ୍ୟ ପ୍ରଦାନ ପାଇଁ ଦେଶରେ କୃଷି ବଜାର ସଂସ୍କାର ଉପରେ ମଧ୍ୟ ବହୁତ ବ୍ୟାପକ ସ୍ତରରେ କାମ କରାଯାଉଛି ।
    
    ଗାଁର ସ୍ଥାନୀୟ ମଣ୍ଡିଗୁଡ଼ିକର ପାଇକାରୀ ବଜାର ଆଉ ପୁଣି ବିଶ୍ୱ ସ୍ତରୀୟ ବଜାର ପର୍ଯ୍ୟନ୍ତ ସମନ୍ୱୟ ରଖିବା ହେଉଛି ବହୁତ ଆବଶ୍ୟକ ।
    
    ସରକାରଙ୍କ ପ୍ରୟାସ ରହିଛି କି କୃଷକମାନଙ୍କୁ ନିଜର ଉତ୍ପାଦ ବିକ୍ରି କରିବା ପାଇଁ ବହୁତ ଦୂରକୁ ଯିବାକୁ ନ ପଡ଼ୁ । ଏହି ବଜେଟରେ ଗ୍ରାମୀଣ ଖୁଚୁରା କୃଷି ବଜାର - ଅର୍ଥାତ ଗ୍ରାମ(GRAM – Grameen Retail Agriculture Market)ର ଅବତାରଣା ହେଉଛି ଏହାର ପରିଣାମ । ଏହା ମାଧ୍ୟମରେ ଦେଶର 22 ହଜାର ଗ୍ରାମୀଣ ହାଟକୁ ଆବଶ୍ୟକ ଭିତ୍ତିଭୂମି ସହିତ ଆଧୁନିକୀକରଣ କରାଯିବ ଆଉ ପୁଣି ଏଗୁଡ଼ିକୁ ଏପିଏମସି(APMC) ଏବଂ ଇ-ନାମ eNAM ଏବଂ ଇନାମ ପ୍ଲାଟଫର୍ମ ସହିତ ଯୋଡ଼ି ଦିଆଯିବ । ଅର୍ଥାତ୍ ଗୋଟିଏ ପ୍ରକାରରେ ନିଜ କ୍ଷେତର 5-6 କିଲୋମିଟର ପରିମିତ ଅଂଚଳରେ କୃଷକଙ୍କ ପାଖରେ ଏଭଳି ବ୍ୟବସ୍ଥା ରହିଥିବ, ଯାହା ତାଙ୍କୁ ଦେଶର କୌଣସି ମଧ୍ୟ ବଜାର ସହିତ ସଂଯୋଗ କରିଦେବ ।
    
    କୃଷକ ଏହି ଗ୍ରାମୀଣ ହାଟରେ ହିଁ ନିଜର ଉତ୍ପାଦିତ ଦ୍ରବ୍ୟ ସିଧାସଳଖ ଉପଭୋକ୍ତାମାନଙ୍କୁ ବିକ୍ରି କରିପାରିବେ । ଆଗାମୀ ଦିନମାନଙ୍କରେ ଏହି କେନ୍ଦ୍ର, କୃଷକମାନଙ୍କର ଆୟ ବଢ଼ାଇବା, ରୋଜଗାର ଏବଂ କୃଷି ଆଧାରିତ ଗ୍ରାମୀଣ ଏବଂ କୃଷି ଅର୍ଥବ୍ୟବସ୍ଥାର ନୂତନ କେନ୍ଦ୍ର ହେବ ।
    
    ଏହି ସ୍ଥିତିକୁ ଆହୁରି ଅଧିକ ସୁଦୃଢ଼ କରିବା ପାଇଁ ସରକାର କୃଷକ ଉତ୍ପାଦ ସଂଘ FPO କୁ ପ୍ରୋତ୍ସାହନ ଦେଉଛନ୍ତି । କୃଷକ ନିଜ ଅଂଚଳରେ, ନିଜ ସ୍ତରରେ ଛୋଟ - ଛୋଟ ସଂଗଠନ କରି ମଧ୍ୟ ଗ୍ରାମୀଣ ହାଟ ଏବଂ ବଡ଼ ମଣ୍ଡି ସହିତ ଯୋଡ଼ି ହୋଇ ପାରିବେ ।
    
    ସାଥୀଗଣ, ବହୁତ ପୁରୁଣକାଳିଆ ଲୋକକଥାଟିଏ ରହିଛି କି ଏକତାରେ ହିଁ ଶକ୍ତି ରହିଥାଏ । ଏହାତ କଥା, କିନ୍ତୁ କୃଷକ ଉତ୍ପାଦ ସଂଘ FPO କ୍ଷେତ୍ରରେ ମଧ୍ୟ ଲାଗୁ ହୋଇଥାଏ । ଆପଣ କଳ୍ପନା କରନ୍ତୁ, ଯେତେବେଳେ ଗାଁର କୃଷକମାନଙ୍କର ଏକ ବଡ଼ ଗୋଷ୍ଠୀ ସମୂହ ଏକାଠି ହୋଇ ସାର କିଣିବେ, ତାକୁ ପରିବହନ କରି ଆଣିବେ, ତ କେତେ ପଇସା ସଂଚୟ ହେବ । ଏହିଭଳି ଭାବେ ଆପଣ ଔଷଧ ଦାମରେ, ମଞ୍ଜି ବା ବିହନରେ, ବଡ଼ ରିହାତି ମଧ୍ୟ ପାଇ ପାରିବେ । ଏହା ବ୍ୟତୀତ ଯେତେବେଳେ ସେହି ସମୂହ ଗାଁରେ ନିଜର ଉତ୍ପାଦିତ ସାମଗ୍ରୀ ଏକାଠି କରି, ତାହାର ପ୍ୟାକେଜିଂ କରି, ବଜାରରେ ବିକ୍ରି କରିବାକୁ ବାହାରିବେ, ତା’ହେଲେ ମଧ୍ୟ ତାଙ୍କ ହାତକୁ ଅଧିକ ଅର୍ଥ ଆସିବ । ଚାଷଜମିରୁ ନେଇ ଉପଭୋକ୍ତା ପର୍ଯ୍ୟନ୍ତ ପହଂଚିବା ଭିତରେ ଯେଉଁ ଦାମ ବଢ଼ିଥାଏ, ତାହାର ଅଧିକ ଲାଭ କୃଷକମାନଙ୍କୁ ହିଁ ମିଳିବ ।
    
    ଭାଇ ଓ ଭଉଣୀମାନେ, ଏହି ବଜେଟରେ ଏହି ସରକାର ଏହା ମଧ୍ୟ ଘୋଷଣା କରିଛନ୍ତି କି ‘କୃଷକ ଉତ୍ପାଦ ସଂଘ’କୁ ସମବାୟ ସମିତି ଭଳି ଆୟକର ଟିକସରେ ରିହାତି ଦିଆଯିବ । ମହିଳା ସ୍ୱୟଂ ସହାୟକ ଗୋଷ୍ଠୀ ମାନଙ୍କୁ ଏହି ‘କୃଷକ ଉତ୍ପାଦ ସଂଘ’ର ସହାୟତାରେ ଜୈବିକ, ସୁଗନ୍ଧିତ ପୁଷ୍ପ ଏବଂ ହର୍ବାଲ କୃଷି ସହିତ ଯୋଡ଼ିବାର ଯୋଜନା ମଧ୍ୟ କୃଷକମାନଙ୍କର ଆୟ ବଢ଼ାଇବାରେ ଏକ ମହତ୍ୱପୂର୍ଣ୍ଣ ପଦକ୍ଷେପ ଭାବେ ପ୍ରମାଣିତ ହେବ ।
    
    ସାଥୀଗଣ, କୃଷକ ଭାଇ, ନିଜର ଫସଲ ସହଜରେ ବିକ୍ରି କରି ପାରିବେ, ଏହି ଦିଗରେ ଆଜି ଏଠାରେ ଏହି କାର୍ଯ୍ୟକ୍ରମରେ ଏକ ନୂଆ ଅଧ୍ୟାୟ ମଧ୍ୟ ଯୋଡ଼ି ହୋଇଛି ।
    
    ଗତ ମାସରେ ଜାତୀୟ କୃଷି ସମ୍ମିଳନୀରେ ମୁଁ ଜୈବିକ ଉତ୍ପାଦର ବିକ୍ରି ପାଇଁ ଇ-ମାର୍କେଟିଂ ପୋର୍ଟାଲର ବିଚାର ରଖିଥିଲି । ଏତେ କମ୍ ସମୟରେ ଆଜି ତାହାର ଶୁଭାରମ୍ଭ ହେଉଥିବାର ଦେଖିବା ହେଉଛି ମୋ ପାଇଁ ଏକ ବହୁତ ସୁଖଦ ଅନୁଭୂତି ।
    
    ଇ-ମାର୍କେଟିଂ ପୋର୍ଟାଲ, ଜୈବିକ ଉତ୍ପାଦ ଗୁଡ଼ିକୁ କୃଷିକ୍ଷେତ୍ରରୁ ବଜାର ପର୍ଯ୍ୟନ୍ତ ଆଉ ବଜାରରୁ ଉପଭୋକ୍ତାଙ୍କ ଦ୍ୱାର ପର୍ଯ୍ୟନ୍ତ ପହଂଚାଇବାରେ ଗୋଟିଏ ବଡ଼ ଭୂମିକା ତୁଲାଇବ । ଉତ୍ପାଦର ସୂଚନା, ତାହାର ବଜାର ଏବଂ ଯୋଗାଣ ଶୃଙ୍ଖଳର ସୂଚନା ଏବେ କୃଷକମାନଙ୍କୁ ଏବଂ ଉପଭୋକ୍ତାମାନଙ୍କୁ, ସହଜରେ ଉପଲବ୍ଧ ହେବ ।
    
    ଭାଇ ଓ ଭଉଣୀମାନେ, ଜୈବିକ ଉତ୍ପାଦଗୁଡ଼ିକ ଉପରେ ଏଥିପାଇଁ ମୋର ଗୁରୁତ୍ୱ ରହିଛି, କାରଣ ଏହା ହେଉଛି ଯେତିକି ପୁରାତନ, ସେତିକି ହେଉଛି ଆଧୁନିକ ମଧ୍ୟ । ଏହା ସତ୍ୟ ଯେ ଆମେ ଦୁନିଆର ସର୍ବ ପୁରାତନ ଜୈବିକ କୃଷି କରୁଥିବା ଦେଶମାନଙ୍କ ମଧ୍ୟରୁ ଗୋଟିଏ । ଆଜି ଦେଶରେ 22 ଲକ୍ଷ ହେକ୍ଟରରୁ ଅଧିକ ଜମିରେ ଜୈବିକ କୃଷି ହୋଇଥାଏ । କିନ୍ତୁ ଅନ୍ୟ ଏକ ବାସ୍ତବତା ମଧ୍ୟ ଏହା ହେଉଛି କି ଜୈବିକ କୃଷିର ପରବର୍ତ୍ତୀ ଯେଉଁ ସ୍ତର ରହିଛି, ମୂଲ୍ୟଯୁକ୍ତ କଥା, ବଜାରରେ ବିକ୍ରିର, ସେଥିରେ ଆମେ ପଛରେ ରହି ଗଲେ । ଏହି ଅଭାବକୁ ଦୂର କରିବା ପାଇଁ ଇ-ମାର୍କେଟିଂ ପୋର୍ଟାଲ ଦ୍ୱାରା ବହୁତ କିଛି ସାହାଯ୍ୟ ମିଳି ପାରିବ ।
    
    ସାଥୀଗଣ, ସରକାର ପରମ୍ପରାଗତ କୃଷି ବିକାଶ ଯୋଜନା ଅନ୍ତର୍ଗତ ଜୈବିକ କୃଷିକୁ ସମଗ୍ର ଦେଶରେ ପ୍ରୋତ୍ସାହିତ କରିବାରେ ଲାଗି ପଡ଼ିଛନ୍ତି । ବିଶେଷ ଭାବେ ଉତ୍ତର-ପୂର୍ବକୁ ଜୈବିକ କୃଷିର କେନ୍ଦ୍ର ଭାବେ ବିକଶିତ କରାଯାଉଛି ।
    
    ସାଥୀଗଣ, କୃଷିରେ ଭବିଷ୍ୟତ ଏହି ପ୍ରକାରର ନୂତନ କ୍ଷେତ୍ରର ଉନ୍ନତି, କୃଷକମାନଙ୍କର ଉନ୍ନତିରେ ସହାୟକ ହେବ । ସବୁଜ ଏବଂ ଶ୍ୱେତ ବିପ୍ଳବ ସହିତ ଆମେ ଯେତେ ଅଧିକ ଜୈବିକ ବିପ୍ଳବ, ଜଳ ବିପ୍ଳବ, ନୀଳ ବିପ୍ଳବ, ମଧୁ ବିପ୍ଳବ ଉପରେ ଗୁରୁତ୍ୱ ଦେବା, ସେତିକି ହିଁ କୃଷକମାନଙ୍କର ଆୟ ବୃଦ୍ଧି ହେବ ।
    
    ସାରା ଦେଶରେ ସଂପ୍ରସାରିତ ହୋଇ ରହିଥିବା ଆମର କୃଷି ବିଜ୍ଞାନ କେନ୍ଦ୍ର ଯାହା କୃଷି ଉନ୍ନତିରେ ବହୁତ ବଡ଼ ଭୂମିକା ତୁଲାଇବ । ଆଜି ଏଠାରେ 25 ଟି ନୂତନ କୃଷି ବିଜ୍ଞାନ କେନ୍ଦ୍ରର ଶୁଭାରମ୍ଭ କରାଯାଇଛି ଆଉ ଏଗୁଡ଼ିକୁ ମିଶାଇ ଆମ ଦେଶରେ ଏମାନଙ୍କର ସଂଖ୍ୟା ପାଖାପାଖି 700 ହୋଇ ଯାଇଛି ।
    
    ମୁଁ ଏହିସବୁ କୃଷି ବିଜ୍ଞାନ କେନ୍ଦ୍ରକୁ ଆଧୁନିକ କୃଷିର ନୂଆ ବତୀଖୁଂଟ ଭଳି ଦେଖୁଛି । ଏହି କେନ୍ଦ୍ରଗୁଡ଼ିକରୁ ବାହାରୁଥିବା ଜ୍ଞାନ ରୂପକ ପ୍ରକାଶ, ଦେଶର କୃଷି ଜଗତକୁ ନିଜର ଜ୍ଞାନରେ ଆଲୋକିତ କରିବ । ବିଶେଷ କରି କୃଷି ବିଜ୍ଞାନ କେନ୍ଦ୍ରର ସବୁଠାରୁ ମହତ୍ୱପୂର୍ଣ୍ଣ କାର୍ଯ୍ୟ ହେଉଛି-କୃଷକଙ୍କ ପର୍ଯ୍ୟନ୍ତ ନୂତନ କୌଶଳ, ନୂତନ ସୂଚନା ପହଂଚାଇବା । ମୁଁ ଆଶା କରୁଛି କି ଆପଣମାନେ ସମସ୍ତେ ଏହି କାର୍ଯ୍ୟରେ ନିଜର ଭୂମିକା ସଂପୂର୍ଣ୍ଣ ନିଷ୍ଠାର ସହିତ ତୁଲାଇ ଚାଲିବେ । ସାଥୀଗଣ, ଆଜି ଏଠାରେ ଯେଉଁ କୃଷି ବିଜ୍ଞାନ କେନ୍ଦ୍ରମାନଙ୍କୁ ପୁରସ୍କାର ଦିଆଯାଇଛି, ସେଥିମଧ୍ୟରୁ କେତେକ ମହୁମାଛି ପାଳନରେ ମଧ୍ୟ ମହତ୍ୱପୂର୍ଣ୍ଣ ଭୂମିକା ତୁଲାଉଛନ୍ତି । ମହୁମାଛି ପାଳନ କେବଳ ରୋଜଗାର ନୁହେଁ, ସମଗ୍ର ମାନବତା ସହିତ ହିଁ ଯୋଡ଼ି ହୋଇ ରହିଛି । ମହାନ ବୈଜ୍ଞାନିକ ଆଲବର୍ଟ ଆଇନଷ୍ଟାଇନ୍ ଥରେ କହିଥିଲେ ଯେ -
    
    ‘ଯଦି ପୃଥିବୀରୁ ମହୁମାଛି ଉଭାନ ହୋଇଯିବେ ତ ମାନବ ଜାତି କେବଳ 4 ବର୍ଷ ପର୍ଯ୍ୟନ୍ତ ହିଁ ବଞ୍ଚି ରହି ପାରିବ’ ।
    
    ତାଙ୍କର ଏହି ଚିନ୍ତାଧାରା ପଛରେ ଚାଷବାସ ଏବଂ ଉଦ୍ୟାନ କାମରେ ମହୁମାଛିମାନଙ୍କର ଉପଯୋଗିତା ଲୁଚି ରହିଥିଲା । ବିଶେଷଜ୍ଞମାନଙ୍କ ମତରେ ଫସଲ ଗୁଡ଼ିକର 100ଟି ପ୍ରଜାତି ମଧ୍ୟରୁ 70 ପ୍ରତିଶତ ଏଭଳି ରହିଛି ଯାହା ମହୁମାଛିଙ୍କ ବିନା ଉତ୍ପାଦ ଦେଇ ପାରିବେ ନାହିଁ । ମହୁମାଛି ନା କେବଳ ପରାଗସଙ୍ଗମରେ ସହାୟତା କରିଥାଏ ବରଂ ମହୁ ରୂପରେ ଅମୃତ ମଧ୍ୟ ଦେଇଥାଏ ।
    
    ତ ଏହା ହେଉଛି ସେହି ରାସ୍ତା ଯାହା ନା କେବଳ କୃଷକମାନଙ୍କର ଉତ୍ପାଦନ ବୃଦ୍ଧି କରିଥାଏ ବରଂ ମହୁ ରୂପରେ ଅତିରିକ୍ତ ରୋଜଗାରର ସାଧନ ମଧ୍ୟ ହୋଇଥାଏ । ଏହା ଆମକୁ ମଧୁ ବିପ୍ଳବ ଆଡ଼କୁ ନେଇଯାଏ । ଗୋଟିଏ ବୃହତ ହିସାବ ଅନୁସାରେ ଛୋଟ ସ୍ତରରେ ହିଁ, 50 ବାକ୍ସ ମହୁ ମାଛି ପାଳନ କରିବା ଦ୍ୱାରା କୃଷକଙ୍କର 2 ରୁ ଅଢ଼େଇ ଲକ୍ଷ ପର୍ଯ୍ୟନ୍ତ ରୋଜଗାର ହୋଇ ପାରେ । ଏହି ଭଳି ଭାବେ ଅତିରିକ୍ତ ଆୟର ଆଉ ଏକ ମାଧ୍ୟମ ହେଉଛି ସୋଲାର ଫାର୍ମିଂ ବା ସୌର କୃଷି । ଏହା ହେଉଛି ଚାଷର ସେହି କୌଶଳ ଯାହା ନା କେବଳ ଜଳସେଚନର ଆବଶ୍ୟକତାକୁ ପୂରଣ କରିଥାଏ ବରଂ ପର୍ଯ୍ୟାବରଣରେ ମଧ୍ୟ ସାହାଯ୍ୟ କରୁଛି । ଚାଷ ଜମି କଡ଼ରେ ସୋଲାର ପ୍ୟାନେଲ ଲଗାଇବା ଦ୍ୱାରା କୃଷକ ପାଣିର ପମ୍ପିଂ ପାଇଁ ଆବଶ୍ୟକ ବିଜୁଳି ତ ନେଇଥାଏ, ତା’ ସହିତ ଅତିରିକ୍ତ ବିଜୁଳି ସରକାରଙ୍କୁ ବିକ୍ରି କରି ପାରିବେ । ଏହାଦ୍ୱାରା ତାକୁ ପେଟ୍ରୋଲ ଓ ଡିଜେଲରୁ ମୁକ୍ତି ମିଳିଯିବ । ଏହାଦ୍ୱାରା ପରିବେଶର ମଧ୍ୟ ସେବା ହେବ ତ ପେଟ୍ରୋଲ ଓ ଡିଜେଲ କିଣାରେ ଲାଗୁଥିବା ସରକାରୀ ଧନର ମଧ୍ୟ ସଂଚୟ ହେବ ।
    
    ବିଗତ ତିନି ବର୍ଷରେ ସରକାର ପାଖାପାଖି ଦୁଇ ଲକ୍ଷ ପଚସ୍ତରୀ ହଜାର ସୌର ପମ୍ପ କୃଷକମାନଙ୍କ ପାଖରେ ପହଂଚାଇଛନ୍ତି ଆଉ ଏଥିପାଇଁ ପାଖାପାଖି ଅଢ଼େଇ ହଜାର କୋଟି ଟଙ୍କାର ରାଶି ମଞ୍ଜୁର କରାଯାଇଛି ।
    
    ମୋର କୃଷକ ଭାଇ ଓ ଭଉଣୀମାନେ, ଆମ ସରକାର ଆବର୍ଜନାରୁ ସମ୍ପଦ ଦିଗରେ ମଧ୍ୟ ସାର୍ଥକ ପ୍ରୟାସ କରୁଛନ୍ତି । ଏହି ବଜେଟରେ ଆମେ ଗୋବର ଧନ ଯୋଜନା ଘୋଷଣା କରିଛୁ । ଗୋ-ବର ଅର୍ଥାତ୍ (Galvanizing Organic Bio-Agro Resource) ଧନ ଯୋଜନା । ଗାଁ ମାନଙ୍କରେ ବହୁତ ପରିମାଣରେ ଜୈବ ଆବର୍ଜନା ବାହାରିଥାଏ, ଯାହା ଗାଁରେ ଆବର୍ଜନାର ମୂଳ କାରଣ ହୋଇଥାଏ । ଏହି ଯୋଜନା ମାଧ୍ୟମରେ ଏହି ଆବର୍ଜନାକୁ ଏବେ କମ୍ପୋଷ୍ଟ, ବାୟୋ ଗ୍ୟାସ ଏବଂ ବାୟୋ ସିଏନଜି ରେ ପରିବର୍ତ୍ତିତ କରାଯିବ । ମୋର ବିଶ୍ୱାସ ରହିଛି କି ଏହି ଯୋଜନା ମଧ୍ୟ କୃଷକମାନଙ୍କର ଆୟ ବଢ଼ାଇବାରେ ସାହାଯ୍ୟକାରୀ ପ୍ରମାଣିତ ହେବ ।
    
    ଫସଲର ଯେଉଁ ଅବଶିଷ୍ଟାଂଶକୁ କୃଷକ ସବୁଠାରୁ ବଡ଼ ସଂକଟ ବୋଲି ଭାବେ, ସେଥିରୁ ମଧ୍ୟ ଅର୍ଥ ରୋଜଗାର କରାଯାଇପାରେ । Coir Waste ହେଉ, ନଡ଼ିଆ କତା ହେଉ, ବାଉଁଶ ଆବର୍ଜନା ହେଉ, ଫସଲ କଟା ହେବା ପରେ ଜମିରେ ରହି ଯାଇଥିବା ଅବଶିଷ୍ଟାଂଶ, ଏ ସବୁକୁ କୃଷକମାନଙ୍କର ଆୟ ସହିତ ଯୋଡ଼ିବାର କାମ କରାଯାଉଛି ।
    
    ସାଥୀଗଣ, ଆମର ଏଠି କିଛି କ୍ଷେତ୍ରରେ ଏକ ଭୁଲ ପରମ୍ପରା ପଡ଼ି ଯାଇଛି ଫସଲର ଅବଶିଷ୍ଟାଂଶ ଜଳାଇବା । ଏହାକୁ କିଛି ଲୋକ ପରାଲି ଜଳାଇବା ମଧ୍ୟ କହନ୍ତି । ବାସ୍ତବରେ ଆମେ ଦେଖିବା ତ ଫସଲ ହେଉଛି କ’ଣ? ମାଟିରୁ ନିଆ ଯାଇଥିବା ପୋଷକ ତତ୍ୱ, ପବନ, ପାଣି, ସୂର୍ଯ୍ୟଙ୍କ କିରଣ, ଏବଂ ମଞ୍ଜିର ଶକ୍ତି । ଯେତେବେଳେ ଆମେ ଫସଲ ଅବଶେଷକୁ ଜଳାଇ ଦେଉ ତ ସମସ୍ତ ଏ ସମସ୍ତ ମୁଖ୍ୟ ତତ୍ୱ ଜଳି ପବନରେ ମିଶିଯାଏ । ଏହାଦ୍ୱାରା ପ୍ରଦୂଷଣ ତ ହୋଇଥାଏ, ଚାଷୀର ଜମିକୁ ମଧ୍ୟ କ୍ଷତି ହୋଇଥାଏ ।
    
    ଯଦି କୃଷକ ପରାଲି ଜଳାଇବା ଛାଡ଼ିଦେବେ ଏବଂ ମେସିନ ମାଧ୍ୟମରେ ପରାଲିକୁ କ୍ଷେତରେ ହିଁ ମିଶାଇ ଦେବେ, ତ ତାଙ୍କର ବହୁତ ଲାଭ ହେବ । ଏହା ଦେଖାଯାଇଛି କି ପରାଲିକୁ କ୍ଷେତରେ ମିଶାଇ ଦେବାଦ୍ୱାରା ମାଟିର ସ୍ୱାସ୍ଥ୍ୟରେ ଅଶେଷ ଉନ୍ନତି ଓ ସୁଧାର ଦେଖିବାକୁ ମିଳେ, ସାରର ଆବଶ୍ୟକତାରେ ହ୍ରାସ ପାଏ ଆଉ ଉତ୍ପାଦନ ମଧ୍ୟ ବଢ଼ିଥାଏ । ମୋଟ ଉପରେ ଏହା କୃଷକମାନଙ୍କର ଆୟ ବୃଦ୍ଧି କରିଥାଏ ।
    
    ଏଥିପାଇଁ ଆଜି ଏହି ମଞ୍ଚରୁ ମୁଁ ପୁଣି ଥରେ ଅନୁରୋଧ କରିବି କି କୃଷକ ଭାଇ ପରାଲି ଜଳାଇବା ଛାଡ଼ିଦିଅନ୍ତୁ । ଏବେ ତ ସରକାର କୃଷକମାନଙ୍କୁ ମେସିନ କିଣିବା ପାଇଁ ଅଧିକ ଆର୍ଥିକ ସହାୟତା ମଧ୍ୟ ଯୋଗାଇ ଦେଉଛନ୍ତି । ଯେତେବେଳେ ଧରଣୀ ସୁସ୍ଥ ରହିବ, ତ କ୍ଷେତ ମଧ୍ୟ ସବୁଜିମାରେ ଭରିଯିବ ।
    
    ସାଥୀଗଣ, ସରକାର ଏହି କଥାର ଧ୍ୟାନ ରଖୁଛନ୍ତି କି ଆୟ ବଢ଼ାଇବା ପାଇଁ କୃଷକ ଯାହା କିଛି ମଧ୍ୟ ନୂତନ ବିକଳ୍ପ ଆପଣାଉଛନ୍ତି, ସେଥିରେ ସେମାନଙ୍କୁ ପଇସାର କୌଣସି ଅଭାବ ନ ରହୁ । ଆମର ନିରନ୍ତର ପ୍ରୟାସ ଏହା ରହିଛି କି କୃଷକମାନଙ୍କୁ ଋଣ ନେବାରେ କୌଣସି ଅସୁବିଧା ନ ହେଉ । ଏଥିପାଇଁ ଏ ବର୍ଷ ସରକାର ଚାଷବାସ ପାଇଁ ଦିଆଯାଉଥିବା ଋଣକୁ 10 ଲକ୍ଷ କୋଟି ଟଙ୍କାରୁ ବୃଦ୍ଧି କରି 11 ଲକ୍ଷ କୋଟି ଟଙ୍କାରୁ ଅଧିକ କରି ଦେଇଛନ୍ତି ।
    
    ଏ ବର୍ଷର ବଜେଟରେ ପଶୁପାଳନ ପାଇଁ, ମତ୍ସ୍ୟପାଳନ ପାଇଁ ଯେଉଁ ଭିତ୍ତିଭୂମି ବିକାଶ ପାଣ୍ଠି ଗଠନ କରାଯାଇଛି, ସେଥିପାଇଁ ସରକାର 10 ହଜାର କୋଟି ଟଙ୍କାର ବ୍ୟବସ୍ଥା କରିଛନ୍ତି । ସରକାର ଜାତୀୟ ବାଉଁଶ ମିଶନ ପାଇଁ ମଧ୍ୟ ପାଖାପାଖି 1300 କୋଟି ଟଙ୍କା ଦେଇଛନ୍ତି ।
    
    ଆଉ ଏକ ପ୍ରୟାସ ଆମେ କରୁଛୁ ସେହି କୃଷକମାନଙ୍କ ପାଇଁ ଯେଉଁମାନେ ଜମି ଭଡ଼ାରେ ନେଇ ଚାଷ କରୁଛନ୍ତି । ଯେମିତି କିଛି ସ୍ଥାନରେ ଜମି ଭାଗ ନେଇ ଚାଷ କାମ କରିବା ବା ଭାଗଚାଷ କୁହାଯାଏ । ଏଭଳି କୃଷକମାନଙ୍କୁ ଆହୁରି ଅଧିକ ସହଜରେ ଋଣ ମିଳିପାରୁ, ଏଥିପାଇଁ ମଧ୍ୟ କେନ୍ଦ୍ର ସରକାର, ରାଜ୍ୟଗୁଡ଼ିକ ସହିତ ମିଶି କାର୍ଯ୍ୟ କରୁଛନ୍ତି ।
    
    ପ୍ରାୟତଃ ଦେଖାଯାଏ କି ଛୋଟ ଚାଷୀମାନଙ୍କୁ ସମବାୟ ସମିତିମାନଙ୍କରୁ ଋଣ ନେବାରେ ଅସୁବିଧା ହୋଇଥାଏ । ଏଥିପାଇଁ ଦେଶର ସମସ୍ତ ପ୍ରାଥମିକ ସମବାୟ ସମିତି ଗୁଡ଼ିକର କମ୍ପ୍ୟୁଟରୀକରଣର କାମ ଦ୍ରୁତ ଗତିରେ କରାଯାଉଛି ।
    
    ସାଥୀଗଣ, କୃଷି ଆମର ସଭ୍ୟତା ଏବଂ ସଂସ୍କୃତିର ମୂଳରେ ରହିଛି । ଆମର ସାମାଜିକ ଏବଂ ଆର୍ଥିକ ଜୀବନର ଏହା ହେଉଛି ସବୁଠାରୁ ବଡ଼ ମହତ୍ୱପୂର୍ଣ୍ଣ ଅଂଶ । କିନ୍ତୁ ଏହା ମଧ୍ୟ ସତ୍ୟ ଅଟେ କି ଶତାବ୍ଦୀ ଶତାବ୍ଦୀ ଧରି ଯେଉଁ ରାସ୍ତାରେ ଆମେ ଚାଲିଛୁ ସେହି ରାସ୍ତା ଆମକୁ ନିର୍ଦ୍ଧାରିତ ଲକ୍ଷ୍ୟ ପର୍ଯ୍ୟନ୍ତ ପହଂଚାଇଦେବ, ଏହା ନିଶ୍ଚିତ ନୁହେଁ । ଏହି ନୂତନ ରାସ୍ତାରେ ଚାଲିବା ପାଇଁ ଆମକୁ ସାହାଯ୍ୟ କରିବ ଟେକ୍ନୋଲୋଜି । ମୋର ବିଶ୍ୱାସ ରହିଛି କି ଏହି ଉନ୍ନତି ମେଳାରେ ଯେଉଁ କୃଷକ ଭାଇମାନେ ଟେକ୍ନୋଲଜିର ନୂତନ ପ୍ରୟୋଗ ଦେଖିଛନ୍ତି, ସେମାନେ ତାହାର ବ୍ୟବହାର କରିବାର ଚେଷ୍ଟା ମଧ୍ୟ ନିଶ୍ଚୟ କରିବେ ।
    
    ଭିନ୍ନ-ଭିନ୍ନ ସ୍ତରରେ ହେଉଥିବା ଏହି ପ୍ରୟୋଗ ଦେଶର ଅନ୍ୟ ଅଂଶରେ ରହିଥିବା କୃଷକମାନଙ୍କ ନିକଟରେ ପହଂଚୁ, ଏହି ଦିଗରେ ମଧ୍ୟ ପ୍ରୟାସ ବଢ଼ାଇବା ଦରକାର ।
    
    ମୋର ଆଉ ଗୋଟିଏ ଅନୁରୋଧ ରହିଛି । ସାଥୀଗଣ, ଏ ପ୍ରକାରର ଆୟୋଜନ ପ୍ରାୟତଃ ସବୁବେଳେ ଦିଲ୍ଲୀରେ ହୋଇ ଚାଲୁଥିଲା । ମୁଁ ଚାହୁଁଛି କି ଦେଶର ଦୂର-ଦୂରାନ୍ତର ଅଂଚଳମାନଙ୍କରେ, ଏଭଳି ଅଂଚଳମାନଙ୍କରେ ଯେଉଁଠି ଜୀବନ ଜୀବିକାର ଆଧାର କେବଳ ଆଉ କେବଳ କୃଷି ହୋଇଥିବ, ସେଠାରେ ମଧ୍ୟ ଏଭଳି କାର୍ଯ୍ୟକ୍ରମର ସଂଖ୍ୟା ବଢ଼ାଯାଉ । ଏହି କାର୍ଯ୍ୟକ୍ରମ ଜରିଆରେ ସେଠାକାର ଲୋକଙ୍କ ପାଖକୁ ଆପଣମାନଙ୍କର ପ୍ରୟାସ ମଧ୍ୟ ପହଂଚିବ ଏବଂ ଟେକ୍ନୋଲଜି ମଧ୍ୟ ।
    
    ଏହା ବ୍ୟତୀତ ଏ ପ୍ରକାରର ଯେଉଁ ମେଳା ହୋଇଥାଏ, ତାହାର ପ୍ରଭାବ ବିଶ୍ଳେଷଣ ମଧ୍ୟ କରାଇବା ଦରକାର । ଏହି ମେଳାରେ ହଜାର-ହଜାର ଲୋକ ଆସିଛନ୍ତି, କିନ୍ତୁ ତାହାଦ୍ୱାରା ସେମାନଙ୍କ ଜୀବନରେ କ’ଣ ପରିବର୍ତ୍ତନ ଆସିଛି, ଏହି ମେଳାମାନଙ୍କରେ କେଉଁ ପ୍ରକାରର ଟେକ୍ନୋଲଜିକୁ ଅଧିକ ପସନ୍ଦ କରାଯାଏ, କୃଷକଙ୍କ ଜୀବନ କିଭଳି ସହଜ ସରଳ ହୋଇଛି, ଯଦି ସମ୍ଭବ ହେବ ତ ଏହାର ଗୋଟିଏ ଅଧ୍ୟୟନ ମଧ୍ୟ ହେବା ଦରକାର । ମୋର ବିଶ୍ୱାସ ରହିଛି କି ଏହି ଅଧ୍ୟୟନ, ଆମକୁ ଭବିଷ୍ୟତ ପାଇଁ ପ୍ରସ୍ତୁତ ହେବା ନିମନ୍ତେ ସାହାଯ୍ୟ କରିବ ।
    
    ସାଥୀଗଣ, ଆମର ଏଠି ଶାସ୍ତ୍ରରେ କୁହାଯାଇଛି-
    
    ଗଚ୍ଛନ୍ ପିପିଲିକଃ ଯୋଜନାନାଂ ଶତାନି ଅପି ଯାତି ।
    
    ଅଗଚ୍ଛନ୍ ବୈନତେୟଃ ଏକଂ ପଦଂ ନ ଗଚ୍ଛତି ।
    
    ଅର୍ଥାତ୍ ଏକୁଟିଆ ଚାଲୁଥିବା ପିମ୍ପୁଡ଼ି, ଧୀରେ-ଧୀରେ କରି ହଜାର-ହଜାର କିଲୋମିଟରର ଦୂରତା ସ୍ଥିରୀକୃତ କରିପାରେ କିନ୍ତୁ ନିଜ ଜାଗାରେ ରହି ଯାଇଥିବା ଗରୁଡ଼, ଗୋଟିଏ ପାଦ ମଧ୍ୟ ଆଗକୁ ଯାଇ ପାରେ ନାହିଁ । କହିବାର ଅର୍ଥ ହେଉଛି ଏହି କି ଛୋଟ-ଛୋଟ ପ୍ରୟାସ କରି ମଧ୍ୟ ଆମେ ସଫଳତା ପ୍ରାପ୍ତ କରି ପାରିବା ।
    
    ସାଥୀଗଣ, ଏମିତି ମୁଁ ଆପଣମାନଙ୍କୁ ପିମ୍ପୁଡ଼ିର ଉଦାହରଣ ଦେଲି ତ ତା’ ସହିତ ଜଡ଼ିତ ଆଉ ଗୋଟିଏ କଥା ମନେ ପଡ଼ିଗଲା । ମୁଁ କୌଣସି ଜାଗାରେ ପଢ଼ିଥିଲି କି ଜୀବିତ ପ୍ରଜାତି ମାନଙ୍କ ମଧ୍ୟରେ ଏକୁଟିଆ ମଣିଷ ହିଁ ନୁହେଁ ଯିଏ କୃଷିକାର୍ଯ୍ୟ କରିଥାଏ । ମଣିଷ ଛଡ଼ା ଦୁଇ-ତିନୋଟି ପ୍ରଜାତି ଏପରି ଅଛନ୍ତି ଯିଏ ନିଜ ପାଇଁ ଭୋଜନକୁ ସୃଷ୍ଟି କରନ୍ତି ଆଉ ପିମ୍ପୁଡ଼ି ହେଉଛି ସେମାନଙ୍କ ମଧ୍ୟରେ ଗୋଟିଏ ।
    
    ଦୁନିଆର କିଛି ଜଙ୍ଗଲ ମାନଙ୍କରେ ପିମ୍ପୁଡ଼ି ଖୁବ୍ ବ୍ୟବସ୍ଥିତ ଢ଼ଂଗରେ ଫଙ୍ଗସ୍ ଅର୍ଥାତ୍ ଫିମ୍ପି ଚାଷ କରନ୍ତି । ସେମାନେ ବ୍ୟବସ୍ଥିତ ଭାବେ କ୍ଷେତ ପ୍ରସ୍ତୁତ କରନ୍ତି, ମାଟିର କ୍ଷାର ଅଂଶ ହଟାନ୍ତି, ପାଣିର ବ୍ୟବସ୍ଥା କରନ୍ତି ଆଉ ଏପରିକି ପ୍ରତିଶେଧକର ମଧ୍ୟ ବ୍ୟବହାର କରନ୍ତି ।
    
    ଭାଇ ଓ ଭଉଣୀମାନେ, ଲକ୍ଷ-ଲକ୍ଷ ବର୍ଷ ଧରି ଏହି ପିମ୍ପୁଡ଼ିମାନେ ଆଜି ମଧ୍ୟ ବଂଚି ରହିଛନ୍ତି, ତ ଏହାର କାରଣ ହେଉଛି ଇଚ୍ଛାଶକ୍ତି । ଦୁନିଆର ସବୁଠାରୁ ପୁରୁଣା ଏବଂ ସବୁଠାରୁ ଛୋଟ କୃଷି ବିଶେଷଜ୍ଞ ଆମକୁ ଏହା ଶିକ୍ଷା ଦେଇଥାନ୍ତି କି କୌଣସି ହେଲେ ମଧ୍ୟ ଲକ୍ଷ୍ୟ ଅସମ୍ଭବ ନୁହେଁ । ଆସନ୍ତୁ, ଆମେ ସମସ୍ତେ ମିଳିମିଶି ଭାରତୀୟ କୃଷିର ଆହୁରି ଅଧିକ ଉନ୍ନତି ପାଇଁ ସଂକଳ୍ପ ନେବା, ଭାରତୀୟ କୃଷିର ଗୌରବ ଫେରାଇ ଆଣିବାର ସଂକଳ୍ପ ନେବା, ଏହି ଲକ୍ଷ୍ୟକୁ ପ୍ରାପ୍ତ କରିବା । ଆଉ ଥରେ ପୁଣି ଆପଣମାନଙ୍କୁ, ସମସ୍ତଙ୍କୁ ଶୁଭକାମନା ଜଣାଇ ମୁଁ ମୋର କଥା ସମାପ୍ତ କରୁଛି । ବହୁତ-ବହୁତ ଧନ୍ୟବାଦ!!!

    **********

    
    
    (Release ID: 1526488) Visitor Counter : 1