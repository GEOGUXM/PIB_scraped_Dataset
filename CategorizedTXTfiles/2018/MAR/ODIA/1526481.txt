      ଆଦିବାସୀ ବ୍ୟାପାର ମନ୍ତ୍ରଣାଳୟ

      2014-15 ରୁ 2016-17 ଆର୍ଥିକ ବର୍ଷ ମଧ୍ୟରେ ତଫସିଲଭୁକ୍ତ ଜନଜାତିର ଛାତ୍ରଛାତ୍ରୀମାନଙ୍କ ସକାଶେ ହଷ୍ଟେଲ ନିର୍ମାଣ ଲାଗି ମୋଟ 163.5984 କୋଟି ଟଙ୍କା ପ୍ରଦାନ
      Posted On: 23 MAR 2018 8:50PM by PIB Bhubaneshwar


    2014-15 ରୁ 2016-17 ଆର୍ଥିକ ବର୍ଷ ମଧ୍ୟରେ ତଫସିଲଭୁକ୍ତ ଜନଜାତିର ଛାତ୍ରଛାତ୍ରୀମାନଙ୍କ ସକାଶେ ହଷ୍ଟେଲ ନିର୍ମାଣ ଲାଗି ମୋଟ 163.5984 କୋଟି ଟଙ୍କା ପ୍ରଦାନ କରାଯାଇଛି । 2014-15 ଆର୍ଥିକ ବର୍ଷରେ ଏଥିପାଇଁ 74.2401 କୋଟି ଟଙ୍କା , 2015-16 ପାଇଁ 69.3583 କୋଟି ଟଙ୍କା ଏବଂ 2016-17 ବର୍ଷ ସକାଶେ 20 କୋଟି ଟଙ୍କା ସରକାର ଯୋଗାଇ ଦେଇଛନ୍ତି । ଏହି ଯୋଜନାରେ କେନ୍ଦ୍ରୀୟ ସହାୟତା ସଦୃଶ ରାଜ୍ୟ/କେନ୍ଦ୍ରଶାସିତ କ୍ଷେତ୍ର/ବିଶ୍ୱବିଦ୍ୟାଳୟମାନଙ୍କର ନୂଆ ହଷ୍ଟେଲ କୋଠା ନିର୍ମାଣ ଏବଂ/ଅଥବା ବର୍ତ୍ତମାନ କାର୍ଯ୍ୟ କରୁଥିବା ହଷ୍ଟେଲଗୁଡ଼ିକର ସଂପ୍ରସାରଣ ନିମନ୍ତେ ଏହି ଅର୍ଥ ଯୋଗାଇ ଦିଆଯାଉଛି । ଏହି ଯୋଜନାକୁ 01.04.2018 ଠାରୁ ସଂଶୋଧନ କରାଯାଇଛି । ସଂଶୋଧିତ ଯୋଜନା ଅନୁସାରେ ରାଜ୍ୟ ସରକାରମାନେ ଏସଟି ବର୍ଗର ବାଳିକା ହଷ୍ଟେଲ ଏବଂ ନକ୍ସଲ ଉପଦ୍ରୁତ କ୍ଷେତ୍ର (ଯାହାକି କେନ୍ଦ୍ର ସରକାରଙ୍କ ଗୃହ ମନ୍ତ୍ରଣାଳୟ ଦ୍ୱାରା ଚିହ୍ନଟ କରାଯାଇଛି)ରେ ଏସଟି ବର୍ଗର ବାଳକ ହଷ୍ଟେଲ ନିର୍ମାଣ ସକାଶେ 100 ପ୍ରତିଶତ କେନ୍ଦ୍ରୀୟ ଅନୁଦାନ ପାଇପାରିବେ । ଏସଟି ବର୍ଗର ଛାତ୍ରମାନଙ୍କ ସକାଶେ ଅନ୍ୟ ସ୍ଥାନରେ ହଷ୍ଟେଲ ନିର୍ମାଣ କରିବାକୁ କେନ୍ଦ୍ର ଓ ରାଜ୍ୟ ସରକାରମାନେ 50:50 ଅନୁପାତରେ ବ୍ୟୟଭାର ବହନ କରିଥାନ୍ତି । କେନ୍ଦ୍ରଶାସିତ କ୍ଷେତ୍ର କ୍ଷେତ୍ରରେ କେନ୍ଦ୍ର ସରକାର ଉଭୟ ବାଳକ ଓ ବାଳିକା ହଷ୍ଟେଲ ନିର୍ମାଣ ପାଇଁ ସମଗ୍ର ବ୍ୟୟଭାର ମୁଣ୍ଡାଇଥାନ୍ତି । ଧନ୍ଦାମୂଳକ ତାଲିମ କେନ୍ଦ୍ର ( VTC ) ଯାହାକୁ ଉଭୟ ବାଳିକା ଓ ବାଳକମାନଙ୍କ ସକାଶେ ଉଦ୍ଦିଷ୍ଟ ସେଥିପାଇଁ ସମାନ ନୀତି ଓ ବ୍ୟବସ୍ଥା ପ୍ରଣୟନ କରାଯାଇଛି । ରାଜ୍ୟ ସରକାରଙ୍କ ଅଂଶର ବିକଳ୍ପ ଭାବେ ସାଂସଦମାନେ ସେମାନଙ୍କ ଏପିଲାଡ଼ ପାଣ୍ଠିରୁ ଅର୍ଥ ପ୍ରଦାନ କରିପାରିବେ । ସେହିସବୁ ହଷ୍ଟେଲଗୁଡ଼ିକର ରକ୍ଷଣାବେକ୍ଷଣ ଓ ମରାମତି ଦାୟିତ୍ୱ ସଂପୃକ୍ତ ରାଜ୍ୟ/କେନ୍ଦ୍ରଶାସିତ କ୍ଷେତ୍ର ସରକାରଙ୍କର । ଏହି ହଷ୍ଟେଲଗୁଡ଼ିକ ମଧ୍ୟ , ମାଧ୍ୟମିକ , କଲେଜ କିମ୍ବା ବିଶ୍ୱବିଦ୍ୟାଳୟ ସ୍ତରୀୟ ହୋଇପାରେ । 2018-19 ଆର୍ଥିକ ବର୍ଷରୁ ଏହି ଯୋଜନାକୁ ବନ୍ଦ କରିବା ସକାଶେ ସ୍ଥିର କରାଯାଇଛି । ଏହାକୁ ଜନଜାତି ଉପ ଯୋଜନାର ସ୍ୱତନ୍ତ୍ର କେନ୍ଦ୍ରୀୟ ସହାୟତା ଯୋଜନାରେ ମିଶ୍ରଣ ଘଟାଯାଇଛି ।


    କେନ୍ଦ୍ର ଆଦିବାସୀ ବ୍ୟାପାର ରାଷ୍ଟ୍ରମନ୍ତ୍ରୀ ଶ୍ରୀ ଯଶୱନ୍ତ ସିଂ ଭାଭୋର ରାଜ୍ୟସଭାରେ ଏହି ବିଷୟ ପ୍ରକାଶ କରିଛନ୍ତି ।


    *************

    
    
    (Release ID: 1526481) Visitor Counter : 1