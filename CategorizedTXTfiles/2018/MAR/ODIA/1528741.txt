      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      କେନିଆର କୁଛି ଲେଭା ପଟେଲ ସମାଜକୁ ଭିଡିଓ କନଫେରେନ୍ସିଂ ମାଧ୍ୟମରେ ପ୍ରଧାନମନ୍ତ୍ରୀଙ୍କ ସମ୍ବୋଧନ(30, ମାର୍ଚ୍ଚ 2018)
      Posted On: 30 MAR 2018 9:16PM by PIB Bhubaneshwar


    ବୟୋଜ୍ୟେଷ୍ଠ, ମା’ ଓ ଭଉଣୀମାନଙ୍କୁ ମୋର ଅଭିନନ୍ଦନ । ଯୁବବର୍ଗ ଓ ପିଲାମାନଙ୍କୁ ବହୁତ ବହୁତ ବହୁତ ଭଲପାଇବା ।


    ଏ ହେଉଛି ଟେକ୍ନୋଲଜିର ଯୁଗ ଓ ଏହାର ଚମତ୍କାର ଦେଖନ୍ତୁ କି ହଜାର ହଜାର କିଲୋମିଟର ଦୂରରେ ଥାଇ ମଧ୍ୟ ଆପଣମାନଙ୍କ ସହ ସାକ୍ଷାତ କରିବାର ସୁଯୋଗ ମିଳିଛି । ଆପଣମାନେ ମୋତେ ଦେଖିପାରୁଛନ୍ତି । ମୁଁ ଆପଣମାନଙ୍କ ମୁହଁରେ ଖୁସି ଓ ଉତ୍ସାହ ଦେଖିପାରୁଛି ।


    ଆମେ ଆଜି ନାଇରୋବି ୱେଷ୍ଟ କମ୍ପ୍ଲେକ୍ସର ରଜତ ଜୟନ୍ତୀ ପାଳନ କରୁଛୁ । କୁଛି ଲେଭା ପଟେଲ ସମାଜର ସଂସ୍କୃତି ଓ ପରମ୍ପରା କେନିୟାରେ ବଜାୟ ରଖିବାର ଆପଣମାନଙ୍କ ଏହି ପ୍ରୟାସ ପାଇଁ ଆପଣ ସମସ୍ତଙ୍କୁ ଆନ୍ତରିକ ଅଭିନନ୍ଦନ ଜଣାଉଛି ।


    ଭାଇ ଓ ଭଉଣୀମାନେ


    ଅବଶ୍ୟ ଏହି କମ୍ପ୍ଲେକ୍ସକୁ 25ବର୍ଷ ବୟସ ହୋଇଯାଇଛି କିନ୍ତୁ ପୂର୍ବ ଆଫ୍ରିକାର ବିକାଶ ଯାତ୍ରାରେ କୁଛି ଲେଭା ପଟେଲ ସମାଜର ଯୋଗଦାନ ପ୍ରାୟ 125ବର୍ଷ ପୁରୁଣା । ପୂର୍ବ ଆଫ୍ରିକାର ବିକାଶ ଯାତ୍ରାରେ ମଧ୍ୟ ଆପଣମାନେ ସମସ୍ତେ ଅନେକ ଦଶନ୍ଧି ଧରି ସକ୍ରିୟ ରହିଛନ୍ତି । ଆପଣମାନଙ୍କ ଦ୍ୱାରା ଶିକ୍ଷା, ସ୍ୱାସ୍ଥ୍ୟ ଓ ଦାରିଦ୍ର୍ୟ ଦୂରୀକରଣ ଦିଗରେ କରାଯାଉଥିବା କଲ୍ୟାଣମୂଳକ କାର୍ଯ୍ୟ ପ୍ରତି ସମସ୍ତେ ପରିଚିତ ଅଛନ୍ତି ।


    ଯେଭଳି ଭାବେ ସ୍କୁଲ, ହସ୍ପିଟାଲ ଓ ସୁଲଭ ଦରରେ ଘର ଯୋଗାଇବା ଦିଗରେ ଆପଣମାନେ କାର୍ଯ୍ୟ କରୁଛନ୍ତି ତାହା ଉଚ୍ଚ ପ୍ରଶଂସନୀୟ । କେନିୟାରେ ପିଲା ଓ ଗରିବ ମହିଳାଙ୍କ ପାଇଁ ଯେଉଁ ପ୍ରକାରର ଉପକାର କାର୍ଯ୍ୟକ୍ରମ କରୁଛନ୍ତି ତାହା ଅତ୍ୟନ୍ତ ପ୍ରଶଂସନୀୟ । ବାସ୍ତବରେ କେନିୟାରେ ଭାରତୀୟ ସମୁଦାୟର ସହଯୋଗ କେବଳ କଠିନ ପରିଶ୍ରମ ମଧ୍ୟରେ ସୀମିତ ନାହିଁ ବରଂ ଏହା ତ୍ୟାଗ ଓ ବଳିଦାନରେ ମଧ୍ୟ ରହିଛି ।


    କେନିୟାର ସ୍ୱାଧୀନତା ସଂଗ୍ରାମରେ ମାଖନ ସିଂହ, ଏମ୍.ଏ. ଦେଶାଇ, ପିଓ ଗାମା ପିଂଟୋଙ୍କ ଭଳି ଅନେକ ଭାରତୀୟ ଉଲ୍ଲେଖନୀୟ ଭୂମିକା ଗ୍ରହଣ କରିଛନ୍ତି । ଭାରତୀୟ ବଂଶୋଦ୍ଭବ ଲୋକମାନେ ମଧ୍ୟ କେନିୟାର ସ୍ୱାଧୀନତା ପରେ ସେଠାରେ ଶିଳ୍ପ ପ୍ରତିଷ୍ଠାନ ଓ ସାମାଜିକ ସେବା କ୍ଷେତ୍ରରେ ବିକାଶ ପାଇଁ କଠିନ ପରିଶ୍ରମ କରିଛନ୍ତି ।


    ଆଉ ଆଜି ତା’ର ପରିଣାମ ହେଉଛି, ଯେଉଁ ଭାରତୀୟଙ୍କୁ ଉପନିବେଶବାଦ ସମୟରେ କେନିୟାରେ ରେଳଲାଇନ ବିଛାଇବା ପାଇଁ ଭାରତରୁ ନିଆଯାଇଥିଲା, ସେହି ଭାରତୀୟ ଲୋକମାନେ ଏବେ କେନିୟାର ସମୃଦ୍ଧ ଲୋକଙ୍କ ମଧ୍ୟରେ ପରିଗଣିତ ହେଉଛନ୍ତି । ଭାରତକୁ ନିଜ ହୃଦୟରେ ସେମାନେ ଜୀବନ୍ତ ରଖିଛନ୍ତି । ଏହି ଲୋକମାନେ କେନିୟାର ଶିକ୍ଷା, ଚିକିତ୍ସା ସେବା କ୍ଷେତ୍ରରେ ନୂଆ ପ୍ରାଣ ଭରିବାରେ ନିରନ୍ତର ପ୍ରୟାସ କରୁଛନ୍ତି । ତିନିଜଣ ପ୍ରମୁଖ ବ୍ୟକ୍ତି ମଣିଲାଲ ପ୍ରେମଚାନ୍ଦ ଚନ୍ଦାରିଆ, ଫିରୋଜ ନଭରୋଜ୍ ଓ ଡଃ ଏଫ୍ଆରଏସ୍ ଡି’ସୁଜାଙ୍କୁ ପ୍ରବାସୀ ଭାରତୀୟ ସମ୍ମାନ ପ୍ରଦାନ କରାଯାଇଛି । 2016 ମସିହାରେ ମୁଁ ଯେତେବେଳେ କେନିୟା ଗସ୍ତରେ ଯାଇଥିଲି ସେତେବେଳେ ଆପଣମାନଙ୍କ ମହାନ ପ୍ରୟାସ ଯୋଗୁ କେନିୟା ସରକାରଙ୍କ ଦ୍ୱାରା ମୋର ଆଡ଼ମ୍ବରପୂର୍ଣ୍ଣ ଭାବେ ସ୍ୱାଗତ କରାଯାଇଥିଲା । ମୋର ସ୍ପଷ୍ଟ ମନେଅଛି ଯେ କାସରାନି ଷ୍ଟାଡ଼ିୟମରେ ଆପଣମାନେ ହଜାର ହଜାର ସଂଖ୍ୟାରେ ଉପସ୍ଥିତ ହୋଇ ମୋ’ ପ୍ରତି ନିଜର ଭଲପାଇବା ଓ ଆଶୀର୍ବାଦ ପ୍ରଦର୍ଶନ କରିଥିଲେ । ମୁଁ ଭାବବିହ୍ୱଳ ହୋଇପଡ଼ିଥିଲି । ଆପଣମାନଙ୍କ ମଧ୍ୟରୁ ଅନେକ ଲୋକ ସେହି କାର୍ଯ୍ୟକ୍ରମରେ ମଧ୍ୟ ଥିଲେ ।


    ବନ୍ଧୁଗଣ, ଅବଶ୍ୟ ଦଶନ୍ଧି ପୁରୁଣା ପରିସ୍ଥିତି ଆପଣମାନଙ୍କୁ ଭାରତଠାରୁ ଦୂରେଇ ରଖିଛି କିନ୍ତୁ ଆପଣମାନଙ୍କ ଆତ୍ମାର କିଛି ଅଂଶ ଆଜି ମଧ୍ୟ ଏହି ମାଟିରେ ଅଛି । ଆପଣମାନଙ୍କ ହୃଦୟ ସର୍ବଦା ଆପଣ ସମସ୍ତଙ୍କୁ ଭାରତ ସହ ଅତୁଟ ଭାବେ ଯୋଡ଼ି ରଖିଛି ।


    ଗୁଜରାଟରେ ଏକ ଲୋକକଥା ଅଛି ‘କଲମ ନେ ଜ୍ୟା ଭାବି ତ୍ୟା ଉଗି ନିକାଲି’ । ଆପଣମାନେ ସମସ୍ତେ ଏକଥାକୁ ସାର୍ଥକ କରିଛନ୍ତି । ଆଜି ଆପଣମାନେ ସମସ୍ତେ କେନିୟାର ସମାଜରେ ଏକାକାର ହୋଇସାରିଛନ୍ତି । ଆପଣମାନଙ୍କ ମଧ୍ୟରୁ ଅଧିକାଂଶଙ୍କ ପାଖରେ କେନିୟାର ପାସପୋର୍ଟ ଅଛି । ତଥାପି ଆପଣମାନେ ନିଜ ଭିତରେ ଏବେ ବି ଭାରତୀୟତାକୁ ଜୀବନ୍ତ କରି ରଖିଛନ୍ତି । ଆପଣମାନଙ୍କର ଏହି କାର୍ଯ୍ୟକ୍ରମରେ ଉପସ୍ଥିତିକୁ ଦେଖି ମୁଁ ମଧ୍ୟ ଏହା ଅନୁଭବ କରିପାରୁଛି । ଆଉ ଗୋଟିଏ କଥା ଅଛି ‘କାଛଡୋ ଖେଲେ ଖାଲାକ ମେ, ଜି ମହାସାଗର ମେ ବାଚ, ଜେ ତେ ହେକ୍ରୋ କାଛି ଭାସେ, ଓ ତାଡିୟାଣ୍ଡି କଚ୍ଛ’ । ଏହାର ଅର୍ଥ ଯେଉଁ ପ୍ରକାର ମହାସାଗରରେ କୁମ୍ଭୀର ଆରାମ୍ ରେ ଖେଳିଥାଏ, ବୁଲିଥାଏ ସେଭଳି କଚ୍ଛ ଲୋକମାନେ, ପୁରା ନିର୍ଭୟରେ ସାରା ଦୁନିଆଁ ବୁଲିପାରୁଛନ୍ତି । ଆଉ ଯେଉଁଠି କଚ୍ଛି ରହିଯାନ୍ତି ସେଠାରେ କିଛି ଦିନ ମଧ୍ୟରେ ଆପଣାଛାଏ ନୂଆ କଚ୍ଛ ତିଆରି ହୋଇଯାଏ ।


    କଚ୍ଛି ଭାଇ ଭଉଣୀମାନେ କେନିୟାରେ ରୁହନ୍ତୁ ଅବା କଚ୍ଛରେ । ଚାଲେଞ୍ଜକୁ ସେମାନେ କିଭଳି ସୁଯୋଗରେ ପରିବର୍ତ୍ତନ କରିପାରନ୍ତି ତାହା ମୁଁ ନିଜ ଆଖିରେ ଦେଖିଛି । 2001 ମସିହାର ବିନାଶକ ଭୂକମ୍ପ ସମୟରେ କଚ୍ଛର ଏଭଳି ସ୍ଥିତି ଥିଲା କି ସାରା ଦୁନିଆଁକୁ ଲାଗୁଥିଲା ଯେ କଚ୍ଛ କଦାପି ଉଠିପାରିବ ନାହିଁ । କିନ୍ତୁ କିଛି ବର୍ଷ ମଧ୍ୟରେ କଚ୍ଛର ପରିଶ୍ରମୀ ଲୋକମାନେ, ଆପଣ ସବୁ ଭାଇ ଓ ଭଉଣୀମାନେ, ସ୍ୱଜନମାନେ ସମସ୍ତଙ୍କ ଧାରଣାକୁ ଭୁଲ୍ ପ୍ରମାଣିତ କରିଦେଇଛନ୍ତି ।


    କଚ୍ଛ ଏକଦା ଶୁଷ୍କ ଓ ମରୁଭୂମି ଥିଲା, ଯାହା ଏବେ ବିଶ୍ୱ ପାଇଁ ପର୍ଯ୍ୟଟନର କେନ୍ଦ୍ର ପାଲଟି ଯାଇଛି । ଏକଦା କଚ୍ଛ ମରୁଭୂମି ଥିଲା ଯେଉଁଠଇ ବିକାଶ ଓ ଯୋଗାଯୋଗର କିଛି ବି ସଙ୍କେତ ନଥିଲା । ତଥାପି ଆଜି ସେହି କଚ୍ଛ ଏବେ ବିଶ୍ୱର ପର୍ଯ୍ୟଟନ ମାନଚିତ୍ରରେ ଏକ ସୁନ୍ଦର ସ୍ଥାନ ପାଲଟିଛି । ଆପଣମାନଙ୍କ ମଧ୍ୟରୁ ଅଧିକାଂଶ ରଣୋତ୍ସବରେ ସାମିଲ ହୋଇଥିବେ । ଯଦି ଆପଣମାନେ କେହି ଦେଖିନଥିବେ ତା’ହେଲେ ଆପଣମାନଙ୍କୁ ସମସ୍ତଙ୍କୁ ଏଥିରେ ଯୋଗ ଦେବାକୁ ମୁଁ ଆହ୍ୱାନ କରୁଛି । ରଣୋତ୍ସବ କେବଳ କଚ୍ଛର ସଂସ୍କୃତିର ପ୍ରଚାରକ ନୁହେଁ ବରଂ ଏକ ବୃହତ୍ ଆର୍ଥିକ ପ୍ରବୃତି ପାଲଟିଛି । ଗତ କିଛିବର୍ଷ ମଧ୍ୟରେ କଚ୍ଛର ବିକାଶରେ ଉଲ୍ଲେଖନୀୟ ପରିବର୍ତ୍ତନ ଆସିଛି । ଆଉ ବିଶେଷକରି ଯୁବପିଢ଼ିକୁ କହିବାକୁ ଚାହୁଁଛି କି ଏକଦା ସମୟ ଥିଲା କଚ୍ଛ ମାସକ ପାଇଁ ବି ଜଳ ପାଉନଥିଲା । ଗ୍ରୀଷ୍ମ ଋତୁରେ କଚ୍ଛର ଲୋକମାନେ ନିଜ ଘର ଓ ଗାଈଗୋରୁ ଛାଡ଼ି ପଳାୟନ କରୁଥିଲେ । ସେମାନେ ପାଣି ପାଇଁ ଆତୁର ହେଉଥିଲେ । ଗାଈଗୋରୁମାନେ ମରିବାକୁ ବାଧ୍ୟ ହେଉଥିଲେ । ଏବେ ଆମର ସରକାର ସର୍ଦ୍ଦାର ସରୋବର ବନ୍ଧ ମାଧ୍ୟମରେ କଚ୍ଛ ଅଂଚଳକୁ ନର୍ମଦା ଜଳ ପହଂଚାଉଛି । ଜଳକୁ ଟୁପର ବନ୍ଧ ପର୍ଯ୍ୟନ୍ତ ପହଂଚାଯାଉଛି । ଏବେ କଚ୍ଛର ଅନେକ ଗାଁ ଓ ସହରକୁ ନର୍ମଦା ଜଳ ମିଳୁଛି । କଚ୍ଛର ବିକାଶରେ କେନ୍ଦ୍ର ସରକାର ଓ ରାଜ୍ୟ ସରକାର ଦୁଇଟି ଇଞ୍ଜିନ ଭଳି କାର୍ଯ୍ୟ କରିଛନ୍ତି । ସେମାନେ ଡବଲ ଇଞ୍ଜିନର ପାୱାର ଯୋଗାଇ ଦେଉଛନ୍ତି । ଗତ କିଛିବର୍ଷ ମଧ୍ୟରେ କଚ୍ଛରେ ହଜାର ହଜାର କୋଟି ଟଙ୍କା ନିବେଶ ହୋଇଛି । କଚ୍ଛର ପ୍ରାୟ 50ହଜାର ଏକରକୁ ଉପକୂଳ ଆର୍ଥିକ ଜୋନରେ ପରିଣତ କରିବାର ବିଚାର ଚାଲିଛି । ଆହୁରି ମଧ୍ୟ କାଣ୍ଡଲା ବନ୍ଦରକୁ ସ୍ମାର୍ଟ ଶିଳ୍ପାଂଚଳ ବନ୍ଦର ଭାବେ ବିକଶିତ କରିବାର ଯୋଜନା ରହିଛି ।


    ଗତବର୍ଷ ଘୋଘା-ଦହେଜ ରୋ-ରୋ ସେବା ସରକାର ଆରମ୍ଭ କରିଛନ୍ତି । ଏଭଳି ରୋ-ରୋ ସେବା କଚ୍ଛର ଅଖାତ୍ ରେ ଆରମ୍ଭ କରିବାର ଯୋଜନା ରହିଛି । କଚ୍ଛ ଓ ଜାମନଗର ମଧ୍ୟରେ ଏହି ସେବା ଆରମ୍ଭ କରିବା ପାଇଁ ବିଚାର ଚାଲିଛି । ସରକାରଙ୍କୁ ଏହି ପ୍ରୋଜେକ୍ଟର ଏକ ସଂକ୍ଷିପ୍ତ ଫିଜିବିଲିଟି ରିପୋର୍ଟ ମଧ୍ୟ ପ୍ରଦାନ କରାଯାଇଛି । ରୋ-ରୋ ଫେରି ଆରମ୍ଭ ହେବା ଦ୍ୱାରା ସୌରାଷ୍ଟ୍ର ଓ କଚ୍ଛ ମଧ୍ୟରେ ଦୂରତ୍ୱ କମ୍ ହୋଇଯିବ । ଆଜି କଚ୍ଛରେ ଯେଉଁ ଆର୍ଥିକ ବିକାଶ ହେଉଛି ତାହା ସମଗ୍ର ଗୁଜରାଟର ବିକାଶକୁ ଗତି ପ୍ରଦାନ କରୁଛି ଆଉ ଗୁଜରାଟର ବିକାଶ ଦେଶର ବିକାଶକୁ ଆଗେଇ ନେବାରେ ସହାୟକ ପାଲଟୁଛି । ଗତ 17-18 ବର୍ଷ ମଧ୍ୟରେ ବିକାଶର ମଡେଲ ଗୁଜରାଟର ଲୋକମାନେ ଓ ଭାରତର ଲୋକମାନଙ୍କ ଦ୍ୱାରା ବିକଶିତ ହୋଇଥିଲା । ଏହା ଏବେ ଭାରତର ଅଭିବୃଦ୍ଧି ମଡେଲ ପାଲଟିଛି । କିଛିବର୍ଷ ପୂର୍ବରୁ ଚଳଚଞ୍ଚଳ ଗୁଜରାଟ ନାଁରେ ହୋଇଥିବା କାର୍ଯ୍ୟକ୍ରମରେ ନିବେଶକଙ୍କୁ ଆକୃଷ୍ଟ କରାଯାଉଛି । ଏହି ସମାନ ମଡେଲ ଏବେ ଦେଶର ବିଭିନ୍ନ ରାଜ୍ୟରେ ଉତରରୁ ଦକ୍ଷିଣ ଓ ପୂର୍ବରୁ ପଶ୍ଚିମ ସବୁଆଡ଼େ ଗ୍ରହଣୀୟ ହୋଇଛି । ଏବେ ଗୁଜରାଟର ବିକାଶ ବିଭିନ୍ନ ଦେଶର ରାଷ୍ଟ୍ରପତି, ଉପରାଷ୍ଟ୍ରପତି ଓ ପ୍ରଧାନମନ୍ତ୍ରୀମାନେ ଦେଖିବାକୁ ଚାହୁଁଛନ୍ତି । ଇସ୍ରାଏଲ ରାଷ୍ଟ୍ରପତି ବେଞ୍ଜାମିନ୍ ନେତ୍ୟାନାହୁ ହୁଅନ୍ତୁ, ଜାପାନର ପ୍ରଧାନମନ୍ତ୍ରୀ ଶିଞ୍ଜୋ ଆବେ ଅବା ପୁଣି ଚୀନର ରାଷ୍ଟ୍ରପତି ସି ଜିନପିଙ୍ଗ୍ ହୁଅନ୍ତୁ । କେନିଆର ରାଷ୍ଟ୍ରପତି ସମସ୍ତେ ଗୁଜରାଟ ଆସିବାକୁ ଆଗ୍ରହ ବ୍ୟକ୍ତ କରିଛନ୍ତି ଆଉ ବିକାଶ କାର୍ଯ୍ୟକୁ ନିକଟରୁ ଦେଖିଛନ୍ତି ।


    କେନିଆ ରାଷ୍ଟ୍ରପତି ଗୁଜରାଟର ଭାଇବ୍ରେଂଟ ସମିଟ୍ କୁ ମଧ୍ୟ ଆସିଥିଲେ ଓ ଉତ୍ସାହ ପୂର୍ବକ ସାମିଲ ହୋଇଥିଲେ । ଆପଣମାନଙ୍କ ମଧ୍ୟରୁ ଯେଉଁମାନେ ଭାରତ ଦେଖିନାହାନ୍ତି ସେମାନଙ୍କୁ ମୋର ଅନୁରୋଧ କି ଆସନ୍ତା ବର୍ଷ ଜାନୁୟାରୀରେ ଉତ୍ତର ପ୍ରଦେଶର ଏହ୍ଲାବାଦରେ କୁମ୍ଭ ମେଳା ହେବାର ଅଛି । ଏହି କୁମ୍ଭ ମେଳା 12ବର୍ଷ ପରେ ପଡ଼ିଥାଏ ଓ ସମସ୍ତଙ୍କୁ କୁମ୍ଭ ମେଳାକୁ ଯିବାକୁ ଇଚ୍ଛା ହୋଇଥାଏ । ବିଶେଷକରି ବୟସ୍କ ଲୋକମାନଙ୍କୁ । ଆଗାମୀ 2019 ମସିହା ଜାନୁୟାରୀ ମାସରେ ଏହ୍ଲାବାଦରେ ପ୍ରାୟ ଦେଢ଼ ମାସ ପର୍ଯ୍ୟନ୍ତ ଏହି କୁମ୍ଭମେଳା ଚାଲିବ । ମୋର ଆପଣମାନଙ୍କୁ ଅନୁରୋଧ କି ଆଫ୍ରିକାରେ ରହୁଥିବା କୌଣସି ଭାରତୀୟ ଯିଏକି ଭାରତ ଦେଖିନଥିବେ, ସେଠାରେ ଜନ୍ମ ହୋଇ ବଢ଼ିଛନ୍ତି, ସେମାନେ ଭାରତ ବୁଲି ଆସନ୍ତୁ ।


    ଦେଶକୁ ସାଂସ୍କୃତିକ ଓ ଆଧ୍ୟାତ୍ମିକ ଭାବେ ଦେଖିବା ଓ ବୁଝିବାର ଏହା ହେଉଛି ଏକ ସୁନ୍ଦର ଅବସର । କୁମ୍ଭ ଅବସରରେ ଏମାନଙ୍କୁ ସମସ୍ତଙ୍କୁ ଭାରତ ଆଣିବାର ଯୋଜନା ଏବେଠୁ ତିଆରି ହେବା ଉଚିତ୍ । ଭାରତ ଦର୍ଶନ କରାଇବା ଉଚିତ୍ । ଆଉ କୁମ୍ଭର ମେଳାକୁ ଆସିଲେ ସେତେବେଳେ ରଣୋତ୍ସବ ମଧ୍ୟ ଚାଲିଥିବ, ତା’ପରେ ପୁଣି ଆମର କଚ୍ଛଡ଼ୋ ବାରେମାସ । ସେଠାରେ ତ ଗୋଟିଏ ଚକ୍କର ଲଗାଇବା ଉଚିତ୍ , ଯାହା ଆର୍ଥିକ ନୀତି ହେଉ ଅବା ସାମାଜିକ ପ୍ରଗତିର ନୀତି ହେଉ । ଭାରତ ପରିବର୍ତ୍ତନର ଏକ ବହୁତ ବଡ଼ ଯୁଗରେ ଆଜି ପ୍ରଗତିଶୀଳ ଶୈଳୀ ଦେଇ ଗତି କରୁଛି, ଆଗକୁ ବଢ଼ୁଛି । ଦେଶର ବିକାଶର ଗତି ହିଁ ଦ୍ରୁତ ଗତିରେ ଆଗକୁ ବଢ଼ାଇବା ପାଇଁ ଭ୍ରଷ୍ଟାଚାରକୁ ମୂଳପୋଛ ଓ ଆତଙ୍କବାଦର ମୁକାବିଲା ପାଇଁ ନିଷ୍ପତ୍ତି ନେବାର କାର୍ଯ୍ୟ କରୁଛନ୍ତି ।


    ଭାରତର ବିଦେଶ ନୀତିକୁ ଆମ ସରକାର ଏକ ନୂଆ ଦିଗ ଦେଇଛନ୍ତି । ବିଗତ 3 ରୁ 4 ବର୍ଷ ମଧ୍ୟରେ କେବଳ କେନିୟାରେ ନୁହେଁ ସମଗ୍ର ଆଫ୍ରିକା ମହାଦ୍ୱୀପରେ ଭାରତର ସୁଦୃଢ଼ ସମ୍ବନ୍ଧର ଏକ ନୂଆ ଅଧ୍ୟାୟ ଖୋଲାଯାଇଛି । ଆମର ସରକାରର ଏହି କାର୍ଯ୍ୟକାଳ ସମୟରେ ରାଷ୍ଟ୍ରପତି, ଉପରାଷ୍ଟ୍ରପତି ଓ ପ୍ରଧାନମନ୍ତ୍ରୀ ଏହି 3 ଟି ସ୍ତରରେ କହିଲେ ପ୍ରାୟ ଆମେ ତିନିଜଣ ମିଳିତ ଭାବେ 20 ରୁ ଅଧିକ ଦେଶର ଯାତ୍ରା କରିସାରିଛୁ । କେବଳ ସେତିକି ନୁହେଁ ଭାରତରେ ଇଣ୍ଡିଆ-ଆଫ୍ରିକୀୟ ଶିଖର ସମ୍ମିଳନୀ ମଧ୍ୟ ଅତ୍ୟନ୍ତ ସଫଳତାପୂର୍ବକ ଆୟୋଜନ ହୋଇଛି । ଏହି ଶିଖର ସମ୍ମିଳନୀରେ ଭାଗ ନେବା ପାଇଁ 54ଟି ଆଫ୍ରିକୀୟ ରାଷ୍ଟ୍ରର ପ୍ରତିନିଧିମଣ୍ଡଳ ଆସିଥିଲେ ଓ 41ଟି ଆଫ୍ରିକୀୟ ରାଷ୍ଟ୍ରର ଶାସନ ମୁଖ୍ୟଙ୍କ ସାମୁହିକ ଉପସ୍ଥିତ ଏକ ନୂଆ ରେକର୍ଡ ସ୍ଥାପନ କରିଥିଲା ।


    ଏହି ସମିଟ୍ ସମୟରେ ଆଫ୍ରିକାର ବିକାଶ କାର୍ଯ୍ୟ ନିମନ୍ତେ 10 ବିଲିୟନ ଡଲାରର ଆର୍ଥିକ ସହାୟତାର ଘୋଷଣା ମଧ୍ୟ ଭାରତ କରିଥିଲା । ଗତବର୍ଷ ମେ’ ମାସରେ ଅହମ୍ମଦାବାଦରେ ଆଫ୍ରିକୀୟ ବିକାଶ ବ୍ୟାଙ୍କର ବୈଠକର ସଫଳ ଆୟୋଜନ ହୋଇଥିଲା । ଆଉ ସେଥିରେ ଆଫ୍ରିକୀୟ ରାଷ୍ଟ୍ରର ଅନେକ ମନ୍ତ୍ରୀ, ପ୍ରତିନଧି ଓ ବ୍ୟାଙ୍କର ଅପ୍ରତିନିଧିମାନେ ଯୋଗ ଦେଇଥିଲେ । ନିକଟରେ ଭାରତ ଆଫ୍ରିକୀୟ ରାଷ୍ଟ୍ରରେ 18 ଟି ନୂଆ ଦୂତାବାସ ସ୍ଥାପନ କରିଛି । କାରଣ ସେଠାରେ ଆମର ଭାରତୀୟ ସମୁଦାୟର ଲୋକମାନେ ଛୋଟ ଛୋଟ ରାଷ୍ଟ୍ରରେ ମଧ୍ୟ ରହୁଛନ୍ତି । ସେମାନଙ୍କର ଦାବି ଥିଲା କି ଆମର ମଧ୍ୟ ଦୂତାବାସ ହେଲେ ଭଲ । ଆପଣମାନେ ଜାଣି ଖୁସି ହେବେ କି ସମଗ୍ର ଆଫ୍ରିକୀୟବାସୀଙ୍କୁ ଖବର ଦେବାକୁ ଚାହୁଁଛି ଯେ ଭାରତ ସରକାର ଆଫ୍ରିକୀୟ ରାଷ୍ଟ୍ରରେ 18ଟି ଦୂତାବାସ ଖୋଲିବାକୁ ଘୋଷଣା କରିଛନ୍ତି । ନିଷ୍ପତି ନେଇଛନ୍ତି । ଖୁବଶୀଘ୍ର ଏହି କାମ ଆଗକୁ ବଢ଼ିବ ।


    ଏହି ନୂଆ ହାଇକମିଶନ ଓ ଦୂତାବାସ ଭାରତ ଓ ଆଫ୍ରିକା ମଧ୍ୟରେ ସମ୍ବନ୍ଧକୁ ଅଧିକ ସୁଦୃଢ଼ କରିବାରେ ସହାୟକ ହେବ । ଏହା ବ୍ୟତୀତ ସବୁଠୁ ମହତ୍ୱପୂର୍ଣ୍ଣ କଥା ହେଉଛି ସମଗ୍ର ଆଫ୍ରିକାରେ ରହୁଥିବା ଭାରତୀୟ ସମାଜ ପାଇଁ ଏହା ଅତ୍ୟନ୍ତ ସହାୟକ ସାବ୍ୟସ୍ତ ହେବ । ଆମ ସରକାର କେନିୟା ସହ ମିଶି ବହୁ ଅଧିକ ସୁଦୃଢ଼ ସମ୍ବନ୍ଧ ଗଠନ କରୁଛନ୍ତି । କେନିୟାରେ ଶିକ୍ଷାରୁ ଆରମ୍ଭ କରି ସାମାଜିକ କ୍ଷେତ୍ରର ବିକାଶରେ ଭାରତ ସରକାର ଆର୍ଥିକ ସହାୟତା ଦେଉଛନ୍ତି । ବିଶେଷକରି ଉତ୍ପାଦନ, ଖାଦ୍ୟ ପ୍ରକ୍ରିୟାକରଣ, ସୁଲଭ ଦରରେ ଘର ଓ ସାର୍ବଜନୀନ ସ୍ୱାସ୍ଥ୍ୟ ସେବା ଭଳି କ୍ଷେତ୍ରରେ ଭାରତ ଦ୍ୱାରା ନିବେଶ ହୋଇଛି । ଆମର ସରକାର ସାମର୍ଥ୍ୟ ବିକାଶ ପାଇଁ ମଧ୍ୟ ନୂଆ ସୁଯୋଗ ସୃଷ୍ଟି କରୁଛନ୍ତି । ମୋତେ ଭାରତର ଆଲୁମିନି ଆସୋସିଏସନ୍ର ସଦସ୍ୟଙ୍କ ସହ ସାକ୍ଷାତ ଆଜି ବି ମନେଅଛି । ଭାରତର ଏହି ଆଲୁମିନି ଆସୋସିଏସନ୍ କେନିୟାର ଏଭଳି ଛାତ୍ରଛାତ୍ରୀଙ୍କ ଗୋଷ୍ଠୀ ପ୍ରସ୍ତୁତ କରିଛନ୍ତି ଯେଉ ଗତ 50 ବର୍ଷ ମଧ୍ୟରେ ଭାରତରେ ରହି ଶିକ୍ଷା ପ୍ରାପ୍ତ କରିଛନ୍ତି ।


    ବନ୍ଧୁଗଣ


    ମୋ’ ମତରେ ବିଶ୍ୱ ସହ ଭାରତର ସମ୍ବନ୍ଧକୁ ସୁଦୃଢ଼ କରିବା ପାଇଁ ଯଦି କୌଣସି ସ୍ଥାୟୀ ରାଷ୍ଟ୍ରଦୂତ ଥାନ୍ତି ତା’ହେଲେ ସେମାନେ ହେଉଛନ୍ତି ଭାରତୀୟ ବଂଶୋଦ୍ଭବ ଲୋକ, ପ୍ରବାସୀ ଭାରତୀୟ, ଆପଣମାନେ ସବୁ, ଯିଏକି ଏବେ ମୋ ସମ୍ମୁଖରେ ବସିଛନ୍ତି । ବାସ୍ତବରେ ଆପଣମାନେ ସମସ୍ତେ ପ୍ରକୃତ ରାଷ୍ଟ୍ରଦୂତ । ସରକାର ତ ରାଷ୍ଟ୍ରଦୂତଙ୍କୁ ରଖିଛନ୍ତି କିନ୍ତୁ ଆପଣମାନେ ସମସ୍ତେ ରାଷ୍ଟ୍ରର ଦୂତ ହୋଇଛନ୍ତି । ଆପଣମାନେ ସମସ୍ତେ ସେଠାରେ ଡିଜିଟାଲ ଦେଣନେଣ, ପାରଦର୍ଶୀ ଅର୍ଥବ୍ୟବସ୍ଥା ପାଇଁ ‘ଏମ୍-ପୈସା’ର ସାମର୍ଥ୍ୟ ଦେଖିଛନ୍ତି ।


    ଏମ୍-ପୈସା ଏକ ମଡେଲ୍ ପାଲଟିଛି । ଭାରତରେ ମଧ୍ୟ ଡିଜିଟାଲ ଦେଣନେଣ ବୃଦ୍ଧି ପାଇଁ ସରକାର ଅନେକ ନିଷ୍ପତି ନେଇଛନ୍ତି । ଆମର ଏଠି ଭାରତରେ ‘ଭୀମ୍ ଆପ୍’ ଅଧିକ ଲୋକପ୍ରିୟ ହୋଇଛି । ଆପଣମାନେ ମଧ୍ୟ ମୋବାଇଲ ଫୋନକୁ ଯାଇ ଭୀମ୍ ଆପ୍ ଡାଉନଲୋଡ୍ କରିପାରିବେ । ଆଉ ମୋର ଆପଣମାନଙ୍କୁ ବିଶେଷଭାବେ ଅନୁରୋଧ କି କଚ୍ଛରେ ତ ଆପଣମାନଙ୍କର ଖାସ୍ ସମ୍ପର୍କ ରହିଛି । କଚ୍ଛରେ ବର୍ଷା ହେଲେ ଆପଣମାନେ ତୁରନ୍ତ ହାଲୱା ପ୍ରସ୍ତୁତ କରୁଛନ୍ତି । ଏତେ ଅଧିକ କଚ୍ଛ ପ୍ରତି ଭଲପାଇବା ଆପଣଙ୍କର ରହିଛି । ଆପଣମାନେ ପ୍ରତ୍ୟେକ ଦିନ ତ କଥା ହେଉଛନ୍ତି । ଆପଣମାନେ ସେମାନଙ୍କୁ କୁହନ୍ତୁ କି ‘ଏମ୍-ପୈସା’ କେତେ ପରିବର୍ତନ କରିଛି । ତା’ହେଲେ ଏଠି ଲୋକମାନେ ଏସବୁ ଶିଖିବେ । ଗୁଜରାଟରେ କଚ୍ଛ ଭାଇମାନେ ବି ଭୀମ ଆପ୍ ଦ୍ୱାରା ଡିଜିଟାଲ ଦେଣନେଣ କରିବା ଆରମ୍ଭ କରିବେ । ଆପଣମାନେ କହିଲେ ସେମାନେ ସଙ୍ଗେ ସଙ୍ଗେ ଏକଥା ମାନିବେ ।


    ଭାରତୀୟ ବଂଶୋଦ୍ଭବ ଲୋକମାନେ, ଆପଣମାନଙ୍କ ପାଇଁ ଗର୍ବର ବିଷୟ କି ଆପଣମାନଙ୍କ ପ୍ରତି ସମ୍ମାନର ଭାବ ଏଠି ରହିଛି । ଆମର ସରକାର ମଧ୍ୟ ସର୍ବଦା ଏହି ପ୍ରୟାସ କରୁଛି କି ଭାରତୀୟ ବଂଶୋଦ୍ଭବ, ପ୍ରବାସୀ ଭାରତୀୟ ବିଶ୍ୱରେ ଯେଉଁଠି ବି ବାସ କରୁଛନ୍ତି ସେମାନଙ୍କ ସହ ଆମେ ସର୍ବଦା ଯୋଡ଼ି ହୋଇ ରହିବୁ । ଆଉ ସେମାନଙ୍କର ସମସ୍ୟାର ନିରାକରଣ କରିବୁ ।


    ପୂର୍ବରୁ ପ୍ରବାସୀ ଭାରତୀୟଙ୍କ ପାଇଁ ଗୋଟିଏ ମନ୍ତ୍ରଣାଳୟ କାମ କରୁଥିଲା । କିନ୍ତୁ ଆମେ ଯେତେବେଳେ ପ୍ରବାସୀ ଭାରତୀୟଙ୍କ ପାଖରୁ ଏଭଳି ସୂଚନା ଓ ଅଭିମତ ପାଇଲୁ କି ବିଦେଶ ମନ୍ତ୍ରଣାଳୟ ସହ ସମନ୍ୱୟର ଅଭାବ ରହିଯାଉଛି । ତେଣୁ ଆମେ ସମସ୍ତଙ୍କ ଭାବନା ଅନୁସାରେ ଏହି ସମସ୍ୟାର ସମାଧାନ କରିବା ପାଇଁ ଉଭୟ ମନ୍ତ୍ରଣାଳୟକୁ ମିଶାଇ ଦେଇଛୁ । ପୂର୍ବରୁ ତ ପିଆଇଓ ଓ ଓସିଆଇ ଯୋଜନା ମଧ୍ୟ ଅଲଗା ହେଉଥିଲା । ଏବଂ ଅଧିକାଂଶ ଲୋକଙ୍କୁ ମଧ୍ୟ ଏହାର ଫରକ୍ ଜଣାନଥିଲା । ଆମେ ଏହି ଉଭୟ ଯୋଜନାକୁ ପ୍ରକ୍ରିୟାକୁ ସରଳ କରିଛୁ । ଉଭୟ ଯୋଜନାରେ ଥିବା ପାର୍ଥକ୍ୟକୁ ଦୂର କରିଛୁ । ଭାରତର ବିଦେଶ ମନ୍ତ୍ରଣାଳୟ, କନ୍ସୁଲରାର ଗଭର୍ଣ୍ଣାନ୍ସର ରିଏଲ ଟାଇମ୍ ମନିଟରିଂଙ୍ଗ୍ ଏଣ୍ଡ ରେସ୍ପନ୍ସ ପାଇଁ ସହାୟତା-ଏମ୍ଏଡିଏଡି- ଏହି ପୋର୍ଟାଲର ସୁବିଧା ଦିଆଯାଇଛି । ଆପଣମାନେ ଏହି ପୋର୍ଟାଲକୁ ଯାଇ ସରକାର ସହ ନିଜର ଆଲୋଚନା କରିପାରିବେ । ଏବେ ତ ପ୍ରବାସୀ ଭାରତୀୟ ଦିବସର ଆୟୋଜନ ନିୟମିତ ଭାବେ ପ୍ରତ୍ୟେକ ଦୁଇ ବର୍ଷରେ, ବିକଳ୍ପ ବର୍ଷରେ କରାଯାଉଛି । ଏହା ସହିତ ରିଜିନିାଲ ପ୍ରବାସୀ ଭାରତୀୟ ଦିବସ ମଧ୍ୟ ପାଳନ କରାଯାଉଛି । ଆମ ସରକାରର ବିଗତ 4ବର୍ଷ ମଧ୍ୟରେ ଆମର ପ୍ରଶାସନ ହେଉଛି ଭାରତର ଚିନ୍ତାଧାରାରେ ପରିବର୍ତନର ଜୀବନ୍ତ ଉଦାହରଣ ।


    ଭାଇ ଓ ଭଉଣୀମାନେ


    ଆପଣମାନଙ୍କୁ ଏହା ବି ଅନୁଭବ ହେଉଥିବ କି ଗତ 3 ରୁ 4 ବର୍ଷ ମଧ୍ୟରେ ବିଶ୍ୱର ଦୃଷ୍ଟିଭଙ୍ଗୀ ମଧ୍ୟ ଭାରତ ପ୍ରତି ସକରାତ୍ମକ ହୋଇଛି । ଲୋକଙ୍କ ଭାବନାରେ ମଧ୍ୟ ସକରାତ୍ମକ ପରିବର୍ତନ ହୋଇଛି । ଆଜି ଯେକୌଣସି ଭାରତୀୟ ବିଦେଶରେ ଯେଉଁଠିକି ବି ଗଲେ ତାକୁ ଭାରତୀୟ ପାସପୋର୍ଟର ସାମର୍ଥ୍ୟ କେତେ ତାହା ଅନୁଭୂତ ହେଉଛି । ବ୍ୟବସ୍ଥାରେ ଆସୁଥିବା ସମ୍ପୂର୍ଣ୍ଣ ପରିବର୍ତନ ଓ ଏହାର ପରିଣାମ ଆପଣଙ୍କୁ ପ୍ରତ୍ୟେକ କ୍ଷେତ୍ରରେ ଦେଖିବାକୁ ମିଳିବ । ଭାରତର ଆର୍ଥିକ ବିକାଶ ହେଉ ଅବା ସାମାଜିକ ବିକାଶ । ଆଉ ଏ ତ ଆପଣମାନଙ୍କ ରାଷ୍ଟ୍ର । ନୂଆ ନୂଆ ଶିଖରକୁ ଯିବା ପାଇଁ ନୁ୍ୟ ଇଣ୍ଡିଆର ସ୍ୱପ୍ନ ଓ ସଂକଳ୍ପକୁ ପୂରା କରିବା ପାଇଁ ଦିନରାତି ସମସ୍ତ ଭାରତୀୟ ପ୍ରୟାସ କରୁଛନ୍ତି । ଏଥିରେ ଆପଣମାନଙ୍କ ସମସ୍ତଙ୍କ ଅନୁଭବର ଫାଇଦା ମଧ୍ୟ ମିଳିବ । ଆପଣମାନଙ୍କ ସମସ୍ତଙ୍କ ଆଶୀର୍ବାଦ ମିଳିଲେ ନୁ୍ୟ ଇଣ୍ଡିଆ ନିର୍ମାଣ ପାଇଁ ଆମ ସମସ୍ତଙ୍କ ମାର୍ଗ ଅତ୍ୟନ୍ତ ସହଜ ହୋଇଯିବ । ପୁଣିଥରେ ଆପଣମାନଙ୍କୁ ସମସ୍ତଙ୍କୁ ଶ୍ରୀ କଚ୍ଛି ଲେଭା ପଟେଲ ସମାଜର ରୌପ୍ୟ ଜୟନ୍ତୀ ସମାରୋହର ସଫଳତା ପାଇଁ ଶୁଭକାମନା ଜଣାଉଛି । ବହୁତ ବହୁତ ଧନ୍ୟବାଦ ।


    **********

    
    
    (Release ID: 1528741) Visitor Counter : 1