      ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟ

      ଇମ୍ଫାଲଠାରେ ସପ୍ତମ ମହିଳା ବିଜ୍ଞାନ କଂଗ୍ରେସ ଉଦ୍ଘାଟିତ
      Posted On: 18 MAR 2018 9:26PM by PIB Bhubaneshwar


    ପ୍ରଯୁକ୍ତିର ଅଭିନବ ଉପଯୋଗ ବଳରେ ମହିଳା ସଶକ୍ତିକରଣର ଆବଶ୍ୟକତା ରହିଛି ଏବଂ ସେଥିପାଇଁ ଉପଯୁକ୍ତ ଆନୁଷ୍ଠାନିକ ବ୍ୟବସ୍ଥା କରାଯିବା ଆବଶ୍ୟକ ବୋଲି ପଶ୍ଚିମବଙ୍ଗର ରାଜ୍ୟପାଳ ଶ୍ରୀ କେଶରୀ ନାଥ ତ୍ରିପାଠୀ ଦୃଢ଼ ମତ ପୋଷଣ କରିଛନ୍ତି । ଆଜି ଇମ୍ଫାଲଠାରେ ଚାଲୁଥିବା ଭାରତୀୟ ବିଜ୍ଞାନ କଂଗ୍ରେସର 105ତମ ଅଧିବେଶନର ଅଂଶବିଶେଷ ସ୍ୱରୂପ ସପ୍ତମ ମହିଳା ବିଜ୍ଞାନ କଂଗ୍ରେସକୁ ଉଦ୍‌ଘାଟନ କରି ଶ୍ରୀ ତ୍ରିପାଠୀ କହିଲେ ଯେ ଜାତୀୟ ବିକାଶର ମୁଖ୍ୟସ୍ରୋତରେ ମହିଳାମାନଙ୍କୁ ସାମିଲ କରାଯିବାର ବିଶେଷ ଆବଶ୍ୟକତା ରହିଛି । ସେ କହିଲେ ଯେ ବିଜ୍ଞାନ ଓ ପ୍ରଯୁକ୍ତି କ୍ଷେତ୍ରରେ ମହିଳାମାନଙ୍କ ପ୍ରତିନିଧିତ୍ୱ ଯେତିକି ମାତ୍ରାରେ ରହିବା ଆଶା କରାଯାଏ ବାସ୍ତବ ସଂଖ୍ୟା ଏହାଠାରୁ ଢ଼େର୍‌ କମ୍‌ ରହିଛି । ଉପଯୁକ୍ତ ଶିକ୍ଷା , ପ୍ରେରଣା ଏବଂ ମାନବ ସମ୍ବଳର ଉପଯୁକ୍ତ ବିନିଯୋଗ ହେଉଛି ବର୍ତ୍ତମାନ ସମୟର ଆହ୍ୱାନ । ମହିଳା ସଶକ୍ତିକରଣ ଅଭିନବ ବୈଜ୍ଞାନିକ କାର୍ଯ୍ୟକଳାପ ଦ୍ୱାର ହୋଇପାରେ କିମ୍ବା କାର୍ଯ୍ୟାନୁଷ୍ଠାନଭିତ୍ତିକ ସାକ୍ଷରତା ସହ ଏହାକୁ ଯୋଡ଼ାଯାଇ ହାସଲ କରାଯାଇପାରେ । ରାଷ୍ଟ୍ର ନିର୍ମାଣ ସକାଶେ ସପ୍ତମ ମହିଳା ବିଜ୍ଞାନ କଂଗ୍ରେସ ଏକ ବଳିଷ୍ଠ ପଦକ୍ଷେପ ବୋଲି ସେ ଉଲ୍ଲେଖ କରିଥିଲେ ।


    ଏହି ଅବସରରେ ଉଦ୍‌ବୋଧନ ଦେଇ ମଣିପୁର ବିଶ୍ୱବିଦ୍ୟାଳୟର କୁଳପତି ପ୍ରଫେସର ଆଦିତ୍ୟ ପ୍ରସାଦ ପାଣ୍ଡେ କହିଲେ ଯେ ମହିଳାମାନେ କେବଳ ନିଜକୁ ଜଣେ ଜଣେ ବିଜ୍ଞାନୀ ବୋଲି ପ୍ରମାଣସିଦ୍ଧ କରିବେ ନାହିଁ , ଅପରନ୍ତୁ ସେମାନେ ନିଜ ପରିବାରରେ ତଥା ସମାଜରେ ଜ୍ଞାନର ଆଲୋକ ବର୍ତ୍ତିକା ପ୍ରଜ୍ଜ୍ୱଳନ କରିପାରିବେ । ଶ୍ରୀ ପାଣ୍ଡେ କହିଲେ ଯେ ବିଜ୍ଞାନ ଏବଂ ପ୍ରଯୁକ୍ତି ମାଧ୍ୟମରେ ଏବେ ଅପହଞ୍ଚ ଲୋକଙ୍କ ନିକଟରେ ସହଜରେ ପହଞ୍ଚିହେବ । ଯେଉଁ ଅଞ୍ଚଳ ପୂର୍ବରୁ ଦୁର୍ଗମ ଏବଂ ଅପହଞ୍ଚ ବୋଲି ମନେ କରାଯାଉଥିଲା ସେଠାରେ ଏବେ ସହଜରେ ପହଞ୍ଚାଯାଇପାରୁଛି । ଏବଂ ସେହିସବୁ କ୍ଷେତ୍ର ଗବେଷଣା ପାଇଁ ବେଶ୍‌ ପ୍ରକୃଷ୍ଟ ବୋଲି ସେ ମତ ପୋଷଣ କରିଥିଲେ । କାର୍ଯ୍ୟକ୍ରମରେ ଉଦ୍‌ବୋଧନ ଦେଇ ଭାରତୀୟ ବିଜ୍ଞାନ କଂଗ୍ରେସ ସଂଘର ସାଧାରଣ ସଂପାଦକ ପ୍ରଫେସର ପି ପି ମାଥୁର କହିଲେ ଯେ ବିଜ୍ଞାନ ଏବଂ ପ୍ରଯୁକ୍ତି ଗବେଷଣା କ୍ଷେତ୍ରରେ ଆମକୁ ମହିଳାମାନଙ୍କ ସଂଖ୍ୟ ବୃଦ୍ଧି କରିବାକୁ ପଡ଼ିବ । । ଏଥିପାଇଁ ନିର୍ଦ୍ଦିଷ୍ଟ ଫ୍ରେମୱର୍କ ଏବଂ ନିୟମାବଳୀ ପ୍ରବର୍ତ୍ତନର ଆବଶ୍ୟକତା ରହିଛି ବୋଲି ସେ ଦୃଢ଼ ମତ ପୋଷଣ କରିଥିଲେ ।


    ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟକୁ ପ୍ରତିନିଧିତ୍ୱ କରି ବୈଜ୍ଞାନିକ ‘ ଏଫ ’ ଶ୍ରୀମତୀ ନମିତା ଗୁପ୍ତା କହିଲେ ଯେ ଡ଼ିସେମ୍ବର 2017 ମାସରେ ମହିଳାମାନଙ୍କୁ ବିଜ୍ଞାନ ଓ ପ୍ରଯୁକ୍ତି କ୍ଷେତ୍ରରେ ଗବେଷଣା କରିବାକୁ ପ୍ରୋତ୍ସାହନ ଯୋଗାଇବା ନିମନ୍ତେ ସରକାର ଭାରତ - ଆମେରିକା ଫେଲୋସିପ୍‌ କାର୍ଯ୍ୟକ୍ରମ ଆରମ୍ଭ କରିଛନ୍ତି । ମହିଳା ବୈଜ୍ଞାନିକମାନେ ଏଥିରୁ ଫାଇଦା ହାସଲ କରିବା ଉଚିତ ବୋଲି ସେ ସୂଚାଇଥିଲେ ।


    ଏହି ଅବସରରେ ପଶ୍ଚିମବଙ୍ଗ ରାଜ୍ୟପାଳ ମହିଳା ବିଜ୍ଞାନ କଂଗ୍ରେସ ସଂପର୍କୀତ ଏକ ସ୍ମରଣୀକା ଉନ୍ମୋଚନ କରିଥିଲେ । 2012 ମସିହାରେ ପ୍ରଥମ ଥର ପାଇଁ ମହିଳା ବିଜ୍ଞାନ କଂଗ୍ରେସ ଅନୁଷ୍ଠିତ ହୋଇଥିଲା ।


    ****************

    
    
    (Release ID: 1525269) Visitor Counter : 1