      ରାଷ୍ଟ୍ରପତିଙ୍କ ସଚିବାଳୟ

      ନବସୃଜନ, ଉଦ୍ୟୋଗୀତା ସମାରୋହର ଉଦଯାପନୀ କାର୍ଯ୍ୟକ୍ରମରେ ରାଷ୍ଟ୍ରପତି; ସୃଜନାତ୍ମକ ପରିକଳ୍ପନାକୁ ସହଜଲବ୍ଧ ଏବଂ ସୁଲଭ ଉତ୍ପାଦ ଓ ସେବାରେ ପରିବର୍ତ୍ତନ କରି ଲୋକଙ୍କ ନିକଟରେ ପହଞ୍ଚାଇବାକୁ ରାଷ୍ଟ୍ରପତିଙ୍କ ଆହ୍ୱାନ
      Posted On: 21 MAR 2018 8:32PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଆଜି ( ମାର୍ଚ୍ଚ 21 , 2018) ରାଷ୍ଟ୍ରପତି ଭବନରେ ଆୟୋଜିତ ନବସୃଜନ ଏବଂ ଉଦ୍ୟୋଗୀତା (ଫାଇନ) ଉତ୍ସବର ଉଦ୍ୟାପନୀ ସମାରୋହରେ ଯୋଗ ଦେଇଥିଲେ । ଏହି ଅବସରରେ ଫାଇନ ପକ୍ଷରୁ ପ୍ରଦର୍ଶିତ ବିଭିନ୍ନ ପ୍ରକଳ୍ପ ଏବଂ ସୁପାରିଶକୁ ରାଷ୍ଟ୍ରପତି ବୁଲି ଦେଖିଥିଲେ । ବିଜ୍ଞାନ ଓ ପ୍ରଯୁକ୍ତି ଭିତ୍ତିକ ଅଭିନବତ୍ୱ ଏବଂ ଉଦ୍ୟୋଗିତା ଯାହାକି ସମାଜର କଲ୍ୟାଣରେ ଆସିପାରିବ ଏବଂ ଏହାର ସାମାଜିକ ପ୍ରୟୋଗର ସୁଯୋଗ ରହିଛି , ଅଭିନବ ପର୍ଯ୍ୟାବରଣର ସୁରକ୍ଷା , ଅଭିନବତ୍ୱକୁ ପ୍ରେତ୍ସାହନ ପ୍ରଦାନରେ ସରକାରଙ୍କ ଭୂମିକା ଏବଂ ଏହାର ବଜାରୀକରଣ , ଷ୍ଟାର୍ଟ ଅପ୍ , ପୋଷଣୀୟ କୃଷି କ୍ଷେତ୍ରରେ ଅଭିନବତ୍ୱର ଭୂମିକା ଏବଂ ବାଉଁଶ ଚାଷ କ୍ଷେତ୍ରରେ ଏହାର ବିଶେଷ ଉପଯୋଗୀତା ଏବଂ ହର୍ବାଲ ଔଷଧୀ , ଆରୋମା , ସୁବାସ ଆଦିର ବିକାଶରେ ଏହାର ପ୍ରୟୋଗ ଉପରେ ଏହି ଉତ୍ସବରେ ବିଶେଷ ଆଲୋଚନା ଓ ପ୍ରଦର୍ଶନୀର ଆୟୋଜନ କରାଯାଇଥିଲା ।


    ଏହି ଅବସରରେ ଉଦ୍ବୋଧନ ଦେଇ ରାଷ୍ଟ୍ରପତି କହିଲେ ଯେ ରାଷ୍ଟ୍ରପତି ଭବନରେ ଏଭଳି ଅଭିନବ ପ୍ରଦର୍ଶନୀର ଆୟୋଜନ କରାଯିବା ବାସ୍ତବିକ ଖୁସିର କଥା । ବିଭିନ୍ନ ଶିଳ୍ପସଂସ୍ଥା , ସରକାର ଏବଂ ସିଭିଲ ସୋସାଇଟିଙ୍କ ପକ୍ଷରୁ ପ୍ରଦର୍ଶନ କରାଯାଇଥିବା ପ୍ରକଳ୍ପ ସଂପର୍କରେ ଜନସାଧାରଣ ଜାଣିବା ଦରକାର । ଏହା ଦ୍ୱାରା କିଭଳି ସୃଜନାତ୍ମକ କାର୍ଯ୍ୟ ସଂପାଦନ କରାଯାଇପାରୁଛି ତାହା ସଂପର୍କରେ ସେମାନେ ଅବଗତ ହୋଇପାରିବେ । ତେବେ ଏକଥା ସ୍ମରଣ ରଖିବାକୁ ହେବଯେ ଏହାକୁ କେବଳ ଉତ୍ସବ ଆକାରରେ ପାଳନ କରି ପ୍ରଦର୍ଶନ କଲେ ଚଳିବନାହିଁ । ଏହିସବୁ ବାସ୍ତବଧର୍ମୀ ଚିନ୍ତାଧାରାକୁ କିଭଳି ଭାବେ କାର୍ଯ୍ୟରେ ପରିଣତ କରାଯିବ ଏବଂ ସେଥିରୁ ସାଧାରଣ ଜନତା ବିଶେଷ ଉପକୃତ ହୋଇପାରିବେ ତାହା ସୁନିଶ୍ଚିତ କରାଯିବା ଦରକାର । ଏଥିରୁ ଉପକାରସିଦ୍ଧ ସେବା ଉପଲବ୍ଧ ହୋଇପାରିବ । ଅନ୍ୟଥା ଏହା କେବଳ ପୋଥି ବାଇଗଣ ହୋଇ ରହିଯିବ । ଉତ୍ତମ ଚିନ୍ତାଧାରା କେବଳ କାଗଜରେ କିମ୍ବା କମ୍ପ୍ୟୁଟର ପରଦାର ବାନ୍ଧିହୋଇ ରହିବା ଉଚିତନୁହେଁ । ଏହି ପିରାମିଡ଼ର ମୂଳଭିତ୍ତି ସହ ଅନ୍ୟ ସ୍ତରକୁ ଯୋଡ଼ିବାକୁ ପଡ଼ିବ । ତୃଣମୂଳ ସ୍ତରରେ ହେଉଥିବା ଅଭିନବତ୍ୱର ବ୍ୟାପକ ଗ୍ରହଣୀୟତା ରହିଛି ବୋଲି ସେ କହିଥିଲେ ।


    ରାଷ୍ଟ୍ରପତି କହିଲେ ଯେ ଅଭିନବତାର ସଂସ୍କୃତି କେବଳ ବିଜ୍ଞାନ ଓ ପ୍ରଯୁକ୍ତି ମଧ୍ୟରେ ସୀମିତ ରଖାଯିବା ଅନୁଚିତ । ଏହା ଏକ ସର୍ବବ୍ୟାପୀ ପ୍ରୟାସ । କେନ୍ଦ୍ରୀୟ ପ୍ରତିଷ୍ଠାନ ଏବଂ ଉଚ୍ଚ ଶିକ୍ଷାନୁଷ୍ଠାନମାନଙ୍କରେ ଅଭିନବତ୍ୱ କ୍ଲବମାନ ଗଠନ କରାଯାଇ ଏଭଳି ଚିନ୍ତାଧାରାର ଆବିଷ୍କାର , ସଂପ୍ରସାରଣ ଏବଂ ଗ୍ରହଣୀୟତାକୁ ବ୍ୟାପକ କରାଯିବା ଉଚିତ । ପୁଣି ତାହା ସହରାଞ୍ଚଳଠାରୁ ଗ୍ରାମାଞ୍ଚଳ ପର୍ଯ୍ୟନ୍ତ ସର୍ବତ୍ର ସଂପ୍ରସାରିତ ହେବା ବାଂଛନୀୟ ।


    ରାଷ୍ଟ୍ରପତି କହିଲେ ଯେ ଆମ ଦେଶର ବିଭିନ୍ନ କ୍ଷେତ୍ରରେ ବାଉଁଶ , ସୁବାସିତ ଓ ଔଷଧୀୟ ଗୁଳ୍ମ ଏବଂ ବୃକ୍ଷଲତା ଚାଷ କରାଯାଇଥାଏ । ସାଧାରଣ ଭାବେ କହିଲେ ଯେଉଁସବୁ କ୍ଷେତ୍ରରେ ବିକାଶମୂଳକ ବୈଷମ୍ୟ ଓ ଚାଲେଞ୍ଜ ରହିଛି ସେଠାରେ ଅଭିନବତ୍ୱର ବିଶେଷ ଉପଯୋଗୀତା ରହିଛି । ଚଳିତ ବର୍ଷ ଫାଇନ ପକ୍ଷରୁ ଅଭିନବତ୍ୱ ସଂଗ୍ରହ ଓ ସଂରକ୍ଷଣ , ଏହାର ପରିଚାଳନା ଏବଂ ସେଭଳି ସଂପଦର ପ୍ରକ୍ରିୟାକରଣ ଉପରେ ଗୁରୁତ୍ୱ ଆରୋପ କରାଯାଇଛି । ସେହିସବୁ କ୍ଷେତ୍ରରେ ବିକାଶକୁ ତ୍ୱରାନ୍ୱିତ କରାଯିବା ଉଚିତ । ତେଣୁ ସେଠାରେ ଉପଲବ୍ଧ ପ୍ରାକୃତିକ ସଂପଦର ଉପଯୋଗ କରାଯିବା ଦରକାର । ଏହା ଜୀବନ ଜୀବିକା ଉପରେ ପ୍ରତ୍ୟକ୍ଷ ପ୍ରଭାବ ପକାଇବ ।


    ରାଷ୍ଟ୍ରପତି ଏହି ଅବସରରେ ଅଂଶଗ୍ରହଣକାରୀମାନଙ୍କୁ ଅଭିନନ୍ଦନ ଜଣାଇ ସେମାନଙ୍କର ଅଭିନବ ଚିନ୍ତନକୁ ସାଧୁବାଦ ଜଣାଇଥିଲେ । ସେମାନଙ୍କର ପ୍ରତ୍ୟେକଙ୍କର କାହାଣୀ ବେଶ୍ ପ୍ରେରଣାଦାୟୀ । ତେଣୁ ଏବେ ଆମେମାନେ ସଭିଏଁ ଏହାକୁ କିଭଳି ଉଦ୍ୟୋଗରେ ପରିବର୍ତ୍ତିତ କରିପାରିବା ସେ ଦିଗରେ ଚେଷ୍ଟା କରିବା ବାଂଛନୀୟ ।


    ଏହି ଅଭିନବତ୍ୱ ପ୍ରଦର୍ଶନୀ ମାର୍ଚ୍ଚ 23 , 2018 ପର୍ଯ୍ୟନ୍ତ ମଧ୍ୟାହ୍ନ 12ଟା ଠାରୁ ଅପରାହ୍ନ 5ଟ ପର୍ଯ୍ୟନ୍ତ ଜନସାଧାରଣଙ୍କ ପାଇଁ ଖୋଲା ରହିଛି । ରାଷ୍ଟ୍ରପତି ଭବନର ଗେଟ ନଂ 35 (ନର୍ଥ ଏଭିନ୍ୟୁ ପାଖ) ଦେଇ ଦର୍ଶକମାନେ ଏହା ଦେଖିବାକୁ ପ୍ରବେଶ ଓ ପ୍ରସ୍ଥାନ କରିପାରୁଛନ୍ତି ।


    **********

    
    
    (Release ID: 1526274) Visitor Counter : 1