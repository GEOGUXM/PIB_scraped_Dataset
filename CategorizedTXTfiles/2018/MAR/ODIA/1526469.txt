      ମାନବ ସମ୍ବଳ ବିକାଶ ମନ୍ତ୍ରଣାଳୟ

      ପ୍ରଫେସର ଜେ ଏସ ରାଜପୁତ ୟୁନେସ୍କୋର କାର୍ଯ୍ୟକାରୀ ବୋର୍ଡର ଭାରତୀୟ ପ୍ରତିନିଧି ଭାବେ ମନୋନୀତ
      Posted On: 25 MAR 2018 7:59PM by PIB Bhubaneshwar


    ଭାରତ ସରକାର ଏନସିଇଆରଟିର ପୂର୍ବତନ ନିର୍ଦ୍ଦେଶକ ପ୍ରଫେସର ଜେ ଏସ ରାଜପୁତଙ୍କୁ ୟୁନେସ୍କୋର କାର୍ଯ୍ୟକାରୀ ବୋର୍ଡର ପ୍ରତିନିଧି ଭାବେ ମନୋନୀତ କରିବା ପାଇଁ ନିଷ୍ପତି ଗ୍ରହଣ କରିଛନ୍ତି । ପ୍ରଫେସର ରାଜପୁତ ଜଣେ ସୁପ୍ରସିଦ୍ଧ ଶିକ୍ଷା ଶାସ୍ତ୍ରୀ ଯାହାଙ୍କର ୟୁନେସ୍କା ସହିତ ବିବିଧ କ୍ଷେତ୍ରରେ କାମ କରିବାର ବ୍ୟାପକ ଅନୁଭବ ରହିଛି । କେନ୍ଦ୍ର ମାନବ ସମ୍ବଳ ବିକାଶ ମନ୍ତ୍ରୀ ଶ୍ରୀ ପ୍ରକାଶ ଜାଭଡେକର 2017 ଅକ୍ଟୋବର 30ରୁ ନଭେମ୍ବର 4 ମଧ୍ୟରେ ୟୁନେସ୍କୋର ସାଧାରଣ ସଭାରେ ଭାଗନେବା ସମୟରେ ୟୁନେସ୍କୋର କାର୍ଯ୍ୟକାରୀ ବୋର୍ଡରେ ଭାରତର ସଦସ୍ୟତା ପାଇଁ ଅନ୍ୟ ଦେଶର ମନ୍ତ୍ରୀମାନଙ୍କୁ ଭେଟି ସେମାନଙ୍କର ସହଯୋଗ ମାଗିଥିଲେ ।


    କାର୍ଯ୍ୟକାରୀ ବୋର୍ଡରେ 58ଟି ଆସନ ରହିଥାଏ ଏବଂ ଏହାର କାର୍ଯ୍ୟକାଳ ହେଉଛି 4 ବର୍ଷ । କାର୍ଯ୍ୟକାରୀ ବୋର୍ଡ ୟୁନେସ୍କୋର ଏକ ସାମ୍ବିଧାନିକ ଅଙ୍ଗ ଯାହା ସାଧାରଣ ସଭା ଦ୍ୱାରା ଚୟନ କରାଯାଇଥାଏ । ବୋର୍ଡ ସଂସ୍ଥାର କାର୍ଯ୍ୟକଳାପ ଏବଂ ଏଥିସହିତ ଜଡିତ ବଜେଟ ଆକଳନର ସମୀକ୍ଷା କରିଥାଏ । ମୂଳ ରୂପରେ କାର୍ଯ୍ୟକାରୀ ବୋର୍ଡ ୟୁନେସ୍କୋର ସମସ୍ତ ନୀତି ଏବଂ କାର୍ଯ୍ୟକ୍ରମ ପାଇଁ ଉତ୍ତରଦାୟୀ ଥିବା ପ୍ରମୁଖ ସଂସ୍ଥା ।


    2017-21 ସମୟରେ କାର୍ଯ୍ୟକାରୀ ବୋର୍ଡର ସଦସ୍ୟମାନଙ୍କର ଚୟନ କରାଯିବା ପାଇଁ ମତଦାନ 2017 ନଭେମ୍ବର 8ରେ ହୋଇଥିଲା , ଯେଉଁଥିରେ କି 2017 ଅକ୍ଟୋବର 30ରୁ ନଭେମ୍ବର 14 ମଧ୍ୟରେ ଆୟୋଜିତ ସାଧାରଣ ସଭାର 39ତମ ଅଧିବେଶନର ଚତୁର୍ଥ ସମୂହରେ ଭାରତ 162ଟି ମତ ପ୍ରାପ୍ତ କରିଥିଲା । ବୋର୍ଡର ସଦସ୍ୟ ହେବା ଆମକୁ ୟୁନେସ୍କୋର ନୀତି ଏବଂ କାର୍ଯ୍ୟକ୍ରମ ନିର୍ଦ୍ଧାରଣର ସମୀକ୍ଷାରେ ପ୍ରମୁଖ ଭୁମିକା ପ୍ରଦାନ କରିବ ଯାହାକି ଏହାର 5ଟି ପ୍ରମୁଖ କାର୍ଯ୍ୟକ୍ରମ-ଶିକ୍ଷା , ପ୍ରାକୃତିକ ବିଜ୍ଞାନ , ସାମାଜିକ ଏବଂ ମାନବ ବିଜ୍ଞାନ , ସଂସ୍କୃତି ଓ ସଂଚାର ଏବଂ ସୂଚନା ସହିତ ସମ୍ବନ୍ଧିତ । ବୋର୍ଡର ଆଗାମୀ ବୈଠକ ପ୍ୟାରିସସ୍ଥିତ ବୋର୍ଡ ମୁଖ୍ୟାଳୟରେ 2018 ଏପ୍ରିଲ 4-17 ମଧ୍ୟରେ ଅନୁଷ୍ଠିତ ହେବ ।


    ପ୍ରଫେସର ରାଜପୁତ ଶିକ୍ଷା ଏବଂ ଶିକ୍ଷକ ପ୍ରଶିକ୍ଷଣରେ ନିଜର ଯୋଗଦାନ ପାଇଁ ଜଣାଶୁଣା । ସେ ଅନେକ ପଦବୀରେ କାର୍ଯ୍ୟ କରିଛନ୍ତି । ସେ 1974ରେ ଏନସିଇଆରଟିରେ ପ୍ରଫେସର , 1977-88 ମଧ୍ୟରେ କ୍ଷେତ୍ରୀୟ ଶିକ୍ଷଣ ସଂସ୍ଥାନ ଭୋପାଳର ପ୍ରାଧ୍ୟାପକ , 1989-94 ମଧ୍ୟରେ ଭାରତ ସରକାରଙ୍କ ମାନବ ସମ୍ବଳ ବିକାଶ ମନ୍ତ୍ରଣାଳୟରେ ସହାୟକ ଶିକ୍ଷା ପରାମର୍ଶଦାତା , 1994-99 ମଧ୍ୟରେ ରାଷ୍ଟ୍ରୀୟ ଅଧ୍ୟାପକ ପ୍ରଶିକ୍ଷଣ ପରିଷଦର ଅଧ୍ୟକ୍ଷ ଏବଂ 1999-2004 ମଧ୍ୟରେ ଏନସିଇଆରଟିର ନିର୍ଦ୍ଦେଶକ ଥିଲେ ।


    ପ୍ରଫେସର ରାଜପୁତ ଏନସିଇଆରଟିର ନିର୍ଦ୍ଦେଶକ ଭାବେ ପାଂଚଟି ମୂଲ୍ୟବୋଧକୁ ସାମିଲ କରିଥିଲେ । ଏଗୁଡ଼ିକ ହେଲା- ସତ୍ୟ , ଶାନ୍ତି , ଅହିଂସା , ସଦାଚାର (ଧର୍ମ) ଏବଂ ପ୍ରେମ ।


    ନିକଟରେ ‘ ଭାରତରେ ମୁସଲିମଙ୍କ ଶିକ୍ଷା ’ ନାମରେ ସେ ଏକ ପୁସ୍ତକ ଲେଖିଛନ୍ତି । ଏହି ପୁସ୍ତକର ଉଦ୍ଦେଶ୍ୟ ହେଉଛି ଶିକ୍ଷା ମାଧ୍ୟମରେ ଧର୍ମର ସମାନତାର ବିକାଶ କରିବା । 2015 ଜୁନ 15 ତାରିଖରେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ଏହି ପୁସ୍ତକର ଉନ୍ମୋଚନ କରିଥିଲେ । ଭାରତ ସରକାର 2014ରେ ତାଙ୍କୁ ପଦ୍ମଶ୍ରୀ ପୁରସ୍କାରରେ ସମ୍ମାନିତ କରିଥିଲେ ।


    ***********


    

    
    (Release ID: 1526469) Visitor Counter : 5