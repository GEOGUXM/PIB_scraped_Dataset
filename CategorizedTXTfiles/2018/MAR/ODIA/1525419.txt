      ରାଷ୍ଟ୍ରପତିଙ୍କ ସଚିବାଳୟ

      ରାଷ୍ଟ୍ରପତିଙ୍କ ଓଡ଼ିଶା ଗସ୍ତ
      • ଆନନ୍ଦ ଭବନ ସଂଗ୍ରହାଳୟ ଏବଂ ଅଧ୍ୟୟନ କେନ୍ଦ୍ରକୁ ରାଜ୍ୟବାସୀଙ୍କୁ ସମର୍ପିତ କଲେ
      • ଜାତୀୟ ଆଇନ ବିଶ୍ୱବିଦ୍ୟାଳୟ ପ୍ରତିଷ୍ଠା ଦିବସ ସମାରୋହରେ ଉଦବୋଧନ
      Posted On: 17 MAR 2018 6:24PM by PIB Bhubaneshwar


    ଆଜି ( ମାର୍ଚ୍ଚ 17 , 2018 ) ରାଷ୍ଟ୍ରପତି , ଶ୍ରୀ ରାମ ନାଥ କୋବିନ୍ଦ ଓଡ଼ିଶାବାସୀଙ୍କ ଉଦ୍ଦେଶ୍ୟରେ ଆନନ୍ଦ ଭବନ ସଂଗ୍ରହାଳୟ ଏବଂ ଅଧ୍ୟୟନ କେନ୍ଦ୍ରକୁ ଉଦଘାଟନ କରିଛନ୍ତି । ଏଠାରେ ପୂର୍ବତନ ମୁଖ୍ୟମନ୍ତ୍ରୀ ସ୍ୱର୍ଗତ ବିଜୁ ପଟ୍ଟନାୟକଙ୍କ ସ୍ମୃତି ରହିଛି । ଏହି ଅବସରରେ ଓଡ଼ିଶାର ରାଜ୍ୟପାଳ ଡ . ଏସସି ଜମିର ଏବଂ ମୁଖ୍ୟମନ୍ତ୍ରୀ ନବୀନ ପଟ୍ଟନାୟକ ଉପସ୍ଥିତ ଥିଲେ ।


    ଏହି ଅବସରରେ ଉଦବୋଧନ ଦେଇ ରାଷ୍ଟ୍ରପତି କହିଥିଲେ ଯେ ଲୋକମାନଙ୍କ ହୃଦୟରେ ବିଜୁ ପଟ୍ଟନାୟକଙ୍କର ଏକ ସ୍ୱତନ୍ତ୍ର ସ୍ଥାନ ରହିଛି । ସବୁ ଅଞ୍ଚଳରେ ଏବଂ ସମସ୍ତ ରାଜନୈତିକ ଦଳରେ ତାଙ୍କ ପ୍ରତି ସ୍ନେହ ଏବଂ ସମ୍ମାନ ରହିଥିଲା । ତାଙ୍କର ଜୀବନାଦର୍ଶ ରାଜନୈତିକ ମାନ୍ୟତା ଠାରୁ ଊର୍ଦ୍ଧ୍ଵରେ । କେବଳ ଓଡ଼ିଶା ନୁହେଁ ବରଂ ସାରା ଦେଶ ତାଙ୍କୁ ନେଇ ଗର୍ବ କରୁଥିଲା । ଆନନ୍ଦ ଭବନ ପରିସରକୁ ରାଜ୍ୟ ସରକାରଙ୍କୁ ଅର୍ପଣ କରିବା ଲାଗି ମୁଖ୍ୟମନ୍ତ୍ରୀ ନବୀନ ପଟ୍ଟନାୟକ ଏବଂ ତାଙ୍କ ପରିବାରବର୍ଗଙ୍କୁ ରାଷ୍ଟ୍ରପତି ପ୍ରଶଂସା କରିଥିଲେ । ସେ ଆଶାବ୍ୟକ୍ତ କରିଥିଲେ ଯେ ଏହି ସଂଗ୍ରହାଳୟକୁ ଆସୁଥିବା ଲୋକମାନେ ସ୍ୱର୍ଗତ ବିଜୁ ପଟ୍ଟନାୟକଙ୍କ ବହୁମୁଖୀ ବ୍ୟକ୍ତିତ୍ୱ ବିଷୟରେ ଅଧିକ ଜାଣିପାରିବେ ଏବଂ ଓଡ଼ିଶା ଓ ଭାରତ ଇତିହାସର ଗୌରବମୟ ଅଧ୍ୟାୟ ବିଷୟରେ ଅବଗତ ହୋଇପାରିବେ ।


    ରାଷ୍ଟ୍ରପତି କହିଥିଲେ ଯେ ଭାରତର ସାମଗ୍ରୀକ ଅଭିବୃଦ୍ଧି ଲାଗି ଓଡ଼ିଶାର ସାମଗ୍ରୀକ ଅଭିବୃଦ୍ଧି ଅତି ଆବଶ୍ୟକ । ଓଡ଼ିଶା ଜଙ୍ଗଲ ଏବଂ ଖଣିଜ ସମ୍ପଦରେ ସମୃଦ୍ଧ । ଏସବୁ ସମ୍ବଳର ଉପଯୁକ୍ତ ଏବଂ ନିୟନ୍ତ୍ରିତ ଉପଯୋଗ ଦ୍ୱାରା ରାଜ୍ୟ ନୂତନ ଉଚ୍ଚତାକୁ ଛୁଇଁପାରିବ । ଓଡ଼ିଶାରେ ମଧ୍ୟ ପର୍ଯ୍ୟଟନ କ୍ଷେତ୍ରରେ ବ୍ୟାପକ ସୁଯୋଗ ରହିଛି ଯାହା ନିଯୁକ୍ତି ବୃଦ୍ଧି କରିବା ସହ ଅର୍ଥବ୍ୟବସ୍ଥାକୁ ସୁଦୃଢ଼ କରିପାରିବ ।


    ଦିବସର ପରବର୍ତ୍ତୀ ପର୍ଯ୍ୟାୟରେ ରାଷ୍ଟ୍ରପତି ଜାତୀୟ ଆଇନ ବିଶ୍ୱବିଦ୍ୟାଳୟ ଓଡ଼ିଶାର ତୃତୀୟ ପ୍ରତିଷ୍ଠା ଦିବସରେ ଉଦବୋଧନ ଦେଇଥିଲେ ।


    ଏହି ଅବସରରେ ରାଷ୍ଟ୍ରପତି କହିଥିଲେ ଯେ ଆଇନ ପେସାର ଆଧୁନିକୀକରଣ ହେବା ସହିତ ଆଇନ ସ୍ନାତକ ଏବଂ ଯୁବ ଆଇନଜୀବୀଙ୍କ ପାଇଁ ସୁଯୋଗ ବୃଦ୍ଧି ପାଇଛି । ଅଦାଲତରେ ମାମଲା ଲଢ଼ିବା କାର୍ଯ୍ୟ ଆଜି ସୁଦ୍ଧା ଆଇନ ପେସାର ମୂଳରେ ରହିଥିଲେ ମଧ୍ୟ ଜଣେ ଆଇନ ସ୍ନାତକ ପାଇଁ ଆଜି ଅନେକ ସୁଯୋଗ ସୃଷ୍ଟି ହୋଇପାରିଛି , ଯାହା ପୂର୍ବ ପିଢ଼ି ନିକଟରେ ଉପଲବ୍ଧ ନଥିଲା ।


    ରାଷ୍ଟ୍ରପତି କହିଥିଲେ ଯେ ଆମର ଅର୍ଥବ୍ୟବସ୍ଥା ଅଭିବୃଦ୍ଧି ହାସଲ କରିଛି , ଆଇନ ପେସା ମଧ୍ୟ ସମ୍ପ୍ରସାରିତ ହୋଇଛି । ବାଣିଜ୍ୟିକ ଏବଂ ବ୍ୟବସାୟିକ ଆଇନ ମଧ୍ୟ ଅଧିକ ଗୁରୁତ୍ୱପୂର୍ଣ୍ଣ , ଜଟିଳ ଏବଂ ବୌଦ୍ଧିକ ଦୃଷ୍ଟିକୋଣରୁ ଅଧିକ ପ୍ରେରଣାଦାୟକ ହୋଇପାରିଛି । ବ୍ୟବସାୟ ଏବଂ ବାଣିଜ୍ୟ , ଅନ୍ତର୍ଜାତୀୟ ଚୁକ୍ତି ଏବଂ ଏପରି କି କୂଟନୈତିକ କାର୍ଯ୍ୟରେ ଆଇନଜୀବୀଙ୍କ ସହାୟତା ନିଆଯାଉଛି । ଆଲୋଚନା ଏବଂ ଗୁରୁତ୍ୱପୂର୍ଣ୍ଣ ନଥି ପ୍ରସ୍ତୁତି ଲାଗି ଆଇନଜ୍ଞଙ୍କ ଆବଶ୍ୟକତା ପଡ଼ୁଛି । ମଧ୍ୟସ୍ଥତା ଏବଂ ଆଇନ ସେବାର ଜଗତିକରଣ ଦ୍ୱାରା ମଧ୍ୟ ଆଜିର ଆଇନଜୀବୀମାନେ ଅବଶିଷ୍ଟ ବିଶ୍ୱ ସହ ଯୋଡ଼ି ହୋଇଯାଇଛନ୍ତି ।


    ରାଷ୍ଟ୍ରପତି କହିଥିଲେ ଯେ ଜଣେ ଆଇନଜୀବୀ ଅଦାଲତର ଅଧିକାରୀ । ମହକିଲଙ୍କ ପ୍ରତି ତାଙ୍କର ଏକ ଉତ୍ତରଦାୟିତ୍ୱ ରହିଛି , ଏଥିସହିତ ସେ ନ୍ୟାୟ ପ୍ରଦାନ କରିବାରେ ନ୍ୟାୟାଳୟକୁ ସହାୟତା କରିଥା ’ ନ୍ତି । ବ୍ୟୟବହୁଳ ଏବଂ ବିଳମ୍ବର ଅପବାଦ ଆମର ଆଇନ ବ୍ୟବସ୍ଥା ମୁଣ୍ଡାଇଛି । ମୁଲତବୀ ନାମକ ଉପାଦାନକୁ ଆଇନଜୀବୀମାନେ ଅଧିକାଂଶ ସମୟରେ ଉପଯୋଗ ଏବଂ ଦୂରୁପଯୋଗ କରିଥା ’ ନ୍ତି । ମାମଲାର ତୁରନ୍ତ ସମାଧାନ ପ୍ରତି ଦୃଷ୍ଟି ଦେବା ବଦଳରେ ବିଚାର ପ୍ରକ୍ରିୟାରେ ବିଳମ୍ବ କରିବାର ଏହି କୌଶଳ ଅଧିକାଂଶ ସମୟରେ ଉପଯୋଗ କରାଯାଏ । ଏହା ନ୍ୟାୟ ପାଇବାକୁ ଚାହୁଁଥିବା ମହକିଲଙ୍କ ଖର୍ଚ୍ଚ ବଢ଼ାଏ । ଧନୀ ଲୋକଙ୍କ ଭଳି ଯଦି ଗରିବ ଲୋକଟିଏ ଆଇନର ସୁଫଳ ନପାଇବ ଏହା ଆମ ଗଣତନ୍ତ୍ର ପ୍ରତି ଏକ ଅପମାନ ହେବ ।


    ରାଷ୍ଟ୍ରପତି କହିଥିଲେ ଯେ ନୂଆ ପିଢ଼ିର ଆଇନଜୀବୀ ଏସବୁ ପ୍ରସଙ୍ଗ ପ୍ରତି ଜରୁରିକାଳୀନ ଭିତିରେ ଦୃଷ୍ଟିଦେବା ଆବଶ୍ୟକ । ଏହି ପେସାରେ ସୁଯୋଗ ଏବଂ ପୁରସ୍କାର - ଉଭୟ ବୌଦ୍ଧିକ ଏବଂ ଆର୍ଥିକ ଦୃଷ୍ଟିକୋଣରୁ - ସମ୍ଭାବନା ପ୍ରଚୁର ରହିଛି । ଏବଂ ଏହା ସ୍ୱାଗତ ଯୋଗ୍ୟ । କିନ୍ତୁ ଜଣେ ଭଲ ଆଇନ ପେସାଦାର ନିକଟରେ କେବଳ ବୁଦ୍ଧିମତା ନୁହେଁ - ଭଲ ହୃଦୟ ରହିଥିବା ଆବଶ୍ୟକ ।


    ରାଷ୍ଟ୍ରପତି ଏହା ଜାଣି ଆନନ୍ଦିତ ହୋଇଥିଲେ ଯେ ଜାତୀୟ ଆଇନ ବିଶ୍ୱବିଦ୍ୟାଳୟ , ଓଡ଼ିଶା ଏହାର ଛାତ୍ରଛାତ୍ରୀଙ୍କୁ ନୂଆ କ୍ଷେତ୍ର ଏବଂ ନୂଆ ସମ୍ଭାବନା ସମ୍ପର୍କରେ ଅବଗତ କରାଉଛି । ଜିଆଇଏଏନ କାର୍ଯ୍ୟକ୍ରମର ଉପଯୋଗ କରି ଏହି ବିଶ୍ୱବିଦ୍ୟାଳୟ ଛାତ୍ରଛାତ୍ରୀଙ୍କୁ ଅନ୍ତର୍ଜାତୀୟ ଇ - ବାଣିଜ୍ୟ ଆଇନ ଏବଂ ଭାରତରେ କର୍ପୋରେଟ ପ୍ରଶାସନ ବିଷୟରେ ପାଠ୍ୟକ୍ରମ ସୁବିଧା ଦେଇଛି । ଏଥିରେ ଯୁକ୍ତରାଷ୍ଟ୍ର ଆମେରିକା ଏବଂ ସିଙ୍ଗାପୁରର ଅଧ୍ୟାପକମାନଙ୍କୁ ନିୟୋଜିତ କରାଯାଇଛି ।


    ଏହି ବିଶ୍ୱବିଦ୍ୟାଳୟର ପାଠ୍ୟକ୍ରମ ମଧ୍ୟ ସାମାଜିକ ଦୃଷ୍ଟିରୁ ପ୍ରାସଙ୍ଗିକ ବୋଲି ଜାଣି ରାଷ୍ଟ୍ରପତି ଆନନ୍ଦିତ ହୋଇଥିଲେ । ୟୁନିସେଫ ସହାୟତାରେ ବିକଶିତ ଶିଶୁ ଅଧିକାର ଉପରେ ଅନଲାଇନ କୋର୍ସ ଏବଂ ଦୂର ଶିକ୍ଷା ପାଠ୍ୟକ୍ରମ ଚଳିତ ବର୍ଷ ଜୁଲାଇଠାରୁ ଆରମ୍ଭ କରାଯିବ । ସେ ଏହି ପଦକ୍ଷେପକୁ ପ୍ରଶଂସା କରିଥିଲେ । ସେ କହିଥିଲେ ଯେ ଯେତେ ପ୍ରଗତି ହାସଲ କରୁ ପଛେ ଆଇନ ପେସାର ଏକ ସହଜ ଉଦ୍ଦେଶ୍ୟ ରହିଛି - ଆଇନଜୀବୀମାନେ ଦୁର୍ବଳମାନଙ୍କ ସ୍ୱର ହୁଅନ୍ତୁ ଏବଂ ବଞ୍ଚିତମାନଙ୍କୁ ନ୍ୟାୟ ପ୍ରଦାନ କରନ୍ତୁ । ପ୍ରତ୍ୟେକ ଶିଶୁକୁ ସାମଗ୍ରୀକ ଏବଂ ଉପଯୁକ୍ତ ଅଧିକାର ପ୍ରଦାନ ସୁନିଶ୍ଚିତ କରିବା ଦ୍ୱାରା ଆଇନ ପେସା ସାର୍ଥକ ହୋଇପାରିବ ।


    ଆଜି ସକାଳେ ରାଷ୍ଟ୍ରପତି କୋବିନ୍ଦ କଟକସ୍ଥିତ ନେତାଜୀ ସୁଭାଷ ଚନ୍ଦ୍ର ବୋଷଙ୍କ ଜନ୍ମସ୍ଥାନରେ ଶ୍ରଦ୍ଧାଞ୍ଜଳି ଅର୍ପଣ କରି ନିଜର କଟକ ଗସ୍ତ ଶେଷ କରିଥିଲେ ।


    ଆନନ୍ଦଭବନ ସଂଗ୍ରହାଳୟ ଏବଂ ଅଧ୍ୟୟନ କେନ୍ଦ୍ର ଲୋକାର୍ପଣ ସମାରୋହରେ ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦଙ୍କ ଉଦବୋଧନ


    କଟକ , 17 ମାର୍ଚ୍ଚ , 2018


     1. ଭାରତର ରାଷ୍ଟ୍ରପତି ଭାବେ ଓଡ଼ିଶାକୁ ଏହା ମୋର ପ୍ରଥମ ଗସ୍ତ । କଟକ ଆସି ଏବଂ ‘ ଆନନ୍ଦ ଭବନ ମ୍ୟୁଜିୟମ ଏଣ୍ଡ ଲର୍ଣ୍ଣିଂ ସେଂଟର ’ ର ଲୋକାର୍ପଣ କରି ଅତ୍ୟନ୍ତ ଆନନ୍ଦିତ । ଏହି ସଂଗ୍ରହାଳୟକୁ ସାଧାରଣ ଜନତା ଦେଖିପାରିବେ , ସେଥିପାଇଁ ‘ ଆନନ୍ଦ ଭବନ ପରିସର ’ କୁ ରାଜ୍ୟ ସରକାରଙ୍କୁ ଦାନ କରିବା ଲାଗି ନବୀନଜୀ ଏବଂ ତାଙ୍କ ପରିବାର ଯେଉଁ ନିଷ୍ପତ୍ତି ନେଇଛନ୍ତି ତାହାର ମୁଁ ପ୍ରଶଂସା କରୁଛି । ସମସ୍ତ ପର୍ଯ୍ୟଟକ ବିଜୁ ପଟ୍ଟନାୟକଙ୍କ ବହୁମୁଖୀ ବ୍ୟକ୍ତିତ୍ୱ ବିଷୟରେ ଜାଣିପାରିବେ ଏବଂ ଓଡ଼ିଶା ତଥା ଭାରତ ଇତିହାସର ଏକ ଅଧ୍ୟାୟ ବିଷୟରେ ପରିଚୟ ପ୍ରାପ୍ତ କରିପାରିବେ ।

     2. ଆପଣମାନେ ସମସ୍ତେ ଆସନ୍ତା ମାସ ଏପ୍ରିଲ ପହିଲାରେ ‘ ଉତ୍କଳ - ଦିବସ ’ ପାଳନ କରିବାକୁ ଯାଉଛନ୍ତି । ଆପଣମାନଙ୍କୁ ସମସ୍ତଙ୍କୁ ଓଡ଼ିଶାର ଗୌରବ ସହ ଜଡ଼ିତ ଏହି ଦିବସ ଉପଲକ୍ଷେ ମୋର ଆଗୁଆ ଅଭିନନ୍ଦନ । ଏଠାରେ ‘ ଉତ୍କଳ ସମ୍ମିଳନୀ ’ ର ପ୍ରେରଣା ପୁରୁଷ ‘ ଉତ୍କଳ ଗୌରବ ’ ମଧୁସୂଦନ ଦାସ ମନେ ପଡ଼ିବା ସ୍ୱଭାବିକ କାରଣ ଏହି କଟକ ଜିଲ୍ଲା ହିଁ ତାଙ୍କର ଜନ୍ମ - ଭୂମି ଏବଂ କର୍ମଭୂମି ରହିଥିଲା ।
     3. ଅନେକ ମହାପୁରୁଷମାନଙ୍କୁ ଜନ୍ମ ଦେଇଥିବା କଟକର ଏହି ମାଟିରେ ନେତାଜୀ ସୁଭାଷ ଚନ୍ଦ୍ର ବୋଷ ଏବଂ ବିଜୁ ପଟ୍ଟନାୟକଙ୍କ ଭଳି ଆମ ସ୍ୱାଧୀନତା ସଂଗ୍ରାମର ଦୁଇ ଜଣ ସାହସୀ ସୁପୁତ୍ର ଜନ୍ମ ନେଇଥିଲେ । ସେମାନେ ସକ୍ରିୟ ରାଜନୀତିରେ ଭାଗ ନେବା ସହିତ ଯୁଦ୍ଧରେ ବିପଦର ମୁକାବିଲା କରିବାର ଅସୀମ ଉଦାହରଣ ଦେଖାଇଥିଲେ ।
     4. ମୋତେ କିଛି ସମୟ ପୂର୍ବରୁ ନେତାଜୀଙ୍କ ପୈତୃକ - ନିବାସରେ ଯାଇ ତାଙ୍କ ପ୍ରତି ଶ୍ରଦ୍ଧାଞ୍ଜଳି ଜ୍ଞାପନ କରିବାର ସୌଭାଗ୍ୟ ମିଳିଥିଲା । ଆହୁରି , ଏବେ ମୋତେ , ଏଠାରେ ଆପଣମାନଙ୍କ ସହିତ ବିଜୁ ପଟ୍ଟନାୟକ ମହୋଦୟଙ୍କ ଜୀବନ ପ୍ରସଙ୍ଗକୁ ସ୍ମରଣ କରିବାର ସୌଭାଗ୍ୟ ପ୍ରାପ୍ତ ହେଲା । ନିଜକୁ ପ୍ରାଚୀନ କାଳର ପ୍ରତାପୀ ରାଜା ଖାରବେଳଙ୍କ ବଂଶର ଉତ୍ତରାଧିକାରୀ ବୋଲି ଭାବୁଥିବା ବିଜୁ ପଟ୍ଟନାୟକଙ୍କର ଲୋକମାନଙ୍କ ହୃଦୟରେ ଏକ ବିଶେଷ ମାନ୍ୟତା ରହିଛି । ସେ 1947ରେ ଇଣ୍ଡୋନେସିଆ ସ୍ୱାଧୀନତା ସଂଗ୍ରାମୀମାନଙ୍କୁ ବିମାନରେ ଦିଲ୍ଲୀ ଆଣିବାର ସାହସିକ କାର୍ଯ୍ୟ କରିଥିଲେ । ଭାରତର ସ୍ୱାଧୀନତା ସଂଗ୍ରାମରେ ଭାଗ ନେଇଥିବା କାରଣରୁ ବିଜୁ ବାବୁଙ୍କୁ ତିନି ବର୍ଷ ଜେଲରେ ବିତାଇବାକୁ ପଡ଼ିଥିଲା । ସେ ଜରୁରୀକାଳୀନ ପରିସ୍ଥିତିରେ ଗିରଫ ହୋଇଥିବା ପ୍ରମୁଖ ନେତାମାନଙ୍କ ମଧ୍ୟରେ ଥିଲେ । ବିଜୁ ବାବୁ ସମସ୍ତ ଦଳ ଏବଂ କ୍ଷେତ୍ରର ଲୋକମାନଙ୍କ ସ୍ନେହ ଓ ସମ୍ମାନ ଅର୍ଜନ କରିଥିଲେ । ତାଙ୍କର ଜୀବନାଦର୍ଶ ଦଳଗତ ସଂଘର୍ଷ ଠାରୁ ଏବଂ ରାଜନୀତି ଠାରୁ ଊର୍ଦ୍ଧ୍ଵରେ । ତାଙ୍କୁ ନେଇ କେବଳ ଓଡ଼ିଶା ନୁହେଁ ବରଂ ସାରା ଦେଶ ଗର୍ବ କରିଥାଏ ।
     5. ଭାରତର ସାମଗ୍ରୀକ ବିକାଶ ଲାଗି ଓଡ଼ିଶାର ପ୍ରଗତି ଅତ୍ୟାବଶ୍ୟକ । ଓଡ଼ିଶାର ଲୋକମାନଙ୍କ ମଧ୍ୟରେ ଅନେକ ପ୍ରତିଭା ରହିଛି । ଇତିହାସ ସାକ୍ଷୀ ରହିଛି ଯେ ଏଠାରେ ଉଦ୍ୟମୀ ଲୋକମାନେ ସମୁଦ୍ର ମାର୍ଗରେ ଅନ୍ତର୍ଜାତୀୟ ବାଣିଜ୍ୟ କରୁଥିଲେ ଏବଂ କଳିଙ୍ଗ - ବାଲି ଯାତ୍ରାର ଏକ ପରମ୍ପରା ଥିଲା । ଆଜି ଓଡ଼ିଶାର ଲୋକମାନେ ସୁରତର କପଡ଼ା ଏବଂ ହୀରା ବ୍ୟବସାୟରେ ନିଜର ଯୋଗଦାନ ଦେଉଛନ୍ତି । ସଫଳ ପ୍ରବାସୀ ଭାରତୀୟମାନଙ୍କ ମଧ୍ୟରେ ଏଠାକାର ଲୋକମାନଙ୍କର ଏକ ଭିନ୍ନ ପରିଚୟ ରହିଛି । ଚଳିତ ସପ୍ତାହରେ ମୋର ମରିସସ ଏବଂ ମାଡାଗାସ୍କର ଗସ୍ତ ଅବସରରେ ଓଡ଼ିଶାର ଲୋକମାନଙ୍କ ସହିତ ସାକ୍ଷାତ ହୋଇଥିଲା । ଏଠାକାର ଲୋକମାନଙ୍କର ପ୍ରତିଭାର ଉପଯୋଗ ଏହି ରାଜ୍ୟରେ ସୃଷ୍ଟି କରାଯିବା ଦ୍ୱାରା ସେମାନଙ୍କ କ୍ଷମତା ରାଜ୍ୟର ବିକାଶରେ ବ୍ୟବହୃତ ହୋଇପାରିବ ।
     6. ଓଡ଼ିଶାର ପାଖାପାଖି ଏକ ତୃତୀୟାଂଶ ଜମିରେ ଜଙ୍ଗଲ ସମ୍ପଦ ରହିଛି ଏବଂ ଖଣିଜ ପଦାର୍ଥ ମଧ୍ୟ ପ୍ରଚୁର ପରିମାଣରେ ଉପଲବ୍ଧ । ଏହାର ଉଚିତ ଏବଂ ସନ୍ତୁଳିତ ଉପଯୋଗ କରି ଓଡ଼ିଶା ବିକାଶର ନୂଆ ଉଚ୍ଚତା ପର୍ଯ୍ୟନ୍ତ ପହଁଚିପାରିବ । ଅନେକ ଦର୍ଶନୀୟ ସ୍ଥାନ , ହସ୍ତଶିଳ୍ପ , ପାଖାପାଖି 500 କିମି ଲମ୍ବ ସମୁଦ୍ର ଉପକୂଳ ଆଦି କାରଣରୁ ପର୍ଯ୍ୟଟନ କ୍ଷେତ୍ରରେ ଓଡ଼ିଶାରେ ବହୁତ ଅଧିକ ସମ୍ଭାବନା ରହିଛି । ଯାହାର ଉପଯୋଗ କରିବା ଦ୍ୱାରା ରୋଜଗାର ସୃଷ୍ଟି ଏବଂ ଆର୍ଥିକ ବିକାଶକୁ ବଳ ମିଳିପାରିବ ।
     7. ସାରା ଦେଶରେ ଅନୁସୂଚିତ ଜନଜାତିଙ୍କ ମୋଟ ଜନସଂଖାର ପାଖାପାଖି ଦଶ ପ୍ରତିଶତ ଲୋକ ଓଡ଼ିଶାରେ ରହୁଛନ୍ତି । ସେମାନେ ଅନେକ କ୍ଷେତ୍ରରେ ବିଶେଷ କରି କ୍ରୀଡ଼ା କ୍ଷେତ୍ରରେ ନିଜର ପରିଚୟ ସୃଷ୍ଟି କରିପାରିଛନ୍ତି । ସେମାନଙ୍କ ସଂସ୍କୃତି ଏବଂ ପରମ୍ପରାକୁ ସଂରକ୍ଷିତ କରି ରଖିବା ଲାଗି ବିକାଶର ଆଧୁନିକ ଧାରା ସହିତ ଯୋଡ଼ିବା ଦେଶର ପ୍ରାଥମିକତା । ଜନଜାତୀୟ ବିକାଶ ଲାଗି କେନ୍ଦ୍ର ସରକାରଙ୍କ ଏକ ମନ୍ତ୍ରଣାଳୟ ମଧ୍ୟ ରହିଛି ଯାହାର ମନ୍ତ୍ରୀ ଶ୍ରୀ ଜୁଏଲ ଓରାମ ଜୀ ମଧ୍ୟ , ସଂଯୋଗବଶତଃ , ଓଡ଼ିଶାରୁ ପ୍ରତିନିଧିତ୍ୱ କରୁଛନ୍ତି ।
     8. ଭାରତର ସାମଗ୍ରୀକ ବିକାଶ ଲାଗି ଭାରତର ପୂର୍ବ ଭାଗର ବିକାଶକୁ କେନ୍ଦ୍ର ସରକାରଙ୍କ ଦ୍ୱାରା ପ୍ରାଥମିକତା ଦିଆଯାଉଛି । ଏହି ପ୍ରାଥମିକତା ଅନ୍ତର୍ଗତ କଲ୍ୟାଣ ଏବଂ ବିକାଶର ଅନେକ ଯୋଜନା ଲାଗୁ କରାଯାଇଛି । ଯାହାର ଲାଭ ଓଡ଼ିଶାର ଲୋକମାନଙ୍କୁ ହେଉଛି ।
     9. ଆର୍ଥିକ ଏବଂ ସାମାଜିକ ବିକାଶରେ ମହିଳାମାନଙ୍କ ଭୂମିକାକୁ ଆହୁରି ଅଧିକ ମହତ୍ୱ ଦେବାର ଆବଶ୍ୟକତା ରହିଛି । ଆଜି କେନ୍ଦ୍ର ସରକାରଙ୍କ ‘ ଉଜ୍ଜ୍ୱଳା ଯୋଜନା ’ ଏବଂ ‘ ବେଟୀ ବଚାଓ , ବେଟୀ ପଢ଼ାଓ ’ ଭଳି ଯୋଜନା ମହିଳା କଲ୍ୟାଣ ଏବଂ ସଶକ୍ତିକରଣ ପ୍ରୟାସକୁ ଆଗକୁ ନେଉଛି । ପାଖାପାଖି ଗୋଟିଏ ମାସ ପୂର୍ବରୁ ରାଷ୍ଟ୍ରପତି ଭବନରେ ‘ ଉଜ୍ଜ୍ୱଳା ଯୋଜନା ’ ସହ ଜଡ଼ିତ ପ୍ରଥମ ‘ ଏଲପିଜି ପଂଚାୟତ ’ ର ଆୟୋଜନ କେନ୍ଦ୍ର ପେଟ୍ରୋଲିୟମ ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନଜୀ କରିଥିଲେ । ସେ ମଧ୍ୟ ଓଡ଼ିଶାର । ସେହି ପଂଚାୟତରେ କେତେଜଣ ମହିଳା ଚୁଲିର ଧୂଆଁ ସହ ଜଡ଼ିତ ନିଜ ଦୁଃଖଦାୟକ ଅଭିଜ୍ଞତା ବାଂଟିଥିଲେ । ସେହି ଆୟୋଜନରେ ମୋତେ ମୟୂରଭଞ୍ଜ ଏବଂ ପୁରୀରୁ ଆସିଥିବା କିଛି ଭଉଣୀଙ୍କୁ ଭେଟିବାର ସୁଯୋଗ ମିଳିଲା । ମୋର ମନେ ଅଛି ଯେ ସେହି ମହିଳାମାନଙ୍କ ମଧ୍ୟରୁ ଜଣେ , ହେମାବଦୀ ବାଗେ ଭଉଣୀ କହିଥିଲେ ଯେ ଏହି କଲ୍ୟାଣକାରୀ ଯୋଜନା ଦ୍ୱାରା ଲୋକମାନଙ୍କୁ , ବିଶେଷ କରି ମହିଳାମାନଙ୍କ ଦୁଃଖ ଦୂର ହେଉଛି ଏବଂ ସେମାନଙ୍କ ଜୀବନରେ ଖୁବ ଭଲ ପରିବର୍ତ୍ତନ ଆସୁଛି । ମୁଁ ଚାହୁଁଛି ଯେ ଓଡ଼ିଶାର ଝିଅ ଏବଂ ମହିଳାମାନଙ୍କୁ ‘ ଉତ୍କଳ ଭାରତୀ ’ କୁନ୍ତଳା କୁମାରୀ ସାବତଙ୍କ ଆଦର୍ଶକୁ ମନେ ପକାଇ ଜୀବନରେ ଆଗକୁ ବଢ଼ିବା ଲାଗି ସୁଯୋଗ ମିଳୁ । ଏପରି ପରିବର୍ତ୍ତନ ହିଁ ବିଜୁ ବାବୁଙ୍କ ମହିଳା - କଲ୍ୟାଣର ବିଚାରକୁ ସାକାର ରୂପ ଦେବ ।
    10. ‘ ଆନନ୍ଦ ଭବନ ସଂଗ୍ରହାଳୟ ଏବଂ ଲର୍ଣ୍ଣିଂ ସେଂଟର ’ ବିଜୁ ବାବୁଙ୍କ ଜୀବନାଦର୍ଶକୁ ସଂରକ୍ଷିତ ରଖି ଖୁବ ଲୋକପ୍ରିୟତା ହାସଲ କରୁ , ଏବଂ ଓଡ଼ିଶାର ଲୋକମାନେ ତାଙ୍କର ଆଶା ଅନୁରୂପ ବିକାଶ କରନ୍ତୁ , ଏହା ହିଁ ମୋର ଶୁଭକାମନା ।

    ଧନ୍ୟବାଦ


    ଜୟହିନ୍ଦ ।


    ଜାତୀୟ ଆଇନ ବିଶ୍ୱବିଦ୍ୟାଳୟ ଓଡ଼ିଶାର ତୃତୀୟ ପ୍ରତିଷ୍ଠା ଦିବସ ଅବସରରେ ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦଙ୍କ ଅଭିଭାଷଣ


    କଟକ , ମାର୍ଚ୍ଚ 17 , 2018


    1. ଜାତୀୟ ଆଇନ ବିଶ୍ୱବିଦ୍ୟାଳୟ , ଓଡ଼ିଶାର ତୃତୀୟ ପ୍ରତିଷ୍ଠା ଦିବସ ବକ୍ତୃତାରେ ଉପସ୍ଥିତ ହୋଇ ମୁଁ ଆନନ୍ଦିତ । ଆମ ଦେଶରେ ଥିବା 19ଟି ଜାତୀୟ ଆଇନ ଶିକ୍ଷାନୁଷ୍ଠାନ ମଧ୍ୟରୁ ଏହା ହେଉଛି ଗୋଟିଏ । ଏପରି ଅନୁଷ୍ଠାନ ପ୍ରଥମ ଥର ଲାଗି ଭାରତୀୟ ଜାତୀୟ ଆଇନ ବିଦ୍ୟାଳୟ , ବାଙ୍ଗାଲୋର ରୂପରେ 1986ରେ ପ୍ରତିଷ୍ଠା କରାଯାଇଥିଲା । ଗତ ତିନି ଦଶନ୍ଧୀ ଧରି ଏହି ଆଇନ ବିଶ୍ୱବିଦ୍ୟାଳୟଗୁଡ଼ିକ ଭାରତରେ ଆଇନ ଶିକ୍ଷାରେ ବୈପ୍ଳବିକ ପରିବର୍ତ୍ତନ ଆଣିଛନ୍ତି ।


    2. ଏହି ଗୋଷ୍ଠୀର ସବୁଠୁ ଯୁବ ଏବଂ ଉତ୍ସାହୀ ସଦସ୍ୟ ହେଉଛି ଜାତୀୟ ଆଇନ ବିଶ୍ୱବିଦ୍ୟାଳୟ , ଓଡ଼ିଶା । ଏହି ରାଜ୍ୟର ପ୍ରଥମ ଆଇନଜୀବୀ ଏବଂ ରାଷ୍ଟ୍ରନିର୍ମାତା ମଧୁସୂଦନ ଦାସଙ୍କ ଠାରୁ ଆରମ୍ଭ କରି ବର୍ତ୍ତମାନ ଭାରତର ପ୍ରଧାନ ବିଚାରପତି ଜଷ୍ଟିସ ଦୀପକ ମିଶ୍ରଙ୍କ ଭଳି କେତେଜଣ ମହାନ ଆଇନଜୀବୀଙ୍କ ଦ୍ୱାରା ସ୍ଥାପିତ ଶ୍ରେଷ୍ଠ ପରମ୍ପରାର ମୂଳଦୁଆ ଉପରେ ଗୋଟିଏ ଦଶନ୍ଧୀ ପୂର୍ବେ 2008ରେ ଏହି ଅନୁଷ୍ଠାନ ପ୍ରତିଷ୍ଠା କରାଯାଇଥିଲା । ଏହି ଅନୁଷ୍ଠାନ ଓଡ଼ିଶାରେ ନୁହେଁ ସାରା ଦେଶରେ ଆଇନ ଶିକ୍ଷାର ଏକ ବୃହତ କେନ୍ଦ୍ରରେ ପରିଣତ ହୋଇଛି । ମୁଁ ଜାଣିବାକୁ ପାଇଛି ଯେ ଏହା ଉତ୍କର୍ଷତାର କେନ୍ଦ୍ର ଭାବେ ବିବେଚିତ ହେଉଛି ଏବଂ ଦେଶର 29ଟି ରାଜ୍ୟ ମଧ୍ୟରୁ 25ଟି ରାଜ୍ୟରୁ ଆଇନ ଛାତ୍ରଛାତ୍ରୀଙ୍କୁ ଆକୃଷ୍ଟ କରିବାରେ ସଫଳ ହୋଇଛି । ଏହା କୁହାଯାଇପାରେ ଯେ ଆଜି ମୁଁ ଏକ ଛୋଟ ଭାରତକୁ ଉଦବୋଧନ ଦେବାର ସୌଭାଗ୍ୟ ପାଇଛି ।


    3. ଆଇନ ପେସାର ଆଧୁନିକୀକରଣ ସହିତ ଆଇନ ସ୍ନାତକ ଏବଂ ଯୁବ ଆଇନଜୀବୀମାନଙ୍କ ପାଇଁ ସୁଯୋଗ ବୃଦ୍ଧି ପାଇଛି । କୋର୍ଟରୁମରେ ଲଢ଼ିବା ମୂଳ ଅଭ୍ୟାସ ହୋଇ ରହିଥିବା ବେଳେ ଜଣେ ଆଇନ ସ୍ନାତକ ପାଇଁ ଆଜି ଅନେକ ମାର୍ଗ ପ୍ରଶସ୍ତ ହୋଇପାରିଛି , ଯାହା ପୂର୍ବ ପିଢ଼ି ପାଇଁ ଉପଲବ୍ଧ ନଥିଲା ।


    4. ଆମର ଅର୍ଥବ୍ୟବସ୍ଥା ଅଭିବୃଦ୍ଧି ହାସଲ କରିଥିବାରୁ , ଆଇନ ପେସା ମଧ୍ୟ ସମ୍ପ୍ରସାରିତ ହୋଇଛି । ବାଣିଜ୍ୟ ଏବଂ ବ୍ୟବସାୟିକ ଆଇନ ମଧ୍ୟ ଆହୁରି ଗୁରୁତ୍ୱପୂର୍ଣ୍ଣ , ଜଟିଳ ଏବଂ ବୌଦ୍ଧିତ ଦୃଷ୍ଟିକୋଣରୁ ଆହୁରି ପ୍ରେରଣାଦାୟକ ହୋଇପାରିଛି । ଯଦି ଏହା ଘରୋଇ ଦୃଷ୍ଟିକୋଣରୁ ସତ୍ୟ , ଏହା ମଧ୍ୟ ଅନ୍ତର୍ଜାତୀୟ ଦୃଷ୍ଟିରୁ ସତ୍ୟ ଅଟେ । ବ୍ୟବସାୟ ଏବଂ ବାଣିଜ୍ୟ , ଅନ୍ତର୍ଜାତୀୟ ଚୁକ୍ତି ଏବଂ ଏମିତିକି କୂଟନୈତିକ ସନ୍ଧିରେ ଆଲୋଚନା ଏବଂ ଦକ୍ଷତାପୂର୍ଣ୍ଣ ଭାବେ ଗୁରୁତ୍ୱପୂର୍ଣ୍ଣ ନଥି ପ୍ରସ୍ତୁତ କରିବା ପାଇଁ ଆଇନଜୀବୀ ଏବଂ ଆଇନଜୀବୀଙ୍କ ବୁଦ୍ଧିର ଆବଶ୍ୟକତା ପଡ଼ୁଛି । ମଧ୍ୟସ୍ଥତା ଏବଂ ଆଇନ ସେବାର ଜଗତିକରଣ ଦ୍ୱାରା , ଆଉଟସୋର୍ସିଂ ଭଳି ବ୍ୟବସ୍ଥା ଜରିଆରେ ମଧ୍ୟ ଆଜିର ଆଇନଜୀବୀମାନେ ଅବଶିଷ୍ଟ ବିଶ୍ୱ ସହ ଯୋଡ଼ି ହୋଇଯାଇଛନ୍ତି ।


    5. ଏହା ଆଇନ ପେସାଦାରଙ୍କ ଉତ୍ତରଦାୟିତ୍ୱ ଯେ ଆମେ କେବଳ ସାଧାରଣ ଭାବେ ବିଶ୍ୱ ଯେପରି ଅଛି ସେପରି ଅନୁଭବ ନକରି ବରଂ ବିଶ୍ୱ ଯେଉଁ ଦିଗରେ ଗତି କରୁଛି ତାହା ବୁଝିବା ଦରକାର । ଏହା ବିଶେଷ କରି ପ୍ରଯୁକ୍ତି ଆଇନ ପାଇଁ ବାସ୍ତବ , କାରଣ ଅଧିକାଂଶ ସମୟରେ ଆଇନରେ ପରିବର୍ତ୍ତନକୁ ପ୍ରଯୁକ୍ତି ଆଗକୁ ବଢାଇଥାଏ । ଯାହାର ଫଳସ୍ୱରୂପ ବ୍ୟାପକ ଭାବେ ଉଜ୍ଜ୍ୱଳ ଏବଂ ପରିବର୍ତ୍ତିତ ପ୍ରଯୁକ୍ତି ପରିବେଶରେ ନିୟାମକ ଫ୍ରେମୱାର୍କ ପ୍ରସ୍ତୁତ କରିବା ଲାଗି ଆଇନଜୀବୀମାନଙ୍କୁ ଆହ୍ୱାନ କରାଯାଏ । ଆଗାମୀ ଦିନରେ ଆଇନ ଶିକ୍ଷା ଅନୁଷ୍ଠାନ ଏବଂ ଆଇନଜୀବୀମାନଙ୍କୁ ଏପରି ଅନେକ ଆହ୍ୱାନର ସମ୍ମୁଖୀନ ହେବାକୁ ପଡ଼ିବ । ସେମାନଙ୍କୁ ମହାକାଶ , ଚତୁର୍ଥ ଶିଳ୍ପ ବିପ୍ଳବ ଏବଂ ଆର୍ଟିଫିସିଆଲ ଇଂଟେଲିଜେନ୍ସ ପାଇଁ ଆଇନ ପ୍ରସ୍ତୁତ କରିବାକୁ ପଡ଼ିବ । ମଣିଷ ଏବଂ ଯନ୍ତ୍ର ମଧ୍ୟରେ ନୂଆ ସମ୍ପର୍କ , ଚାଳକମୁକ୍ତ କାର ଏବଂ କୃଷି ଓ ଔଷଧ କ୍ଷେତ୍ରରେ ନବୋନ୍ମେଷ ପାଇଁ ସେମାନଙ୍କୁ ଆଇନ ପ୍ରଣୟନ କରିବାକୁ ପଡ଼ିବ ।


    6. ଆଜିର ଆଇନ ଛାତ୍ରଛାତ୍ରୀଙ୍କ ପାଇଁ ଏହି ଅନୁଷ୍ଠାନର ପ୍ରତିଭାସମ୍ପନ୍ନ ଛାତ୍ରଛାତ୍ରୀଙ୍କ ଭଳି - ଏହା ଅସୀମିତ ସମ୍ଭାବନା ଉଜାଗର କରିବ । ଆପଣମାନଙ୍କ ଭବିଷ୍ୟତ ପିଢ଼ି ପାଇଁ ସମ୍ଭବ ବିବିଧ ପ୍ରକାରର ମାନବୀୟ ଉପଲବ୍ଧି ଏବଂ କ୍ଷେତ୍ରରେ ଆପଣମାନଙ୍କ ତାଲିମ ଏବଂ ଦକ୍ଷତା ପ୍ରଭାବ ପକାଇପାରିବ । ଆଇନ ଏବଂ ଆଇନ ପେସାର ବହୁବିଷୟକ ଏବଂ ଆନ୍ତଃବିଷୟକ ଆଭିମୁଖ୍ୟକୁ ସମ୍ପ୍ରସାରଣ କରିବା ଆଇନ ଶିକ୍ଷାନୁଷ୍ଠାନଗୁଡ଼ିକ ଉପରେ ନିର୍ଭର କରିଥାଏ ।


    7. ଏଠାରେ ମୁଁ ଉଲ୍ଲେଖ କରି ପ୍ରସନ୍ନତା ଅନୁଭବ କରୁଛି ଯେ ଜାତୀୟ ଆଇନ ବିଶ୍ୱବିଦ୍ୟାଳୟ , ଓଡ଼ିଶା ଆଇନ ଶିକ୍ଷାଦାନ କ୍ଷେତ୍ରରେ ଅଗ୍ରଣୀ ସ୍ଥାନ ହାସଲ କରିଛି ଏବଂ ଏହାର ଛାତ୍ରଛାତ୍ରୀଙ୍କୁ ନୂଆ କ୍ଷେତ୍ର ଓ ନୂଆ ସମ୍ଭାବନା ପାଇଁ ସୁଯୋଗ ଦେଉଛି । ଭାରତ ସରକାରଙ୍କ ଏକାଡେମିକ ନେଟୱାର୍କ ପାଇଁ ବିଶ୍ୱସ୍ତରୀୟ ଉପକ୍ରମ ବା ଜ୍ଞାନ କାର୍ଯ୍ୟକ୍ରମର ଉପଯୋଗ କରି , ଏହି ବିଶ୍ୱବିଦ୍ୟାଳୟ , ଗତ ବର୍ଷଗୁଡ଼ିକ ଠାରୁ ଅନ୍ତର୍ଜାତୀୟ ଇ - କମର୍ସ ଆଇନ ଏବଂ ଭାରତରେ କର୍ପୋରେଟ ପ୍ରଶାସନ କ୍ଷେତ୍ରରେ ପାଠ୍ୟକ୍ରମ ପ୍ରଚଳନ କରିଛି । ଏଥିରେ ଯୁକ୍ତରାଷ୍ଟ୍ର ଆମେରିକା ଏବଂ ସିଙ୍ଗାପୁରର ଅତିଥି ଅଧ୍ୟାପକମାନଙ୍କୁ ସମ୍ପୃକ୍ତ କରାଯାଉଛି ।


    8. ମୁଁ ମଧ୍ୟ ଏହା ଜାଣି ଆନନ୍ଦିତ ଯେ ଏହି ବିଶ୍ୱବିଦ୍ୟାଳୟର ପାଠ୍ୟକ୍ରମ ସାମାଜିକ ଦୃଷ୍ଟିରୁ ପ୍ରାସଙ୍ଗିକ । ଏଥିରେ ଔଦ୍ୟୋଗିକ ଏବଂ ନବୋନ୍ମେଷ ଚିନ୍ତାଧାରାକୁ ବିକଶିତ କରିବା ଉପରେ ଗୁରୁତ୍ୱ କରାଯାଉଛି । ଆଇନ ସହାୟତା ଓ ପିଆଇଏଲ ଉପରେ କ୍ଲିନିକାଲ କୋର୍ସ ଏବଂ ଉଦ୍ୟୋଗଶୀଳତା ପାଠ୍ୟକ୍ରମ ଏହାର ପ୍ରମାଣ । 2015ରେ ପ୍ରତିଷ୍ଠା କରାଯାଇଥିବା ଜାତୀୟ ଆଇନ ବିଶ୍ୱବିଦ୍ୟାଳୟ , ଓଡ଼ିଶାର ଦୂର ଶିକ୍ଷା କେନ୍ଦ୍ର , ଯାହା ମୁଁ ବୁଝିଛି , ସ୍ୱୟମ ଅଧୀନରେ ଦୂର ଶିକ୍ଷା ଏବଂ ବ୍ୟାପକ ମୁକ୍ତ ଅନଲାଇନ କୋର୍ସର ବିକଶିତ କରୁଛି । ଜୀବନବ୍ୟାପୀ ଶିକ୍ଷା ଲାଗି ସୁଯୋଗ ଦେବା ପାଇଁ ଭାରତ ସରକାରଙ୍କ ଏହା ଏକ ଉପକ୍ରମ ।


    9. ଯାହା ମୁଁ ଜାଣିବାକୁ ପାଇଛି ଚଳିତ ବର୍ଷ ଜୁଲାଇ ମାସ ଠାରୁ ୟୁନିସେଫ ସହାୟତାରେ ଶିଶୁ ଅଧିକାର ଉପରେ ଅନଲାଇନ ପାଠ୍ୟକ୍ରମ ଏବଂ ଦୂର ଶିକ୍ଷା ବିକଶିତ କରାଯିବ । ମୁଁ ଏହି ପ୍ରୟାସକୁ ପ୍ରଶଂସା କରୁଛି । ଯେତେ ପ୍ରଗତି ହାସଲ କରୁ ପଛେ ଆଇନ ପେସାର ଏକ ସହଜ ଉଦ୍ଦେଶ୍ୟ ରହିଛି - ଆଇନଜୀବୀମାନେ ଦୁର୍ବଳମାନଙ୍କ ସ୍ୱର ହୁଅନ୍ତୁ ଏବଂ ବଂଚିତମାନଙ୍କୁ ନ୍ୟାୟ ପ୍ରଦାନ କରନ୍ତୁ । ପ୍ରତ୍ୟେକ ଶିଶୁକୁ ସାମଗ୍ରୀକ ଏବଂ ଉପଯୁକ୍ତ ଅଧିକାର ପ୍ରଦାନ ସୁନିଶ୍ଚିତ କରିବା ଦ୍ୱାରା ଆଇନ ପେସା ସାର୍ଥକ ହୋଇପାରିବ ।


    ଭାଇ ଓ ଭଉଣୀମାନେ


    10. ଗତ କିଛିବର୍ଷ ମଧ୍ୟରେ ଆଇନକୁ ବୁଝିବା ଏବଂ ଏହାର ଉପଯୋଗ କରିବା ବ୍ୟାପକ ଏବଂ ଅଧିକ ଜଟିଳ ହୋଇପଡ଼ିଛି । ଗୋପନୀୟତା ଏବଂ ବ୍ୟକ୍ତିଗତ ପସନ୍ଦର ଦିଗ ; ଅଧିକାର ଏବଂ ଉତ୍ତରଦାୟିତ୍ୱ ପ୍ରସଙ୍ଗର ଗଭୀର ତର୍ଜମା ; ସଂଚାର ପ୍ରଯୁକ୍ତି ଏବଂ ବାୟୋ ଟେକନୋଲୋଜି ଭଳି କ୍ଷେତ୍ରରେ ବ୍ୟାପକ ନବୋନ୍ମେଷ ଆଦି ଏହାର ଉଦାହରଣ ।


    11. ତଥାପି ଏସବୁ ମଧ୍ୟରେ ଆମେ ବିଶେଷ କରି ଆମର ସାଧାରଣ ନାଗରିକମାନଙ୍କ ପାଇଁ ଆଇନ ଭିତ୍ତିଭୂମି ଏବଂ ନ୍ୟାୟର ଉପଲବ୍ଧତା ଉପରେ ଯଥେଷ୍ଟ ଗୁରୁତ୍ୱ ଦେଉଛୁ କି ? ମୁଁ ପୂର୍ବରୁ ଆଇନ ସାକ୍ଷରତାର ପ୍ରସାର ଏବଂ ଆଇନକୁ ସହଜ କରିବା ସମ୍ପର୍କରେ କହିଛି । ଏଥି ସହିତ ହାଇକୋର୍ଟଙ୍କ ରାୟଗୁଡ଼ିକର ରାଜ୍ୟ ଏବଂ ଅଂଚଳର ସ୍ଥାନୀୟ ଭାଷାରେ ଶୀଘ୍ର ଅନୁବାଦ କରିବାର ଆବଶ୍ୟକତା ରହିଛି । ଏସବୁ ଲୋକମାନଙ୍କ ନିକଟରେ ଠିକ ଭାବେ ନ୍ୟାୟ ପହଁଚାଇପାରିବ । ମୁଁ ଏହା ଜାଣି ଖୁସି ଯେ କେତେକ ହାଇକୋର୍ଟ ଏଥିପ୍ରତି ସକାରାତ୍ମକ ଜବାବ ରଖିଛନ୍ତି ।


    12. କିନ୍ତୁ ନ୍ୟାୟିକ ବ୍ୟବସ୍ଥା ଭଳି ଆଇନଜୀବୀ ସମୁଦାୟଙ୍କର ମଧ୍ୟ ଉତ୍ତରଦାୟିତ୍ୱ ରହିଛି । ଖୁବଶୀଘ୍ର ଏହି ଅନୁଷ୍ଠାନର ଛାତ୍ରଛାତ୍ରୀ ଆଇନଜୀବୀ ସମୁଦାୟରେ ଯୋଗଦେବେ । ଜଣେ ଓକିଲ ନ୍ୟାୟାଳୟର ଆଇନ ଅଧିକାରୀ ହୋଇଥା ’ ନ୍ତି । ତାଙ୍କର ନିଜ ମହକିଲ ପ୍ରତି ଉତ୍ତରଦାୟିତ୍ୱ ରହିଛି । ଆମ ଆଇନ ବ୍ୟବସ୍ଥା ବ୍ୟୟବହୁଳ ଏବଂ ବିଳମ୍ବର ଅପବାଦ ମୁଣ୍ଡାଇଛି । ମୁଲତବୀ ନାମକ ଉପାଦାନକୁ ଆଇନଜୀବୀମାନେ ଅଧିକାଂଶ ସମୟରେ ଉପଯୋଗ ଏବଂ ଦୂରୁପଯୋଗ କରିଥା ' ନ୍ତି । ମାମଲାର ତୁରନ୍ତ ସମାଧାନ ପ୍ରତି ଦୃଷ୍ଟି ଦେବା ବଦଳରେ ବିଚାର ପ୍ରକ୍ରିୟାରେ ବିଳମ୍ବ କରିବାର ଏହି କୌଶଳ ଅଧିକାଂଶ ସମୟରେ ଉପଯୋଗ କରାଯାଏ । ଏହା ନ୍ୟାୟ ପାଇବାକୁ ଚାହୁଁଥିବା ମହକିଲଙ୍କ ଖର୍ଚ୍ଚ ବଢ଼ାଏ । ଧନୀ ଲୋକଙ୍କ ଭଳି ଯଦି ଗରିବ ଲୋକଟିଏ ଆଇନର ସୁଫଳ ନପାଇବ, ଏହା ଆମ ଗଣତାନ୍ତ୍ରିକ ଆଦର୍ଶ ପ୍ରତି ଏକ ଅପମାନ ହେବ । ଦୁର୍ଭାଗ୍ୟବଶତଃ , ବାସ୍ତବ କ୍ଷେତ୍ରରେ ଏହା ଘଟୁଛି ।


    13. ନୂଆପୀଢ଼ିର ଆଇନଜୀବୀ ଏସବୁ ପ୍ରସଙ୍ଗ ପ୍ରତି ଜରୁରିକାଳୀନ ଭିତ୍ତିରେ ଦୃଷ୍ଟିଦେବା ଆବଶ୍ୟକ । ଏହି ପେସାରେ ସୁଯୋଗ ଏବଂ ପୁରସ୍କାର - ଉଭୟ ବୌଦ୍ଧିକ ଏବଂ ଆର୍ଥିକ ଦୃଷ୍ଟିକୋଣରୁ - ସମ୍ଭାବନା ପ୍ରଚୁର ରହିଛି ଏବଂ ଏହା ସ୍ୱାଗତ ଯୋଗ୍ୟ । କିନ୍ତୁ ଜଣେ ଭଲ ଆଇନ ପେସାଦାର ନିକଟରେ କେବଳ ବୁଦ୍ଧିମତା ନୁହେଁ - ଭଲ ହୃଦୟ ରହିଥିବା ଆବଶ୍ୟକ ।


    14. ଜାତୀୟ ଆଇନ ବିଶ୍ୱବିଦ୍ୟାଳୟ , ଓଡ଼ିଶା ଏପରି ପ୍ରତିଭା ସମ୍ପନ୍ନ ବୁଦ୍ଧିମତା , ଏବଂ ଉଦାର ହୃଦୟ ସମ୍ପନ୍ନ ଆଇନ ପେସାଦାର ସୃଷ୍ଟିକରୁ ଏହା ହିଁ କାମନା ।


    ଧନ୍ୟବାଦ


    ଜୟହିନ୍ଦ !


    *********

    
    
    (Release ID: 1525419) Visitor Counter : 1
    
    
    
    
    

10.