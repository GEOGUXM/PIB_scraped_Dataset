      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ମାର୍ଚ୍ଚ 19ରୁ ବିପର୍ଯ୍ୟୟ ବିପଦ ହ୍ରାସ (ଡିଆରଆର) ନେଇ ଭାରତ-ଜାପାନ ପ୍ରଥମ କର୍ମଶାଳା
      ଡିଆରଆର କ୍ଷେତ୍ରରେ ଦ୍ୱିପାକ୍ଷିକ କାର୍ଯ୍ୟାନ୍ୱୟନ ଯୋଜନା ପ୍ରସ୍ତୁତ କରିବା ମୁଖ୍ୟ ଲକ୍ଷ୍ୟ

      Posted On: 17 MAR 2018 8:57PM by PIB Bhubaneshwar

    ଭାରତ ଓ ଜାପାନ ବିଶ୍ୱର ଦୁଇ ବିପର୍ଯ୍ୟୟ ପ୍ରବଣ ରାଷ୍ଟ୍ର ବିପର୍ଯ୍ୟୟ ବିପଦ ହ୍ରାସ କରିବାକୁ ହାତ ମିଳାଇଛନ୍ତି । ବିପର୍ଯ୍ୟୟ ବିପଦ , ବିଶେଷ କରି ଭୂକମ୍ପର କ୍ଷୟକ୍ଷତି ହ୍ରାସ କରିବା ନେଇ ଆଲୋଚନା କରିବାକୁ ମାର୍ଚ୍ଚ 19 ତାରିଖରେ ଆରମ୍ଭ ହେଉଥିବା ଦୁଇ ଦିନିଆ କର୍ମଶାଳାରେ ବିଶେଷଜ୍ଞମାନେ ଆଲୋଚନା କରିବେ ।


    ଜାପାନ ପ୍ରଶାନ୍ତ ମହାସାଗର (ପାସିଫିକ୍ ରିଙ୍ଗ ଅଫ୍ ଫାୟାର) ଅଞ୍ଚଳରେ ଅବସ୍ଥିତ ଯାହାକି ସମ୍ପୂର୍ଣ୍ଣ ଭାବେ ଭୂକମ୍ପପ୍ରବଣ । ଭୟଙ୍କର ଭୂକମ୍ପ ପ୍ରବଣତାକୁ ଦୃଷ୍ଟି ଦେଇ ଜାପାନରେ ଗୋଷ୍ଠୀଗତ ସଚେତନତା ବହୁତ । ଏହାର ଭୂକମ୍ପ ପ୍ରଭାବିତ ଅଞ୍ଚଳରେ ବିପଦ ହ୍ରାସ ନେଇ ପ୍ରଯୁକ୍ତିଗତ ଜ୍ଞାନ ବିଶ୍ୱରେ ସବୁଠାରୁ ଉନ୍ନତ ।


    ଭାରତରେ ଦ୍ରୁତ ସହରୀକରଣ ହୋଇ ଚାଲିଛି ଏବଂ ଏଥିପାଇଁ ଆନୁଷଙ୍ଗିକ ବ୍ୟବସ୍ଥା ବିପୁଳ ନିବେଶ ଜରୁରି କରୁଛି । ଭାରତର 59% ଭୂଭାଗ ସାଧାରଣରୁ ତୀବ୍ର ଭୂକମ୍ପପ୍ରବଣ ଭାବେ ପରିଚିତ । ତେଣୁ ଏଭଳି ନିବେଶ ଯେ କେବଳ ଜନଜୀବନ ରକ୍ଷା କରିବ ତାହା ନୁହେଁ ବରଂ ଆର୍ଥିକ ଦୃଷ୍ଟିରୁ ମଧ୍ୟ ବିପଦ ହ୍ରାସ କରିପାରିବ ।


    ଜାପାନରେ କିପରି ଭୂକମ୍ପ ବିପର୍ଯ୍ୟୟ ବିପଦ ହ୍ରାସ କରିବା ଦିଗରେ ପ୍ରସ୍ତୁତି କରାଯାଇ ପାରିଛି ତାହା ଏହି କର୍ମଶାଳାରେ ଜାଣିବାର ଅବକାଶ ମିଳିପାରିବ । ଭୂକମ୍ପର ଆଗୁଆ ସୂଚନା ଏବଂ ଭୂକମ୍ପ ପ୍ରବଣ ଅଞ୍ଚଳର ଚିହ୍ନଟ କରିବା ଦିଗରେ ନିକଟରେ ଜାପାନ ହାସଲ କରିଥିବା ପ୍ରଯୁକ୍ତି ଜ୍ଞାନ କିପରି ଭାରତରେ ବ୍ୟବହାର କରାଯାଇପାରିବ ସେ ନେଇ ମଧ୍ୟ ଆଲୋଚନା ହେବ । ଏହା ପ୍ରତ୍ୟେକ ସ୍ତରରେ ବିପଦର ମୁକାବିଲା ଦିଗରେ ସହାୟକ ହୋଇପାରିବ ।


    କର୍ମଶାଳା କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟ ଏବଂ ଜାପାନ ଓ ଭାରତର ବିପର୍ଯ୍ୟୟ ପରିଚାଳନା କର୍ତ୍ତୃପକ୍ଷଙ୍କ ଦ୍ୱାରା ମିଳିତ ଭାବେ ଆୟୋଜନ କରାଯାଉଛି । ଏହାକୁ ଉଦଘାଟନ କରିବେ ନୀତି ଆୟୋଗ ଉପାଧ୍ୟକ୍ଷ ଡକ୍ଟର ରାଜୀବ କୁମାର ।


    ଏଭଳି କର୍ମଶାଳାର ଆୟାଜନ ପାଇଁ 2017ରେ ଜାପାନ ପ୍ରଧାନମନ୍ତ୍ରୀ ସିଞ୍ଜୋ ଆବେ ଭାରତ ଗସ୍ତରେ ଆସିଥିବା ବେଳେ ଦୁଇ ଦେଶ ମଧ୍ୟରେ ହୋଇଥିବା ବୁଝାମଣା ପତ୍ରରେ ଉଲ୍ଲେଖ ରହିଛି । ଡିଆରଆର କ୍ଷେତ୍ରରେ ଦ୍ୱିପାକ୍ଷିକ ସହଯୋଗ ନିମନ୍ତେ ଏହା ସହାୟକ ହୋଇପାରିବ ।


    ଦୁଇ ଦେଶର ଶିକ୍ଷାନୁଷ୍ଠାନ , ବିପର୍ଯ୍ୟୟ ପରିଚାଳନାରେ ସକ୍ରିୟ ସ୍ୱତନ୍ତ୍ର ସଂସ୍ଥା , ବେସରକାରୀ କ୍ଷେତ୍ର ଏବଂ ସିଭିଲ ସୋସାଇଟିର ପ୍ରାୟ 120 ଜଣ ସଦସ୍ୟ ଏହି କର୍ମଶାଳାରେ ଯୋଗ ଦେଉଛନ୍ତି ।


    **********


    

    
    (Release ID: 1525262) Visitor Counter : 1