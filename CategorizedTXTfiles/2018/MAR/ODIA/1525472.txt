      ରାଷ୍ଟ୍ରପତିଙ୍କ ସଚିବାଳୟ

      ଅଭିନବ ଓ ଉଦ୍ୟୋଗୀ ଉତ୍ସବ ଉଦ୍ଘାଟନ କଲେ ରାଷ୍ଟ୍ରପତି
      • ଅଭିନବତ୍ୱକୁ ଉଦ୍ୟୋଗରେ ରୂପାନ୍ତର କରିବାର ବାତାବରଣକୁ ସୁରକ୍ଷିତ ରଖାଯିବା ଉଚିତ: ରାଷ୍ଟ୍ରପତି

      Posted On: 19 MAR 2018 8:58PM by PIB Bhubaneshwar

    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଆଜି ( ମାର୍ଚ୍ଚ 19 , 2018) ରାଷ୍ଟ୍ରପତି ଭବନ ପରିସରରେ ଆୟୋଜିତ ଅଭିନବ ଓ ଉଦ୍ୟୋଗୀ ଉତ୍ସବ (ଫାଇନ)କୁ ଉଦଘାଟନ କରିବା ସହ ଗାନ୍ଧୀଆନ୍‌ ୟଙ୍ଗ୍‌ ଟେକ୍ନୋଲୋଜିକାଲ ଇନୋଭେସନ ପୁରସ୍କାର ପ୍ରଦାନ କରିଛନ୍ତି ।


    ଏହି ଅବସରରେ ଭାଷଣ ପ୍ରଦାନ କରି ରାଷ୍ଟ୍ରପତି କହିଲେ ଯେ ଏକ ନୂତନ ଏବଂ ଉତ୍ତମ ଭାରତର ପରିକଳ୍ପନା କେତେକ ମାଇଲଖୁଣ୍ଟ ହାସଲ ଉପରେ ନିର୍ଭରଶୀଳ । ସେଥିରୁ କେତେକ ଲକ୍ଷ୍ୟ ଆମକୁ 2022 ମସିହାରେ ହାସଲ କରିବାକୁ ପଡ଼ିବ । ସେହି ବର୍ଷ ଭାରତ ସ୍ୱାଧୀନତାର 75 ବର୍ଷ ପୂର୍ତ୍ତି ପାଳନ କରିବାକୁ ଯାଉଛି । ପ୍ରଥମେ ଆମକୁ ଏକ ସମାବେଶୀ ତଥା ସୁଖୀ ସମାଜ ଗଠନ କରିବାକୁ ହେବ ଯେଉଁଠାରେ ପ୍ରତ୍ୟେକ ନାଗରିକା ନିଜର ସାମର୍ଥ୍ୟ ଓ ସୁଯୋଗର ସୁବିନିଯୋଗ କରିବାର ତଥା ସଫଳତା ହାସଲର ସୁଯୋଗ ପାରିପାରିବେ । ଏକ ଅଭିନବ ସମାଜ ଗଠନ ସେହି ଦୃଷ୍ଟିରୁ ଭାରତ ପାଇଁ ଏକ ଲକ୍ଷ୍ୟ ହୋଇଛି । ଏଥି ସକାଶେ ଏକ ଅଭିନବ ଭାବଧାରାପୂର୍ଣ୍ଣ ସଂସ୍କୃତିର ବିକାଶ ଘଟାଇବାକୁ ପଡ଼ିବ ଯାହା ଏହି ଲକ୍ଷ୍ୟ ହାସଲ ନିମନ୍ତେ ପ୍ରୋତ୍ସାହନ ଯୋଗାଇବ । ତେଣୁ ଅଭିନବ ଭାଲ୍ୟୁଚେନରେ ଥିବା ପ୍ରତ୍ୟେକ ସଂଯୋଗର ସୁଯୋଗକୁ ଆମକୁ ସକ୍ରିୟ କରିବାକୁ ପଡ଼ିବ । ସେଥିପାଇଁ ଆମର ଏଭଳି ବିଦ୍ୟାଳୟ ଗଠନ ଆବଶ୍ୟକ ଯେଉଁଠି ଛାତ୍ରମାନେ କେବଳ ଘୋଷି ଘୋଷି ପାଠ ନପଢ଼ି ସୃଜନାତ୍ମକ ଭାବେ ନିଜର ବ୍ୟକ୍ତିତ୍ୱର ବିକାଶ ଘଟାଇ ପାରୁଥିବେ । ଆମେ ଏଭଳି କାର୍ଯ୍ୟ ସଂସ୍କୃତି ଚାହୁଁ ଯେଉଁଠି ଯୁବ ପ୍ରତିଭାମାନେ ମୁଣ୍ଡଟେକି ସେମାନଙ୍କ ମନର ସଂଶୟକୁ ଦୂର କରିବା ସକାଶେ ପ୍ରଶ୍ନ ପଚାରି ପାରୁଥିବେ । ସେମାନଙ୍କୁ ମୁହଁ ତଳକୁ କରି କେବଳ ମୁଣ୍ଡ ଟୁଙ୍ଗାରିବାକୁ ପଡ଼ୁନଥିବ । ସର୍ବୋପରି ଆମେ ଏଭଳି ଏକ ସରକାର ଚାହୁଁ ଯିଏ ଆମମାନଙ୍କ ସକାଶେ ଏଭଳି ଏକ ବାତାବରଣ ସୃଷ୍ଟି କରିପାରୁଥିବେ ।


    ରାଷ୍ଟ୍ରପତି କହିଲେ ଯେ କେବଳ ଅଭିନବତ୍ୱ ହାସଲ ଯଥେଷ୍ଟ ନୁହେଁ । ଅଭିନବତ୍ୱକୁ ଯେପରି ଉଦ୍ୟୋଗରେ ସହଜରେ ପରିଣତ କରାଯାଇ ପାରୁଥିବ ସେଭଳି ଏକ ବାତାବରଣ ଦେଶବ୍ୟାପୀ ସୃଷ୍ଟି ହେବା ଆବଶ୍ୟକ । ସେଥିପାଇଁ ଷ୍ଟାର୍ଟ ଅପ୍‌ମାନଙ୍କର ଆବଶ୍ୟକତା ରହିଛି ଯେଉଁମାନେ ଅଭିନବ ଯୁବ ଇନକ୍ୟୁବେଟରମାନଙ୍କୁ ସହାୟତା ଯୋଗାଇ ପାରୁଥିବେ । ତେଣୁ ଏହି ‘ ଫାଇନ ’ ହେଉଛି ଏଭଳି ଏକ ଚିନ୍ତାଧାରା ଯାହା କଳ୍ପନାର ଦୁଇଟି ଯାକ ପକ୍ଷକୁ ସମାନାନ୍ତର ଭାବେ ସଂଯୋଗ କରିପାରୁଥିବ । ତେଣୁ ଆମକୁ ଷ୍ଟାର୍ଟ ଅପଙ୍କ ଠାରୁ ଆରମ୍ଭ କରି ଅଭିନବ ଇନକ୍ୟୁବେଟରମାନଙ୍କ ପର୍ଯ୍ୟସ୍ତ ସମସ୍ତଙ୍କ ସକାଶେ ଆର୍ଥିକ ସହଯୋଗ ଏବଂ ନୀତିଗତ ସମର୍ଥନ ଯୋଗାଇ ଦେବା ଉଚିତ ।


    ଫାଇନ ସରକାରଙ୍କ ଏଭଳି ଏକ ପ୍ରୟାସ ଯାହା ମାଧ୍ୟମରେ ଅଭିନବତ୍ୱ ପ୍ରଦର୍ଶନକାରୀମାନଙ୍କୁ ସ୍ୱୀକୃତି ଠାରୁ ଆରମ୍ଭ କରି ସମ୍ମାନ ପ୍ରଦର୍ଶନ , ପ୍ରଦର୍ଶନୀ ମାଧ୍ୟମରେ ସେମାନଙ୍କ ସୃଜନଶୀଳତାକୁ ପ୍ରଚାର କରିବା , ପୁରସ୍କୃତ କରିବା ତଥା , ସମାନଙ୍କ ସକାଶେ ଏକ ସହଯୋଗୀ ବାତାବରଣ ସୃଷ୍ଟି କରିବାର ପରିକଳ୍ପନା କରାଯାଇଛି । ଭାରତ ସରକାରଙ୍କ ବିଜ୍ଞାନ ଓ ପ୍ରଯୁକ୍ତି ବିଭାଗ ତଥା ଜାତୀୟ ଅଭିନବତ୍ୱ ନ୍ୟାସ ସହଯୋଗରେ ଏହି ଉତ୍ସବ ରାଷ୍ଟ୍ରପତି ଭବନଠାରେ ମାର୍ଚ୍ଚ 19 ଠାରୁ 23 ତାରିଖ , 2018 ପର୍ଯ୍ୟନ୍ତ ଆୟୋଜନ କରାଯାଇଛି ।


    ଏହି ଉତ୍ସବ ପୃଷ୍ଠଭୂମିରେ ଏକ ପ୍ରଦର୍ଶନୀର ମଧ୍ୟ ଆୟୋଜନ କରାଯାଇଛି ଯାହା ମାର୍ଚ୍ଚ 19 ଠାରୁ 23 , 2018 ପର୍ଯ୍ୟନ୍ତ ପ୍ରତ୍ୟେକ ଦିନ ମଧ୍ୟାହ୍ନ 12ଟା ଠାରୁ ଅପରାହ୍ନ 5ଟା ପର୍ଯ୍ୟନ୍ତ ଦର୍ଶକଙ୍କ ପାଇଁ ଉନ୍ମୁକ୍ତ । ଆଗ୍ରହୀ ଦର୍ଶକମାନେ ରାଷ୍ଟ୍ରପତି ଭବନର ଗେଟ ନଂ 35 ( ନର୍ଥ ଏଭିନ୍ୟୁ ନିକଟସ୍ଥ) ଦେଇ ଏହି ପ୍ରଦର୍ଶନୀ ଦେଖିବାକୁ ପ୍ରବେଶ ଓ ପ୍ରସ୍ଥାନ କରିପାରିବେ ।


    **************

    
    
    (Release ID: 1525472) Visitor Counter : 1