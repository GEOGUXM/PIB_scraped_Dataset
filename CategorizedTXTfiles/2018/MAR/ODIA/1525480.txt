      ପରିବେଶ ଓ ଜଙ୍ଗଲ ମନ୍ତ୍ରଣାଳୟ

      ଏକାଦଶ ବିଜ୍ଞାନ କମ୍ୟୁନିକେଟର ସମ୍ମିଳନୀ ଉଦ୍‌ଘାଟିତ
      Posted On: 19 MAR 2018 9:09PM by PIB Bhubaneshwar


    ଦେଶର ପ୍ରତ୍ୟେକ ଗ୍ରାମରେ ବିଜ୍ଞାନ କେନ୍ଦ୍ର ଖୋଲିବା ସକାଶେ ମଣିପୁର ଉପ ମୁଖ୍ୟମନ୍ତ୍ରୀ ଶ୍ରୀ ୱାଇ ଜୟକୁମାର ସିଂହ ଦେଶର ବୈଜ୍ଞାନିକ ସମୁଦାୟଙ୍କୁ ଆହ୍ୱାନ ଜଣାଇଛନ୍ତି । ଇମ୍ଫାଲଠାରେ ଆୟୋଜିତ ଭାରତୀୟ ବିଜ୍ଞାନ କଂଗ୍ରେସର 105ତମ ଅଧିବେଶନ ପୃଷ୍ଠଭୂମିରେ ଆଜି ଆୟୋଜିତ ବିଜ୍ଞାନ ଯୋଗାଯୋଗକାରୀ ସମ୍ମିଳନୀର ଉଦ୍ଘାଟନୀ ଅଧିବେଶନରେ ଉଦ୍‌ବୋଧନ ଦେଇ ଶ୍ରୀ ସିଂହ କହିଲେ ଯେ ବୈଜ୍ଞାନିକମାନେ ସାଧାରଣ ଲୋକଙ୍କୁ ବିଜ୍ଞାନର ମୌଳିକ ଧାରଣା ସଂପର୍କରେ ଅବଗତ କରାଇବା ଆବଶ୍ୟକ । “ ଅପହଞ୍ଚଙ୍କ ନିକଟରେ ପହଞ୍ଚିବା ” ଶୀର୍ଷକ ଆଲୋଚନାରେ ଅଂଶଗ୍ରହଣ କରି ଶ୍ରୀ ସିଂହ କହିଲେ ଯେ କେବଳ ଉଚ୍ଚତର ଓ ଅତ୍ୟାଧୁନିକ ଗବେଷଣା କଲେ ବୈଜ୍ଞାନିକମାନଙ୍କ ଦାୟିତ୍ୱ ସଂପୂର୍ଣ୍ଣ ହୋଇଗଲା ବୋଲି ଭାବିବା ଅନୁଚିତ । ସାଧାରଣ ଲୋକମାନଙ୍କୁ ସେମାନଙ୍କ ଦୈନନ୍ଦିନ ଜୀବନରେ ସହାୟକ ହୋଇ ପାରୁଥିବା ଭଳି ମୌଳିକ ପ୍ରସଙ୍ଗରେ ଅବଗତ କରାଗଲେ ସମାଜର ବିଶେଷ ଉନ୍ନତି ହୋଇପାରିବ ବୋଲି ସେ ମତ ପୋଷଣ କରିଥିଲେ ।


    ସମ୍ମିଳନୀରେ ଉଦ୍‌ବୋଧନ ଦେଇ ମଣିପୁର ବିଶ୍ୱବିଦ୍ୟାଳୟର କୁଳପତି ପ୍ରଫେସର ଆଦିତ୍ୟ ପ୍ରସାଦ ପାଣ୍ଡେ କହିଲେ ଯେ ବିଜ୍ଞାନ କମ୍ୟୁନିକେଟରମାନଙ୍କର ଏକ ଜଟିଳ ଦାୟିତ୍ୱ ସଂପାଦନ କରିବାର ଅଛି । ତାହା ହେଲା ସେମାନେ ‘ ବିଜ୍ଞାନକୁ ଅନ୍ୟମାନଙ୍କ ନିକଟରେ ପହଞ୍ଚାଇବା ଭଳି କରିବା ଆବଶ୍ୟକ । ଅର୍ଥାତ୍‌ , ସାଧାରଣ ଲୋକେ କିଭଳି ପ୍ରଯୁକ୍ତିକୁ ନିଜର ହିତ ସାଧନ ସକାଶେ ଉପଯୋଗ କରିପାରିବେ ତାହା ସୁନିଶ୍ଚିତ କରିବା ଉଚିତ । ଏହି ଅବସରରେ ସେ “ ବୁକ୍‌ ଅଫ ଆବଷ୍ଟ୍ରାକ୍ଟସ୍‌ ” ଶୀର୍ଷକ ଏକ ପୁସ୍ତକର ଉନ୍ମୋଚନ କରିଥିଲେ ।


    ଏହି ଅବସରରେ ଉଦ୍‌ବୋଧନ ଦେଇ ଲକ୍ଷ୍ନୌସ୍ଥିତ ବୀରବଲ ସାହାନୀ ପାଲିଓବଟାନୀ ପ୍ରତିଷ୍ଠାନର ରେଡ଼ିଓକାର୍ବନ ବିଜ୍ଞାନାଗାରର ପୂର୍ବତନ ମୁଖ୍ୟ ତଥା ବିଶିଷ୍ଟ ବିଜ୍ଞାନୀ ଡ଼କ୍ଟର ସି ଏମ ନଉଟିୟାଲ କହିଲେ ଯେ ସମାଜର ଚିନ୍ତନ ପ୍ରକ୍ରିୟାକୁ ନିର୍ଦ୍ଧାରଣ କରିବାରେ ଗଣମାଧ୍ୟମ ଏବଂ ବିଜ୍ଞାନ କମ୍ୟୁନିକେଟରମାନେ ଏକ ବିଶେଷ ଭୂମିକା ଗ୍ରହଣ କରିପାରିବେ । ବିଜ୍ଞାନ କମ୍ୟୁନିକେଟରମାନେ ନିଜକୁ କୌଣସି ପରିସ୍ଥିତିରେ ସୁଦ୍ଧା ଅଧିକ ଆକର୍ଷକ ଭାବିବା ଅନୁଚିତ । ପୁଣି ସେମାନେ କେବଳ ଅନଲାଇନରେ ଉପଲବ୍ଧ ସୂଚନା ଉପରେ ସଂପୂର୍ଣ୍ଣ ଭାବେ ନିର୍ଭରଶୀଳ ହେବା ଅନୁଚିତ । ତେଣୁ କୌଣସି ବିଷୟ ସୂଚୀତ କଲାବେଳେ ସେମାନେ ଏହାର ଉତ୍ସକୁ ଉତ୍ତମ ରୂପେ ପରୀକ୍ଷା କରି ଦେଖିବା ଆବଶ୍ୟକ ବୋଲି ସେ ମତ ପୋଷଣ କରିଥିଲେ । ଏହି କାର୍ଯ୍ୟକ୍ରମରେ ଭାରତୀୟ ବିଜ୍ଞାନ କଂଗ୍ରେସର ସାଧାରଣ ସଂପାଦକ (ବୈଜ୍ଞାନିକ କାର୍ଯ୍ୟକଳାପ) ପ୍ରଫେସର ପି ପି ମାଥୁର , ଆଇଏସସିଏ 2018ର ସାଧାରଣ ଅଧ୍ୟକ୍ଷ ପ୍ରଫେସର ଅଚ୍ୟୁତ ସାମନ୍ତ , ସାଧାରଣ ସଂପାଦକ (ଏମଏ , ଆଇଏସସିଏ) ପ୍ରଫେସର ଗଙ୍ଗାଧରୱେରେ ପ୍ରମୁଖ ଉପସ୍ଥିତ ଥିଲେ ।


    ***************

    
    
    (Release ID: 1525480) Visitor Counter : 1