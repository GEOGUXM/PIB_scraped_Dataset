      ରାଷ୍ଟ୍ରପତିଙ୍କ ସଚିବାଳୟ

      ଦେଶର ଆଇଆଇଏସସି, ଆଇଆଇଟି ଏବଂ ଆଇଜରର ନିର୍ଦ୍ଦେଶକମାନଙ୍କୁ ରାଷ୍ଟ୍ରପତିଙ୍କ ଆହ୍ୱାନ
      • ପରବର୍ତ୍ତୀ ପିଢ଼ିର ବୈଜ୍ଞାନିକ ସୃଷ୍ଟି କରିବା ସକାଶେ ନିଜ ନିଜର ନେତୃତ୍ୱ ଭୂମିକା ସଂପାଦନ କର - ରାଷ୍ଟ୍ରପତି

      Posted On: 06 MAR 2018 2:36PM by PIB Bhubaneshwar

    ରାଷ୍ଟ୍ରପତି ଭବନଠାରେ ଦେଶର ଆଇଆଇଏସସି , ଆଇଆଇଟି ଏବଂ ଆଇଜରର ନିର୍ଦ୍ଦେଶକମାନଙ୍କ ଦିନିକିଆ ସମ୍ମିଳନୀ ଆଜି ( ମାର୍ଚ୍ଚ 06 , 2018 ) ଅନୁଷ୍ଠିତ ହୋଇଯାଇଛି ।


    ଏହି ସମ୍ମିଳନୀକୁ ସମ୍ବୋଧିତ କରି ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ କହିଲେ ଯେ ଦେଶର ପରବର୍ତ୍ତୀ ପିଢ଼ିର ବୈଜ୍ଞାନିକ ସୃଷ୍ଟି କରିବା ସକାଶେ ଭାରତୀୟ ବିଜ୍ଞାନ ପ୍ରତିଷ୍ଠାନ , ଭାରତୀୟ ପ୍ରଯୁକ୍ତି ସଂସ୍ଥା ଏବଂ ଭାରତୀୟ ବିଜ୍ଞାନ ଓ ଶିକ୍ଷା ଗବେଷଣା ପ୍ରତିଷ୍ଠାନ ( ଆଇଜର ) ଭଳି ସଂସ୍ଥାମାନେ ସେମାନଙ୍କର ନେତୃତ୍ୱ ଭୂମିକା ଗ୍ରହଣ କରନ୍ତୁ । ଦେଶର ଆଇଆଇଏସସି , ଆଇଆଇଟି ଏବଂ ଆଇଜରର ନିର୍ଦ୍ଦେଶକମାନଙ୍କୁ ଆହ୍ୱାନ ଜଣାଇ ରାଷ୍ଟ୍ରପତି କହିଲେ ଯେ ଶିକ୍ଷା , ବିଶେଷ କରି ଉଚ୍ଚ ଶିକ୍ଷା ପ୍ରତି ବ୍ୟକ୍ତିଗତ ଭାବେ ତାଙ୍କର ବିଶେଷ ଶ୍ରଦ୍ଧା ରହିଛି । ସେଇଥିପାଇଁ ସେ ଏଭଳି ଏକ ସମ୍ମିଳନୀର ଆହୂତ କରିଛନ୍ତି । ଏହିସବୁ ଉଚ୍ଚଶିକ୍ଷା ଓ ଗବେଷଣା ଅନୁଷ୍ଠାନର ମୁଖ୍ୟମାନଙ୍କ ଠାରୁ ସେମାନଙ୍କର ବ୍ୟକ୍ତିଗତ ସମସ୍ୟା ଏବଂ ସେସବୁର ସମାଧାନ ସକାଶେ ଏଭଳି ସମ୍ମିଳନୀରେ ଆଲୋଚନା କରାଯାଇପାରିବ ଏବଂ ସମସ୍ତଙ୍କ ସହ ପରାମର୍ଶ କ୍ରମେ ବିଜ୍ଞାନ ଗବେଷଣାକୁ ଆଗକୁ ଆଗେଇ ନେବା ସହ ପରବର୍ତ୍ତୀ ପିଢିର ବୈଜ୍ଞାନିକ ସୃଷ୍ଟି କରାଯାଇ ପାରିବ ବୋଲି ସେ ମତ ପୋଷଣ କରିଥିଲେ ।


    ରାଷ୍ଟ୍ରପତି କହିଲେ ଯେ ଏଭଳି ଜାତୀୟ ମାନ୍ୟତା ଥିବା ପ୍ରତିଷ୍ଠାନମାନଙ୍କର ବିଶେଷ ଗୁରୁଦାୟିତ୍ୱ ରହିଛି ଯଦ୍ୱାରା ବିଜ୍ଞାନ ଓ ପ୍ରଯୁକ୍ତି କ୍ଷେତ୍ରରେ ଗବେଷଣା ଓ ବିକାଶ ସମ୍ଭବପର ହୋଇପାରିବ । ପୁଣି ସେସବୁ ଗବେଷଣାର ସୁଫଳ ସାଧାରଣ ଲୋକଙ୍କ ଆବଶ୍ୟକତାକୁ ପୂରଣ କରିପାରୁଥିବା ଉଚିତ । ପ୍ରତ୍ୟେକ ବୈଜ୍ଞାନିକ ଗବେଷଣାର କେନ୍ଦ୍ରରେ ରହିଛି ଏଭଳି ଏକ ସମସ୍ୟା ଯାହା ପ୍ରତ୍ୟେକ ବିଜ୍ଞାନୀ ସମାଧାନ କରିବାକୁ ପ୍ରୟାସ କରିଥାନ୍ତି । ତେଣୁ ଦେଶ ଓ ଦେଶବାସୀ ସମ୍ମୁଖୀନ ହେଉଥିବା ଚାଲେଞ୍ଜଗୁଡ଼ିକ ଏଭଳି ନୂତନ ଜ୍ଞାନ , ଆବିଷ୍କାର ଏବଂ ଅଭିନବତ୍ୱ ମାଧ୍ୟମରେ ସମାଧାନ କରିବାର ପ୍ରୟାସ ହେବା ଉଚିତ ବୋଲି ରାଷ୍ଟ୍ରପତି କହିଥିଲେ ।


    ରାଷ୍ଟ୍ରପତି କହିଲେ ଯେ ଦେଶବାସୀ ଅଧୁନା ଅସୀମ ସମସ୍ୟାର ସମ୍ମୁଖୀନ ହେଉଛନ୍ତି । ତାହା ଆମର ଲୋକମାନଙ୍କୁ ଦାରିଦ୍ର୍ୟର ତାଡ଼ନାରୁ ଉଦ୍ଧାର କରିବା ହୋଇଥାଏ କିମ୍ବା ସେମାନଙ୍କ ସ୍ୱାସ୍ଥ୍ୟ ଓ କଲ୍ୟାଣ ହୋଇଥାଉ ଅବା ଖାଦ୍ୟ ଓ ଶକ୍ତି ନିରାପତ୍ତା ସୁନିଶ୍ଚିତ କରିବା ହୋଇଥାଉ , ଏଭଳି ଉଚ୍ଚ ଗବେଷଣାତ୍ମକ ପ୍ରତିଷ୍ଠାନମାନଙ୍କର ଏ ଦିଗରେ ଏକ ଗୁରୁତ୍ୱପୂର୍ଣ୍ଣ ଭୂମିକା ରହିଛି । ଏଭଳି ଗବେଷଣା ପ୍ରତିଷ୍ଠାନମାନେ ସେସବୁ ଚାଲେଞ୍ଜର ସଫଳ ମୁକାବିଲା କରିପାରିବେ । ସେମାନଙ୍କ ଇନକୁବେସନ କେନ୍ଦ୍ରମାନ ଏଭଳି ସମସ୍ୟାର ସମାଧାନ ଉପାୟ ବାହାର କରିବାକୁ ଦୈନନ୍ଦିନ ଭିତ୍ତିରେ ପ୍ରୟାସ କରିପାରିବେ । ପୁଣି ପ୍ରଦୂଷଣ ଠାରୁ ଆରମ୍ଭ କରି ଆମର ପ୍ରାକୃତିକ ସଂପଦର ସୁରକ୍ଷା ଏବଂ ଟ୍ରାଫିକ୍ ‌ ଜାମ୍ ‌ ଠାରୁ ନେଇ ଦ୍ରୁତ ବେଗରେ ବୃଦ୍ଧି ପାଉଥିବା ଆମର ସହରଗୁଡ଼ିକର ନାନା ସମସ୍ୟା ବୈଜ୍ଞାନିକ ଉପାୟରେ ସମାଧାନ ହୋଇପାରିବ ବୋଲି ସେ ମତ ପୋଷଣ କରିଥିଲେ ।


    ରାଷ୍ଟ୍ରପତି କହିଲେ ଯେ ବିଜ୍ଞାନ ଗବେଷଣା କ୍ଷେତ୍ରରେ ମହିଳାମାନଙ୍କ ଅଂଶଗ୍ରହଣକୁ ପ୍ରୋତ୍ସାହିତ କରାଯିବା ଉଚିତ । ସେଥିପାଇଁ ଆମର ବାଳିକାମାନଙ୍କୁ ଉଚ୍ଚଶିକ୍ଷା ପାଇଁ ସକଳ ପ୍ରକାର ସୁବିଧା ସୁଯୋଗ ଯୋଗାଇ ଦିଆଯିବା ଆବଶ୍ୟକ । ସେମାନେ ବିଜ୍ଞାନ ଓ ପ୍ରଯୁକ୍ତି କ୍ଷେତ୍ରରେ ଅଗ୍ରଣୀ ଭୂମିକା ଗ୍ରହଣ କରିପାରିବେ । ଯଦି ସମାଜରେ ଏଭଳି ବୈଷମ୍ୟ ବୃଦ୍ଧିପାଏ ତେବେ ଆମର ସବୁ ବୈଜ୍ଞାନିକ ସାଫଲ୍ୟ ତାର ଲକ୍ଷ୍ୟ ହାସଲ କରିବାରେ ବିଫଳ ହେବ ବୋଲି ରାଷ୍ଟ୍ରପତି ସତର୍କ କରାଇ ଦେଇଥିଲେ ।


    ରାଷ୍ଟ୍ରପତି କହିଲେ ଯେ ଭାରତର ମହାନ ବୈଜ୍ଞାନିକଗଣ , ଯଥା ବିକ୍ରମ ସରାଭାଇ , ହୋମୀ ଜାହାଙ୍ଗରୀ ଭାବା , ସତୀଶ ଧାୱନଙ୍କ ପରି ବ୍ୟକ୍ତିତ୍ୱ ଅନ୍ୟମାନଙ୍କ ଠାରୁ ନିଜକୁ ପୃଥକ୍ ‌ ବୋଲି ପ୍ରମାଣସିଦ୍ଧ କରିଦେଖାଇଛନ୍ତି । କାରଣ ସେମାନେ ନିଜସ୍ୱ ନିଷ୍ଠାରେ ବହୁ ଜାତୀୟ ବୈଜ୍ଞାନିକ ପ୍ରତିଷ୍ଠାନମାନ ସ୍ଥାପନ କରିଯାଇଛନ୍ତି । ପୁଣି ସେମାନେ ପରବର୍ତ୍ତୀ ପିଢ଼ିର ବୈଜ୍ଞାନିକ ସୃଷ୍ଟି କରିପାରିଥିଲେ । ତେଣୁ ଆଇଆଇଏସସି , ଆଇଆଇଟି , ଏବଂ ଆଇଜରର ନିର୍ଦ୍ଦେଶକମାନେ ସେମାନଙ୍କ ଠାରୁ ପ୍ରେରଣା ନେଇ ପରବର୍ତ୍ତୀ ପିଢ଼ିର ବୈଜ୍ଞାନିକ ସୃଷ୍ଟି କରିବା କାର୍ଯ୍ୟରେ ନିଜକୁ ବ୍ରତୀ କରାନ୍ତୁ । ଏହା ଦ୍ୱାରା କେବଳ ବଡ଼ ବଡ଼ ବୈଜ୍ଞାନିକ ନୁହନ୍ତି ବିଜ୍ଞାନ ଗବେଷଣା କ୍ଷେତ୍ରରେ ବଡ଼ ବଡ଼ ପ୍ରଶାସକ ମଧ୍ୟ ସୃଷ୍ଟି ହୋଇପାରିବେ ।


    ଅନ୍ୟମାନଙ୍କ ମଧ୍ୟରେ ଏହି ସମ୍ମିଳନୀରେ ମାନବ ସମ୍ବଳ ବିକାଶ ମନ୍ତ୍ରୀ ପ୍ରକାଶ ଜାବଡ଼େକର , ମାନବ ସମ୍ବଳ ବିକାଶ ରାଷ୍ଟ୍ରମନ୍ତ୍ରୀ ଡ଼କ୍ଟର ସତ୍ୟପାଲ ସିଂହ , ଏଆଇସିଟିଇର ଅଧ୍ୟକ୍ଷ ପ୍ରଫେସର ଅନୀଲ ଡ଼ି ଶହସ୍ରବୁଦ୍ଧେ , ମାନବ ସମ୍ବଳ ବିକାଶ ମନ୍ତ୍ରଣାଳୟ , ଅର୍ଥ ମନ୍ତ୍ରଣାଳୟ , ବିଜ୍ଞାନ ଓ ପ୍ରଯୁକ୍ତି ବିଭାଗର ପ୍ରତିନିଧି ତଥା ଦେଶର 31ଟି ଆଇଆଇଏସସି , ଆଇଆଇଟି ଏବଂ ଆଇଜରର ନିର୍ଦ୍ଦେଶକଗଣ ଉପସ୍ଥିତ ଥିଲେ ।


    **************

    
    
    (Release ID: 1523677) Visitor Counter : 2