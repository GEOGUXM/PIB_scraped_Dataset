      ରାଷ୍ଟ୍ରପତିଙ୍କ ସଚିବାଳୟ

      ରାଷ୍ଟ୍ରପତିଙ୍କ ବାରାଣାସୀ ଗସ୍ତ; ଏନଏଚଏଆଇର ବିଭିନ୍ନ ପ୍ରକଳ୍ପର କଲେ ଉଦ୍ଘାଟନ
      • ଆଧ୍ୟାତ୍ମିକ ନଗରୀରୁ ସ୍ମାର୍ଟ ନଗରୀ ଅଭିମୁଖେ ବାରଣାସୀ ପ୍ରୟାସୀ: ରାଷ୍ଟ୍ରପତି

      Posted On: 26 MAR 2018 4:30PM by PIB Bhubaneshwar

    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଆଜି (ମାର୍ଚ୍ଚ 26 , 2018) ଉତ୍ତର ପ୍ରଦେଶର ବାରାଣାସୀ ଗସ୍ତରେ ଯାଇ ସେଠାରେ ଭାରତୀୟ ଜାତୀୟ ରାଜପଥ ପ୍ରାଧିକରଣ ( NHAI )ର ବିଭିନ୍ନ ପ୍ରକଳ୍ପର ଶିଳାନ୍ୟାସ କରିବା ସହ ଅନ୍ୟାନ୍ୟ କାର୍ଯ୍ୟକ୍ରମରେ ଯୋଗ ଦେଇଛନ୍ତି । ଏହି ଅବସରରେ ରାଷ୍ଟ୍ରପତି ଉତ୍ତର ପ୍ରଦେଶ ସରକାରଙ୍କ ବ୍ୟବସାୟିକ ଶିକ୍ଷା ଏବଂ କୌଶଳ ବିକାଶ ବିଭାଗ ପକ୍ଷରୁ ଆୟୋଜିତ ଏକ ନିଯୁକ୍ତିମେଳାରେ କେତେକ ବ୍ୟକ୍ତିଙ୍କୁ ନିଯୁକ୍ତିପତ୍ର ବଣ୍ଟନ କରିଥିଲେ ।


    ଏହି କାର୍ଯ୍ୟକ୍ରମରେ ଉଦବୋଧନ ଦେଇ ରାଷ୍ଟ୍ରପତି କହିଲେ ଯେ ପ୍ରାଚୀନ କାଳରୁ ବାରାଣାସୀ ଏକ ଅଧ୍ୟାତ୍ମିକ ନଗରୀ ଭାବେ ମାନ୍ୟତା ଅର୍ଜନ କରିଆସିଛି ଏହା ଉତ୍ତର ଭାରତ ସହ ପୂର୍ବ ଭାରତକୁ ଗଙ୍ଗା ନଦୀର ଜଳପଥ ଏବଂ ସଡ଼କ ପଥ ଦ୍ୱାରା ସଂଯୋଗ କରିଆସିଛି । ଗଙ୍ଗାନଦୀ ଏହି ନଗରୀର ସଂସ୍କୃତି ଓ ସଭ୍ୟତାକୁ ବିଶେଷ ଭାବେ ପ୍ରଭାବିତ କରିଛି । କେବଳ ଏହି ନଗରୀକୁ ନୁହେଁ ସମଗ୍ର କ୍ଷେତ୍ର ଏବଂ ଏହାର ବିକାଶ ଯାତ୍ରାରେ ମଧ୍ୟ ସହଯୋଗ କରିଆସିଛି । ଆଜି ଏହି ଭାବନାକୁ ପୁନର୍ଜୀବିତ କରିବାର ସମୟ ଉପସ୍ଥିତ । ଏକ ନମ୍ବର ଜାତୀୟ ରାଜପଥ ବାରାଣାସୀ ମଧ୍ୟ ଦେଇ ଯାଇଛି ଏବଂ ଏହା ପୂର୍ବୋତ୍ତର ଫ୍ରେଟ୍କରିଡ଼ର ଏବଂ ଅନ୍ୟାନ୍ୟ ରାଜପଥ ପ୍ରକଳ୍ପକୁ ପ୍ରଭାବିତ କରୁଛି । ଏହା ଉତ୍ତର ଭାରତ ଏବଂ ପୂର୍ବ ଭାରତ ମଧ୍ୟରେ ପ୍ରବେଶର ମାର୍ଗ କହିଲେ ଅତ୍ୟୁକ୍ତି ହେବନାହିଁ ବୋଲି ସେ କହିଥିଲେ । ସରକାର ବାରାଣାସୀକୁ ଆର୍ଥିକ ଦୃଷ୍ଟିରୁ ଏକ ପେଣ୍ଠସ୍ଥଳୀରେ ପରିଣତ କରିବା ଉପରେ ଏହାର ଭିତ୍ତିଭୂମିର ବିକାଶ ଏବଂ ଏହାକୁ ସବୁ ଦିଗରୁ ସଂଯୋଗ କରିବା ସକାଶେ ଗୁରୁତ୍ୱ ଆରୋପ କରୁଛନ୍ତି ବୋଲି ରାଷ୍ଟ୍ରପତି ଉଲ୍ଲେଖ କରିଥିଲେ ।


    ରାଷ୍ଟ୍ରପତି କହିଲେ ଯେ ବାରାଣାସୀର କେବଳ ପର୍ଯ୍ୟାପ୍ତ ପର୍ଯ୍ୟଟନ ବୈଭବ ରହିନାହିଁ ଅପରନ୍ତୁ ଏହା ବିପୁଳ ସଂଖ୍ୟକ ନିଯୁକ୍ତି ସୁଯୋଗ ମଧ୍ୟ ଯୋଗାଇପାରିବ । ବାରାଣାସୀର ହସ୍ତଶିଳ୍ପ ଓ କଳାବିଶ୍ୱ ପ୍ରସିଦ୍ଧ । ଏହି ପାରମ୍ପରିକ କଳାକାରମାନଙ୍କୁ ସେମାନଙ୍କର କଳାର ବୃଦ୍ଧି ତଥା ପ୍ରଚାର ଓ ପ୍ରସାର ନିମନ୍ତେ ସରକାର ସେମାନଙ୍କୁ ଆଧୁନିକ ସୁବିଧା ସୁଯୋଗ ଯୋଗାଇ ଦେଉଥିବାରୁ ରାଷ୍ଟ୍ରପତି ସନ୍ତୋଷ ବ୍ୟକ୍ତ କରିଥିଲେ । ସେମାନଙ୍କ ପାରମ୍ପରିକ କଳାସହ ଆଧୁନିକ ପ୍ରଯୁକ୍ତିର ମିଶ୍ରଣ ଘଟିଲେ ଏକ ନୂତନ ବଜାର ଚାହିଦା ସୃଷ୍ଟି ହୋଇପାରିବ । ଦୀନଦୟାଲ ଉପାଧ୍ୟାୟ ହସ୍ତକଳା ସଂକୁଳଠାରେ ଆୟୋଜିତ ଏହି କାର୍ଯ୍ୟକ୍ରମ ଏ ଦିଗରେ ବିଶେଷ ସହାୟକ ହୋଇପାରିବ ବୋଲି ରାଷ୍ଟ୍ରପତି ଆଶାପୋଷଣ କରିଥିଲେ । ଏହା ଦ୍ୱାରା ଶିଳ୍ପୀମାନଙ୍କର ଉପାର୍ଜନ ବୃଦ୍ଧି ପାଇବ ଏବଂ ସେମାନଙ୍କ ଜୀବନ ଧାରଣର ମାନରେ ବୃଦ୍ଧିଘଟିବ ବୋଲି ସେ ଉଲ୍ଲେଖ କରିଥିଲେ ।


    ରାଷ୍ଟ୍ରପତି କହିଲେ ଯେ ଏହାର ପ୍ରାଚୀନ ଐତିହ୍ୟ ଏବଂ ପରମ୍ପରା ଦୃଷ୍ଟିରୁ ବାରାଣାସୀର ଜନସାଧାରଣ ସେମାନଙ୍କର ପ୍ରଜ୍ଞା , ବୁଦ୍ଧି ଏବଂ କୌଶଳର ଉପଯୋଗ କରି ଏହାକୁ ଏକ ବିଂଶ ଶତାବ୍ଦୀର ଏକ ସ୍ମାର୍ଟ ନଗରୀରେ ପରିଣତ କରିପାରିବେ । ଏହି ଦିଗରେ ରାଜ୍ୟ ତଥା କେନ୍ଦ୍ର ସରକାର କାର୍ଯ୍ୟକରୁଛନ୍ତି ଜାଣି ରାଷ୍ଟ୍ରପତି ସନ୍ତୋଷ ବ୍ୟକ୍ତ କରିଥିଲେ ।


    ଏହା ପରେ ରାଷ୍ଟ୍ରପତି ଉତ୍ତର ପ୍ରଦେଶ ରାଜ୍ୟପାଳ ଶ୍ରୀରାମ ନାଏକଙ୍କ ଦ୍ୱାରା ଲିଖିତ “ ଚରୈବତି! ଚରୈବତି ” ଶୀର୍ଷକ ଏକ ସଂସ୍କୃତରେ ଲିଖିତ ପୁସ୍ତକର ପ୍ରଥମ କପି ଗ୍ରହଣ କରିଥିଲେ ।


    ଏହି କାର୍ଯ୍ୟକ୍ରମରେ ଉଦ୍ବୋଧନ ଦେଇ ରାଷ୍ଟ୍ରପତି କହିଲେ ଯେ ଶ୍ରୀରାମ ନାଏକ ଦୀର୍ଘ ପାଞ୍ଚ ଦଶନ୍ଧି ଧରି ସାଧାରଣ ଜନଜୀବନରେ ନିଜର ନିଷ୍ଠା ଓ ନିଃସ୍ୱାର୍ଥପର ସମାଜସେବା କ୍ଷେତ୍ରରେ ନିଜକୁ ସମର୍ପିତ ରଖି ଆସିଛନ୍ତି । ଏହି ପୁସ୍ତକରେ ଶ୍ରୀ ନାଏକ ତାଙ୍କର ସେହିସବୁ ଅନୁଭୂତିକୁ ସଫଳତା ଓ ବିଫଳତାର କାହାଣୀ ମାଧ୍ୟମରେ ଉପସ୍ଥାପନ କରିଛନ୍ତି ।


    *************

    
    
    (Release ID: 1526586) Visitor Counter : 3