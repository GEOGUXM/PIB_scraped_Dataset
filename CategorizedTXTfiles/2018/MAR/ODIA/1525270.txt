      ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟ

      ମହିଳା ବିଜ୍ଞାନ କଂଗ୍ରେସ ଅବସରରେ ସ୍ୱାସ୍ଥ୍ୟ, ବିଜ୍ଞାନର ଅବଦାନ ଓ ଜଳବାୟୁ ପରିବର୍ତ୍ତନର ପ୍ରଭାବ ସଂପର୍କରେ ଆଲୋଚନା
      Posted On: 18 MAR 2018 9:28PM by PIB Bhubaneshwar


    ବିଜ୍ଞାନ ଓ ପ୍ରଯୁକ୍ତି ବଳରେ ଏଭଳି ସାଧନର ବିକାଶ ଘଟାଯିବା ଆବଶ୍ୟକ ଯଦ୍ୱାରା ସକଳ ପ୍ରକାର ବିକାଶମୂଳକ କାର୍ଯ୍ୟକ୍ରମକୁ ଅଧିକ ସକ୍ରିୟ ଏବଂ ସଫଳକାମୀ କରାଯିବା ସହ ଦୁର୍ନୀତି ଏବଂ ସେଥିପାଇଁ ଲାଗୁଥିବା ସମୟର ମାତ୍ରାକୁ ହ୍ରାସ କରାଯାଇପାରିବ ବୋଲି କାନପୁରସ୍ଥି ଡ଼ି ଜି ପି ଜି କଲେଜର ଅଧ୍ୟକ୍ଷା ଶ୍ରୀମତୀ ସାଧନା ସିଂହ ମତ ପୋଷଣ କରିଛନ୍ତି । ଏହି ଉଦ୍ଦେଶ୍ୟ ସାଧନ ସକାଶେ ଅଧିକରୁ ଅଧିକ ମହିଳା ବିଜ୍ଞାନ ଓ ପ୍ରଯୁକ୍ତି ଗବେଷଣା କ୍ଷେତ୍ରରେ ପ୍ରବେଶ କରିବାର ଆବଶ୍ୟକତା ରହିଛି ବୋଲି ସେ କହିଛନ୍ତି । ଇମ୍ଫାଲଠାରେ ଆୟୋଜିତ ସପ୍ତମ ମହିଳା ବିଜ୍ଞାନ କଂଗ୍ରେସରେ ଉଦ୍‌ବୋଧନ ଦେଇ ଶ୍ରୀମତୀ ସିଂହ କହିଲେ ଯେ ପ୍ରଯୁକ୍ତିକୁ ଏକ ମନିଟରିଂ ଉପକରଣ ଭାବେ ଉପଯୋଗ କରାଯିବା ଆବଶ୍ୟକ । ତେବେ ମହିଳାମାନେ ବାସ୍ତବରେ ସେତିକି ବେଳେ ସଶକ୍ତ ହୋଇପାରିବେ ଯେତେବେଳେ ସେମାନେ ସ୍ୱାସ୍ଥ୍ୟକର୍ମୀ , ଅଧିକାରୀ ଏବଂ ନୀତି ନିର୍ଦ୍ଧାରକମାନଙ୍କ ସହଯୋଗ ହାସଲ କରିପାରିବେ । ଏଥିପାଇଁ ସୁଲଭ ମୂଲ୍ୟରେ ପ୍ରଯୁକ୍ତି ଓ ଅଭିନବତ୍ୱ ଉପଲବ୍ଧ ହୋଇପାରିଲେ ଏଭଳି ଲକ୍ଷ୍ୟ ହାସଲ ହୋଇପାରିବ । ବିଶେଷ କରି ଜଳ ବିଶୋଧନ , ସ୍ୱାସ୍ଥ୍ୟରକ୍ଷା ଓ ପରିମଳ , ବାହିତ ରୋଗ ନିୟନ୍ତ୍ରଣ ଏବଂ ସମସ୍ତ ପ୍ରକାର ସଂକ୍ରାମକ ଓ ଅଣ ସଂକ୍ରାମକ ରୋଗ ସଂପର୍କରେ ପ୍ରାରମ୍ଭିକ ପୂର୍ବାନୁମାନ ଏବଂ ରୋଗନିର୍ଣ୍ଣୟ କ୍ଷେତ୍ରରେ ଏହାର ବିଶେଷ ଆବଶ୍ୟକତା ରହିଛି ବୋଲି ଶ୍ରୀମତୀ ସିଂହ କହିଥିଲେ ।


    ମହିଳାମାନଙ୍କ ସ୍ୱାସ୍ଥ୍ୟ ପରିସଂଖ୍ୟାନକୁ ଉଦ୍ଧାର କରି ସେ କହିଲେ ଯେ ଦେଶରେ କ୍ୟାନସର ମୋଟ ମୃତ୍ୟୁ ସଂଖ୍ୟାର 27 ପ୍ରତିଶତ ଏବଂ 22.86 ପ୍ରତିଶତ ହେଉଛି ଯଥାକ୍ରମେ ସ୍ତନକର୍କଟ ଏବଂ କୋଲୋନ କ୍ୟାନସର ଜନିତ । ମହିଳାମାନଙ୍କୁ ଏଭଳି ବିପତ୍ତିରୁ ରକ୍ଷା କରିବା ସକାଶେ ସହଜରେ ଓ ସୁଲଭ ମୂଲ୍ୟରେ ରୋଗ ନିର୍ଣ୍ଣୟ ତଥା ନିଦାନ ଉପକରଣ ଉପଲବ୍ଧ ହେବା ଜରୁରି । ପୁଣି ଅନ୍ୟ ଗୋଟିଏ ଦିଗ ପ୍ରତି ଆଲୋକପାତ କରି ସେ କହିଲେ ଯେ ଭାରତରେ ଚିହ୍ନିତ ହୋଇଥିବା ଏଚଆଇଭି ପଜିଟିଭମାନଙ୍କ ମଧ୍ୟରୁ 47 ପ୍ରତିଶତରୁ ଅଧିକ ହେଉଛନ୍ତି ମହିଳା ଏବଂ ଶିଶୁ । ପର୍ଯ୍ୟାବରଣର ଅବନତି ଏବଂ ପ୍ରଦୂଷଣ ମହିଳାମାନଙ୍କ ଜୀବନଧାରଣ ଏବଂ ସ୍ୱାସ୍ଥ୍ୟ ଉପରେ ସର୍ବାଧିକ ପ୍ରତିକୂଳ ପ୍ରଭାବ ପକାଇଛି ବୋଲି ସେ ଉଲ୍ଲେଖ କରିଥିଲେ । ଏହା ଦ୍ୱାରା ମହିଳାମାନଙ୍କ ସାଧାରଣ ଜୀବନଧାରା ଜଟିଳ ଏବଂ ଭାରାକ୍ରାନ୍ତ ହୋଇପଡ଼ିଛି ବୋଲି ସେ ସତର୍କ କରାଇ ଦେଇଥିଲେ । ଶ୍ରୀମତୀ ସିଂହ କହିଲେ ଯେ ଦେଶର 350 ନିୟୁତ ପରିବାର ଏବେ ସୁଦ୍ଧା କୋଇଲା , କାଠ ଏବଂ ଗୋବର ଘଷିରେ ଚୁଲି ଜାଳି ସେମାନଙ୍କ ରୋଷେଇ କରିଆସୁଛନ୍ତି । ସେମାନଙ୍କ ନିକଟରେ କୌଣସି ପ୍ରକାର ପ୍ରଯୁକ୍ତି ପହଞ୍ଚି ପାରିନାହିଁ । ଏହା ମହିଳାମାନଙ୍କ ସ୍ୱାସ୍ଥ୍ୟ ଉପରେ କି ପ୍ରକାର ପ୍ରଭାବ ପକାଉଛି ତାହା ଏଥିରୁ ସହଜରେ ଅନୁମେୟ ।


    ବିଜ୍ଞାନ ଗବେଷଣା କ୍ଷେତ୍ରରେ ମହିଳାମାନଙ୍କ ଭୂମିକା ସଂପର୍କରେ ଉଦ୍‌ବୋଧନ ଦେଇ ରାଜସ୍ଥାନ ଜୟପୁରର ରାଜସ୍ଥାନ ବିଶ୍ୱବିଦ୍ୟାଳୟର ମହାରାକା କଲେଜର ଉଦ୍ଭିଦ ବିଜ୍ଞାନ ମୁଖ୍ୟ ଡକ୍ଟର ବିଦ୍ୟା ପତନୀ କହିଲେ ଯେ ପ୍ରୋତ୍ସାହନର ଅଭାବ , ପାରମ୍ପରିକତା , ପରିବାରରେ ଶିଶୁମାନଙ୍କ ଯତ୍ନ ନେବାରେ ଅଧିକ ସମୟ ପ୍ରଦାନ , ପ୍ରତିଯୋଗିତାମୂଳକ ମନୋଭାବର ଅଭାବ ଏବଂ ମହିଳାମାନଙ୍କ ପ୍ରତି ଥିବା ବୈମାତୃକ ମନୋଭାବ ମହିଳାମାନଙ୍କୁ ବିଜ୍ଞାନ ଓ ପ୍ରଯୁକ୍ତି କ୍ଷେତ୍ରରେ ଉପଯୁକ୍ତ ପ୍ରତିନିଧିତ୍ୱ କ୍ଷେତ୍ରରେ ମୁଖ୍ୟ ପ୍ରତିବନ୍ଧକ ବୋଲି ସେ ଉଲ୍ଲେଖ କରିଥିଲେ । ସେ କହିଲେ ଯେ ସରକାର ବିଜ୍ଞାନ ଶିକ୍ଷା ଏବଂ ଗବେଷଣା କ୍ଷେତ୍ରରେ ମହିଳାମାନଙ୍କ ପ୍ରତିନିଧିତ୍ୱ ବୃଦ୍ଧି କରିବା ସକାଶେ ସରକାର ସକଳ ପ୍ରକାର ପ୍ରୟାସ କରୁଛନ୍ତି । ନିକଟରେ ଗୋଟିଏ ବର୍ଷ ମଧ୍ୟରେ ମହିଳା ବୈଜ୍ଞାନିକମାନେ ଦେଇଥିବା 1000ରୁ ଉର୍ଦ୍ଧ୍ଵ ଗବେଷଣା ପ୍ରସ୍ତାବକୁ ସରକାର ମଂଜୁରି ପ୍ରଦାନ କରିଛନ୍ତି । ଡକ୍ଟର ପତନୀ କହିଲେ ଯେ ବିଜ୍ଞାନ ଓ ପ୍ରଯୁକ୍ତି ବିଭାଗର ‘ ଦିଶା ’ କାର୍ଯ୍ୟକ୍ରମ ମହିଳା ବିଜ୍ଞାନୀମାନ ମୌଳିକ/ପ୍ରୟୋଗାତ୍ମକ ବିଜ୍ଞାନ କ୍ଷେତ୍ରରେ ବିଭିନ୍ନ ପ୍ରକାର ପ୍ରକଳ୍ପରେ କାର୍ଯ୍ୟ କରିଆସୁଛନ୍ତି । ଏହା ‘A’ ଶ୍ରେଣୀୟ ଗବେଷଣା ଯୋଜନା । ସେହିଭଳି ‘B’ ଶ୍ରେଣୀୟ ବୈଜ୍ଞାନିକ ଯୋଜନାରେ ସମାଜର ସାଧାରଣ ଜନତାଙ୍କ ଉପକାରରେ ଲାଗିବା ଭଳି ଗବେଷଣାମାନ କାର୍ଯ୍ୟକାରୀ କରାଯାଉଛି । ମହିଳା ବିଜ୍ଞାନୀ ‘C’ ସ୍କିମରେ ବୌଦ୍ଧିକ ସଂପତ୍ତି ଅଧିକାର ( IPR )ର ଇଣ୍ଟର୍ଣ୍ଣସିପ୍‌ ଏବଂ ଆତ୍ମନିଯୁକ୍ତି ବିଷୟରେ ଅଧ୍ୟୟନ କରାଯାଇଆସୁଛି । ତେଣୁ ତିନି ‘R’ ଉପରେ ଗୁରୁତ୍ୱ ଆରୋପ କରାଯିବା ଆବଶ୍ୟକ ବୋଲି ସେ ମତ ପୋଷଣ କରିଥିଲେ । ସେଗୁଡ଼ିକ ହେଲା: ରିକ୍ରୁଟମେଣ୍ଟ , ରିଟେନସନ୍‌ ଏବଂ ରେକଗନିସନ୍‌ (ବୈଜ୍ଞାନିକ ପ୍ରତିଷ୍ଠାନ ଓ ଗବେଷଣାଗାରମାନଙ୍କରେ) । ସେହିଭଳି ବିଶ୍ୱବିଦ୍ୟାଳୟ ମଂଜୁରି ଆୟୋଗ ( UGC ) ଆର୍ଥିକ ଦୃଷ୍ଟିରୁ ଅନୁନ୍ନତ ଅଞ୍ଚଳମାନଙ୍କରେ ମହିଳାମାନଙ୍କ ସକାଶେ ହଷ୍ଟେଲର ସୁବିଧା , ଏକକ କନ୍ୟାସନ୍ତାନ ସକାଶେ ଛାତ୍ରବୃତ୍ତି , ଜାତୀୟ କୌଶଳ ବିକାଶ ଅଭିଯାନ ମାଧ୍ୟମରେ କୌଶଳ ଶିକ୍ଷା ପାଇଁ ଯୋଜନା ସହ 150ଟି ମହିଳା ଷ୍ଟଡ଼ି ସେଣ୍ଟର ସ୍ଥାପନ କରିଛନ୍ତି ।


    ମଣିପୁର ବିଶ୍ୱବିଦ୍ୟାଳୟର ଚିକିତ୍ସା ବିଜ୍ଞାନ ବିଭାଗର ପ୍ରଫେସର ଆଶା ଗୁପ୍ତା ଦେଶରେ ଘଟୁଥିବା ଜଳବାୟୁ ପରିବର୍ତ୍ତନ ଏବଂ ଏହା ମହିଳାମାନଙ୍କ ସ୍ୱାସ୍ଥ୍ୟ ଉପରେ ପକାଉଥିବା ପ୍ରତିକୂଳ ପ୍ରଭାବ ସଂପର୍କରେ ଉଦ୍‌ବୋଧନ ଦେଇଥିଲେ ।


    ***************

    
    
    (Release ID: 1525270) Visitor Counter : 2