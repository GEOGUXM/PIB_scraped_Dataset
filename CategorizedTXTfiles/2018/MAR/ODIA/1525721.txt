      ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟ

      105ତମ ଭାରତୀୟ ବିଜ୍ଞାନ କଂଗ୍ରେସ ଅଧିବେଶନ ଉଦଯାପିତ
      • ଭୋପାଳଠାରେ ଅନୁଷ୍ଠିତ ହେବ 106ତମ ଭାରତୀୟ ବିଜ୍ଞାନ କଂଗ୍ରେସ
      • “ଭାରତର ଭବିଷ୍ୟତ: ବିଜ୍ଞାନ ଓ ପ୍ରଯୁକ୍ତି” ହେବ ପରବର୍ତ୍ତୀ ବିଜ୍ଞାନ କଂଗ୍ରେସର ଶୀର୍ଷକ
      Posted On: 20 MAR 2018 8:55PM by PIB Bhubaneshwar


    ଦେଶର ତୃଣମୂଳ ସ୍ତରରେ ବୈଜ୍ଞାନିକ ଭାବଧାରାର ବିକାଶ ଘଟାଇବା ସକାଶେ ଦେଶର ବୈଜ୍ଞାନିକ ଗୋଷ୍ଠୀଙ୍କୁ ମଣିପୁର ରାଜ୍ୟପାଳ ଡକ୍ଟର ନଜମା ହେପାତୁଲ୍ଲା ଆହ୍ୱାନ ଜଣାଇଛନ୍ତି । ମଣିପୁର ରାଜଧାନୀ ଇମ୍ଫାଲଠାରେ ଆୟୋଜିତ ଭାରତୀୟ ବିଜ୍ଞାନ କଂଗ୍ରେସର 105ତମ ଅଧିବେଶନର ଉଦ୍‌ଯାପନୀ ସମାରୋହରେ ଅଭିଭାଷଣ ପ୍ରଦାନ କରି ଡକ୍ଟର ହେପାତୁଲ୍ଲା କହିଲେ ଯେ ଦେଶରେ ଗବେଷଣା ଓ ବିଜ୍ଞାନର ଚିନ୍ତାଧାରାକୁ ଆଗକୁ ଆଗେଇ ନେବା ସକାଶେ ଯୁବଗୋଷ୍ଠୀଙ୍କୁ ପ୍ରେରିତ କରିବା ଦାୟିତ୍ୱ ବୈଜ୍ଞାନିକ ଗୋଷ୍ଠୀଙ୍କ ଉପରେ ନିହିତ । ତଦ୍ୱାରା ସେମାନେ ବୈଜ୍ଞାନିକ ଚିନ୍ତାଧାରାର ଶକ୍ତିକେନ୍ଦ୍ରରେ ପରିଣତ ହୋଇପାରିବେ । ଚଳିତ ବର୍ଷର ବିଜ୍ଞାନ କଂଗ୍ରେସର ଶୀର୍ଷକ ଉପରେ ନିଜର ମତ ରଖି ଡକ୍ଟର ହେପାତୁଲ୍ଲା କହିଲେ ଯେ ସମଗ୍ର ଉତ୍ତର ପୂର୍ବାଞ୍ଚଳ କ୍ଷେତ୍ର ଏବଂ ମଣିପୁର ଅଧିକାଂଶ ଭାରତୀୟଙ୍କ ସକାଶେ ଅପହଞ୍ଚ ରହିଛି । ପ୍ରତିଦିନ ଗୋଟିଏ ଗୋଟିଏ ନୂଆ ପ୍ରଜାତିର ବୃକ୍ଷଲତା ଅଥବା ଜୀବ ଏଠାରୁ ଆବିଷ୍କୃତ ହେଉଛି । ଅନେକ ପ୍ରଜାତିର ବୃକ୍ଷଲତାଙ୍କ ବିପୁଳ ଔଷଧୀୟ ଦ୍ରବ୍ୟଗୁଣ ରହିଛି ଯାହାକି କେବଳ ଏହି କ୍ଷେତ୍ରରେ ହିଁ ଉପଲବ୍ଧ । ତେଣୁ ବୈଜ୍ଞାନିକମାନେ ଏହି କ୍ଷେତ୍ର ପ୍ରତି ବିଶେଷ ଧ୍ୟାନ ଦେଲେ ଅନେକ ନୂଆ ନୂଆ ଦିଗରେ ଗବେଷଣା ଆଗେଇ ପାରିବ । ସେମାନେ ଏଥିପାଇଁ ଗୋଟିଏ ଗୋଟିଏ କ୍ଷେତ୍ରକୁ ଆପଣାନ୍ତୁ ଓ ଏହାର ମୃତ୍ତିକା , ଉଦ୍ଭିଦ , ଜଳ ଉତ୍ସମାନଙ୍କ ସଂପର୍କରେ ଯୁବମାନସରେ ଆଗ୍ରହ ସୃଷ୍ଟି କରନ୍ତୁ ଯଦ୍ୱାରା ସେମାନେ ଏହା ଉପରେ ତୃଣମୂଳ ସ୍ତରରୁ ଅଧିକ ଗବେଷଣା ସକାଶେ ପ୍ରେରିତ ହେବେ । ବିଜ୍ଞାନ କଂଗ୍ରେସ କେବଳ ଗୋଟିଏ ସମୟର କାର୍ଯ୍ୟକ୍ରମ ନୁହେଁ । ବିଜ୍ଞାନୀମାନେ ନିଜ ନିଜ ରାଜ୍ୟକୁ ବାହୁଡ଼ି ଯିବା ପରେ ସେମାନେ ନୂଆ ନୂଆ କ୍ଷେତ୍ରରେ ସେମାନଙ୍କର ଗବେଷଣାରେ ବ୍ରତୀ ହେବା ଉଚିତ । ସୌଭାଗ୍ୟକୁ ମଣିପୁରକୁ ବିଜ୍ଞାନ କଂଗ୍ରେସ ଅଧିବେଶନ ଆସିଛି । ତେବେ ରାଜ୍ୟ ପାଇଁ ଏହା ଏକ ସୌଭାଗ୍ୟର କଥା ବୋଲି ସେ ଉଲ୍ଲେଖ କରିଥିଲେ ।


    ନିଜ ସ୍ମୃତିରୁ ଉଦ୍ଧାର କରି ରାଜ୍ୟପାଳ କହିଲେ ଯେ ଦୀର୍ଘ ବର୍ଷ ତଳେ ସେ ପ୍ରାଣୀବିଜ୍ଞାନରେ ଗବେଷଣା କରିଥିଲେ ଏବଂ ସେଥିପାଇଁ ତାଙ୍କୁ ମାତ୍ର 22 ବର୍ଷ ବୟସରଙ୍କ ପିଏଚଡ଼ି ଡ଼ିଗ୍ରୀ ମିଳିଥିଲା ଏବଂ ପରେ ସେ ନାସାରେ ଏକ ଚାକିରୀରେ ଯୋଗ ଦେଇଥିଲେ ।


    106ତମ ଭାରତୀୟ ବିଜ୍ଞାନ କଂଗ୍ରେସ ସଂଗଠନକୁ ନିର୍ବାଚିତ ହୋଇଥିବା ସାଧାରଣ ଅଧ୍ୟକ୍ଷ ପ୍ରଫେସର ମନୋଜ କୁମାର ଚକ୍ରବର୍ତ୍ତୀ କହିଲେ ଘୋଷଣା କରିଥିଲେ ଯେ ଭାରତୀୟ ବିଜ୍ଞାନ କଂଗ୍ରେସର 106ତମ ଅଧିବେଶନ 2019 ମସିହା ଜାନୁଆରୀ 7 ତାରିଖ ଦିନ ଭୋପାଳସ୍ଥିତ ବର୍କାତୁଲ୍ଲା ବିଶ୍ୱବିଦ୍ୟାଳୟଠାରେ ଅନୁଷ୍ଠିତ ହେବ । ଏହାର ଶୀର୍ଷକ “ ଭାରତର ଭବିଷ୍ୟତ: ବିଜ୍ଞାନ ଓ ପ୍ରଯୁକ୍ତି ” ରଖାଯାଇଛି । ଏଥିପାଇଁ ଅଧିକରୁ ଅଧିକ ନୂତନ ଓ ଅଭିନବ ବୈଜ୍ଞାନିକ ଚିନ୍ତନର ଆବଶ୍ୟକତା ରହିଛି ବୋଲି ସେ ଉଲ୍ଲେଖ କରିଥିଲେ । କ୍ଷୁଦ୍ର , ସକ୍ରିୟ ଏବଂ ସୁଲଭ ପ୍ରଯୁକ୍ତି ହେଉଛି ସମୟର ଆବଶ୍ୟକତା ବୋଲି ସେ ଦର୍ଶାଇଥିଲେ । ଏହି ଅବସରରେ ପାରମ୍ପରିକ ବିଜ୍ଞାନର ଆଲୋକବର୍ତ୍ତିକା “ ବିଜ୍ଞାନ ଜ୍ୟୋତି ” ତାଙ୍କୁ ଅର୍ପଣ କରାଯାଇଥିଲା ।


    ଏହି ଅବସରରେ ଉଦ୍‌ବୋଧନ ଦେଇ ମଣିପୁର ବିଧାନସଭାର ବାଚସ୍ପତି ଶ୍ରୀ ୱାଇ କ୍ଷେମଚାନ୍ଦ ସିଂହ କହିଲେ ଯେ ବିଜ୍ଞାନ ହେଉଛି ଏକ ଚଳନଶୀଳ ସାଧନ । ଚଳିତ ବର୍ଷର ବିଜ୍ଞାନ କଂଗ୍ରେସରେ ଅନେକ ନୂଆ ନୂଆ ଚିନ୍ତନ ଉପରେ ଆଲୋଚନା କରାଯାଇଥିବାରୁ ସେ ସମସ୍ତ ବୈଜ୍ଞାନିକଙ୍କୁ ଧନ୍ୟବାଦ ଜଣାଇଥିଲେ ।


    ନିକଟରେ ଭାରତୀୟ ଅଧ୍ୟକ୍ଷ ପଦରୁ ବିଦାୟ ନେଇଥିବା ସଭାପତି ପ୍ରଫେସର ଡ଼ି ନାରାୟଣ ରାଓ କହିଲେ ଯେ ଯୁବଗୋଷ୍ଟୀଙ୍କଠାରୁ ଭାରତୀୟ ବିଜ୍ଞାନ ଗବେଷଣା କ୍ଷେତ୍ରକୁ ବିଶେଷ ଆବଶ୍ୟକତା ରହିଛି । ଭାରତ ଏବେ ବିଶ୍ୱର 67ଟି ରାଷ୍ଟ୍ରକୁ ଜୀବନରକ୍ଷାକାରୀ ଟୀକା ଯୋଗାଇ ଆସୁଛି ଯାହା ଗର୍ବ ଓ ଗୌରବର ବିଷୟ । ଭାରତୀୟ ଟୀକା ହିଁ ବିଶ୍ୱର ଅଧିକାଂଶ ରୋଗୀ ପ୍ରତିଷେଧକ ଭାବେ ନେଇଥାନ୍ତି । ସେହିଭଳି ପ୍ରଥମ ପ୍ରୟାସରେ ମଙ୍ଗଳ ଗ୍ରହରେ ପହଞ୍ଚିବାରେ ଭାରତ ହେଉଛି ବିଶ୍ୱର ପ୍ରଥମ ରାଷ୍ଟ୍ର । ଏହି ଅବସରରେ ଆଏସସିଏର ସଭାପତି ପ୍ରଫେସର ଅଚ୍ୟୁତ ସାମନ୍ତ ଉଦ୍‌ବୋଧନ ଦେଇଥିଲେ । ଅନ୍ୟମାନଙ୍କ ମଧ୍ୟରେ ଜାତୀୟ ଯୁବ ପ୍ରକଳ୍ପର ପ୍ରତିନିଧି ଡ଼କ୍ଟର ଏସ ଏନ ସୁବ୍ୱାରାଓ ଅଭିଭାଷଣ ପ୍ରଦାନ କରି ଯୁବ ବୈଜ୍ଞାନିକମାନଙ୍କୁ ଅଧିକ ଗବେଷଣା କରିବା ସକାଶେ ଆହ୍ୱାନ ଜଣାଇଥିଲେ । ଏହି ଅବସରରେ ଯୁବ ବୈଜ୍ଞାନିକମାନଙ୍କୁ ଶ୍ରେଷ୍ଠ ଉପସ୍ଥାପନ ସକାଶେ 14ଟି ବର୍ଗରେ ପୁରସ୍କାର ପ୍ରଦାନ କରାଯାଇଥିଲା । ପ୍ରତ୍ୟେକଙ୍କୁ ନଗଦ 25 , 000 ରାଶି ସହ ସାର୍ଟିଫିକେଟ ପ୍ରଦାନ କରାଯାଇଥିଲା । ସେହିଭଳି ଆଇଏସସିଏ ଶ୍ରେଷ୍ଠ ପୋଷ୍ଟର ଏବଂ ସାତଟି ବର୍ଗରେ ପ୍ରାଇଡ଼ ଅଫ୍‌ ଇଣ୍ଡିଆ ଏକ୍ସପୋ ପୁରସ୍କାର ପ୍ରଦାନ କରାଯାଇଥିଲା । ଏହି ବର୍ଗରେ ବିଜ୍ଞାନ ଓ ପ୍ରଯୁକ୍ତି ବିଭାଗ ସର୍ବଶ୍ରେଷ୍ଠ ଅଭିନବ ଷ୍ଟଲ ଏବଂ ଯୁବ ବ୍ୟାପାର ଓ କ୍ରୀଡ଼ା ମନ୍ତ୍ରଣାଳୟ ଶ୍ରେଷ୍ଠ ଭାବବିନିମୟକାରୀ ଷ୍ଟଲ ଭାବେ ପୁରସ୍କୃତ ହୋଇଛନ୍ତି । ଆଡ଼ଭର୍ଟାଇଜିଂ ଏବଂ ଭିଜୁଆଲ ପବ୍ଲିସିଟି ( DAVP ) ଏବଂ ଭାରତୀୟ ଜାତୀୟ ରାଜପଥ ପ୍ରାଧିକରଣ ଶ୍ରେଷ୍ଠ ଡ଼ିଜାଇନ ବର୍ଗରେ ପୁରସ୍କୃତ ହୋଇଛନ୍ତି ।


    ଶ୍ରେଷ୍ଠ ପ୍ରତିନିଧିତ୍ୱ ସକାଶେ ଓଡ଼ିଶା ଏବଂ ଗୁଜରାଟ ରାଜ୍ୟଙ୍କୁ ପୁରସ୍କାର ମିଳିଛି ।


    ଉଦଯାପନୀ ସମାରୋହରେ ମଣିପୁର ବିଶ୍ୱବିଦ୍ୟାଳୟର କୁଳପତି ପ୍ରଫେସର ଆଦ୍ୟ ପ୍ରସାଦ ପାଣ୍ଡେ ଆଇଏସସିଏର ପୂର୍ବତନ ସାଧାରଣ ଅଧ୍ୟକ୍ଷ ଶ୍ରୀ ଅଶୋକ ସାକ୍ସେନା , ସାଧାରଣ ସମ୍ପାଦକ ପ୍ରଫେସର ପି ପି ମାଥୁର ପ୍ରଫେସର ଗଙ୍ଗାଧର ଏବଂ ପୂର୍ବତନ କର୍ମକର୍ତ୍ତାମାନେ ଉପସ୍ଥିତ ଥିଲେ ।


    **************

    
    
    (Release ID: 1525721) Visitor Counter : 1