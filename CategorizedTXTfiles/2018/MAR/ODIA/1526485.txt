      ସୂକ୍ଷ୍ମ, ଲଘୁ ଓ ମଧ୍ୟମ ଉଦ୍ୟୋଗ ମନ୍ତ୍ରଣାଳୟ

      ଖଦି ସୂତା ମାଳା ହେଉଛି ଚରଖା ସଂଗ୍ରହାଳୟ ସକାଶେ ପ୍ରବେଶ ଟିକେଟ ସଦୃଶ
      Posted On: 24 MAR 2018 8:57PM by PIB Bhubaneshwar


    ନୂଆଦିଲ୍ଲୀସ୍ଥିତ ଜାତୀୟ ଚରଖା ସଂଗ୍ରହାଳୟ ପାଇଁ ଆବଶ୍ୟକ ପ୍ରତ୍ୟେକ ପ୍ରବେଶ ଟିକେଟ ଏକ ମାଗଣା ଖଦି ସୂତା ମାଳାର ବ୍ୟବସ୍ଥା କରାଯାଇଛି । ଏଥିପାଇଁ ଯେଉଁ 20 ଟଙ୍କାର ପ୍ରବେଶ ମୂଲ୍ୟ ରଖାଯାଇଛି ତାହା କଳାକାରମାନଙ୍କ ପରିବାରଙ୍କୁ ସହାୟତା ପ୍ରଦାନ କରିବାରେ ସହାୟକ ହେବ । ଏହା ବ୍ୟତୀତ ତିହାର ଜେଲରେ ଯେଉଁ ମହିଳା କଏଦୀମାନେ ଏହି ଖଦୀ ସୂତା ମାଳା ପ୍ରସ୍ତୁତ କରୁଛନ୍ତି ସେମାନେ ମଧ୍ୟ ସେଥିରୁ ଉପକୃତ ହୋଇପାରିବେ ।


    କେଭିଆଇସି ଏହି ମାଳା ବିକ୍ରୟରୁ ଯେଉଁ ଅର୍ଥ ସଂଗ୍ରହ କରିବ ସେଥିରେ ଗୋଟିଏ ଟ୍ରଷ୍ଟ ଓ ପାଣ୍ଠି ଗଠନ କରି ଆର୍ଥିକ ଦୃଷ୍ଟିରୁ ପଛୁଆ ହୋଇ ରହିଥିବା ଶିଳ୍ପୀମାନଙ୍କୁ ସହାୟତା ଯୋଗାଇ ଦେଇପାରିବ । ମେ 21 , 2017ଠାରୁ ଜାନୁଆରୀ 31 , 2018 ପର୍ଯ୍ୟନ୍ତ ଏହି ମାଳା ବିକ୍ରୟ କରାଯାଇ ମୋଟ 20 ଲକ୍ଷ ଟଙ୍କା ସଂଗ୍ରହ କରାଯାଇଛି ।


    ଖଦୀ ସୂତା ମାଳା କେଭିଆଇସିର ପାଟନାର ହାଜିପୁରସ୍ଥିତ କେନ୍ଦ୍ରୀୟ ସିଲଭର ପ୍ଲାଣ୍ଟରୁ ବର୍ଜ୍ୟଭାବେ ବାହାରୁଥିବା ସୂତାରୁ ପ୍ରସ୍ତୁତ ହୋଇଥାଏ । ଦିଲ୍ଲୀ ଏବଂ ଦେଶର ଅନ୍ୟାନ୍ୟ ଭାଗର ମହିଳାମାନଙ୍କ ଦ୍ୱାରା ଏଥିରୁ ଏଭଳି ପୂର୍ଣ୍ଣାଙ୍ଗ ଖଦୀ ସୂତା ମାଳା ପ୍ରସ୍ତୁତ ହୋଇଥାଏ ।


    କେଭିଆଇସି ଅଧ୍ୟକ୍ଷ ଭି କେ ସାକ୍ସେନା ଏଭଳି ସୂତାମାଳା ପ୍ରସ୍ତୁତି ପଛରେ ଥିବା ସାମାଜିକ -ଆର୍ଥିକ ଅଭିପ୍ରାୟଟି ସଂପର୍କରେ ସୂଚନା ଦେଇ କହିଲେ ଯେ ଏହା କଳାକାରମାନଙ୍କ ଜୀବନରେ ସକାରାତ୍ମକ ପରିବର୍ତ୍ତନ ଘଟାଇବା ସହ ପ୍ରାୟ 45 ଜଣ ମହିଳାଙ୍କୁ ଏହା ପ୍ରତ୍ୟକ୍ଷ କର୍ମନିଯୁକ୍ତି ଯୋଗାଇଛି ।


    ଚରଖା ସଂଗ୍ରହାଳୟ ଦେଶରେ ଚରଖାର ବିକାଶ ଏବଂ ଏହାର ଇତିହାସ ସଂପର୍କରେ ବିଶେଷ ସୂଚନାପ୍ରଦାନକାରୀ ଉପାଦାନ ବିଷୟରେ ସୂଚାଇଥାଏ । ଏକ ସାଧାରଣ ଉପକରଣରୁ ଏହା କିପରି ଜାତୀୟତାର ପ୍ରତୀକ , ସ୍ୱାଧୀନତା ଆନ୍ଦୋଳନର ସଂକେତ ଏବଂ ସ୍ୱଦେଶୀ ଲୁଗା ପ୍ରସ୍ତୁତ କରିବା ସକାଶେ ସାଧାରଣ ଜନତାଙ୍କ ଭିତରେ ସ୍ୱାଭିମାନର ଭାବନା ଉଦ୍ରେକ କରିପାରିଥିଲା ତାହା ଏହି ସଂଗ୍ରହାଳୟରେ ପ୍ରତର୍ଶିତ ହୋଇଛି । ଏହି ସଂଗ୍ରହାଳୟରେ 14 ପ୍ରକାରର ପୁରୁଣା ଚରଖା ମଡ଼େଲ ରଖାଯାଇଛି ଏବଂ ତାହା ସୂଚାଇଥାଏ ଯେ କପାରୁ କିଭଳି ସୂତାକଟା ଯାଇ ଶେଷରେ ଖଦୀ ଲୁଗା ପ୍ରସ୍ତୁତ ହୋଇପାରୁଛି । ଏହି ପ୍ରଦର୍ଶନୀରେ ସେହି ଚରଖାଟିକୁ ସଂଗ୍ରହ କରି ରଖାଯାଇଛି ଯାହାକୁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଲୁଧିଆନାରେ ବ୍ୟବହାର କରିଥିଲେ ଏବଂ 2016 ମସିହାରେ ସେ ଏହି ଅବସରରେ ପଞ୍ଜାବର 500 ମହିଳାଙ୍କୁ ଚରଖା ବଣ୍ଟନ କରିଥିଲେ ।


    2017 ମସିହା ମେ ମାସରେ ଜାତୀୟ ଚରକା ସଂଗ୍ରହାଳୟ ଉଦ୍ଘାଟିତ ହୋଇଥିଲା । ଏହି ସଂଗ୍ରହାଳୟ ଭାରତୀୟ ଚରଖା ଐତିହ୍ୟର ଏକ ବାତାୟନ ସଦୃଶ ଯାହାକି ଆତ୍ମନିର୍ଭରଶୀଳତାର ଚିନ୍ତାଧାରାକୁ ସୂଚାଇଥାଏ । ଏନଡ଼ିଏମସି ଏବଂ ଖଦୀ ଓ ଗ୍ରାମ୍ୟ ଶିଳ୍ପ କମିଶନ ( KVIC ) ସେଠାରେ ଏକ 26ଫୁଟ ଲମ୍ବର (ପ୍ରାୟ 8 ମିଟର) ଏକ ଚରଖା ସ୍ଥାପନ କରିଛନ୍ତି । ଏହାର ଉଚ୍ଚତା 13 ଫୁଟ , ଚଉଡ଼ା 6 ମିଟର ଏବଂ ଓଜନ ପ୍ରାୟ ନଅ ଟନ୍ । ଏହାକୁ ଏଭଳି ଭାବେ ନିର୍ମାଣ କରାଯାଇଛି ଯେ ଏହା ସବୁ ପ୍ରକାର ପ୍ରତିକୂଳ ପରିସ୍ଥିତିକୁ ସାମ୍ନା କରିପାରିବ । ତେଣୁ ଚରଖା ଆମର ଜାତୀୟ ସଂକେତ ଭାବେ ତାର ଗୁରୁତ୍ୱ ବଜାୟ ରଖିପାରିବ ।


    ************

    
    
    (Release ID: 1526485) Visitor Counter : 1