      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ରାଷ୍ଟ୍ରୀୟ ଜନ ଜାଗୃତି ଧର୍ମ ସମ୍ମେଳନକୁ ପ୍ରଧାନମନ୍ତ୍ରୀଙ୍କ ସମ୍ବୋଧନ
      Posted On: 17 MAR 2018 9:10PM by PIB Bhubaneshwar


    ପରମ ଶ୍ରଦ୍ଧେୟ ଶ୍ରୀ ଶୈଳ ଜଗଦଗୁରୁ ମହାସ୍ୱାମୀ ମହୋଦୟ, ଶ୍ରୀ ଇଶ୍ୱର ପଣ୍ଡିତ ଆରାଧ୍ୟ ଶିବାଚାର ସ୍ୱାମୀ ମହୋଦୟ, ଶ୍ରୀ ଗୌରୀଶଙ୍କର ଶିବାଚାର ସ୍ୱାମୀ ମହୋଦୟ, ଶ୍ରୀ ରେଣୁକା ଶିବାଚାର ସ୍ୱାମୀ ମହୋଦୟ, ଶ୍ରୀ ସୁଗୁରେଶ୍ୱର ଶିବାଚାର ସ୍ୱାମୀ ମହୋଦୟ, ଶ୍ରୀ ଡଃ ରାଜଶେଖର ଶିବାଚାର ସ୍ୱାମୀ ମହୋଦୟ, ପୁଜ୍ୟ ଶ୍ରୀ ଶିବକୁମାର ସ୍ୱାମୀ ମହୋଦୟ, ଶ୍ରୀ ବରଲିଙ୍ଗା ସ୍ୱାମୀ ମହୋଦୟ, ଶ୍ରୀଶୈଳମରେ ଉପସ୍ଥିତ ଏବଂ ସମଗ୍ର ଦେଶରୁ ଆସିଥିବା ସନ୍ଥ ସମାଜ, ଭକ୍ତଗଣ, ଦେବୀ, ସଜ୍ଜନମଣ୍ଡଳୀ ଏବଂ କର୍ଣ୍ଣାଟକର ସର୍ବାଧିକ ଲୋକପ୍ରିୟ ନେତା ଏବଂ ମୋର ସହଯୋଗୀ ଶ୍ରୀ ବି.ଏସ. ୟେଦୁୟେରାପ୍ପା ମହୋଦୟ ।


    ସର୍ବପ୍ରଥମେ ଆପଣମାନଙ୍କୁ ସମସ୍ତଙ୍କୁ ଉଗାଡି ପର୍ବର ଅନେକ ଅନେକ ଶୁଭକାମନା । ମୋର ପରମ ସୌଭାଗ୍ୟ ହୋଇଥା’ନ୍ତା ଯଦି ଦେଶର ସବୁଠାରୁ ପବିତ୍ର ସ୍ଥଳ ମଧ୍ୟରୁ ଏକ - ଶ୍ରୀଶୈଳମକୁ ଆସି ମୁଁ ଶ୍ରୀ ଶୈଳ ଜଗଦଗୁରୁ ମହାସ୍ୱାମୀ ମହୋଦୟ ଏବଂ ଆପଣ ସମସ୍ତ ସନ୍ଥଗଣ, ଋଷିଗଣଙ୍କ ଆଶୀର୍ବାଦ ପ୍ରାପ୍ତ କରିଥା’ନ୍ତି । ମାତ୍ର ବ୍ୟସ୍ତତା କାରଣରୁ ଏହା ସମ୍ଭବ ହୋଇ ପାରୁନାହିଁ । ଏଥିପାଇଁ ଆପଣମାନଙ୍କ ସହିତ ବୈଷୟିକ ଜ୍ଞାନ ମାଧ୍ୟମରେ ସଂଯୁକ୍ତ ହେଉଛି ଏବଂ ଏଠାରୁ ଆପଣମାନଙ୍କୁ କୋଟି କୋଟି ପ୍ରଣାମ ଅର୍ପଣ କରୁଛି । ମହର୍ଷି ବେଦବ୍ୟାସ ଶ୍ରୀଶୈଳମର ମହତ୍ୱ ବର୍ଣ୍ଣନା କରି କହିଥିଲେ ଯେ ଏହାର ଦର୍ଶନ କରୁଥିବା ବ୍ୟକ୍ତିକୁ ସମସ୍ତ ପ୍ରକାରର ବନ୍ଧନରୁ ମୁକ୍ତି ମିଳିଥାଏ । “ଶ୍ରୀ ଶୈଳ ସମଂ କ୍ଷେତ୍ରଂ ନ ଭୁତୋ ନ ଭବିଷ୍ୟତି” (श्री शैल समं क्षेत्रं न भूतो न भविष्यति) ଏହି କ୍ଷେତ୍ରର ସର୍ବଶ୍ରେଷ୍ଠତାକୁ ବ୍ୟକ୍ତ କରୁଥିବା ବାକ୍ୟ ।


    ଏହି କ୍ଷେତ୍ରରେ ଭାରତର 12 ଜ୍ୟୋତିର୍ଲିଙ୍ଗ ମଧ୍ୟରୁ ଏକ ଶ୍ରୀ ମଲ୍ଲିକାର୍ଜୁନ ଲିଙ୍ଗ ବିଦ୍ୟମାନ ରହିଛି ଏବଂ ଏଥିସହିତ ଭ୍ରମରାମ୍ବା ଶକ୍ତିପୀଠ ରହିଛି ଏବଂ ବୀରଶୈବ ଧର୍ମର ସଂସ୍ଥାପକ ଆଚାର୍ଯ୍ୟମାନଙ୍କ ମଧ୍ୟରୁ ଜଣେ ଶ୍ରୀ ଜଗଦଗୁରୁ ସୂର୍ଯ୍ୟ ସିଂହାସନ ପଣ୍ଡିତାରାଧ୍ୟ ଗୁରୁପୀଠ ମଧ୍ୟ ବିରାଜମାନ ରହିଛି । ଏହିପରି ଶ୍ରୀଶୈଳ କ୍ଷେତ୍ର ଜ୍ୟୋତିର୍ଲିଙ୍ଗ ଶକ୍ତିପୀଠ ଏବଂ ଜଗଦଗୁରୁ ପୀଠର ତ୍ରିବେଣୀ ସଂଗମ କ୍ଷେତ୍ର । ଭଗବାନ ବାସବେଶ୍ଵର ଆଦି ଶିବଶରଣରେ ଏହି କ୍ଷେତ୍ରରେ ଆସି ସମାଧିସ୍ଥ ହୋଇଥିଲେ । ସୁପ୍ରସିଦ୍ଧ ଅଲ୍ଲମ ପ୍ରଭୁଦେବ ଏବଂ ଅକ୍କମହାଦେବୀ ମଧ୍ୟ ଏହି ଈଶ୍ୱରଙ୍କୁ ପ୍ରାପ୍ତ ହୋଇଥିଲେ । ସୋଲାରର ଶିବଯୋଗୀ ସିଦ୍ଧରାମେଶ୍ୱରଙ୍କ ଶ୍ରଦ୍ଧାସ୍ଥାନ ମଧ୍ୟ ଶ୍ରୀଶୈଳ ଅଟେ । ହେମରଡ୍ଡୀ ଅଲ୍ଲମା ମଧ୍ୟ ମଲ୍ଲିକାର୍ଜ୍ଜୁନଙ୍କୁ ଭକ୍ତି କାରଣରୁ ସୁପ୍ରସିଦ୍ଧ ହୋଇଛନ୍ତି । ଏହା ହେଉଛି ଭାରତର ସେହି ଦିବ୍ୟ କ୍ଷେତ୍ର, ଯାହା ପୁରା ରାଷ୍ଟ୍ରକୁ ନିଜର ଉର୍ଜ୍ଜାର ଆଶୀର୍ବାଦ ପ୍ରଦାନ କରିଥାଏ ।


    ଏହି ପବିତ୍ର ସଙ୍ଗମ କ୍ଷେତ୍ରରେ ମହାସ୍ୱାମୀ ମହୋଦୟ ପ୍ରତିବର୍ଷ ଉଗାଡି ଅବସରରେ ରାଷ୍ଟ୍ରୀୟ ଜାଗୃତିର ସେହି ମହତ୍ୱପୂର୍ଣ୍ଣ କାର୍ଯ୍ୟକ୍ରମର ଆୟୋଜନ କରାଯାଉଛି । ସମଗ୍ର ଦେଶରୁ ଏବଂ ବିଶେଷ କରି କର୍ଣ୍ଣାଟକରୁ ହଜାର ହଜାର ଲୋକ, ଶହ ଶହ କିଲୋମିଟର ବାଟ ଚାଲିକରି ଏହି ଆୟୋଜନର ସାକ୍ଷୀ ହେବା ପାଇଁ ସେଠାରେ ପହଂଚିବେ । ରାଷ୍ଟ୍ରୀୟ ଜାଗୃତି ଏବଂ ଆସ୍ଥାର ଏହି ମହାନ ଯଜ୍ଞରେ ସାମିଲ ହେବାକୁ ଥିବା ପ୍ରତ୍ୟେକ ଶ୍ରଦ୍ଧାଳୁଙ୍କୁ ମୋର ସଶ୍ରଦ୍ଧ ପ୍ରଣାମ ।


    ଉଗାଡିର ଅର୍ଥ ହେଉଛି ଏକ ଯୁଗର ଆରମ୍ଭ । ଉଗାଡି ହେଉଛି ମାନବ ଜୀବନର ଆରମ୍ଭର ପର୍ବ । ଏହା ନୂତନ ସମ୍ଭାବନା ଏବଂ ନୂତନ ଆଶା-ଆକାଂକ୍ଷାର ପର୍ବ । ଏହା ହେଉଛି ପ୍ରକୃତିର ପର୍ବ । ଏହା ଜୀବନର ନୂତନ ଆରମ୍ଭର ପର୍ବ ।


    କାଲି କର୍ଣ୍ଣାଟକ, ଆନ୍ଧ୍ର ପ୍ରଦେଶ, ମହାରାଷ୍ଟ୍ରରେ ଜନସାଧାରଣ ସେମାନଙ୍କ ନୂତନ ଗୃହ ନିର୍ମାଣର ପ୍ରାରମ୍ଭ କରିବେ, ନୂତନ ଗାଡି କିଣିବେ, ନୂଆ ଟ୍ରାକ୍ଟର କିଣିବେ, ନୂତନ କାରବାର ଆରମ୍ଭ କରିବେ, ଦୋକାନରେ କିଛି ନୂତନ କାମ ଆରମ୍ଭ କରିବେ । ଏହି ପର୍ବକୁ ପାଳନ କରୁଥିବା ପ୍ରତ୍ୟେକ ବ୍ୟକ୍ତିଙ୍କୁ ମୋର ଶୁଭକାମନା । ମୋର ଆଶା ଯେ କାଲିଠାରୁ ପ୍ରାରମ୍ଭ ହେବାକୁ ଥିବା ଏହି ପର୍ବ ଫଳରେ ସେମାନଙ୍କୁ ଭରପୁର ପୂଣ୍ୟ ଏବଂ ପ୍ରସାଦ ମିଳିବ ।


    ଆମର ପରମ୍ପରା କୌଣସି ପ୍ରକାରରେ ଆମକୁ ଜୀବନର ସିଦ୍ଧାନ୍ତ ସହିତ ପରିଚିତ କରାଇଥାଏ । ଏହାର ଉନ୍ନତ ପ୍ରମାଣ ହେଉଛି ବେବୁ-ବେଲା ପ୍ରସାଦ । ମୋର ଆଶା ଯେ ଆପଣମାନଙ୍କୁ ସମସ୍ତଙ୍କୁ ବେବୁ-ବେଲା କିମ୍ବା ଉଗାଡି ପ୍ରସାଦର ସ୍ୱାଦ ମିଳିବ । ଯେପରି ଏହାର ସ୍ୱାଦ ଟିକେ କଡା ଏବଂ ଟିକେ ମିଠା ହୋଇଥାଏ, ସେହିପରି ଜୀବନ ଅଟେ । ହାର-ଜିତ, ସୁଖ-ଦୁଃଖ, ଜୀବନର ଉତ୍ଥାନ-ପତନ, ଏହି ଗୁଢ଼ ମନ୍ତ୍ର କେତେ ସହଜତାର ସହ ଆମ ସଂସ୍କାର ସହିତ ମିଶାଇ ଦିଆଯାଇଛି, ତାହାକୁ ଦେଶର ଇତିହାସ ସହିତ ଅପରିଚିତ ଲୋକେ କେବେ ହେଲେ ମଧ୍ୟ ବୁଝିପାରିବେ ନାହିଁ ।


    ଆପଣମାନେ ସମସ୍ତ ସନ୍ଥଗଣ ଏହି ବିଷୟ ସହିତ ଭଲଭାବେ ପରିଚିତ ଯେ ଆମର ଗୌରବଶାଳୀ ଇତିହାସରେ ଗୋଲାମୀର ଦୀର୍ଘ କାଳଖଣ୍ଡରେ ଚୋଟ/ଆଘାତ ପହଂଚାଇବା ପାଇଁ କେତେ ଯେ ଚେଷ୍ଟା କରାଯାଇଛି, କେତେ ଯେ ପ୍ରୟାସ କରାଯାଇଛି । ମାତ୍ର ଆମର ପରମ୍ପରାର ଏହି ଶକ୍ତି ରହିଛି ଯେ ତାହା ଏହି ପ୍ରହାରକୁ ସହିଯାଇଛି । ତେବେ କ’ଣ ଏପରି ଶକ୍ତି ରହିଥିଲା ଆମ ଦେଶରେ, ଯାହାକି ଦେଶକୁ ସେହି ସମୟରେ ସମ୍ଭାଳିଥିଲା?


    ସେହି ସମୟରେ ଆପଣମାନଙ୍କ ପରି ସନ୍ଥ-ଋଷି ମୁନିଙ୍କର ପ୍ରତାପ ହିଁ ଥିଲା, ଯାହା କି ଦେଶର ଆଧ୍ୟାତ୍ମିକ ଏବଂ ସାଂସ୍କୃତିକ ଗୌରବକୁ ରକ୍ଷା କରିଥିଲା । ସ୍ୱତନ୍ତ୍ରତା ପରେ ଏକ ଆଶା ଥିଲା ଯେ ଏହି ଗୌରବକୁ ଯାହା କିଛି ଛୋଟ ବଡ ଆଘାତ ଲାଗିଛି, ତାହାକୁ ଦେଶର ନୂତନ ସରକାର ସୁଧାରିବାର କାର୍ଯ୍ୟ କରିବେ । ମାତ୍ର ଏହା ଦୁଃଖର ବିଷୟ ଯେ ସେହି ସମୟର ରାଜନେତାମାନେ ଦେଶର ପରିଚୟକୁ ସାପୁଆ କେଳା ଏବଂ ଯାଦୁ-ଟୋନା ସହିତ ଯୋଡି ଦେଇଥିଲେ । କେବଳ ଏତିକି ନୁହେଁ ଆମ ଗୌରବଶାଳୀ ଇତିହାସର ମହତ୍ୱପୂର୍ଣ୍ଣ ବିଷୟକୁ ମଧ୍ୟ ଆଗାମୀ ପିଢ଼ି ପର୍ଯ୍ୟନ୍ତ ପହଂଚିବା ନେଇ ରୋକିବାର ପ୍ରୟାସ କରାଗଲା ।


    ଏହି ଦେଶ ଆପଣମାନଙ୍କ ପରି ସିଦ୍ଧ ସନ୍ଥମାନଙ୍କ ପାଖରେ କୃତଜ୍ଞ ଯେ ଇତିହାସକୁ ବଦଳାଇବାରେ ସେମାନଙ୍କ ପ୍ରୟାସରେ ସେମାନେ ସଫଳ ହୋଇନାହାନ୍ତି । ଆପଣମାନେ ଗୋଟିଏ ପକ୍ଷରେ ଦେଶର ଆଧ୍ୟାତ୍ମିକ ଏବଂ ସାଂସ୍କୃତିକ ରକ୍ଷା କରିଛନ୍ତି ଏବଂ ଅନ୍ୟପକ୍ଷରେ ସାମାଜିକ ବ୍ୟବସ୍ଥାକୁ ମଜଭୁତ କରିବା ନେଇ କାର୍ଯ୍ୟ କରିଛନ୍ତି ।


    କାଲିର ଏହି ଆୟୋଜନ ଏକ ପ୍ରକାରରେ ଆଧ୍ୟାତ୍ମ୍ୟ ଏବଂ ଜ୍ଞାନର ଏକ ଏପରି କୁମ୍ଭ ଯେଉଁଥିରେ ଯେଉଁମାନେ ମଧ୍ୟ ବୁଡ ଲଗାଇବେ, ସେମାନେ ତରିଯିବେ, ସିଦ୍ଧ ହୋଇଯିବେ । କୁମ୍ଭର ପୁରାତନ ବ୍ୟବସ୍ଥା ଏବଂ ଏହି କାର୍ଯ୍ୟକ୍ରମ କିଛି ପରିମାଣରେ ଏକ ବୋଲି କୁହାଯାଇପାରିବ । କୁମ୍ଭ ମେଳା ସମୟରେ ଆମର ବିଶାଳ ଦେଶକୁ ଏକ କରିବାର ପ୍ରୟାସ କରାଯାଇଥାଏ । ସନ୍ଥ-ମହନ୍ତ, ଋଷି-ମୁନି ଏକଜୁଟ ହୋଇଥା’ନ୍ତି, ସମାଜର ସୁଖ-ଦୁଃଖ ସମ୍ବନ୍ଧରେ ଚର୍ଚ୍ଚା କରନ୍ତି । କୁମ୍ଭ ସମ୍ବନ୍ଧରେ ଆଉ ଏକ ବିଶେଷ କଥା ରହିଛି । ପ୍ରତ୍ୟେକ 12 ବର୍ଷରେ ମହାକୁମ୍ଭରେ ସାଧୁ-ସନ୍ଥ ମାନେ ଏକଜୁଟ ହୋଇଥା’ନ୍ତି ଏବଂ ଏଥିରେ ସ୍ଥିର କରାଯାଇଥାଏ ଯେ ଭବିଷ୍ୟତ ପାଇଁ ସମାଜର ଦିଗ କ’ଣ ହେବ, ଦେଶର ଦିଗ କ’ଣ ହେବ? ଏହି ସମୟରେ ଯାହା ସ୍ଥିର କରାଯାଇଥାଏ, ତାହା ଏକପ୍ରକାର ସାମାଜିକ ସଂକଳ୍ପ ହୋଇଥାଏ ।


    ଏହା ଆମ ସମସ୍ତଙ୍କ ପାଇଁ ଗର୍ବର ବିଷୟ ଯେ ସମାଜକୁ ଦିଗ ନିର୍ଦ୍ଦେଶ କରୁଥିବା, ଦେଶକୁ ଏହାର ଆନ୍ତରିକ କୁପ୍ରବୃତ୍ତିରୁ ଦୂର କରିବା ଭଳି ମହାନ ପରମ୍ପରା ଆଜି ମଧ୍ୟ ନିରନ୍ତର ଚାଲୁ ରହିଛି । ଶ୍ରୀଶୈଳମରେ ହେଉଥିବା ଜନଜାଗୃତି ସମ୍ମିଳନୀକୁ ବହୁ ଦୂର ଦୂରାନ୍ତରୁ ଜନସାଧାରଣ ଆସିବେ, ପରସ୍ପରକୁ ଦେଖିବେ ଏବଂ ବୁଝିବେ, ଏକାତ୍ମ ଭାବନାରେ ସଙ୍ଗଠିତ ହେବେ ।


    ଭଗବାନ ବାସବେଶ୍ୱର କହିଥିଲେ “କର୍ମନ୍ନେବେହ କର୍ମାଣୀ ଇଜି ବିଶେଷତ୍ ଶତଗୁମ” (कर्मन्नेवेह कर्माणि ईजि विशेषत् शतगुम)। ଅର୍ଥାତ୍ ଜୀବନରେ ନିଶ୍ଚିତ ଲକ୍ଷ୍ୟକୁ ପ୍ରାପ୍ତ କରିବା ପାଇଁ କମ ଆୟୁ ପର୍ଯ୍ୟନ୍ତ ବଂଚିବା, ଲକ୍ଷ୍ୟବିହୀନ 100 ବର୍ଷର ଜୀବନ ଜିଇଁବାଠାରୁ ଅଧିକ ସାର୍ଥକ । ଲକ୍ଷ୍ୟ ସ୍ଥିର କରି ଜୀବନ ଜିଇଁବାର ଉପାୟକୁ ବୁଝିବା ଆଜିର ସମୟରେ ସବୁଠାରୁ ଗୁରୁତ୍ୱପୂର୍ଣ୍ଣ ହୋଇପଡିଛି ।


    ଆପଣମାନେ ସମସ୍ତେ ଏହି ବିଷୟ ସହିତ ଭଲଭାବେ ପରିଚିତ ଯେ କିପରି ଭାବେ ଆମ ସରକାର ଭଗବାନ ବାସବେଶ୍ୱରଙ୍କ ଏହି ବଚନକୁ ନିଜର କାର୍ଯ୍ୟଶୈଳୀରେ ବ୍ୟବହାର କରୁଛି । ଆମର ପ୍ରୟାସ ହେଉଛି ସମସ୍ତ ଯୋଜନାକୁ ନିର୍ଦ୍ଦିଷ୍ଟ ଲକ୍ଷ୍ୟ ସହିତ ପ୍ରସ୍ତୁତ କରାଯାଉ ଏବଂ ନିର୍ଦ୍ଦିଷ୍ଟ ସମୟ ମଧ୍ୟରେ ଶେଷ କରାଯାଉ ।

      * ଆଜି ଏହି କାର୍ଯ୍ୟଶୈଳୀର ପ୍ରଭାବ ଫଳରେ ମାତ୍ର 4 ବର୍ଷ ମଧ୍ୟରେ ଦେଶରେ 31କୋଟିରୁ ଅଧିକ ଗରିବ ଜନସାଧାରଣଙ୍କର ଜନଧନ ଏକାଉଣ୍ଟ ଖୋଲିଛି ।
      * ପ୍ରତିଦିନ ମାତ୍ର 90 ପଇସା ଏବଂ ମାସିକ ଏକ ଟଙ୍କା ପ୍ରିମିୟମ ଜରିଆରେ ଆମ ସରକାର 18 କୋଟି ଗରିବ ଜନସାଧାରଣଙ୍କୁ ବୀମା କବଚ ପ୍ରଦାନ କରିଛି ।
      * ଉଜ୍ଜ୍ୱଳା ଯୋଜନାରେ ରେକର୍ଡ ସମୟ ମଧ୍ୟରେ ଆମ ସରକାର ସାଢ଼େ ତିନିକୋଟିରୁ ଅଧିକ ମହିଳାଙ୍କୁ ମାଗଣା ଗ୍ୟାସ ସଂଯୋଗ ପ୍ରଦାନ କରିଛି ।
      * ସୁକନ୍ୟା ସମୃଦ୍ଧି ଯୋଜନା ମାଧ୍ୟମରେ ଦେଢ଼ କୋଟି କନ୍ୟାଙ୍କର ନାମରେ ଜମାଖାତା ଖୋଲା ଯାଇଛି ।
      * ମିଶନ ଇନ୍ଦ୍ରଧନୁଷ ମାଧ୍ୟମରେ ତିନି କୋଟିରୁ ଅଧିକ ପିଲା ଏବଂ 80 ଲକ୍ଷରୁ ଅଧିକ ଗର୍ଭବତୀ ମହିଳାଙ୍କର ଟୀକାକରଣ କରାଯାଇଛି ।
      * ପ୍ରଧାନମନ୍ତ୍ରୀ ଆବାସ ଯୋଜନା ଅଧୀନରେ ଗତ ତିନି ବର୍ଷ ମଧ୍ୟରେ ପାଖାପାଖି କୋଟିଏ ଘରର ନିର୍ମାଣ କରାଯାଇଛି ।
      * ମୁଦ୍ରା ଯୋଜନା ମାଧ୍ୟମରେ ସରକାର ବିନା ବ୍ୟାଙ୍କ ଗ୍ୟାରେଣ୍ଟିରେ 11 କୋଟିରୁ ଅଧିକ ଋଣ ମଞ୍ଜୁରି ପ୍ରଦାନ କରିଛନ୍ତି । ଏହା ମାଧ୍ୟମରେ ସ୍ୱରୋଜଗାର ପାଇଁ 5 ଲକ୍ଷ କୋଟି ଟଙ୍କା ନବଯୁବକମାନଙ୍କୁ ପ୍ରଦାନ କରାଯାଇଛି ।

    ଆଜି ଦେଶରେ ସଡକ ନିର୍ମାଣର ଗତି, ରେଳ ଧାରଣା ବିଛାଇବାର ଗତି, ବିଜୁଳୀକରଣର ଗତି, ଶକ୍ତି ଉତ୍ପାଦନ ଏବଂ କ୍ଷମତା ଯୋଡିବାର ଗତି ଦୁଇଗୁଣ –ତିନିଗୁଣ ହୋଇଛି । ଏହି କାରଣରୁ ଏକ ନିଶ୍ଚିତ ଲକ୍ଷ୍ୟକୁ ପ୍ରାପ୍ତ କରିବା ପାଇଁ ଦିନ ରାତି ପରିଶ୍ରମ କରାଯାଉଛି ।


    ଏଇ ନିକଟରେ ଆମ ସରକାର ଆଉ ଏକ ଯୋଜନାର ଘୋଷଣା କରିଛନ୍ତି । ଏହି ଯୋଜନା ଦେଶର 45ରୁ 50 କୋଟି ଜନସାଧାରଣଙ୍କ ଜୀବନରୁ ବଡ ଧରଣର ଚିନ୍ତାକୁ ଦୂର କରିବାରେ କାମରେ ଲାଗିବ । ଏହାର ନାମ ହେଉଛି ଆୟୁଷ୍ମାନ ଭାରତ । ଏହି ଯୋଜନା ଅନ୍ତର୍ଗତ ସରକାର ସବୁ ଗରିବ ପରିବାରକୁ ଗମ୍ଭୀର ବେମାରୀର ଚିକିତ୍ସା ପାଇଁ ପ୍ରତିବର୍ଷ 5 ଲକ୍ଷ ଟଙ୍କା ପର୍ଯ୍ୟନ୍ତ ସ୍ୱାସ୍ଥ୍ୟ ବୀମା ପ୍ରଦାନ କରିବେ ।


    ସବକା ସାଥ-ସବକା ବିକାଶ ମନ୍ତ୍ର ସହିତ ଆମ ସରକାର ଦେଶର ଗରିବ ଏବଂ ନିମ୍ନ ମଧ୍ୟବିତ୍ତ ବର୍ଗଙ୍କ ଜୀବନକୁ ସହଜ କରିବା ନେଇ କାମ କରୁଛି ।


    ପୁରୁଣା ପରମ୍ପରାରୁ ଶିକ୍ଷାଲାଭ କରି ଆମ ସରକାର ଜନ ଆନ୍ଦୋଳନର ଶକ୍ତିକୁ ବୁଝିଛନ୍ତି ଏବଂ ଏହାକୁ ମହତ୍ୱ ଦେଇଛନ୍ତି । ଏହାର ପ୍ରଭାବ ହେଉଛି ଯେ ଆଜି ସ୍ୱଚ୍ଛ ଭାରତ ଅଭିଯାନ ମାଧ୍ୟମରେ ଦେଶରେ ସ୍ୱଚ୍ଛତାର ପରିସର ବୃଦ୍ଧି ପାଇ 80 ପ୍ରତିଶତରେ ପହଂଚିଛି । 2014ରୁ ଏହା ପାଖାପାଖି 40 ପ୍ରତିଶତ ଥିଲା । ଅର୍ଥାତ ଆମେ ଏକ୍ଷେତ୍ରରେ ଦୁଇ ଗୁଣ ବୃଦ୍ଧି କରିଛେ ।


    ଏହିପରି ନଦୀମାନଙ୍କର ସଫେଇ କାର୍ଯ୍ୟ ହେଉ, ଡିଜିଟାଲ ଇଣ୍ଡିଆ ମିଶନ ହେଉ, ଦେଶରେ ସୌର ଉର୍ଜାକୁ ବୃଦ୍ଧି କରିବାର ପ୍ରୟାସ ହେଉ ଏସବୁକୁ ଜନ ଆନ୍ଦୋଳନ କରି ଆଗକୁ ବଢ଼ାଯାଉଛି । ଏହି ଜନ ଆନ୍ଦୋଳନକୁ ଆହୁରି ଅଧିକ ମଜଭୁତ କରିବା ପାଇଁ ଆପଣମାନଙ୍କ ଯୋଗଦାନ ସମସ୍ତଙ୍କ ପାଇଁ ପ୍ରେରଣାପ୍ରଦ ହେବ ।


    ଏଇ ନିକଟରେ ଆମ ସରକାର ଅପପୁଷ୍ଟି ଆହ୍ୱାନର ମୁକାବିଲା କରିବା ପାଇଁ ରାଷ୍ଟ୍ରୀୟ ପୁଷ୍ଟିସାଧନ ମିଶନ କାର୍ଯ୍ୟ ଆରମ୍ଭ କରିଛନ୍ତି । ଏହି କାର୍ଯ୍ୟକ୍ରମ ମାଧ୍ୟମରେ ନୂତନ ଆଭିମୁଖ୍ୟ ସହିତ କାର୍ଯ୍ୟ କରାଯାଉଛି । ମହିଳା ଏବଂ ପିଲାମାନଙ୍କ ପୁଷ୍ଟିସାଧନର ଅର୍ଥ କେବଳ ପୌଷ୍ଟିକ ଭୋଜନ ଉପଲବ୍ଧ କରାଇବା ନୁହେଁ ।


    ଆମ ସରକାର ଏହି ଆହ୍ୱାନକୁ ସମଗ୍ରତାର ସହ ଦେଖୁଛନ୍ତି । ଯଦି କେବଳ ପୌଷ୍ଟିକ ଭୋଜନ ଉପଲବ୍ଧ କରାଯିବ ଏବଂ ମା’ ଓ ପିଲାଙ୍କ ଆଖପାଖରେ ଦୁଷିତ ବାତାବରଣ ରହେ, ସେମାନଙ୍କୁ ସଠିକ ସମୟରେ ସଠିକ ଟୀକା ଦିଆ ନଯିବ, ଗର୍ଭାବସ୍ଥା ସମୟରେ ମା’ର ସଠିକ ଦେଖାରଖା ନ’କରାଯାଏ ଏବଂ ଜନ୍ମର ପ୍ରାରମ୍ଭିକ ମାସରେ ପିଲାକୁ ମା’ଠାରୁ ପର୍ଯ୍ୟାପ୍ତ ସମୟ ନିମିଳେ, ତେବେ ଏହାର ଦୁଷ୍ପରିଣାମ କୁପୁଷ୍ଟିସାଧନ ଭାବେ ଦେଖିବାକୁ ମିଳିଥାଏ ।


    ଅର୍ଥାତ ଅନେକ ପରିସ୍ଥିତି ରହିଛି ଯାହାକି ଅପପୁଷ୍ଟି ପାଇଁ ଦାୟୀ ହୋଇଥା’ନ୍ତି । ଏହା ମଧ୍ୟ ମହତ୍ୱପୂର୍ଣ୍ଣ ଯେ ପରିସ୍ଥିତି ମଧ୍ୟ ସ୍ଥାନ ହିସାବରେ ବଦଳିଥାଏ । କେଉଁଠାରେ ବାଲ୍ୟ ବିବାହ ଫଳରେ ତ କେଉଁଠାରେ ଅଶିକ୍ଷା କାରଣରୁ ଏହା ଘଟିଥାଏ । କେଉଁଠାରେ ଖାଦ୍ୟଶସ୍ୟ ଅଭାବରୁ ତ କେଉଁଠାରେ ଟୀକାକରଣ ନହୋଇଥିବାରୁ ଏହା ଘଟିଥାଏ ।


    ଏଥିପାଇଁ ମୋର ଆଗ୍ରହ ଯେ ଶ୍ରୀଶୈଳମରେ ଜନ ଜାଗୃତି ଅଭିଯାନରେ ସାମିଲ ହେବାକୁ ଥିବା ଜନସାଧାରଣଙ୍କୁ ଏହି ଅଭିଯାନ ବାବଦରେ ଆପଣମାନଙ୍କ ତରଫରୁ ସୂଚନା ପ୍ରଦାନ କରାଯାଉ । ସେଠାରେ କ’ଣ ସ୍ଥାନୀୟ ପରିସ୍ଥିତ ରହିଛି ତା’ ଉପରେ ବିଚାର ଆଲୋଚନା କରାଯାଉ ଏବଂ ପ୍ରଶାସନକୁ ଅବଗତ କରାଯାଉ । ପୁଷ୍ଟିସାଧନ କେବଳ ମହିଳାମାନଙ୍କ ସହିତ ଜଡିତ ବିଷୟ ନୁହେଁ, କୁପୋଷଣ ଦୂର କରିବାରେ ପୁରୁଷମାନଙ୍କ ମଧ୍ୟ ପୂର୍ଣ୍ଣ ଭାଗିଦାରୀ ଆବଶ୍ୟକ ।


    ଦେଶ ଆଜି ଏକ ମହତ୍ୱପୂର୍ଣ୍ଣ କାଳଖଣ୍ଡ ମଧ୍ୟ ଦେଇ ଗତି କରୁଛି । ଦେଶର ଜନସାଧାରଣ ଦେଶକୁ ନିଜର ଆଭ୍ୟନ୍ତରର(ମନ ଭିତରେ ବସାବାନ୍ଧିଥିବା) ଦୁର୍ବଳତାରୁ ଶୀଘ୍ର ମୁକ୍ତ ହେବା ନେଇ ଦେଖିବାକୁ ଚାହାନ୍ତି । କେବଳ ଜାତିବାଦ ନୁହେଁ, କଳାଧନ ଏବଂ ଭ୍ରଷ୍ଟାଚାର ପରି ଯେତେ ମଧ୍ୟ ଖରାପ ପ୍ରବୃତ୍ତି ଦେଶକୁ କ୍ଷତି ପହଂଚାଉଛନ୍ତି, ତାହାକୁ ଦୂର କରିବାରେ, ଏଗୁଡ଼ିକ ପ୍ରତି ଜନସାଧାରଣଙ୍କୁ ଜାଗ୍ରତ କରିବାରେ ଆପଣମାନଙ୍କ ଯୋଗଦାନ ମହତ୍ୱପୂର୍ଣ୍ଣ । ସମାଜକୁ ଭାଗଭାଗ କରିବାର ଯେଉଁ ପ୍ରୟାସ କରାଯାଉଛି, ସେଥିପ୍ରତି ଜନସାଧାରଣଙ୍କୁ ସଚେତନ କରିବାର ଆବଶ୍ୟକତା ରହିଛି ।


    ରାଷ୍ଟ୍ର ନିର୍ମାଣ ପାଇଁ କେନ୍ଦ୍ର ସରକାର ନିଜ ତରଫରୁ ଯଥା ସମ୍ଭବ କାର୍ଯ୍ୟ କରୁଛନ୍ତି । ମାତ୍ର ଏହି ପ୍ରୟାସରେ ଆପଣମାନଙ୍କର ସମସ୍ତଙ୍କର ଆଶୀର୍ବାଦ ଆମ ଶକ୍ତିକୁ ଆହୁରି ବୃଦ୍ଧି କରିବାରେ କାମରେ ଆସିବ ।


    ପୁଣି ଥରେ ଶ୍ରୀଶୈଳ ଜଗଦଗୁରୁ ମହାସ୍ୱାମୀଙ୍କୁ ଏବଂ ସେଠାରେ ଉପସ୍ଥିତ ସନ୍ଥ-ମୁନିମାନଙ୍କୁ ପ୍ରଣାମ କରିବା ସହିତ ମୋର ବକ୍ତବ୍ୟ ଶେଷ କରୁଛି ।


    ଆପଣମାନଙ୍କୁ ସମସ୍ତଙ୍କୁ ଅନେକ-ଅନେକ କୃତଜ୍ଞତା ଜଣାଉଛି!!!


    **********

    
    
    (Release ID: 1526489) Visitor Counter : 1
    
    
    
    
    

*