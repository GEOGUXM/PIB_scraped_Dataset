      ପ୍ରତିରକ୍ଷା ମନ୍ତ୍ରଣାଳୟ

      ନାବିକ ସାଗର ପରିକ୍ରମା-ତାରିଣୀ, ଦକ୍ଷିଣ ଆଫ୍ରିକାର କେପଟାଉନରେ ପ୍ରବେଶ କଲା
      Posted On: 02 MAR 2018 1:52PM by PIB Bhubaneshwar


    ବିଶ୍ୱ ଚତୁଃପାଶ୍ୱର୍ରେ ପରିକ୍ରମା କରିବା ପାଇଁ ଏହାର ପ୍ରଥମ ଯାତ୍ରାରେ ଆଇଏନଏସଭି ଆଜି ଦକ୍ଷିଣ ଆଫ୍ରିକାର କେପଟାଉନରେ ପ୍ରବେଶ କରିଛି । ମହିଳା କର୍ମଚାରୀମାନଙ୍କ ଦ୍ୱାରା ଏହା ହେଉଛି ପ୍ରଥମ ଭାରତୀୟ ଦଳଙ୍କ ବିଶ୍ୱ ପରିକ୍ରମା । ଜାହାଜର କପ୍ତାନ ଅଛନ୍ତି ଲ୍ୟୁଟିଆନାଣ୍ଟ କମାଣ୍ଡର ବର୍ତ୍ତୀକା ଯୋଶୀ ଏବଂ କର୍ମଚାରୀମାନଙ୍କ ମଧ୍ୟରେ ରହିଛନ୍ତି ଲ୍ୟୁଟିଆନାଣ୍ଟ କମାଣ୍ଡର ପ୍ରତିଭା ଜାମୱାଲ , ପି ସ୍ୱାଥୀ ଏବଂ ଲ୍ୟୁଟିଆନାଣ୍ଟ ଏସ ବିଜୟା ଦେବୀ , ବି ଐଶ୍ୱର୍ୟ୍ୟା ଏବଂ ପାୟଲ ଗୁପ୍ତା ।


    ପ୍ରତିରକ୍ଷା ମନ୍ତ୍ରୀ ଶ୍ରୀମତି ନିର୍ମଳା ସୀଥାରମଣ ଆଇଏନଏସଭି ତାରିଣୀକୁ 2017 ସେପ୍ଟେମ୍ବର 17 ତାରିଖରେ ପତାକା ଦେଖାଇ ଗୋଆରୁ ଶୁଭାରମ୍ଭ କରିଥିଲେ । ଏହି ଜାହାଜ ଗୋଆରୁ 17500 ମାଇଲ ସାମୁଦ୍ରିକ ପଥ ଅତିକ୍ରମ କରି 2017 ସେପ୍ଟେମ୍ବର 25 ତାରିଖରେ ଭୂମଧ୍ୟ ରେଖା ଅତିକ୍ରମ କରି 2017 ନଭେମ୍ବର 9 ତାରିଖରେ କେପ ଲ୍ୟୁୱିନ ଏବଂ 2018 ଜାନୁଆରୀ 19 ତାରିଖରେ କେପ ହର୍ନରେ ପହଂଚିଥିଲେ ।


    ଜାହାଜ ଏବଂ ଏହାର କର୍ମଚାରୀ ଅଶାନ୍ତ ସମୁଦ୍ର , ଅତି ଥଣ୍ଡା ପରିବେଶ ଏବଂ ଝଡର ସମ୍ମୁଖୀନ ହୋଇଥିଲେ । ଏହାଫଳରେ ସେମାନଙ୍କର ସାମୁଦ୍ରିକ ଯାତ୍ରା ଅତ୍ୟନ୍ତ କଷ୍ଟକର ତଥା ଆହ୍ୱାନପୂର୍ଣ୍ଣ ହୋଇଥିଲା । ଭାରତ ମହାସାଗର , ପ୍ରଶାନ୍ତ ମହାସାଗର ଏବଂ ଆଟଲାଣ୍ଟିକ ମହାସାଗର ଦେଇ ଏହି ଜାହାଜ ଅତିକ୍ରମ କରୁଥିବା ସମୟରେ ପବନର ବେଗ 60 ନଟରୁ ଅଧିକ ଥିଲା ବେଳେ ଜୁଆରର ଉଚ୍ଚତା 7 ମିଟରରୁ ଅଧିକ ରହିଥିଲା ।


    ସ୍ୱଦେଶୀ ଜ୍ଞାନକୌଶଳରେ ନିର୍ମିତ ଆଇଏନଏସଭି ତାରିଣୀ ହେଉଛି ଏକ 56 ଫୁଟ ବିଶିଷ୍ଟ ଜାହାଜ , ଯାହାକୁ କି ଭାରତୀୟ ନୌସେନାର ଚଳିତ ବର୍ଷ ଆରମ୍ଭରୁ ସାମିଲ କରାଯାଇଥିଲା । ଏହା ଆନ୍ତର୍ଜାତିକ ମଂଚରେ ‘ ମେକ ଇନ ଇଣ୍ଡିଆ ପଦକ୍ଷେପ ’ ର ଗୁରୁତ୍ୱକୁ ସୂଚାଇଥାଏ ।


    ମହିଳାମାନଙ୍କୁ ସମ୍ପୂର୍ଣ୍ଣ ଭାବେ ସଶକ୍ତ କରିବା ପାଇଁ ଜାତୀୟ ନୀତି ଅନ୍ତର୍ଗତ ‘ ନାବିକ ସାଗର ପରିକ୍ରମା ’ ଯାତ୍ରାର ପରିକଳ୍ପନା କରାଯାଇଛି । ବିଶ୍ୱରେ ‘ ନାରୀ ଶକ୍ତି ’ କୁ ପ୍ରଦର୍ଶନ କରିବା ପାଇଁ ତଥା ଭାରତୀୟ ସମାଜରେ ମହିଳାମାନଙ୍କ ପ୍ରତି ଚିନ୍ତାଧାରାରେ ପରିବର୍ତ୍ତନ ଆଣିବା ପାଇଁ ପ୍ରତିକୂଳ ପରିବେଶ ତଥା ଆହ୍ୱାନମୟ ପରିସ୍ଥିତିରେ ମହିଳାମାନଙ୍କ ଅଂଶଗ୍ରହଣ ମଧ୍ୟ ଏହି ଯାତ୍ରାର ଲକ୍ଷ୍ୟ ।


    ସାମୁଦ୍ରିକ ଯାତ୍ରା ଶେଷ କରି ଏହି ଜାହାଜ 2018 ଏପ୍ରିଲରେ ଗୋଆ ଫେରିଆସିବ । ପାଞ୍ଚଟି ପର୍ଯ୍ୟାୟରେ ଏହି ଯାତ୍ରା ଶେଷ ହେବ । ଏହାର ଯାତ୍ରା ସମୟରେ ଜାହାଜ ଫ୍ରିମାଣ୍ଟେଲ ( ଅଷ୍ଟ୍ରେଲିଆ ) , ଲିଟଲେଟନ ( ନ୍ୟୁଜିଲାଣ୍ଡ ) , ପୋର୍ଟ ଷ୍ଟାନଲେ ( ଫାଲ୍କଲ୍ୟାଣ୍ଡ ) ଏବଂ କେପଟାଉନ ( ଦକ୍ଷିଣ ଆଫ୍ରିକା ) ରେ ଅଟକିବ । ବର୍ତ୍ତମାନ ସୁଦ୍ଧା ଜାହାଜ ଏହାର ଯାତ୍ରାର ପାଞ୍ଚଟି ଚରଣରୁ 4ଟି ପର୍ଯ୍ୟାୟ ଶେଷ କରିଛି ଏବଂ ଶେଷ ବନ୍ଦର ଭାବେ ଦକ୍ଷିଣ ଆଫ୍ରିକାର କେପଟାଉନରେ ପ୍ରବେଶ କରିଛି । ଭାରତୀୟ ପାଣିପାଗ ବିଭାଗ ( ଆଇଏମଡି ) ଦ୍ୱାରା ପାଣିପାଗ ସମ୍ବନ୍ଧୀୟ ପୂର୍ବାଭାଷ ଲାଗି ଏହି ଜାହାଜର କର୍ମଚାରୀମାନେ ମଧ୍ୟ ପାଣିପାଗ ସମ୍ବନ୍ଧୀୟ ତଥ୍ୟ , ସାମୁଦ୍ରିକ ଏବଂ ଜୁହାର ସମ୍ବନ୍ଧୀୟ ତଥ୍ୟକୁ ନିୟମିତ ଭାବେ ପଠଉଛନ୍ତି । ସମୁଦ୍ର ମଧ୍ୟରେ ପ୍ରଦୂଷଣକୁ ମଧ୍ୟ ସେମାନେ ପରିଚାଳନା କରୁଛନ୍ତି । ସେମାନଙ୍କ ଯାତ୍ରା ସମୟରେ ସେମାନେ ଆଂଚଳିକ ବାସିନ୍ଦା ବିଶେଷ କରି ପିଲାମାନଙ୍କ ସହ ଭାବ ବିନିମୟ କରିବା ସହ ସେମାନଙ୍କ ମଧ୍ୟରେ ସାମୁଦ୍ରିକ ଯାତ୍ରା ତଥା ଦୁଃସାହାସିକ ଭାବନା ପ୍ରସାର କରିବା ପାଇଁ ପ୍ରଚେଷ୍ଟା କରୁଛନ୍ତି ।


    2018 ମାର୍ଚ୍ଚ 14ରୁ 18 ମଧ୍ୟରେ ଜାହାଜ କେପଟାଉନ ଛାଡିବାର ସମ୍ଭାବନା ରହିଛି ।


    **********

    
    
    (Release ID: 1523652) Visitor Counter : 2