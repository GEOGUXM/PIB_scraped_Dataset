      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ଏଲପିଜି ପଞ୍ଚାୟତ ଯୋଜନା; ସବୁ ପରିବାର ପାଇଁ ଏଲପିଜି ସଂଯୋଗ
      Posted On: 19 MAR 2018 9:02PM by PIB Bhubaneshwar


    ସରକାର ଏବେ ପ୍ରଧାନମନ୍ତ୍ରୀ ଏଲପିଜି ପଞ୍ଚାୟତ ଯୋଜନା ପ୍ରବର୍ତ୍ତନ କରିଛନ୍ତି ଯାହା ଗ୍ରାମାଂଚଳ ଏଲପିଜି ଉପଭୋକ୍ତାମାନଙ୍କ ସକାଶେ ଭାବ ବିନିମୟକାରୀ ଏକ ପ୍ଲାଟଫର୍ମ ଭାବେ କାର୍ଯ୍ୟ କରୁଛି । ଏହି ପ୍ଲାଟଫର୍ମ ଜରିଆରେ ଉପଭୋକ୍ତାମାନଙ୍କୁ ବିଭିନ୍ନ ପ୍ରସଙ୍ଗ ଯଥା ଏଲପିଜିର ସୁରକ୍ଷିତ ବ୍ୟବହାର , ପର୍ଯ୍ୟାବରଣ ଉପରେ ଏହାର ସକାରାତ୍ମକ ପ୍ରଭାବ , ମହିଳା ସଶକ୍ତିକରଣ ଓ ମହିଳାଙ୍କ ସ୍ୱାସ୍ଥ୍ୟ ଏବଂ ସ୍ୱଚ୍ଛ ଇନ୍ଧନ ଭାବେ ଏଲପିଜି ବ୍ୟବହାର ବୃଦ୍ଧି କରିବା ସକାଶେ ପରାମର୍ଶ ଯୋଗାଇ ଦିଆଯାଉଛି । ସରକାର ‘ ପ୍ରଧାନମନ୍ତ୍ରୀ ଉଜ୍ଜ୍ୱଳା ଯୋଜନା ’ 2016 ମେ 1 ତାରିଖ ଦିନ ଆରମ୍ଭ କରିଥିଲେ ଯାହା ମାଧ୍ୟମରେ କୌଣସି ଅର୍ଥ ପୈଠ ନକରି ଦାରିଦ୍ର୍ୟ ସୀମାରେଖା ତଳେ ବସବାସ କରୁଥିବା ଦେଶର 5 କୋଟି ମହିଳାଙ୍କୁ ଏଲପିଜି ସଂଯୋଗ ଯୋଗାଇ ଦିଆଯିବାର ଲକ୍ଷ୍ୟ ଧାର୍ଯ୍ୟ କରାଯାଇଛି । ଏଥିପାଇଁ 8000 କୋଟି ଟଙ୍କାର ବଜେଟ ବ୍ୟବସ୍ଥା କରାଯାଇଛି । ପୁନଶ୍ଚ ଏହି ଲକ୍ଷ୍ୟକୁ ଏବେ 8 କୋଟି ମହିଳାଙ୍କୁ ଏଲପିଜି ପ୍ରଦାନକୁ ବୃଦ୍ଧି କରାଯାଇଛି । ସେଥିପାଇଁ ଅତିରିକ୍ତ 4800 କୋଟି ଟଙ୍କାର ପ୍ରାବଧାନ କରାଯାଇଛି । 2011 ମସିହାର ସାମାଜିକ ଆର୍ଥିକ ଜନଗଣନା ରିପୋର୍ଟ ଆଧାରରେ ଏହି ଯୋଜନାର ହିତାଧିକାରୀଙ୍କ ଚୟନ କରାଯାଇଛି । ସରକାର ଏହି ଯୋଜନା ମାଧ୍ୟମରେ ଏବେ ନିମ୍ନଲିଖିତ ବର୍ଗଙ୍କୁ ଏଲପିଜି ପ୍ରଦାନ ସକାଶେ ନିଷ୍ପତି ଗ୍ରହଣ କରିଛନ୍ତି :-


    କ ) ପ୍ରଧାନମନ୍ତ୍ରୀ ଆବାସ ଯୋଜନା ( ଗ୍ରାମୀଣ ) ଅଧୀନରେ ଥିବା ସମସ୍ତ ଏସସି / ଏସଟି ହିତାଧିକାରୀ ପରିବାର ,


    ଖ ) ଅନ୍ତ୍ୟୋଦୟ ଅନ୍ନ ଯୋଜନା ( ଏଏୱାଇ )


    ଗ ) ବନବାସୀ


    ଘ ) ସର୍ବାଧିକ ପଛୁଆ ବର୍ଗ ( ଏମବିସି )


    ଙ ) ଚା ବଗିଚାରେ ବସବାସ କରୁଥିବା ଜନଜାତି


    ଚ ) ଦ୍ୱୀପରେ ବସବାସ କରୁଥିବା ଲୋକ


    କେନ୍ଦ୍ର ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ ଲୋକସଭାରେ ଏକ ପ୍ରଶ୍ନର ଲିଖିତ ଉତ୍ତର ରଖି ଏହି ବିଷୟ ପ୍ରକାଶ କରିଛନ୍ତି ।


    **********

    
    
    (Release ID: 1525474) Visitor Counter : 1