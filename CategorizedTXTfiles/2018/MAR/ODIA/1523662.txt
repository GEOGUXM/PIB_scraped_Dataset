      ପରିବେଶ ଓ ଜଙ୍ଗଲ ମନ୍ତ୍ରଣାଳୟ

      ଜଳବାୟୁ ପରିବର୍ତ୍ତନର ମୁକାବିଲା ସକାଶେ ଗ୍ରହଣ କରାଯାଇଥିବା ନୀତି ଓ ପଦକ୍ଷେପ
      Posted On: 05 MAR 2018 2:11PM by PIB Bhubaneshwar


    ‘ 2020 ମସିହା ପୂର୍ବବର୍ତ୍ତୀ ଅବଧିରେ 2025 ସୁଦ୍ଧା ପହଞ୍ଚିଥିବା ସ୍ତରର ସାମଗ୍ରିକ ଘରୋଇ ଉତ୍ପାଦ ( GDP ) ର 20-25 ପ୍ରତିଶତ କାର୍ବନ ନିର୍ଗମନ ମାତ୍ରାକୁ 2020 ସୁଦ୍ଧା ହ୍ରାସ କରିବା ସକାଶେ ଭାରତ ସ୍ୱେଚ୍ଛାକୃତ ଭାବେ ଲକ୍ଷ୍ୟ ଘୋଷଣା କରିଛି । ଭାରତ ସରକାରଙ୍କ ତରଫରୁ ମିଳିତ ଜାତିସଂଘ ଜଳବାୟୁ ପରିବର୍ତ୍ତନ ସମ୍ମିଳନୀ ଫ୍ରେମୱାର୍କ ( UNFCCC ) ନିକଟରେ 2016 ମସିହାରେ ପୈଠ କରାଯାଇଥିବା ଦ୍ୱିବାର୍ଷିକ ସଂଶୋଧିତ ରିପୋର୍ଟ ଅନୁସାରେ 2005 ରୁ 2010 ଅବଧି ମଧ୍ୟରେ ଭାରତ ଏଭଳି କାର୍ବନ ନିର୍ଗମନ ହ୍ରାସ ଲକ୍ଷ୍ୟରେ 12 ପ୍ରତିଶତ ସଫଳତା ହାସଲ କରିସାରିଛି ଏବଂ 2020 ମସିହା ସୁଦ୍ଧା ଏହି ସ୍ୱେଚ୍ଛାକୃତ ଧାର୍ଯ୍ୟ ଲକ୍ଷ୍ୟ ହାସଲ କରିପାରିବ ବୋଲି ବଦ୍ଧପରିକର ।


    ପ୍ୟାରିସ ଜଳବାୟୁ ରାଜିନାମାର ସର୍ତ୍ତାବଳୀ ଅନୁସାରେ , ଭାରତ ତା ’ ର ଜାତୀୟ ନିର୍ଦ୍ଧାରିତ ଅବଦାନ ( NDC ) ୟୁଏନଏଫସିସିସି ନିକଟରେ ଦାଖଲ କରିଥିବା ରିପୋର୍ଟରେ ମୋଟ ଆଠଟି ଲକ୍ଷ୍ୟ 2021-2030 ଅବଧି ପାଇଁ ଧାର୍ଯ୍ୟ କରାଯାଇଛି । ସେଥି ମଧ୍ୟରେ ରହିଥିବା ପ୍ରମୁଖ ସର୍ତ୍ତାବଳୀ ମଧ୍ୟରେ ରହିଛି - ( 1 ) 2005 ମସିହା ସ୍ତରର ମୋଟ ଘରୋଇ ଉତ୍ପାଦ ( GDP ) କାର୍ବନ ନିର୍ଗମନ ମାତ୍ରାର 33ରୁ 35 ପ୍ରତିଶତ 2030 ମସିହା ସୁଦ୍ଧା ହ୍ରାସ କରିବ । ( 2 ) 2030 ମସିହା ସୁଦ୍ଧା ନିଜର ପୁନଃପୌନିକ ବିଜୁଳି ଶକ୍ତିର ସ୍ଥାପନା କ୍ଷମତାକୁ ଅଣ - ଫସିଲ ଇନ୍ଧନ ସୂତ୍ରରୁ 40 ପ୍ରତିଶତ ଉତ୍ପାଦନ ଲକ୍ଷ୍ୟ ପୂରଣ କରିବ । ଏହି ଲକ୍ଷ୍ୟ ପ୍ରଯୁକ୍ତି ହସ୍ତାନ୍ତର ଏବଂ ସୁଲଭ ଆନ୍ତର୍ଜାତିକ ଅର୍ଥବ୍ୟବସ୍ଥା ଯେଉଁଥିରେ କି ଗ୍ରୀନ୍ ‌ ଜଳବାୟୁ ପାଣ୍ଠି ( GCF ) ସାମିଲ ତାହା ଉପଯୋଗ କରିବ । ( 3 ) 2030 ମସିହା ସୁଦ୍ଧା ଅତିରିକ୍ତ ଜଙ୍ଗଲ ସୃଷ୍ଟି ଓ ବୃକ୍ଷରୋପଣ ମାଧ୍ୟମରେ ଅତିରିକ୍ତ 2.5 ରୁ 3 ବିଲିୟନ୍ ‌ ଟନର ଅଙ୍ଗାରକାମ୍ଳ ସମତୁଲ୍ୟ କାର୍ବନ ସିଙ୍କ୍ ‌ ସୃଷ୍ଟି କରିବ । ଭାରତ ଦେଇଥିବା ଅନ୍ୟାନ୍ୟ ପ୍ରତିଶ୍ରୁତି ମଧ୍ୟରେ ପୋଷଣୀୟ ଜୀବନଶୈଳୀ ; ଜଳବାୟୁ ଅନୁକୂଳ ବିକାଶ ପନ୍ଥା ; ଜଳବାୟୁ ପରିବର୍ତ୍ତନ ସହ ଖାପ ଖୁଆଇବା ଭଳି ପରିସ୍ଥିତି ସୃଷ୍ଟି ; ଜଳବାୟୁ ପରିବର୍ତ୍ତନ ମୁକାବିଲା ପାଇଁ ଅର୍ଥ ବ୍ୟବସ୍ଥା ; ଏବଂ ଦକ୍ଷତା ବିକାଶ ସହ ଆବଶ୍ୟକ ପ୍ରଯୁକ୍ତି ସୃଷ୍ଟି ସାମିଲ ।


    ଏହି ଲକ୍ଷ୍ୟ ହାସଲ କରିବା ସକାଶେ ଭାରତ ସରକାର ଜଳବାୟୁ ପରିବର୍ତ୍ତନ ସଂପର୍କୀତ ଜାତୀୟ କାର୍ଯ୍ୟ ଯୋଜନା ( NAPCC ) କାର୍ଯ୍ୟକାରୀ କରୁଛନ୍ତି । ଏଥିରେ ମୋଟ ଆଠ ଗୋଟି ଜାତୀୟ ଅଭିଯାନ ଲକ୍ଷ୍ୟ ଧାର୍ଯ୍ୟ କରାଯାଇଛି ଏବଂ ଏହାକୁ ଭାରତ ସରକାରଙ୍କ ବିଭିନ୍ନ ମନ୍ତ୍ରଣାଳୟ ପକ୍ଷରୁ ନିର୍ଦ୍ଦିଷ୍ଟ କ୍ଷେତ୍ର ଯଥା ସୌର ଶକ୍ତି , ପରିବର୍ଦ୍ଧିତ ଶକ୍ତି ସକ୍ରିୟତା , ପୋଷଣୀୟ ଜୈବମଣ୍ଡଳ , ଜଳ , ପୋଷଣୀୟ ହିମାଳୟ କ୍ଷେତ୍ରର ପର୍ଯ୍ୟାବରଣର ସୁରକ୍ଷା , ସବୁଜ ଭାରତ , ପୋଷଣୀୟ କୃଷି ଓ ଜଳବାୟୁ ପରିବର୍ତ୍ତନ ନିମନ୍ତେ ଷ୍ଟ୍ରାଟେଜିକ୍ ‌ ଜ୍ଞାନ ହାସଲ ଆଦି ଜରିଆରେ ପ୍ରବର୍ତ୍ତନ କରାଯାଉଛି । ଅଧିକନ୍ତୁ , ଜଳବାୟୁ ପରିବର୍ତ୍ତନର ମୁକାବିଲା ସକାଶେ 32 ଗୋଟି ରାଜ୍ୟ / କେନ୍ଦ୍ରଶାସିତ କ୍ଷେତ୍ର ସେମାନଙ୍କର ରାଜ୍ୟସ୍ତରୀୟ କାର୍ଯ୍ୟ ଯୋଜନା ( SAPCC ) ପ୍ରସ୍ତୁତ କରିଛନ୍ତି ଯାହାକି ଏନଏପିସଚସିର ଉଦ୍ଦେଶିକା ଅନୁସାରେ ପ୍ରସ୍ତୁତ କରାଯାଇଛି । ଦେଶବ୍ୟାପୀ ବିଭିନ୍ନ କ୍ଷେତ୍ରରେ ଥିବା କେତେକ ବିପଦପୂର୍ଣ୍ଣ ସେକ୍ଟରର ସମାଯୋଜନ କାର୍ଯ୍ୟପନ୍ଥାକୁ ଭାରତ ସରକାର ଜାତୀୟ ସମାଯୋଜନ ପାଣ୍ଠି ଜରିଆରେ କାର୍ଯ୍ୟକାରୀ କରୁଛନ୍ତି ।


    ସେହିଭଳି 2018-19 ଆର୍ଥିକ ବର୍ଷ ସକାଶେ ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରଣାଳୟର ଜଳବାୟୁ ପରିବର୍ତ୍ତନ ଡ଼ିଭିଜନ ସକାଶେ ମୋଟ 150 କୋଟି ଟଙ୍କାର ବଜେଟ ପ୍ରାବଧାନ କରାଯାଇଛି । ’


    କେନ୍ଦ୍ର ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ରାଷ୍ଟ୍ରମନ୍ତ୍ରୀ ଡକ୍ଟର ମହେଶ ଶର୍ମା ରାଜ୍ୟସଭାରେ ଆଜି ଏକ ପ୍ରଶ୍ନର ଲିଖିତ ଉତ୍ତର ଦେଇ ଏହି ସୂଚନା ପ୍ରଦାନ କରିଛନ୍ତି ।


    **************

    
    
    (Release ID: 1523662) Visitor Counter : 1