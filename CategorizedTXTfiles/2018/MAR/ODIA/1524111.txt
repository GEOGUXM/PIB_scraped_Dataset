      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଫ୍ରାନ୍ସ ରାଷ୍ଟ୍ରପତିଙ୍କ ଗସ୍ତ ଅବସରରେ ପ୍ରଧାନମନ୍ତ୍ରୀଙ୍କ ପ୍ରେସ ବିବୃତି (ମାର୍ଚ୍ଚ, 10, 2018)
      Posted On: 10 MAR 2018 5:34PM by PIB Bhubaneshwar


    ମୋନାମୀ ମିସ୍ୟୁ ଲ ପ୍ରେସିଦୋଁ ମାକରୋଂ,

    
    ସମ୍ମାନନୀୟ ସୁଧୀମଣ୍ଡଳୀର ସଦସ୍ୟଗଣ,
    
    ଗଣମାଧ୍ୟମ ପ୍ରତିନିଧି,
    
    ନମସ୍କାର,
    
    ମୁଁ ରାଷ୍ଟ୍ରପତି ମାକରୋଂଙ୍କୁ ଏବଂ ତାଙ୍କ ସହିତ ଆସିଥିବା ପ୍ରତିନିଧିମଣ୍ଡଳୀଙ୍କୁ, ଭାରତରେ ସହର୍ଷ ହାର୍ଦ୍ଦିକ ସ୍ୱାଗତ କରୁଛି । ରାଷ୍ଟ୍ରପତି ମହୋଦୟ, କିଛି ମାସ ପୂର୍ବରୁ ଗତ ବର୍ଷ ଆପଣ ପ୍ୟାରିସରେ ଖୋଲା ହୃଦୟରେ ଏବଂ ଆଲିଙ୍ଗନ କରି ଉଦାରତା ପୂର୍ବକ ମୋର ସ୍ୱାଗତ କରିଥିଲେ । ମୁଁ ଅତ୍ୟନ୍ତ ପ୍ରସନ୍ନ ଯେ ଆଜି ମୋତେ ଭାରତ ମାଟିରେ ଆପଣଙ୍କୁ ସ୍ୱାଗତ କରିବାର ସୁଯୋଗ ମିଳିଛି ।
    
    ରାଷ୍ଟ୍ରପତି ମହୋଦୟ,
    
    ଆପଣ ଏବଂ ମୁଁ ଏଠି ସାଥୀ ହୋଇ ଛିଡ଼ା ହୋଇଛୁ, ଆମେ କେବଳ ଦୁଇଟି ସଶକ୍ତ ସ୍ୱାଧୀନ ଦେଶ ଏବଂ ଦୁଇଟି ବିବିଧତାପୂର୍ଣ୍ଣ ଗଣତନ୍ତ୍ରର ନେତା ନୋହୁ; ଆମେ ଦୁଇଟି ସମୃଦ୍ଧ ଏବଂ ସମର୍ଥ ଐତିହ୍ୟର ଉତ୍ତରାଧିକାରୀ ଅଟୁ । ଆମର ରଣନୈତିକ ଭାଗିଦାରୀ ହୁଏତ’ 20 ବର୍ଷ ପୁରୁଣା ହୋଇଥାଇପାରେ, ଆମ ଦେଶ ଏବଂ ଆମ ସଭ୍ୟତାର ଆଧ୍ୟାତ୍ମିକ ଭାଗିଦାରୀ ଶତାଧିକ ବର୍ଷ ପୁରୁଣା ।
    
    ଅଷ୍ଟାଦଶ ଶତାବ୍ଦୀ ଠାରୁ ଆରମ୍ଭ କରି ଆଜି ପର୍ଯ୍ୟନ୍ତ ପଞ୍ଚତନ୍ତ୍ରର କାହାଣୀ ଜରିଆରେ ବେଦ, ଉପନିଷଦ, ମହାକାବ୍ୟ ଶ୍ରୀ ରାମକୃଷ୍ଣ ଏବଂ ଶ୍ରୀଅରବିନ୍ଦଙ୍କ ଭଳି ମହାପୁରୁଷଙ୍କ ଜରିଆରେ ଫରାସୀ ବିଚାରକମାନେ ଭାରତର ଆତ୍ମାକୁ ଅତି ନିକଟରୁ ଦେଖିଛନ୍ତି । ଭୋଲଟାୟାର, ଭିକ୍ଟର ହ୍ୟୁଗୋ, ରୋମାଁ ରୋଲାଁ, ରେନେ ଦୌମାଲ, ଆନ୍ଦ୍ରେ ମାଲରୋ’ଙ୍କ ଭଳି ଅସଂଖ୍ୟ ଯୁଗପ୍ରବର୍ତ୍ତକମାନେ ଭାରତର ଦର୍ଶନରେ ନିଜ ବିଚାରଧାରର ଅନୁକୂଳ ଏବଂ ପ୍ରେରକ ଭାବେ ଦେଖିଛନ୍ତି ।
    
    ରାଷ୍ଟ୍ରପତି ମହୋଦୟ,
    
    ଆଜି ଆମର ଏହି ସାକ୍ଷାତ କେବଳ ଦୁଇ ଦେଶର ନେତାମାନଙ୍କ ମଧ୍ୟରେ ସାକ୍ଷାତ ନୁହେଁ, ଦୁଇଟି ସମାନ ବିଚାରବିଶିଷ୍ଟ ସଭ୍ୟତା ଏବଂ ସେହି ଐତିହ୍ୟର ସମାଗମ ଅଟେ, ସଂଗମ ଅଟେ । ଏହା ସଂଯୋଗ ମାତ୍ର ହୋଇନପାରେ ଯେ ସ୍ୱାଧୀନତା, ସମାନତା ଏବଂ ଭ୍ରାତୃତ୍ୱଭାବର ସ୍ୱର ଫ୍ରାନ୍ସରେ ନୁହେଁ, ଭାରତର ସମ୍ବିଧାନରେ ମଧ୍ୟ ଉଲ୍ଲେଖ ରହିଛି । ଆମ ଦୁଇ ଦେଶର ସମାଜ ଏହି ମୂଲ୍ୟବୋଧର ମୂଳଦୁଆ ଉପରେ ଛିଡ଼ା ହୋଇଛି । ଏହି ମୂଲ୍ୟବୋଧ ଲାଗି ଆମର ବୀର ସୈନିକମାନେ ଦୁଇ ବିଶ୍ୱଯୁଦ୍ଧିରେ ନିଜର ପ୍ରାଣବଳୀ ଦେଇଥିଲେ ।
    
    ବନ୍ଧୁଗଣ,
    
    ଫ୍ରାନ୍ସ ଏବଂ ଭାରତର ଗୋଟିଏ ମଞ୍ଚରେ ଉପସ୍ଥିତି, ଏକ ସମାବେଶୀ, ମୁକ୍ତ ଏବଂ ସମୃଦ୍ଧ ତଥା ଶାନ୍ତିମୟ ବିଶ୍ୱ ସୁବର୍ଣ୍ଣ ସଂକେତ ଅଟେ । ଆମ ଉଭୟ ଦେଶକୁ ସ୍ୱାଗତ ଏବଂ ସ୍ୱାଧୀନ ବିଦେଶ ନୀତି କେବଳ ନିଜ ନିଜ ସ୍ୱାର୍ଥ ଉପରେ ନୁହେଁ, ନିଜ ଦେଶବାସୀଙ୍କ ସ୍ୱାର୍ଥ ଉପରେ ନୁହେଁ, ବରଂ ସାର୍ବଜନୀନ ମାନବୀୟ ମୂଲ୍ୟବୋଧ ଉପରେ ମଧ୍ୟ କେନ୍ଦ୍ରୀଭୂତ ହୋଇଛି । ଆଜି ବିଶ୍ୱସ୍ତରୀୟ ଆହ୍ୱାନର ମୁକାବିଲା ଲାଗି ଯଦି କୌଣସି ଦୁଇ ରାଷ୍ଟ୍ର କାନ୍ଧ ସହ କାନ୍ଧ ମିଶାଇ ଚାଲିପାରନ୍ତି, ସେ ଦୁଇଟି ରାଷ୍ଟ୍ର ହେଲେ ଭାରତ ଏବଂ ଫ୍ରାନ୍ସ ।
    
    ରାଷ୍ଟ୍ରପତି ମହୋଦୟ,
    
    ଆପଣଙ୍କ ନେତୃତ୍ୱ ଏହି ଉତ୍ତରଦାୟିତ୍ୱକୁ ସହଜ କରିଦେଇଛି । ଯେତେବେଳେ 2015ରେ ଅନ୍ତର୍ଜାତୀୟ ସୌର ମେଣ୍ଟର ଶୁଭାରମ୍ଭ ହୋଇଥିଲା, ପ୍ୟାରିସରେ ଫ୍ରାନ୍ସର ରାଷ୍ଟ୍ରପତିଙ୍କ ସହିତ ହୋଇଥିଲା । ଆସନ୍ତାକାଲି ଅନ୍ତର୍ଜାତୀୟ ସୌର ମେଣ୍ଟ ପ୍ରତିଷ୍ଠା ସମ୍ମିଳନୀର ଆୟୋଜନ ସହଭାଗୀ ଉତ୍ତରଦାୟିତ୍ୱ ପ୍ରତି ଆମର କାର୍ଯ୍ୟଶୀଳ ସଚେତନତାର ଜ୍ୱଳନ୍ତ ଉଦାହରଣ ଅଟେ । ମୁଁ ଖୁସି ଯେ ଏହି ଶୁଭ କାର୍ଯ୍ୟ ଫ୍ରାନ୍ସର ରାଷ୍ଟ୍ରପତିଙ୍କ ସହିତ ହିଁ ହେବ ।
    
    ବନ୍ଧୁଗଣ,
    
    ପ୍ରତିରକ୍ଷା, ସୁରକ୍ଷା, ମହାକାଶ ଏବଂ ଉଚ୍ଚ ପ୍ରଯୁକ୍ତିବିଦ୍ୟା କ୍ଷେତ୍ରରେ ଭାରତ ଏବଂ ଫ୍ରାନ୍ସର ଦ୍ୱିପାକ୍ଷିକ ସହଯୋଗର ଇତିହାସ ବହୁତ ଲମ୍ବା । ଦୁଇ ଦେଶ ମଧ୍ୟରେ ଦ୍ୱିପାକ୍ଷିକ ସମ୍ପର୍କ ବିଷୟରେ ଦ୍ୱିଦଳୀୟ ସହମତି ରହିଛି । ସରକାର ଯାହାର ମଧ୍ୟ ହେଉ, ଆମ ସମ୍ପର୍କର ଗ୍ରାଫ କେବଳ ଏବଂ କେବଳ ଉଚ୍ଚକୁ ହିଁ ଯାଇଥାଏ । ଆଜିର ଆମ ଆଲୋଚନାରେ ଯେଉଁ ନିଷ୍ପତ୍ତି ନିଆଗଲା, ତାହାର ଏକ ପରିଚୟ ଆପଣମାନଙ୍କୁ ଏବେ ହୋଇଥିବା ବୁଝାମଣାରେ ମିଳିଯାଇଥିବ । ଏବଂ ସେଥିପାଇଁ, ମୁଁ କେବଳ ତିନୋଟି ନିର୍ଦ୍ଦିଷ୍ଟ ବିଷୟ ଉପରେ ନିଜର ବିଚାର ବ୍ୟକ୍ତ କରିବାକୁ ଚାହୁଁଛି । ପ୍ରଥମେ ପ୍ରତିରକ୍ଷା କ୍ଷେତ୍ରରେ ଆମର ସମ୍ପର୍କ ବେଶ ଗଭୀର, ଏବଂ ଆମେ ଫ୍ରାନ୍ସକୁ ସବୁଠୁ ବିଶ୍ୱସ୍ତ ପ୍ରତିରକ୍ଷା ଭାଗିଦାରଙ୍କ ମଧ୍ୟରୁ ଅନ୍ୟତମ ବୋଲି ମାନିଥାଉ । ଆମର ସେନାର ସମସ୍ତ ଅଙ୍ଗ ମଧ୍ୟରେ ବିଚାର-ବିମର୍ଶ ଏବଂ ସାମରିକ ଅଭ୍ୟାସ ନିୟମିତ ଭାବେ ଆୟୋଜନ କରାଯାଉଛି । ପ୍ରତିରକ୍ଷା ଉପକରଣ ଏବଂ ଉତ୍ପାଦନରେ ଆମର ସମ୍ପର୍କ ମଜବୁତ ଅଟେ । ପ୍ରତିରକ୍ଷା କ୍ଷେତ୍ରରେ ଫ୍ରାନ୍ସ ଦ୍ୱାରା ମେକ ଇନ ଇଣ୍ଡିଆର ପ୍ରତିବଦ୍ଧତାକୁ ଆମେ ସ୍ୱାଗତ କରୁଛୁ ।
    
    ଆଜି ଆମ ସେନାବାହିନୀ ମଧ୍ୟରେ ପାରସ୍ପରିକ ଲଜିଷ୍ଟିକ୍ସ ସହାୟତାର ବୁଝାମଣାକୁ ଆମର ଘନିଷ୍ଟ ପ୍ରତିରକ୍ଷା ସହଯୋଗ ଇତିହାସରେ ଏକ ସ୍ୱର୍ଣ୍ଣିମ ପଦକ୍ଷେପ ବୋଲି ମୁଁ ବିବେଚନା କରୁଛି । ଦ୍ୱିତୀୟତଃ ଆମେ ଦୁହେଁ ମାନୁଛୁ ଯେ ଭବିଷ୍ୟତରେ ବିଶ୍ୱରେ ସୁଖ-ଶାନ୍ତି, ପ୍ରଗତି ଏବଂ ସମୃଦ୍ଧି ଲାଗି ଭାରତ ମହାସାଗର କ୍ଷେତ୍ରର ଅତି ଗୁରୁତ୍ୱପୂର୍ଣ୍ଣ ଭୂମିକା ରହିବ । ତାହା ପରିବେଶ ହେଉ, କିମ୍ବା ସାମୁଦ୍ରିକ ସୁରକ୍ଷା, କିମ୍ବା ସାମୁଦ୍ରିକ ସମ୍ବଳ କିମ୍ବା ଦିଗ ନିର୍ଣ୍ଣୟ ସ୍ୱାଧୀନତା ଏବଂ ଆକାଶରେ ବିମାନ ଉଡାଣ - ଏହି ସମସ୍ତ ବିଷୟରେ ଆମେ ନିଜ ସହଯୋଗ ସୁଦୃଢ଼ କରିବା ଲାଗି ପ୍ରତିବଦ୍ଧ ଅଟୁ । ଏବଂ ସେଥିପାଇଁ ଆଜି ଆମେ ଭାରତ ମହାସାଗର କ୍ଷେତ୍ରରେ ନିଜ ସହଯୋଗ ଲାଗି ଏକ ମିଳିତ ରଣନୈତିକ ସଂକଳ୍ପ ଜାରି କରୁଛୁ ।
    
    ଏବଂ ତୃତୀୟତଃ, ଆମେ ମାନୁଛୁ ଯେ ଆମର ଦ୍ୱିପାକ୍ଷିକ ସମ୍ପର୍କର ଉଜ୍ଜ୍ୱଳ ଭବିଷ୍ୟତ ଲାଗି ସବୁଠୁ ଗୁରୁତ୍ୱପୂର୍ଣ୍ଣ ଦିଗ ଅଟେ ଆମର ଜନ-ଜନ ସମ୍ପର୍କ, ବିଶେଷ କରି ଆମ ଯୁବକମାନଙ୍କ ମଧ୍ୟରେ । ଆମେ ଚାହୁଁଛୁ ଯେ ଆମର ଯୁବପିଢି ପରସ୍ପରର ଦେଶକୁ ଜାଣନ୍ତୁ, ପରସ୍ପରର ଦେଶକୁ ଦେଖନ୍ତୁ, ବୁଝନ୍ତୁ, ସେଠାରେ ରହନ୍ତୁ ଏବଂ ସେଠାରେ କାମ କରନ୍ତୁ, ଯାହାଦ୍ୱାରା ଆମର ସମ୍ପର୍କ ଲାଗି ହଜାର ହଜାର ରାଷ୍ଟ୍ରଦୂତ ପ୍ରସ୍ତୁତ ହେବେ । ଏବଂ ସେଥିପାଇଁ, ଆଜି ଆମେ ଦୁଇଟି ଗୁରୁତ୍ୱପୂର୍ଣ୍ଣ ବୁଝାମଣା କରିଛୁ, ଗୋଟିଏ ବୁଝାମଣା ପରସ୍ପରର ଶିକ୍ଷା ଯୋଗ୍ୟତାକୁ ମାନ୍ୟତା ଦେବାର ରହିଛି, ଏବଂ ଅନ୍ୟଟି ଆମ ଦେଶାନ୍ତରଣ ଏବଂ ସ୍ଥାନାନ୍ତର ସହଭାଗୀତାର ଅଟେ । ଏହି ଦୁଇଟି ବୁଝାମଣା ଆମ ଦେଶବାସୀ ଓ ଆମ ଯୁବକମାନଙ୍କ ମଧ୍ୟରେ ନିବିଡ଼ ସମ୍ପର୍କର ଫ୍ରେମୱାର୍କ ପ୍ରସ୍ତୁତ କରିବ ।
    
    ବନ୍ଧୁଗଣ,
    
    ଆମ ସମ୍ପର୍କର ଅନ୍ୟ କେତେକ ଦିଗ ରହିଛି । ସବୁ ଉଲ୍ଲେଖ କଲେ ସନ୍ଧ୍ୟା ହୋଇଯିବ । ରେଳବାଇ, ସହରୀ ବିକାଶ, ପରିବେଶ, ସୁରକ୍ଷା, ମହାକାଶ, ଅର୍ଥାତ ଭୂମିରୁ ଆକାଶ ପର୍ଯ୍ୟନ୍ତ, ଏମିତି କୌଣସି ବିଷୟ ନାହିଁ ଯାହା ଉପରେ ଆମେ ସାଥୀ ହୋଇ ମିଳିମିଶି କାମ କରୁନାହୁଁ । ଅନ୍ତର୍ଜାତୀୟ ମଞ୍ଚରେ ମଧ୍ୟ ଆମେ ସହଯୋଗ ଏବଂ ସମନ୍ୱୟ ସହିତ କାମ କରିଥାଉ । ଆଫ୍ରିକୀୟ ରାଷ୍ଟ୍ରରୁ ଭାରତ ଏବଂ ଫ୍ରାନ୍ସର ସୁଦୃଢ଼ ସମ୍ପର୍କ ରହିଛି । ଏହା ଆମ ସହଯୋଗର ଆଉ ଏକ ଦିଗ ବିକଶିତ କରିବାର ସୁଦୃଢ଼ ଆଧାର ପ୍ରଦାନ କରିଥାଏ । ଆସନ୍ତାକାଲି ଅନ୍ତର୍ଜାତୀୟ ସୌର ମେଣ୍ଟ ପ୍ରତିଷ୍ଠା ସମ୍ମିଳନୀର ସହଅଧ୍ୟକ୍ଷତା ରାଷ୍ଟ୍ରପତି ମାକରୋଂ ଏବଂ ମୁଁ କରିବୁ । ଆମ ସହ ଅନ୍ୟ କେତେକ ଦେଶର ରାଷ୍ଟ୍ରାଧ୍ୟକ୍ଷ, ଶାସନାଧ୍ୟକ୍ଷ ଏବଂ ମନ୍ତ୍ରୀଗଣ ମଧ୍ୟ ଉପସ୍ଥିତ ରହିବେ । ପୃଥିବୀ ଗ୍ରହର ଭବିଷ୍ୟତ ଲାଗି, ଆମେ ସମସ୍ତେ ଅନ୍ତର୍ଜାତୀୟ ସୌର ମେଣ୍ଟର ସଫଳତା ଲାଗି ପ୍ରତିବଦ୍ଧ ଅଟୁ ।
    
    ରାଷ୍ଟ୍ରପତି ମହୋଦୟ,
    
    ମୋର ଆଶା ଯେ ପଅର ଦିନ ବାରଣାସୀରେ ଆପଣଙ୍କୁ ଭାରତର ସେହି ପ୍ରାଚୀନ ଏବଂ ଚିରନୂତନ ଆତ୍ମାର ଅନୁଭବ ହେବ ଯାହାର ତରଳତା ଭାରତର ସଭ୍ୟତାକୁ ସିଂଚନ କରିଛି । ଆହୁରି ଯାହା ଫ୍ରାନ୍ସର ଅନେକ ବିଚାରକ, ସାହିତ୍ୟକାର ଏବଂ କଳାକାରଙ୍କୁ ମଧ୍ୟ ପ୍ରେରଣା ଦେଇଛି । ଆଗାମୀ ଦୁଇ ଦିନରେ ରାଷ୍ଟ୍ରପତି ମାକରୋଂ ଏବଂ ମୋର ବିଚାର ଆଦାନ-ପ୍ରଦାନ ଜାରି ରହିବ । ମୁଁ ପୁଣିଥରେ ରାଷ୍ଟ୍ରପତି ମାକରୋଂଙ୍କୁ ଏବଂ ତାଙ୍କ ସହିତ ଆସିଥିବା ପ୍ରତିନିଧିଦଳକୁ ଭାରତରେ ହାର୍ଦ୍ଦିକ ସ୍ୱାଗତ କରୁଛି ।
    
    ବହୁତ ବହୁତ ଧନ୍ୟବାଦ ।

    ****

    
    
    (Release ID: 1524111) Visitor Counter : 1