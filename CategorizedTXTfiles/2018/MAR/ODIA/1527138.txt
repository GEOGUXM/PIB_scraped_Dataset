      ଖାଦ୍ୟ ପ୍ରକ୍ରିୟାକରଣ ଶିଳ୍ପ ମନ୍ତ୍ରଣାଳୟ

      କେନ୍ଦ୍ର ଖାଦ୍ୟ ପ୍ରକ୍ରିୟାକରଣ ମନ୍ତ୍ରୀ ହରସିମ୍ରତ କୌର ବାଦଲ ରାଜସ୍ଥାନର ପ୍ରଥମ ମେଗା ଫୁଡ୍ ପାର୍କ ଆଜମେରଠାରେ ଉଦ୍ଘାଟନ କରିଛନ୍ତି
      Posted On: 29 MAR 2018 9:49PM by PIB Bhubaneshwar


    କେନ୍ଦ୍ର ଖାଦ୍ୟ ପ୍ରକ୍ରିୟାକରଣ ମନ୍ତ୍ରୀ ଶ୍ରୀମତୀ ହରସିମ୍ରତ କୌର ବାଦଲ ଆଜି ରାଜସ୍ଥାନର ଆଜମେର ଅନ୍ତର୍ଗତ ରୂପନଗଡ଼ ଗ୍ରାମରେ ପ୍ରଥମ ମେଗା ଫୁଡ୍ ପାର୍କ , ମେସର୍ସ ଗ୍ରୀନ ଟେକ୍ ମେଗା ଫୁଡ୍ ପାର୍କ ପ୍ରାଇଭେଟ ଲିମିଟେଡ ଉଦ୍ଘାଟନ କରିଛନ୍ତି । ଏହି ପାର୍କ 113.57 କୋଟି ଟଙ୍କା ବିନିଯୋଗରେ ପ୍ରତିଷ୍ଠା କରାଯାଇଛି ଏବଂ ଏହାଦ୍ୱାରା ସ୍ଥାନୀୟ ତଥା ଆଖପାଖ ଜିଲ୍ଲାର 25000 କୃଷକ ଲାଭବାନ ହେବେ ।


    ଏହି ମେଗା ଫୁଡ୍ ପାର୍କ-ମେସର୍ସ ଗ୍ରୀନ ଟେକ୍ ମେଗା ଫୁଡ୍ ପାର୍କ ପ୍ରାଇଭେଟ ଲିମିଟେଡର ଉଦଘାଟନ , କେନ୍ଦ୍ର ଖାଦ୍ୟ ପ୍ରକ୍ରିୟାକରଣ ରାଷ୍ଟ୍ରମନ୍ତ୍ରୀ ସାଧ୍ୱୀ ନିରଞ୍ଜନ ଜ୍ୟୋତି , ରାଜସ୍ଥାନ ଶିଳ୍ପମନ୍ତ୍ରୀ ରାଜପାଲ ସିଂହ ଶେଖାୱାତ , କୃଷିମନ୍ତ୍ରୀ ପ୍ରଭୁଲାଲ ସାଇନୀ ଏବଂ ଆଜମେରର ସାଂସଦ (ଲୋକସଭା) ଶ୍ରୀ ରଘୁ ଶର୍ମାଙ୍କ ଉପସ୍ଥିତିରେ କରାଯାଇଥିଲା ।


    ଏହି ପ୍ରକଳ୍ପ ସଂପର୍କରେ ବିସ୍ତୃତ ବିବରଣୀ ଦେଇ ଶ୍ରୀମତୀ ହରସିମ୍ରତ କୌର ବାଦଲ କହିଲେ ଯେ , ଏହି ମେଗା ଫୁଡ୍ ପାର୍କ ଯାହା 85.44 ଏକର ପରିମିତ ଅଞ୍ଚଳରେ ସ୍ଥାପନ କରାଯାଇଛି , ତାହାର ଗୋଟିଏ କେନ୍ଦ୍ରୀୟ ପ୍ରକ୍ରିୟାକରଣ କେନ୍ଦ୍ର ସହିତ ଚାରୋଟି ପ୍ରାଥମିକ ପ୍ରକ୍ରିୟାକରଣ ( PPC ) , ଜୟପୁର , ନାଗୌର , ଟୋଙ୍କ ଏବଂ ଚୁରଠାରେ ରହିବ । ସେ କହିଥିଲେ ଯେ , ପାର୍କ ପକ୍ଷରୁ କୃଷକଙ୍କ ଚାଷ ଜମି ପାଖରେ ପ୍ରାଥମିକ ପ୍ରକ୍ରିୟାକରଣ କେନ୍ଦ୍ର ଏବଂ ଭଣ୍ଡାରଣ ସୁବିଧା ରହିବ । ଆଉ ଏହା ନା କେବଳ ଆଜମେରର କୃଷକ ବରଂ ଜୟପୁର , ନାଗୌର , ଟୋଙ୍କ ଏବଂ ଚୁର ଆଦି ଆଖପାଖ ଜିଲ୍ଳାର କୃଷକ ମାନଙ୍କ ପାଇଁ ଲାଭଦାୟକ ହେବ ।


    ଏହି ମେଗା ଫୁଡ୍ ପାର୍କର କେନ୍ଦ୍ରୀୟ ପ୍ରକ୍ରିୟାକରଣ କେନ୍ଦ୍ର( CPC )ରେ 5000 ଏମଟି ଶୀତଳଭଣ୍ଡାର ସୁବିଧା ସମେତ 2550 ଏମଟି ଡିପ୍ ଫ୍ରିଜ୍ , 2ଏମଟି/ଏଚଆର.ର ଆଇକ୍ୟୁଏଫ୍ , 2500 ଏମଟି କଂଚାମାଲ ରଖିବା ପାଇଁ ଶୁଖିଲା ଗୋଦାମ ଗୃହ ସହିତ 5000 ଏମଟି ଉତ୍ପାଦିତ ସାମଗ୍ରୀ ପାଇଁ ଶୁଖିଲା ଗୋଦାମ ଗୃହ ରହିଛି । ଏହା ବ୍ୟତୀତ 6500 ଏମଟି ସିଲୋସ , 10 ଏମଟି/ଏଚ୍ଆର ପ୍ୟାକ୍ ହାଉସ , 8 ଏମଟି/ଏଚଆର ଷ୍ଟିମ୍ ଜେନେରେଟର ଏବଂ ଖାଦ୍ୟ ପ୍ରକ୍ରିୟା କରଣ ସହିତ ଜଡିତ ଅନ୍ୟାନ୍ୟ ସୁବିଧା ରହିଛି ।


    କେନ୍ଦ୍ରମନ୍ତ୍ରୀ କହିଲେ ଯେ ଏହି ମେଗା ଫୁଡ୍ ପାର୍କରେ 25-30 ପ୍ରକ୍ରିୟାକରଣ ୟୁନିଟରେ ପ୍ରାୟ ଅତିରିକ୍ତ 250 କୋଟି ଟଙ୍କା ନିବେଶର ସୁଯୋଗ ରହିଛି ଫଳରେ ବାର୍ଷିକ କାରବାର ପ୍ରାୟ 450-500 କୋଟି ଟଙ୍କା ହେବ । ମନ୍ତ୍ରୀ କହିଲେ ଯେ ଏହି ମେଗା ଫୁଡ୍ ପାର୍କ ପ୍ରତ୍ୟକ୍ଷ ଏବଂ ପରୋକ୍ଷ ଭାବେ 5000 ଲୋକଙ୍କ ପାଇଁ ନିଯୁକ୍ତି ସୁଯୋଗ ସୃଷ୍ଟି କରିବ ଏବଂ ସିପିସି ଓ ପିପିସି ଅବବାହିକା ଅଂଚଳରେ ଥିବା 25 , 000 କୃଷକଙ୍କୁ ଲାଭ ମିଳିବ । ଏହି ଫୁଡ ପାର୍କରେ ଖାଦ୍ୟ ପ୍ରକ୍ରିୟା କରଣ ପାଇଁ ଥିବା ଆଧୁନିକ ଭିତ୍ତିଭୂମି କୃଷକ , ଉତ୍ପାଦକ , ପ୍ରେସେସର ଏବଂ ରାଜସ୍ଥାନ ଏବଂ ଆଖପାଖର ଉପଭୋକ୍ତାମାନଙ୍କ ପାଇଁ ଲାଭପ୍ରଦ ହେବ । ରାଜସ୍ଥାନ ଭଳି ରାଜ୍ୟରେ ଖାଦ୍ୟ ପ୍ରକ୍ରିୟା କରଣ କ୍ଷେତ୍ରର ବିକାଶକୁ ଶକ୍ତି ପ୍ରଦାନ କରିବ ।


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଦୂରଦର୍ଶୀ ମାର୍ଗଦର୍ଶନରେ , ଖାଦ୍ୟ ପ୍ରକ୍ରିୟା କରଣ ଉଦ୍ୟୋଗକୁ ପ୍ରୋତ୍ସାହନ ଦେଇ ତାହା କିପରି ଅଭିବୃଦ୍ଧି ହାସଲ କରିବ ଏବଂ ଏହା ମାଧ୍ୟମରେ କୃଷକଙ୍କ ଆୟ ଦ୍ୱିଗୁଣିତ ହେବ ସେ ସଂପର୍କରେ ନିଜ ବିଭାଗର ବୈଶିଷ୍ଟ୍ୟ ବିଷୟରେ ମଧ୍ୟ ମନ୍ତ୍ରୀ କହିଥିଲେ । ସରକାରଙ୍କର ଧ୍ୱଜାଧାରୀ କାର୍ଯ୍ୟକ୍ରମ ‘ ପ୍ରଧାନମନ୍ତ୍ରୀ କିଷାନ ସଂପଦା ଯୋଜନା ’ ଏବଂ ‘ ମେକ୍ ଇନ ଇଣ୍ଡିଆ ’ ପଦକ୍ଷେପର ସଫଳ କାର୍ଯ୍ୟାନ୍ୱୟନ ଉପରେ ମଧ୍ୟ ଧ୍ୟାନ କେନ୍ଦ୍ରୀତ କରାଯାଉଛି ବୋଲି ସେ କହିଛନ୍ତି ।


    ସେ କହିଲେ ଯେ ଖାଦ୍ୟ ପ୍ରକ୍ରିୟା କରଣ ମନ୍ତ୍ରଣାଳୟ ଆଧୁନିକ ଭିତ୍ତିଭୂମି ସୁବିଧା ଥାଇ ମେଗା ଫୁଡ୍ ପାର୍କ ପ୍ରତିଷ୍ଠା କରିବା ସହିତ କୃଷକଙ୍କ ଠାରୁ ବଜାର ପର୍ଯ୍ୟନ୍ତ ମୂଲ୍ୟ ଶୃଙ୍ଖଳର ବ୍ୟବସ୍ଥା କରୁଛି । ଏହା ବ୍ୟତୀତ କ୍ଲଷ୍ଟର ବା ପୁଞ୍ଜ ଆଧାରରେ ଉଭୟ ଆଗ ଏବଂ ପଛ ଦୁଇ ଦିଗରୁ ସୁଦୃଢ ସଂଯୋଗ ବ୍ୟବସ୍ଥା ସ୍ଥାପନ କରୁଛି । ଶ୍ରୀମତୀ ବାଦଲ ମଧ୍ୟ ରାଜସ୍ଥାନ ମୁଖ୍ୟମନ୍ତ୍ରୀ ଏବଂ ରାଜ୍ୟ ସରକାରଙ୍କୁ ଏହି ମେଗା ପାର୍କ ପ୍ରତିଷ୍ଠା ଦିଗରେ ସେମାନଙ୍କ ଅକୁଣ୍ଠିତ ସମର୍ଥନ ପାଇଁ ଧନ୍ୟବାଦ ଜଣାଇଥିଲେ ।


    ************

    
    
    (Release ID: 1527138) Visitor Counter : 5