      ପରିବେଶ ଓ ଜଙ୍ଗଲ ମନ୍ତ୍ରଣାଳୟ

      ବିଶ୍ୱ ଜଙ୍ଗଲ ଦିବସ ପାଳିତ ଓଖଲା ପକ୍ଷୀ ଅଭୟାରଣ୍ୟ ପୁନର୍ବିକାଶ ଯୋଜନାର ଶିଳାନ୍ୟାସ କଲେ ପର୍ଯ୍ୟାବରଣ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ
      Posted On: 22 MAR 2018 8:38PM by PIB Bhubaneshwar


    ସାମୂହିକ ଭାବେ ପର୍ଯ୍ୟାବରଣର ସୁରକ୍ଷା ପାଇଁ ଜନସାଧାରଣ ଆଗେଇ ଆସିବା ଉଚିତ ବୋଲି କେନ୍ଦ୍ର ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ ଦେଶବାସୀଙ୍କୁ ଆହ୍ୱାନ ଜଣାଇଛନ୍ତି । ପର୍ଯ୍ୟାବରଣ ସୁରକ୍ଷା କୌଣସି ପ୍ରଯୁକ୍ତି ସମ୍ବଳିତ ପ୍ରସଙ୍ଗ ନୁହେଁ ଏହା ସମସ୍ତଙ୍କର ନୈତିକ ଦାୟିତ୍ୱ । ଆମେ ସଭିଏଁ ପ୍ରକୃତିର ଅଂଶବିଶେଷ ବୋଲି ସେ କହିଛନ୍ତି । ଗତକାଲି ଆନ୍ତର୍ଜାତିକ ଜଙ୍ଗଲ ଦିବସ ପାଳନ ଅବସରରେ ଓଖଲାସ୍ଥିତ ପକ୍ଷୀ ଅଭୟାରଣ୍ୟର ପୁନର୍ବିକାଶ ଯୋଜନାର ଆଧାରଶିଳା ରଖିବା ଅବସରରେ ସେ କହିଥିଲେ ଯେ ଏହା ଏକ ମହତ୍ତ୍ୱାକାଂକ୍ଷୀ ପ୍ରକଳ୍ପ । ଏହି ପକ୍ଷୀ ଅଭୟାରଣ୍ୟ କାର୍ଯ୍ୟ ସଂପୂର୍ଣ୍ଣ ହେଲେ ସମଗ୍ର ଦେଶରୁ ପର୍ଯ୍ୟଟକମାନେ ଏଠାକୁ ପର୍ଯ୍ୟଟକ ଭାବେ ଆସିବେ । 2022 ମସିହା ସୁଦ୍ଧା ଏକ ନୂତନ ଦିଲ୍ଲୀ ଦେଶବାସୀଙ୍କୁ ଉପହାର ଦେବା ସକାଶେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ସ୍ୱପ୍ନକୁ ସାକାର କରିବା ଉଦ୍ଦେଶ୍ୟରେ ଏପରି କାର୍ଯ୍ୟକ୍ରମ ହାତକୁ ନିଆଯାଇଛି । ଏହି ପ୍ରକଳ୍ପରେ ରାଜଧାନୀ ଦିଲ୍ଲୀର ଘଞ୍ଚ ଜଙ୍ଗଲ , ନିର୍ମଳ ଜଳ ଏବଂ ସ୍ୱଚ୍ଛ ବାୟୁ ଉପଲବ୍ଧ ହେବ ବୋଲି ସେ କହିଛନ୍ତି ।


    ଏହି ଅବସରରେ ଉଦ୍‌ବୋଧନ ଦେଇ ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ରାଷ୍ଟ୍ରମନ୍ତ୍ରୀ ଡକ୍ଟର ମହେଶ ଶର୍ମା କହିଲେ ଯେ ନୋଏଡ଼ା ଇତିହାସରେ ଏକ ନୂତନ ଅଧ୍ୟାୟ ଲେଖାଯାଉଛି । ଏବେ ସରକାର ପରିବେଶକୁ ଏକ ଆଧ୍ୟାତ୍ମିକ ଏବଂ ଆବେଗିକ ଦୃଷ୍ଟିକୋଣରୁ ଦେଖୁଛନ୍ତି । ପରିବେଶ ସହ ଆମର ସଂପର୍କ ସହଯୋଗ ଏବଂ ନିବିଡ଼ତା ଭିତ୍ତିକ ବୋଲି ଦର୍ଶାଇ ଡକ୍ଟର ଶର୍ମା କହିଲେ ଯେ ଓଖଲା ପକ୍ଷୀ ଅଭୟାରଣ୍ୟର ପୁନର୍ବିକାଶ ଓ ଉନ୍ନତିକରଣ କାର୍ଯ୍ୟ ସଂପୂର୍ଣ୍ଣ ହେଲେ ସେଠାରେ ଏକ ଆନ୍ତର୍ଜାତିକ ମାନର ୱାଚ୍‌ ଟାୱାର ନିର୍ମାଣ କରାଯିବ । ପୁଣି ପର୍ଯ୍ୟଟକମାନଙ୍କ ସକାଶେ ଏକ ସାଇକେଲ ଟ୍ରାକ୍‌ ରହିବ । ଅତ୍ୟାଧୁନିକ ସିସିଟିଭି ନେଟୱାର୍କ ଏବଂ ବିଦ୍ୟୁତଚାଳିତ ଯାନ ଦ୍ୱାରା ପର୍ଯ୍ୟଟକମାନେ ସମଗ୍ର ଅଭୟାରଣ୍ୟ ପରିଦର୍ଶନ କରିପାରିବେ ବୋଲି ସେ କହିଥିଲେ ।


    ଓଖଲା ପକ୍ଷୀ ଅଭୟାରଣ୍ୟ ନୂଆ ଦିଲ୍ଲୀର ଖୁବ୍‌ ନିକଟରେ ଅବସ୍ଥିତ ଏବଂ ଏହା ଦେଶର 467 ଗୁରୁତ୍ୱପୂର୍ଣ୍ଣ ପକ୍ଷୀ ଆବାସସ୍ଥଳୀମାନଙ୍କ ମଧ୍ୟରୁ ଅନ୍ୟତମ । ଏହା ଅନେକ ପ୍ରକାର ଦେଶର ତଥା ବିଦେଶାଗତ ପକ୍ଷୀଙ୍କ ଆବାସସ୍ଥଳୀ । ସେମାନଙ୍କ ମଧ୍ୟରେ ଧୁଷୁରାମୁଣ୍ଡିଆ ଫିଶ୍‌ ଇଗଲ , ବୈକାଲ ଟିଲ , ବାଏର୍ସ ପୋଚାର୍ଡ଼ , ସାରସ କ୍ରେନ ରହିଛନ୍ତି । ପୁଣି ଏହି ଅଭୟାରଣ୍ୟରେ 32 ପ୍ରକାର ଶରୀସୃପ , ସାତ ପ୍ରଜାତିର ଜଳଚର ଏବଂ 186 ପ୍ରକାରର ବୃକ୍ଷଲତା ରହିଛି । ଓଖଲା ପକ୍ଷୀ ଅଭୟାରଣ୍ୟ ଉତ୍ତର ପ୍ରଦେଶ ରାଜ୍ୟ ପରିସରରେ ଅବସ୍ଥିତ ଏବଂ ଏହା 400 ହେକ୍ଟର ଜମିରେ ରହିଛି । ତେବେ ଏହା 120 ହେକ୍ଟର କ୍ଷେତ୍ର ଜାତୀୟ ରାଜଧାନୀ କ୍ଷେତ୍ର ଅଧୀନରେ ଅଛି । । ଦିଲ୍ଲୀରୁ ନୋଏଡ଼ା ଯିବା ରାସ୍ତାର ଏହା ପଡ଼ିଥାଏ । ଏହାର ପର୍ଯ୍ୟାପ୍ତ ସଂରକ୍ଷଣ ଏବଂ ଇକୋ-ଟୁରିଜିମ୍‌ କ୍ଷମତା ରହିଛି । ଏହି ସ୍ଥାନକୁ ଉଭୟ ଉତ୍ତର ପ୍ରଦେଶ ଏବଂ ରାଜଧାନୀ ଦିଲ୍ଲୀର ବିଭିନ୍ନ ବିଦ୍ୟାଳୟ ତଥା ଅନ୍ୟାନ୍ୟ ଶିକ୍ଷାନୁଷ୍ଠାନର ଛାତ୍ରଛାତ୍ରୀମାନେ ସେମାନଙ୍କର ଇକୋ-କ୍ଲବ୍‌ କାର୍ଯ୍ୟକ୍ରମ ପାଇଁ ଆସିଥାନ୍ତି ।


    ଓଖଲା ପକ୍ଷୀ ଅଭୟାରଣ୍ୟର ପ୍ରକୃତି ସଂବେଦନୀ ଚରିତ୍ର ଦୃଷ୍ଟିରୁ ଏହାକୁ ସଂରକ୍ଷିତ କ୍ଷେତ୍ର ଭାବେ ଚିହ୍ନିତ କରାଯାଇଛି ।


    ***********

    
    
    (Release ID: 1526277) Visitor Counter : 1