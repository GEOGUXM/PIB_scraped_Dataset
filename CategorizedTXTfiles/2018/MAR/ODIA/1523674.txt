      ରେଳ ମନ୍ତ୍ରଣାଳୟ

      ‘ନୋ ଇଣ୍ଡିଆ କାର୍ଯ୍ୟକ୍ରମ’ରେ 9 ଦେଶର 40 ଭାରତୀୟ ବଂଶୋଦ୍ଭବ କେନ୍ଦ୍ର ରେଳ ଓ କୋଇଲା ମନ୍ତ୍ରୀ ପିୟୁଷ ଗୋୟଲଙ୍କୁ ଭେଟିଲେ
      Posted On: 06 MAR 2018 2:30PM by PIB Bhubaneshwar


    ନୂଆଦିଲ୍ଲୀରେ ଆଜି କେନ୍ଦ୍ର ରେଳ ଓ କୋଇଲା ମନ୍ତ୍ରୀ ପିୟୁଷ ଗୋୟଲଙ୍କୁ 9ଟି ଦେଶର 40 ଜଣ ଭାରତୀୟ ବଂଶୋଦ୍ଭବ ଭେଟି ଆଲୋଚନା କରିଛନ୍ତି । ବିଦେଶରେ ଥିବା 18ରୁ 30 ବର୍ଷ ବୟସର ଭାରତୀୟ ବଂଶୋଦ୍ଭବମାନଙ୍କୁ ମାତୃଭୂମି ସହ ପରିଚିତ କରାଇବା ସହ ଭାରତୀୟ କଳା , ସଂସ୍କୃତି ଏବଂ ଐତିହ୍ୟ ସମ୍ପର୍କରେ ଅବଗତ କରାଇବା ଉଦ୍ଦେଶ୍ୟରେ ଭାରତ ସରକାର ଆରମ୍ଭ କରିଛନ୍ତି ‘ ନୋ ଇଣ୍ଡିଆ କାର୍ଯ୍ୟକ୍ରମ ’ ।


    ଗୋଟିଏ କିମ୍ବା ଦୁଇଟି ରାଜ୍ୟ ସହ ମିଶି ବିଦେଶ ବ୍ୟାପାର ମନ୍ତ୍ରଣାଳୟ ଏହି 25 ଦିନିଆ କାର୍ଯ୍ୟକ୍ରମ ଆୟୋଜନ କରୁଛି । ଭାରତୀୟ ଦୂତାବାସ ଦ୍ୱାରା ଗ୍ରହଣ କରାଯାଇଥିବା ଆବେଦନଗୁଡ଼ିକ ମଧ୍ୟରୁ କାର୍ଯ୍ୟକ୍ରମରେ ଅଂଶ ଗ୍ରହଣ ପାଇଁ ଯୁବକ / ଯୁବତୀଙ୍କୁ ଚୟନ କରାଯାଇଥାଏ । ଭାରତରେ ସେମାନଙ୍କୁ ସମସ୍ତ ପ୍ରକାର ଆତିଥେୟତା ଯୋଗାଇ ଦିଆଯାଇଥାଏ ।


    ଏହି କାର୍ଯ୍ୟକ୍ରମର 46ତମ ସଂସ୍କରଣରେ ମଧ୍ୟପ୍ରଦେଶ ଅଂଶୀଦାର ରାଜ୍ୟର ଭୂମିକା ନେଇଛି । ଗସ୍ତରେ ଆସିଥିବା ଯୁବକ / ଯୁବତୀମାନେ ମଧ୍ୟପ୍ରଦେଶ ସହ ସଂସଦ ଗୃହ , ରାଷ୍ଟ୍ରପତି ଭବନ ବୁଲିବା ସହ ଫରେନ ସର୍ଭିସ୍ ଇନଷ୍ଟିଚ୍ୟୁଟରେ କର୍ମଶାଳାରେ ଅଂଶ ଗ୍ରହଣ କରିଥିଲେ ।


    ଏଭଳି ଏକ କାର୍ଯ୍ୟକ୍ରମ ଆୟୋଜନ କରିଥିବାରୁ ବିଦେଶ ମନ୍ତ୍ରଣାଳୟକୁ କେନ୍ଦ୍ର ରେଳ ଓ କୋଇଲା ମନ୍ତ୍ରୀ ପିୟୁଷ ଗୋୟଲ ଅଭିନନ୍ଦନ ଜଣାଇଛନ୍ତି । ଏହି କାର୍ଯ୍ୟକ୍ରମ ମାତୃଭୂମି ସମ୍ପର୍କରେ ଭାରତୀୟ ବଂଶୋଦ୍ଭବମାନଙ୍କୁ ଜ୍ଞାନ ଆହରଣର ସୁଯୋଗ ଦେଉଥିବା ସେ କହିଛନ୍ତି ।


    ଗସ୍ତରେ ଆସିଥିବା ଯୁବକ / ଯୁବତୀମାନେ ଭାରତୀୟ ପରମ୍ପରା , ଐତିହ୍ୟ ଏବଂ ସେମାନଙ୍କ ପରିବାରର ଇତିହାସ ତଥା ସଂସ୍କୃତି ବିଷୟରେ ଜାଣିବାର ସୁଯୋଗ ପାଇଥିବା କହିଥିଲେ । ବିଶେଷ କରି ଦିଲ୍ଲୀରୁ ଗ୍ୱାଲିୟର ଟ୍ରେନ ଯାତ୍ରା ସେମାନଙ୍କ ପାଇଁ ସ୍ମରଣୀୟ ବୋଲି ସେମାନେ କହିଥିଲେ ।


    ***********


    

    
    (Release ID: 1523674) Visitor Counter : 1