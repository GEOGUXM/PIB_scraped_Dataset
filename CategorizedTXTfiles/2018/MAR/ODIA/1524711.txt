      ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି

      ୟୁରିଆ ସବସିଡି ଯୋଜନା ଦ୍ୱାଦଶ ପଞ୍ଚବାର୍ଷିକ ଯୋଜନା ପରେ ଚାଲୁ ରଖିବା ପ୍ରସ୍ତାବକୁ କ୍ୟାବିନେଟ ଅନୁମୋଦନ
      Posted On: 14 MAR 2018 7:45PM by PIB Bhubaneshwar


    କେନ୍ଦ୍ର ସାର ବିଭାଗ ପକ୍ଷରୁ ଦିଆଯାଇଥିବା ନିମ୍ନୋକ୍ତ ପ୍ରସ୍ତାବଗୁଡ଼ିକୁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ ଅର୍ଥନୈତିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି ବୈଠକରେ ଅନୁମୋଦନ ମିଳିଛି:


    କ୍ୟାବିନେଟଙ୍କ ନିଷ୍ପତ୍ତି ଅନୁଯାୟୀ ୟୁରିଆ ସବସିଡି ଯୋଜନା 2017ରୁ 2020ପର୍ଯ୍ୟନ୍ତ ଚାଲୁ ରହିବ । ଏଥିପାଇଁ ମୋଟ 1,64,935 କୋଟି ଟଙ୍କା ବ୍ୟୟବରାଦ କରାଯାଇଛି । ସାର ସବସିଡି ବଂଟନ ଲାଗି ପ୍ରତ୍ୟକ୍ଷ ଲାଭ ହସ୍ତାନ୍ତର ଯୋଜନା କାର୍ଯ୍ୟକାରୀ କରାଯିବ ।


    ପ୍ରଭାବ : ୟୁରିଆ ସବସିଡି ଯୋଜନା ଚାଲୁ ରହିବା ଫଳରେ ଚାଷୀମାନଙ୍କୁ ସରକାରୀ ନିୟନ୍ତ୍ରିତ ଦରରେ ଯଥେଷ୍ଟ ପରିମାଣର ୟୁରିଆ ଯୋଗାଣ ସୁନିଶ୍ଚିତ ହୋଇପାରିବ । କୃଷିସାର କ୍ଷେତ୍ରରେ ଡିବିଟି (DBT)ର ସଫଳ କାର୍ଯ୍ୟାନ୍ୱୟନ ବାଟମାରଣା ଏବଂ ଅନିୟମିତତାକୁ ରୋକିପାରିବ ।


    ବିବରଣୀ : ଦେଶବ୍ୟାପୀ କୃଷିସାର କ୍ଷେତ୍ରରେ ଡିବିଟି କାର୍ଯ୍ୟକାରୀ କରିବା ଲାଗି ସାର ବିଭାଗ ପକ୍ଷରୁ ପ୍ରୟାସ କରାଯାଉଛି । ସବସିଡିଯୁକ୍ତ ଦରରେ କୃଷକମାନଙ୍କୁ ସାର ବିକ୍ରି କରୁଥିବା କମ୍ପାନୀଗୁଡ଼ିକୁ ଡିବିଟି ଜରିଆରେ ଶତ ପ୍ରତିଶତ ଅର୍ଥ ପଇଠ କରାଯିବ । ତେଣୁ ୟୁରିଆ ସବସିଡି ଯୋଜନା କାର୍ଯ୍ୟକାରୀ କରାଯିବା ପରେ କୃଷିସାର କ୍ଷେତ୍ରରେ ଡିବିଟି ଯୋଜନାର ସୁଗମ କାର୍ଯ୍ୟାନ୍ୱୟନ ଉପଲବ୍ଧ ହୋଇପାରିବ ।


    ଏପ୍ରିଲ ପହିଲା 2017 ଠାରୁ ସାର ବିଭାଗ ପକ୍ଷରୁ କେନ୍ଦ୍ରୀୟ ଯୋଜନାର ଏକ ଅଂଶବିଶେଷ ସ୍ୱରୂପ ୟୁରିଆ ସବସିଡି ଯୋଜନା ଲାଗୁ କରାଯାଉଛି । ବଜେଟ ସହାୟତା ଜରିଆରେ ଭାରତ ସରକାର ଏଥିପାଇଁ ସମ୍ପୂର୍ଣ୍ଣ ପାଣ୍ଠି ଯୋଗାଣ କରୁଛନ୍ତି । ୟୁରିଆ ସବସିଡି ଯୋଜନା ଲାଗୁ ହେବା ଫଳରେ ୟୁରିଆ ଉତ୍ପାଦନ କମ୍ପାନୀଗୁଡ଼ିକୁ ନିର୍ଦ୍ଧାରିତ ସମୟରେ ଅର୍ଥ ପଇଠ କରାଯାଇପାରିବ । ଫଳରେ ଏହା କୃଷକଙ୍କ ପାଇଁ ଉଚିତ ସମୟରେ ୟୁରିଆ ଉପଲବ୍ଧତାକୁ ସୁନିଶ୍ଚିତ କରିବ । ୟୁରିଆ ସବସିଡି ଯୋଜନା ବିଦେଶରୁ ଆମଦାନୀ ହେଉଥିବା ୟୁରିଆ କ୍ଷେତ୍ରରେ ମଧ୍ୟ ଲାଗୁ ହେବ । କାରଣ ଏହା ଦେଶରେ ୟୁରିଆ ଆବଶ୍ୟକତା ଏବଂ ସ୍ୱଦେଶୀ ଭାବେ ଉତ୍ପାଦିତ ୟୁରିଆ ମଧ୍ୟରେ ରହିଥିବା ଶୂନ୍ୟସ୍ଥାନ ପୂରଣ କରୁଛି । ସାରା ଦେଶରେ ୟୁରିଆ ପରିବହନ ପାଇଁ ସବସିଡି ବ୍ୟବସ୍ଥା ମଧ୍ୟ ଏଥିରେ ଅନ୍ତର୍ଭୂକ୍ତ ରହିଛି ।


    **********

    
    
    (Release ID: 1524711) Visitor Counter : 1