      ଖଣି ମନ୍ତ୍ରଣାଳୟ

      ଏନଡିଏ ସରକାରଙ୍କ କାର୍ଯ୍ୟକାଳରେ ଖନନ କ୍ଷେତ୍ରରେ ଉଲ୍ଲେଖନୀୟ ପ୍ରଗତି ହୋଇଛି: ଶ୍ରୀ ନରେନ୍ଦ୍ର ସିଂ ତୋମର
      • ସରକାର ଅବୈଧ ଖନନକୁ ରୋକିବା ପାଇଁ ‘ବାଲି ଖନନ ଫ୍ରେମୱାର୍କ’ର ପ୍ରାରମ୍ଭ କଲେ

      Posted On: 20 MAR 2018 8:41PM by PIB Bhubaneshwar

    କେନ୍ଦ୍ର ଖଣିମନ୍ତ୍ରୀ ଶ୍ରୀ ନରେନ୍ଦ୍ର ସିଂ ତୋମର କହିଛନ୍ତି ଯେ ଯେତେବେଳେ ସରକାର ନୀତିଗତ ସୁଧାର ପାଇଁ ପଦକ୍ଷେପ ଗ୍ରହଣ କରିଛନ୍ତି , ସେତେବେଳଠାରୁ ଖନନ କ୍ଷେତ୍ରରେ ନିରନ୍ତର ଭାବେ ଉଲ୍ଲେଖନୀୟ ପ୍ରଗତି ଦେଖିବାକୁ ମିଳୁଛି । ଚଳିତ ବର୍ଷ 2018 ଜାନୁଆରୀ 20 ପର୍ଯ୍ୟନ୍ତ ମାତ୍ରା ଦୃଷ୍ଟିରୁ ଖଣିଜ ଉତ୍ପାଦରେ ଗତ ବର୍ଷର ସମାନ ଅବଧି ତୁଳନାରେ ଶତକଡା 6 ପ୍ରତିଶତ ବୃଦ୍ଧି ହାସଲ ହୋଇଛି । ସେ ଏହି ବୃଦ୍ଧିକୁ ଉଲ୍ଲେଖନୀୟ ବୋଲି ବର୍ଣ୍ଣନା କରିଥିଲେ । ଆଜି ନୂଆଦିଲ୍ଲୀଠାରେ ଖଣି ଖାଦାନ ଉପରେ ଆୟୋଜିତ ତୃତୀୟ ରାଷ୍ଟ୍ରୀୟ ସମ୍ମିଳନୀକୁ ସମ୍ବୋଧିତ କରି ସେ ଖନନ କ୍ଷେତ୍ରରେ ଅନ୍ତର୍ନିହିତ ବିଶେଷତା ଉପରେ ବିଶେଷ ଗୁରୁତ୍ୱ ପ୍ରଦାନ କରିଥିଲେ କାରଣ ଏହା ଅନେକ ମହତ୍ୱପୂର୍ଣ୍ଣ ଉଦ୍ୟୋଗ ପାଇଁ ମୌଳିକ କଂଚାମାଲ ସୁଲଭ କରାଇଥାଏ ।


    ଶ୍ରୀ ତୋମର କହିଥିଲେ ଯେ ନିଲାମୀ ପ୍ରକ୍ରିୟାର ଜଟିଳତାକୁ ହ୍ରାସ କରିବା ଏବଂ ଖଣିଜ ବ୍ଲକର ତ୍ୱରିତ ନିଲାମୀରେ ରାଜ୍ୟମାନଙ୍କ ସହାୟତା କରିବା ପାଇଁ ଖଣି ମନ୍ତ୍ରଣାଳୟ 2017 ନଭେମ୍ବରରେ ଖଣିଜ ନିଲାମୀ ନିୟମ 2015ରେ ସଂଶୋଧନ କରିଛନ୍ତି । ଏହି ସଂଶୋଧନ ଫଳରେ ନିଲାମୀ କ୍ଷେତ୍ରରେ ଅନେକ ପରିମାଣରେ ସହାୟକ ହୋଇଛି । ସଂଶୋଧନ ପରେ ତିନି ମାସ ମଧ୍ୟରେ 41ଟି ଖଣିଜ ବ୍ଲକର ନିଲାମୀ ହୋଇଛି , ଯାହାକି ଏକ ରେକର୍ଡ । ସେହିପରି ଏହା ପୂର୍ବରୁ ଏପ୍ରିଲରୁ ନଭେମ୍ବର 2017 ପର୍ଯ୍ୟନ୍ତ 8 ମାସର ଅବଧି ମଧ୍ୟରେ 27ଟି ବ୍ଲକର ନିଲାମୀ କରାଯାଇଛି ।


    ସମ୍ମିଳନୀରେ ପୁରସ୍କାର ସମାରୋହ ସମୟରେ ଶ୍ରୀ ତୋମରଙ୍କ ଦ୍ୱାରା ମାଇନ୍ସ ଟେନମେଂଟ ସିଷ୍ଟମ ( MTS )ର ପ୍ରଥମ ଚରଣର ପଞ୍ଜୀକରଣ ଏବଂ ରିଟର୍ଣ୍ଣ ମଡ୍ୟୁଲ ସହିତ ପ୍ରଧାନମନ୍ତ୍ରୀ ଖଣିଜ କ୍ଷେତ୍ର କଲ୍ୟାଣ ଯୋଜନା ( PMKKKY ) ଉପରେ ନଜର ରଖିବା ପାଇଁ ପୋର୍ଟାଲ ମଧ୍ୟ ଲଂଚ କରାଯାଇଥିଲା । ଏମଟିଏସ ମୁଖ୍ୟତଃ କ୍ଷେତ୍ରର ଚିହ୍ନଟ କରିବାଠାରୁ ଆରମ୍ଭ କରି ଖାଦାନକୁ ବନ୍ଦ କରିବା ସହିତ ଜଡିତ ସମୁଦାୟ ଖଣିଜ ରିହାତି ଅବଧିର ସଂଚାଳନକୁ ସୁନିଶ୍ଚିତ କରିଥାଏ ଏବଂ ବାସ୍ତବିକ ସମୟରେ ଇଲେକ୍ଟ୍ରୋନିକ ଫାଇଲକୁ ହସ୍ତାନ୍ତର ଏବଂ ତଥ୍ୟ ଆଦାନ ପ୍ରଦାନ ପାଇଁ ବିଭିନ୍ନ ହିତାଧିକାରୀଙ୍କୁ ପରସ୍ପର ସହିତ ଯୋଡିଥାଏ । ଏମଟିଏସ ଦ୍ୱାରା ଦେଶରେ ଉତ୍ପାଦିତ ହେବାକୁ ଥିବା ସମସ୍ତ ଖଣିଜକୁ ରାଷ୍ଟ୍ରୀୟ ସ୍ତରରେ ପୂର୍ଣ୍ଣ ଲେଖାଙ୍କନ କରିବାରେ ସହାୟତା ମିଳିବ । ଏହିପରି ଲେଖାଙ୍କନ ଖାଦାନର ଖନନ ସହିତ ଖଣିଜର ଅନ୍ତିମ ଉପଯୋଗ ପର୍ଯ୍ୟନ୍ତ ସମ୍ଭବ କରିଥାଏ ଯାହା ଫଳରେ ଅବୈଧ ଖନନର ସମ୍ଭାବନା କମ ହେବ ।


    ପିଏମକେକେୱାଇ ଯୋଜନାର କ୍ରିୟାନ୍ୱୟନ ଜିଲ୍ଲା ଖଣିଜ ଫାଉଣ୍ଡେସନ ( DMF ) ଅନ୍ତର୍ଗତ ଏକତ୍ରିତ ହେବାକୁ ଥିବା ପାଣ୍ଠି ଦ୍ୱାରା କରାଯିବ । ଏହି ରାଶିର ଉପଯୋଗ ଖନନ ପ୍ରଭାବିତ କ୍ଷେତ୍ରର କଲ୍ୟାଣ ଏବଂ ବିକାଶ ପାଇଁ କରାଯିବ । ପିଏମକେକେକେୱାଇ ଅନ୍ତର୍ଗତ 17 , 000 କୋଟି ଟଙ୍କାରୁ ଉର୍ଦ୍ଧ୍ଵ ରାଶି ଏକତ୍ରିତ ହୋଇଛି ଏବଂ 56 , 000 ପରିଯୋଜନା ଆରମ୍ଭ କରାଯାଇଛି ।


    ଶ୍ରୀ ତୋମରଙ୍କ ଦ୍ୱାରା ଏକ ‘ ବାଲି ଖନନ ଫ୍ରେମୱର୍କ ’ ର ମଧ୍ୟ ଆରମ୍ଭ କରାଯାଇଛି । ଏହି ଫ୍ରେମୱର୍କକୁ ଖଣି ମନ୍ତ୍ରଣାଳୟ ଦ୍ୱାରା ପ୍ରସ୍ତୁତ କରାଯାଇଛି । ବାଲି ଖନନ ଫ୍ରେମୱର୍କ ପ୍ରସ୍ତୁତ କରିବା ସମୟରେ ବିଭିନ୍ନ ରାଜ୍ୟମାନଙ୍କରେ ବାଲି ଖନନ ଉପରେ କରାଯାଇଥିବା ଅଧ୍ୟୟନକୁ ଧ୍ୟାନରେ ରଖିବା ସହିତ ବିଭିନ୍ନ ସଂସ୍ଥାନ ଯେପରିକି ରାଷ୍ଟ୍ରୀୟ ସିମେଂଟ ଏବଂ ଭବନ ସାମଗ୍ରୀ ପରିଷଦ ( NCCBM ) , ସିମେଂଟ ଉତ୍ପାଦକ ସଂଘ ( CMA ) , ସାର୍ବଜନୀକ ଏବଂ ଅନ୍ୟ ହିତାଧିକାରୀ ମାନଙ୍କ ସହିତ ଗଭୀର ବିଚାର-ବିମର୍ଶ ମଧ୍ୟ କରାଯାଇଥିଲା । ଏହି ଫ୍ରେମୱାର୍କରେ ପ୍ରଦାନ କରାଯାଇଥିବା ପ୍ରସ୍ତାବରେ ରାଜ୍ୟମାନଙ୍କୁ ଏକ ରୋଡମ୍ୟାପ ଉପଲବ୍ଧ ହେବ , ଯାହା ଫଳରେ ସେମାନଙ୍କୁ ନିଜର ନୀତି ପ୍ରସ୍ତୁତ କରିବା ଏବଂ ବାଲିର ଅବୈଧ ଖନନକୁ ରୋକିବାରେ ସହାୟତା ମିଳିବ ।


    ଶ୍ରୀ ତୋମର ଏବଂ ଖଣି ରାଷ୍ଟ୍ରମନ୍ତ୍ରୀ ହରିଭାଇ ପାର୍ଥୀଭାଇ ଚୌଧୁରୀ ସମ୍ମିଳନୀ ସମୟରେ ପ୍ରାରମ୍ଭିକ ଅଧିବେଶନରେ ଶୀର୍ଷ 20ଟି ଖାଦାନ ଏବଂ ଉଦଯାପନୀ ସର୍ତ୍ତରେ ଆହୁରି 37ଟି ଖାଦାନକୁ ଷ୍ଟାର ରେଟିଂ ପ୍ରଦାନ କରିଥିଲେ । 2017 ପେବୃଆରୀ 15ରେ ନୂଆଦିଲ୍ଲୀରେ ଆୟୋଜିତ ବିଗତ ସମ୍ମିଳନୀରେ ମୋଟ ଉପରେ 32ଟି ଖାଦାନକୁ 2015-16 ବର୍ଷ ପାଇଁ ନୂତନ ପ୍ରଦର୍ଶନ ଆଧାରରେ 5 ଷ୍ଟାର ସହିତ ପୁରସ୍କୃତ କରାଯାଇଥିଲା । 2016-17 ବର୍ଷରେ ଖାଦାନ ମାନଙ୍କର ପ୍ରଦର୍ଶନରେ ଉନ୍ନତି ଆସିଛି ଏବଂ ମୋଟ ଉପରେ 57ଟି ଖାଦାନକୁ 5 ଷ୍ଟାର ରେଟିଂ ପ୍ରଦାନ କରାଯାଇଛି । ଷ୍ଟାର ରେଟିଂ ପ୍ରଣାଳୀ ଫଳରେ ସର୍ବୋତ୍ତମ ପଦକ୍ଷେପ ଏବଂ ପ୍ରଥାକୁ ଗ୍ରହଣ କରିବାରେ ଏବଂ ଖନନ କ୍ଷେତ୍ରରେ ସତତ ବିକାଶ ଫ୍ରେମୱାର୍କର ବ୍ୟାପକ ଏବଂ ସାର୍ବଭୌମିକ କ୍ରିୟାନ୍ୱୟନ ପାଇଁ ସ୍ୱତଃ ପଦକ୍ଷେପ ଗ୍ରହଣ କରିବାର ବ୍ୟବସ୍ଥା ବିକଶିତ ହୋଇଛି ।


    ବିଗତ ଦୁଇଟି ସମ୍ମିଳନୀ ରାୟପୁର ଏକ ନୂଆଦିଲ୍ଲୀରେ 2016 ଏବଂ 2017ରେ ଆୟୋଜନ କରାଯାଇଥିଲା ।


    **************

    
    
    (Release ID: 1525703) Visitor Counter : 1