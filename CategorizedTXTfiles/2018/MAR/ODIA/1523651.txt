      ରାଷ୍ଟ୍ରପତିଙ୍କ ସଚିବାଳୟ

      ଜୋର୍ଡ଼ାନ ରାଜାଙ୍କ ସମ୍ମାନାର୍ଥେ ରାଷ୍ଟ୍ରପତିଙ୍କ ଭୋଜିସଭାର ଆୟୋଜନ
      • ଉପସାଗୀୟ କ୍ଷେତ୍ରରେ ଜୋର୍ଡ଼ାନ ସ୍ଥିରତାର ମରୁଦ୍ୟାନ ସଦ୍ରୁଶ: ରାଷ୍ଟ୍ରପତି

      Posted On: 02 MAR 2018 1:50PM by PIB Bhubaneshwar

    ଭାରତ ଗସ୍ତରେ ଆସିଥିବା ଜୋର୍ଡ଼ାନର ରାଜା ଅବଦୁଲ୍ଲା ଦ୍ୱିତୀୟ ଇବନ ଅଲ୍‌ ହୁସେନଙ୍କୁ ରାଷ୍ଟ୍ରପତି ଶ୍ରୀ ରାମନାଥ କୋବିନ୍ଦ ରାଷ୍ଟ୍ରପତି ଭବନଠାରେ ଆଜି ( ମାର୍ଚ୍ଚ 1, 2018 ) ଆନୁଷ୍ଠାନିକ ଭାବେ ସ୍ୱାଗତ କରିଛନ୍ତି । ରାଷ୍ଟ୍ରପତି ଏହି ଅବସରରେ ରାଜା ଅବଦୁଲ୍ଲା ଦ୍ୱିତୀୟଙ୍କ ସମ୍ମାନାର୍ଥେ ଏକ ଭୋଜିସଭାର ଆୟୋଜନ କରିଥିଲେ ।


    ରାଜା ଅବଦୁଲ୍ଲା ଦ୍ୱିତୀୟଙ୍କୁ ସ୍ୱାଗତ କରି ରାଷ୍ଟ୍ରପତି କହିଲେ ଯେ ଜୋର୍ଡ଼ାନ୍‌ ଅସ୍ଥିରତା ମଧ୍ୟରେ ଥିବା ସମଗ୍ର ମଧ୍ୟପ୍ରାଚ୍ୟରେ ସ୍ଥିରତା ଏବଂ ଶାନ୍ତିର ପ୍ରତୀକ ହୋଇପାରିଛି । ଏହା ରାଜା ଅବଦୁଲ୍ଲା ଦ୍ୱିତୀୟଙ୍କ ସ୍ଥିର ତଥା ଦୂରଦୃଷ୍ଟି ଯୋଗୁ ସମ୍ଭବପର ହୋଇପାରିଛି । ଆକାବା ପଦ୍ଧତି ମାଧ୍ୟମରେ ଅତିବାଦକୁ ନିୟନ୍ତ୍ରଣ କରିବାରେ ପ୍ରମୁଖ ଭୂମିକା ଗ୍ରହଣ କରିଥିବାରୁ ରାଜା ଅବଦୁଳ୍ଲାଙ୍କ ଉଦ୍ୟମକୁ ରାଷ୍ଟ୍ରପତି ଶ୍ରୀ କୋବିନ୍ଦ ଭୂୟସୀ ପ୍ରଶଂସା କରିଥିଲେ । ରାଷ୍ଟ୍ରପତି କହିଲେ ଯେ ଦୈନନ୍ଦିନ ଭିତ୍ତିରେ ଏବେ ଆତଙ୍କବାଦ ଆମମାନଙ୍କୁ ସମସ୍ତଙ୍କୁ ଚାଲେଞ୍ଜ କରିଚାଲିଛି । ତେଣୁ ଏଭଳି ଅପଶକ୍ତିକୁ ପ୍ରତିହତ କରିବା ସକାଶେ ଆମକୁ ସଭିଙ୍କୁ ପରସ୍ପର ସହ ହାତ ମିଳାଇ କାର୍ଯ୍ୟ କରିବାକୁ ପଡ଼ିବ ବୋଲି ସେ ମତ ପୋଷଣ କରିଥିଲେ ।


    ରାଷ୍ଟ୍ରପତି କହିଲେ ଯେ ଜୋର୍ଡ଼ାନ ଏବଂ ଭାରତ ମଧ୍ୟରେ ଦୀର୍ଘ ଦିନରୁ ଅତି ନିବିଡ଼ ତଥା ବନ୍ଧୁତ୍ୱପୂର୍ଣ୍ଣ ସଂପର୍କ ରହିଆସିଛି । ଜୋର୍ଡ଼ାନ ସହ ଏହି ସଂପର୍କକୁ ନିବିଡ଼ତର କରିବା ଉପରେ ଭାରତ ସଦାସର୍ବଦା ଗୁରୁତ୍ୱ ପ୍ରଦାନ କରିଆସିଛି । ଉଭୟ ରାଷ୍ଟ୍ର ମଧ୍ୟରେ ଫସଫେଟ ସଂପର୍କୀତ ମିଳିତ ଉଦ୍ୟମ ସଫଳ ଭାବେ କାର୍ଯ୍ୟ କରୁଥିବାରୁ ରାଷ୍ଟ୍ରପତି ସନ୍ତୋଷ ବ୍ୟକ୍ତ କରିଥିଲେ । ଜୋର୍ଡ଼ାନର ବୟନ ଶିଳ୍ପରେ ଢ଼େର ସଂଖ୍ୟକ ଭାରତୀୟ କମ୍ପାନୀ ସେମାନଙ୍କର ପୁଂଜି ନିବେଶ କରିଛନ୍ତି ଏବଂ ଏ ଦିଗରେ ଜୋର୍ଡ଼ାନ ସରକାର ସେମାନଙ୍କୁ ସବୁମତେ ସାହାଯ୍ୟ ଓ ସହଯୋଗ ଯୋଗାଇ ଦେଇଥିବାରୁ ରାଷ୍ଟ୍ରପତି ରାଜା ଅବଦୁଲ୍ଲା ଦ୍ୱିତୀୟଙ୍କୁ ଧନ୍ୟବାଦ ଜ୍ଞାପନ କରିଥିଲେ । ଏହି ଅବସରରେ ଗୁରୁତ୍ୱ ପ୍ରଦାନ କରି ରାଷ୍ଟ୍ରପତି କହିଲେ ଯେ ଉଭୟ ରାଷ୍ଟ୍ର ମଧ୍ୟରେ ବ୍ୟବସାୟ ଓ ବାଣିଜ୍ୟ କାରବାର ଉପରେ ଅଧିକ ପ୍ରାଧାନ୍ୟ ଦିଆଯିବା ଉଚିତ । ବିଶେଷ କରି ଆଇଟି , ଭିତ୍ତିଭୂମି ବିକାଶ , ଫାର୍ମା ଓ ପର୍ଯ୍ୟଟନ କ୍ଷେତ୍ରରେ ଏହାର ବିପୁଳ ସୁଯୋଗ ରହିଛି ବୋଲି ରାଷ୍ଟ୍ରପତି ମତ ପୋଷଣ କରିଥିଲେ ।


    ପରେ ଭୋଜିସଭାରେ ତାଙ୍କର ଅଭିଭାଷଣରେ ରାଷ୍ଟ୍ରପତି ଶ୍ରୀ କୋବିନ୍ଦ କହିଲେ ଯେ ମଧ୍ୟପ୍ରାଚ୍ୟ କ୍ଷେତ୍ରରେ ଜୋର୍ଡ଼ାନ ଏକ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିଆସିଛି । ଏହା ଏହି କ୍ଷେତ୍ରରେ ସ୍ଥିରତା ମରୁଦ୍ୟାନ ସଦୃଶ କାର୍ଯ୍ୟକରୁଛି । ଯଥେଷ୍ଟ ସଂଖ୍ୟକ ଶରଣାର୍ଥୀଙ୍କୁ ଆଶ୍ରୟ ପ୍ରଦାନ କରିଥିବାରୁ ଜୋର୍ଡ଼ାନର ଭୂମିକାକୁ ରାଷ୍ଟ୍ରପତି ପ୍ରଶଂସା କରିଥିଲେ । ଏକ ଘନିଷ୍ଠ ତଥା ସହଭାଗୀ ରାଷ୍ଟ୍ରଭାବେ ସେହିସବୁ ଶରଣାର୍ଥୀମାନଙ୍କୁ ମାନବୀୟ ସହାୟତା ଯୋଗାଣରେ ଜୋର୍ଡ଼ାନ ସହ ଭାରତ ହାତ ମିଳାଇବାକୁ ଆଗ୍ରହୀ ବୋଲି ସେ କହିଥିଲେ । ସେହି କ୍ଷେତ୍ରରେ ଜୋର୍ଡ଼ାନ ଭାରତୀୟ ନାଗରିକମାନଙ୍କୁ ଯୋଗାଇ ଆସୁଥିବା ସହାୟତାକୁ ରାଷ୍ଟ୍ରପତି ଭୂୟସୀ ପ୍ରଶଂସା କରିଥିଲେ ।


    **********


    

    
    (Release ID: 1523651) Visitor Counter : 1