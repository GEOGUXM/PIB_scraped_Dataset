      ରାଷ୍ଟ୍ରପତିଙ୍କ ସଚିବାଳୟ

      ଭିଏତନାମ ରାଷ୍ଟ୍ରପତିଙ୍କ ସମ୍ମାନାର୍ଥେ ରାଷ୍ଟ୍ରପତିଙ୍କ ଭୋଜିସଭା ଆୟୋଜନ
      • ଭାରତ ଓ ଭିଏତନାମର ଅର୍ଥନୀତି ପରସ୍ପରର ପରିପୂରକ : ରାଷ୍ଟ୍ରପତି

      Posted On: 04 MAR 2018 1:55PM by PIB Bhubaneshwar

    ଭାରତ ଗସ୍ତରେ ଆସିଥିବା ଭିଏତନାମ ରାଷ୍ଟ୍ରପତି ମହାନୁଭବ ଶ୍ରୀ ତ୍ରାନ୍ ଦାଇ କ୍ୱାଙ୍ଗଙ୍କ ସମ୍ମାନାର୍ଥେ ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଆଜି ( ମାର୍ଚ୍ଚ 03 , 2018 ) ରାଷ୍ଟ୍ରପତି ଭବନରେ ଏକ ଭୋଜିସଭାର ଆୟୋଜନ କରିଥିଲେ । ଏହି ଅବସରରେ ରାଷ୍ଟ୍ରପତି ଶ୍ରୀ କୋବିନ୍ଦ ଆଗନ୍ତୁକ ରାଷ୍ଟ୍ରପତିଙ୍କୁ ଆନୁଷ୍ଠାନିକ ଭାବେ ସ୍ୱାଗତ କରିଥିଲେ ।


    ଭିଏତନାମ ରାଷ୍ଟ୍ରପତିଙ୍କୁ ଭାରତକୁ ସ୍ୱାଗତ କରି ରାଷ୍ଟ୍ରପତି ଶ୍ରୀ କୋବିନ୍ଦ କହିଲେ ଯେ ଜାନୁଆରୀ 2018ରେ ନୂଆଦିଲ୍ଲୀଠାରେ ଅନୁଷ୍ଠିତ ଆସିଆନ୍ ଭାରତ ସ୍ମାରକୀ ଦୀର୍ଘସ୍ଥାୟୀ ସହଭାଗୀତା ଶିଖର ସମ୍ମିଳନୀ ସମୟରେ ଭିଏତନାମ ସଂଯୋଜକର ଭୂମିକା ଗ୍ରହଣ କରିଥିଲା । ଭିଏତନାମର ଏଭଳି ଭୂମିକା ସକାଶେ ରାଷ୍ଟ୍ରପତି ଭିଏତନାମ ସରକାରଙ୍କୁ ସାଧୁବାଦ ଜଣାଇଥିଲେ । ଏହି ସମ୍ମିଳନୀ ଆସିଆନ୍ ଓ ଭାରତ ମଧ୍ୟରେ ଆର୍ଥିକ ସହଯୋଗକୁ ଅଧିକ ନିବିଡ଼ କରିବ ।


    ରାଷ୍ଟ୍ରପତି କହିଲେ ଯେ ଭାରତ ଓ ଭିଏତନାମ ମଧ୍ୟରେ ପ୍ରାଚୀନ କାଳରୁ ସଭ୍ୟତାଗତ ସଂପର୍କ ରହିଆସିଛି । ଏହା 2000 ବର୍ଷରୁ ଅଧିକ ପ୍ରାଚୀନ । ବୌଦ୍ଧଧର୍ମ ଠାରୁ ଆରମ୍ଭ କରି ହିନ୍ଦୁ ଚମ୍ପା ସଭ୍ୟତାର ଦର୍ଶନ ଆମ ଦୁଇ ଦେଶ ମଧ୍ୟରେ ଥିବା ସଂପର୍କର ନିବିଡ଼ତାକୁ ପ୍ରମାଣିତ କରେ । ସେହିପରି ଆମର ଆର୍ଥିକ ସହଯୋଗ ବିଗତ ବର୍ଷମାନଙ୍କରେ ଉଲ୍ଲେଖନୀୟ ଭାବେ ଅଭିବୃଦ୍ଧି ଘଟିଛି । ଦୁଇ ଦେଶର ନେତୃବୃନ୍ଦ 2020 ମସିହା ସୁଦ୍ଧା ଦ୍ୱିପାକ୍ଷିକ ବାଣିଜ୍ୟ କାରବାରକୁ 15 ବିଲିୟନ୍ ଡ଼ଲାରରେ ପହଞ୍ଚାଇବାର ଲକ୍ଷ୍ୟ ଧାର୍ଯ୍ୟ କରିଛନ୍ତି । ଏହି ଲକ୍ଷ୍ୟ ହାସଲ କରିବାକୁ ହେଲେ ଉଭୟ ଦେଶ ଅନେକ କ୍ଷେତ୍ରରେ ସହଯୋଗର କ୍ଷେତ୍ରକୁ ବ୍ୟାପକ କରିବା ଆବଶ୍ୟକ । ସେଥିପାଇଁ ଆମର ଉଦ୍ୟମକୁ ଦ୍ୱିଗୁଣିତ କରିବା ଆବଶ୍ୟକ ।


    ରାଷ୍ଟ୍ରପତି କହିଲେ ଯେ ଭାରତ ଓ ଭିଏତନାମ ପ୍ରଶାନ୍ତ ମହାସାଗରୀୟ କ୍ଷେତ୍ରରେ ଶାନ୍ତି , ସ୍ଥିରତା ଏବଂ ନିରାପତ୍ତା ପ୍ରସଙ୍ଗରେ ସମାନ ମତ ଓ ଆଭିମୁଖ୍ୟ ପୋଷଣ କରନ୍ତି । ଆସିଆନକୁ କେନ୍ଦ୍ର କରି ଏକ କ୍ଷେତ୍ରୀୟ ଢ଼ାଞ୍ଚା ଗଠନ କରିବାକୁ ଚାହାନ୍ତି ଯାହା ସମାବେଶୀ , ମୁକ୍ତ ଏବଂ ଆନ୍ତର୍ଜାତିକ ବିଧିବ୍ୟବସ୍ଥା ଉପରେ ଆଧାରିତ ହୋଇଥିବ ।


    ଏହା ପରେ ଭୋଜିସଭାରେ ନିଜର ମତ ରଖି ରାଷ୍ଟ୍ରପତି ଶ୍ରୀ କୋବିନ୍ଦ କହିଲେ ଯେ ଉଭୟ ଦେଶର ସ୍ୱାଧୀନତା ଆନ୍ଦୋଳନରେ ମହାତ୍ମା ଗାନ୍ଧୀ ଏବଂ ରାଷ୍ଟ୍ରପତି ହୋ ଚି ମିନଙ୍କ ଭଳି ମହାନ ନେତାଙ୍କ ଆଦର୍ଶ କୋଟି କୋଟି ଜନତାଙ୍କୁ ଉଦବୁଦ୍ଧ କରିଛି ଯାହାର ପ୍ରଭାବ ଆଧୁନିକ ସମୟ ପର୍ଯ୍ୟନ୍ତ ଲମ୍ବିଛି । ସେମାନଙ୍କ ଆଦର୍ଶରେ ଅନୁପ୍ରାଣୀତ ହୋଇ ଆମେ ଆମର ସଂପର୍କର ସୌଧ ନିର୍ମାଣ କରିଛୁ ବୋଲି ରାଷ୍ଟ୍ରପତି ଉଲ୍ଲେଖ କରିଥିଲେ ।


    ରାଷ୍ଟ୍ରପତି କହିଲେ ଯେ ଭାରତ ଏବଂ ଭିଏତନାମ ମଧ୍ୟରେ ସୁଦୃଢ଼ ସଂପର୍କ ସ୍ଥାପନ ହେଲେ ତାହା କେବଳ ଏହି କ୍ଷେତ୍ର ନୁହେଁ ବିଶ୍ୱର ବ୍ୟାପକ କ୍ଷେତ୍ରରେ ଶାନ୍ତି ଓ ସ୍ଥିରତା ରକ୍ଷା ଦିଗରେ ଏହା ସହାୟକ ହେବ । ଏହି ପରିପ୍ରେକ୍ଷୀରେ ଭାରତ ଓ ଭିଏତନାମର ଆର୍ଥିକ ବିକାଶ ପରସ୍ପରର ପରିପୂରକ ହେବ । ରାଷ୍ଟପତି ତ୍ରାନ୍ ଦାଇ କ୍ୱାଙ୍ଗଙ୍କ ଚଳିତ ଭାରତ ଗସ୍ତ ଏହି ଦିଗରେ ବ୍ୟାପକ ଗୁରୁତ୍ୱପୂର୍ଣ୍ଣ ସାମରିକ ସହଭାଗୀତାକୁ ସୁଦୃଢ଼ କରିବା ସହ ଭବିଷ୍ୟତରେ ଏହାକୁ ଅଧିକ ବ୍ୟାପକ କରିବା ସକାଶେ ପଥ ପରିଷ୍କାର କରିବ ବୋଲି ରାଷ୍ଟ୍ରପତି କୋବିନ୍ଦ ଦୃଢ଼ ଆଶା ପୋଷଣ କରିଥିଲେ ।


    *************

    
    
    (Release ID: 1523653) Visitor Counter : 2