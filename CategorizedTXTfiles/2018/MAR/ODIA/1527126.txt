      କୌଶଳ ବିକାଶ ଓ ଉଦ୍ଯୋଗ ମନ୍ତ୍ରଣାଳୟ

      ଘରୋଇ ବିଦ୍ୟୁତିକରଣ ଯୋଜନା ‘ସୌଭାଗ୍ୟ’ ସକାଶେ ଶକ୍ତି ମନ୍ତ୍ରଣାଳୟ ସହ ହାତ ମିଳାଇଲା କୌଶଳ ସ୍କିଲ୍ ଇଣ୍ଡିଆ
      Posted On: 27 MAR 2018 9:23PM by PIB Bhubaneshwar


    ଗ୍ରାମାଞ୍ଚଳର ଯୁବକମାନଙ୍କୁ ସଶକ୍ତ କରିବା ଏବଂ ସେମାନଙ୍କ ଉତ୍ଥାନ ଓ ବିକାଶ ନିମନ୍ତେ କୌଶଳ ବିକାଶ ଓ ଉଦ୍ୟୋଗ ମନ୍ତ୍ରଣାଳୟ ଶକ୍ତି ମନ୍ତ୍ରଣାଳୟ ସହ ହାତ ମିଳାଇଛି । ଦେଶର ପ୍ରତ୍ୟେକ ଘରେ ବିଜୁଳିଶକ୍ତି ଉପଲବ୍ଧ କରାଇବା ନିମନ୍ତେ କାର୍ଯ୍ୟକାରୀ ହେଉଥିବା ମହତ୍ତ୍ୱାକାଂକ୍ଷୀ ପ୍ରଧାନମନ୍ତ୍ରୀ ସହଜ ବିଜୁଳି ହର୍ ଘର୍ ଯୋଜନା (ସହଜ) କାର୍ଯ୍ୟକାରୀ କରାଯାଉଛି । ଏହି ଯୋଜନା ମାଧ୍ୟମରେ ଦେଶର ପ୍ରତ୍ୟେକ ପରିବାରଙ୍କ ନିକଟରେ ସୁଲଭ ମୂଲ୍ୟରେ ବିଜୁଳିଶକ୍ତି ଯୋଗାଣର ଲକ୍ଷ୍ୟ ରଖାଯାଇଛି । ଏଥିପାଇଁ 16 , 320 କୋଟି ଟଙ୍କା ବ୍ୟୟ କରାଯିବ ଏବଂ ସେଥିରେ ମୋଟ 12 , 320 କୋଟି ଟଙ୍କାର ବଜେଟ ସହାୟତା ସରକାରଙ୍କ ତରଫରୁ ଯୋଗାଇ ଦିଆଯିବ ।


    ଏଭଳି ବ୍ୟାପକ ମାତ୍ରାର କାର୍ଯ୍ୟକ୍ରମକୁ ସଫଳତାର ସହ ସାକାର କରିବା ସକାଶେ ବିପୁଳ ମାତ୍ରା କୁଶଳୀ ମାନବସମ୍ବଳର ଆବଶ୍ୟକତା ରହିଛି । ତାହା ପୁଣି ବିଭିନ୍ନ କାର୍ଯ୍ୟ ଭୂମିକାରେ । ତେଣୁ ଏହି ଯୋଜନାର ସଫଳ କାର୍ଯ୍ୟାନ୍ୱୟନ ସକାଶେ ଓଡ଼ିଶା , ଆସାମ , ବିହାର , ମଧ୍ୟ ପ୍ରଦେଶ , ଝାଡ଼ଖଣ୍ଡ ଏବଂ ଉତ୍ତର ପ୍ରଦେଶ ଭଳି ଛଅଟି ରାଜ୍ୟରେ ଧନ୍ଦାମୂଳକ ତାଲିମ କାର୍ଯ୍ୟକ୍ରମ ଆରମ୍ଭ ହୋଇଛି । ଏହି ଛଅଟି ରାଜ୍ୟରେ ପ୍ରାୟ 47 , 000 ଲାଇନମ୍ୟାନ୍ ଆବଣ୍ଟନ (ବିବିଧ କୌଶଳଯୁକ୍ତ) ଏବଂ ବୈଷୟିକ ଜ୍ଞାନଯୁକ୍ତ ହେଲ୍ପର ଆବଶ୍ୟକ ପଡ଼ିବେ । ସାରା ଦେଶରେ ଏମାନଙ୍କ ସଂଖ୍ୟ ପ୍ରାୟ 55 , 000ରୁ ଅଧିକ ହେବ ବୋଲି ଆକଳନ କରାଯାଇଛି ।


    ଉପରୋକ୍ତ ଛଅଟି ରାଜ୍ୟଙ୍କ ସହ ଭିଡ଼ିଓ କନଫରେନ୍ସିଂ ମାଧ୍ୟମରେ ଏହି କାର୍ଯ୍ୟକ୍ରମର ଶୁଭାରମ୍ଭ କରାଯାଇଥିଲା । ଏହି ଅବସରରେ ଉତ୍ତର ପ୍ରଦେଶର ଶ୍ରମ ଓ କୌଶଳ ବିକାଶ ମନ୍ତ୍ରୀ ଡ଼କ୍ଟର ନୀରା ଯାଦବ ମଧ୍ୟ ପ୍ରଦେଶର କୌଶଳ ବିକାଶ ମନ୍ତ୍ରୀ ଦୀପକ ଯୋଶୀ ଏବଂ ଅନ୍ୟାନ୍ୟ ଗଣ୍ୟମାନ୍ୟ ବ୍ୟକ୍ତିମାନେ ଉପସ୍ଥିତ ଥିଲେ । ଏହି ପ୍ରକଳ୍ପରୁ ସର୍ବାଧିକ ସୁଫଳ ପାଇବା ସକାଶେ ସ୍ଥାନୀୟ ସମସ୍ୟାବଳୀର ସମାଧାନ ନିମନ୍ତେ ଉପସ୍ଥିତ ମନ୍ତ୍ରୀମାନେ ପରାମର୍ଶ ଦେଇଥିଲେ ।


    ଏହି ଯୋଜନା ଦେଶବ୍ୟାପୀ ଆରମ୍ଭ ହେବାକୁ ଯାଉଛି ଏବଂ ସେଥିରେ 200ଟି ଜିଲ୍ଲାକୁ ପ୍ରମୁଖ ଗୁରୁତ୍ୱ ପ୍ରଦାନ କରାଯାଉଛି । ଜିଲ୍ଲାସ୍ତରରେ ବିକେନ୍ଦ୍ରୀକରଣ ଆଧାରରେ ପ୍ରସ୍ତାବିତ କୌଶଳକୁ ଲୋକମାନଙ୍କ ନିକଟରେ ପହଞ୍ଚାଯିବ । ଜିଲ୍ଲାସ୍ତରରେ ଥିବା ଆଇଟିଆଇମାନଙ୍କରେ ତାଲିମ ପ୍ରଦାନର ସକଳ ପ୍ରକାର ସଂସାଧନ ଉପଲବ୍ଧ ରହିଛି । ସେହିଭଳି ରାଜ୍ୟ ଶକ୍ତି ବିତରଣ ୟୁଟିଲିଟି ନିକଟରେ ଆଗ୍ରହୀ ପ୍ରାର୍ଥମାନଙ୍କ ସକାଶେ କୌଶଳ ତାଲିମ ଗ୍ରହଣ ନିମନ୍ତେ ସାଧନ ତଥା ସେସବୁର ଉପଯୋଗ ପାଇଁ ବ୍ୟାପକ କ୍ଷେତ୍ର ରହିଛି ।


    ଦେଶର ସାମାଜିକ ଆର୍ଥିକ ବିକାଶ କାର୍ଯ୍ୟକ୍ରମରେ ବିଜୁଳିଶକ୍ତିର ଭୂମିକା ସଂପର୍କରେ ଉଲ୍ଲେଖ କରି ଏବଂ ଏହି ପ୍ରକଳ୍ପକୁ ସଫଳ କରିବା ଦିଗରେ ସମସ୍ତ ପ୍ରତିଭାଗୀମାନେ ସେମାନଙ୍କ ଭୂମିକା ଗ୍ରହଣ କରିବାକୁ ଆଗ୍ରହ ପ୍ରକଟ କରିଥିବାରୁ ସେମାନଙ୍କୁ ଅଭିନନ୍ଦନ ଜଣାଇ କେନ୍ଦ୍ର ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ତଥା କୌଶଳ ବିକାଶ ଓ ଉଦ୍ୟୋଗ ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ କହିଲେ ଯେ ଆମ ଦେଶର ବିକାଶ ଧାରାରେ ଆଜି ଏକ ନୂତନ ଅଧ୍ୟାୟ ଲିପିବଦ୍ଧ ହେଲା । ମାନନୀୟ ପ୍ରଧାନମନ୍ତ୍ରୀଙ୍କ ସଂଗଠିତ ଆଭିମୁଖ୍ୟ ତଥା ‘ ଏକ ଟିମ୍ ଭାରତ ’ ଭଳି ତାଙ୍କର ଚିନ୍ତାଧାରାକୁ ସାକାର କରିବା ଦିଗରେ ଏହା ଏକ ସଫଳ ପ୍ରୟାସ ହେବ । ଆମର ସ୍କିଲ୍ ଇଣ୍ଡିଆ କାର୍ଯ୍ୟକ୍ରମ ଏବେ ଶକ୍ତି ମନ୍ତ୍ରଣାଳୟକୁ ସହଯୋଗ କରିବ ଏବଂ ଆରଇସି , ଏନଏସଡ଼ିସି ଏବଂ ସଂପୃକ୍ତ ରାଜ୍ୟ ସରକାରମାନଙ୍କ ଠାରୁ ମିଳୁଥିବା ଆର୍ଥିକ ସହାୟତା ଏ ଦିଗରେ ଏକ ସଫଳ ସହଯୋଗ । ଦେଶର ବିଭିନ୍ନ ପ୍ରକଳ୍ପ ଓ କାର୍ଯ୍ୟକ୍ରମକୁ ଆଗକୁ ଆଗେଇ ନେବା ସକାଶେ ସଂଗଠିତ ତଥା ମିଳିତ ଭାବେ କିଭଳି ଭାବେ ବ୍ୟବସ୍ଥାକୁ ଆନୁଷ୍ଠାନିକରଣ କରାଯାଇପାରେ ଏହା ତାହାର ଏକ ପ୍ରକୃଷ୍ଟ ଉଦାହରଣ ।


    ସୌଭାଗ୍ୟ ଏକ ମହତ୍ତ୍ୱାକାଂକ୍ଷୀ ଯୋଜନା ଯାହା ପାଇଁ 16 , 000 କୋଟି ଟଙ୍କାର ବ୍ୟୟ ବରାଦ କରାଯାଇଛି ଏବଂ ସେଥିରୁ 25 ପ୍ରତିଶତ ଆକଳିତ ଅର୍ଥ ପ୍ରକଳ୍ପର ମଜୁରି ଏବଂ ମାନବସମ୍ବଳର ମାର୍ଜିନ ଅର୍ଥ ଭାବେ ବିନିଯୋଗ କରାଯିବ । ତେଣୁ ଏହା କୁଶଳୀ କର୍ମଶକ୍ତିଙ୍କୁ ନିଯୁକ୍ତି ସୁଯୋଗ ପ୍ରଦାନ ନିମନ୍ତେ ପର୍ଯ୍ୟାପ୍ତ ଅବସର ପ୍ରଦାନ କରିବ । ଶକ୍ତି ମନ୍ତ୍ରଣାଳୟ ସହ ମିଶି କୌଶଳ ବିକାଶ ଏବଂ ଉଦ୍ୟୋଗ ମନ୍ତ୍ରଣାଳୟ ଏହି ଯୋଜନାକୁ ସାକାର କରିବ ଯାହାକି ଦେଶର ଯୁବଶକ୍ତିଙ୍କ ସକାଶେ ନିଯୁକ୍ତି , ରୋଜଗାର ଏବଂ ସେମାନଙ୍କ ଜୀବନଜୀବିକା ପାଇଁ ବିଶେଷ ଉପକାରସିଦ୍ଧ ହୋଇପାରିବ ବୋଲି ମନ୍ତ୍ରୀ ଶ୍ରୀ ପ୍ରଧାନ କହିଛନ୍ତି ।


    ଏହି ସହଭାଗୀତା ସଂପର୍କରେ ନିଜର ବକ୍ତବ୍ୟ ରଖି ଶକ୍ତି ରାଷ୍ଟମନ୍ତ୍ରୀ (ସ୍ୱାଧୀନ ଦାୟିତ୍ୱ) ଶ୍ରୀ ରାଜ କୁମାର ସିଂହ କହିଲେ ଯେ ପ୍ରଧାନମନ୍ତ୍ରୀଙ୍କ ସଫଳ ନେତୃତ୍ୱରେ ଦେଶର ସମସ୍ତ ପରିବାରଙ୍କ ନିକଟରେ ବିଜୁଳିଶକ୍ତି ପହଞ୍ଚାଇବାର ଯେଉଁ ଯୋଜନା କାର୍ଯ୍ୟକାରୀ କରାଯାଉଛି ତାହା ଶତ ପ୍ରତିଶତ ସଫଳ ହେବ । ଦେଶର ଦୁର୍ଗମତମ କ୍ଷେତ୍ରରେ ଥିବା ଗ୍ରାମକୁ ଏବଂ ପ୍ରତ୍ୟେକ ପରିବାରଙ୍କୁ ସୁଦ୍ଧା ଏହା ମିଳିପାରିବ । ଦୀନଦୟାଲ ଉପାଧ୍ୟାୟ ଗ୍ରାମ ଜ୍ୟୋତି ଯୋଜନା ଯାହାକି 2015 ଜୁଲାଇ ମାସଠାରୁ କାର୍ଯ୍ୟକାରୀ କରାଯାଇ ଆସୁଛି ତାହାରି ମାଧ୍ୟମରେ ଅତି ଦ୍ରୁତଗତିରେ ଗ୍ରାମ୍ୟ ବିତ୍ୟୁତିକରଣ କାର୍ଯ୍ୟକ୍ରମକୁ ହାତକୁ ନିଆଯାଇଛି । ଏଭଳି ପ୍ରକଳ୍ପର ସୁଫଳ ଲୋକମାନଙ୍କ ନିକଟରେ ପହଞ୍ଚାଇବା ସକାଶେ କୁଶଳୀ ମାନବସମ୍ବଳର ବିଶେଷ ଆବଶ୍ୟକତା ରହିଛି । ଏଭଳି ସହଭାଗୀତା ଏହି ଲକ୍ଷ୍ୟକୁ ପୂରଣ କାର୍ଯ୍ୟକ୍ରମକୁ ତ୍ୱରାନ୍ୱିତ କରିବ । ସୌଭାଗ୍ୟ ଯୋଜନା ପାଇଁ 5000 ଲକ୍ଷ ଘଣ୍ଟାରୁ ଅଧିକ ମାନବ ଘଣ୍ଟାର ଶ୍ରମ ଆବଶ୍ୟକତା ରହିଛି । ପୁଣି ସେଥିପାଇଁ 35 , 000 କୁଶଳୀ ମାନବସମ୍ବଳ ଦରକାର । ତେଣୁ ଆମର ମାନବ ସମ୍ବଳକୁ ଯଥାଶୀଘ୍ର କୁଶଳୀ କରାଯିବା ଦରକାର ବୋଲି ଶ୍ରୀ ସିଂହ କହିଛନ୍ତି ।


    ଏହି ଯୋଜନାକୁ ପ୍ରଧାନମନ୍ତ୍ରୀ କୌଶଳ ବିକାଶ ଯୋଜନା ମାଧ୍ୟମରେ ସରକାର ଏକ ବିଶେଷ ପ୍ରକଳ୍ପ ଭାବେ ଗ୍ରହଣ କରିଛନ୍ତି । ଏହା ମାଧ୍ୟମରେ 47 , 000 ଡ଼ିଷ୍ଟ୍ରିବୁଟର ଲାଇନମ୍ୟାନ୍- ବିବିଧ କୁଶଳୀ ଏବଂ 8500 ଟେକ୍ନିକାଲ ହେଲ୍ପରଙ୍କୁ ତାଲିମ ପ୍ରଦାନ କରାଯାଇ କୁଶଳୀ କରାଯିବ । ବର୍ତ୍ତମାନର କଣ୍ଟ୍ରାକ୍ଟରମାନଙ୍କ ପାଖରେ କାର୍ଯ୍ୟ କରୁଥିବା କର୍ମଶକ୍ତିଙ୍କୁ ମୋଟ 48 ଘଣ୍ଟାର ତାଲିମ ( 12 ଘଣ୍ଟାର ଓରିଏଣ୍ଟେସନ୍ ଏବଂ 36 ଘଣ୍ଟାର ବ୍ରିଜ୍ କୋର୍ସ) ଦିଆଯିବ । ଏହାଛଡ଼ା ଆଇଟିଆଇ ପାଶ ଆଉଟମାନଙ୍କୁ ଇଲେକ୍ଟ୍ରିସିଆନ୍ ଟ୍ରେଡ଼ରେ ନୂଆ ପିଲାମାନଙ୍କୁ ମୋଟ 120 ଘଣ୍ଟାର ତାଲିମ ଯୋଗାଇ ଦିଆଯିବ ।


    ସୌଭାଗ୍ୟ ମାଧ୍ୟମରେ କେବଳ ସାରା ଦେଶକୁ ବିଜୁଳି ଯୋଗାଇ ଦିଆଯିବନାହିଁ ଏହା ବ୍ୟତୀତ ଶକ୍ତି ନିରାପତ୍ତାକୁ ମଧ୍ୟ ସୁନିଶ୍ଚିତ କରାଯିବ । ସୌଭାଗ୍ୟର ଅନେକ କୋଲାଟେରାଲ ସୁବିଧାସୁଯୋଗ ରହିଛି । ଏହା ନିଯୁକ୍ତି ସମେତ ଉଦ୍ୟୋଗ ସୁଯୋଗ ସୃଷ୍ଟି ମଧ୍ୟ କରିପାରିବ । ବିଶେଷ କରି ଗ୍ରାମାଞ୍ଚଳର ଯୁବଗୋଷ୍ଠୀ ଉପାର୍ଜନକ୍ଷମ ହୋଇ ସୁଖଶାନ୍ତିରେ ଜୀବନ ନିର୍ବାହ କରିପାରିବେ ।


    *****************

    
    
    (Release ID: 1527126) Visitor Counter : 1