      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ମହିଳାଙ୍କ ପାଇଁ ସ୍ୱତନ୍ତ୍ର ନିଯୁକ୍ତି ଅଭିଯାନ କରିବାକୁ କେନ୍ଦ୍ରୀୟ ସଶସ୍ତ୍ର ବଳକୁ ରାଜନାଥ ସିଂହଙ୍କ ନିର୍ଦ୍ଦେଶ
      • ସିଆଇଏସଏଫର 49ତମ ପ୍ରତିଷ୍ଠା ଦିବସରେ ଯୋଗ ଦେଲେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ

      Posted On: 10 MAR 2018 6:31PM by PIB Bhubaneshwar

    ମହିଳାଙ୍କ ପାଇଁ ନିଯୁକ୍ତି କ୍ଷେତ୍ରରେ 33% ସଂରକ୍ଷଣ ଲକ୍ଷ୍ୟ ହାସଲ ଲାଗି ସ୍ୱତନ୍ତ୍ର ନିଯୁକ୍ତି ଅଭିଯାନ ଚଲାଇବାକୁ କେନ୍ଦ୍ରୀୟ ସଶସ୍ତ୍ର ପୁଲିସ ବଳ ( CAPF )କୁ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ନିର୍ଦ୍ଦେଶ ଦେଇଛନ୍ତି । ଗାଜିଆବାଦରେ ଆଜି କେନ୍ଦ୍ରୀୟ ଔଦ୍ୟୋଗିକ ନିରାପତ୍ତା ବଳ ( CISF )ର 49ତମ ପ୍ରତିଷ୍ଠା ଦିବସ ଉତ୍ସବରେ ଯୋଗ ଦେଇ ରାଜନାଥ ସିଂହ ନିରାପତ୍ତା ବାହିନୀକୁ ସାଇବର ଅପରାଧର ମୁକାବିଲା ଲାଗି ପ୍ରସ୍ତୁତି କରିବାକୁ ପରାମର୍ଶ ଦେଇଥିଲେ ।


    ରାଜନାଥ ସିଂହ କହିଥିଲେ ଯେ ତଥ୍ୟ ଚୋରି , ହ୍ୟାକିଂ ଏବଂ ସାଇବର ଅପରାଧ ଉଦ୍ୟୋଗ ନିରାପତ୍ତା କ୍ଷେତ୍ରରେ ନୂତନ ଦିଗ ସୃଷ୍ଟି କରିଛି । ପରିବର୍ତ୍ତିତ ନିରାପତ୍ତା ଚିତ୍ରପଟ୍ଟକୁ ଦୃଷ୍ଟିରେ ରଖି ସେ କହିଥିଲେ , କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟ ଅଧୀନରେ ନିକଟରେ ସାଇବର ଏବଂ ଇନଫର୍ମେସନ ସିକ୍ୟୁରିଟି ( CIS ) ଡିଭିଜନ ଗଠନ କରାଯାଇଛି ।


    ସିଆଇଏସଏଫର ଲକ୍ଷ୍ୟ ‘ ଡ୍ୟୁଟି ୱିଥ୍ ସ୍ମାଇଲ୍ ’ ( ହସ ସହ କର୍ତ୍ତବ୍ୟ)କୁ ଉଲ୍ଲେଖ କରି ସେ କହିଥିଲେ , ବିମାନବନ୍ଦରରେ ସିଆଇଏସଏଫର ସୁରକ୍ଷା ଜନିତ କର୍ତ୍ତବ୍ୟପରାୟଣତାକୁ ବିମାନଯାତ୍ରୀମାନେ ପ୍ରଶଂସା କରିଛନ୍ତି । ତେବେ ସର୍ବଦା ସତର୍କ ରହିବାକୁ ସିଆଇଏସଏଫକୁ ପରାମର୍ଶ ଦେଇ ସେ କହିଥିଲେ , ଭଦ୍ର ହେବା ଅର୍ଥ ନୁହେଁ ସୁରକ୍ଷା ଜନିତ କ୍ଷେତ୍ରରେ ତ୍ରୁଟି କରିବା ।


    ରାଜନାଥ ସିଂହ କହିଥିଲେ ଯେ , ଆଗାମୀ କିଛି ବର୍ଷ ମଧ୍ୟରେ ଭାରତୀୟ ଅର୍ଥନୀତି 5 ଟ୍ରିଲିଅନ ଡଲାର ଅତିକ୍ରମ କରିଯିବ । ବିମାନବନ୍ଦର , ମେଟ୍ରୋ ଏବଂ ହାଇ ସ୍ପିଡ୍ ଟ୍ରେନ ସକାଶେ ଆମକୁ ଆନୁଷଙ୍ଗିକ ବ୍ୟବସ୍ଥାରେ ଉନ୍ନତି ଆଣିବାକୁ ପଡ଼ିବ । ଏଭଳି ଗୁରୁତ୍ୱପୂର୍ଣ୍ଣ ସ୍ଥାନଗୁଡ଼ିକ ସହ ମହାକାଶ ଗବେଷଣା ଏବଂ ଆଣବିକ ଶକ୍ତି କାରଖାନାର ସୁରକ୍ଷା ସିଆଇଏସଏଫ ହାତରେ ଥିବାରୁ ଦେଶର ବିକାଶରେ ଏହାର ଅବଦାନ ଉଲ୍ଲେଖନୀୟ । ଉଦ୍ୟୋଗ କ୍ଷେତ୍ରକୁ ନିରପତ୍ତାଜନିତ ପ୍ରସଙ୍ଗରେ ମଧ୍ୟ ସିଆଇଏସଏଫ ପରାମର୍ଶ ଦେବା କାର୍ଯ୍ୟ କରୁଥିବା ରାଜନାଥ କହିଥିଲେ ।


    2022ରେ ଭାରତୀୟ ସ୍ୱାଧୀନତାର ‘ ଅମୃତ ମହୋତ୍ସବ ’ ( 75 ତମ ଦିବସ) ପୂର୍ବରୁ ମିସନ୍ 2020 ଆରମ୍ଭ କରିବାକୁ ରାଜନାଥ ସିଆଇଏସଏଫକୁ କହିଥିଲେ । ସିଆଇଏସଏଫ ସ୍ୱର୍ଣ୍ଣ ଜୟନ୍ତୀ ବର୍ଷରେ ପଦାର୍ପଣ କରୁଥିବାରୁ ବିଶ୍ୱର ଏହି ସର୍ବବୃହତ ଔଦ୍ୟୋଗିକ ନିରାପତ୍ତା ବଳକୁ ଆଭ୍ୟନ୍ତରୀଣ ନିରାପତ୍ତା ସହିତ ବାମପନ୍ଥୀ ଉଗ୍ରବାଦୀଙ୍କ ଲଢ଼େଇ ଭଳି ବହୁମୁଖୀ କାର୍ଯ୍ୟରେ ଅବଦାନ ପାଇଁ ରାଜନାଥ ପ୍ରଶଂସା କରିଥିଲେ ।


    ଏହି ଅବସରରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ସିଆଇଏସଏଫର ଆକର୍ଷଣୀୟ ପରେଡରେ ଅଭିବାଦନ ଗ୍ରହଣ କରିବା ସହ ପୁରସ୍କାର ଓ ପଦକ ପ୍ରଦାନ କରିଥିଲେ । ସେ ମଧ୍ୟ ଏକ ସିଆଇଏସଏଫ କଫି ଟେବୁଲ ବୁକ୍ ଉନ୍ମୋଚନ କରିଥିଲେ ।


    **************

    
    
    (Release ID: 1524172) Visitor Counter : 1