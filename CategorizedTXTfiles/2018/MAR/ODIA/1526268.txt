      ଆଣବିକ ଶକ୍ତି ବିଭାଗ

      ରୁପୁର ଆଣବିକ ଶକ୍ତିକେନ୍ଦ୍ର ସକାଶେ ତ୍ରିପାକ୍ଷିକ ରାଜିନାମା ସ୍ୱାକ୍ଷରିତ
      Posted On: 21 MAR 2018 8:24PM by PIB Bhubaneshwar


    ବାଂଲାଦେଶର ରୁପୁର ଆଣବିକ ଶକ୍ତି କେନ୍ଦ୍ର ନିମନ୍ତେ ଏକ ତ୍ରିପାକ୍ଷିକ ରାଜିନାମା ସ୍ୱାକ୍ଷରିତ ହୋଇଛି । ରୁଷିଆ ରାଜଧାନୀ ମସ୍କୋଠାରେ ସ୍ୱାକ୍ଷରିତ ଏହି ରାଜିନାମାରେ ସେ ଦେଶର ରାଷ୍ଟ୍ରାୟତ୍ତ ଆଣବିକ ଶକ୍ତି ନିଗମ “ ରୋଜାଟୋମ ”, ବାଂଲାଦେଶର ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟ ଏବଂ ଭାରତର ଆଣବିକ ଶକ୍ତି ବିଭାଗ ପକ୍ଷରୁ ଏହି ବୁଝାମଣାପତ୍ର ସ୍ୱାକ୍ଷରିତ ହୋଇଛି । ଏହି ବୁଝାମଣାପତ୍ରର ସର୍ତ୍ତାନୁସାରେ ରୁପୁର ଆଣବିକ ଶକ୍ତି କେନ୍ଦ୍ର ସକାଶେ ସକଳ ପ୍ରକାର ନିର୍ମାଣ ଓ କାର୍ଯ୍ୟକାରୀତା ସଂପର୍କୀତ ଜ୍ଞାନ , କୌଶଳ , ବିଶେଷଜ୍ଞ ସେବା , ପରାମର୍ଶ , ପ୍ରଯୁକ୍ତି ସହୟତା ଓ ଜ୍ଞାନକୌଶଳ , ସଂପଦର ବଣ୍ଟନ ଏବଂ ନିୟନ୍ତ୍ରଣ ଅନୁଭୂତି ଭାରତୀୟ ଅଭିଜ୍ଞ ଆଣବିକ ପ୍ରତିଷ୍ଠାନ ପକ୍ଷରୁ ଯୋଗାଇ ଦିଆଯିବ । ଏହି ଶକ୍ତି କେନ୍ଦ୍ର ନିର୍ମାଣ ଏବଂ କାର୍ଯ୍ୟକ୍ଷମ ହେବା ସହ ଏହାର ବୈଷୟିକ ପରିଚାଳନା କ୍ଷେତ୍ରରେ ମଧ୍ୟ ଭାରତ ଓ ରୁଷିଆ ଆବଶ୍ୟକ ସହଯୋଗ ଓ ପରାମର୍ଶ ଯୋଗାଇଦେବେ ।


    ଆଣବିକ ଯୋଗାଣକାରୀ ଗୋଷ୍ଠୀ (ଏନଏସଜି) ପକ୍ଷରୁ ଭାରତ ଉପରୁ ପ୍ରତିବନ୍ଧ 2008 ମସିହାରେ ଉଠିବା ପରେ ଭାରତ ଆଣବିକ ବାଣିଜ୍ୟ କ୍ଷେତ୍ରରେ ଆନ୍ତର୍ଜାତିକ ସହଭାଗୀମାନଙ୍କ ସହ ପ୍ରଚଳିତ ନିୟମାନୁସାରେ କାର୍ଯ୍ୟ କରିଆସୁଛି । ଉତ୍ତର ପୂର୍ବାଞ୍ଚଳ କ୍ଷେତ୍ର (ସ୍ୱାଧୀନ ଦାୟିତ୍ୱ) ରାଷ୍ଟ୍ରମନ୍ତ୍ରୀ , ପ୍ରଧାନମନ୍ତ୍ରୀ କାର୍ଯ୍ୟାଳୟ , କାର୍ମିକ , ଜନ ଅଭିଯୋଗ ଓ ପେନସନ୍‌ , ଆଣବିକ ଶକ୍ତି ଓ ମହାକାଶ ବିଜ୍ଞାନ ବିଭାଗ ମନ୍ତ୍ରୀ ଡକ୍ଟର ଜୀତେନ୍ଦ୍ର ସିଂହ ଆଜି ଲୋକସଭାରେ ଏକ ପ୍ରଶ୍ନର ଲିଖିତ ଉତ୍ତର ରଖି ଏହି ବିଷୟ ପ୍ରକାଶ କରିଛନ୍ତି ।


    **********


    

    
    (Release ID: 1526268) Visitor Counter : 1