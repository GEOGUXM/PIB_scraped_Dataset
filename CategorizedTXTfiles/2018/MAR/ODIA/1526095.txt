      ସାମାଜିକ ନ୍ୟାୟ ଓ ସଶକ୍ତିକରଣ ମନ୍ତ୍ରଣାଳୟ

      3 ହଜାର ଶବ୍ଦ ସମ୍ବଳିତ ଭାରତର ପ୍ରଥମ ସାଂକେତିକ ଭାଷା ଶଦ୍ଦକୋଷ ଉନ୍ମୋଚିତ
      Posted On: 23 MAR 2018 3:05PM by PIB Bhubaneshwar


    କେନ୍ଦ୍ର ସାମାଜିକ ନ୍ୟାୟ ଏବଂ ସଶକ୍ତିକରଣ ମନ୍ତ୍ରୀ ଶ୍ରୀ ଥୱରଚନ୍ଦ ଗେହଲଟ ଆଜି 3 ହଜାର ଶବ୍ଦ ସମ୍ବଳିତ ଭାରତର ପ୍ରଥମ ସାଂକେତିକ ଭାଷା ଶଦ୍ଦକୋଷ ନୂଆଦିଲ୍ଲୀଠାରେ ଉନ୍ମୋଚନ କରିଛନ୍ତି । ସାମାଜିକ ନ୍ୟାୟ ଏବଂ ସଶକ୍ତିକରଣ ମନ୍ତ୍ରଣାଳୟ ଅଧିନସ୍ଥ ଭାରତୀୟ ସାଂକେତିକ ଭାଷା ଅନୁସଂଧାନ ଏବଂ ପ୍ରଶିକ୍ଷଣ କେନ୍ଦ୍ର ( ISLR ଏବଂ TC ) ଦ୍ୱାରା ଦିବ୍ୟାଙ୍ଗମାନଙ୍କ ପାଇଁ ଏହି ଶବ୍ଦକୋଷ ପ୍ରସ୍ତୁତ କରାଯାଇଛି । ଏହି ଅବସରରେ ସାମାଜିକ ନ୍ୟାୟ ଏବଂ ସଶକ୍ତିକରଣ ରାଷ୍ଟ୍ର ମନ୍ତ୍ରୀ ଶ୍ରୀ କ୍ରିଷନ ପାଲ ଗୁଜ୍ଜର ଏବଂ ଶ୍ରୀ ରାମଦାସ ଅଠାୱଲେ ଉପସ୍ଥିତ ଥିଲେ ।


    ଏହି ସମାରୋହକୁ ସମ୍ବୋଧିତ କରି ଶ୍ରୀ ଥୱରଚନ୍ଦ ଗେହଲଟ କହିଛନ୍ତି ଯେ ଶବ୍ଦକୋଷର ମୂଳ ଉଦ୍ଦେଶ୍ୟ ହେଉଛି ଭାରତୀୟ ସାଂକେତିକ ଭାଷା ଉପରେ ଅଧିକ ସୂଚନା ପ୍ରଦାନ କରି ବଧିରମାନଙ୍କ ମଧ୍ୟରେ ଯୋଗାଯୋଗ ସହଜ କରିବା ଏବଂ ସେମାନଙ୍କୁ ସମାଜର ମୁଖ୍ୟ ସ୍ରୋତରେ ସାମିଲ କରିବା । ସେ କହିଥିଲେ ଯେ ଅତିଶୀଘ୍ର ଏହି ଶବ୍ଦକୋଷରେ ଆହୁରି ନୂତନ ଶବ୍ଦ ସଂଯୋଗ କରାଯିବ । ଏହି ଶବ୍ଦକୋଷକୁ ଅଧିକରୁ ଅଧିକ ଲୋକ ବ୍ୟବହାର କରନ୍ତୁ ଏବଂ ଭାରତୀୟ ସାଂକେତିକ ଭାଷା ଜ୍ଞାନ ପ୍ରାପ୍ତ କରନ୍ତୁ ବୋଲି ସେ କହିଥିଲେ ।


    ISLR&TC ଏହି ଶବ୍ଦକୋଷ ପ୍ରସ୍ତୁତ କରିବା ପାଇଁ ବିଗତ ଦେଢ ବର୍ଷ ଧରି ଅବିରତ ପରିଶ୍ରମ କରିଛି । 2011 ଜନଗଣନା ଅନୁଯାୟୀ ଭାରତରେ 50,71,007 ଜଣ ବଧିର ଥିବାବେଳେ 19, 98,535 ଜଣ ମୁକ ବୋଲି ଜଣାପଡିଛି । ଏହାକୁ ଦୃଷ୍ଟିରେ ରଖି ଏହି ଶବ୍ଦକୋଷ ପ୍ରସ୍ତୁତ କରାଯାଇଛି ଯେଉଁଥିରେ ଆଇନ ସମ୍ବନ୍ଧୀତ , ଚିକିତ୍ସା ସମ୍ବନ୍ଧିତ , ଶିକ୍ଷା ସମ୍ବନ୍ଧୀତ , ବୈଷୟିକ ଏବଂ ପ୍ରତିଦିନ ବ୍ୟବହାର କରାଯାଉଥିବା ଶବ୍ଦ ରହିଛି ।


    ଶବ୍ଦକୋଷର ଇଂରାଜୀ ଏବଂ ହିନ୍ଦୀ ଶବ୍ଦ ବଧିର ପିଲାମାନଙ୍କୁ ଇଂରାଜୀ ଶିକ୍ଷା ପ୍ରଦାନ କରିବା ପାଇଁ ମଧ୍ୟ ସହାୟତା କରିବ । ପାଞ୍ଚଟି ଶ୍ରେଣୀର ଶବ୍ଦ ଏହି ଶବ୍ଦକୋଷରେ ରହିଛି ।


    ପ୍ରତିଦିନ ଶବ୍ଦ- ଏହି ଶ୍ରେଣୀରେ ପ୍ରତିଦିନ ବ୍ୟବହାର କରାଯାଉଥିବା ଶବ୍ଦ ଓ ବାକ୍ୟ ସହିତ ଭିଡିଓରେ ମଧ୍ୟ ସାଂକେତିକ ଶବ୍ଦ ଏବଂ ଇଂରାଜୀ ଶବ୍ଦ ପ୍ରଦର୍ଶୀତ କରାଯାଇଛି ।


    ଆଇନ ସମ୍ବନ୍ଧୀତ ଶବ୍ଦ- ଏହି ଶ୍ରେଣୀରେ 237 ଟି ଆଇନ ସମ୍ବନ୍ଧୀତ ଶବ୍ଦ ‘ ଆଫିଡେଭିଟ ’, ‘ ଆକ୍ୱିଟାଲ ’ ଆଦି ଶବ୍ଦ ସମ୍ବଳିତ ଭିଡିଓ ରହିଛି , ଯାହା ବିଭିନ୍ନ ଆଇନ ସମ୍ବନ୍ଧୀତ ମାମଲା ଗୁଡିକରେ ସହାୟକ ହେବ ।


    ଶିକ୍ଷା ସମ୍ବନ୍ଧୀତ ଶବ୍ଦ- ବଧିର ପିଲାମାନଙ୍କ ପାଇଁ ଶିକ୍ଷା ସମ୍ବନ୍ଧୀତ ଶବ୍ଦ ଜାଣିବା ନିମନ୍ତେ ‘ ନର୍ଭସ ସିଷ୍ଟମ ’, ‘ ରୋଟେସନ ’ ଏବଂ ‘ ରିଭୋଲ୍ୟୁସନ ’ ଭଳି ବିଭିନ୍ନ ଶବ୍ଦର ଅର୍ଥ ଦର୍ଶାଯାଇଛି । ପଦାର୍ଥ ବିଜ୍ଞାନ , ଭୂଗୋଳ , ଜୀବ ବିଜ୍ଞାନ , ଗଣିତ ଆଦି ବିଷୟରୁ ଶବ୍ଦମାନ ସଂଗ୍ରହ କରାଯାଇ ବ୍ୟାଖ୍ୟାନ କରାଯାଇଛି । ଏହି ଶ୍ରେଣୀରେ 229 ଟି ଭିଡିଓ ଜରିଆରେ 212 ଟି ଶବ୍ଦର ବ୍ୟାଖ୍ୟାନ ରହିଛି ।


    ଚିକିତ୍ସା ସମ୍ବନ୍ଧୀତ ଶବ୍ଦ- ଏହି ଶ୍ରେଣୀରେ 200 ଟି ଚିକିତ୍ସା ସମ୍ବନ୍ଧୀତ ଶବ୍ଦ ପାଇଁ 200 ସାଂକେତିକ ଭିଡିଓ ବଧିରମାନଙ୍କ ପାଇଁ ରଖାଯାଇଛି ଯାହା ଚିକିତ୍ସା କ୍ଷେତ୍ରରେ ସେମାନଙ୍କୁ ସହାୟତା କରିବ ।


    ବୈଷୟିକ ଶବ୍ଦ- ଏହି ଶ୍ରେଣୀରେ 204 ଟି ବୈଷୟିକ ଶବ୍ଦକୁ ନେଇ 206 ଟି ଭିଡିଓ ପ୍ରସ୍ତୁତ କରାଯାଇଛି ଯାହା ଧନ୍ଦାମୂଳକ ପ୍ରଶିକ୍ଷଣ କିମ୍ବା କମ୍ପ୍ୟୁଟର ପ୍ରଶିକ୍ଷଣ ବେଳେ ସହାୟତା କରିବ ।


    ************


    

    
    (Release ID: 1526095) Visitor Counter : 8