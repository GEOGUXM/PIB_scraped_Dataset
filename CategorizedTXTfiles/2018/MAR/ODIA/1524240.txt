      ରାଷ୍ଟ୍ରପତିଙ୍କ ସଚିବାଳୟ

      ପ୍ରତିନିଧିମଣ୍ଡଳସ୍ତରୀୟ ଆଲୋଚନାର ନେତୃତ୍ୱ ନେଲେ ରାଷ୍ଟ୍ରପତି
      • ମରିସସ ଗସ୍ତର ଦ୍ୱିତୀୟ ଦିନରେ ଅନେକ ରାଜିନାମା/ ବୁଝାମଣ ପତ୍ର ସ୍ୱାକ୍ଷରିତ

      Posted On: 12 MAR 2018 9:48PM by PIB Bhubaneshwar

    ମରିସସ ଗସ୍ତରେ ଥିବା ରାଷ୍ଟ୍ରପତି ଶ୍ରୀ ରାମନାଥ କୋବିନ୍ଦ ଆଜି ( ମାର୍ଚ୍ଚ 12 , 2018 ) ଭାରତୀୟ ପ୍ରତିନିଧିମଣ୍ଡଳର ନେତୃତ୍ୱ ନେଇ ମରିସସ ପ୍ରଧାନମନ୍ତ୍ରୀ ପ୍ରବିନ୍ଦ ଜଗନ୍ନାଥ ଏବଂ ତାଙ୍କ କ୍ୟାବିନେଟର ଅନ୍ୟ ସଦସ୍ୟମାନଙ୍କ ସହ ଆଲୋଚନା କରିଛନ୍ତି । ଏହି ଅବସରରେ ଉଭୟ ନେତାଙ୍କ ଉପସ୍ଥିତିରେ ଭାରତ ଓ ମରିସସ ମଧ୍ୟରେ କେତେକ ରାଜିନାମା ଏବଂ ବୁଝାମଣାପତ୍ର ସ୍ୱାକ୍ଷରିତ ହୋଇଛି ।


    ମରିସସ ସରକାର ପ୍ରତିରକ୍ଷା ସାମଗ୍ରୀ କ୍ରୟ ନିମନ୍ତେ ଭାରତ ସରକାର ନୂତନ ଭାବେ ସେ ଦେଶକୁ 100 ନିୟୁତ ଡ଼ଲାର ଋଣ ଯୋଗାଇଦେବ ବୋଲି ଏକ ରାଜିନାମା ସ୍ୱାକ୍ଷରିତ ହୋଇଛି । ସେହିଭଳି ଭାରତ ମରିସସକୁ ଏକ ବିବିଧ କାର୍ଯ୍ୟବିଶିଷ୍ଟ ଅଫ୍ ‌ ସୋର ପହରା ଜାହାଜ ଯୋଗାଇଦେବ ବୋଲି ଘୋଷଣା କରିଛି । ଏହା ମରିସସର ତଟୀୟ ସୁରକ୍ଷାକୁ ସୁନିଶ୍ଚିତ କରିବ । ଆଜି ଘୋଷଣା କରାଯାଇଥିବା ନୂତନ ଋଣ ବ୍ୟବସ୍ଥା ଅନୁସାରେ ଏଭଳି କାର୍ଯ୍ୟକ୍ରମକୁ ଅର୍ଥ ଯୋଗାଣ କରାଯିବ । ଏହା ବ୍ୟତୀତ 5 ନିୟୁତ ଡ଼ଲାର ମୂଲ୍ୟର ଅନ୍ୟାନ୍ୟ ଉପକରଣ ଭାରତ ସେ ଦେଶକୁ ଯୋଗାଇଦେବାକୁ ସହମତ ହୋଇଛି ।


    ଅନ୍ୟ ଯେଉଁ କ୍ଷେତ୍ରରେ ରାଜିନାମା ଏବଂ ବୁଝାମଣାପତ୍ର ସ୍ୱାକ୍ଷରିତ ହୋଇଛି ସେଥି ମଧ୍ୟରେ ବିହାରର ନାଳନ୍ଦା ବିଶ୍ୱବିଦ୍ୟାଳୟ ଏବଂ ମରିସସ ମଧ୍ୟରେ ସହଯୋଗ ସ୍ଥାପନ ବୁଝାମଣା ପତ୍ର , ମରିସସ ବିଶ୍ୱବିଦ୍ୟାଳୟରେ ଏକ ଆୟୁର୍ବେଦ ଚେୟାର ପ୍ରତିଷ୍ଠା ସମ୍ପର୍କିତ ବୁଝାମଣା ପତ୍ର , ଭାରତର କେନ୍ଦ୍ରୀୟ ଲୋକ ସେବା ଆୟୋଗ ଏବଂ ମରିସସର ଲୋକ ସେବା ଆୟୋଗ ମଧ୍ୟରେ ବୁଝାମଣା ପତ୍ର ଆଦି ଅନ୍ୟତମ । ଏହି ବ୍ୟବସ୍ଥା ଅନୁସାରେ ୟୁପିଏସସି ମରିସସର ପ୍ରତିପକ୍ଷଙ୍କ ଦକ୍ଷତା ବୃଦ୍ଧି ସକାଶେ ସମସ୍ତ ପ୍ରକାର ସହାୟତା ଏବଂ ସହଯୋଗ ଯୋଗାଇଦେବ । ସେହିପରି ଉଭୟ ଦେଶ ମଧ୍ୟରେ ସାଂସ୍କୃତିକ ଭାବ ଆଦାନପ୍ରଦାନ ସକାଶେ ଦୁଇ ଦେଶ ସହମତରେ ପହଞ୍ଚିଛନ୍ତି ।


    ଏହି ଅବସରରେ ଉଦ୍ବୋଧନ ଦେଇ ରାଷ୍ଟ୍ରପତି ଶ୍ରୀ କୋବିନ୍ଦ କହିଲେ ଯେ ଭାରତ ମହାସାଗର କ୍ଷେତ୍ରରେ ଭାରତ ଓ ମରିସସ ସମାନ ଧରଣର ନିରପତ୍ତା ଚାଲେଞ୍ଜର ସାମ୍ନା କରିଆସୁଛନ୍ତି । ଭାରତ ଅତୀତରେ ସୁରକ୍ଷା ଦୃଷ୍ଟିରୁ ମରିସସକୁ ସକଳ ପ୍ରକାର ସାହାଯ୍ୟ ସହଯୋଗ ଯୋଗାଇ ଆସିଛି । ପହରା ଜାହାଜ ଯୋଗାଇଦେଇଛି । ଏହି ସହଯୋଗର ଧାରାକୁ ଆଗକୁ ଆଗେଇ ନେବା ଲକ୍ଷ୍ୟରେ ଏବେ ଭାରତ ମରିସସକୁ ଏକ ବିବିଧ କାର୍ଯ୍ୟକ୍ଷମ ପହରା ଜାହାଜ ଯୋଗାଇଦେବ ଏବଂ ତାହା ନୂତନ ଋଣ ଧାରା ଅନୁସାରେ କାର୍ଯ୍ୟକାରୀ କରାଯିବ ବୋଲି ରାଷ୍ଟ୍ରପତି ଘୋଷଣା କରିଥିଲେ ।


    ଏହାପରେ ରାଷ୍ଟ୍ରପତି ମରିସସର ବିଭିନ୍ନ ପ୍ରତିନିଧିମଣ୍ଡଳଙ୍କୁ ସାକ୍ଷାତ କରିଥିଲେ । ସେମାନଙ୍କ ମଧ୍ୟରେ ମରିସସର ମୁଖ୍ୟ ବିଚାରପତି ଜଷ୍ଟିସ କିଶୋର ପ୍ରସାଦ ମାତାଦିନ୍ ‌ , ମରିସସର ଜାତୀୟ ସଂସଦର ବାଚସ୍ପତି ଶ୍ରୀମତୀ ଶାନ୍ତି ବାଇ ହନୁମାନଜୀ , ମରିସସର ବିରୋଧୀ ଦଳ ନେତା ଶ୍ରୀ ଜାଭିଏସ ଲୁକ୍ ‌ ଡ଼ୁଭାଲ ସାମିଲ ।


    ଏହି ସାକ୍ଷାତ ଆଲୋଚନା ବେଳେ ରାଷ୍ଟ୍ରପତି ଗୁରୁତ୍ୱ ଆାରୋପ କରି କହିଥିଲେ ଯେ ମରିସସର ସର୍ବାଙ୍ଗୀନ ଉନ୍ନତି ଏବଂ ବିକାଶ ଉପରେ ଭାରତ ବିଶେଷ ପ୍ରାଧାନ୍ୟ ଆରୋପ କରେ । ସେହିଭଳି ଦୁଇ ଦେଶ ମଧ୍ୟରେ ସଂପର୍କ ବୃଦ୍ଧି ନିମନ୍ତେ ଭାରତ ଆଗ୍ରହୀ । ଭାରତ - ମରସିସ ଦ୍ୱିପାକ୍ଷିକ ସହଯୋଗର କ୍ଷେତ୍ର ବେଶ୍ ‌ ବ୍ୟାପକ ଏବଂ ବିବିଧ । ଉଭୟ ରାଷ୍ଟ୍ର ମଧ୍ୟରେ ନିୟମିତ ଭାବେ ଉଚ୍ଚସ୍ତରୀୟ ପ୍ରତିନିଧିମଣ୍ଡଳସ୍ତରୀୟ ଆଦାନପ୍ରଦାନ ଏବଂ ଗସ୍ତ ଅନୁଷ୍ଠିତ ହୋଇଆସୁଛି । ଉଭୟ ରାଷ୍ଟ୍ରର ରାଜନେତାମାନେ ପରସ୍ପରର ରାଷ୍ଟ୍ର ଗସ୍ତକରି ଏହି ସଂପର୍କକୁ ସୁଦୃଢ଼ କରିବାରେ ସହଯୋଗ କରିଆସିଛନ୍ତି । ପୁନଶ୍ଚ , ଗଣତନ୍ତ୍ର , ସାର୍ବଜନୀନ ଆଇନ ବ୍ୟବସ୍ଥା ଏବଂ ସାମାଜିକ ସଂହତି ଉପରେ ଭାରତ ଓ ମରିସସର ସଂପର୍କ ସୁପ୍ରତିଷ୍ଠିତ ବୋଲି ସେ ମତ ପୋଷଣ କରିଥିଲେ ।


    ପୂର୍ବରୁ ସକାଳେ ରାଷ୍ଟ୍ରପତି ଗଙ୍ଗା ତାଲାଓ ଏବଂ ଅପ୍ରବାସୀ ଘାଟ ବିଶ୍ୱ ଐତିହ୍ୟସ୍ଥଳୀ ପରିଦର୍ଶନ କରିବା ସହ ସେଠାରେ ଶ୍ରଦ୍ଧାସୁମନ ଜ୍ଞାପନ କରିଥିଲେ । ମରିସସର ଭାରତୀୟ ସମୁଦାୟଙ୍କ ପାଇଁ ଉଭୟ ସ୍ଥଳୀ ବିଶେଷ ମହତ୍ତ୍ୱ ବହନକରେ । ଅପ୍ରବାସୀ ଘାଟ ସେହି ସ୍ଥାନ ଯେଉଁଠାରେ ଉନବିଂଶ ଶତାବ୍ଦୀର ପ୍ରାରମ୍ଭରେ ମୂଳ ଭାରତୀୟମାନେ ପ୍ରଥମେ ଆସି ମରିସସରେ ପହଞ୍ଚିଥିଲେ ଏବଂ ସେ ଦେଶରେ ଶ୍ରମିକ ଭାବେ କାର୍ଯ୍ୟ କରିଥିଲେ ।


    ରାଷ୍ଟ୍ରପତି ଶ୍ରୀ କୋବିନ୍ଦଙ୍କ ସମ୍ମାନାର୍ଥେ ମରିସସର ରାଷ୍ଟ୍ରପତି ଶ୍ରୀମତୀ ଅମୀନା ଗୁରୀବ - ଫକୀମ ଆଜି ( ମାର୍ଚ୍ଚ 12 , 2018 ) ଏକ ଭୋଜିସଭାର ଆୟୋଜନ କରିଥିଲେ । ଏହି ଅବସରରେ ଉଦ୍ ‌ ବୋଧନ ଦେଇ ତାଙ୍କୁ ଏବଂ ଭାରତୀୟ ପ୍ରତିନିଧିମଣ୍ଡଳଙ୍କୁ ମରସିସ ସରକାର ଓ ଜନସାଧାରଣ ଏଭଳି ସମ୍ମାନ ପ୍ରଦର୍ଶନ କରିଥିବାରୁ ରାଷ୍ଟ୍ରପତି ଧନ୍ୟବାଦ ଜ୍ଞାପନ କରିଥିଲେ । ଉପନିବେଶବାଦ କବଳରୁ ମୁକ୍ତ ହୋଇ ମରିସସ ଏକ ସ୍ୱାଧୀନ ରାଷ୍ଟ୍ର ହେବାର 50ତମ ବାର୍ଷିକୀ ଉପଲକ୍ଷେ ରାଷ୍ଟ୍ରପତି ମରିସସବାସୀଙ୍କୁ ଅଭିନନ୍ଦନ ଜ୍ଞାପନ କରିଥିଲେ ।


    ପରେ , ସନ୍ଧ୍ୟାରେ ( ମାର୍ଚ୍ଚ 12 , 2018 ) ରାଷ୍ଟ୍ରପତି ଶ୍ରୀ କୋବିନ୍ଦ ମରିସସ ସ୍ୱାଧୀନତା ପ୍ରାପ୍ତିର 50ତମ ବାର୍ଷିକୀ ଉପଲକ୍ଷେ ଆୟୋଜିତ ଏକ କାର୍ଯ୍ୟକ୍ରମରେ ଯୋଗଦାନ କରିବାର ଅଛି ।


    ଗତକାଲି ( ମାର୍ଚ୍ଚ 11 , 2018 ) ରାଷ୍ଟ୍ରପତି ଶ୍ରୀ କୋବିନ୍ଦ ତାଙ୍କ ସମ୍ମାନାର୍ଥେ ମରିସସ ପ୍ରଧାନମନ୍ତ୍ରୀ ଶ୍ରୀ ପ୍ରବୀନ୍ଦ କୁମାର ଜଗନ୍ନାଥଙ୍କ ଦ୍ୱାରା ଆୟୋଜିତ ଏକ ଭୋଜିସଭାରେ ଯୋଗଦାନ କରିଥିଲେ । ଏହି ଅବସରରେ ନିଜର ବକ୍ତବ୍ୟରେ ରାଷ୍ଟ୍ରପତି କହିଲେ ଯେ ମରିସସ ସ୍ୱାଧୀନତା ପ୍ରାପ୍ତିର 50ତମ ବାର୍ଷିକୀ ପାଳନ ଉତ୍ସବକୁ ତାଙ୍କୁ ମୁଖ୍ୟ ଅତିଥିଭାବେ ଆମନ୍ତ୍ରଣ କରିଥିବାରୁ ସେ ମରିସସବାସୀଙ୍କୁ ଧନ୍ୟବାଦ ଜଣାଉଛନ୍ତି । ଏହା ଭାରତର 130 କୋଟି ଲୋକଙ୍କ ସକାଶେ ଏକ ବିଶେଷ ସମ୍ମାନ ବୋଲି ରାଷ୍ଟ୍ରପତି କହିଥିଲେ ।


    ଋାଷ୍ଟ୍ରପତି କହିଲେ ଯେ ମରିସସ ହେଉଛି ଆଫ୍ରିକା ପ୍ରବେଶ ନିମନ୍ତେ ଭାରତ ମହାସାଗର କ୍ଷେତ୍ରର ଦ୍ୱାରଦେଶ । ଯେଉଁ ଭାରତୀୟ କମ୍ପାନୀମାନେ ଆଫ୍ରିକାରେ ସେମାନଙ୍କର ବାଣିଜ୍ୟ ବ୍ୟବସାୟ କରିବାକୁ ଆଗ୍ରହୀ ସେମାନଙ୍କ ପାଇଁ ମରିସସ ହେଉଛି ଏକ ପେଣ୍ଠସ୍ଥଳୀ । ଅନ୍ୟ ଭାଷାରେ କହିଲେ ଭାରତ ମହାସାଗର କ୍ଷେତ୍ରରେ ମରିସସ ହେଉଛି ‘ ତାରକା ଏବଂ ଚାବିକାଠି ’ । ପୁଣି ମରିସସର ଭାରତ ସହ ନାନାବିଧ ସ୍ୱାର୍ଥ ଓ ସଂପର୍କରେ ଯୋଗସୂତ୍ର ରହିଛି । ସେହିଭଳି ସାମୁଦ୍ରିକ ସୁରକ୍ଷା ଏବଂ ଆତଙ୍କବାଦ ନିରୋଧ ସକାଶେ ଆମର ସହଯୋଗୀତା ବିଶେଷ ମହତ୍ତ୍ୱ ବହନ କରେ ବୋଲି ରାଷ୍ଟ୍ରପତି ମତ ପୋଷଣ କରିଥିଲେ ।


    **********

    
    
    (Release ID: 1524240) Visitor Counter : 1