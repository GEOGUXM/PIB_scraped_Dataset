      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ନାଇରୋବୀ, କେନିଆସ୍ଥିତ ଶ୍ରୀ କଚ୍ଛି ଲେଭା ପଟେଲ ସମାଜର ରୌପ୍ୟ ଜୟନ୍ତୀ ସମାରୋହକୁ ଭିଡିଓ କନଫରେନ୍ସିଂ ଜରିଆରେ ପ୍ରଧାନମନ୍ତ୍ରୀଙ୍କ ସମ୍ବୋଧନ
      Posted On: 30 MAR 2018 6:48PM by PIB Bhubaneshwar


    ଭିଡିଓ କନଫରେନ୍ସିଂ ଜରିଆରେ ନାଇରୋବୀ, କେନିଆସ୍ଥିତ ଶ୍ରୀ କଚ୍ଛି ଲେଭା ପଟେଲ ସମାଜର ରୌପ୍ୟ ଜୟନ୍ତୀ ସମାରୋହରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଉଦ୍ବୋଧନ ଦେଇଛନ୍ତି । ପ୍ରଧାନମନ୍ତ୍ରୀଙ୍କ ତାଙ୍କ ଉଦ୍ବୋଧନରେ, ପୂର୍ବ ଆଫ୍ରିକାର ବିକାଶ ଏବଂ କଲ୍ୟାଣମୂଳକ କାର୍ଯ୍ୟରେ କଚ୍ଛି ଲେଭା ପଟେଲ ସମାଜର ଯୋଗଦାନକୁ ପ୍ରଶଂସା କରିଥିଲେ । କେନିଆର ସ୍ୱାଧୀନତା ଆନ୍ଦୋଳନରେ ଭାରତୀୟ ସମୁଦାୟର ଭୂମିକା ସମ୍ପର୍କରେ ମଧ୍ୟ ସେ ଉଲ୍ଲେଖ କରିଥିଲେ । ସାମଗ୍ରୀକ ବିକାଶ ଦିଗରେ ବିଶେଷ କରି 2001 ଭୂମିକମ୍ପ ପରେ ପୁନଃନିର୍ମାଣ ଏବଂ ଥଇଥାନ କାର୍ଯ୍ୟରେ କଚ୍ଛି ସମାଜର ଯୋଗଦାନକୁ ପ୍ରଧାନମନ୍ତ୍ରୀ ପ୍ରଶଂସା କରିଥିଲେ । ସେ କହିଥିଲେ, “ପୂର୍ବରୁ ଏକ ମରୁଭୂମି ଭାବେ ବିବେଚନା କରାଯାଉଥିବା କଚ୍ଛ ଏବେ ପ୍ରମୁଖ ପର୍ଯ୍ୟଟନ ଲକ୍ଷ୍ୟସ୍ଥଳୀରେ ପରିଣତ ହୋଇଛି” । କଚ୍ଛ ଅଂଚଳର ଦୂରଦୂରାନ୍ତ କ୍ଷେତ୍ରରେ ନର୍ମଦା ଜଳ ପହଁଚାଇବା ଲାଗି ସେ ଗୁଜରାଟ ମୁଖ୍ୟମନ୍ତ୍ରୀ ଥିବା ସମୟରେ ସରକାରଙ୍କ ନିରନ୍ତର ପ୍ରୟାସ ସମ୍ପର୍କରେ ଆଲୋକପାତ କରିଥିଲେ ।
    
    ଏହି କ୍ଷେତ୍ରରେ ବିକାଶମୂଳକ କାର୍ଯ୍ୟକୁ ଆଗେଇ ନେବା ଲାଗି କେନ୍ଦ୍ର ଏବଂ ରାଜ୍ୟ ସରକାରଙ୍କ ଦ୍ୱାରା କରାଯାଉଥିବା ଡବଲ ଇଞ୍ଜିନ ସାମର୍ଥ୍ୟର ବିକାଶମୂଳକ କାର୍ଯ୍ୟ ସମ୍ପର୍କରେ ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ । “ଏହି କ୍ଷେତ୍ରରେ ଗତ କିଛି ବର୍ଷ ମଧ୍ୟରେ ହଜାର ହଜାର କୋଟି ଟଙ୍କାର ନିବେଶ ହୋଇଛି” ବୋଲି ସେ କହିଥିଲେ । କଚ୍ଛ ଏବଂ ଜାମନଗର ମଧ୍ୟରେ ପ୍ରସ୍ତାବିତ ରୋ-ରୋ ଫେରୀ ସେବା ବିଷୟରେ ମଧ୍ୟ ସେ ଉପସ୍ଥିତ ଶ୍ରୋତାମାନଙ୍କୁ ସୂଚନା ଦେଇଥିଲେ ।
    
    ଆଫ୍ରକୀୟ ଦେଶ ଏବଂ ଭାରତ ମଧ୍ୟରେ ସମ୍ପର୍କ ଉତଥାନ ପଥରେ ରହିଥିବା ସମ୍ପର୍କରେ ମଧ୍ୟ ପ୍ରଧାନମନ୍ତ୍ରୀ ଗୁରୁତ୍ୱାରୋପ କରିଥିଲେ । ନିକଟରେ ଭାରତ ଆଫ୍ରିକା ଶିଖର ସମ୍ମିଳନୀ ଏବଂ ଆଫ୍ରିକୀୟ ବିକାଶ ବ୍ୟାଙ୍କର ଏକ ବୈଠକ ଭାରତରେ ଅନୁଷ୍ଠିତ ହୋଇଥିବା ମଧ୍ୟ ସେ କହିଥିଲେ । ବର୍ତ୍ତମାନର ସରକାରଙ୍କ ସମୟରେ ରାଷ୍ଟ୍ରପତି, ଉପରାଷ୍ଟ୍ରପତି ଏବଂ ଭାରତର ପ୍ରଧାନମନ୍ତ୍ରୀ ଭାବେ ସେ ନିଜେ 20ରୁ ଅଧିକ ଥର ଆଫ୍ରିକୀୟ ରାଷ୍ଟ୍ର ଗସ୍ତ କରିଥିବା ପ୍ରଧାନମନ୍ତ୍ରୀ କହିଥିଲେ ।
    
    ନିଜର ଅଭିଭାଷଣ ସମୟରେ ପ୍ରଧାନମନ୍ତ୍ରୀ ଉପସ୍ଥିତ ଶ୍ରୋତାମାନଙ୍କୁ ଭାରତ ଆସିବା ଲାଗି ଆମନ୍ତ୍ରଣ ଜଣାଇଥିଲେ । ବିଶେଷ କରି ଯେଉଁମାନେ ଭାରତ ଆସିନାହାନ୍ତି, ସେମାନେ 2019 ଜାନୁଆରୀରେ ଆୟୋଜନ ହେବାକୁ ଥିବା କୁମ୍ଭ ମେଳାରେ ଭାରତର ସାଂସ୍କୃତିକ ଏବଂ ଆଧ୍ୟାତ୍ମିକ ପରମ୍ପରାକୁ ଉପଭୋଗ କରିବା ଲାଗି ଆସିବା ନିମନ୍ତେ ପ୍ରଧାନମନ୍ତ୍ରୀ ନିମନ୍ତ୍ରଣ ଜଣାଇଥିଲେ । ଶ୍ରୀ କଚ୍ଛି ଲେଭା ପଟେଲ ସମାଜର ନାଇରୋବୀ-ୱେଷ୍ଟ କମ୍ପ୍ଲେକ୍ସର ରୌପ୍ୟ ଜୟନ୍ତୀ ସମାରୋହ ଅବସରରେ ପ୍ରଧାନମନ୍ତ୍ରୀ ଉପସ୍ଥିତ ଶ୍ରୋତାମାନଙ୍କୁ ଅଭିନନ୍ଦନ ଜଣାଇଥିଲେ ।

    ***

    
    
    (Release ID: 1527101) Visitor Counter : 5