      ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟ

      ଡ଼ିଏସଟି ସହାୟତାପ୍ରାପ୍ତ ସୌରଶକ୍ତିଯୁକ୍ତ ଅଭିନବତ୍ୱ ପ୍ରଦର୍ଶନ
      • ନିଜସ୍ୱ ଜ୍ଞାନକୌଶଳ ବଳରେ ସୌରଶକ୍ତି କୋଟି କୋଟି ଅବହେଳିତ ଲୋକଙ୍କ ଆଶାଆକାଂକ୍ଷା ପୂରଣ କରିପାରିବ: ଡକ୍ଟର ହର୍ଷବର୍ଦ୍ଧନ

      Posted On: 14 MAR 2018 8:50PM by PIB Bhubaneshwar

    ଦେଶରେ ସୌରଶକ୍ତି କ୍ଷେତ୍ରରେ ଏକ ବିପ୍ଳବର ଅୟମାରମ୍ଭ ହେବାକୁ ଯାଉଛି । ସୌରଶକ୍ତି ଦେଶର ଶକ୍ତି ବିକାଶ ଦିଗରେ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିବ ବୋଲି କେନ୍ଦ୍ର ବିଜ୍ଞାନ ଓ ପ୍ରଯୁକ୍ତି , ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ କହିଛନ୍ତି । କେନ୍ଦ୍ର ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟ ପକ୍ଷରୁ ଏ ଦିଗରେ ସରକାର ଗ୍ରହଣ କରିଥିବା ପଦକ୍ଷେପ ସଂପର୍କରେ ନୂଆଦିଲ୍ଲୀଠାରେ ସାମ୍ବାଦିକମାନଙ୍କୁ ସୂଚନା ଦେଇ ଡକ୍ଟର ହର୍ଷବର୍ଦ୍ଧନ କହିଲେ ଯେ ନିଜସ୍ୱ ଜ୍ଞାନକୌଶଳରେ ବିକଶିତ ସୌର ଶକ୍ତି ଦ୍ୱାରା ହିଁ ଭବିଷ୍ୟତରେ ଅବହେଳିତ ସମସ୍ତ ଜନତାଙ୍କୁ ଶକ୍ତି ଯୋଗାଇ ଦିଆଯାଇପାରିବ । ଭବିଷ୍ୟତରେ ସୌର ଶକ୍ତିର ପର୍ଯ୍ୟାପ୍ତ ଭୂମିକା ରହିଛି ଏବଂ ଏହି ଶକ୍ତି ଉତ୍ପାଦନ ଦିଗରେ ସରକାର ଗୁରୁତ୍ୱ ଆରୋପ କରୁଛନ୍ତି । ଏଯାବତ୍‌ ଯେଉଁ ସବୁ ସୌରଶକ୍ତି ଉତ୍ପାଦନକ୍ଷମ ଯନ୍ତ୍ରମାନ ବିକାଶ ଘଟିଛି ସେଥି ମଧ୍ୟରେ ‘ ସୂର୍ଯ୍ୟଜ୍ୟୋତି ’ ଅନ୍ୟତମ । ଏଥି ମଧ୍ୟରେ ମାଇକ୍ରୋ ସୋଲାର ଡ଼ୋମ୍‌ , ଏକ ସୌରଶକ୍ତିଚାଳିତ ଜଳ ବିଶୋଧକ ଏବଂ ସୌର ଜାକେଟ ରହିଛି । 2022 ମସିହା ସୁଦ୍ଧା କେନ୍ଦ୍ର ସରକାର ସୌରଶକ୍ତି ଉତ୍ପାଦନ ଦିଗରେ ଏକ ମହତ୍ତ୍ୱାକାଂକ୍ଷୀ ଲକ୍ଷ୍ୟ ରଖିଛନ୍ତି । ସେଥି ମଧ୍ୟରେ 175 ଗିଗାୱାଟର ଅକ୍ଷୟ ଶକ୍ତି ଉତ୍ପାଦନ ଲକ୍ଷ୍ୟ ହାସଲ ଅନ୍ୟତମ । ସେଥି ମଧ୍ୟରୁ 100 ଗିଗାୱାଟ ସୌରଶକ୍ତି ଉତ୍ପାଦନର ଲକ୍ଷ୍ୟ ରହିଛି । ଏବେ ସୁଦ୍ଧା ସେଥିରୁ 20 ପ୍ରତିଶତ ଲକ୍ଷ୍ୟ ହାସଲ କରାଯାଇସାରିଛି ବୋଲି ସେ ସୂଚାଇଥିଲେ ।


    ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ କହିଲେ ଯେ ସୌରଶକ୍ତିକୁ ଉପଯୋଗ କରି ଯେଉଁସବୁ ବୈଦ୍ୟୁତିକ ଉପକରଣମାନ କାର୍ଯ୍ୟ କରିପାରିବ ଏବଂ ଜନସାଧାରଣଙ୍କ ପାଇଁ ତାହା ବିଶେଷ ଆବଶ୍ୟକ ସେହିଭଳି ଉପକରଣର ବିକାଶ ଦିଗରେ ବିଜ୍ଞାନ ଓ ପ୍ରଯୁକ୍ତି ବିଭାଗ ବିଶେଷ ପ୍ରୟାସ ଜାରି ରଖିଛି ଏବଂ ସେଥିପାଇଁ ତାଙ୍କ ମନ୍ତ୍ରଣାଳୟ ସମସ୍ତ ପ୍ରକାର ସାହାଯ୍ୟ ଓ ସହଯୋଗ ଯୋଗାଇ ଦେଉଛି । ଏହା ଦ୍ୱାରା ଲୋକମାନଙ୍କ ଦୈନନ୍ଦିନ ଜୀବନଧାରା ଅଧିକ ସହଜସାଧ୍ୟ ହୋଇପାରିବ । ପୁଣି ଏହା ଲୋକମାନଙ୍କ ଜୀବନଧାରଣର ମାନରେ ପରିବର୍ତ୍ତନ ଓ ଉନ୍ନତି ଆଣିପାରିବ । ସେମାନଙ୍କ ବ୍ୟୟ କମିବ । ସୂର୍ଯ୍ୟଜ୍ୟୋତି ସଂପର୍କରେ ସୂଚନା ଦେଇ ସେ କହିଲେ ଯେ 2016 ମସିହାରେ କେବଳ ମାତ୍ର 30 ଜଣ ଉପଭୋକ୍ତା ସୌରଶକ୍ତି ଚାଳିତ ମାଇକ୍ରୋ ଡ଼ୋମ୍‌ ବ୍ୟବହାର କରୁଥିବା ବେଳେ ଏବେ 5000ରୁ ଉର୍ଦ୍ଧ୍ଵ ଉପଭୋକ୍ତା ସେମାନଙ୍କର ଘରେ ଏହି ଉପକରଣ ଲଗାଇ ସେଥିରୁ ସୌରଶକ୍ତି ପାଇପାରୁଛନ୍ତି । 2019 ମସିହା ସୁଦ୍ଧା ଦେଶର 100 , 000 ଗୃହରେ ସୂର୍ଯ୍ୟଜ୍ୟୋତି ସଂସ୍ଥାପନର ଲକ୍ଷ୍ୟ ରଖାଯାଇଛି ବୋଲି ସେ କହିଥିଲେ ।


    ଡକ୍ଟର ହର୍ଷବର୍ଦ୍ଧନ ନିଜେ ଏକ ସୌର ଜାକେଟ ପିନ୍ଧି ଏହାର ବୈଶିଷ୍ଟ୍ୟ ସଂପର୍କରେ ଗଣମାଧ୍ୟମ ପ୍ରତିନିଧିମାନଙ୍କୁ ସୂଚନା ଦେଇଥିଲେ । ସେ କହିଲେ ଯେ ଏହି ଜାକେଟରୁ ଆପଣାଛାଏଁ ଆଲୋକ ବିକୀରିତ ହେବ ଏବଂ ଚିହ୍ନିତ ଟ୍ୟାଗକୁ ଆଲୋକିତ କରିପାରିବ । ସେଥିରୁ ସହଜରେ ମୋବାଇଲ ଫୋନ୍‌ ରିଚାର୍ଜ କରାଯାଇପାରିବ ବୋଲି ସେ କହିଥିଲେ । ଏହି ସୌରଶକ୍ତିଯୁକ୍ତ ଜାକେଟ ବିଶେଷ ଭାବେ ସୁରକ୍ଷାବଳଙ୍କ ପାଇଁ ଏକାନ୍ତ ପ୍ରୟୋଜନ ଓ ଉପକାରସିଦ୍ଧ । ସେହିଭଳି ବନବିଭାଗ ଅଧିକାରୀମାନେ ଏହାକୁ ଦୁର୍ଗମ ତଥା ଜଙ୍ଗଲର ଅପହଞ୍ଚ ଇଲାକାରେ ବ୍ୟବହାର କରିଆସୁଛନ୍ତି ବୋଲି ସେ ସୂଚାଇଥିଲେ ।


    ସୌରଶକ୍ତି ଉତ୍ପାଦନ କ୍ଷେତ୍ରରେ ବିଶେଷ ଅଭିନବତାର ଆବଶ୍ୟକତା ରହିଛି ବୋଲି କହି ଡ଼କ୍ଟର ହର୍ଷବର୍ଦ୍ଧନ କହିଲେ ଯେ ଦେଶରେ ସ୍ୱଚ୍ଛ ଶକ୍ତିର ଆବଶ୍ୟକତାକୁ ଦୃଷ୍ଟିରେ ରଖି ଏଭଳି ନୂତନ ଉପକରଣମାନ ପ୍ରସ୍ତୁତ କରାଯାଉଛି । ଏହି ଦିଗରେ ଏବେ ସୁଦ୍ଧା ପାଞ୍ଚଟି ସୌରଶକ୍ତି ଚାଳିତ ଜଳ ବିଶୋଧକ ଉତ୍ପାଦିତ ହୋଇଛି । ପ୍ରତ୍ୟେକ ମେସିନରୁ ଦିନକୁ ପ୍ରାୟ 400 ଲିଟର ଲେଖାଏଁ ଜଳ ବିଶୋଧନ କରାଯାଇପାରୁଛି ବୋଲି ସେ ଦର୍ଶାଇଥିଲେ ।


    ଲୋକମାନେ ଡ଼ିଜିଟାଲ ବ୍ୟାଙ୍କିଙ୍ଗ୍‌ ବ୍ୟବସ୍ଥାକୁ ଆପଣାଇବା ସକାଶେ ଦେଶର ଜନସାଧାରଣଙ୍କୁ ସରକାର ପ୍ରୋତ୍ସାହିତ କରୁଥିବା ସଂପର୍କରେ ଅବତାରଣା କରି ସେ କହିଲେ ଯେ ଦୂରଦୂରାନ୍ତ ଦୁର୍ଗମ ଗ୍ରାମାଞ୍ଚଳରେ ସୌରଶକ୍ତିଚାଳିତ ଏଟିଏମ ସ୍ଥାପନ କରାଯିବା ଦିଗରେ ଏବେ ପ୍ରୟାସ ଜାରିରହିଛି ଏବଂ ତାହା ଖୁବ୍‌ ଶୀଘ୍ର କାର୍ଯ୍ୟକାରୀ ହେବ । ସୌରଶକ୍ତିଚାଳିତ ଏଟିଏମର ବ୍ୟବସାୟିକ ମଡ଼େଲ ଆଗାମୀ ଦୁଇରୁ ତିନିମାସ ମଧ୍ୟରେ ଆସିଯିବ ବୋଲି ସେ ଆଶା ପ୍ରକଟ କରିଥିଲେ ।


    *************

    
    
    (Release ID: 1524738) Visitor Counter : 1