      ଆଦିବାସୀ ବ୍ୟାପାର ମନ୍ତ୍ରଣାଳୟ

      ତଫସିଲଭୁକ୍ତ ଜନଜାତିଙ୍କ ସକାଶେ କାର୍ଯ୍ୟକାରୀ ହେଉଥିବା ଯୋଜନାଗୁଡ଼ିକର ସଫଳ ମନିଟରିଂ ଓ ସୁପରଭିଜନ ନିମନ୍ତେ ଗୃହୀତ ବ୍ୟବସ୍ଥା
      Posted On: 19 MAR 2018 9:05PM by PIB Bhubaneshwar


    ତଫସିଲଭୁକ୍ତ ଜନଜାତିଙ୍କ ସକାଶେ କାର୍ଯ୍ୟକାରୀ ହେଉଥିବା ବିଭିନ୍ନ ଉନ୍ନୟନ ଯୋଜନାଗୁଡ଼ିକର ସଫଳ ମନିଟରିଂ ଓ ସୁପରଭିଜନ ନିମନ୍ତେ ନିମ୍ନଲିଖିତ କାର୍ଯ୍ୟକ୍ରମମାନ ଗୃହୀତ ହୋଇଛି:


    i ) ଆଦିବାସୀ ବର୍ଗର ଲୋକଙ୍କ ପାଇଁ କାର୍ଯ୍ୟକାରୀ ହେଉଥିବା ସମସ୍ତ ଯୋଜନା/ କାର୍ଯ୍ୟକ୍ରମଗୁଡ଼ିକର ମନିଟରିଂ ଓ ନିୟନ୍ତ୍ରଣ ଦାୟିତ୍ୱ ପ୍ରଥମତଃ ରାଜ୍ୟ ସରକାରମାନଙ୍କର । ତେବେ , କେନ୍ଦ୍ରୀୟ ସ୍ତରରେ ବିଭିନ୍ନ ସମୟରେ ଏଥି ନିମନ୍ତେ ବୈଠକ/ ସମ୍ମିଳନୀମାନ ଡକାଯାଇଥାଏ ଯେଉଁଥିରେ ରାଜ୍ୟ ସରକାରମାନଙ୍କ ଅଧିକାରୀମାନେ ଅଂଶଗ୍ରହଣ କରିଥାନ୍ତି ଓ ସେଥିରେ ନିର୍ଦ୍ଦିଷ୍ଟ ସମୟରେ ଯୋଜନା ପ୍ରସ୍ତାବ ପ୍ରଦାନ , କାର୍ଯ୍ୟକାରୀ ହେଉଥିବା ଯୋଜନା/ କାର୍ଯ୍ୟକ୍ରମମାନଙ୍କୁ ତ୍ୱରାନ୍ୱିତ କରିବା ଏବଂ ସେସବୁର ଫିଜିକାଲ ତଥା ଆର୍ଥିକ ପ୍ରଗତି ସଂପର୍କରେ ସମୀକ୍ଷା କରାଯାଇଥାଏ । କେନ୍ଦ୍ର ଆଦିବାସୀ ବ୍ୟାପାର ମନ୍ତ୍ରଣାଳୟର ଅଧିକାରୀମାନେ ଏଥି ନିମନ୍ତେ କାର୍ଯ୍ୟକ୍ରମ ପ୍ରଗତି ସଂପର୍କରେ ବାସ୍ତବ ସ୍ଥିତି ଆକଳନ କରିଥାନ୍ତି ।


    ii ) ଅଧିକ ପାଣ୍ଠି ପ୍ରଦାନ ସକାଶେ ବିନିଯୋଗ ପତ୍ର ପୈଠ କରିବା ଏକ ପ୍ରାକ୍‌ ସର୍ତ୍ତ ଅଟେ ।


    iii) ପ୍ରବର୍ତ୍ତିତ ଯୋଜନାମାନଙ୍କ ସଂପର୍କରେ ରାଜ୍ୟମାନଙ୍କ ଠାରୁ ଏହାର ବାସ୍ତବ ପ୍ରଗତି ରିପୋର୍ଟ ସଂଗ୍ରହ କରାଯାଇଥାଏ ।


    iv) କେନ୍ଦ୍ରୀୟ ମନ୍ତ୍ରଣାଳୟମାନଙ୍କର ତଫସିଲଭୁକ୍ତ ଜନଜାତି କମ୍ପୋନେଣ୍ଟ ( STC ) ପାଣ୍ଠି ମନିଟରିଂ କରିବା ସକାଶେ ନୀତି ଆୟୋଗ ତାଙ୍କର ଫ୍ରେମ୍‌ୱାର୍କ ଏବଂ ମେକାନିଜିମ୍‌ ସ୍ଥିର କରିଛନ୍ତି । ଏଥି ସକାଶେ ଏକ ଅନଲାଇନ୍‌ ମରିଟରିଂ ବ୍ୟବସ୍ଥା ( stcmis.nic.in ) ୱେବ୍‌ ଠିକଣାରେ ଅବସ୍ଥାପନ କରାଯାଇଛି । ଏହି ଫ୍ରେମ୍‌ୱାର୍କର ବ୍ୟବସ୍ଥା ଅନୁସାରେ ତଫସିଲଭୁକ୍ତ ଜନଜାତି ବର୍ଗଙ୍କ କଲ୍ୟାଣ ସକାଶେ ପ୍ରବର୍ତ୍ତନ କରାଯାଉଥିବା ବିଭିନ୍ନ ଯୋଜନାରେ ମଂଜୁର ପାଣ୍ଠି ଏବଂ ଏହାର ବ୍ୟୟ ମନିଟର କରାଯିବ , ଯୋଜନାର ବାସ୍ତବ କାର୍ଯ୍ୟାନ୍ୱୟନ ସ୍ଥଳୀ ପରିଦର୍ଶନ କରାଯିବ ଏବଂ ସେଥିରୁ ବାସ୍ତବ ଚିତ୍ର ଆକଳନ କରାଯିବ । ଏହା ବ୍ୟତୀତ ଫ୍ରେମୱାର୍କରେ ଥିବା ସର୍ତ୍ତାବଳୀ ଅନୁସାରେ ଯୋଜନା ପ୍ରବର୍ତ୍ତନସ୍ଥଳୀ ଅନୁସାରେ ଏହାର ବିସ୍ତୃତ ବିବରଣୀ , ସେଥିପାଇଁ ଉତ୍ତରଦାୟୀ ତଥା ଧାର୍ଯ୍ୟ ଲକ୍ଷ୍ୟ ବ୍ୟୟ ସଂପର୍କରେ ତର୍ଜମା କରାଯିବ । ଅଧିକନ୍ତୁ , ଏହି କାର୍ଯ୍ୟରେ ସମନ୍ୱୟ ରକ୍ଷା ତଥା ମନିଟର କରିବା ସକାଶେ ମନ୍ତ୍ରଣାଳୟ/ ବିଭାଗ ପକ୍ଷରୁ ନୋଡ଼ାଲ ଅଧିକାରୀଙ୍କୁ ମନୋନୀତ କରାଯାଇଛି ।


    v ) ମନ୍ତ୍ରଣାଳୟର ୱେବସାଇଟରେ ସମସ୍ତ ମଂଜୁର ଆଦେଶ ଅପ୍‌ଲୋଡ଼ କରାଯାଇଛି ।


    vi ) ଜିଲ୍ଲା ଅଧିକାରୀଙ୍କ୍‌ ଦ୍ୱାର ଏନଜିଓମାନଙ୍କ ଦ୍ୱାରା ପ୍ରବର୍ତ୍ତିତ ସମସ୍ତ ପ୍ରକଳ୍ପସ୍ଥଳୀର ବାର୍ଷିକ ପରିଦର୍ଶନକୁ ବାଧ୍ୟତାମୂଳକ କରାଯାଇଛି ।


    vii ) ଲଘୁ ବନଜାତ ଦ୍ରବ୍ୟ ମାର୍କେଟିଂ ବ୍ୟବସ୍ଥାର ଯାହାକି ସର୍ବନିମ୍ନ ସହାୟକ ମୂଲ୍ୟ ( MSP ) ମାଧ୍ୟମରେ ଦୁଇଟି କମିଟି ଦ୍ୱାରା ମରିଟରିଂ କରାଯାଇଥାଏ ସେଥି ମଧ୍ୟରୁ ଗୋଟିଏ ସଂପୃକ୍ତ ରାଜ୍ୟର ମୁଖ୍ୟ ଶାସନ ସଚିବଙ୍କ ଅଧ୍ୟକ୍ଷତାରେ ଗଠିତ ରାଜ୍ୟସ୍ତରୀୟ କମିଟି ଏବଂ ଅନ୍ୟଟି ସଂପୃକ୍ତ ଜିଲ୍ଲାର ଜିଲ୍ଲାପାଳଙ୍କ ଅଧ୍ୟକ୍ଷତାରେ ଗଠିତ ଜିଲ୍ଲା ସ୍ତରୀୟ କମିଟି । ଏତଦବ୍ୟତୀତ , ଭାରତ ସରକାର ମଧ୍ୟ ପ୍ରବର୍ତ୍ତିତ ଯୋଜନାଗୁଡ଼ିକୁ କେନ୍ଦ୍ର ସ୍ତରରେ ଭାରତୀୟ ଜନଜାତି ସମବାୟ ମାର୍କେଟିଂ ବିକାଶ ମହାସଂଘ ଲିମିଟେଡ଼ (ଟ୍ରାଇଫେଡ଼) ମାଧ୍ୟମରେ ମନିଟରିଂ କରିଥାନ୍ତି ।


    viii ) ଟ୍ରାଇଫେଡ଼ ଏବଂ ଜାତୀୟ ଜନଜାତି ଅର୍ଥଯୋଗାଣ ଓ ବିକାଶ ପରିଷଦ ( NSTFDC ) ଭଳି ଶୀର୍ଷସ୍ତରୀୟ ସଂସ୍ଥାମାନଙ୍କ କାର୍ଯ୍ୟକଳାପକୁ ଆଦିବାସୀ ବ୍ୟାପାର ମନ୍ତ୍ରଣାଳୟର ପ୍ରଶାସନିକ ନିୟନ୍ତ୍ରଣରେ ରଖାଯାଇଛି । ଏହିସବୁ ସଂସ୍ଥାମାନଙ୍କୁ ସରକାର ପାଣ୍ଠି ପ୍ରଦାନ କଲାବେଳେ ମନ୍ତ୍ରଣାଳୟ ଏବଂ ଟ୍ରାଇଫେଡ଼/ଏନଏସଟିଏଫଡ଼ିସିମାନଙ୍କ ସହ ସ୍ୱାକ୍ଷରିତ ବୁଝାମଣାପତ୍ର ଅନୁସାରେ ନିଷ୍ପତ୍ତି ଗ୍ରହଣ କରାଯାଇଥାଏ ।


    ix ) ଜନଜାତି ଉପ ଯୋଜନା ଅନୁସାରେ କେତେକ ରାଜ୍ୟ ସରକାର ସେମାନଙ୍କର ଆଇନମାନ ପ୍ରଣୟନ କରିଛନ୍ତି । କେତେକ ରାଜ୍ୟରେ ସ୍ୱୟଂ ମୁଖ୍ୟମନ୍ତ୍ରୀ ଆଦିବାସୀ କଲ୍ୟାଣ ଓ ବିକାଶ ଯୋଜନାର କାର୍ଯ୍ୟ ପ୍ରଗତି ସଂପର୍କରେ ସ୍ୱୟଂ ମନିଟର କରିଥାନ୍ତି ।


    କେନ୍ଦ୍ର ଆଦିବାସୀ ବ୍ୟାପାର ରାଷ୍ଟ୍ରମନ୍ତ୍ରୀ ଶ୍ରୀ ଯଶୱନ୍ତସିଂ ଭାଭୋର ଲୋକସଭାରେ ଏକ ପ୍ରଶ୍ନର ଲିଖିତ ଉତ୍ତର ରଖି ଏହି ବିଷୟ ପ୍ରକାଶ କରିଛନ୍ତି ।


    **************

    
    
    (Release ID: 1525476) Visitor Counter : 1