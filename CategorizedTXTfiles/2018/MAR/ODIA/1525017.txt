      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ମଣିପୁରରେ ବିଭିନ୍ନ ଉନ୍ନୟନ ପ୍ରକଳ୍ପର ଶିଳାନ୍ୟାସ ଅବସରରେ ପ୍ରଧାନମନ୍ତ୍ରୀଙ୍କ ଉଦ୍ବୋଧନ
      Posted On: 16 MAR 2018 8:58PM by PIB Bhubaneshwar


    ଖୁରୁମଜାରୀ,

    
    ଇକ-ହୋଇଗି ସରକାର-ବୁଥାଜା-ବିରିଆ ମଣିପୁର-ଗୀ ପ୍ରଜା ବୁମ-ନାମାକୁ ଥାଗତ ଚାରୀ, ସର୍ବ ପ୍ରଥମେ ମଣିପୁରର ଜନତାଙ୍କୁ ବହୁତ ବହୁତ ଶୁଭେଚ୍ଛା,
    
    ମୁଖ୍ୟମନ୍ତ୍ରୀ ଶ୍ରୀ ଏନ.ବିରେନ ସିଂହ ମହାଶୟଙ୍କ ନେତୃତ୍ୱରେ ରାଜ୍ୟ ସରକାର ଗତକାଲି ଗୋଟିଏ ବର୍ଷ ପୂରଣ କରିଛନ୍ତି । ବିକାଶର ଯୋଜନା ଗୁଡିକ ଉପରେ କିପରି କାର୍ଯ୍ୟ କରାଯାଏ, ସ୍ଥାୟୀତ୍ୱର ଅର୍ଥ କ’ଣ , କେନ୍ଦ୍ର ଏବଂ ରାଜ୍ୟ ସରକାର ମିଶି କାର୍ଯ୍ୟ କରିଥାନ୍ତି, ତ ତାହାର କ’ଣ ପ୍ରଭାବ ପଡିଥାଏ, ଏହି ସମସ୍ତ ପ୍ରଶ୍ନର ଉତ୍ତର ଆଜି ମଣିପୁରର ଏହି ଭବ୍ୟ ଚିତ୍ର ପ୍ରଦାନ କରୁଛି । ଆପଣଙ୍କ ଆଖିର ଚମକ, ଆପଣଙ୍କର ଖୁସୀ ଏହା ସୂଚାଇ ଦେଉଛି କି ରାଜ୍ୟ ସରକାର କେତେ ଭଲ କାର୍ଯ୍ୟ କରୁଛନ୍ତି । ଯେଉଁଭଳି ଭାବେ ଅପଣମାନେ ବିଶାଳ ସଂଖ୍ୟାରେ ଦୂର ଦୂରାନ୍ତ ଅଞ୍ଚଳରୁ ଏଠାକୁ ଆମକୁ ଆଶୀର୍ବାଦ ଦେବା ପାଇଁ ପହଞ୍ଚିଛନ୍ତି, ସେଥିପାଇଁ ଆମେ ସମସ୍ତେ ବହୁତ କୃତଜ୍ଞ । ମୁଁ ମଣିପୁରର ଲୋକଙ୍କୁ, ଏଠାକାର ପ୍ରଶାସନ ଏବଂ ରାଜ୍ୟ ସରକାର ବିଗତ ଏକ ବର୍ଷରେ କରିଥିବା ଅନେକ କାର୍ଯ୍ୟକ୍ରମ ପାଇଁ ସେମାନଙ୍କ ଉପଲବ୍ଧି ପାଇଁ ହୃଦୟର ସହିତ ଅଭିନନ୍ଦନ ଜଣାଉଛି ।
    
    ମୋର ମନେ ଅଛି ଗତ ବର୍ଷ ଫେବୃୟାରୀରେ ଯେତେବେଳେ ମୁଁ ଏଠାକୁ ଆସିଥିଲି ତ ମୁଁ କହିଥିଲି 15 ବର୍ଷରେ ଯାହା କଂଗ୍ରେସ ସରକାର କରି ପାରି ନାହାନ୍ତି ତାହା ଆମରି ରାଜ୍ୟ ସରକାର 15ମାସରେ କରି ଦେଖାଇବେ । ଏବେ 15ମାସ ସଂମ୍ପୂର୍ଣ୍ଣ ହୋଇନାହିଁ 3 ମାସ ବାକି ଅଛି, କିନ୍ତୁ ମଣିପୁରରେ ପରିବର୍ତ୍ତନ ସ୍ପଷ୍ଟ ଦେଖାଯାଉଛି । ପୂର୍ବ ସରକାରଙ୍କର ନୀତି ଏବଂ ନିଷ୍ପତ୍ତି ଯୋଗୁଁ ସମାଜରେ ଯେଉଁ ନକାରାତ୍ମକତା ଆସିଯାଇଥିଲା ତାହାକୁ ବୀରେନ ମହାଶୟଙ୍କ ସରକାର ବଦଳାଇ ଦେଇଛନ୍ତି । ଆଇନ ଶୃଙ୍ଖଳା ହେଉ, ଦୁର୍ନୀତି ହେଉ ଏବଂ ପାରଦର୍ଶୀତା ହେଉ ଅଥବା ଭିତ୍ତିଭୂମି ସହିତ ଜଡିତ କାର୍ଯ୍ୟ, ପ୍ରତ୍ୟେକ କ୍ଷେତ୍ରରେ ମଣିପୁର ସରକାର ଦୃତ ଗତିରେ କାର୍ଯ୍ୟ କରୁଛନ୍ତି ।
    
    ସାଥୀଗଣ,
    
    ମଣିପୁରର ସରକାରଙ୍କ ପାଇଁ ଆଜି ମୋତେ 750 କୋଟି ଟଙ୍କାର ଯୋଜନାର ଆରମ୍ଭ କରିବା ଅଥବା ଲୋକାର୍ପଣ କରିବାର ସୌଭାଗ୍ୟ ମିଳିଛି । ଏହି ଯୋଜନାଗୁଡିକ ସିଧା ସଳଖ ଏଠାକାର ଯୁବକମାନଙ୍କର ସ୍ୱପ୍ନ, ସେମାନଙ୍କର ପ୍ରତିଭା, ସେମାନଙ୍କର ରୋଜଗାର, ମହିଳାମାନଙ୍କ ସଶକ୍ତିକରଣ, ଏବଂ ଏହି ଅଞ୍ଚଳରେ ଯୋଗାଯୋଗ ସହିତ ଯୋଡି ହୋଇ ରହିଛି । ମୋର ବିଶ୍ୱାସ ଯେ ଏହି ଯୋଜନାଗୁଡିକ ରାଜ୍ୟର ବିକାଶକୁ ନୂତନ ଶିଖରକୁ ନେଇଯିବ ।
    
    ଭାଇ ଓ ଭଉଣୀମାନେ,
    
    କ୍ରୀଡା ଆଜି କେବଳ ମନୋରଂଜନ ଏବଂ ସୁସ୍ଥ ରହିବାର ସାଧନ ହୋଇ ରହି ନାହିଁ । ଏହା ନିଜକୁ ନିଜେ ଗୋଟିଏ ହେଉଛି ଏକ ଉଦ୍ୟୋଗ । ଆଜି ଏହା ପୂର୍ଣ୍ଣକାଳୀନ କ୍ୟାରିୟର ମଧ୍ୟ । ଆମ ସରକାରଙ୍କର ପ୍ରୟାସ ରହିଛି କି ଦେଶର ଯୁବକମାନଙ୍କୁ କ୍ରୀଡାର ଆଧୁନିକ ତାଲିମ ସହିତ ସମସ୍ତ ପ୍ରକାର ସୁବିଧା ଦିଆଯାଉ । ବିଶେଷକରି ଉତ୍ତର-ପୂର୍ବରେ ଲକ୍ଷ ଲକ୍ଷ ଯୁବକଙ୍କ ସାମର୍ଥ୍ୟ ଏବଂ ସେମାନଙ୍କର ପ୍ରତିଭାକୁ ଦେଖି କେନ୍ଦ୍ର ସରକାର 500 କୋଟି ଟଙ୍କା ବ୍ୟୟରେ ଜାତୀୟ କ୍ରୀଡା ବିଶ୍ୱବିଦ୍ୟାଳୟ ପ୍ରତିଷ୍ଠା କରିବାର ନିଷ୍ପତ୍ତି ନେଇଥିଲେ । ମୁଁ ଖୁସି ଯେ ଏହି ବର୍ଷ ଜାନୁୟାରୀରେ ଏଠାରେ ଦୁଇଟି ପାଠ୍ୟକ୍ରମ ଆରମ୍ଭ ହୋଇଛି । ଆଜି ମୁଁ ଯେଉଁ ପରିସରର ଶିଳାନ୍ୟାସ କରିଛି, ତାହାର କାର୍ଯ୍ୟ ଶେଷ ହେବା ପରେ ଏଠାକାର ଯୁବକମାନଙ୍କର କ୍ରୀଡା ପ୍ରତିଭାକୁ ସାମନାକୁ ଆଣିବାରେ, ସେମାନଙ୍କୁ ପ୍ରଶିକ୍ଷଣ ଦେବାରେ ଆହୁରି ସହାୟତା କରିବ ।
    
    ଭାଇ ଓ ଭଉଣୀମାନେ,
    
    ଆମ ସରକାର ଦେଶକୁ କ୍ରୀଡା କ୍ଷେତ୍ରରେ ସୁପର ଶକ୍ତି କରିବା ପାଇଁ ସଂକଳ୍ପ ନେଇ ଚାଲିଛନ୍ତି । ନିକଟରେ ଆମେ ଖେଲୋ ଇଣ୍ଡିଆ ନାମରେ କ୍ରୀଡାର ବିକାଶ ପାଇଁ ଏକ ଜାତୀୟ କାର୍ଯ୍ୟକ୍ରମ ଆରମ୍ଭ କରିଛୁ । ଖେଲୋ ଇଣ୍ଡିଆ କାର୍ଯ୍ୟକ୍ରମ ଅଧିନରେ ପ୍ରତ୍ୟେକ ବର୍ଷ ଦେଶରୁ ଚିହ୍ନଟ ଏକ ହଜାର ପ୍ରତିଭାବାନ ଆଥଲେଟଙ୍କ ପାଇଁ 5 ଲକ୍ଷ ଟଙ୍କା କର୍ଚ୍ଚ କରାଯିବ । ମୁଁ ମଣିପୁରର ଯୁବକମାନଙ୍କୁ ମଧ୍ୟ ଆହ୍ୱାନ କରୁଛି କି ଅଧିକରୁ ଅଧିକ ଏହି ଯୋଜନାର ଲାଭ ଉଠାନ୍ତୁ । ଆମର ଧ୍ୟାନ ସ୍କୁଳ ସ୍ତରରୁ ପ୍ରତିଭା ଚିହ୍ନଟକରି ତାଙ୍କୁ ଆଗକୁ ବଢ଼ାଇବା । ନିକଟରେ ଏହି କାର୍ଯ୍ୟକ୍ରମ ଅଧିନରେ ଦିଲ୍ଲୀରେ ଖେଲୋ ଇଣ୍ଡିଆ ସ୍କୁଲ କ୍ରୀଡାର ଆୟୋଜନ ହୋଇଥିଲା । ମୁଁ ଖୁସି ଯେ ଏଥିରେ ମଣିପୁର ନିଜର ଦକ୍ଷତା ପ୍ରତିପାଦିତ କରି ପଦକ ତାଲିକାରେ ପଞ୍ଚମ ସ୍ଥାନରେ ଥିଲା । ମଣିପୁର ଦେଶର ବଡ଼ ବଡ଼ ରାଜ୍ୟକୁ ପଛରେ ପକାଇ 13ଟି ସ୍ୱର୍ଣ୍ଣ ସମେତ 34 ପଦକ ଜିତିଥିଲା । ଏଥିପାଇଁ ଏଠାକାର ଯୁବକମାନଙ୍କୁ ବହୁତ ବହୁତ ଅଭିନନ୍ଦନ ଜଣାଉଛି । କେବଳ ମଣିପୁର ହିଁ ନୁହେଁ ଉତ୍ତର ପୂର୍ବାଞ୍ଚଳର ଅନ୍ୟ ରାଜ୍ୟର ପିଲାମାନେ ଏହି ଖେଳରେ ମଧ୍ୟ ଉନ୍ନତମାନର ପ୍ରଦର୍ଶନ କରିଛନ୍ତି ।
    
    ସାଥୀଗଣ,
    
    ଆଜି ଏଠାରେ କ୍ରୀଡା ସହିତ ଜଡିତ ଆଉ ଏକ ବଡ ପ୍ରକଳ୍ପର ଲୋକର୍ପଣ କରାଯାଇଛି । ମଣିପୁରର ପ୍ରଥମ ବହୁମୁଖୀ କ୍ରୀଡା ପରିସର, ଏବେ ଏଠାକାରେ ଯୁବକମାନଙ୍କ ହାତରେ । ଏହି ବହୁମୁଖୀ କ୍ରୀଡା ପରିସରରେ ଏଠାକାର ଯୁବକମାନେ ଏଠି ନା କେବଳ ତାଲିମ ନେଇ ପାରିବେ ବରଂ ଭଳ ଟୁର୍ଣ୍ଣମେଣ୍ଟରେ ମଧ୍ୟ ଆୟୋଜନ କରି ପାରିବେ ।
    
    ଭାଇ ଓ ଭଉଣୀମାନେ,
    
    ମଣିପୁର ହେଉଛି ଦେଶର ସେହି ରାଜ୍ୟ, ଯେଉଁଠାରେ କ୍ରୀଡା ମାଧ୍ୟମରେ ମହିଳା ସଶକ୍ତିକରଣ କଥା ସତ୍ୟ ପ୍ରମାଣିତ ହୋଇଛି । ଏଠାକାର ମହିଳା ଖେଳାଳୀମାନେ ଅଳମ୍ପିକ୍ସରୁ ଆରମ୍ଭ କରି ରାଜ୍ୟଗୋଷ୍ଠୀ କ୍ରୀଡା ପର୍ଯ୍ୟନ୍ତ ଦେଶର ନାମକୁ ଉଜ୍ଜ୍ୱଳ କରିଛନ୍ତି । ଫୁଟବଲ, ମୁଷ୍ଟିଯୁଦ୍ଧ, ବକ୍ସିଂ, ଭାରୋତ୍ତୋଳନ ଏବଂ ତୀରଚାଳନା ଭଳି ଖେଳରେ ଏହି ରାଜ୍ୟ ମେରିକମ୍‌, ମୀରାବାଇ ଚାନୁ, ବାଁମବାୟଲା ଦେବୀ ଲେସରାମ ଏବଂ ସରିତା ଦେବୀଘଙ୍କ ଭଳି ଅନେକ ଚାମ୍ପିୟନ ଦେଇଛି । ଏହି ରାଜ୍ୟରେ ମହଳା ସଶକ୍ତିକରଣ ସାରା ଦେଶ ପାଇଁ ପ୍ରେରଣାର ଉତ୍ସ ହୋଇଛି । ଆଜି ଏହି ଅବସରରେ ମୁଁ ମହାନ ବିପ୍ଳବୀ ଏବଂ ଏ ଦେଶର ଝିଅ ରାଣୀ ଗାଇଦିନିଲିଉଙ୍କୁ ମୁଁ ସାଲ୍ୟୁଟ କରୁଛି । ଏହା ମୋର ସୌଭଗ୍ୟ ଯେ ତାଙ୍କ ନାମରେ ଆଜି ଏକ ପାର୍କ ଉତ୍ସର୍ଗ କରାଯାଇଛି ।
    
    ବନ୍ଧୁଗଣ,
    
    ନାରୀ ଶିକ୍ଷା ହେଲା ମହିଳା ସଶକ୍ତିକରଣର ମୂଳ ଆଧାର । ଏଥିପୂର୍ବେ, କେନ୍ଦ୍ର ସରକାର ଏହି ପରିପ୍ରେକ୍ଷୀରେ ଦେଶବ୍ୟାପୀ ‘ବେଟୀ ବଚାଓ, ବେଟୀ ପଢ଼ାଓ’ କାର୍ଯକ୍ରମ ପ୍ରବର୍ତ୍ତନ କରିଛନ୍ତି । ଏହି କାର୍ଯ୍ୟକ୍ରମ ଦେଶବ୍ୟାପୀ ସକାରାତ୍ମକ ପ୍ରଭାବ ପକାଇଥିବା ପରିଲକ୍ଷିତ ହୋଇଛି । ମୁଁ ଏକଥା ଜାଣି ଅତ୍ୟନ୍ତ ଆନନ୍ଦିତ ଯେ ଏଠାରେ ପାହାଡ଼ ଓ ପାର୍ବତ୍ୟାଞ୍ଚଳରେ ରହୁଥିବା ବାଳିକାମାନେ ଶିକ୍ଷାଲାଭ କ୍ଷେତ୍ରରେ ସମ୍ମୁଖୀନ ହେଉଥିବା ସମସ୍ୟାମାନଙ୍କ ସମାଧାନ ଦିଗରେ ରାଜ୍ୟ ସରକାର କାର୍ଯ୍ୟ କରୁଛନ୍ତି । ଜନଜାତି ବହୁଳ ଅଞ୍ଚଳରେ ରାଜ୍ୟ ସରକାର ବାଳିକା ହଷ୍ଟେଲ ନିର୍ମାଣ କରିବା ଦିଗରେ ପଦକ୍ଷେପ ଗ୍ରହଣ କରୁଛନ୍ତି । ମୋର ସୌଭାଗ୍ୟ ଯେ ସେଇଭଳି ଏକ ହଷ୍ଟେଲର ମୁଁ ଆଜି ଶୁଭ ଉଦ୍ଘାଟନ କରୁଛି । ମଣିପୁରର ମହିଳାମାନେ କୃଷିକାର୍ଯ୍ୟ ଠାରୁ ଆରମ୍ଭ କରି ହସ୍ତକଳା ପର୍ଯ୍ୟନ୍ତ ସବୁ କାର୍ଯ୍ୟରେ ସକାରାତ୍ମକ ଭାବେ ନିୟୋଜିତ ରହି ଆସିଛନ୍ତି । ସେହି ପରିପ୍ରେକ୍ଷୀରେ କେବଳ ମହିଳାମାନଙ୍କ ସକାଶେ ଏକ ବଜାରର ପରିକଳ୍ପନା କରାଯାଇଛି ଯେଉଁଠାରେ ସେମାନେ ସେମାନଙ୍କ ଦ୍ୱାର ଉତ୍ପାଦିତ ଦ୍ରବ୍ୟ ବିକ୍ରୟ କରିବାରେ କୌଣସି ପ୍ରକାର ସମସ୍ୟାର ସମ୍ମୁଖୀନ ହେବେନାହିଁ । ଶ୍ରୀ ବୀରେନ ସିଂ’ଙ୍କ ନେତୃତ୍ୱରେ ପରିଚାଳିତ ମଣିପୁର ସରକାର ସମଗ୍ର ରାଜ୍ୟରେ ଏଭଳି ବଜାର ସ୍ଥାପନ କରୁଛନ୍ତି । ଏଇ ମାତ୍ର ମୁଁ ସେଭଳି ଏକ ବଜାରର ମଧ୍ୟ ଉନ୍ମୋଚନ କରିଛି । ତେଣୁ ମୁଁ ଶ୍ରୀ ବୀରେନ ସିଂ’ଙ୍କ ଅନୁରୋଧ କରିବାକୁ ଚାହେଁ ଯେ ରାଜ୍ୟରେ ସରକାରୀ ଇ-ମାର୍କେଟ ବ୍ୟବସ୍ଥା ଯେଭଳି ଲୋକପ୍ରିୟ ହୋଇପାରିବ ସେ ଦିଗରେ ପ୍ରଚାର ଏବଂ ପ୍ରସାର କାର୍ଯ୍ୟ କରନ୍ତୁ । ଏହା ଏଭଳି ଏକ ପ୍ଲାଟଫର୍ମ ଯାହା ମାଧ୍ୟମରେ ଆପଣମାନେ ନିଜ ନିଜର ଉତ୍ପାଦକୁ ସରକାରଙ୍କୁ ବିକ୍ରୟ କରିପାରିବେ । ସେଥିରୁ ମଣିପୁରର ମହିଳାମାନେ ପ୍ରଚୁର ଲାଭବାନ ହୋଇପାରିବେ । ଆଜି ମୁଁ ରାଜ୍ୟରେ 1000 ଅଙ୍ଗନୱାଡ଼ି କେନ୍ଦ୍ରର ଶୁଭାରମ୍ଭ କରୁଛି । ଏହିସବୁ ଅଙ୍ଗନୱାଡ଼ି କେନ୍ଦ୍ର ରାଜ୍ୟର ହଜାର ହଜାର ମା’ ଏବଂ ସେମାନଙ୍କର ସନ୍ତାନମାନଙ୍କ ସ୍ୱାସ୍ଥ୍ୟରକ୍ଷା ଓ ଉନ୍ନତିର ମାଧ୍ୟମ ଭାବେ କାର୍ଯ୍ୟ କରିବ ।
    
    ସେମାନେ ମଧ୍ୟ ନିକଟରେ ମହିଳା ଦିବସ ଅବସରରେ ଆରମ୍ଭ କରାଯାଇଥବବା ଜାତୀୟ ପୁଷ୍ଟିସାଧନ ଅଭିଯାନରୁ ସୁଫଳ ପାଇପାରିବେ । ଏହି ଅଭିଯାନର ଉଦ୍ଦେଶ୍ୟ ହେଲା ଲକ୍ଷ୍ୟଭିତ୍ତିକ କାର୍ଯ୍ୟପନ୍ଥା ଗ୍ରହଣପୂର୍ବକ ସମସ୍ତଙ୍କୁ ପୁଷ୍ଟିଯୁକ୍ତ ଖାଦ୍ୟ, ସ୍ୱଚ୍ଛତା ତଥା ଟୀକାକରଣ ସୁବିଧା ଉପଲବ୍ଧ କରାଇବା ।
    
    ଯେଉଁ ଡ଼ାକ୍ତର, ଶିକ୍ଷକ ଏବଂ ନର୍ସମାନେ ଦୁର୍ଗମ ପାର୍ବତ୍ୟାଞ୍ଚଳରେ ପୋଷ୍ଟିଂ ପାଉଛନ୍ତି ସେମାନେ ନିଜ ନିଜ କର୍ମସ୍ଥଳୀରେ ନିଜ ପାଇଁ ରହିବା ସକାଶେ କୌଣସି ପ୍ରକାର ସୁବିଧା ସୁଯୋଗ ପାଇପାରୁନାହାନ୍ତି । ଏହି ସମସ୍ୟାର ସମାଧାନ ସକାଶେ, ମୁଁ ସେହିଭଳି ନିର୍ଦ୍ଦିଷ୍ଟ 19ଟି ପାହାଡ଼ିଆ ଏବଂ ପାର୍ବତ୍ୟ କ୍ଷେତ୍ରରେ ନିର୍ମିତ ହେବାକୁ ଥିବା ଆବାସ ପାଇଁ ଭିତ୍ତିପ୍ରସ୍ତର ସ୍ଥାପନ କରିଛି ଯେଉଁଥିରୁ ଡ଼ାକ୍ତର, ଶିକ୍ଷକ ଏବଂ ନର୍ସମାନେ ଉପକୃତ ହୋଇପାରିବେ । ମୁଁ ଦୃଢ଼ ନିଶ୍ଚିତ ଯେ ଏହାଦ୍ୱାରା ଡ଼ାକ୍ତରମାନେ ସମର୍ପିତ ଭାବେ ଏଭଳି ଦୁର୍ଗମ କ୍ଷେତ୍ରରେ ଲୋକମାନଙ୍କୁ ସେମାନଙ୍କର ସେବା ଯୋଗାଇଦେବାକୁ ସକ୍ଷମ ହେବେ ।
    
    ବନ୍ଧୁଗଣ,
    
    ଉତ୍ତର ପୂର୍ବାଞ୍ଚଳ କ୍ଷେତ୍ର ସକାଶେ ଆମ ସରକାରଙ୍କ ପରିକଳ୍ପନା ହେଲା ‘ପରିବହନ ଦ୍ୱାରା ପରିବର୍ତ୍ତନ’ ଆଣିବା । ତେଣୁ ସଂଯୋଗୀକରଣ ଉପରେ ଆମେ ପ୍ରାଧାନ୍ୟ ଆରୋପ କରିଛୁ । ସେହିଭଳି ମଣିପୁରର ଦୁର୍ଗମ ଅଞ୍ଚଳକୁ ହେଲିକପ୍ଟର ସେବାରେ ସଂଯୋଗ କରିବା ସକାଶେ କାର୍ଯ୍ୟ ପ୍ରଗତି କରିଚାଲିଛି । ସରକାର ଅନ୍ୟାନ୍ୟ ସଡ଼କ ପ୍ରକଳ୍ପ କାର୍ଯ୍ୟ ଜାରି ରଖିଛନ୍ତି । ଆଜି ବି ମୁଁ ଗୋଟିଏ ଗୁରୁତ୍ୱପୂର୍ଣ୍ଣ ସଡ଼କ ପ୍ରକଳ୍ପର ଶିଳାନ୍ୟାସ କରିଛି ।
    
    ପର୍ଯ୍ୟଟନ କ୍ଷେତ୍ରରେ ମଣିପୁର ପର୍ଯ୍ୟଟକମାନଙ୍କୁ ଅନେକ କିଛି ଆନନ୍ଦ ଦେଇପାରିବ । ଏହାର ବନାନୀ ଓ ବନ୍ୟପ୍ରାଣୀ, ନୀଳ ପାହାଡ଼, ସବୁଜିମାରେ ଭରା ଉପତ୍ୟକା, ଚିତ୍ରିତ ଚା ବଗିଚା ଏବଂ ବିବିଧତାରେ ଭରପୂର ସଂସ୍କୃତି । ଏହି କ୍ଷେତ୍ରର ଇଂରାଜୀରେ ଉଚ୍ଚଶିକ୍ଷାପ୍ରାପ୍ତ ଯୁବଗୋଷ୍ଠୀ ମଣିପୁରକୁ ପର୍ଯ୍ୟଟନ କ୍ଷେତ୍ରରେ ଏକ ମଡେଲ ଲକ୍ଷ୍ୟସ୍ଥଳୀରେ ପରିଣତ କରିପାରିବେ । ଯଦି ଏଭଳି ସଂପଦ ଓ ସୁଯୋଗକୁ ଉପଯୁକ୍ତ ଭାବେ ଉପଯୋଗ କରାଯାଏ, ତେବେ ଏହି ସେକ୍ଟର ଏହି କ୍ଷେତ୍ର ସକାଣେ ସବୁଠାରୁ ବଡ଼ କର୍ମନିଯୁକ୍ତି ପ୍ରଦାନକାରୀ ରୂପେ ମୁଣ୍ଡ ଟେକିବ ।
    
    ମୁଁ ଚେରିଆଓଚିଙ୍ଗ୍‌ ଠାରେ ଏକ ଇକୋ-ଟୁରିଜିମ୍‌ ପ୍ରକଳ୍ପର ଆଧାରଶିଳା ରଖିଛି ଯାହାକି ଇମ୍ଫାଲ ନିକଟରେ ଏକ ବେଶ୍‌ ଆକର୍ଷଣୀୟ ପାହାଡ଼ । ଏଥିସହ ଗୁମ୍ଫା ପର୍ଯ୍ୟଟନ ସକାଶେ ମଧ୍ୟ ଭିତ୍ତିପ୍ରସ୍ତର ସ୍ଥାପନ କରାଯାଇଛି ।
    
    ବନ୍ଧୁଗଣ,
    
    ମୁଁ ସଦାବେଳେ କହିଆସିଛି ଯେ ଭାରତର ବିକାଶ ଗାଥା କଦାପି ପୂରଣ ହୋଇପାରିବ ନାହିଁ ଯେତେବେଳ ପର୍ଯ୍ୟନ୍ତ ଆମ ଦେଶର ପୂର୍ବାଞ୍ଚଳ କ୍ଷେତ୍ର ପଶ୍ଚିମାଞ୍ଚଳ ସହ ପ୍ରଗତି କ୍ଷେତ୍ରରେ ସମକକ୍ଷ ହୋଇନାହିଁ । ଉତ୍ତର- ପୂର୍ବାଞ୍ଚଳକୁ ଭାରତର ବିକାଶ ପଥରେ ଏକ ନୂତନ ଇଂଜିନରେ ପରିଣତ କରାଯାଇପାରିବ । ଉତ୍ତର ପୂର୍ବାଞ୍ଚଳ କ୍ଷେତ୍ରର ବିଶେଷ ଆବଶ୍ୟକତାକୁ ଆମେ ଏବେ ପୂରଣ କରିଚାଲିଛୁ ଯଦ୍ୱାରା ସେମାନେ ବିକାଶ ପ୍ରକ୍ରିୟାରେ ଦେଶର ଅବଶିଷ୍ଟ ଭାଗ ସହ ପାଦକୁ ପାଦ ମିଳାଇ ଆଗକୁ ଅଗ୍ରସର ହୋଇପାରିବେ ।
    
    କେନ୍ଦ୍ର ସରକାରଙ୍କ ବିଭିନ୍ନ ମନ୍ତ୍ରଣାଳୟ ସେମାନଙ୍କ ଦ୍ୱାରା ପ୍ରବର୍ତ୍ତିତ ବିଭିନ୍ନ ଯୋଜନାରେ ଉତ୍ତର ପୂର୍ବାଞ୍ଚଳ ସକାଶେ ବିଶେଷ ରାଶି ଯୋଗାଇ ଆସୁଛନ୍ତି । ଏହି କ୍ଷେତ୍ର ସକାଶେ କେନ୍ଦ୍ର ସରକାରଙ୍କ ସବୁ ମନ୍ତ୍ରଣାଳୟ ସେମାନଙ୍କ ବଜେଟ ଅର୍ଥର 10 ପ୍ରତିଶତ ଅର୍ଥ ବ୍ୟୟ କରିବା ସକାଶେ ବାଧ୍ୟ । ପୁଣି ଏହି ଅର୍ଥର ଯେପରି ସୁବିନିଯୋଗ ହୁଏ ଏବଂ ସେଥିରୁ ଏ କ୍ଷେତ୍ରରେ ଲୋକମାନେ ସେଥିରୁ ଉପଯୁକ୍ତ ସୁଫଳ ପାଇପାରନ୍ତି ତାହା ସୁନିଶ୍ଚିତ କରିବା ହେଲା ମୋ ସରକାରର ସଂକଳ୍ପ । ମୁଁ ମୋର କ୍ୟାବିନେଟ ସହଯୋଗୀମାନଙ୍କୁ ପରାମର୍ଶ ଦେଇଛି ଯେ ସେମାନେ ଏହି କ୍ଷେତ୍ରକୁ ନିୟମିତ ଭାବେ ଗସ୍ତ କରନ୍ତୁ ଏବଂ ସେମାନଙ୍କ ମନ୍ତ୍ରଣାଳୟ ଦ୍ୱାରା କାର୍ଯ୍ୟାନ୍ୱୟନ ହେଉଥିବା ଯୋଜନାମାନଙ୍କର ଆକଳନ ତଥା ସମୀକ୍ଷା କରନ୍ତୁ । ଏଯାବତ୍‌ କେନ୍ଦ୍ର ମନ୍ତ୍ରୀମାନଙ୍କ ଦ୍ୱାରା ଏପରି 200ରୁ ଉର୍ଦ୍ଧ୍ଵ ଥର ଏ କ୍ଷେତ୍ରକୁ ଗସ୍ତ ସଂପନ୍ନ ହୋଇସାରିଛି । ଏବଂ ମୁଁ ନିଜେ ଗତ 4 ବର୍ଷ ମଧ୍ୟରେ ଉତ୍ତର ପୂର୍ବାଞ୍ଚଳକୁ 25ରୁ ଅଧିକ ଥର ଗସ୍ତ କରିଛି ।
    
    କେନ୍ଦ୍ର ସରକାର ଏହି କ୍ଷେତ୍ରର ଭିତ୍ତିଭୂମି ବିକାଶ ନିମନ୍ତେ ଯଥେଷ୍ଟ ଗୁରୁତ୍ୱ ପ୍ରଦାନ କରନ୍ତି । ଏହି ପରିପ୍ରେକ୍ଷୀରେ ଗତ ତିନି ବର୍ଷ ମଧ୍ୟରେ ବାର୍ଷିକ 5,300 କୋଟି ଟଙ୍କା ଏହି କ୍ଷେତ୍ରରେ ବ୍ୟୟ କରାଯାଇଆସୁଛି । ଏହି ଅର୍ଥ ରେଳ ନେଟୱାର୍କର ବିକାଶ ସକାଶେ ବ୍ୟୟ କରାଯାଉଛି ଯାହାକି ଗତ ପାଞ୍ଚ ବର୍ଷର ବ୍ୟୟ ତୁଳନାରେ ପ୍ରାୟ ଅଢ଼େଇ ଗୁଣ ଅଧିକ । ମଣିପୁରର ଜିରିବାମ୍‌ ଷ୍ଟେସନ୍‌କୁ 2016 ମସିହାରେ ବ୍ରଡ଼ ଗେଜରେ ଦେଶର ରେଳ ନେଟୱାର୍କ ସହ ସଂଯୋଗ କରାଯାଇଛି । 2016 ମସିହା ମେ ମାସରେ ମୁଁ ନିଜେର ଜିରିବାମ ଠାରୁ ପତାକା ଦେଖାଇ ଏକ ପାସେଞ୍ଜର ଟ୍ରେନର ଶୁଭାରମ୍ଭ କରିଥିଲି । ଆଜି ଉତ୍ତର ପୂର୍ବ ଭାରତର ଆଠଟି ମଧ୍ୟରୁ ସାତଟି ରାଜ୍ୟ ରେଳ ନେଟୱାର୍କରେ ସଂଯୁକ୍ତ । ଉତ୍ତର ପୂର୍ବାଞ୍ଚଳୂର ଅବଶିଷ୍ଟ ରାଜ୍ୟର ରାଜଧାନୀମାନଙ୍କୁ ଯେଉଁଥିରେ କି ଇମ୍ଫାଲ ବି ସାମିଲ, ସେସବୁକୁ ବ୍ରଡ଼ ଗେଜ୍‌ ରେଳ ନେଟୱାର୍କ ଯୋଗେ ସଂଯୋଗ କରିବା ସକାଶେ ଏବେ ବିଭିନ୍ନ ପ୍ରକଳ୍ପ କାର୍ଯ୍ୟକାରୀ କରାଯାଉଛି ।
    
    ବିଶ୍ୱର ଅନ୍ୟତମ ଉଚ୍ଚତମ ପୋଲ ହେଲା ପାଏର - ଯାହାର ଉଚ୍ଚତା ହେଲା 141 ମିଟର । ତାହା ଜିରିବାମ- ଇମ୍ଫାଲ ନୂତନ ରେଳଲାଇନ୍‌ ପ୍ରକଳ୍ପରେ ଏବେ ନିର୍ମାଣ କରାଯାଉଛି । ଏହି ଇାଇନରେ 11.55 କିଲୋମିଟର ଦୈର୍ଘ୍ୟବିଶିଷ୍ଟ ଏକ ଟନେଲ ନିର୍ମାଣ ଏହି ପ୍ରକଳ୍ପର ଅନ୍ୟତମ ମାଇଲଖୁଣ୍ଟ ହେବ ।
    
    2014 ମସିହା ପ୍ରାରମ୍ଭରେ ରାଜ୍ୟରେ ମୋଟ 1200 କିଲୋମିଟର ଦୈର୍ଘ୍ୟର ଘୋଷିତ ଜାତୀୟ ରାଜପଥ ଥିଲା । କିନ୍ତୁ, ଗତ ଚାରି ବର୍ଷରେ ଆମେ ସେଥିରେ ଆଉ 460 କିଲୋମିଟର ଦୈର୍ଘ୍ୟର ଜାତୀୟ ରାଜପଥ ଯୋଡ଼ିଛୁ ଯାହାକି ରାଜ୍ୟର ମୋଟ ରାଜପଥର 38 ପ୍ରତିଶତ ଅଧିକ । ଆଗାମୀ 3ରୁ 4 ବର୍ଷ ମଧ୍ୟରେ କେନ୍ଦ୍ର ସରକାର ମଣିପୁରରେ ଜାତୀୟ ରାଜପଥ ପ୍ରକଳ୍ପ ଏବଂ ଅନ୍ୟାନ୍ୟ ଗୁରୁତ୍ୱପୂର୍ଣ୍ଣ ସଡ଼କ ବିକାଶ ଯୋଜନାରେ ପ୍ରାୟ 30,000 କୋଟି ଟଙ୍କା ନିବେଶ କରିବାକୁ ଯାଉଛନ୍ତି ।
    
    ଜାତୀୟ ରାଜପଥ ନିର୍ମାଣ ବ୍ୟତୀତ, ଆମେ ପ୍ରଧାନମନ୍ତ୍ରୀ ଗ୍ରାମୀଣ ସଡ଼କ ଯୋଜନାରେ ରାଜ୍ୟର ମୁଖ୍ୟ୍ୟ ସଡ଼କମାନଙ୍କ ସହ ଗ୍ରାମାଞ୍ଚଳକୁ ସଂଯୋଗ କରିବା ଉପରେ ଗୁରୁତ୍ୱ ପ୍ରଦାନ କରୁଛୁ । କେନ୍ଦ୍ର ସରକାର ଏଥିପାଇଁ 1000 କୋଟିରୁ ଅଧିକ ଟଙ୍କା ଗତ 4 ବର୍ଷ ମଧ୍ୟରେ ରାଜ୍ୟକୁ ପ୍ରଦାନ କରିଛନ୍ତି । ଏହି ସମୟ ମଧ୍ୟରେ ଆମେ 150ଟି ଗ୍ରାମକୁ ସଂଯୋଗ କରିପାରିଛୁ । ଏହିସବୁ ପ୍ରୟାସରୁ ରାଜ୍ୟରେ ବିକାଶ ଏବଂ ସଂଯୋଗୀକରଣ ସକାଶେ ଆମେ କେତେଦୂର ପ୍ରତିବଦ୍ଧ ତାହା ସ୍ପଷ୍ଟ ପ୍ରମାଣିତ ।
    
    କେନ୍ଦ୍ର ସରକାର ‘ଉତ୍ତର ପୂର୍ବ ସ୍ୱତନ୍ତ୍ର ଭିତ୍ତିଭୂମି ବିକାଶ ଯୋଜନା’ ନାମରେ ଏକ ନୂତନ କେନ୍ଦ୍ରୀୟ ସେକ୍ଟର ଯୋଜନାକୁ ମଂଜୁରି ପ୍ରଦାନ କରିଛନ୍ତି । ଏହା ନିର୍ଦ୍ଦିଷ୍ଟ ସେକ୍ଟରରେ ଥିବା ଭିତ୍ତିଭୂମି ବିକାଶ ଜନିତ ବୈଷମ୍ୟକୁ ପୂରଣ କରିପାରିବ ।
    
    ବନ୍ଧୁଗଣ,
    
    2014 ମସିହାରେ ଗୁଆହାଟୀଠାରେ ଅନୁଷ୍ଠିତ ବାର୍ଷିକ ସମ୍ମିଳନୀ ବେଳେ ସବୁ ରାଜ୍ୟର ପୁଲିସ ମହା ନିର୍ଦ୍ଦେଶକମାନଙ୍କୁ ନିବେଦନ କରିଥିଲି ଯେ ସେମାନେ ବ୍ୟାପକ ଭିତ୍ତିରେ ପୁଲିସ ବଳରେ ଚୟନ ପ୍ରକ୍ରିୟା କରନ୍ତୁ । ତଦନୁସାରେ, ଦିଲ୍ଲୀ ପୁଲିସର ଜାଗତିକ ବୈଶିଷ୍ଟ୍ୟ ବଜାୟ ରଖିବା ନିମନ୍ତେ ଆମେ ଅନୁରୂପ ପଦକ୍ଷେପ ଗ୍ରହଣ କରିଛୁ ଏବଂ ଉତ୍ତର ପୂର୍ବାଞ୍ଚଳ କ୍ଷେତ୍ରରୁ ଦିଲ୍ଲୀ ପୁଲିସ ବଳରେ ଯୁବକମାନଙ୍କୁ ସାମିଲ କରିଛୁ । ମୁଁ ଆପଣମାନଙ୍କୁ ଏହି ବିଷୟ ଏଠାରେ ଅବଗତ କରିବାକୁ ଖୁସି ମଣୁଛି ଯେ ଉତ୍ତର ପୂର୍ବାଞ୍ଚଳ କ୍ଷେତ୍ରରେ 438 ଜଣ ପ୍ରାର୍ଥୀ ଯେଉଁଥିରେ କି 136ଜଣ ମହିଳା ପ୍ରାର୍ଥୀ ସାମିଲ ସେମାନେ 2016 ମସିହାରେ ଦିଲ୍ଲୀ ପୁଲିସରେ ଯୋଗ ଦେଇଛନ୍ତି । ସେମାନଙ୍କ ମଧ୍ୟରୁ କେବଳ ମଣିପୁରରୁ 49 ଜଣ ଅଛନ୍ତି ।
    
    ନିକଟରେ, ଭାରତ ସରକାର ଉତ୍ତର ପୂର୍ବାଞ୍ଚଳ କ୍ଷେତ୍ର ସକାଶେ ଦଶଟି ଇଣ୍ଡିଆ ରିଜର୍ଭ ବାଟାଲିଅନ୍‌ ମଂଜୁର କରିଛନ୍ତି ଯେଉଁଥିରେ ମଣିପୁରର ଦୁଇଟି ବାଟାଲିଅନ୍‌ ଅଛନ୍ତି । ଏହି ଦୁଇଟି ଯାକ ବାଟାଲିଅନ୍‌ ସିଧାସଳଖ ଭାବେ ରାଜ୍ୟର 2000 ଯୁବକଙ୍କୁ ନିଯୁକ୍ତିର ସୁଯୋଗ ପ୍ରଦାନ କରିବ । ଆମେ ଯେଉଁ ପ୍ରଶାସନ ସ୍ଥାପନା କରିଛୁ ତାହା ହେଉଛି ଜନକୈନ୍ଦ୍ରିକ ଏବଂ, ଆମେ ଜନସାଧାରଣଙ୍କ ସହ ନିୟମିତ ଭାବେ ଓ ଗଠନମୂଳକ ଭାବେ ମତ ଓ ଭାବ ଆଦାନପ୍ରଦାନ ପ୍ରକ୍ରିୟା ଆରମ୍ଭ କରିଛୁ । ଏଭଳି ଭାବ ବିନିମୟ କାର୍ଯ୍ୟକ୍ରମ ମଣିପୁର ଇତିହାସରେ ଅଶ୍ରୁତପୂର୍ବ ଥିଲା । ‘ମିୟାଙ୍ଗି ନୁମିତ’ ଏବଂ ‘ପାର୍ବତ୍ୟକ୍ଷେତ୍ର ନେତୃବର୍ଗ ଦିବସ’ ଏ ଦିଗରେ ପ୍ରୟାସ ବୋଲି କୁହାଯାଇପାରେ । ମୁଁ ଶୁଣିଛି, ଏଭଳି 24ଟି ଭାବ ବିନିମୟ କାର୍ଯ୍ୟକ୍ରମ ଅନୁଷ୍ଠିତ ହୋଇସାରିଛି ଯେଉଁଥିରେ 19 ହଜାରରୁ ଉର୍ଦ୍ଧ୍ଵ ଲୋକ ମୁଖ୍ୟମନ୍ତ୍ରୀଙ୍କୁ ଭେଟି ସାରିଛନ୍ତି ।
    
    ମୁଁ ଏକଥା ବି ଶୁଣିଛି ଯେ ରାଜ୍ୟ ସରକାର ଜନସାଧାରଣଙ୍କ ଅଭିଯୋଗକୁ ଗୁରୁତ୍ୱର ସହ ନେଉଛନ୍ତି । ସେଥିପାଇଁ ମୁଖ୍ୟମନ୍ତ୍ରୀଙ୍କ କାର୍ଯ୍ୟାଳୟରେ ଏକ ଜନ ଅଭିଯୋଗ ପ୍ରକୋଷ୍ଠ ଖୋଲାଯାଇଛି ଏବଂ ଏହାର ଏକ ଟୋଲ ଫ୍ରି ନମ୍ବର ରହିଛି ।
    
    ‘ପାହାଡ଼କୁ ଚାଲ’ ରାଜ୍ୟ ସରକାରଙ୍କ ଦ୍ୱାରା ଅନୁସୃତ ଆଉ ଏକ ସ୍ୱାଗତଯୋଗ୍ୟ ପଦକ୍ଷେପ ବୋଲି କୁହାଯାଇପାରେ । ଖୋଦ୍‌ ମୁଖ୍ୟମନ୍ତ୍ରୀ ଓ ତାଙ୍କର ସମସ୍ତ କ୍ୟାବିନେଟ ସହଯୋଗୀ ମଣିପୁର ସରକାରଙ୍କୁ ଲୋକମାନଙ୍କ ନିକଟତର କରାଇବା ଉଦ୍ଦେଶ୍ୟରେ ସମସ୍ତ ପାର୍ବତ୍ୟାଞ୍ଚଳ ଜିଲ୍ଲା ଗସ୍ତ କରି ସାରିଛନ୍ତି ।
    
    ଥରେ ଯଦି ମଣିପୁର କିଛି କରିବା ସକାଶେ ନିଷ୍ପତ୍ତି ଗ୍ରହଣ କରେ, ତାହା ସାକାର କରିବାରେ ଏହାକୁ କୌଣସି ଶକ୍ତି ନିବୃତ୍ତ କରିପାରିବନାହିଁ । 1944 ମସିହା ଏପ୍ରିଲ ମାସରେ ଏହି ଭୂମି ମଣିପୁରରୁ ନେତାଜୀ ସୁଭାଷ ଚନ୍ଦ୍ର ବୋଷ ତାଙ୍କ ଆଇଏନଏକୁ ଦେଶ ସ୍ୱାଧୀନତା ପାଇଁ ଆହ୍ୱାନ ଦେଇଥିଲେ । ଏହା ସମଗ୍ର ଦେଶକୁ ନୂତନ ଉନ୍ମାଦନାରେ ଭରି ଦେଇଥିଲା ଏବଂ ସ୍ୱାଧୀନତା ସଂଗ୍ରାମକୁ ଏକ ନୂତନ ଆଶା ଓ ଶକ୍ତି ପ୍ରଦାନ କରିଥିଲା ।
    
    ଆଜି, ନୂତନ ଭାରତର ଉତ୍ଥାନରେ ମଣିପୁର ଏକ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିବାକୁ ନିଷ୍ପତ୍ତି ନେଇଛି । ବିଗତ ଏକ ବର୍ଷ ମଧ୍ୟରେ, ମଣିପୁର ଦେଖାଇଦେଇଛି ବିକାଶର ରାଜନୀତି କଣ ଏବଂ ସୁଶାସନ କହିଲେ କାହାକୁ ବୁଝାଏ ।
    
    ବନ୍ଧୁଗଣ,
    
    ଏକ ବର୍ଷ ପୂର୍ବେ ଆପଣମାନେ ଯେଉଁ ସ୍ନେହ ଆପଣମାନେ ଆମକୁ ଦେଇଥିଲେ, ତାହାର ପରିଣାମ ହେଉଛି ଯେ ଆଜି ଆପଣମାନଙ୍କ ସକାଶେ ଆମେ ଏଭଳି କାର୍ଯ୍ୟ କରିପାରୁଛୁ । ମୁଁ ଆପଣମାନଙ୍କୁ ବିଶ୍ୱାସ ଦେବାକୁ ଚାହେଁ ଯେ ଶ୍ରୀ ଏନ ବୀରେନ୍ଦ୍ର ସିଂ’ଙ୍କ ଟିମକୁ ମୋ ତରଫରୁ ସକଳ ପ୍ରକାର ସହଯୋଗ ସଦାସର୍ବଦା ମିଳିବ ।
    
    ପୁଣି ଥରେ ରାଜ୍ୟ ସରକାରଙ୍କୁ ତାଙ୍କର ଶାସନର ଏକବର୍ଷ ପୂର୍ତ୍ତି ଉପଲକ୍ଷେ, ରାଜ୍ୟବାସୀଙ୍କୁ ଏବଂ ବିଶେଷକରି ଏଠାକାର ଯୁବଶକ୍ତିଙ୍କୁ ବିକାଶର ଏହି ପରିଯୋଜନା ଲାଗି ମୁଁ ଅନେକ ଅନେକ ଶୁଭକାମନା ଜଣାଉଛି ।
    
    ପୁଣି ଥରେ ଆପଣମାନଙ୍କୁ ସମସ୍ତଙ୍କୁ ଅନେକ ଅନେକ ଧନ୍ୟବାଦ ।
    
    ମୟାମ୍ବୁ
    
    ଥାଗତ-ଚାରୀ

    ****

    
    
    (Release ID: 1525017) Visitor Counter : 3