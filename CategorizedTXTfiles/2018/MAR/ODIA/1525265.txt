      ନିର୍ବାଚନ ଆୟୋଗ

      ଜାତୀୟ ନିର୍ବାଚନ କୁଇଜ ପ୍ରତିଯୋଗୀତା 2018 ସମାପ୍ତ
      • ରେକର୍ଡ଼ ସଂଖ୍ୟକ ପ୍ରତିଯୋଗୀଙ୍କ ଅଂଶଗ୍ରହଣ

      Posted On: 16 MAR 2018 9:19PM by PIB Bhubaneshwar

    ଭାରତର ନିର୍ବାଚନ ଆୟୋଗଙ୍କ ତରଫରୁ ଆୟୋଜିତ ଜାତୀୟ ନିର୍ବାଚନ କୁଇଜ୍‌ ପ୍ରତିଯୋଗିତା 2018 ଇତି ମଧ୍ୟରେ ଶେଷ ହୋଇଛି । ଦେଶବ୍ୟାପୀ ଅନୁଷ୍ଠିତ ଏହି ପ୍ରତିଯୋଗିତାରେ ଚଳିତ ବର୍ଷ 38 , 160 ଟି ବିଦ୍ୟାଳୟର ମୋଟ 13 , 63 , 982 ଜଣ ଛାତ୍ରଛାତ୍ରୀ ଅଂଶଗ୍ରହଣ କରିଥିଲେ । ଏଭଳି ବିପୁଳ ସଂଖ୍ୟକ ଛାତ୍ରଛାତ୍ରୀଙ୍କ ଅଂଶଗ୍ରହଣ ଯୋଗୁ NEQ 2018 ବିଶ୍ୱର ନିର୍ବାଚନ ସଂକ୍ରାନ୍ତ ସର୍ବବୃହତ୍‌ ଆନ୍ତଃ ବିଦ୍ୟାଳୟସ୍ତରୀୟ କୁଇଜ୍‌ ପ୍ରତିଯୋଗିତାର ମାନ୍ୟତା ଦାବି କରେ ।


    ଏହି ମାରାଥନ କୁଇଜ୍‌ ପ୍ରତିଯୋଗିତା 2017 ମସିହା ନଭେମ୍ବର ମାସରେ ଆରମ୍ଭ ହୋଇଥିଲା । ପ୍ରଥମେ ଦେଶର ଛଅଟି ଜୋନସ୍ତରୀୟ କୁଇଜ୍‌ ପ୍ରତିଯୋଗୀତା ଅନୁଷ୍ଠିତ ହେବା ପରେ 2018 ମାର୍ଚ୍ଚ 11 ତାରିଖ ଦିନ ନୂଆଦିଲ୍ଲୀଠାରେ ଏହାର ଫାଇନାଲ କାର୍ଯ୍ୟକ୍ରମ ଅନୁଷ୍ଠିତ ହୋଇଥିଲା । ଛଅଟି ଯାକ ଜୋନରୁ ଯେଉଁ ରାଜ୍ୟମାନେ ଫାଇନାଲ ପର୍ଯ୍ୟାୟକୁ ଉନ୍ନୀତ ହୋଇଥିଲେ ସେମାନେ ହେଲେ ମଣିପୁର , ପୁଡ଼ୁଚେରୀ , ଗୋଆ , ଦିଲ୍ଲୀ , ଝାଡ଼ଖଣ୍ଡ ଏବଂ ଜାମ୍ମୁ ଓ କାଶ୍ମୀର । ଏହି ସମ୍ମାନଜନକ ଟ୍ରଫି ସକାଶେ ଛଅଟି ରାଜ୍ୟର ପ୍ରତିଯୋଗୀ ଛାତ୍ରଛାତ୍ରୀମାନଙ୍କ ଭିତରେ ପ୍ରତିଦ୍ୱନ୍ଦ୍ୱିତା ବେଶ୍‌ ତୀବ୍ର ତଥା ମନୋମୁଗ୍ଧକର ହୋଇଥିଲା । ପ୍ରାରମ୍ଭିକ ପର୍ଯ୍ୟାୟରେ ଆନ୍ତଃ ବିଦ୍ୟାଳୟ , ଜିଲ୍ଲା ଏବଂ ରାଜ୍ୟସ୍ତରୀୟ ରାଉଣ୍ଡ ପ୍ରତିଯୋଗିତା ମାଧ୍ୟମରେ ପ୍ରତିଯୋଗୀଙ୍କୁ ଚୟନ କରାଯାଇଥିଲା । ରାଜ୍ୟ ଶିକ୍ଷା ବିଭାଗର ସହଯୋଗରେ ଏହି ପ୍ରତିଯୋଗିତାର ଆୟୋଜନ କରାଯାଇଥିଲା ।


    ଚଳିତ ବର୍ଷର NEQ 2018 ଟ୍ରଫି ରାଞ୍ଚି , ଝାଡ଼ଖଣ୍ଡର ଦିଲ୍ଲୀ ପବ୍ଲିକ୍‌ ସ୍କୁଲର ମଧୁର ଜୈନ ଏବଂ ଆଦିତ୍ୟ କୁମାର ବିଜୟୀ ହୋଇଛନ୍ତି । ଫାଷ୍ଟ ରନର୍ସ ଅପ୍‌ ସ୍ଥାନ ଅଧିକାର କରିଛନ୍ତି ପୁଡ଼ୁଚେରୀର ସେଣ୍ଟ ପାଟ୍ରିକ୍‌ ମାଟ୍ରିକୁଲେସନ୍‌ ହାୟର ସେକେଣ୍ଡାରୀ ବିଦ୍ୟାଳୟର ଭି ବିଷ୍ଣୁପ୍ରିୟା ଏବଂ ଆର ମିଥୁନ କ୍ରିଷ୍ଣା । ମଣିପୁରର ଜୱାହର ନବୋଦୟ ବିଦ୍ୟାଳୟ , ସେନାପତିର ଛାତ୍ର ସଙ୍ଗକର ସିଂ ଲଇଶରାମ ଏବଂ ଆଶମାନ ମୈନାଲୀ ଦ୍ୱିତୀୟ ରନର୍ସ ସ୍ଥାନ ହାସଲ କରିଛନ୍ତି । ପ୍ରଖ୍ୟାତ କୁଇଜ ମାଷ୍ଟର ଶ୍ରୀ ବିକ୍ରମ ଯୋଶୀ ଫାଇନାଲ ପର୍ଯ୍ୟାୟ କୁଇଜ ପ୍ରତିଯୋଗୀତାରେ ଆଙ୍କର ଦାୟିତ୍ଵ ତୁଳାଇଥିଲେ ।


    NEQ 2018ର ବିଜୟୀ ଟିମକୁ 1 , 00 , 000 ଟଙ୍କାର ନଗଦ ରାଶି ପୁରସ୍କାର ସ୍ୱରୂପ ପ୍ରଦାନ କରାଯାଇଛି । ସେହିଭଳି ପ୍ରଥମ ରନର୍ସ ଅପ ଟିମଙ୍କୁ 80 , 000 ଟଙ୍କା ଏବଂ ଦ୍ୱିତୀୟ ରନର୍ସ ଅପ ଦଳଙ୍କୁ 60 , 000 ଟଙ୍କାର ନଗଦ ରାଶି ଦିଆଯାଇଥିଲା । ଅନ୍ୟ ଫାଇନାଲିଷ୍ଟ ଦଳଙ୍କୁ 50 , 000 ଟଙ୍କା ଲେଖାଏଁ ପ୍ରଦାନ କରାଯାଇଛି । ପ୍ରତ୍ୟେକ ଜୋନସ୍ତରୀୟ ପ୍ରତିଯୋଗିତାରେ ଦର୍ଶକଙ୍କ ପ୍ରତିକ୍ରିୟା ମଧ୍ୟ ଅନ୍ୟତମ ବୈଶିଷ୍ଟ୍ୟ ଥିଲା । ତେଣୁ ଭାରତୀୟ ନିର୍ବାଚନ ଆୟୋଗଙ୍କ ତରଫରୁ ଏଭଳି 50 ଜଣ ଦର୍ଶକଙ୍କୁ ସେମାନଙ୍କ ସୃଜନାତ୍ମକ ପ୍ରତିକ୍ରିୟା ଓ ଉତ୍ତର ପ୍ରଦାନ ସକାଶେ ଆକର୍ଷଣୀୟ ପୁରସ୍କାର ପ୍ରଦାନ କରାଯାଇଥିଲା ।


    NEQ 2018 ର ସମସ୍ତ ସାତଟିଯାକ ଅଧ୍ୟାୟ ରାଜ୍ୟସଭା ଟେଲିଭିଜନ ପକ୍ଷରୁ ସିଧାସଳଖ ପ୍ରସାରଣ କରାଯାଇଥିଲା । ଏହାତିରିକ୍ତ , ଫାଇନାଲ ଏପିସୋଡ଼କୁ ସାମାଜିକ ଗଣମାଧ୍ୟମ ସାଇଟ ଫେସବୁକ୍‌ ଇଣ୍ଡିଆ ମାଧ୍ୟମରେ ପ୍ରସାରଣ କରାଯାଇଥିଲା । 2018 ଜାନୁଆରୀ 18 ତାରିଖ ଦିନ ଜାତୀୟ ମତଦାତା ଦିବସ ଅବସରରେ ସମସ୍ତ ସାତଟିଯାକ ଏପିସୋଡ଼ର ପ୍ରମିୟର କରାଯାଇଥିଲା । ସେଥିରେ ଏକଘଣ୍ଟାର ଗ୍ରାଣ୍ଡ ଫିନାଲେ ଏପିସୋଡ଼ ସାମିଲ । ସୋସିଆଲ ମିଡ଼ିଆରେ ଏହାର ଦର୍ଶକଙ୍କ ପୁନଃପୌନିକ ସଂଖ୍ୟା 2018 ମାର୍ଚ୍ଚ 15 ତାରିଖ ସୁଦ୍ଧା ଦୁଇଲକ୍ଷ ଟପିଛି ।


    NEQ 2018ରେ ଭାରତର ନିର୍ବାଚନ , ଗଣତନ୍ତ୍ର ଓ ନିର୍ବାଚନର ଇତିହାସ , ଭୋଟିଂ ପ୍ରକ୍ରିୟା , ନିର୍ବାଚନର ବିଭିନ୍ନ ପ୍ରକାରଭେଦ , ଭୋଟର ଶିକ୍ଷା ଓ ସାକ୍ଷରତା , ଜାତୀୟ ମତଦାତା ଦିବସ , ନିର୍ବାଚନରେ ବ୍ୟବହୃତ ଶବ୍ଦାବଳୀ , ବିଶ୍ୱବ୍ୟାପୀ କରାଯାଉଥିବା ବିଭିନ୍ନ ନିର୍ବାଚନ , ନିର୍ବାଚନ ପରିଚାଳନା ଏବଂ ନିର୍ବାଚନ ସଂପର୍କୀତ ବିଭିନ୍ନ ମତାମତ ପ୍ରସଙ୍ଗରେ ବିଭିନ୍ନ ପର୍ଯ୍ୟାୟରେ ପ୍ରଶ୍ନାବଳୀମାନ ରହିଥିଲା ।


    ଭାରତର ନିର୍ବାଚନ ଆୟୋଗଙ୍କ ଦ୍ୱାରା ବ୍ୟବସ୍ଥିତ ମତଦାତାଙ୍କ ଶିକ୍ଷା ଓ ନିର୍ବାଚନରେ ଅଂଶଗ୍ରହଣ ( SVEEP ) କାର୍ଯ୍ୟକ୍ରମ ମାଧ୍ୟମରେ ଏହା ଏକ ଅଭିନବ ପ୍ରୟାସ । ଦେଶରେ ନିର୍ବାଚନ ସଂପର୍କୀତ ସାକ୍ଷରତା ତଥା ସଚେତନତା ବୃଦ୍ଧି ଏହାର ଅନ୍ୟତମ ଉଦ୍ଦେଶ୍ୟ । ବିଶେଷ କରି 14 ରୁ 17 ବର୍ଷର ଆୟୁସୀମାର ଯୁବବର୍ଗଙ୍କୁ ମତଦାନ ପାଇଁ ପ୍ରୋତ୍ସାହିତ କରିବା ଏହାର ଲକ୍ଷ୍ୟ । ଇଣ୍ଟରଆକ୍ଟିଭ୍‌ ସ୍କୁଲ ମ୍ୟାନେଜମେଣ୍ଟ ( ISE ) ଏବଂ ନିକଟରେ ଆରମ୍ଭ କରାଯାଇଥିବା ନିର୍ବାଚନୀ ସାକ୍ଷରତା କ୍ଲବ୍‌ ( ELC ) ମଧ୍ୟ ଏସଭିଇଇପି କାର୍ଯ୍ୟକ୍ରମର ଅଂଶବିଶେଷ ।


    ****************

    
    
    (Release ID: 1525265) Visitor Counter : 2