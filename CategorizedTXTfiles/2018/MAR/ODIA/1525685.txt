      ରାଷ୍ଟ୍ରପତିଙ୍କ ସଚିବାଳୟ

      ଆଇଆଇଟି ଭୁବନେଶ୍ୱରର ସମାବର୍ତ୍ତନ ଉତ୍ସବ, ଆଇସିଟି-ଆଇଓସି ଭୁବନେଶ୍ୱର କ୍ୟାମ୍ପସର ଉଦଘାଟନ ଏବଂ ରାଷ୍ଟ୍ରାୟତ ତୈଳ କମ୍ପାନୀ ଦ୍ୱାରା ଦକ୍ଷତା ବିକାଶ ପ୍ରତିଷ୍ଠାନ ପାଇଁ ଭିତିପ୍ରସ୍ତର ସ୍ଥାପନ ଅବସରରେ ଭାରତର ସମ୍ମାନନୀୟ ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦଙ୍କ ଅଭିଭାଷଣ
      Posted On: 18 MAR 2018 8:32PM by PIB Bhubaneshwar


    ଇଣ୍ଡିଆନ ଇନଷ୍ଟିଚ୍ୟୁଟ ଅଫ ଟେକନୋଲୋଜି , ଭୁବନେଶ୍ୱରର ଷଷ୍ଠ ସମାବର୍ତ୍ତନ ଉତ୍ସବରେ ଉଦବୋଧନ ଦେବା ମୋ ପାଇଁ ଅତି ଆନନ୍ଦର ବିଷୟ । ଐତିହାସିକ ବରୁଣେଇ ପାହାଡ଼ ପାଦଦେଶରେ ଥିବା ସବୁଜସୁନ୍ଦର ପରିବେଶରେ ଏହି କ୍ୟାମ୍ପସ ରହିଛି । ଏହା ଏକ ସାଧାରଣ ସ୍ଥାନ ନୁହେଁ । ବିଶ୍ୱାସ କରାଯାଏ ଯେ ଭଗବାନ ଶ୍ରୀରାମ ଏହି ଅଂଚଳକୁ ଆସିଥିଲେ ଏବଂ ପାଣ୍ଡବମାନେ ବନବାସ ସମୟରେ ଏଠାରେ ରହିଥିଲେ । ଏହି ସ୍ଥାନରେ 200 ବର୍ଷ ପୂର୍ବେ , 1817ରେ ବକ୍ସି ଜଗବନ୍ଧୁଙ୍କ ନେତୃତ୍ୱରେ ପାଇକ ବିଦ୍ରୋହ ମୁଣ୍ଡ ଟେକିଥିଲା , ଯାହା 1857 ସିପାହୀ ବିଦ୍ରୋହର ବହୁପୂର୍ବରୁ ସ୍ୱାଧୀନତା ସଂଗ୍ରାମ ଥିଲା । ଏପରି ଏକ ଐତିହାସିକ ସ୍ଥାନରେ କ୍ୟାମ୍ପସ ପାଇଥିବାରୁ ଆପଣମାନେ ନିଶ୍ଚିତ ଭାବେ ଭାଗ୍ୟବାନ ।


    ସମାବର୍ତ୍ତନ ଉତ୍ସବ ପାଳନର ଏକ ଅବସର ହୋଇଥାଏ । 2017ର ସ୍ନାତକମାନେ , ଏହି ଅବସର ଆପଣମାନଙ୍କ କ୍ୟାରିଅରର ଏକ ବଡ଼ ମାଇଲଖୁଂଟ । ମୁଁ ଆପଣମାନଙ୍କୁ ସସସ୍ତଙ୍କୁ , ବିଶେଷ କରି ପଦକ ବିଜେତାମାନଙ୍କୁ ଅଭିନନ୍ଦନ ଜଣାଉଛି । ଆପଣମାନେ ଏହି କ୍ୟାମ୍ପସ ଛାଡ଼ିବା ପରେ ଆପଣମାନଙ୍କ ସମ୍ମୁଖରେ ସମ୍ଭାବନାର ଏକ ସମ୍ପୂର୍ଣ୍ଣ ନୂଆ ବିଶ୍ୱ ରହିଥିବ । ପ୍ରତିଭାସମ୍ପନ୍ନ ଟେକ୍ନୋକ୍ରାଟ ହୋଇଥିବା ଦୃଷ୍ଟିରୁ ଆପଣମାନେ ନିଜର ସୃଜନଶୀଳ ଚିନ୍ତାଧାରକୁ ଆକାର ଦେବା ଲାଗି ନିଜସ୍ୱ ଉଦ୍ୟୋଗ ପ୍ରତିଷ୍ଠା କରିବା ଲାଗି ଚିନ୍ତା କରିପାରନ୍ତି । ଏପରି କରି , ଆପଣମାନେ ନବୋନ୍ମେଷ ଏବଂ ଉଦ୍ୟୋଗୀତାକୁ ପ୍ରୋତ୍ସାହନ ଦେଉଥିବା ଭାରତ ସରକାରଙ୍କ ଯୋଜନାର ଲାଭ ନେଇପାରିବେ । ନିଜର ଉପକ୍ରମଗୁଡ଼ିକ ଦ୍ୱାରା ଆପଣାମାନେ ଅର୍ଥନୈତିକ ମୂଲ୍ୟ ଏବଂ ଚାକିରି ନିର୍ମାତା ହୋଇପାରିବେ । ଜଣେ ଆଇଆଇଟିଆନ ହୋଇଥିବା ଦୃଷ୍ଟିରୁ ଆପଣମାନେ ନିଜ ପାଇଁ , ନିଜ ପରିବାର ପାଇଁ , ସମାଜ ପାଇଁ ଏବଂ ଦେଶ ତଥା ସମଗ୍ର ବିଶ୍ୱ ପାଇଁ ଶ୍ରେଷ୍ଠ ହାସଲ କରିବା ଲାଗି ପ୍ରୟାସ କରିବା ଆବଶ୍ୟକ । ମୁଁ ନିଶ୍ଚିତ ଯେ ଆପଣମାନେ ନିଜ କ୍ୟାରିଅରରେ ଉପଯୋଗୀ ଆହ୍ୱାନଗୁଡ଼ିକୁ ମୁକାବିଲା କରିବା ଲାଗି ପଛେଇବେ ନାହିଁ ।


    ଶ୍ରୋତାମାନଙ୍କ ମଧ୍ୟରେ ଏପରି ଲୋକ ଅଛନ୍ତି ଯେଉଁମାନେ ଆଜି ଅଭିନନ୍ଦନର ପାତ୍ର: ଆପଣଙ୍କ ପରିବାର । ଆପଣମାନଙ୍କ ଅଭିଭାବକ ଓ ପରିବାରର ଆଶୀର୍ବାଦ ଏବଂ ସହାୟତା ଆପଣମାନଙ୍କ ପାଇଁ ସଫଳତା ଆଣି ଦେଇଛି । ଆପଣମାନେ ଡିଗ୍ରୀ ଏବଂ ମେଡାଲ ଗ୍ରହଣ କରୁଥିବା ବେଳେ , ଆପଣମାନଙ୍କ ଅଭିଭାବକ ସବୁଠୁ ଅଧିକ ଗର୍ବ ଅନୁଭବ କରୁଛନ୍ତି । ମୁଁ ସମସ୍ତ ଅଭିଭାବକ ଓ ପରିବାର ସଦସ୍ୟମାନଙ୍କୁ ଅଭିନନ୍ଦନ ଜଣାଉଛି । ଏହା ବାସ୍ତବରେ ସେମାନଙ୍କ ପାଇଁ ଏକ ସ୍ୱତନ୍ତ୍ର ମୁହୂର୍ତ୍ତ ।


    ଆପଣମାନଙ୍କ ସଫଳତାରେ ଆପଣମାନଙ୍କ ଶିକ୍ଷକଙ୍କ ମଧ୍ୟ ସମାନ ଭାବେ ଗୁରୁତ୍ୱପୂର୍ଣ୍ଣ ଭୂମିକା ରହିଛି । ସେମାନେ ହିଁ ଆପଣଙ୍କ ଠାରେ ବିଭିନ୍ନ ବିଷୟରେ ଦକ୍ଷତା ଏବଂ ଜ୍ଞାନ ଭରିଛନ୍ତି ଏବଂ ଆପଣମାନଙ୍କ ମାର୍ଗଦର୍ଶକ ହୋଇଛନ୍ତି । ଅସାଧାରଣ ଚିନ୍ତାଧାରା ପୋଷଣ କରିବା ଲାଗି ସେମାନେ ଆପଣମାନଙ୍କୁ ଉତ୍ସାହିତ କରିଛନ୍ତି । ଆଇଆଇଟି ଭୁବନେଶ୍ୱରର ସମସ୍ତ ଶିକ୍ଷକମାନଙ୍କୁ ମୋର ଶୁଭକାମନା ।


    ବନ୍ଧୁଗଣ ,


    ଦୁଇ ସପ୍ତାହ ପୂର୍ବେ , ଚଳିତ ମାସ 6 ତାରିଖରେ ରାଷ୍ଟ୍ରପତି ଭବନରେ ମୋର ଆଇଆଇଟି , ଆଇଜର ଏବଂ ଇଣ୍ଡିଆନ ଇନଷ୍ଟିଚ୍ୟୁଟ ଅଫ ସାଇନ୍ସର ନିର୍ଦ୍ଦେଶକମାନଙ୍କ ସହିତ ଏକଦିବସବ୍ୟାପୀ ବୈଠକ ଥିଲା । ଜାତୀୟ ଗୁରୁତ୍ୱ ବହନ କରୁଥିବା ଏହି ସବୁ ଶିକ୍ଷାନୁଷ୍ଠାନଗୁଡ଼ିକର ପ୍ରଗତି , ଆହ୍ୱାନ ଏବଂ ଭବିଷ୍ୟତର ରୋଡମ୍ୟାପ ବୁଝିବା ଲାଗି ମୁଁ ଏହି ବୈଠକ ଡକାଇଥିଲି । ଏଥିରେ ଯୋଗଦେଇଥିବା ପ୍ରତିନିଧି ଦଳ ମୋତେ ବିଶ୍ୱାସ ଦେଇଥିଲେ ଯେ ଆଇଆଇଟିଗୁଡ଼ିକ ନିଜର ସାମର୍ଥ୍ୟରେ ବୃଦ୍ଧି ଘଟାଇ ବିଶ୍ୱର ଶ୍ରେଷ୍ଠ ବିଜ୍ଞାନ ଏବଂ ପ୍ରଯୁକ୍ତି ଅନୁଷ୍ଠାନ ମଧ୍ୟରେ ସେମାନଙ୍କ ସ୍ଥିତି ସୁଦୃଢ଼ କରିବା ଲାଗି ପ୍ରୟାସ କରୁଛନ୍ତି । ଏ କ୍ଷେତ୍ରରେ ସମ୍ପୂର୍ଣ୍ଣ ସହାୟତା ଲାଗି ମାନବ ସମ୍ବଳ ମନ୍ତ୍ରଣାଳୟ ଏବଂ ଭାରତ ସରକାରଙ୍କୁ ମୁଁ ମଧ୍ୟ ପ୍ରଶଂସା କରୁଛି ।


    ଆପଣଙ୍କ ଭଳି କମ ଦିନ ହେବ ପ୍ରତିଷ୍ଠିତ ହୋଇଥିବା ଆଇଆଇଟିଗୁଡ଼ିକ ସମ୍ମୁଖରେ ଅନେକ ଆହ୍ୱାନ ରହିଛି । ତେବେ ଆପଣଙ୍କ ଅନୁଷ୍ଠାନ ପାଇଁ ଆପଣ କିଭଳି କାର୍ଯ୍ୟପନ୍ଥା ନିର୍ଦ୍ଧାରଣ କରିଛନ୍ତି ତାହା ଗୁରୁତ୍ୱ ବହନ କରିଥାଏ । ତାହା ଶିକ୍ଷାଦାନ ହେଉ , ଗବେଷଣା , ସାମାଜିକ ପ୍ରଭାବ କିମ୍ବା ଶ୍ରେଷ୍ଠ ଭିତ୍ତିଭୂମି ହାସଲ କରିବା ସବୁକ୍ଷେତ୍ରରେ ଆପଣମାନେ ଶ୍ରେଷ୍ଠ ପାଇଁ ଆଶା କରିବା ଉଚିତ । ଏହା ସହଜ ହୋଇନପାରେ ମାତ୍ର ଅସମ୍ଭବ ମଧ୍ୟ ନୁହେଁ ।


    ବି.ଟେକ ପାଠ୍ୟକ୍ରମରେ ଆପଣଙ୍କ ଅନୁଷ୍ଠାନ ଛାତ୍ରଛାତ୍ରୀଙ୍କ ପ୍ରବେଶ ସଂଖ୍ୟା ଦ୍ୱିଗୁଣିତ ହୋଇଛି ଏବଂ ଏହି ପାଠ୍ୟକ୍ରମରେ 350 ଛାତ୍ରଛାତ୍ରୀ ନାମ ଲେଖାଇଛନ୍ତି । ଦ୍ୱିତୀୟ ଏବଂ ତୃତୀୟ ପିଢ଼ିର ଆଇଆଇଟିଗୁଡ଼ିକ ମଧ୍ୟରେ ଏହା ସର୍ବାଧିକ ବୋଲି ମୁଁ ଜାଣିବାକୁ ପାଇଛି । ମୁଁ ଏହା ଜାଣି ଆନନ୍ଦିତ ଯେ ପ୍ରତିଷ୍ଠା ହେବା ଦିନଠାରୁ ଆପଣଙ୍କ ଅନୁଷ୍ଠାନ ବିଭିନ୍ନ ପ୍ରାୟୋଜିତ ଏବଂ ପରାମର୍ଶ ପ୍ରକଳ୍ପ କାର୍ଯ୍ୟକାରୀ କରିଛି ଏବଂ ବଙ୍ଗୋପସାଗର ଉପକୂଳ ଅବଜରଭେଟୋରୀ ସମେତ 5ଟି ଉତ୍କର୍ଷ କେନ୍ଦ୍ର ପ୍ରତିଷ୍ଠା କରିଛି । ମୁଁ ମଧ୍ୟ ଏହା ଜାଣି ଆନନ୍ଦିତ ଯେ 80 ପ୍ରତିଶତ ସ୍ନାତକ ପ୍ରମୁଖ କ୍ଷେତ୍ରର କମ୍ପାନୀରେ ଚାକିରି ପାଇଛନ୍ତି । ଏହାମଧ୍ୟ ଏକ ସ୍ୱାଗତଯୋଗ୍ୟ ସଂକେତ ।


    ପୂର୍ବତନ ଛାତ୍ର ସଂସଦ ଆଇଆଇଟିର ଏକ କେନ୍ଦ୍ରୀୟ ଉପାଦାନ । ଯଦି ଆପଣଙ୍କ ଅନୁଷ୍ଠାନ ଖୁବ ଅଳ୍ପଦିନର ତଥାପି ମୁଁ ନିଶ୍ଚିତ ଯେ ଆଗାମୀ ଦିନରେ ଏହା ପୂର୍ବତନ ଛାତ୍ରଛାତ୍ରୀଙ୍କ ସହିତ ସମ୍ପର୍କ ସ୍ଥାପନ ଲାଗି ଆବଶ୍ୟକ ପଦକ୍ଷେପ ନେବ । ଆଇଆଇଟି ଭୁବନେଶ୍ୱର ଏହାର ପୂର୍ବତନ ଛାତ୍ରଛାତ୍ରୀଙ୍କ ସହ ଏକ ଗଭୀର ଏବଂ ସମୃଦ୍ଧ ସମ୍ପର୍କ ବିକଶିତ କରିବାର ଆବଶ୍ୟକତା ରହିଛି । ସେମାନେ ଏହାର ସଦଭାବନା ଦୂତ ଭାବେ କାର୍ଯ୍ୟ କରିବେ ଏବଂ ଅନୁଷ୍ଠାନର ଅଭିବୃଦ୍ଧିରେ ଯୋଗ ଦେଇପାରିବେ । ସ୍ନାତକ ହାସଲ କରୁଥିବା ଛାତ୍ରଛାତ୍ରୀଙ୍କୁ ମୁଁ ମଧ୍ୟ ଆହ୍ୱାନ କରୁଛି ଯେ ସେମାନେ ସେମାନଙ୍କ ଶିକ୍ଷକ ଏବଂ ସାଥୀମାନଙ୍କ ସହିତ ସହଯୋଗ ଜାରି ରଖନ୍ତୁ ଏବଂ ସମ୍ପୂର୍ଣ୍ଣ ଭାବେ ଏହି ଶିକ୍ଷାନୁଷ୍ଠାନର ଉନ୍ନତିରେ ପୂର୍ଣ୍ଣ ଭାବେ ଯୋଗଦାନ ଦିଅନ୍ତୁ ।


    ବନ୍ଧୁଗଣ ,


    ଯାହା ମୁଁ ପୂର୍ବରୁ ଅନେକ ଥର କହିଛି , ଆମେ ସମସ୍ତେ ଆମର ଛୋଟିଆ ପ୍ରୟାସରେ ସମାଜକୁ ସବୁବେଳେ କିଛି ଦେବା ପାଇଁ ପ୍ରୟାସ କରିବା ଉଚିତ । ଆଇଆଇଟିଆନ ଭାବେ ଆପଣମାନେ ବିଶ୍ୱସ୍ତରୀୟ ଶିକ୍ଷା ଲାଭ କରିବାର ସୌଭାଗ୍ୟ ପାଇଛନ୍ତି । ତେଣୁ ଫେରାଇବା ଲାଗି ଏକ ନୈତିକ ଉତ୍ତରଦାୟିତ୍ୱ ରହିଛି । ଯେକୌଣସି ମାର୍ଗରେ ହେଉ ବଂଚିତବର୍ଗଙ୍କୁ ସହାୟତା କରିବା ଉଚିତ । ଅବଶ୍ୟ , ଏହା ଶ୍ରେଷ୍ଠ ହେବ ଯଦି ଏହି ପ୍ରତିଦାନ ସମାଜର ତୃଣମୂଳସ୍ତରରେ ଶିକ୍ଷା ଏବଂ ବୃତ୍ତିକୁ ପ୍ରୋତ୍ସାହନ ଦେବ । ଏହି କ୍ଷେତ୍ରରେ ଆପଣଙ୍କ ଅନୁଷ୍ଠାନ କେତେକ ପଦକ୍ଷେପ ନେଇଛି । ମୁଁ ଜାଣିବାକୁ ପାଇଛି ଯେ ଏହି ଅନୁଷ୍ଠାନ 6ଟି ଗ୍ରାମକୁ ପୋଷ୍ୟ ଭାବେ ଗ୍ରହଣ କରିଛି ଏବଂ ଗ୍ରାମବାସୀଙ୍କ ଜୀବନରେ ଉନ୍ନତି ଆଣିବା ଲାଗି କେତେକ ପ୍ରଯୁକ୍ତିଭିତ୍ତିକ ଏବଂ ଶିକ୍ଷାଗତ ପଦକ୍ଷେପ ନେଇଛି । ଆଗାମୀ ଦିନରେ ଅଧିକ ଏପରି ପଦକ୍ଷେପ ନିଆଯିବ ବୋଲି ମୋର ବିଶ୍ୱାସ ।


    ଭାଇ ଓ ଭଉଣୀମାନେ ,


    ଆଇଆଇଟି ଭୁବନେଶ୍ୱରର ସମାବର୍ତ୍ତନ ସମାରୋହରେ ଯୋଗଦେବା ବ୍ୟତୀତ ମୁଁ ଆଇସିଟି-ଆଇଓସି କ୍ୟାମ୍ପସକୁ ଉଦଘାଟନ କରି ଏବଂ ତୈଳ ରାଷ୍ଟ୍ରାୟତ କମ୍ପାନୀଗୁଡ଼ିକ ଦ୍ୱାରା ଦକ୍ଷତା ବିକାଶ ପ୍ରତିଷ୍ଠାନର ଭିତିପ୍ରସ୍ତର ସ୍ଥାପନ କରି ମୁଁ ଆନନ୍ଦିତ । ଏପରି ଦୁଇଟି ଅନୁଷ୍ଠାନର ପ୍ରତିଷ୍ଠା ଓଡ଼ିଶାର ବିକାଶ ଲାଗି ଭାରତ ସରକାରଙ୍କ ପ୍ରତିବଦ୍ଧତାକୁ ଜାହିର କରୁଛି ।


    କେମିକାଲ ଟେକନୋଲୋଜି , ମୁମ୍ବାଇ ଏବଂ ଭାରତୀୟ ତୈଳ ନିଗମ ଦ୍ୱାରା ପ୍ରତିଷ୍ଠିତ ଆଇସିଟି-ଆଇଓସି କ୍ୟାମ୍ପସରେ ଦ୍ୱାଦଶ ଶ୍ରେଣୀ ପରେ ୫ ବର୍ଷୀୟା ଇଂଟିଗ୍ରେଟେଡ ଏମଟେକ ପାଠ୍ୟକ୍ରମ , ଶିଳ୍ପ କାର୍ମିକମାନଙ୍କ ପାଇଁ ଏକଜିକ୍ୟୁଟିଭ ଏମଟେକ ପାଠ୍ୟକ୍ରମ ଏବଂ ପିଏଚଡି ପାଠ୍ୟକ୍ରମର ବ୍ୟବସ୍ଥା ରହିଛି । ମୁଁ ଜାଣିବାକୁ ପାଇଛି ପ୍ରଥମ ଥର ଲାଗି ଏପରି ପାଠ୍ୟକ୍ରମ ଦେଶରେ ଆରମ୍ଭ କରାଯାଇଛି ଏବଂ ଏହା ଉଦ୍ୟୋଗୀକ ଅଂଶଗ୍ରହଣକୁ ସମ୍ପୃକ୍ତ କରିବ । ଏଥିସହିତ ଏହି କ୍ୟାମ୍ପସ କେମିକାଲ ଇଞ୍ଜିନିୟରିଂ , ପେଟ୍ରୋକେମିକାଲ୍ସ , ବସ୍ତ୍ର , ଫାର୍ମାସ୍ୟୁଟିକାଲ୍ସ ଏବଂ ଶକ୍ତିକ୍ଷେତ୍ରରେ ଉଚ୍ଚସ୍ତରର ଗବେଷଣା ଏବଂ ନବୋନ୍ମେଷ ସହିତ ଦକ୍ଷତା ବିକାଶରେ ସହାୟକ ହେବ ।


    ଅନ୍ୟପକ୍ଷରେ ଦକ୍ଷତା ବିକାଶ ପ୍ରତିଷ୍ଠାନ ( SDI ) ଯୁବକଯୁବତୀମାନଙ୍କୁ ବିଭିନ୍ନ କ୍ଷେତ୍ରରେ କମ ଅବଧି ବିଶିଷ୍ଟ ଦକ୍ଷତା ତାଲିମ କୋର୍ସ ଯୋଗାଇଦେବ । ଏଥିରେ ସରଳଠାରୁ ଆରମ୍ଭ କରି ଆର୍ଟିଫିସିଆଲ ଇଂଟେଲିଜେନ୍ସ (କୃତ୍ରିମ ବୁଦ୍ଧିମତା) , ଥ୍ରୀଡି ପ୍ରିଟିଂ ଏବଂ ଆଡଭାନ୍ସ ରୋବୋଟିକ୍ସ ଭଳି ଜଟିଳ ବିଷୟ ସାମିଲ ରହିଛି । ହାଇଡ୍ରୋକାର୍ବନ କ୍ଷେତ୍ରରେ ଏସଡିଆଇ ଭୁବନେଶ୍ୱର ଦେଶର ପ୍ରଥମ ଦକ୍ଷତା ବିକାଶ ପ୍ରତିଷ୍ଠାନ ହେବ ଏବଂ ଏହି କ୍ଷେତ୍ରର ଉଦ୍ୟୋଗରେ ଆମ ଯୁବକଙ୍କ ପାଇଁ ଅଧିକ ନିଯୁକ୍ତି ସୁଯୋଗ ସୃଷ୍ଟି କରିବ । ଆସନ୍ତା ଦଶବର୍ଷରେ ଏହି ପ୍ରତିଷ୍ଠାନ 50 ହଜାର ଯୁବକଯୁବତୀଙ୍କୁ ତାଲିମ ଦେବା ପାଇଁ ଲକ୍ଷ୍ୟ ରଖିଥିବା ଜାଣି ମୁଁ ଆନନ୍ଦିତ ।


    ଏହି ଦୁଇଟି ପ୍ରତିଷ୍ଠାନ ପ୍ରତିଷ୍ଠାରେ ସମ୍ପୃକ୍ତ ଥିବା ଲୋକମାନଙ୍କୁ ମୁଁ ଶୁଭେଚ୍ଛା ଜଣାଉଛି । ଏହି ଦୁଇଟି ପ୍ରକଳ୍ପକୁ ସମ୍ଭବ କରିବା ଲାଗି ସେମାନଙ୍କ ସହାୟତା ଏବଂ ନେତୃତ୍ୱ ପାଇଁ ମୁଁ ପେଟ୍ରୋଲିୟମ ଏବଂ ପ୍ରାକୃତିକ ଗ୍ୟାସ ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ ଏବଂ ମୁଖ୍ୟମନ୍ତ୍ରୀ ଶ୍ରୀ ନବୀନ ପଟ୍ଟନାୟକଙ୍କୁ ପ୍ରଶଂସା କରୁଛି ।


    ବକ୍ତବ୍ୟ ଶେଷ କରିବା ପୂର୍ବରୁ ଆଇଆଇଟି ଭୁବନେଶ୍ୱରର ପ୍ରଶାସନ , ଗବେଷଣା ଏବଂ ଶିକ୍ଷକବର୍ଗଙ୍କୁ ମୁଁ ମୋର ଶୁଭକାମନା ଜଣାଉଛି । ପୁଣି ଥରେ ମୁଁ ସ୍ନାତକ ଶିକ୍ଷା ସମ୍ପୂର୍ଣ୍ଣ କରିଥିବା ଆଇଆଇଟି ଭୁବନେଶ୍ୱରର ଛାତ୍ରଛାତ୍ରୀଙ୍କୁ ଅଭିନନ୍ଦନ ଜଣାଉଛି ଏବଂ ପ୍ରତ୍ୟେକଙ୍କ ପାଇଁ ସୁଖଦ ଏବଂ ସମୃଦ୍ଧ ଭବିଷ୍ୟତ କାମନା କରୁଛି ।


    ଧନ୍ୟବାଦ


    ଜୟହିନ୍ଦ!


    ***************

    
    
    (Release ID: 1525685) Visitor Counter : 2