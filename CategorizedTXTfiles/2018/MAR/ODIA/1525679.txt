      ରାଷ୍ଟ୍ରପତିଙ୍କ ସଚିବାଳୟ

      ଜାତୀୟ ସଂସ୍କୃତ ପ୍ରତିଷ୍ଠାନ-ଶ୍ରୀ ସଦାଶିବ ପରିସରର ଶତବାର୍ଷିକୀ ସମାରୋହରେ ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦଙ୍କ ଉଦବୋଧନ
      Posted On: 18 MAR 2018 8:28PM by PIB Bhubaneshwar


    ସଂସ୍କୃତ ଭାଷାର ଅଧ୍ୟୟନ , ଅଧ୍ୟାପନା , ଗବେଷଣା , ପ୍ରଚାର ଏବଂ ପ୍ରସାରରେ ନିରନ୍ତର ଯୋଗଦାନର 100 ବର୍ଷ ସମ୍ପନ୍ନ କରିବା ଅବସରରେ ମୁଁ ‘ ଜାତୀୟ ସଂସ୍କୃତ ପ୍ରତିଷ୍ଠାନ ’ ର ‘ ଶ୍ରୀ ସଦାଶିବ ପରିସର ’ ସହ ଜଡ଼ିତ ପ୍ରତ୍ୟେକ ବ୍ୟକ୍ତିଙ୍କୁ ହାର୍ଦ୍ଦିକ ଅଭିନନ୍ଦନ ଜଣାଉଛି । ମୁଁ ଜାଣିବାକୁ ପାଇଛି ଯେ 1918ରେ ମହାବିଦ୍ୟାଳୟ ମାନ୍ୟତା ମିଳିବାର ଅନେକ ପୂର୍ବରୁ ଏହି ବିଦ୍ୟାପୀଠର ପୂର୍ବବର୍ତ୍ତୀ ସଂସ୍ଥାନରେ 1865ରୁ ହିଁ ସଂସ୍କୃତ ଶିକ୍ଷାର ପରମ୍ପରା ଚାଲିଆସୁଥିଲା । 1971ରେ ଏହି ଶିକ୍ଷା ସଂସ୍ଥା ‘ ଜାତୀୟ ସଂସ୍କୃତ ସଂସ୍ଥାନ ’ ଯୋଡ଼ି ହେଲା ଏବଂ ଆଜି ଏହି ସଂସ୍ଥାନ ସଂସ୍କୃତ ବିଦ୍ୟାପୀଠଗୁଡ଼ିକ ମଧ୍ୟରେ ନିଜର ଗୌରବଶାଳୀ ସ୍ଥାନ ହାସଲ କରିପାରିଛି ।


    ବିଶ୍ୱବିଖ୍ୟାତ ଏହି ଜଗନ୍ନାଥ ପୁରୀସ୍ଥିତ ଏହି ପରିସର ଜ୍ଞାନ-ବିଜ୍ଞାନର ସେହି ପରମ୍ପରା ସହ ଜଡ଼ିତ ରହିଛି ଯେଉଁ କାରଣରୁ ପୁରୀକୁ ବିଦ୍ୟାନଗରୀ କୁହାଯାଇଥାଏ । ଏହାକୁ ଭାରତର ପୂର୍ବ କ୍ଷେତ୍ରର କାଶୀ ମଧ୍ୟ କୁହାଯାଉଥିଲା । ଆଦି ଶଙ୍କରାଚାର୍ଯ୍ୟ ପୂର୍ବ ଭାରତରେ ନିଜ ପୀଠ ପ୍ରତିଷ୍ଠାନ କରିବା ଲାଗି ପୁରୀ କ୍ଷେତ୍ରକୁ ହିଁ ବାଛିଥିଲେ । ଏଠାକୁ ରାମାନୁଜାଚାର୍ଯ୍ୟ , ମାଧବାଚାର୍ଯ୍ୟ ଏବଂ ନିମ୍ବକାଚାର୍ଯ୍ୟ ଆଦି ସମସ୍ତଙ୍କ ଆଗମନ ହୋଇଥିଲା । ଗୁରୁ ନାନକ , ସନ୍ତ କବୀର ଏବଂ ଚୈତନ୍ୟ ମହାପ୍ରଭୁ ମଧ୍ୟ ଏଠାକୁ ଆସିଥିଲେ । ଏହି ସ୍ଥାନ ବିଭିନ୍ନ ବିଚାରର ସମନ୍ୱୟ କ୍ଷେତ୍ର ମଧ୍ୟ ହୋଇଯାଇଥିଲା ।


    ପ୍ରଭୁ ଜଗନ୍ନାଥ ମନ୍ଦିରର ଏହି କ୍ଷେତ୍ର କଳା ଏବଂ ସଂସ୍କୃତିର ମଧ୍ୟ ଏକ ପ୍ରମୁଖ କେନ୍ଦ୍ର ରହିଆସିଛି । ଭାରତର ଲୋକମାନଙ୍କ ହୃଦୟରେ ଏଠାକାର ରଥଯାତ୍ରା ଏକ ବିଶେଷ ସ୍ଥାନ ରଖିଛି । ରଥଯାତ୍ରା ବିଷୟରେ ଏହି ଦୃଷ୍ଟିକୋଣ ମୋତେ ବହୁତ ଭଲ ଲାଗେ ଯେ ଏହି ଯାତ୍ରା ସମୟରେ ପ୍ରଭୁ ଜଗନ୍ନାଥ ନିଜେ ବାହାରକୁ ଆସି ଶ୍ରଦ୍ଧାଳୁଙ୍କ ସହିତ ଏବଂ ଶ୍ରଦ୍ଧାଳୁଙ୍କ ନିକଟକୁ ଯାଇଥା ’ ନ୍ତି । ଏହି ଯାତ୍ରାରେ ସମସ୍ତ ଶ୍ରଦ୍ଧାଳୁ ବିନା କୌଣସି ଭେଦଭାବରେ , ସମାନତାର ସହିତ ସାମିଲ ହୋଇଥା ’ ନ୍ତି । ଏହି ଯାତ୍ରା ସମାନତା , ଶାନ୍ତି , ସଦଭାବ , ପ୍ରଗତି ଏବଂ ବିଶ୍ୱବନ୍ଧୁତ୍ୱର ମୂଲ୍ୟବୋଧକୁ ସୁଦୃଢ଼ କରିଥାଏ । ଏହା ପରିଶ୍ରମର ଗରିମା ଏବଂ ସ୍ୱଚ୍ଛତାର ମହତ୍ୱକୁ ମଧ୍ୟ ଦର୍ଶାଇଥାଏ କାରଣ ଏହି ଯାତ୍ରା ସମୟରେ ଗଜପତି ମହାରାଜା ନିଜେ ନିଜ ହାତରେ ରଥ ସଫେଇ କରିଥା ’ ନ୍ତି । ମୁଁ ଏହା ଜାଣି ଆନନ୍ଦିତ ଯେ ଏହି ପରିସରରେ ‘ ଜଗନ୍ନାଥ ବିଶ୍ୱକୋଷ ’ ର ସଂକଳନ ଉପରେ ଏକ ବଡ଼ କାର୍ଯ୍ୟ ହେଉଛି ।


    ପୁରୀ , କୋଣାର୍କ , ଧଉଳିଗିରି ଏବଂ ଉଦୟଗିରି ଭଳି ସ୍ଥାନ , ଅଦ୍ଭୂତ ହସ୍ତକଳାର ଅନେକ କେନ୍ଦ୍ର ଏବଂ ସଂଗୀତ-ନୃତ୍ୟ-ସାହିତ୍ୟର ମହାନ ପରମ୍ପରା କାରଣରୁ ଏହି ରାଜ୍ୟକୁ କଳାର ଉତ୍କର୍ଷ କ୍ଷେତ୍ର ଅର୍ଥାତ ‘ ଉତ୍କଳ ’ କୁହାଯାଇଆସୁଛି । ଆମର ଜାତୀୟ ସଙ୍ଗୀତରେ ମଧ୍ୟ ଓଡ଼ିଶାକୁ ‘ ଉତ୍କଳ ’ ହିଁ କୁହାଯାଇଛି ।


    ଓଡ଼ିଶାର ଆଧୁନିକ ଯୁଗର ମହାପୁରୁଷଙ୍କ ମଧ୍ୟରେ ପୁରୀରେ ଜନ୍ମ ନେଇଥିବା ମହାନ ସ୍ୱାଧୀନତା ସଂଗ୍ରାମୀ ‘ ଉତ୍କଳ ମଣି ’ ଗୋପବନ୍ଧୁ ଦାସ , ଆଚାର୍ଯ୍ୟ ହରିହର ଏବଂ ପଣ୍ଡିତ ନୀଳକଣ୍ଠ ଦାସଙ୍କ ଭଳି ମହାପୁରୁଷ ସାମିଲ ଅଛନ୍ତି । ଅନେକ କ୍ଷେତ୍ରରେ ନିଜର ଯୋଗଦାନ ଦେଇଥିବା ଏ ସମସ୍ତ ମହାପୁରୁଷ ସଂସ୍କୃତ ଭାଷାର ବିଦ୍ୱାନ ମଧ୍ୟ ଥିଲେ ।


    ଦେବବାଣୀ କୁହାଯାଉଥିବା ସଂସ୍କୃତ ଭାଷା ବେଦ , ଉପନିଷଦ , ପୁରାଣ , ବାଲ୍ମିକୀ ରାମାୟଣ , ଶ୍ରୀମଦଭଗବତ ଗୀତା ସହିତ ବେଦବ୍ୟାସଙ୍କ ମହାଭାରତ ଏବଂ କାଳୀଦାସ ଓ ବ୍ରହ୍ମଭଟ୍ଟଙ୍କ ଭଳି କବିଙ୍କ ଅମୂଲ୍ୟ ରଚନା ପ୍ରଦାନ କରି ମାନବ ସଭ୍ୟତାକୁ ସମୃଦ୍ଧ କରିଛି । କେବଳ ସେତିକି ନୁହେଁ , ଅନେକ ଭାଷା ବୈଜ୍ଞାନିକ ସଂସ୍କୃତ ଭାଷାକୁ ହିଁ ଆଜିର ଅଧିକାଂଶ ଭାରତୀୟ ଭାଷାର ଜନନୀ ବୋଲି କହିଥା ’ ନ୍ତି ।


    ଓଡ଼ିଶାରେ ପ୍ରାଚୀନ କାଳରୁ ହିଁ ସଂସ୍କୃତ ଅଧ୍ୟୟନ ଏବଂ ଅଧ୍ୟାପନାର ସମୃଦ୍ଧ ପରମ୍ପରା ରହିଆସିଛି । ଭାରତୀୟ ଜ୍ଞାନବିଜ୍ଞାନ ଏବଂ ସଂସ୍କୃତିକୁ ବିକଶିତ କରିବା ଏବଂ ସଂରକ୍ଷିତ କରି ରଖିବାର କାର୍ଯ୍ୟ ପାଲି , ପ୍ରାକୃତ ଏବଂ ସଂସ୍କୃତ ଭାଷାରେ ହିଁ ହୋଇଥିଲା । ଗୌତମ ବୁଦ୍ଧଙ୍କ ଦ୍ୱାରା ପ୍ରତିପାଦିତ ଧ୍ୟାନ ପଦ୍ଧତି ‘ ବିପାସନା ’ ଆଜି ଏସିଆ , ଆମେରିକା ଏବଂ ୟୁରୋପର ଅନେକ ଦେଶରେ ଗ୍ରହଣ କରାଯାଉଛି । ଏବଂ ଏହାର ପ୍ରଚାରପ୍ରସାରର ମୂଳରେ ପାଲି , ପ୍ରାକୃତ ଏବଂ ସଂସ୍କୃତ ଗ୍ରନ୍ଥର ଅନୁବାଦକଙ୍କ ଦ୍ୱାରା କରାଯାଉଛି ।


    ବର୍ଷ 2014ରେ ମିଳିତ ଜାତିସଂଘ ପ୍ରତ୍ୟେକ ବର୍ଷ 21 ଜୁନକୁ ‘ ଅନ୍ତର୍ଜାତୀୟ ଯୋଗ ଦିବସ ’ ଭାବେ ପାଳନ କରିବା ଲାଗି ନିଷ୍ପତି ନେଇ ଯୋଗ-ବିଜ୍ଞାନର ମହତ୍ୱକୁ ସ୍ୱୀକାର କରିଥିଲା । ଯୋଗ-ବିଜ୍ଞାନର ବୈଜ୍ଞାନିକ ସିଦ୍ଧାନ୍ତ ସବୁବେଳେ ହିଁ ପ୍ରାସଙ୍ଗିକ ରହିବ । ଇଂରାଜୀରେ ଯୋଗ ଉପରେ ଛପା ହୋଇଥିବା ଅଗଣିତ ସୁନ୍ଦର ପୁସ୍ତକରେ ମୂଳତଃ ସଂସ୍କୃତିରେ ଲେଖା ହୋଇଥିବା ‘ ଯୋଗ ଶାସ୍ତ୍ର ’ ଏବଂ ‘ ଘେରଣ୍ଡ ସଂହିତା ’ ଭଳି ଗ୍ରନ୍ଥର ରୋଚକ କିମ୍ବା ସରଳ ଅନୁବାଦ ହିଁ କରାଯାଇଥାଏ । ଏହା କୁହାଯାଇପାରିବ ଯେ ବିଜ୍ଞାନ ଏବଂ ସଂସ୍କୃତିର ସବୁବେଳେ ପ୍ରାସଙ୍ଗିକ ରହୁଥିବା ଅନେକ ତତ୍ତ୍ଵ ସଂସ୍କୃତ ଭାଷାରେ ହିଁ ବିଦ୍ୟମାନ ।


    ଓଡ଼ିଶାର ହିଁ ଏକ ଉଦାହରଣ ନେଲେ କୋଣାର୍କର ସୂର୍ଯ୍ୟ ମନ୍ଦିର ନିର୍ମାଣରେ ଜ୍ୟୋର୍ତିବିଜ୍ଞାନ , ସ୍ଥାପତ୍ୟ , ଜ୍ୟାମିତି , ତ୍ରିକୋଣମିତି , ସିଭିଲ ଇଞ୍ଜନିୟରିଂ , ସାମୁଦ୍ରିକ ଯାତାୟାତ , ପାଣିପାଗ , ବାସ୍ତୁଶାସ୍ତ୍ର ଆଦି ଅନେକ କ୍ଷେତ୍ରର ଜ୍ଞାନର ପ୍ରମାଣ ଦେଖିବାକୁ ମିଳିଥାଏ । ଏ ସମସ୍ତ ବିଜ୍ଞାନ ସଂସ୍କୃତ ଭାଷାରେ ଉପଲବ୍ଧ ଥିଲା । ଏହି ଭାଷାର ବ୍ୟାକରଣ ଏବଂ ନିର୍ମାଣରେ ହିଁ ବୈଜ୍ଞାନିକତା ଥିଲା । ପାଣିନିଙ୍କ ବ୍ୟାକରଣକୁ ମେନ୍ୟୁ-ଡ୍ରିଭିନ ଭଳି ବିବେଚନା କରାଯାଉଛି । ଅନେକ ବିଦ୍ୱାନଙ୍କ ଦ୍ୱାରା ନିୟମବଦ୍ଧ , ସୂତ୍ରବଦ୍ଧ ଏବଂ ତର୍କପୂର୍ଣ୍ଣ ବ୍ୟାକରଣ ଉପରେ ଆଧାରିତ ସଂସ୍କୃତ ଭାଷାକୁ ଆଲଗୋରିଦମ ଲେଖିବା , ମେସିନ ଲର୍ଣ୍ଣିଂରେ କାମ କରିବା , ଏପରିକି ଆର୍ଟିଫିସିଆଲ ଇଂଟେଲିଜେନ୍ସ ଲାଗି ମଧ୍ୟ ଉପଯୁକ୍ତ ଭାଷା ବୋଲି ଗ୍ରହଣ କରାଯାଉଛି ।


    ଏହିପରି ସଂସ୍କୃତ , କେବଳ ଆଧ୍ୟାତ୍ମ , ଦର୍ଶନ , ଭକ୍ତି , କର୍ମକାଣ୍ଡ ଏବଂ ସାହିତ୍ୟର ଭାଷା ନଥିଲା । ଏହା ଜ୍ଞାନ-ବିଜ୍ଞାନର ଭାଷା ମଧ୍ୟ ଥିଲା । ଆର୍ଯ୍ୟଭଟ୍ଟ , ବରାହ ମିହିର , ଭାସ୍କର , ଚରକ ଏବଂ ସୂଶ୍ରୁତଙ୍କ ଭଳି ଅନେକ ବୈଜ୍ଞାନିକ ଏବଂ ଗଣିତଜ୍ଞଙ୍କ ମୂଲ୍ୟବାନ ଗ୍ରନ୍ଥର ରଚନା ସଂସ୍କୃତରେ ହିଁ ହୋଇଥିଲା । ସଂସ୍କୃତ ଭାଷାର ସବୁଠୁ ବଡ଼ ଦାନ ହେଉଛି- ମାନବତାକୁ ବଂଚାଇବା ଲାଗି ମୂଲ୍ୟବୋଧକୁ ଆଗକୁ ବଢ଼ାଇବା । ବସୁଧୈବ କୁଟୁମ୍ବକମର ଭାବନାକୁ ସଂସ୍କୃତ ଭାଷା ସହଜ କରି ରଖିଥିଲା ।


    ସଂସ୍କୃତ ଭଳି ପ୍ରାଚୀନ ଭାରତୀୟ ଭାଷାରେ ସର୍ବଦା ପ୍ରାସଙ୍ଗିକ ରହୁଥିବା ଜ୍ଞାନ-ବିଜ୍ଞାନ ଏବଂ ଦର୍ଶନକୁ ସୁରକ୍ଷିତ ରଖିବା ଏବଂ ତା ’ କୁ ବଦଳୁଥିବା ଯୁଗର ସହିତ ଆଗକୁ ବଢ଼ାଇବା , ଆମ ସମାଜ ଏବଂ ଦେଶ ଲାଗି ଉପଯୋଗୀ ଅଟେ ଏଥିସହିତ ବିଶ୍ୱ ଲାଗି ମଧ୍ୟ ଲାଭଦାୟକ ଅଟେ । ଏସିଆ , ୟୁରୋପ ଏବଂ ଆମେରିକାର ଅନେକ ବିଶ୍ୱବିଦ୍ୟାଳୟରେ ସଂସ୍କୃତ ବିଭାଗରେ ଅଧ୍ୟୟନ ଏବଂ ଅନୁସନ୍ଧାନ ହେଉଛି । ଭାରତ ଏବଂ ବିଦେଶର ଏହି ସଂସ୍ଥାନଗୁଡ଼ିକରେ ବିଜ୍ଞାନ ଏବଂ ସଂସ୍କୃତିକୁ ସଂସ୍କୃତ ଭାଷା ଜରିଆରେ ବଂଚାଇବା ଏବଂ ବଢ଼ାଇବାର କାର୍ଯ୍ୟ କରାଯାଉଛି ।


    ଜାତୀୟ ସଂସ୍କୃତ ସଂସ୍ଥାନର ଏହି ପରିସରର ପୂର୍ବତନ ବିଦ୍ୟାର୍ଥୀମାନେ ସଂସ୍କୃତ ଭାଷାରେ ଉପଲବ୍ଧ ଜ୍ଞାନର ପ୍ରସାରରେ ପ୍ରଶଂସନୀୟ ଯୋଗଦାନ ଦେଇଛନ୍ତି । ଏଠାରେ ଶିକ୍ଷା ଲାଭ କରୁଥିବା ଅନେକ ବିଦ୍ୱାନଙ୍କୁ ‘ ମହା-ମହୋପାଧ୍ୟାୟ ’ ଉପାଧିରେ ସମ୍ମାନିତ କରାଯାଇଛି । ଅନେକ ପୂର୍ବତନ ବିଦ୍ୟାର୍ଥୀ ସାହିତ୍ୟ ଏବଂ ଭାଷାକୁ ଯୋଗଦାନ ଦେବା ଲାଗି ବିଭିନ୍ନ ପୁରସ୍କାର ପ୍ରାପ୍ତ କରିଛନ୍ତି । ଏଠାକାର ଅନେକ ପୂର୍ବତନ ଛାତ୍ର ଅନ୍ୟ ସଂସ୍କୃତ ସଂସ୍ଥାନର କୁଳପତି ରୂପରେ ସଂସ୍କୃତ ଭାଷାର ସଂରକ୍ଷଣ ଏବଂ ବିକାଶରେ ଯୋଗଦାନ ଦେଇଛନ୍ତି । ମୁଁ ଏହା ଜାଣି ଆନନ୍ଦିତ ଯେ ଏହି ପରିସରରେ କମ୍ପ୍ୟୁୟଟରର ପ୍ରୟୋଗ କରାଯାଉଛି ଏବଂ ଭବିଷ୍ୟତରେ ସଂସ୍କୃତ ଶିକ୍ଷା ଲାଗି ଆଧୁନିକ କୌଶଳର ଉପଯୋଗ ପ୍ରୋତ୍ସାହନ ଦେବାର ଯୋଜନା ରହିଛି । ଏଠାକାର ପାଠ୍ୟକ୍ରମରେ ଇଂରାଜୀ , ହିନ୍ଦୀ , ଓଡ଼ିଆ , ଇତିହାସ , ଗଣିତ ଏବଂ କମ୍ପ୍ୟୁଟରର ସମାବେଶ କରାଯାଇଛି । ମୋର ବିଶ୍ୱାସ ଯେ ଏପରି ସମାବେଶ ପରିବର୍ତ୍ତିତ ପରିବେଶରେ ଏଠାକାର ବିଦ୍ୟାର୍ଥୀଙ୍କ ଶିକ୍ଷାକୁ ବ୍ୟବହାରୀକ ବିଶ୍ୱର ଅଧିକ ଉପଯୋଗୀ କରିବ । ଶହେ ବର୍ଷରେ ନିର୍ମିତ ନିଜ ସୁସ୍ଥ ପରମ୍ପରାକୁ ଆଗକୁ ବଢ଼ାଇ , ‘ ଶ୍ରୀ ସଦାଶିବ ପରିସର ’, ସଂସ୍କୃତ ଭାଷାର ବୃଦ୍ଧି ଏବଂ ବିକାଶରେ ନିରନ୍ତର ଗୁରୁତ୍ୱପୂର୍ଣ୍ଣ ଭୂମିକା ନିର୍ବାହ କରୁ , ଏହା ହିଁ ମୋର ଶୁଭକାମନା ।


    ଧନ୍ୟବାଦ


    ଜୟ ହିନ୍ଦ!


    **************

    
    
    (Release ID: 1525679) Visitor Counter : 1