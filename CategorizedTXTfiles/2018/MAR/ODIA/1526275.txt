      ରାଷ୍ଟ୍ରପତିଙ୍କ ସଚିବାଳୟ

      ଆଇଏଏଫର 51 ସ୍କ୍ୱାଡ୍ରନକୁ ଷ୍ଟାଣ୍ଡାର୍ଡ଼ ଏବଂ 230 ସିଗନାଲ ୟୁନିଟକୁ କଲର୍ସ ପ୍ରଦାନ ଅବସରରେ ରାଷ୍ଟ୍ରପତିଙ୍କ ଅଭିଭାଷଣ
      Posted On: 22 MAR 2018 8:34PM by PIB Bhubaneshwar


    ଭାରତୀୟ ବାୟୁସେନାର ଏହି ଛାମୁଆ ୟୁନିଟ୍ ଦେଶପାଇଁ ସମର୍ପିତ ସେବା ପ୍ରଦାନରେ ନିଜର ଉତ୍କର୍ଷ ପ୍ରତିପାଦନ କରିପାରିଛନ୍ତି । ଏହି ୟୁନିଟଦ୍ୱୟଙ୍କର ପେଶାଦାରୀ ଉତ୍କର୍ଷ ପ୍ରଦର୍ଶନରେ ଏକ ଗୌରବୋଜ୍ଜ୍ୱଳ ଐତିହ୍ୟ ରହିଛି ଏବଂ ସେମାନେ ଭାରତର ଗୌରବ ଓ ପ୍ରତିଷ୍ଠାକୁ ସୁରକ୍ଷିତ ରଖି ଆସିଛନ୍ତି । ଉଭୟ ଶାନ୍ତି ଓ ଯୁଦ୍ଧ ପରିସ୍ଥିତିରେ ସେମାନେ ଏଭଳି ପରାକାଷ୍ଠା ପ୍ରଦର୍ଶନ କରିଛନ୍ତି । ତେଣୁ ଏହି ୟୁନିଟମାନଙ୍କୁ ଆଜି ସମ୍ମାନିତ କଲାବେଳେ ମୋ ମନ ଗୌରବରେ ଭରିଉଠୁଛି । ସେମାନଙ୍କର ଉତ୍ସର୍ଗୀକୃତ , ପେଶାଦାରୀ କାର୍ଯ୍ୟ ଓ ସାହସିକତା ସମସ୍ତଙ୍କ ପାଇଁ ପ୍ରେରଣାଦାୟୀ । ଏହି ବାୟୁଯୋଦ୍ଧାମାନଙ୍କୁ ସେମାନଙ୍କର ପ୍ୟାରେଡ଼ ଦିବସ ଅବସରରେ ମୁଁ ଅଭିନନ୍ଦଜ ଜଣାଉଛି ।


    ଭାରତ ଏବେ ବିଶ୍ୱର ଏକ ଦ୍ରୁତ ପ୍ରଗତିଶୀଳ ଅର୍ଥନୀତିର ମାନ୍ୟତା ହାସଲ କରିଛି । ଆମେ ସଦାବେଳେ ଶାନ୍ତି ପ୍ରତି ଆମର ପ୍ରତିବଦ୍ଧତା ବଜାୟ ରଖ ô ଆସିଥିବାବେଳେ ଭାରତର ସାର୍ବଭୌମତ୍ୱର ସୁରକ୍ଷା ପ୍ରତି ଆମେ କୌଣସି ପରିସ୍ଥିତିରେ ସୁଦ୍ଧା ସାଲିସ କରିନଥାଉ । ମୁଁ ଦୃଢ଼ନିଶ୍ଚିତ ଯେ ଆମର ବୀର ସୈନିକମାନେ ନିଜର ଏହି ସୁରକ୍ଷା ପୋଷକ ପିନ୍ଧି ସେମାନଙ୍କର ପରାକାଷ୍ଠା ପ୍ରଦର୍ଶନ କରିଛନ୍ତି । ଆମର ସଶସ୍ତ୍ର ସେନା , ବିଶେଷ କରି ବାୟୁସେନା ଯେଉଁମାନେ ଆଜି ଆମ ସମ୍ମୁଖରେ ଦଣ୍ଡାୟମାନ , ସେମାନେ ଏହି ଜାତୀୟ ପ୍ରତିବଦ୍ଧତାକୁ ଅତୁଟ ରଖିଛନ୍ତି ।


    ଭାରତୀୟ ବାୟୁ ସେନା ସଦାବେଳେ ସାମରିକ ଉତ୍କର୍ଷର ପରାକାଷ୍ଠା ପ୍ରଦର୍ଶନ କରିଛି । ଏହାର ବୀର ସୈନିକମାନଙ୍କ କାର୍ଯ୍ୟାବଳୀ ଅନ୍ତରାଷ୍ଟ୍ରୀୟ ସ୍ତରରେ ହେଉଥିବା ସମରାଭ୍ୟାସ ଯାହାକି ଉଭୟ ଭାରତରେ ଏବଂ ବିଦେଶରେ କରାଯାଇଥାଏ , ତାହା ସେମାନଙ୍କର ଉଚ୍ଚତର ଗୁଣବତ୍ତା , ତାଲିମ ଏବଂ ପ୍ରସ୍ତୁତିକୁ ସୁପ୍ରତିଷ୍ଠିତ କରିଛି । ଉଭୟ ଶାନ୍ତି ସମୟରେ ଏବଂ ଯୁଦ୍ଧ ପରିସ୍ଥିତିରେ ତଥା ଆମର ଆକାଶସୀମାକୁ ଅହୋରାତ୍ର ସୁରକ୍ଷିତ ରଖିବା ସହ ସେମାନେ ଆପଦ ସମୟରେ ମାନବୀୟ ରିଲିଫ ଓ ସେବା ଯୋଗାଇ ଆସିଛନ୍ତି । ସେମାନଙ୍କର ନମନୀୟତା , ଦୃଢ଼ତା ଏବଂ ସାହସିକ ମନୋଭାବ ପ୍ରତ୍ୟେକ ଭାରତୀୟଙ୍କ ପାଇଁ ଗର୍ବ ଓ ଗୌରବର ଗାଥା ବହନକରେ ।


    ଆଜି ହଲୱାରା ବାୟୁସେନା ଘାଟିଠାରେ ଉପସ୍ଥିତ ହୋଇ ମୁଁ ନିଜକୁ ଗୌରବାନ୍ୱିତ ମନେକରୁଛି । 1950 ମସିହା ମାର୍ଚ୍ଚ ମାସରେ ଏହି ବାୟୁସେନା ଘାଟି ନିର୍ମାଣ କରାଯାଇଥିଲା । ଏବଂ ଏହା ଦେଶର ଏକ ଗୁରୁତ୍ୱପୂର୍ଣ୍ଣ ବିମାନଘାଟି । ଏଠାରୁ ଅନେକ ଅପରେସନ କରାଯାଇଛି ଏବଂ ଅସ୍ତ୍ରଶସ୍ତ୍ର ବ୍ୟବସ୍ଥା ରହିଛି । 1965 ଏବଂ 1971 ମସିହା ଯୁଦ୍ଧରେ ଏହି ଘାଟି ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିଥିଲା ।


    ବାୟୁସେନାର 51 ସ୍କ୍ୱାଡ଼୍ରନ୍ ଅଥବା “ ସୋଡ଼୍ ଅଫ ଆର୍ମସ୍ ” 1985 ମସିହା ଫେବୃୟାରୀ 1 ତାରିଖ ଦିନ ଚଣ୍ଡିଗଡ଼ଠାରେ ପ୍ରତିଷ୍ଠା କରାଯାଇଥିଲା । ଏହି ସ୍କ୍ୱାଡ଼୍ରନରେ ମିଗ - 21 ଏବଂ ଟାଇପ - 75 ଭଳି ଲଢ଼ୁଆ ବିମାନ ରହିଛି । ବିଗତ 33 ବର୍ଷ ମଧ୍ୟରେ ଏହି ସ୍କ୍ୱାଡ଼୍ରନ୍ ଅନେକ ଉଲ୍ଲେଖନୀୟ ସାଫଲ୍ୟ ହାସଲ କରିଛି । ସେତେବେଳେ ମିଗ - 21 ଥିଲା ସର୍ବାଧୁନିକ ବିମାନ ଏବଂ ଏହି ବିମାନର ଗୌରବୋଜ୍ଜ୍ୱଳ ଇତିହାସ ରହିଛି । ଆଜି ବି ମିଗ - 21 ବାଇସନ ବିମାନ ଏଠାରେ ସୁରକ୍ଷିତ । କାଶ୍ମୀର ଉପତ୍ୟକାକୁ ସୁରକ୍ଷିତ ରଖିବାରେ ଏହି ସ୍କ୍ୱାଡ଼୍ରନର ଭୂମିକା ଅତ୍ୟନ୍ତ ଗୁରୁତ୍ୱପୂର୍ଣ୍ଣ । ତେଣୁ ଏହା ତାର ନିଜସ୍ୱ ଆଦର୍ଶ “ ବିଜୟାୟ ପରାକ୍ରମ ” କୁ ପ୍ରତିପାଦିତ କରିଛି । ମୋର ଦୃଢ଼ ବିଶ୍ୱାସରେ ଏହି ସୋର୍ଡ଼ ଆର୍ମସ୍ ଏହି ସ୍କ୍ୱାଡ଼୍ରନର ଅତୀତର ପରାକ୍ରମର ଧାରାକୁ ଭବିଷ୍ୟତରେ ବି ବଜାୟ ରଖିବ ।


    ସେହିଭଳି 230 ସିଗନାଲ ୟୁନିଟର ଅନ୍ୟନାମ ‘ ଭିଜିଲାଣ୍ଟ୍ସ ’ ଅର୍ଥାତ ସଦା ଜାଗ୍ରତ । ଏହା 1964 ମସିହା ଏପ୍ରିଲ 4 ତାରିଖ ଦିନ ଗଠନ କରାଯାଇଥିଲା ଏବଂ ସେହି ଦିନଠାରୁ ଏହା ତାର କର୍ତ୍ତବ୍ୟ ନିଜର ମୋଟୋ “ ସତତଂ ତତ୍ପର ” କୁ ବଜାୟ ରଖିଆସିଛି ବୋଲି ରାଷ୍ଟ୍ରପତି ଉଲ୍ଲେଖ କରିଥିଲେ ।


    ରାଷ୍ଟ୍ରପତି ଉଭୟ ୟୁନିଟ୍ଙ୍କ ସାଫଲ୍ୟ ଓ କୃତିତ୍ୱକୁ ଏହି ଅବସରରେ ସ୍ୱୀକୃତି ପୂର୍ବକ ସେମାନଙ୍କୁ ଏହି ବିରଳ ସମ୍ମାନରେ ସମ୍ମାନିତ କରିଥିଲେ । ଏହି ଅବସରରେ ଉଭୟ ୟୁନିଟରେ କାର୍ଯ୍ୟରତ ସେନା ତଥା ସେମାନଙ୍କ ପରିବାରବର୍ଗଙ୍କୁ ରାଷ୍ଟ୍ରପତି ବଧେଇ ଜଣାଇଥିଲେ । ଦେଶର ପ୍ରତ୍ୟେକ ନାଗରିକ ଆପଣମାନଙ୍କ କର୍ତ୍ତବ୍ୟନିଷ୍ଠା ଓ ତ୍ୟାଗରେ ଗୌରବାନ୍ୱିତ ଏବଂ ଆପଣଙ୍କର ତଥା ଆପଣମାନଙ୍କ ପରିବାରଙ୍କ ଗୌରବୋଜ୍ଜ୍ୱଳ ଭବିଷ୍ୟତ କାମନା କରୁଛୁ ବୋଲି ରାଷ୍ଟ୍ରପତି କହିଛନ୍ତି । ଜୟ ହିନ୍ଦ୍ !


    **********


    

    
    (Release ID: 1526275) Visitor Counter : 2