      ଆଦିବାସୀ ବ୍ୟାପାର ମନ୍ତ୍ରଣାଳୟ

      ଆଦିବାସୀ ଅଞ୍ଚଳରେ ବିକାଶମୂଳକ ଯୋଜନା ସଂପର୍କରେ ଲୋକମାନଙ୍କୁ ସଚେତନ କରାଇବା ସକାଶେ ଆଦିବାସୀ ବ୍ୟପାର ମନ୍ତ୍ରଣାଳୟ ପକ୍ଷରୁ ଗୃହୀତ କାର୍ଯ୍ୟକ୍ରମ
      Posted On: 15 MAR 2018 9:08PM by PIB Bhubaneshwar


    ଆଦିବାସୀ ଅଞ୍ଚଳରେ ବିକାଶମୂଳକ ଯୋଜନା ସଂପର୍କରେ ଲୋକମାନଙ୍କୁ ସଚେତନ କରାଇବା ସକାଶେ ଆଦିବାସୀ ବ୍ୟପାର ମନ୍ତ୍ରଣାଳୟ ପକ୍ଷରୁ ଅନେକଗୁଡ଼ିଏ କାର୍ଯ୍ୟକ୍ରମ ପ୍ରବର୍ତ୍ତନ କରାଯାଇଛି । ବିଶେଷ କରି ସଡ଼କ ନିର୍ମାଣ , କୋଠାବାଡ଼ି ନିର୍ମାଣ , ସ୍ୱାସ୍ଥ୍ୟ ଓ ପରିମଳ , ଶିକ୍ଷା ଏବଂ ଛାତ୍ରବୃତ୍ତି ଇତ୍ୟାଦି କାର୍ଯ୍ୟକ୍ରମ ସଂପର୍କରେ ସେମାନଙ୍କୁ ସଚେତନ କରାଯାଇ ଆସୁଛି । ଏହିସବୁ କାର୍ଯ୍ୟକ୍ରମ ସଂପର୍କରେ ସୂଚନା ନିମ୍ନରେ ପ୍ରଦାନ କରାଗଲା:


    i ) ଆଦିବାସୀ ବ୍ୟାପାର ମନ୍ତ୍ରଣାଳୟ ପକ୍ଷରୁ ଏକ ଅନଲାଇନ୍‌ ମନିଟରିଂ ବ୍ୟବସ୍ଥା ( http://stcmis.gov.in )ର ବିକାଶ ଘଟାଯାଇଛି ଯେଉଁଥିରେ ବିଭିନ୍ନ କେନ୍ଦ୍ରୀୟ ସେକ୍ଟରୱାରୀ ମନ୍ତ୍ରଣାଳୟ/ ବିଭାଗ ପକ୍ଷରୁ ଯୋଗାଇ ଦିଆଯାଇଥିବା ପାଣ୍ଠି ସଂପର୍କରେ ସମସ୍ତ ସୂଚନା ଦିଆଯାଇଛି । ଆଦିବାସୀ ଅଧ୍ୟୁସିତ କ୍ଷେତ୍ରରେ କେଉଁ କେଉଁ ଅଞ୍ଚଳରେ ସଡ଼କ , କୋଠାବାଡ଼ି , ସ୍ୱାସ୍ଥ୍ୟରକ୍ଷା , ଶିକ୍ଷା , ବୃତ୍ତି ଇତ୍ୟାଦି ନିମନ୍ତେ କେତେ କେତେ ଅର୍ଥ ବ୍ୟୟ କରାଯାଉଛି ତାର ଦିନୱାରୀ ହିସାବ ଏଥିରେ ଉପଲବ୍ଧ ରହିଛି ।


    ii ) ମନ୍ତ୍ରଣାଳୟ ପକ୍ଷରୁ କାର୍ଯ୍ୟକାରୀ କରାଯାଉଥିବା ସ୍କିମର ଗାଇଡ଼ଲାଇନ୍‌ ତଥା ବାର୍ଷିକ ବିବରଣୀ ମନ୍ତ୍ରଣାଳୟର ୱେବସାଇଟରେ ଅପଲୋଡ଼ କରାଯାଇଛି ।


    iii ) ରାଜ୍ୟରେ କୌଣସି ନିର୍ଦ୍ଦିଷ୍ଟ ପ୍ରକଳ୍ପରେ ଯେଉଁ ଯୋଜନା ପ୍ରବର୍ତ୍ତନ ହେବାକୁ ଯାଉଛି ତାହାର ମଂଜୁରି ଆଦେଶ ମନ୍ତ୍ରଣାଳୟର ୱେବସାଇଟରେ ଅପଲୋଡ଼ କରାଯାଇଛି ।


    iv ) ଆଦିବାସୀ ବର୍ଗର ଛାତ୍ରଛାତ୍ରୀମାନଙ୍କ ଜମାଖାତାରେ ସିଧାସଳଖ ସେମାନଙ୍କର ବୃତ୍ତି ଅର୍ଥ ଜମା କରାଯାଉଛି ।


    v ) ଜଙ୍ଗଲ ଅଧିକାର ଆଇନ , 2006 ପରିପ୍ରେକ୍ଷୀରେ , ରାଜ୍ୟମାନଙ୍କରେ ପଞ୍ଚାୟତ ସ୍ତରରେ ତାଲିମ ତଥା ସଚେତନତା କାର୍ଯ୍ୟକ୍ରମମାନ ଆୟୋଜନ କରାଯାଇଆସୁଛି ।


    vi ) ରାଜ୍ୟ ସରକାରମାନଙ୍କୁ ଏ ବିଷୟରେ ପରାମର୍ଶ ଦିଆଯାଇଛି ଯେ ପଞ୍ଚାୟତିରାଜ ଅନୁଷ୍ଠାନ ( PRI )ମାନଙ୍କୁ ସେମାନଙ୍କ କ୍ଷେତ୍ରରେ ଏହିସବୁ ଆଦିବାସୀ ବିକାଶ ପ୍ରକଳ୍ପ/ କାର୍ଯ୍ୟକ୍ରମ ସଂପର୍କରେ ବିଧିବଦ୍ଧଭାବେ ସୂଚୀତ କରାଯିବ । ସେମାନଙ୍କୁ ଏଥିନେଇ ମଧ୍ୟ ପରାମର୍ଶ ଦିଆଯାଇଛି ଯେ ଗ୍ରାମ ପଞ୍ଚାୟତମାନଙ୍କର ବୈଠକ ଯେଭଳି ନିୟମିତ ଭାବେ ଏବଂ ବିଧିବଦ୍ଧ ରୂପେ ଏହିସବୁ ଅଞ୍ଚଳରେ ଅନୁଷ୍ଠିତ ହୁଏ ତାହା ସେମାନେ ସୁନିଶ୍ଚିତ କରିବେ ।


    କେନ୍ଦ୍ର ଆଦିବାସୀ ବ୍ୟାପାର ରାଷ୍ଟ୍ରମନ୍ତ୍ରୀ ଶ୍ରୀ ଯଶୱନ୍ତ ସିଂ ଭାଭୋର ରାଜ୍ୟସଭାରେ ଏକ ପ୍ରଶ୍ନର ଲିଖିତ ଉତ୍ତର ରଖି ଏହି ବିଷୟ ପ୍ରକାଶ କରିଛନ୍ତି ।


    ********************


    

    
    (Release ID: 1524942) Visitor Counter : 1