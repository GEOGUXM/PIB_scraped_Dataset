      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ବିପର୍ଯ୍ୟୟ ବିପଦ ହ୍ରାସ (DRR) ସମ୍ପର୍କରେ ପ୍ରଥମ ଭାରତ-ଜାପାନ କର୍ମଶାଳା ଉଦଘାଟିତ
      • ଭୂକମ୍ପ ନିରାପତ୍ତାକୁ ପ୍ରଧାନ୍ୟ ଦେଇ ଏହି ଦୁଇ ଦିନିଆ କର୍ମଶାଳାରେ ଭାରତ ଓ ଜାପାନର ବିଶେଷଜ୍ଞମାନେ କରିବେ ଆଲୋଚନା

      Posted On: 19 MAR 2018 9:05PM by PIB Bhubaneshwar

    ବିପର୍ଯ୍ୟୟ ବିପଦ ହ୍ରାସ ( DRR )ର ପ୍ରଥମ ଭାରତ-ଜାପାନ କର୍ମଶାଳାକୁ ଆଜି ନୂଆଦିଲ୍ଲୀରେ ନୀତି ଆୟୋଗ ଉପାଧ୍ୟକ୍ଷ ଡକ୍ଟର ରାଜୀବ କୁମାର ଉଦଘାଟନ କରିଛନ୍ତି । ଜାପାନ ସରକାର , ଭାରତର କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରାଳୟ ଏବଂ ଜାତୀୟ ବିପର୍ଯ୍ୟୟ ପରିଚାଳନା କର୍ତ୍ତୃପକ୍ଷ ( NDMA ) ପକ୍ଷରୁ ମିଳିତ ଭାବେ ଆୟୋଜନ କରାଯାଇଛି ।


    ଏହି ଅବସରରେ ନୀତି ଆୟୋଗ ଉପାଧ୍ୟକ୍ଷ ଭାରତ ଓ ଜାପାନ ଦୁଇ ପ୍ରାଚୀନ ଏସୀୟ ସଭ୍ୟତା କିପରି କ୍ରମାଗତ ପ୍ରାକୃତିକ ବିପର୍ଯ୍ୟୟର ସମ୍ମୁଖିନ ହେଉଛନ୍ତି ଏବଂ ଏହି ବିପଦ ହ୍ରାସ କରି ବିକାଶ ଦିଗରେ ନିବେଶ ପାଇଁ ଆଗେଇ ଚାଲିଛନ୍ତି ତାହା ଉଲ୍ଲେଖ କରିଥିଲେ । 2017 ସେପ୍ଟେମ୍ବରରେ ଦୁଇ ଦେଶ ମଧ୍ୟରେ ଡିଆରଆର ପାଇଁ ହୋଇଥିବା ବୁଝାମଣା ଅନୁଯାୟୀ ଏହି କର୍ମଶାଳା ପ୍ରଥମ ପଦକ୍ଷେପ ବୋଲି ସେ କହିଥିଲେ ।


    ବିକାଶ ଉପରେ ବିପର୍ଯ୍ୟୟର ପ୍ରଭାବ ପ୍ରସଙ୍ଗ ଉଲ୍ଲେଖ କରି ସେ କହିଥିଲେ , ବିପର୍ଯ୍ୟୟ ବିପଦର ଉଚିତ ସମୀକ୍ଷା ନ କରି ଅନିୟନ୍ତ୍ରିତ ଭାବେ ବିକାଶମୂଳକ କାର୍ଯ୍ୟ କରାଯାଉଥିବାରୁ କ୍ଷୟକ୍ଷତି ବୃଦ୍ଧି ପାଉଛି । ଜଳବାୟୁ ପରିବର୍ତ୍ତନ ଏହାକୁ ଅଧିକ ବିପଦଜନକ କରୁଛି । ତେଣୁ ସାମଗ୍ରିକ ବିକାଶ ପ୍ରସଙ୍ଗ ସହ ବିପର୍ଯ୍ୟୟ ବିପଦ ପରିଚାଳନା ଏବେ ଅଙ୍ଗାଙ୍ଗୀ ଭାବେ ଜଡ଼ିତ ହୋଇ ରହିଛି ବୋଲି ସେ କହିଥିଲେ ।


    ପ୍ୟାରିସରେ ଜଳବାୟୁ ପରିବର୍ତ୍ତନ , ନ୍ୟୁୟର୍କରେ ସାମଗ୍ରିକ ବିକାଶ ଲକ୍ଷ୍ୟ ଅଧିବେଶନରେ ସେଣ୍ଡାଇ କାର୍ଯ୍ୟସୂଚୀ ଉପରେ ଦିଆଯାଇଥିବା ପ୍ରତଶ୍ରୁତିକୁ ମନେ ପକାଇ ଡକ୍ଟର ରାଜୀବ କୁମାର ଏହାକୁ ପ୍ରଣୟନ କରିବାର ଦାୟିତ୍ୱ ଦେଶର ନେତୃତ୍ୱ ହାତରେ ଥିବା କହିଥିଲେ । ଦେଶର ଆର୍ଥିକ ଅଭିବୃଦ୍ଧିକୁ ବଳି ଦେଇ ବିପର୍ଯ୍ୟୟ ବିପଦ ହ୍ରାସକୁ ଲକ୍ଷ୍ୟ କରାଯିବା ବଦଳରେ ଏହାକୁ ଦେଶର ମୂଲ୍ୟବାନ ଆଧାର ଶିଳା ଭାବେ ବିବେଚନା କରାଯିବା ଉଚିତ ।


    ଜାପାନ କ୍ୟାବିନେଟର ନୀତି ସଂଯୋଜକ ଉପମନ୍ତ୍ରୀ ମାମୋରୁ ମାଏକାୱା କର୍ମଶାଳାର ଆୟୋଜନ ପାଇଁ ଭାରତ ସରକାରଙ୍କୁ ଧନ୍ୟବାଦ ଦେଇଥିଲେ । ଡିଆରଆର ପ୍ରସଙ୍ଗରେ ସେ ଜାପାନ ସରକାରଙ୍କ ଅଭିଜ୍ଞତା ଉଲ୍ଲେଖ କରିଥିଲେ । ଜନସାଧାରଣ ଓ ବିଭିନ୍ନ ସରକାରୀ/ବେସରକାରୀ ସଂସ୍ଥା ସହ ମିଳିତ ଭାବେ କିପରି ଜାପାନ ସରକାର ବଡ଼ ବିପର୍ଯ୍ୟୟ ବିପଦକୁ ହ୍ରାସ କରନ୍ତି ତାହା ସେ ବର୍ଣ୍ଣନା କରିଥିଲେ । ସେଣ୍ଡାଇ କାର୍ଯ୍ୟସୂଚୀକୁ ପ୍ରଣୟନ କରିବା ଦିଗରେ ଭାରତ ଓ ଜାପାନ ସରକାର ମିଳିତ ଭାବେ ପଦକ୍ଷେପ ନେଇପାରିବେ ବୋଲି ସେ କହିଥିଲେ ।


    ଭାରତର ପ୍ରଧାନମନ୍ତ୍ରୀଙ୍କ ଅତିରିକ୍ତ ମୁଖ୍ୟ ସଚିବ ଡକ୍ଟର ପି.କେ. ମିଶ୍ର ବିଶ୍ୱସ୍ତରରେ ବିପର୍ଯ୍ୟୟ ବିପଦ ହ୍ରାସ ଦିଗରେ ଜାପାନର ଭୂମିକା ଉଲ୍ଲେଖ କରିଥିଲେ । ଏହି କ୍ଷେତ୍ରରେ ଜାପାନର ନେତୃତ୍ୱକୁ ସେ ପ୍ରଶଂସା କରିବା ସହ କିପରି ଡିଆରଆର ନେଇ ବିଭିନ୍ନ ଚୁକ୍ତିନାମା ଜାପାନ କାର୍ଯ୍ୟକାରୀ କରିଛି ତାହା ବର୍ଣ୍ଣନା କରିଥିଲେ । 2016 ରେ ଡିଆରଆର ପ୍ରସଙ୍ଗରେ ଅନୁଷ୍ଠିତ ଏସୀୟ ଆନ୍ତଃମନ୍ତ୍ରୀସ୍ତରୀୟ ଅଧିବେଶନରେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ଘୋଷଣା କରିଥିବା ପ୍ରତିଶ୍ରୁତି ଅନୁଯାୟୀ ବିଶ୍ୱସ୍ତରରେ ବିପର୍ଯ୍ୟୟ ବିପଦ ହ୍ରାସ ନେଇ ଆନୁଷଙ୍ଗିକ ବ୍ୟବସ୍ଥା ପ୍ରସ୍ତୁତି କରିବାକୁ ଭାରତ ଉଦ୍ୟମ କରୁଥିବା ସେ କହିଥିଲେ ।


    2011 ମାର୍ଚ୍ଚରେ ଜାପାନରେ ଭୟାବହ ଭୂକମ୍ପ ପରେ ଭାରତ ସେଠାରୁ ଉଦ୍ଧାର କାର୍ଯ୍ୟ ପାଇଁ ଏନଡ଼ିଆରଏଫ୍ ଟିମ୍ ପଠାଇଥିବାରୁ ଜାପାନର ରାଷ୍ଟ୍ରଦୂତ କେଞ୍ଜି ହିରାମାତ୍ସୁ ଭାରତକୁ ଏହି ଅବସରରେ ଧନ୍ୟବାଦ ଜଣାଇଥିଲେ ।


    ଏନଡିଏମ୍ଏ ସଦସ୍ୟ ଆରକେ ଜୈନ ସ୍ୱାଗତ ଭାଷଣ ଦେଇ ଭୂକମ୍ପ ବିପଦ ପରିଚାଳନା ଦଗରେ ଜାପାନର ଭୂମିକାକୁ ପ୍ରଶାଂସା କରିଥିଲେ ।


    କେନ୍ଦ୍ର ଗୃହ ସଚିବ ରାଜୀବ ଗଉବା , ଏନଡିଏମ୍ଏର ସମସ୍ତ ସଦସ୍ୟ , କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରାଳୟ , ଏନଡିଏମ୍ଏ ଏବଂ ଏନଡିଆରଏଫର ଅଧିକାରୀମାନେ କର୍ମଶାଳାରେ ଉପସ୍ଥିତ ଥିଲେ । ଜାପାନର 50 ଏବଂ ଭାରତର ବିଭିନ୍ନ ସରକାରୀ/ବେସରକାରୀ କ୍ଷେତ୍ରରୁ 70 ଜଣ ସଦସ୍ୟ ଏହି କର୍ମଶାଳାରେ ଯୋଗ ଦେଇଛନ୍ତି ।


    ****************

    
    
    (Release ID: 1525263) Visitor Counter : 2