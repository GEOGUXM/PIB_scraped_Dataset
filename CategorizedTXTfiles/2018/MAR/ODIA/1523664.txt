      ପରିବେଶ ଓ ଜଙ୍ଗଲ ମନ୍ତ୍ରଣାଳୟ

      ପରଲୋକଗତ ଶ୍ରୀ ମଣିକାନ୍ଦନ୍‌ଙ୍କ ପାଇଁ ପର୍ଯ୍ୟାବରଣ ମନ୍ତ୍ରଣାଳୟ ପକ୍ଷରୁ ଶୋକସଭା
      Posted On: 05 MAR 2018 2:14PM by PIB Bhubaneshwar


    କର୍ଣ୍ଣାଟକରେ ଏକ ବଣୁଆ ହାତୀ ଆକ୍ରମଣର ଶିକାର ହୋଇ 2001 ବ୍ୟାଚର ଆଇଏଫଏସ ଅଧିକାରୀ ପରଲୋକଗତ ଶ୍ରୀ ମଣିକନ୍ଦନଙ୍କ ପାଇଁ ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରଣାଳୟ ପକ୍ଷରୁ ଗଭୀର ଶ୍ରଦ୍ଧାଞ୍ଜଳି ଜ୍ଞାପନ କରାଯାଇଛି । କର୍ଣ୍ଣାଟକର ଏହି ଜଙ୍ଗଲ ବିଭାଗ ଅଧିକାରୀ ଜଣେ ନିଷ୍ଠାବାନ ଓ ସଚ୍ଚୋଟ ଅଫିସର ଭାବେ ସମସ୍ତଙ୍କ ନିକଟରେ ସୁପରିଚିତ ଥିଲେ ବୋଲି ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ କହିଛନ୍ତି । ଏଭଳି ଜଣେ ସଚ୍ଚୋଟ ଅଧିକାରୀଙ୍କ ସକାଶେ ଶ୍ରଦ୍ଧାଞ୍ଜଳି ଜ୍ଞାପନ କରିବାକୁ ଏବଂ ତାଙ୍କର ଶୋକସନ୍ତପ୍ତ ପରିବାରବର୍ଗଙ୍କୁ ସମବେଦନା ଜଣାଇବାକୁ ଶବ୍ଦ ପର୍ଯ୍ୟାପ୍ତ ନୁହେଁ ବୋଲି ସେ କହିଛନ୍ତି । ଇନ୍ଦିରା ପର୍ଯ୍ୟାବରଣ ଭବନ ଠାରେ ଆଜି ଆୟୋଜିତ ଶୋକସଭାରେ ଉଦ୍ ‌ ବୋଧନ ଦେଇ ଡକ୍ଟର ହର୍ଷବର୍ଦ୍ଧନ କହିଲେ ଯେ ଶ୍ରୀ ମଣିକନ୍ଦନଙ୍କ କର୍ମମୟ ଜୀବନ ବେଶ୍ ‌ ଉଜ୍ଜ୍ୱଳ ଥିଲା ।


    ଅନୁରୂପ ସମବେଦନା ଜ୍ଞାପନ କରି ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରଣାଳୟର ସଚିବ ଶ୍ରୀ ସି କେ ମିଶ୍ର କହିଲେ ଯେ ଶ୍ରୀ ମଣିକନ୍ଦନଙ୍କ ବିୟୋଗରେ ମନ୍ତ୍ରଣାଳୟ ଜଣେ ନିଷ୍ଠାବାନ ଅଧିକାରୀଙ୍କୁ ହରାଇଲା ଏବଂ ମନ୍ତ୍ରଣାଳୟର ଅନ୍ୟ ଅଧିକାରୀମାନେ ଜଣେ ବନ୍ଧୁ ହରାଇଲେ । ମନ୍ତ୍ରଣାଳୟର ମହାନିର୍ଦ୍ଦେଶକ ଡ଼କ୍ଟର ସିଦ୍ଧାନ୍ତ ଦାସ କହିଲେ ଯେ ଶ୍ରୀ ମଣିକନ୍ଦନଙ୍କ ଶୋକସନ୍ତପ୍ତ ପରିବାରବର୍ଗଙ୍କ ପ୍ରତି ମନ୍ତ୍ରଣାଳୟର ସମସ୍ତ କର୍ମଚାରୀଙ୍କର ସମବେଦନା ରହିଛି । ସେହିଭଳି ଆଇଏଫଏସ ଅଧିକାରୀ ସଂଘ ପକ୍ଷରୁ ଶୋକପାଳନ କରାଯିବା ସହ ଶ୍ରୀ ମଣିକନ୍ଦନଙ୍କ ଆତ୍ମାର ସଦଗତି ନିମନ୍ତେ ଦୁଇ ମିନିଟର ନୀରବ ପ୍ରାର୍ଥନା କରାଯାଇଥିଲା ।


    45 ବର୍ଷୀୟ ଏହି ଆଇଏଫଏସ ଅଧିକାରୀ 2018 ମାର୍ଚ୍ଚ 3 ତାରିଖ ଦିନ କର୍ଣ୍ଣାଟକର ନଗରହୋଲେ ବ୍ୟାଘ୍ର ସଂରକ୍ଷିତ ଜଙ୍ଗଲରେ ଏକ ବଣୁଆ ଦନ୍ତାହାତୀ ଆକ୍ରମଣର ଶିକାର ହୋଇ ପ୍ରାଣ ହରାଇଥିଲେ । ଡ଼ି ବି କୁପ୍ପେ ଜଙ୍ଗଲ ରେଞ୍ଜରେ ଏକ ସର୍ଭେ କାର୍ଯ୍ୟ କରୁଥିବା ବେଳେ ଏହି ଦୁର୍ଘଟଣା ଘଟିଥିଲା । 2001 ବ୍ୟାଚର ଭାରତୀୟ ବନ ସେବା ଅଧିକାରୀ ଶ୍ରୀ ମଣିକନ୍ଦନ କର୍ଣ୍ଣାଟକର ବନ ସଂରକ୍ଷକ ଏବଂ ନଗରହୋଲେ ସଂରକ୍ଷିତ ବନଖଣ୍ଡର ନିର୍ଦ୍ଦେଶକ ଭାବେ ଦାୟିତ୍ୱ ନିର୍ବାହ କରୁଥିଲେ । ଶ୍ରୀ ମଣିକନ୍ଦନଙ୍କର ପତ୍ନୀ ଏବଂ ଗୋଟିଏ ପୁଅ ଓ ଗୋଟିଏ ଝିଅ ଅଛନ୍ତି ।


    **************

    
    
    (Release ID: 1523664) Visitor Counter : 1