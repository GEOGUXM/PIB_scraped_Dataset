      କ୍ୟାବିନେଟ

      ପଳାତକ ଆର୍ଥିକ ଅପରାଧୀ ବିଲ 2018କୁ କ୍ୟାବିନେଟର ଅନୁମୋଦନ;
      100 କୋଟି ଟଙ୍କାରୁ ଅଧିକ ମୂଲ୍ୟର ଠକେଇ/ଚଞ୍ଚକତା ପାଇଁ ଅପରାଧୀଙ୍କ ସମ୍ପତ୍ତି ବ୍ୟାଜ୍ୟାପ୍ତି ପ୍ରାବଧାନ
      Posted On: 01 MAR 2018 6:44PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଆଜି କେନ୍ଦ୍ର କ୍ୟାବିନେଟର ବୈଠକ ବସି ଅର୍ଥ ମନ୍ତ୍ରଣାଳୟ ଦ୍ୱାରା ସଂସଦରେ ଆଗତ କରାଯିବାକୁ ଥିବା ପ୍ରସ୍ତାବିତ ପଳାତକ ଅର୍ଥନୈତିକ ଅପରାଧି ବିଲକୁ ଅନୁମୋଦନ କରାଯାଇଛି । ଭାରତୀୟ ଆଇନକୁ ଫାଙ୍କି ଭାରତୀୟ ବିଚାର ବିଭାଗ ପରିସରକୁ ଆସୁନଥିବା ଅର୍ଥନୈତିକ ଅପରାଧିମାନଙ୍କ ଉପରେ ନିୟନ୍ତ୍ରଣ ଲଗାଇବା ନେଇ ଏହି ବିଲ ସହାୟକ ହେବ ।


    ଏହି ବିଲ ଅଧୀନରେ 100 କୋଟି ଟଙ୍କା କିମ୍ବା ତା’ଠାରୁ ଅଧିକ ପରିମାଣର ଅର୍ଥ ଠକେଇ/ଚଞ୍ଚକତା ଭଳି ଘଟଣା ବା ଅପରାଧ ଆସିବ ।


    ପ୍ରଭାବ


    ପଳାତକ ଅର୍ଥନୈତିକ ଅପରାଧିଙ୍କୁ ଆଇନଗତ ବ୍ୟବସ୍ଥା ମଧ୍ୟକୁ ଆଣିବା ପାଇଁ ଏହି ବିଲ ସହାୟକ ହେବ ବୋଲି ଆଶା କରାଯାଉଛି କାରଣ ଏହାଫଳରେ ସେମାନେ ଭାରତକୁ ଫେରି ଉକ୍ତ ଅପରାଧ ପାଇଁ ଭାରତରେ ବିଚାର ପ୍ରକ୍ରିୟାର ସମ୍ମୁଖୀନ ହେବେ । ଏହାଫଳରେ ବ୍ୟାଙ୍କ ଏବଂ ଅନ୍ୟାନ୍ୟ ଆର୍ଥିକ ଅନୁଷ୍ଠାନମାନେ ଉକ୍ତ ପଳାତକ ଅର୍ଥନୈତିକ ଅପରାଧିମାନଙ୍କଠାରୁ ଅଧିକ ଅର୍ଥ ଫେରସ୍ତ ପାଇବାରେ ସହାୟକ ହେବ ଏବଂ ଏହି ଅନୁଷ୍ଠାନମାନଙ୍କର ଆର୍ଥିକ ସ୍ୱଚ୍ଛଳତାରେ ଉନ୍ନତି ଘଟିବ ।


    ଆଶା କରାଯାଉଛି ଯେ ଭାରତରେ ଏବଂ ବିଦେଶରେ ଅପରାଧିମାନଙ୍କୁ ତ୍ୱରିତ ଗିରଫ କରିବା ପାଇଁ ଗଠିତ ହେବାକୁ ଥିବା ସ୍ୱତନ୍ତ୍ର ଫୋରମ ପଳାତକ ଅର୍ଥନୈତିକ ଅପରାଧିମାନଙ୍କୁ ଭାରତ ଫେରିବାକୁ ଏବଂ ଭାରତୀୟ ଆଇନ ଅନୁଯାୟୀ ସେମାନଙ୍କ ଅପରାଧ ମୁତାବକ ବିଚାର ପ୍ରକ୍ରିୟାର ସାମନା ହେବାକୁ ବାଧ୍ୟ କରିବ ।


    ବିଧେୟକର ମୂଖ୍ୟାଂଶ


    1) ଜଣେ ବ୍ୟକ୍ତିଙ୍କୁ ପଳାତକ ଅର୍ଥନୈତିକ ଅପରାଧି ଘୋଷଣା କରିବା ପାଇଁ ସ୍ୱତନ୍ତ୍ର କୋର୍ଟରେ ଆବେଦନ ।


    2) ଜଣେ ପଳାତକ ଅର୍ଥନୈତିକ ଅପରାଧିର ସମ୍ପତ୍ତିକୁ ସଂଯୁକ୍ତ କରାଯିବ ।


    3) ପଳାତକ ଅର୍ଥନୈତିକ ଅପରାଧି ଭାବେ ଅଭିଯୁକ୍ତ ବ୍ୟକ୍ତିଙ୍କୁ ସ୍ୱତନ୍ତ୍ର କୋର୍ଟ ଦ୍ୱାରା ନୋଟିସ ଜାରି କରାଯିବ ।


    4) ପଳାତକ ଅର୍ଥନୈତିକ ଅପରାଧି ଘୋଷିତ ହୋଇଥିବା ବ୍ୟକ୍ତିଙ୍କ ସମ୍ପତ୍ତିକୁ ବ୍ୟାଜ୍ୟାପ୍ତି କରାଯିବ ।


    5) ଭାରତ ଏବଂ ବିଦେଶରେ ସଂପୃକ୍ତ ଅପରାଧିଙ୍କର ରହିଥିବା ବେନାମୀ ସମ୍ପତ୍ତି ସହିତ ଅନ୍ୟାନ୍ୟ ସମ୍ପତ୍ତିକୁ ଜବତ କରାଯିବ ।


    6) ଦେଶର ନାଗରିକ ଭାବେ ନିଜର କୌଣସି ଅଧିକାର ଦାବି କରିବା ନେଇ ପଳାତକ ଅର୍ଥନୈତିକ ଅପରାଧିମାନଙ୍କୁ ବଂଚିତ କରାଯିବ ।


    7) ଏହି ଆଇନ ଅନୁସାରେ ଜବତ କରାଯାଇଥିବା ସମ୍ପତ୍ତିର ପରିଚାଳନା ପାଇଁ ଜଣେ ପ୍ରଶାସନିକ ଅଧିକାରୀଙ୍କୁ ନିଯୁକ୍ତ କରାଯିବ ।


    ତେବେ ଅପରାଧି ଘୋଷଣା କରାଯିବା ପୂର୍ବରୁ ଚାଲିଥିବା ପ୍ରକ୍ରିୟା ସମୟରେ ଯଦି ସଂପୃକ୍ତ ପଳାତକ ଅର୍ଥନୈତିକ ଅପରାଧୀ ଭାରତକୁ ଫେରିଆସନ୍ତି ଏବଂ ଉପଯୁକ୍ତ ବିଚାର ବିଭାଗ/ ନ୍ୟାୟାଳୟରେ ଉପସ୍ଥିତ ହୁଅନ୍ତି ତେବେ ପ୍ରସ୍ତାବିତ ଆଇନ ପରିବର୍ତ୍ତେ ପ୍ରଚଳିତ ଆଇନ ବ୍ୟବସ୍ଥା ଅନୁଯାୟୀ କାର୍ଯ୍ୟାନୁଷ୍ଠାନ ଗ୍ରହଣ କରାଯିବ । ସମ୍ବିଧାନରେ ରହିଥିବା ସୁରକ୍ଷା ବ୍ୟବସ୍ଥା ଯଥା ସଂପୃକ୍ତ ବ୍ୟକ୍ତିଙ୍କୁ ବିଚାର ପ୍ରକ୍ରିୟା ସମୟରେ ସେ ଭାରତରେ ଥା’ନ୍ତୁ କିମ୍ବା ବିଦେଶରେ ଥା’ନ୍ତୁ ଏହି ସମୟ ମଧ୍ୟରେ ତାଙ୍କୁ ପରାମର୍ଶଦାତା ପ୍ରଦାନର ସୁବିଧା, ଉତ୍ତର ପ୍ରଦାନ ପାଇଁ ଅନୁମତି ପ୍ରଦାନ, ତାଙ୍କ ପାଖକୁ ସମନ ପଠାଇବା ଓ ସେ ହାଇକୋର୍ଟରେ ଅପିଲ କରିଲା ଭଳି ସୁବିଧା ଆଦି ପ୍ରଦାନ କରାଯିବ । ପୁନଶ୍ଚ ଆଇନର ବ୍ୟବସ୍ଥା ଅନୁଯାୟୀ ତାଙ୍କ ସମ୍ପତ୍ତିର ପରିଚାଳନା କରିବା ପାଇଁ ଜଣେ ପ୍ରଶାସକଙ୍କୁ ନିଯୁକ୍ତ କରାଯିବ ।


    ପ୍ରଣୟନ ସମ୍ବନ୍ଧୀୟ ରଣନୀତି ଏବଂ ଲକ୍ଷ୍ୟ


    ପ୍ରଚଳିତ ଆଇନରେ ଥିବା ଅସୁବିଧାକୁ ଦୂର କରିବା ପାଇଁ ଏବଂ ଭାରତୀୟ ଆଇନ ବ୍ୟବସ୍ଥାକୁ ଫାଙ୍କି ଭାରତୀୟ ବିଚାର ବ୍ୟବସ୍ଥା ପ୍ରକ୍ରିୟାର ବାହାରେ ରହୁଥିବା ପଳାତକ ଅର୍ଥନୈତିକ ଅପରାଧିମାନଙ୍କୁ ପ୍ରତିରୋଧ କରିବା ପାଇଁ ଏହି ବିଲରେ ପ୍ରସ୍ତାବ ରହିଛି । ବିଲରେ ରହିଥିବା ବ୍ୟବସ୍ଥା ଅନୁଯାୟୀ କୋର୍ଟ ଜଣେ ବ୍ୟକ୍ତିଙ୍କୁ ପଳାତକ ଅର୍ଥନୈତିକ ଅପରାଧି ଘୋଷଣା କରିପାରିବେ । ଜଣେ ପଳାତକ ଅର୍ଥନୈତିକ ଅପରାଧି ଯିଏକି ଅପରାଧିକ ବିଚାର ପ୍ରକ୍ରିୟାରୁ ଦୂରରେ ରହିବା ପାଇଁ ବିଦେଶକୁ ପଳାୟନ କରିଛନ୍ତି ଏବଂ ଅପରାଧିକ ବିଚାରର ସମ୍ମୁଖୀନ ହେବା ପାଇଁ ରାଜି ନାହାନ୍ତି ତେବେ ତାଙ୍କ ବିରୋଧରେ ଗିରଫ ପରୱାନା ଜାରି କରାଯାଇ ପାରିବ । ଏହି ବିଲରେ ଥିବା ଅର୍ଥନୈତିକ ଖିଲାପ ବ୍ୟବସ୍ଥା ଅନୁଯାୟୀ ସେମାନଙ୍କୁ ଅପରାଧି ବିବେଚନା କରାଯିବ । ପୁନଶ୍ଚ କୋର୍ଟଗୁଡ଼ିକୁ ଏପରି କେସରେ ଭାରାକ୍ରାନ୍ତ ନକରିବା ପାଇଁ, କେବଳ 100କୋଟି କିମ୍ବା ତଦୁର୍ଦ୍ଧ୍ଵ ଟଙ୍କାର ଖିଲାପି କେସଗୁଡ଼ିକୁ ଏହି ବିଲ ଅଧୀନରେ ଅନ୍ତର୍ଭୁକ୍ତ କରାଯିବ ବୋଲି କୁହାଯାଇଛି ।


    **********

    
    
    (Release ID: 1523934) Visitor Counter : 1