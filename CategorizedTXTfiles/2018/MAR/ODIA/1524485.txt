      ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟ

      ମିଳିତ ଭାବେ ଗବେଷଣା କରିବେ ସିଏସଆଇଆର ଏବଂ ଭିଏତନାମ ଜାତୀୟ ବିଶ୍ୱବିଦ୍ୟାଳୟ
      Posted On: 13 MAR 2018 9:52PM by PIB Bhubaneshwar


    ଭାରତୀୟ ବିଜ୍ଞାନ ଏବଂ ଶିଳ୍ପ ଗବେଷଣା ପରିଷଦ ( CSIR ) ଏବଂ ଭିଏତନାମ ଜାତୀୟ ବିଶ୍ୱବିଦ୍ୟାଳୟ ( VNU ) ମିଳିତ ଭାବେ ପାରସ୍ପରିକ ସ୍ୱାର୍ଥଜଡ଼ିତ ଓ ସହମତ ସହ ବିଭିନ୍ନ କ୍ଷେତ୍ରରେ ଗବେଷଣା ଓ ବିକାଶ କାର୍ଯ୍ୟକ୍ରମରେ ସଂଯୁକ୍ତ ହେବେ । ଭିଏତନାମର ହାନୋଇସ୍ଥିତ ଜାତୀୟ ବିଶ୍ୱବିଦ୍ୟାଳୟର ଏକ ଉଚ୍ଚସ୍ତରୀୟ ପ୍ରତିନିଧିମଣ୍ଡଳ ନୂଆଦିଲ୍ଲୀ ଗସ୍ତରେ ଆସି ଏହି ପରିପ୍ରେକ୍ଷୀରେ ଆଲୋଚନା ପରେ ସହମତ ହୋଇଛନ୍ତି । ଏହି ପ୍ରତିନିଧିମଣ୍ଡଳର ନେତୃତ୍ୱ ନେଇଥିଲେ ଭିଏନୟୁ ଅଧ୍ୟକ୍ଷ ଡ଼କ୍ଟର ନାଗୁଏନ୍‌ କିମ୍‌ ସୋନ୍‌ । ସେମାନେ ସିଏସଆଇଆରର ମହାନିର୍ଦ୍ଦେଶକ ଡ଼କ୍ଟର ଗିରୀଶ ସାହାନୀଙ୍କୁ ସାକ୍ଷାତ କରିବା ସହ ମିଳିତ ଗବେଷଣା ସଂପର୍କରେ ବିସ୍ତୃତ ଭାବେ ଆଲୋଚନା କରିଛନ୍ତି । କେଉଁ କେଉଁ କ୍ଷେତ୍ରରେ ଏବଂ କିପ୍ରକାର ମିଳିତ ଗବେଷଣା କରାଯିବ ଏବଂ ସେଥିପାଇଁ ଉଭୟ ରାଷ୍ଟ୍ର ପରସ୍ପରକୁ କି ପ୍ରକାର ସହଯୋଗ କରିବେ ସେ ସଂପର୍କରେ ବିସ୍ତୃତ କାର୍ଯ୍ୟଖସଡ଼ା ପ୍ରସ୍ତୁତ ହୋଇଛି । ପ୍ରାରମ୍ଭିକ ପର୍ଯ୍ୟାୟରେ ସିଏସଆଇଆର ଏବଂ ଭିଏନୟୁ ମଧ୍ୟରେ ପିଏଚଡ଼ି ସ୍ତରୀୟ ଛାତ୍ର ଆଦାନପ୍ରଦାନ କାର୍ଯ୍ୟକ୍ରମ ଆରମ୍ଭ କରାଯିବ । ଉଭୟ ପକ୍ଷ ଏଥିପାଇଁ ଏକ ଯୁଗ୍ମ କାର୍ଯ୍ୟକାରୀ ଗୋଷ୍ଠୀ ଗଠନ କରିବେ ଏବଂ ପାରସ୍ପରିକ ସ୍ୱାର୍ଥଜଡ଼ିତ ବିଭିନ୍ନ ଗବେଷଣା ପ୍ରସଙ୍ଗ ଏବଂ କ୍ଷେତ୍ର ସଂପର୍କରେ ସେହି ଗୋଷ୍ଠୀ ଚୂଡ଼ାନ୍ତ ନିଷ୍ପତ୍ତି ଗ୍ରହଣ କରିବ । ବିଶେଷ କରି ମାଟେରିଆଲ ସାଇନ୍ସ , ବାୟୋଟେକ୍ନୋଲୋଜି , ଫାର୍ମାସିଉଟିକାଲ୍ସ ଏବଂ ଜେନେରାଲ ଟେକ୍ନୋଲୋଜି ଆପ୍ଲିକେଶନ କ୍ଷେତ୍ରରେ ଏଭଳି ମିଳିତ ସହଯୋଗ କାର୍ଯ୍ୟକାରୀ କରାଯିବ । ଏ ସଂକ୍ରାନ୍ତରେ ମିଳିତ ଗବେଷଣା ପ୍ରକଳ୍ପ , ତାଲିମ କାର୍ଯ୍ୟକ୍ରମ ଅଥବା ପ୍ରଯୁକ୍ତି ହସ୍ତାନ୍ତର ବ୍ୟବସ୍ଥା ନିମନ୍ତେ ଉଭୟ ରାଷ୍ଟ୍ର ହାତ ମିଳାଇବେ ।


    **************

    
    
    (Release ID: 1524485) Visitor Counter : 2