      ରାଷ୍ଟ୍ରପତିଙ୍କ ସଚିବାଳୟ

      ପ୍ରଥମ ଭାରତୀୟ ରାଷ୍ଟ୍ରପତି ଭାବେ ମାଡ଼ାଗାସ୍କାରରେ ପହଂଚିଲେ ରାଷ୍ଟ୍ରପତି ରାମନାଥ କୋବିନ୍ଦ
      • ରାଷ୍ଟ୍ରପତିଙ୍କ ଉପସ୍ଥିତିରେ ଦୁଇ ଦେଶ ମଧ୍ୟରେ ଦୁଇଟି ରାଜିନାମା ସ୍ୱାକ୍ଷରିତ
      • ଗ୍ରାମାଞ୍ଚଳ ବିକାଶ ନିମନ୍ତେ ଜିଇ- ଇନଫର୍ମାଟିକ୍ସ ସେଣ୍ଟରର କଲେ ଉଦ୍ଘାଟନ
      Posted On: 14 MAR 2018 8:55PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମନାଥ କୋବିନ୍ଦ ମାଡ଼ାଗାସ୍କାର ଗସ୍ତରେ ଯାଇ ଆଜି (ମାର୍ଚ୍ଚ 14 , 2018)ସେଠାରେ ପହଞ୍ଚିଛନ୍ତି । ଆଫ୍ରିକା ଏବଂ ଭାରତ ମହାସାଗର କ୍ଷେତ୍ରର ଦ୍ୱିରାଷ୍ଟ୍ର ଗସ୍ତର ଏହା ଦ୍ୱିତୀୟ ଚରଣ । ଯେକୌଣସି ଭାରତୀୟ ରାଷ୍ଟ୍ରପତି ଅଥବା ପ୍ରଧାନମନ୍ତ୍ରୀଙ୍କର ଏହା ପ୍ରଥମ ମାଡ଼ାଗାସ୍କାର ଗସ୍ତ । ମରିସସ ଗସ୍ତ ଶେଷ କରି ସେଠାରୁ ରାଷ୍ଟ୍ରପତି ଶ୍ରୀ କୋବିନ୍ଦ ଯାଇ ଆଣ୍ଟାନାନାଭିରୋସ୍ଥିତ ଇଭାଟୋ ଆନ୍ତର୍ଜାତିକ ବିମାନ ବନ୍ଦର ଠାରେ ପହଞ୍ଚିବା ପରେ ସେଠାରେ ତାଙ୍କୁ ଭବ୍ୟ ସମ୍ବର୍ଦ୍ଧନା ଜ୍ଞାପନ କରାଯାଇଥିଲା । ମାଡ଼ାଗାସ୍କାର ପ୍ରଧାନମନ୍ତ୍ରୀ ଅଲିଭର ସେଲୋନାଣ୍ଡ୍ରାସାନ ରାଷ୍ଟ୍ରପତିଙ୍କୁ ବିମାନ ବନ୍ଦରଠାରେ ଆନୁଷ୍ଠାନିକ ଭାବେ ସ୍ୱାଗତ ଜଣାଇଥିଲେ ।


    ବିମାନବନ୍ଦରରୁ ରାଷ୍ଟ୍ରପତି ସିଧା ଯାଇ ସେ ଦେଶର ରାଷ୍ଟ୍ରପତି ଶ୍ରୀ ହେରୀ ରାଜାଓନାରୀମାମପିଆନିନାଙ୍କୁ ସାକ୍ଷାତ କରିବା ସହ ତାଙ୍କ ସହ ଦ୍ୱିପାକ୍ଷିକ ପ୍ରତିନିଧିସ୍ତରୀୟ ଆଲୋଚନା କରିଥିଲେ । ଉଭୟ ରାଷ୍ଟ୍ର ମଧ୍ୟରେ ଦୁଇ ଦେଶର ରାଷ୍ଟ୍ରପତିଙ୍କ ଉପସ୍ଥିତିରେ ପ୍ରତିରକ୍ଷା ଏବଂ ବିମାନ ଚଳାଚଳ କ୍ଷେତ୍ରରେ ସହଯୋଗ ନେଇ ଦୁଇଟି ରାଜିନାମା ସ୍ୱାକ୍ଷରିତ ହୋଇଥିଲା । ପ୍ରତିନିଧିସ୍ତରୀୟ ଆଲୋଚନା ପରେ , ରାଷ୍ଟ୍ରପତି ଶ୍ରୀ କୋବିନ୍ଦଙ୍କୁ ସେ ଦେଶର ରାଷ୍ଟ୍ରପତି ଗ୍ରାଣ୍ଡକ୍ରସ୍ ଅଫ୍ ଦି ସେକେଣ୍ଡ କ୍ଲାସ୍ ପ୍ରଦାନ କରିଥିଲେ । ଯେ କୌଣସି ବେସାମରିକ ବ୍ୟକ୍ତିଙ୍କୁ ପ୍ରଦାନ କରାଯାଉଥିବା ଏହା ହେଉଛି ମାଡ଼ାଗାସ୍କାରର ସର୍ବୋଚ୍ଚ ସମ୍ମାନ । ଏଭଳି ସମ୍ମାନ ପ୍ରଦାନ କରିଥିବାରୁ ରାଷ୍ଟ୍ରପତି ଶ୍ରୀ କୋବିନ୍ଦ ସେ ଦେଶ ସରକାରଙ୍କୁ ଧନ୍ୟବାଦ ଜଣାଇଥିଲେ । ଏହି ଅବସରରେ ନିଜର ମତପୋଷଣ କରି ସେ କହିଥିଲେ ଯେ ଏହି ସମ୍ମାନ ଦୁଇ ଦେଶ ମଧ୍ୟରେ ସଂପର୍କକୁ ଉଷ୍ମ ଏବଂ ନିବିଡ଼ ରଖିବାରେ ବିଶେଷ ଭାବେ ସହାୟକ ହେବ ।


    ରାଷ୍ଟ୍ରପତି କହିଲେ ଯେ ଶୁଭେଚ୍ଛାର ବାର୍ତ୍ତା ନେଇ ସେ ମାଡ଼ାଗାସ୍କାର ଗସ୍ତରେ ଆସିଛନ୍ତି । ଭାରତ ମାଡ଼ାଗାସ୍କାର ସହ ତାର ସଂପର୍କର କ୍ଷେତ୍ରକୁ ବ୍ୟାପକ ତଥା ନିବିଡ଼ କରିବାକୁ ଚାହେଁ । ମାଡ଼ାଗାମସ୍କାର ସହ ଭାରତ ତାର ବିକାଶର ଅନୁଭୂତି ଦୀର୍ଘ ଦିନରୁ ବାଣ୍ଟି ଆସୁଛି । ସେହିଭଳି ମାନବୀୟ ବିକାଶର କ୍ଷେତ୍ର ଯଥା ସ୍ୱାସ୍ଥ୍ୟ , ଶିକ୍ଷା ଓ ପରିମଳ କ୍ଷେତ୍ରରେ ସହଯୋଗ କରିବା ସକାଶେ ଆଗ୍ରହୀ । ସ୍ୱାସ୍ଥ୍ୟ ଏବଂ ପାରମ୍ପରିକ ଚିକିତ୍ସା ପଦ୍ଧତି କ୍ଷେତ୍ରରେ ସହଯୋଗରୁ ବିଶେଷ ସୁଫଳ ହାସଲ କରାଯାଇପାରିବ । ରାଷ୍ଟ୍ରପତି କହିଲେ ଯେ ଭାରତ ମାଡ଼ାଗାସ୍କାରକୁ ତାର କ୍ୟାନସର ଚିକିତ୍ସା ପଦ୍ଧତି ‘ ଭାଭାଟ୍ରନ୍ ’ ଟିଏ ଉପହାର ଦେଇଛି ଯାହା ସେ ଦେଶର ସ୍ୱାସ୍ଥ୍ୟସେବାକୁ ଉନ୍ନତ କରିବାରେ ସହାୟକ ହେବ ।


    ରାଷ୍ଟ୍ରପତି କହିଲେ ଯେ ଭାରତ ମାଡ଼ାଗାସ୍କାରରେ ଶକ୍ତି , ସଡ଼କ ଏବଂ ବନ୍ଦର ବିକାଶ କ୍ଷେତ୍ର ଯେ ଭିତ୍ତିଭୂମି ସୁଦୃଢ଼ କାର୍ଯ୍ୟରେ ସାହାଯ୍ୟ ସହଯୋଗ ଯୋଗାଇ ଦେବାକୁ ଆଗ୍ରହୀ । ମାଡ଼ାଗାସ୍କାର ପାଇଁ ଏହା ଏକାନ୍ତ ଆବଶ୍ୟକ । ଆମେ ଆମର ଦକ୍ଷତା ତଥା ଭିତ୍ତିଭୂମିର ସାଫଲ୍ୟ ମାଡ଼ାଗାସ୍କାର ଏବଂ ଅନ୍ୟ ଆଫ୍ରିକୀୟ ରାଷ୍ଟ୍ରମାନଙ୍କ ସହ ବାଣ୍ଟିବାକୁ ଆଗ୍ରହୀ । ଭାରତର ଏଲଓସି ଅର୍ଥଯୋଗାଣ ବ୍ୟବସ୍ଥା ମଧ୍ୟରେ ତାହା ଯୋଗାଇ ଦିଆଯିବ । ଭାରତ ତାର ଆର୍ଥିକ ସହାୟତା କାର୍ଯ୍ୟକ୍ରମ ଜରିଆରେ ମାଡ଼ାଗାସ୍କାରକୁ କୃଷି ଏବଂ ଯାନ୍ତ୍ରିକରଣ ସକାଶେ 80.7 ନିୟୁତ ଡ଼ଲାର ଏଲଓସି ଯୋଗାଇ ଦେବାକୁ ସ୍ଥିର କରିଛି ବୋଲି ରାଷ୍ଟ୍ରପତି କହିଥିଲେ ।


    ସେହିଭଳି ଦୁଇ ଦେଶ ମଧ୍ୟରେ ସ୍ୱାକ୍ଷରିତ ପ୍ରତିରକ୍ଷା ସହଯୋଗ ରାଜିନାମା ମାଧ୍ୟମରେ ଭାରତୀୟ ନୌସେନାତରୀ ମାଡ଼ାଗାସ୍କାରକୁ ବନ୍ଧୁତ୍ୱପୂର୍ଣ୍ଣ ଭ୍ରମଣରେ ଯିବ ଏବଂ ମାଡ଼ାଗାସ୍କାରର ନୌସେନାଙ୍କୁ ତାଲିମ ପ୍ରଦାନ ଏବଂ ସେମାନଙ୍କ ଦକ୍ଷତା ବୃଦ୍ଧିରେ ସହଯୋଗ କରିବ ।


    ଉଭୟ ରାଷ୍ଟ୍ରଙ୍କ ମଧ୍ୟରେ ପ୍ରତିରକ୍ଷା ସହଯୋଗ ରାଜିନାମା ସ୍ୱାକ୍ଷର ସ୍ୱରୂପ ରାଷ୍ଟ୍ରପତି କୋବିନ୍ଦଙ୍କ ସମ୍ମାନାର୍ଥେ ସେ ଦେଶର ରାଷ୍ଟ୍ରପତି ଏକ ଭୋଜିସଭାର ଆୟୋଜନ କରିଥିଲେ । ଏହି ଅବସରରେ ଉଦ୍ବୋଧନ ଦେଇ ରାଷ୍ଟ୍ରପତି ମାଡ଼ାଗାସ୍କାର ସରକାର ଏବଂ ସେ ଦେଶବାସୀ ଏଭଳି ଉଷ୍ମ ଆତିଥ୍ୟ ପ୍ରଦାନ କରିଥିବାରୁ ସେମାନଙ୍କୁ ଧନ୍ୟବାଦ ଜ୍ଞାପନ କରିଥିଲେ । ଭାରତୀୟ ରାଷ୍ଟ୍ରପତିଙ୍କ ପ୍ରଥମ ମାଡ଼ାଗାସ୍କାର ଗସ୍ତ ଉଭୟ ଦେଶଙ୍କ ମଧ୍ୟରେ ଦ୍ୱିପାକ୍ଷିକ ସଂପର୍କ କ୍ଷେତ୍ରରେ ଏକ ନୂତନ ଅଧ୍ୟାୟ ସୃଷ୍ଟି କରିବ ବୋଲି ସେ ମତ ପୋଷଣ କରିଥିଲେ ।


    ଅପରାହ୍ଣରେ ରାଷ୍ଟ୍ରପତି ମାଡ଼ାଗାସ୍କାରର ଗ୍ରାମାଞ୍ଚଳ ବିକାଶ ନିମନ୍ତେ ଉଦ୍ଦିଷ୍ଟ ଏକ ଜିଓ-ଇନଫରମାଟିକ୍ସ କେନ୍ଦ୍ର ଉଦ୍ଘାଟନ କରିଥିଲେ । ଏହି କେନ୍ଦ୍ର ସେ ଦେଶର ଗ୍ରାମାଞ୍ଚଳରେ ଜିଓସ୍ପାସିଆଲ୍ ପ୍ରଯୁକ୍ତିର ଉପଯୋଗ କରି ବିବିଧ ପ୍ରକାର ସୁବିଧା ସୁଯୋଗ ପାଇପାରିବେ । ବିଶେଷ କରି କୃଷି ଅନ୍ୟାନ୍ୟ ସାମାଜିକ ବିକାଶ କ୍ଷେତ୍ର ପାଇଁ ଏହାର ଉପଯୋଗ ସର୍ବାଧିକ ।


    ଆଜି ସନ୍ଧ୍ୟାରେ ରାଷ୍ଟ୍ରପତି ଭାରତୀୟ ସମ୍ପ୍ରଦାୟଙ୍କ ପକ୍ଷର ଆୟୋଜିତ ଏକ ଭୋଜିସଭାରେ ଉଦ୍ବୋଧନ ଦେବାର କାର୍ଯ୍ୟକ୍ରମ ରହିଛି । ଆସନ୍ତାକାଲି ରାଷ୍ଟ୍ରପତି ଭାରତ- ମାଡ଼ାଗାସ୍କାର ବ୍ୟବସାୟିକ ଫୋରମର ସଦସ୍ୟମାନଙ୍କ ସହ ଭାବ ବିନିମୟ କରିବେ । ଏହା ପରେ ରାଷ୍ଟ୍ରପତି ନୂଆଦିଲ୍ଲୀ ପ୍ରତ୍ୟାବର୍ତ୍ତନ କରିବା ପୂର୍ବରୁ ଆଣ୍ଟାନାନାରିଭୋ ବିଶ୍ୱବିଦ୍ୟାଳୟ ଛାତ୍ରଛାତ୍ରୀ ତଥା ଶିକ୍ଷକ ଗୋଷ୍ଠୀଙ୍କୁ ସମ୍ବୋଧିତ କରିବାର କାର୍ଯ୍ୟକ୍ରମ ରହିଛି ।


    ************

    
    
    (Release ID: 1524741) Visitor Counter : 1