      ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି

      ସୋରିଷ ତେଲକୁ ଛାଡ଼ି ଅନ୍ୟ ଖାଇବା ତେଲ ଅଧିକ ପରିମାଣରେ ରପ୍ତାନି କରିବାକୁ କ୍ୟାବିନେଟ ମଞ୍ଜୁରି
      Posted On: 28 MAR 2018 7:28PM by PIB Bhubaneshwar


    ସୋରିଷ ତେଲକୁ ଛାଡ଼ି ଅନ୍ୟ ସମସ୍ତ ପ୍ରକାରର ଖାଇବା ତେଲ ଅଧିକ ମାତ୍ରାରେ ରପ୍ତାନି ଉପରେ ଲାଗିଥିବା କଟକଣା ଉଚ୍ଛେଦ କରିବା ଲାଗି ବାଣିଜ୍ୟ ଏବଂ ଉଦ୍ୟୋଗ ମନ୍ତ୍ରଣାଳୟ ଦେଇଥିବା ପ୍ରସ୍ତାବକୁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ ଆର୍ଥିକ ବ୍ୟାପାର ସଂକ୍ରାନ୍ତ କେନ୍ଦ୍ର କ୍ୟାବିନେଟ କମିଟି (ସିସିଇଏ) ବୈଠକରେ ମଞ୍ଜୁରି ମିଳିଛି । ଅନ୍ୟପଟେ ସୋରିଷ ତେଲ ଲାଗି ଟନ ପ୍ରତି 900 ଆମେରିକୀୟ ଡଲାରର ସର୍ବନିମ୍ନ ମୂଲ୍ୟରେ 5 କିଲୋଗ୍ରାମର ଉପଭୋକ୍ତା ପ୍ୟାକରେ ରପ୍ତାନିକୁ ଅନୁମତି ଦିଆଯାଇଛି ।
    
    ଖାଦ୍ୟ ଏବଂ ସାଧାରଣ ବଂଟନ ବିଭାଗର ସଚିବଙ୍କ ଅଧ୍ୟକ୍ଷତାରେ ଗଠିତ ସମିତିକୁ କ୍ଷମତା ସମ୍ପନ୍ନ କରିବା ପ୍ରସ୍ତାବକୁ ମଧ୍ୟ ସିସିଇଏ ଅନୁମତି ଦେଇଛନ୍ତି । ଏହି ସମିତିରେ ବାଣିଜ୍ୟ, କୃଷି, ସମବାୟ ଏବଂ କୃଷକ କଲ୍ୟାଣ, ରାଜସ୍ୱ, ଉପଭୋକ୍ତା ବ୍ୟାପାର ଏବଂ ବିଦେଶ ବ୍ୟାପାର ମହାନିର୍ଦ୍ଦେଶାଳୟ (ଡିଜିଏଫଟି)ର ସଚିବ ସାମିଲ ଅଛନ୍ତି । ସମିତି ନିକଟରେ ଘରୋଇ ଉତ୍ପାଦ ଓ ଚାହିଦା, ଘରୋଇ ଓ ଅନ୍ତର୍ଜାତୀୟ ମୂଲ୍ୟ ଓ ଅନ୍ତର୍ଜାତୀୟ ବ୍ୟାପାରର ପରିମାଣ ଆଧାରରେ ବିଭିନ୍ନ ପ୍ରକାରର ଖାଇବା ତେଲର ଆମଦାନୀ-ରପ୍ତାନୀ ନୀତିର ସମୀକ୍ଷା କରିବା ଏବଂ ତାହା ଉପରେ ମାତ୍ରାଧିକ ପ୍ରତିବନ୍ଧକ, ପୂର୍ବ ପଞ୍ଜିକରଣ, ସର୍ବନିମ୍ନ ରପ୍ତାନି ମୂଲ୍ୟ ନିର୍ଦ୍ଧାରଣ କରିବା ଓ ଆମଦାନୀ ଶୁଳ୍କରେ ପରିବର୍ତ୍ତନ ସମ୍ପର୍କରେ ଆବଶ୍ୟକ ପଦକ୍ଷେପ ନେବାର ଅଧିକାର ରହିବ ।
    
    ଖାଇବା ତେଲକୁ ଉପଭୋକ୍ତା ପ୍ୟାକରେ ରପ୍ତାନି କରିବା ଏବଂ ସମୟ ବ୍ୟବଧାନରେ ସେଗୁଡ଼ିକର ସର୍ବନିମ୍ନ ରପ୍ତାନି ମୂଲ୍ୟ ନିର୍ଦ୍ଧାରଣ କରିବା ଲାଗି ବାଣିଜ୍ୟ ସଚିବଙ୍କ ଅଧ୍ୟକ୍ଷତାରେ ଅନୁଷ୍ଠିତ ଆନ୍ତଃମନ୍ତ୍ରଣାଳୟ ସମିତିର ଅଧିକାର ପ୍ରତ୍ୟାହାର କରିଦିଆଯାଇଛି ।
    
    ପ୍ରଭାବ :
    
    ସମସ୍ତ ପ୍ରକାରର ଖାଇବା ତେଲର ରପ୍ତାନି ଉପରେ ଲାଗିଥିବା କଟକଣା ଉଚ୍ଛେଦ କରାଯିବା ଦ୍ୱାରା ଖାଇବା ତେଲର ଅତିରିକ୍ତ ବିପଣନ ସୁଯୋଗ ଉପଲବ୍ଧ ହେବ । ଏହାଦ୍ୱାରା କୃଷକମାନେ ତୈଳବୀଜରୁ ଅଧିକ ଉପାର୍ଜ୍ଜନ କରିପାରିବେ ଓ ଏହାଦ୍ୱାରା ସେମାନେ ଲାଭାନ୍ୱିତ ହୋଇପାରିବେ । ଖାଇବା ତେଲର ରପ୍ତାନିକୁ ଅନୁମତି ମିଳିବା ଦ୍ୱାରା ଧିମା ହୋଇଯାଇଥିବା ଖାଇବା ତେଲ ଉଦ୍ୟୋଗର କ୍ଷମତା ବୃଦ୍ଧି ପାଇବ । ଏହାଦ୍ୱାରା ରପ୍ତାନି ପ୍ରତିବନ୍ଧକ ଏବଂ ଅନ୍ୟ ପ୍ରକାରର ରିହାତି କାରଣରୁ ଉତ୍ପନ୍ନ ହେଉଥିବା ଦ୍ୱନ୍ଦ୍ୱାତ୍ମକ ସ୍ଥିତି ଦୂର ହୋଇପାରିବ । ବ୍ୟବସାୟ ସୁଗମ ହେବାର ମାର୍ଗ ପ୍ରଶସ୍ତ ହେବ ।

    ***

    
    
    (Release ID: 1527063) Visitor Counter : 2