      ରାଷ୍ଟ୍ରପତିଙ୍କ ସଚିବାଳୟ

      ଆଇଆଇଟି ଭୁବନେଶ୍ୱର ସମାବର୍ତ୍ତନ ଉତ୍ସବରେ ଯୋଗଦେଲେ ରାଷ୍ଟ୍ରପତି
      • ICT-IOC ଭୁବନେଶ୍ୱର କ୍ୟାମ୍ପସ ଉଦଘାଟନ କଲେ
      • ତୈଳ ରାଷ୍ଟ୍ରାୟତ ଉଦ୍ୟୋଗଗୁଡ଼ିକ ଦ୍ୱାରା ଦକ୍ଷତା ବିକାଶ ପ୍ରତିଷ୍ଠାନର ଭିତ୍ତିପ୍ରସ୍ତର ସ୍ଥାପନ କଲେ
      Posted On: 18 MAR 2018 8:30PM by PIB Bhubaneshwar


    ଭାରତର ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଆଇଆଇଟି ଭୁବନେଶ୍ୱରର ସମାବର୍ତ୍ତନ ଉତ୍ସବ(ମାର୍ଚ୍ଚ 18 , 2018)ରେ ଯୋଗ ଦେବା ସହିତ ଉଦବୋଧନ ଦେଇଥିଲେ । ସେ ମଧ୍ୟ ଆଇସିଟି-ଆଇଓସି (ଇନଷ୍ଟିଚ୍ୟୁଟ ଅଫ କେମିକାଲ ଟେକନୋଲୋଜି- ଇଣ୍ଡିଆନ ଅଏଲ କର୍ପୋରେସନ) ଭୁବନେଶ୍ୱର କ୍ୟାମ୍ପସର ଉଦଘାଟନ କରିଥିଲେ । ଏଥି ସହିତ ସେ ତୈଳ ରାଷ୍ଟ୍ରାୟତ ଉଦ୍ୟୋଗଗୁଡ଼ିକ ଦ୍ୱାରା ଦକ୍ଷତା ବିକାଶ ପ୍ରତିଷ୍ଠାନର ଭିତ୍ତିପ୍ରସ୍ତର ସ୍ଥାପନ କରିଥିଲେ ।


    ଏହି ଅବସରରେ ସ୍ନାତକ ଉତୀର୍ଣ୍ଣ ହୋଇଥିବା ଛାତ୍ରଛାତ୍ରୀଙ୍କୁ ଉଦବୋଧନ ଦେଇ ରାଷ୍ଟ୍ରପତି କହିଥିଲେ ଯେ ସେମାନେ ଏହି କ୍ୟାମ୍ପସ ଛାଡ଼ିବା ପରେ ସେମାନଙ୍କ ସମ୍ମୁଖରେ ସମ୍ଭାବନାର ସମ୍ପୂର୍ଣ୍ଣ ନୂତନ ବିଶ୍ୱ ରହିଥିବ । ପ୍ରତିଭାସମ୍ପନ୍ନ ଟେକ୍ନୋକ୍ରାଟ ହୋଇଥିବା ସେମାନଙ୍କ ମଧ୍ୟରୁ ଅନେକ ନିଜସ୍ୱ ଉଦ୍ୟୋଗ ପ୍ରତିଷ୍ଠା କରି ନିଜର ଅଭିନବ ଚିନ୍ତାଧାରାକୁ ଆକାର ଦେଇପାରନ୍ତି । ନବୋନ୍ମେଷ ଏବଂ ଉଦ୍ୟୋଗୀତାକୁ ପ୍ରୋତ୍ସାହନ ଦେଉଥିବା ଭାରତ ସରକାରଙ୍କ ଯୋଜନାର ଲାଭ ଉଠାଇବା ଲାଗି ସେ ସେମାନଙ୍କୁ ଆହ୍ୱାନ କରିଥିଲେ । ସେ କହିଥିଲେ ଯେ ସେମାନଙ୍କ ଉଦ୍ୟୋଗ ଦ୍ୱାରା ସେମାନେ ଅର୍ଥନୈତିକ ମୂଲ୍ୟ ଏବଂ ନିଯୁକ୍ତି ସୃଷ୍ଟିକାରୀ ହୋଇପାରିବେ । ଆଇଆଇଟିଆନ ହୋଇଥିବାରୁ ସେମାନେ ନିଜ ପାଇଁ , ନିଜ ପରିବାର ପାଇଁ କେବଳ ନୁହେଁ ସାମଗ୍ରୀକ ଭାବେ ସମାଜ ଏବଂ ଦେଶ ଏବଂ ବିଶ୍ୱ ପାଇଁ ଶ୍ରେଷ୍ଠ ଦେବା ଲାଗି ପ୍ରୟାସ କରିବା ଆବଶ୍ୟକ ।


    ରାଷ୍ଟ୍ରପତି କହିଥିଲେ ଯେ ଆଇସିଟି-ଆଇଓସି କ୍ୟାମ୍ପସର ଉଦଘାଟନ କରି ଏବଂ ତୈଳ ରାଷ୍ଟ୍ରାୟତ ଉଦ୍ୟୋଗଗୁଡ଼ିକ ଦ୍ୱାରା ଦକ୍ଷତା ବିକାଶ ପ୍ରତିଷ୍ଠାନ ପାଇଁ ଭିତ୍ତିପ୍ରସ୍ତର ସ୍ଥାପନ କରି ସେ ଆନନ୍ଦିତ । ଏହି ଦୁଇଟି ପ୍ରତିଷ୍ଠାନର ପ୍ରତିଷ୍ଠା ଓଡ଼ିଶାର ବିକାଶ ଲାଗି ଭାରତ ସରକାରଙ୍କ ପ୍ରତିବଦ୍ଧତାକୁ ସୂଚାଉଛି ।


    ରାଷ୍ଟ୍ରପତି ଏହା ଜାଣି ଆନନ୍ଦ ପ୍ରକାଶ କରିଥିଲେ ଯେ ଆଇସିଟି-ଆଇଓସି କ୍ୟାମ୍ପସରେ ଦ୍ୱାଦଶ ଶ୍ରେଣୀ ପରେ 5 ବର୍ଷୀୟା ଇଂଟିଗ୍ରେଟେଡ ଏମଟେକ ପାଠ୍ୟକ୍ରମ , ଶିଳ୍ପ କାର୍ମିକମାନଙ୍କ ପାଇଁ ଏକଜିକ୍ୟୁଟିଭ ଏମଟେକ ପାଠ୍ୟକ୍ରମ ଏବଂ ପିଏଚଡି ପାଠ୍ୟକ୍ରମର ବ୍ୟବସ୍ଥା ରହିଛି । ଏଥିସହିତ ଏହି କ୍ୟାମ୍ପସ କେମିକାଲ ଇଞ୍ଜିନିୟରିଂ , ପେଟ୍ରୋକେମିକାଲ୍ସ , ବସ୍ତ୍ର , ଫାର୍ମାସ୍ୟୁଟିକାଲ୍ସ ଏବଂ ଶକ୍ତିକ୍ଷେତ୍ରରେ ଉଚ୍ଚସ୍ତରର ଗବେଷଣା ଏବଂ ନବୋନ୍ମେଷ ସହିତ ଦକ୍ଷତା ବିକାଶରେ ସହାୟକ ହେବ ।


    ରାଷ୍ଟ୍ରପତି କହିଥିଲେ ଯେ ଦକ୍ଷତା ବିକାଶ ପ୍ରତିଷ୍ଠାନ ( SDI ) , ଅନ୍ୟପକ୍ଷରେ , ଯୁବକଯୁବତୀମାନଙ୍କୁ ବିଭିନ୍ନ କ୍ଷେତ୍ରରେ କମ ଅବଧି ବିଶିଷ୍ଟ ଦକ୍ଷତା ତାଲିମ କୋର୍ସ ଯୋଗାଇଦେବ । ଏଥିରେ ସରଳ ଠାରୁ ଆରମ୍ଭ କରି ଆର୍ଟିଫିସିଆଲ ଇଂଟେଲିଜେନ୍ସ (କୃତ୍ରିମ ବୁଦ୍ଧିମତା) , ଥ୍ରୀଡି ପ୍ରିଟିଂ ଏବଂ ଆଡଭାନ୍ସ ରୋବୋଟିକ୍ସ ଭଳି ଜଟିଳ ବିଷୟ ସାମିଲ ରହିଛି । ହାଇଡ୍ରୋକାର୍ବନ କ୍ଷେତ୍ରରେ ଏସଡିଆଇ ଭୁବନେଶ୍ୱର ଦେଶର ପ୍ରଥମ ଦକ୍ଷତା ବିକାଶ ପ୍ରତିଷ୍ଠାନ ହେବ ଏବଂ ଏହି କ୍ଷେତ୍ରର ଉଦ୍ୟୋଗରେ ଆମ ଯୁବକଙ୍କ ପାଇଁ ଅଧିକ ନିଯୁକ୍ତି ସୁଯୋଗ ସୃଷ୍ଟି କରିବ । ଆସନ୍ତା ଦଶ ବର୍ଷରେ ଏହି ପ୍ରତିଷ୍ଠାନ 50 ହଜାର ଯୁବକଯୁବତୀଙ୍କୁ ତାଲିମ ଦେବା ପାଇଁ ଲକ୍ଷ୍ୟ ରଖିଥିବା ଜାଣି ରାଷ୍ଟ୍ରପତି ଆନନ୍ଦ ପ୍ରକାଶ କରିଥିଲେ ।


    ଏଥିପୂର୍ବରୁ ରାଷ୍ଟ୍ରପତି ପୁରୀଠାରେ ରାଷ୍ଟ୍ରୀୟ ସଂସ୍କୃତ ସଂସ୍ଥାନର ଶତବାର୍ଷିକୀ ସମାରୋହରେ ଉଦବୋଧନ ଦେଇଥିଲେ ।


    ଏହି ଅବସରରେ ରାଷ୍ଟ୍ରପତି କହିଥିଲେ ଯେ ପାଲି , ପ୍ରାକୃତ ଏବଂ ସଂସ୍କୃତ ଭାଷାରେ ଭାରତର ଜ୍ଞାନ ଏବଂ ସଂସ୍କୃତିର ବିକାଶ ଏବଂ ସଂରକ୍ଷଣ କାର୍ଯ୍ୟ କରାଯାଉଥିଲା । ସଂସ୍କୃତ କେବଳ ଆଧ୍ୟାତ୍ମିକତା , ଦର୍ଶନ ଏବଂ ସାହିତ୍ୟର ଭାଷା ନୁହେଁ , ବରଂ ଏହା ଜ୍ଞାନର ଭାଷା । ଆର୍ଯ୍ୟଭଟ୍ଟ , ଭାସ୍କାର , ଚରକ , ଏବଂ ସୁଶ୍ରୁତଙ୍କ ଭଳି ବୈଜ୍ଞାନିକ ଏବଂ ଗଣିତଜ୍ଞମାନେ ସେମାନଙ୍କ ପାଣ୍ଡୁଲିପି ସଂସ୍କୃତରେ ରଚନା କରିଥିଲେ । ସଂସ୍କୃତ ଶିକ୍ଷାଦାନ , ଗବେଷଣା ଏବଂ ପ୍ରସାର ପାଇଁ ସେମାନଙ୍କ ନିରନ୍ତର ଯୋଗ ଦାନ ଲାଗି ଜାତୀୟ ସଂସ୍କୃତ ପ୍ରତିଷ୍ଠାନର ସଦାଶିବ ପରିସର ସହ ସମ୍ପୃକ୍ତ ସମସ୍ତଙ୍କୁ ରାଷ୍ଟ୍ରପତି ଅଭିନନ୍ଦନ ଜଣାଇଥିଲେ ।


    **************


    

    
    (Release ID: 1525682) Visitor Counter : 3