      ରାଷ୍ଟ୍ରପତିଙ୍କ ସଚିବାଳୟ

      ମରିସସଠାରେ ବିଶ୍ୱ ହିନ୍ଦୀ ସଚିବାଳୟ ଉଦ୍ଘାଟନ କଲେ ରାଷ୍ଟ୍ରପତି
      • ଭାରତୀୟ ବଂଶୋଦ୍ଭବଙ୍କୁ କଲେ ସମ୍ବୋଧନ
      • ନିଜର ସାଫଲ୍ୟ ବଳରେ ଭାରତୀୟ ବଂଶୋଦ୍ଭବମାନେ ମରିସସରେ ପ୍ରତିଷ୍ଠା ଲାଭ କରିପାରିଛନ୍ତି : ରାଷ୍ଟ୍ରପତି
      Posted On: 13 MAR 2018 9:54PM by PIB Bhubaneshwar


    ମରିସସ ଗସ୍ତରେ ଥିବା ରାଷ୍ଟ୍ରପତି ଶ୍ରୀ ରାମନାଥ କୋବିନ୍ଦ ଆଜି ( ମାର୍ଚ୍ଚ 13 , 2018) ରାଜଧାନୀ ପୋର୍ଟ ଲୁଇସଠାରେ ବିଶ୍ୱ ହିନ୍ଦୀ ସଚିବାଳୟକୁ ଉଦ୍ଘାଟନ କରିଛନ୍ତି । ମରିସସ ଗସ୍ତର ତୃତୀୟ ଦିନରେ ରାଷ୍ଟ୍ରପତି ଏହି ଭବ୍ୟ ଭବନର ଉଦ୍ଘାଟନ କରିବା ସହ ବିଶ୍ୱ ହିନ୍ଦୀ ସଚିବାଳୟର ଲୋଗୋ , ପ୍ରାକ୍‌ ଅଧ୍ୟୟନ କାର୍ଯ୍ୟକ୍ରମକୁ ମଧ୍ୟ ଉନ୍ମୋଚନ କରିଥିଲେ । ଏହା ବ୍ୟତୀତ ରାଷ୍ଟ୍ରପତି ସେଠାରେ ଏକ ସାମାଜିକ ବାସଗୃହ ନିର୍ମାଣ ପ୍ରକଳ୍ପର ଶିଳାନ୍ୟାସ ତଥା ଏକ ବିଶାଳ ଇଏନଟି ହସପିଟାଲର ମଧ୍ୟ ଆଧାରଶିଳା ରଖିଛନ୍ତି । ଏହି ସମସ୍ତ ପ୍ରକଳ୍ପ ସଂପୂର୍ଣ୍ଣ ରୂପେ ଭାରତୀୟ ବ୍ୟୟରେ ନିର୍ମାଣ କରାଯାଉଛି ।


    ଏହି ଅବସରରେ ଉଦବୋଧନ ଦେଇ ରାଷ୍ଟ୍ରପତି କହିଲେ ଯେ ହିନ୍ଦୀଭାଷା ସମାଜ ତଥା ସଂସ୍କୃତିକୁ ଯୋଡ଼ିବାରେ ଏକ ମହତ୍ତ୍ୱପୂର୍ଣ୍ଣ ଭୂମିକା ଗ୍ରହଣ କରିଆସିଛି । ଭାରତ ଏବଂ ମରିସସ ମଧ୍ୟରେ ଏହା ଏକ ସେତୁ ଭାବେ କାର୍ଯ୍ୟକରୁଛି । ଏହା ଏବେ ଏକ ବୈଶ୍ୱିକ ଭାଷାର ମାନ୍ୟତା ଲାଭ କରିଛି । ଭାରତୀୟ ଲୋକମାନେ ଏବେ ବିଶ୍ୱର ସବୁ ଦେଶରେ ଏବଂ ଭାଗରେ ବସବାସ କରିଆସୁଛନ୍ତି । ସେମାନଙ୍କର ଭାବ ଆଦାନପ୍ରଦାନ ଏବଂ ସଂପର୍କରକ୍ଷା ଦିଗରେ ହିନ୍ଦୀ ଏକ ବିଶେଷ ଭୂମିକା ଗ୍ରହଣ କରିଛି । ଏହା କେବଳ ଭାରତୀୟ ସଂସ୍କୃତି ଏବଂ ପରମ୍ପରା ରକ୍ଷା କରୁନାହିଁ ଅପରନ୍ତୁ ଏହାର ଭାଷା ପରମ୍ପରା ଦ୍ୱାରା ଏହା ପରବର୍ତ୍ତୀ ପିଢ଼ିର ନାଗରିକଙ୍କୁ ପରସ୍ପର ସହ ଯୋଡ଼ିବାର କ୍ଷମତା ରଖିଛି । ଦେଶ ବିଦେଶର ପ୍ରାୟ 175 ଟି ବିଶ୍ୱବିଦ୍ୟାଳୟରେ ଏବେ ହିନ୍ଦୀ ଅଧ୍ୟାପନା କରାଯାଉଛି ବୋଲି ରାଷ୍ଟ୍ରପତି ସୂଚାଇଥିଲେ ।


    ରାଷ୍ଟ୍ରପତି କହିଲେ ଯେ 2018 ଅଗଷ୍ଟ ମାସରେ ମରିସସଠାରେ ଏକାଦଶ ବିଶ୍ୱ ହିନ୍ଦୀ ସମ୍ମିଳନୀ ଅନୁଷ୍ଠିତ ହେବାକୁ ଯାଉଛି । ଭାରତ ବାହାରେ ପ୍ରଥମ ଥର ସକାଶେ ମରିସସରେ ହିଁ ଏହି ସମ୍ମିଳନୀ ତୃତୀୟ ଥର ସକାଶେ ଆୟୋଜନ କରାଯାଉଛି । ମରିସସବାସୀ ହିନ୍ଦୀକୁ କେତେ ମାତ୍ରାରେ ଭଲ ପାଆନ୍ତି ଏହା ତାର ପ୍ରମାଣ । ପରେ ରାଷ୍ଟ୍ରପତି ମରିସସରେ ବସବାସ କରୁଥିବା ଭାରତୀୟ ବଂଶୋଦ୍ଭବଙ୍କୁ ସମ୍ବୋଧିତ କରିଥିଲେ । ଏହି ଅବସରରେ ରାଷ୍ଟ୍ରପତିଙ୍କ ସମ୍ମାନାର୍ଥେ ସେଠାରେ ଅବସ୍ଥାପିତ ଭାରତୀୟ ହାଇକମିଶନରଙ୍କ ପକ୍ଷରୁ ଏକ ଭୋଜିସଭାର ଆୟୋଜନ କରାଯାଇଥିଲା ।


    ଏହି ଅବସରରେ ଭାଷଣ ଦେଇ ରାଷ୍ଟ୍ରପତି କହିଲେ ଯେ ଦୀର୍ଘ ଦିନରୁ ଭାରତୀୟ ଭୂମି ଛାଡ଼ିଥିବା ଭାରତୀୟ ଭାଇ ଓ ଭଉଣୀମାନଙ୍କ ସଫଳତା ଦେଖି ସବୁ ଭାରତବାସୀ ବେଶ୍‌ ଆନନ୍ଦିତ । ସେମାନେ ପିଢ଼ି ପିଢ଼ି ଧରି ମରିସସରେ ବସବାସ କରିଆସୁଛନ୍ତି । ପୁଣି ଏହି ଦେଶର ସହ ଯୋଡ଼ି ହୋଇ ସେମାନେ ନିଜର ସାଫଲ୍ୟ ସହ ଏ ଦେଶର ପ୍ରଗତିରେ ବିଶେଷ ଅଂଶ ପାଲଟିଛନ୍ତି । ପ୍ରାଚୀନ କାଳରୁ ଭାରତର ଆଦର୍ଶ ‘ ବସୁଧୈବ କୁଟୁମ୍ବକମ୍‌ ’ ରହିଆସିଛି । ଏହାର ଅର୍ଥ ହେଲା- ସମଗ୍ର ବସୁଧା ଏକ ପରିବାର ସଦୃଶ । ମରିସସ ପାଇଁ ଏହା ବିଶେଷ ଭାବେ ପ୍ରଯୁଜ୍ୟ । କାରଣ ଏହି ରାଷ୍ଟ୍ର ସହ ଆମର ଶୋଣିତ ତଥା ସ୍ୱେଦର ସଂପର୍କ ରହିଆସିଛି ।


    ରାଷ୍ଟ୍ରପତି କହିଲେ ଯେ ଆଜି ବିଶେଷ କରି ଭାରତ ବିଦେଶରେ ବସବାସ କରୁଥିବା ଭାରତୀୟ ବଂଶୋଦ୍ଭବଙ୍କ ସହ ସଂପର୍କ ରକ୍ଷା କରିବାକୁ ଚାହେଁ । ଏହି ଲକ୍ଷ୍ୟରେ , ଆମର ଓସିଆଇ ଯୋଜନାରେ ଆମେ ମରିସସ ପାଇଁ ବିଶେଷ ସୁବିଧା ପ୍ରଦାନ କରିଛୁ । ଏହାର ସୁବିଧା ନେଇ ମରିସସରେ ବସବାସ କରୁଥିବା ଭାରତୀୟ ବଂଶୋଦ୍ଭବମାନେ ନୂଆଦିଲ୍ଲୀରେ ଅନୁଷ୍ଠିତ ହେଉଥିବା ପ୍ରବାସୀ ଭାରତୀୟ ଦିବସ କାର୍ଯ୍ୟକ୍ରମରେ ଅଧିକରୁ ଅଧିକ ସଂଖ୍ୟାରେ ଯୋଗଦେବାକୁ ରାଷ୍ଟ୍ରପତି ଆହ୍ୱାନ ଜଣାଇଥିଲେ । ଏହି କେନ୍ଦ୍ର ସହ ମରିସସର ଯୁବଗୋଷ୍ଠୀ ଅଧିକରୁ ଅଧିକ ସଂଖ୍ୟାରେ ସଂଯୋଗ ସ୍ଥାପନ କରୁଥିବାରୁ ରାଷ୍ଟ୍ରପତି ସନ୍ତୋଷ ବ୍ୟକ୍ତ କରିଥିଲେ । ଡ଼ାୟାସ୍ପୋରା ସହ ଯୋଡ଼ି ହୋଇ ଭାରତ ମରିସସ ଏବଂ ବିଶ୍ୱର ଅନ୍ୟାନ୍ୟ ଭାଗରେ ବସବାସ କରୁଥିବା ଭାରତୀୟ ବଂଶୋଦ୍ଭବମାନଙ୍କ ସହ ଘନିଷ୍ଠ ଭାବେ ସଂପର୍କ ସ୍ଥାପନ ପାଇଁ ପ୍ରୟାସୀ ବୋଲି ସେ ସୂଚାଇଥିଲେ ।


    ଏଥି ପୂର୍ବରୁ ସକାଳେ ରାଷ୍ଟ୍ରପତିଙ୍କୁ ମରିସସର ଦୁଇଜଣ ପ୍ରାକ୍ତନ ପ୍ରଧାନମନ୍ତ୍ରୀ ଶ୍ରୀ ପଲ୍‌ ବେରେଞ୍ଜର ଏବଂ ଶ୍ରୀ ନବୀନ ରାମଗୁଲାମ ସାକ୍ଷାତ କରିଥିଲେ । ପୃଥକ ପୃଥକ୍‌ ଭାବେ ହୋଇଥିବା ଏହି ସାକ୍ଷାତ ଆଲୋଚନା ଅନୁଷ୍ଠିତ ହୋଇଥିଲା । ଆସନ୍ତାକାଲି ( ମାର୍ଚ୍ଚ 14 , 2018)ସକାଳେ ରାଷ୍ଟ୍ରପତି ତାଙ୍କର ମରିସସ ଗସ୍ତ ଶେଷ କରି ମାଡ଼ାଗାସ୍କାର ଅଭିମୁଖେ ଯାତ୍ରା କରିବେ । ଦ୍ୱିରାଷ୍ଟ୍ରୀୟ କାର୍ଯ୍ୟକ୍ରମର ଏହା ରାଷ୍ଟ୍ରପତିଙ୍କ ଚୂଡ଼ାନ୍ତ ଗସ୍ତ । ଶ୍ରୀ କୋବିନ୍ଦ ହେଉଛନ୍ତି ମାଡ଼ାଗାସ୍କାର ଗସ୍ତରେ ଯାଉଥିବା ପ୍ରଥମ ଭାରତୀୟ ରାଷ୍ଟ୍ରପତି ।


    ***************

    
    
    (Release ID: 1524486) Visitor Counter : 1