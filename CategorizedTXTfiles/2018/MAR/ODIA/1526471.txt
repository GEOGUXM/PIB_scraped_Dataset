      ସ୍ୱାସ୍ଥ୍ୟ ଓ ପରିବାର ମନ୍ତ୍ରଣାଳୟ

      ବିଶ୍ୱ ଯକ୍ଷ୍ମା ଦିବସରେ ଯକ୍ଷ୍ମା ମୁକ୍ତ ଭାରତ ପାଇଁ ନୂତନ ପଦକ୍ଷେପର ଶୁଭାରମ୍ଭ
      • ଯକ୍ଷ୍ମା ମୁକ୍ତ କରିବା କ୍ଷେତ୍ରରେ ସମସ୍ତଙ୍କର ଭାଗୀଦାରିତା ଉପରେ ଆଲୋକପାତ କଲେ ସ୍ୱାସ୍ଥ୍ୟ ସଚିବ

      Posted On: 24 MAR 2018 8:17PM by PIB Bhubaneshwar

    ଯକ୍ଷ୍ମା ଉପଚାର କ୍ଷେତ୍ରରେ ଆମେ ଅନେକ ପୂର୍ବରୁ ବୈଶ୍ୱିକ ମାନକ ଛୁଇଁ ସାରିଛୁ । 2025 ମସିହା ସୁଦ୍ଧା ଯକ୍ଷ୍ମା ଉନ୍ମୁଳନ ପାଇଁ ସମାଜ ଏବଂ ଅନ୍ୟ ହିତାଧିକାରୀମାନଙ୍କୁ ନେଇ ଏକ ସାମୁଦାୟିକ ଭାଗୀଦାରି ଜରିଆରେ ଏକ ମିଶନ ଗଠନ କରିବାକୁ ହେବ ବୋଲି ସ୍ୱାସ୍ଥ୍ୟ ସଚିବ ଶ୍ରୀମତୀ ପ୍ରୀତି ସୂଦନ ବିଶ୍ୱ ଯକ୍ଷ୍ମା ଦିବସ ଅବସରରେ ନୂଆଦିଲ୍ଲୀଠାରେ ଆୟୋଜିତ ଏକ ସମ୍ମିଳନୀରେ କହିଥିଲେ ।


    ସେ କହିଥିଲେ ଯେ 2030 ସୁଦ୍ଧା ଯକ୍ଷ୍ମା ମୁକ୍ତ ବିଶ୍ୱ ପାଇଁ ଲକ୍ଷ୍ୟ ରଖାଯାଇଛି କିନ୍ତୁ ଆମେ 2025 ସୁଦ୍ଧା ଦେଶକୁ ଯକ୍ଷ୍ମାମୁକ୍ତ କରିପାରିବା । ସେ କହିଥିଲେ ଯେ ଏହି ବିଶାଳ ଲକ୍ଷ୍ୟକୁ ହାସଲ କରିବା ପାଇଁ ଆମେ ମିଳିତ ଭାବେ କାର୍ଯ୍ୟ କରିବା , ସମସ୍ତ ଅଂଶୀଦାର ଏକତ୍ର ହେବେ ଏବଂ ନିୟମିତ ଚିକିତ୍ସା ସୁନିଶ୍ଚିତ କରାଇପାରିଲେ ବିଶ୍ୱକୁ ଆମେ ଲକ୍ଷ୍ୟ ପୂରଣ କରି ଦେଖାଇପାରିବା । ସେ କହିଥିଲେ ଯେ ପୋଲିଓ ଉନ୍ମୁଳନ ସଫଳତା ମୋର ବିଶ୍ୱାସକୁ ଆହୁରି ସୁଦୃଢ କରିଛି ଏବଂ ଏହା ଯକ୍ଷ୍ମା ପାଇଁ ବୈଶ୍ୱିକ ଲକ୍ଷ୍ୟ ହାସଲ ଦିଗରେ ପ୍ରେରଣା ଯୋଗାଇଦେବ ।


    ଏହି କାର୍ଯ୍ୟକ୍ରମରେ ସ୍ୱାସ୍ଥ୍ୟ ସଚିବ ଯକ୍ଷ୍ମା ଭାରତ ରିପୋର୍ଟ - 2018 ଏବଂ ରାଷ୍ଟ୍ରୀୟ ଡ୍ରଗ ପ୍ରତିରୋଧ ସର୍ଭେ ରିପୋର୍ଟ ଉନ୍ମୋଚନ କରିଥିଲେ । ଏହାସହିତ ସେ ଏକ ନିକ୍ସୟ ଔଷଧ ପୋର୍ଟାଲ ଏବଂ ଡ୍ରଗ ପ୍ରତିରୋଧକାରୀ ଯକ୍ଷ୍ମା ପାଇଁ କମ ବ୍ୟବଧାନିକ କାର୍ଯ୍ୟକ୍ରମ ମଧ୍ୟ ଉନ୍ମୋଚନ କରିଥିଲେ ।


    ଯକ୍ଷ୍ମା ସହ ସଂଘର୍ଷ କରି ବିଜୟ ପ୍ରାପ୍ତ କରିଥିବା ଏକ ସ୍ମାତକ ଛାତ୍ର ଶ୍ରୀ ସୁମନ ଯିଏକି ନିଜର ଅନୁଭୂତି ଉପସ୍ଥାପନ କରିଥିଲେ , ତାଙ୍କର ପ୍ରଶଂସା କରି ଯକ୍ଷ୍ମା ସଫଳତା ବିଷୟରେ ଶ୍ରୀମତୀ ପ୍ରୀତି ସୁଦାନ ଉଲ୍ଲେଖ କରିଥିଲେ । ସ୍ୱାସ୍ଥ୍ୟ ସଚିବ କହିଥିଲେ ଯେ ସଠିକ ସମୟରେ ଯକ୍ଷ୍ମା ଚିହ୍ନଟ ଏବଂ ସଂପୂର୍ଣ୍ଣ ଉପଚାର ଯକ୍ଷ୍ମା ଉନ୍ମୁଳନ ପାଇଁ ଆମ ଲକ୍ଷ୍ୟ ପୂରଣ ଦିଗରେ ଅତ୍ୟନ୍ତ ଗୁରୁତ୍ୱପୂର୍ଣ୍ଣ । ସେ କହିଥିଲେ ଯେ ଶ୍ରୀ ସୁମନଙ୍କ ଭଳି ଯକ୍ଷ୍ମା ବିରୁଦ୍ଧରେ ସଂଗ୍ରାମ କରି ବିଜୟ ଲାଭ କରିଥିବା ଯୋଦ୍ଧାମାନଙ୍କର ଆବଶ୍ୟକତା ରହିଛି ଯେଉଁମାନେ ଯକ୍ଷ୍ମାକୁ ନେଇ ଲୋକମାନଙ୍କ ମଧ୍ୟରେ ଥିବା ଭ୍ରମ ଧାରଣାକୁ ଦୂର କରି ସକାରାତ୍ମକ ବାର୍ତାର ପ୍ରଚାର ପ୍ରସାର କରିପାରିବେ ।


    ଅଂଶୀଦାରମାନଙ୍କୁ ସଂବୋଧିତ କରି ସ୍ୱାସ୍ଥ୍ୟ ସଚିବ କହିଥିଲେ ଯେ ପଂଚାୟତ ଏବଂ ବ୍ଲକ ସ୍ତରରେ ଯକ୍ଷ୍ମା ମୁକ୍ତ ବୋଲି ସୁନିଶ୍ଚିତ କରିପାରିଲେ ମାନନୀୟ ପ୍ରଧାନମନ୍ତ୍ରୀଙ୍କ ‘ ଯକ୍ଷ୍ମା ମୁକ୍ତ ଭାରତ ’ ଆହ୍ୱାନକୁ ସଫଳତା ମିଳିପାରିବ ।


    ସେ କହିଥିଲେ ଯେ , ଏଥିପାଇଁ ସରକାର ଦେଶର ପ୍ରତ୍ୟେକଟି ସ୍ଥାନରେ ଔଷଧ ଏବଂ ଯାଂଚ ବ୍ୟବସ୍ଥା ପ୍ରଥମରୁ କରିସାରିଛନ୍ତି । ଏହି ଅବସରରେ ଶ୍ରୀ ବିଡି ଅଥାନୀ , ଡିଜିଏଚଏଚ , ଶ୍ରୀ ସଂଜିବ କୁମାର , ଅତିରିକ୍ତ ସଚିବ (ସ୍ୱାସ୍ଥ୍ୟ) , ଶ୍ରୀ ଏସ କେ ଝା , ଆର୍ଥିକ ପରାମର୍ଶଦାତା , ସ୍ୱାସ୍ଥ୍ୟ ଏବଂ ପରିବାର କଲ୍ୟାଣ ମନ୍ତ୍ରଣାଳୟ , ଶ୍ରୀ ବିକାଶ ଶୀଳ , ଯୁଗ୍ମ ସଚିବ , ଡ. ସୁନିଲ ଖପାର୍ଡେ , ଡିଡିଜି (ଯକ୍ଷ୍ମା) ଙ୍କ ସମେତ ସ୍ୱାସ୍ଥ୍ୟ ମନ୍ତ୍ରଣାଳୟର ଅନ୍ୟ ବରିଷ୍ଠ ଅଧିକାରୀ , ବିଶ୍ୱ ସ୍ୱାସ୍ଥ୍ୟ ସଂଗଠନର ପ୍ରତିନିଧି ଏବଂ ବିକାଶରେ ଅନ୍ୟ ଭାଗୀଦାରମାନେ ଉପସ୍ଥିତ ଥିଲେ ।


    ***********

    
    
    (Release ID: 1526471) Visitor Counter : 1