      کامرس اور صنعت کی وزارتہ

      ہندوستان عالمی تنظیم تجارت کے نظام کے تحت کام کرنے کے تئیں عہد بستہ ہے: سریش پربھو
      Posted On: 20 MAR 2018 7:37PM by PIB Delhi


    عالمی تنظیم تجارت کے غیررسمی وزارتی اجلاس کے اختتام پر کامرس و صنعت کے مرکزی وزیر جناب سریش پربھو عالمی تنظیم تجارت کے ڈائرکٹر جنرل رابرٹو ازیویدو پریس کانفرنس سے خطاب کرتے ہوئے۔


    عالمی تنظیم تجارت کا غیر رسمی وزارتی اجلاس دراصل اعتماد پیدا کرنے اور غذائی سلامتی اور زراعت جیسے اُمور پر باہمی گفتگو اور تبادلہ خیال کے لئے دیگر ملکوں کو ایک دوسرے سے قریب لانا ہے۔ گو کہ اس سلسلے میں کچھ ممالک میں اختلاف پایا جاتا ہے لیکن باہمی اور ہمہ جہت مذاکرات کے علاوہ کوئی دوسرا راستہ ان مسائل کے حل کیلئے موجود نہیں ہے۔ کامرس و صنعت کے مرکزی وزیر جناب سریش پربھو نے عالمی تنظیم تجارت (ڈبلیو ٹی او) کے غیررسمی وزارتی اجلاس کے اختتا م پر ڈبلیو ٹی او کے ڈائرکٹر جنرل جناب رابرٹو ازیویدو کے ساتھ ایک پریس کانفرنس سے خطاب کرتے ہوئے اپنے ان تاثرات کا اظہار کیا۔


    اس موقع پر ڈبلیو ٹی او کے ڈائرکٹر جنرل جناب رابرٹو ازیویدو نے کہا کہ بیونس آئرش کے بعد نئی دہلی کا یہ اجتماع پہلا موقع ہے جہاں سیاسی سطح پر یہ سود مند مذاکرات کا موقع حاصل ہوا ہے اور تمام ممبران نے اس بات کا بخوبی احساس کیا ہے کہ معاملہ انتہائی سنجیدہ ہے ۔ اس کے ساتھ ہی تمام لوگوں کو اس بات کا بھی اعتراف ہے کہ صورتحال انتہائی سنگین ہے جس کا تدارک اجتماعی کوششوں سے ہی کیا جاسکتا ہے۔ ڈائرکٹر جنرل موصوف نے مزید کہا کہ اس اجتماع میں تمام ممبران نے کھل کر باہمی تبادلہ خیالات کیا اور ہمہ جہت مذاکرات کے بعد عالمی تنظیم تجارت کے نظام کی حمایت کا اظہار کیا ہے۔ انہوں نے کہا کہ ویسے تو دنیا بھر کے ممالک کے تجارتی رشتوں میں کشیدگی پائی جاتی ہے اور طاقتور ملکوں کے ذریعے کیے جانے والے یکطرفہ فیصلوں پر تشویش کا اظہار کیا جارہا ہے لیکن ڈبلیو ٹی او کے تمام اراکین ان مسائل کا حل تلاش کرنے کے تئیں عہدبستہ ہیں۔


    اس موقع پر محکمہ کامرس کی سکریٹری محترمہ ریتا ٹیوٹیا ، اور ڈبلیو ٹی او میں ہندوستان کے سفیر جناب جے ایس دیپک نیز محکمہ کامرس کے اسپیشل سکریٹری ڈاکٹر انوپ وادھون بھی موجود تھے۔


    U-1613

    
    
    (Release ID: 1525523) Visitor Counter : 2
    
    
      Read this release in: English , Tamil