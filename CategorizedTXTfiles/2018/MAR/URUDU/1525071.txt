      صدر جمہوریہ کا سکریٹریٹ

      آئی آئی ٹی بھوبنیشور کے جلسۂ تقسیم اسناد میں صدر جمہوریٔہ ہند جناب رام ناتھ کووند کا خطاب
      
      آئی سی ٹی –آئی اوسی بھوبھنیشور کیمپس کا افتتاح اور سرکاری دائر ہ ٔکار کی
      تیل کمپنیوں سے متعلق ہنرمندی ترقیات ادارے کا سنگ بنیاد رکھا گیا
      Posted On: 18 MAR 2018 12:19PM by PIB Delhi


    نئی دہلی ، 19 مارچ ۔میرے لئے یہ ازحد مسرت کی بات ہے کہ مجھے انسٹی ٹیوٹ آف ٹکنالوجی بھوبھنشور کے چھٹویں جلسٔہ تقسیم اسناد سے خطاب کرنے کا موقع حاصل ہوا ہے ۔یہ ہرے بھرے سبز میدانوں پر مشتمل کیمپس ہے جو تاریخی برونی ہِل کے دامن میں واقع ہے ۔ یہ کوئی عام جگہ نہیں ہے ۔ ایسا مانا جاتا ہے کہ بھگوان رام نے اس علاقے کا سفر کیا تھا اور پانڈوؤں نے بھی اپنی جلاوطنی کے دوران یہاں قیام کیا تھا۔ یہیں 200 برس قبل 1817 میں بخشی جگ بندھونے پیکا ورودھ کی قیادت کی تھی ، جو 1857 سے بھی پہلی کی جنگ آزادی تھی۔ آپ لوگ درحقیقت خوش قسمت ہیں کہ آپ کو ایسے تاریخی مقام پر آپ کا کیمپس ملا ہے ۔


    جلسہ تقسیم اسناد جشن کا موقع ہوتا ہے ۔ جو لوگ 2017 میں گریجویشن مکمل کررہے ہیں وہ ا ن کے کیرئیر کا ایک اہم سنگ میل ہوگا ۔ میں آپ سب کو خصوصاََ تمغہ حاصل کرنے والوں کو مبارکباد پیش کرتا ہوں ۔ آپ جب اس کیمپس سے رخصت ہورہے ہیں تو آپ کے سامنے ایک پوری نئی دنیا اور مواقع موجود ہیں ۔چونکہ آپ تکنیکی ماہرین ہیں لہٰذا مجھے پورا یقین ہے کہ آپ میں سے بیشتر افراد اپنا کاروبار شروع کریں گے جہاں آپ اپنے جدت طرازانہ خیالات اور نظریات کو عملی جامہ پہنا سکیں گے ۔ایسا کرنے میں حکومت ہند کی ان اسکیموں کا فائدہ اٹھایئے، جو آپ کی جدت طرازی اور صنعت کاری کی حوصلہ افزائی کریں ، اپنی محنت سے آپ اقتصادی قدروقیمت فراہم کرنے والے آجر بن سکتے ہیں ۔ آئی آئی ٹی سے فارغ التحصیل ہونے کے ناطے آپ کو نہ صرف اپنے لئے بلکہ اپنے کنبوں اور معاشرے کے لئے بھی بہتر سے بہتر کرکے دکھانا چاہئے اور پورے ملک اور پوری دنیا کے لئے بھی ایسا ہی کرنا چاہئے ۔ مجھے پورا یقین ہے کہ آپ سب اپنے کیریئر میں قابل قدر چنوتیوں کا سامنا کرنے میں کسی پس وپیش کا مظاہر ہ نہیں کریں گے ۔


    سامعین میں ایک اور گروپ بھی موجود ہے اور وہ ہے آپ کے کنبوں کا گروپ وہ بھی مبارکباد کا مستحق ہے ۔ آپ اپنے والدین اور اپنے کنبے کی دعاؤں اور اعانت سے اس کامیابی سے ہمکنار ہوئے ہیں ۔ یہ آپ ہیں، جنہوں نے تمغے اور ڈگریاں حاصل کی ہیں لیکن آپ کے والدین کو سب سے زیادہ فخر کا احساس ہورہا ہوگا ۔ میں تمام والدین اور کنبہ اراکین کو اس خصوصی موقع پر مبارکباد پیش کرتا ہوں ۔


    آپ کے اساتذہ بھی مساوی طور پر آپ کی کامیابی میں اہم تعاون دینے والوں میں شامل رہے ہیں ۔ یہ وہی لوگ ہیں، جنہوں نے آپ میں ہنر مندی اور علم کا ذوق وشوق پیدا کیا ہے ، مختلف مضامین کے علوم سے بہرہ ور کیا ہے اور آپ کے سرپرست بھی رہے ہیں ۔ انہوں نے عام سطح سے ہٹ کر فکر کرنے کے لئے آپ کی حوصلہ افزائی کی ہے ۔ میں آئی آئی ٹی بھوبھنیشور کی تمام اساتذہ برادری کو نیک خواہشات پیش کرتا ہوں ۔


    دوستو!


    دو ہفتہ قبل اس مہینے کی 6 تاریخ کو میں نےراشٹر پتی بھون میں تمام آئی آئی ٹی ،آئی آئی ایس ای آر اور انڈین انسٹی ٹیوٹ آف سائنس کے ڈائریکٹروں کی دن بھر چلنے والی ایک میٹنگ طلب کی تھی ۔میں نے یہ میٹنگ اس مقصد سے طلب کی تھی تاکہ میں قومی اہمیت کے ان اداروں کو درپیش چنوتیوں ، ان کی پیش رفت اور مستقبل کے لائحہ عمل کی کماحقہ‘ آگئی حاصل کرسکوں ۔بات چیت کے دوران مجھے یقین ہوگیا کہ آئی آئی ٹی ادارے اپنی صلاحیتوں کو منظم بنانے اور دنیا کے بہترین سائنس اور ٹکنالوجی اداروں کی صف میں اپنا مقام مستحکم بنانے کے لئے درکار تمام ضروری اقدامات کررہے ہیں ۔ میں انسانی وسائل کی ترقی اور فروغ کی وزارت حکومت ہند کو بھی مبارکباد پیش کرتا ہوں کہ وہ آئی آئی ٹی اداروں کی اپنی جانب سے بھرپور تعاون دے رہی ہے ۔


    آپ جیسے نئے آئی آئی ٹی ادارے میں ابھی بہت چنوتیوں کا حل نکالا جانا باقی ہے ۔ اصل چیز یہ ہے کہ آپ اپنے ادارے کے لئے کون سا لائحہ عمل اپناتے ہیں ۔ آپ کو اپنے یہاں تدریس ، تحقیق ،سماجی اثرات یا بہترین بنیادی ڈھانچے سے متعلق تمام شعبوں میں بہترین ادارہ بننے کی کوشش کرنی چاہئے ۔ یہ کوئی آسان کام نہیں ہے لیکن ناممکن بھی نہیں ہے ۔


    آپ کے ادارے میں بی ٹیک کی نشستوں پر داخلے کی تعداد گزشتہ دو برسوں کے دوران دوگنی ہوگئی ہے اور اس پروگرام میں 350 طلبا کا داخلہ ہوا ہے ۔ مجھے بتایا گیا ہے کہ آئی آئی ٹی کے دوسری اورتیسری پیڑھی میں یہ سب سے زیادہ تعداد میں ہونے والا داخلہ ہے۔ مجھے یہ جان کر خوشی ہوئی ہے کہ اپنے قیام کے بعد سے لے کر اب تک کی مدت نے آپ کے ادارے نے متعدد اسپانسرڈ اور مشاورتی پروجیکٹوں کو عملی جامہ پہنایا ہے اور خلیج بنگال ساحلی رسد گاہ سمیت پانچ عمدگی کے مراکز قائم کئے ہیں ۔ مجھے یہ جان کر بھی خوشی ہو ئی ہے کہ 80 فیصد سے زائد گریجویٹ ہونے والے طلبا کو بنیادی شعبوں سے متعلق کمپنیوں میں روزگار حاصل ہوچکا ہے ۔ یہ بھی ایک نیک شگون ہے ۔


    آئی آئی ٹی کا ایک مرکزی عنصر اس کی فارغ التحصیل طلبا کی انجمن بھی ہوتی ہے ۔ اگرچہ آپ کا ادارہ نوجوان ادارہ ہے ۔ تاہم مجھے پورا یقین ہے کہ یہ ادارہ اپنے سابق طلبا سے آئندہ برسوں میں مربوط رہنے کے لئے تمام تر ضروری اقدامات کرے گا۔ آئی آئی ٹی بھوبھنیشور کو سابق طلبا سے تعلقات استوار رکھنے کے لئے ایک باقاعدہ انتظام کرنا چاہئے ۔ یہ طلبا ،سفرأ کے طور پر کام کریں گے اور ادارے کی نمو میں مدد گار ہوں گے۔ میں گریجویٹ ہونے والے طلبا سے بھی گزارش کرتا ہوں کہ وہ اپنے اساتذہ اور سرپرستوں سے بھی اپنے روابط برقرار رکھیں اور اپنی مادر علمی کی ترقی میں ہر طرح سے شریک رہیں ۔


    دوستو!


    جیسا میں نے متعدد مواقع پر کہا ہے ہم میں سے ہر ایک شخص کو اپنے انداز میں معاشرے کو کچھ واپس دینے کی بھی کوشش کرنی چاہئے۔ آپ آئی آئی ٹی سے فارغ التحصیل ہیں اور خوش قسمت رہے ہیں کہ آپ کو عالمی معیار کی تعلیم حاصل ہوئی ہے ۔ آپ کو اپنی جانب سے کچھ ادائیگی کرنے کا اخلاقی فرض بھی آ پ پر عائد ہوتا ہے ۔ آپ کا فرض یہ بھی بنتا ہے کہ آپ ان کی مدد کریں جوکمزور ہی اور جس طریقے سے وہ آپ سے مدد چاہیں انہیں آپ کو اسی نداز میں مدد فراہم کرنی چاہئے ۔ یقینا ََ یہ بات بہت اچھی ہوگی کہ اگر فارغ اتحصیل افراد کے ذریعہ تعلیم اور علمیت کو ہمارے معاشرے میں بنیادی سطح پر فائدہ حاصل ہوسکے ۔ آپ کے اپنے ادارے نے اس سلسلے میں متعدد اقدامات کئے ہیں ۔ مجھے بتایا گیا ہے کہ آپ کے ادارے نے 6 گاوؤں کو گود لیا ہے اور کچھ تکنیکی اور تعلیمی اقدامات کئے ہیں تاکہ گاؤں کے باشندوں کے انداز حیات کی عمدگی کو بہتر بنایا جاسکے ۔ مجھے توقع ہے کہ آنے والے دنوں میں مزید ایسے ہی اقدامات کئے جائیں گے ۔


    خواتین وحضرات !


    آئی آئی ٹی بھوبنیشور کے جلسہ تقسیم اسناد میں شرکت کرنے کے علاوہ مجھے آج آئی سی ٹی – آئی اوسی کیمپس کا افتتاح کرنے اور تیل سے متعلق سرکار ی دائرہ کار کی صنعتوں کے ہنر مندی ترقیات ادارے کا سنگ بنیادرکھنے کا بھی موقع حاصل ہوا ہے ۔ ان تمام اقدامات سے یہ ظاہر ہوتا ہے کہ حکو مت ہند نے اوڈیشہ کی ترقی کے لئے کیا عہد کررکھا ہے ۔


    کیمیکل ٹکنا لوجی انسٹی ٹیوٹ ممبئی اور انڈین آئل کارپوریشن کے ذریعہ قائم کئے گئے ادارے کے ذریعہ آئی سی ٹی – آئی اوسی کیمپس بارہویں کے بعد پانچ سال کے مربوط ایم ٹیک پروگرام کا بھی آغاز کرے گا ۔ یہ پروگرام صنعتی عملے کے لئے ہوگا ۔اس کے علاوہ پی ایچ ڈی پرگرام بھی ہوگا ۔ مجھے بتایا گیا ہے کہ اس سلسلے میں کئی پروگرام ایسے ہیں جو ملک میں پہلی بار شروع کئے جارہے ہیں اور ان کے ذریعہ صنعت کی سرگرم شراکتداری کو ممکن بنایاجاسکے گا ۔ اس کے علاوہ یہ کیمپس اعلیٰ سطحی تحقیق وجدت طرازی کے مرکز کے طور پر کام کرے گا اور کیمیاوی انجئیرنگ ، پیٹرو کیمیکلز ، ٹیکسٹائل ،فارماسیوٹیکلز اورتوانائی کے شعبوں میں ہنرمندی ترقیات میں مددد ے گا ۔


    ہنر مندی ترقیات ادارہ (ایس ڈی آئی )نوجوانوں کو سادہ سے لے کر دقیق ہنر مندیوں میں مختصر کورس کی سہولت فراہم کرے گا۔ مصنوعی ذرائع سے خفیہ اطلاعات فراہم کرنا ، ہائڈرو کاربن سیکٹر سے متعلق ہنر مندی ترقیات مرکز اورترقی یافتہ روبوٹکس اس کے تحت شامل ہوں گے ۔ ایس ڈی آئی بھوبھنیشور ملک کا اولین ہنر مندی ترقیات ادار ہ ہائڈرو کاربن کے شعبے میں ہے اور نوجوانوں کو اس شعبے میں سرگرم صنعتوں میں زیادہ سے زیادہ روزگار فراہم کرے گا ۔ مجھے یہ جان کر خوشی ہوئی ہے کہ اس ادارے کا مقصد یہ ہے کہ آئندہ دس برسوں میں 50 ہزار سے زائد نوجوانوں کو اس انسٹی ٹیوٹ کے ذریعہ تربیت فراہم کی جائے ۔


    میں ان تما م افراد کو مبارکباد پیش کرتا ہوں جو ان دونوں اداروں کے قیام سے وابستہ رہے ہیں ۔ میں پٹرولیم اور قدرتی گیس کے وزیر جناب دھرمیند ر پردھان اور وزیر اعلیٰ جناب نوین پٹنائک کو ان دونوں پروجیکٹوں کو عملی جامہ پہنانے میں اپنی جانب سے بھرپورتعاون دینے کے لئے ان کی خدمت میں ہدیٔہ ستائش پیش کرتا ہوں ۔


    اس سے قبل کہ میں اپنی بات ختم کروں ، میں آئی آئی ٹی بھوبنیشور کی انتظامیہ ، اساتذہ برادری کو مبارکباداور اپنی بہترین خواہشات پیش کرتا ہوں ۔ آج آئی آئی ٹی بھوبھنیشور سے گریجویٹ ہونے والے طلبا کو بھی میں ایک مرتبہ پھر مبارکباد پیش کرتا ہوں اور تمنا کرتا ہوں کہ آپ میں سے ہر ایک کامستقبل تابناک اور پُر مسرت ہو ۔شکریہ ۔جے ہند !


    ۰۰۰۰۰۰۰۰۰۰۰۰۰۰۰۰۰۰۰۰۰


    م ن ۔س ش۔ رم


    U- 1539

    
    
    (Release ID: 1525071) Visitor Counter : 5