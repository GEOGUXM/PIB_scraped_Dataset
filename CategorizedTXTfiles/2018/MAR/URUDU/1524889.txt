      وزیراعظم کا دفتر

      منی پور میں متعدد پروجیکٹوں کا سنگِ بنیاد رکھتے ہوئے وزیراعظم نریندر مودی کی تقریر
      Posted On: 16 MAR 2018 6:13PM by PIB Delhi


    کُھرم جاری


    اِیک-ہوئیگی سرکار-بوتھاجا-بِریبا منی پور-گی پرجا پوم-ناماکو ، تھاگت-چاری۔


    سب سے پہلے منی پور کی عوام کو بہت بہت مبارکباد۔


    وزیراعلیٰ جناب این برین سنگھ کی قیادت میں ریاستی حکومت نے کل ایک سال پورے کئے ہیں۔ حکومت کیسے چلائی جاتی ہے، ترقی کی اسکیموں پر کیسے کام ہوتا ہے، استحکام کا کیا مطلب ہوتا ہے، مرکز اور ریاستی سرکاریں باہم مل کر کام کرتی ہیں، تو اس کے کیا اثرات مرتب ہوتے ہیں، ان تمام سوالات کے جواب آج منی پور کی یہ خوبصورت تصویر دے رہی ہے۔


    آپ کے آنکھوں کی چمک ، آپ کی خوشی یہ بتا رہی ہے کہ ریاستی حکومت کتنا اچھا کام کر رہی ہے، جس طرح سے بڑی تعداد میں آپ دوردراز کے علاقوں سے یہاں ہمیں آشیرواد دینے پہنچے ہیں، اس کے لئے ہم سبھی بہت مشکور ہیں۔


    میں منی پور کے لوگوں کا یہاں کی نظام حکومت اور ریاستی حکومت کا پچھلے ایک برس میں کئے گئے کاموں کیلئے، ان کی حصولیابیوں کیلئے دلی مبارکباد پیش کرتا ہوں۔


    مجھے یاد ہے پچھلے سال فروری میں جب میں یہاں آیا تھا، تو میں نے کہا تھا کہ 15 سال میں جو کانگریس سرکار نہیں کر پائی ، وہ ہماری ریاستی حکومت 15 مہینوں میں کر دکھائے گی۔ ابھی 15 مہینے پورے ہونے میں 3 مہینے باقی ہیں، لیکن منی پور میں بدلاؤ صاف دیکھا جا سکتا ہے۔ پہلے حکومت کی پالیسیوں اور فیصلوں سے سماج میں جو منفی رخ آ گیا تھا، اسے بریندر جی کی حکومت نے بدل دیا ہے۔ قانون و انتظام ہو، بدعنوانی اور شفافیت ہو یا پھر بنیادی ڈھانچے سے مربوط کام، ہر محاذ پر منی پور حکومت تیزی سے کام کر رہی ہے۔


    ساتھیو!


    منی پور کی ترقی کیلئے آج مجھے قریب قریب ساڑھے سات سوکروڑ کی اسکیموں کو شروع کرنے یا انہیں عوام کیلئے وقف کرنے کا شرف حاصل ہوا ہے۔ یہ اسکیمیں سیدھے سیدھے یہاں کے نوجوانوں کے خوابوں، ان کی صلاحیت، ان کے روزگار، خواتین کو بااختیار بنانے اور اس خطے میں رابطہ کاری سے مربوط ہیں۔ میرا یقین ہے کہ یہ اسکیمیں ریاست کی ترقی کو نئی بلندیوں پر لے جائیں گی۔


    بھائیو اور بہنو!


    کھیل کود آج صرف تفریح اور صحت مند رہنے کا وسیلہ بھر نہیں رہ گیا بلکہ یہ اپنے آپ میں ایک سند بھی ہے۔ آج یہ فُل ٹائم کریئر بھی ہے۔ ہماری حکومت کی کوشش یہی ہے کہ ملک کے نوجوانوں کو کھیل کود کی جدید تربیت کے ساتھ تمام سہولتیں دی جائیں۔ خصوصاً شمال مشرق میں لاکھوں نوجوانوں کو ان کی اہلیت اور ان کی صلاحیت کو دیکھتے ہوئے مرکزی حکومت نے 500کروڑ کی لاگت سے نیشنل اسپورٹس یونیورسٹی بنانے کا فیصلہ لیا تھا۔ مجھے خوشی ہے کہ اس سال جنوری سے یہاں دو کورس بھی شروع ہو چکے ہیں۔ آج جس کیمپس کا سنگ بنیاد میں نے رکھا ہے، اس کا کام پورا ہونے کے بعد یہاں کے نوجوانوں کی کھیل کود کی صلاحیت کو اجاگر کرنے، اسے تربیت دینے میں مزید آسانی ہوگی۔


    بھائیو اور بہنو!


    ہماری حکومت ملک کو کھیل کود کے معاملے میں سپر پاور بنانے کا عہد کر کے چل رہی ہے۔ ہم نے حال ہی میں کھیلو انڈیا نام سے کھیل کود کی ترقی کیلئے ایک نیشنل پروگرام شروع کیا ہے۔ کھیلو انڈیا پروگرام کے تحت ہر سال ملک کے منتخبہ ایک ہزار با صلاحیت ایتھلیٹوں پر 5 لاکھ روپے تک خرچ کئے جائیں گے۔ میں منی پور کے نوجوانوں کو پیغام دینا چاہتا ہوں کہ اس اسکیم کا زیادہ سے زیادہ فائدہ اٹھائیں۔ ہمارا فوکس اسکولی سطح پر صلاحیت کی شناخت کر کے اسے نکھارنے کا بھی ہے۔ حال ہی میں اس پروگرام کے تحت دلی میں کھیلو انڈیا اسکول کھیل کود کا اہتمام کیا گیا تھا۔مجھے خوشی ہے کہ اس میں بھی منی پور نے اپنا لوہا منوایا اور تمغے حاصل کرنے کے معاملے میں 5ویں مقام پر رہا۔ منی پور نے ملک کی بڑی ریاستوں کو پیچھے چھوڑتے ہوئے 13 طلائی تمغوں سمیت 34 تمغے حاصل کئے۔اس کیلئے یہاں کے نوجوانوں کو میں بہت بہت مبارکباد پیش کرتا ہوں۔ صرف منی پور ہی نہیں، بلکہ شمال مشرق کی بقیہ ریاستوں کے بچوں نے بھی شاندا ر مظاہرہ ان کھیلوں میں کیا ہے۔


    ساتھیو!


    آج یہاں اسپورٹس سے جڑے ایک اور بڑے پروجیکٹ کو قوم کے نام وقف کیا گیا۔ منی پور کا پہلا ملٹی اسپورٹس کمپلیکس اب یہاں کے نوجوانوں کے حوالے ہے۔ ملٹی اسپورٹس کمپلیکس میں یہاں کے نوجوان یہاں نہ صرف ٹریننگ حاصل کر پائیں گے، بلکہ اچھے ٹورنامنٹ بھی منعقد کر پائیں گے۔


    بھائیو اور بہنو!


    منی پور ملک کی وہ ریاست ہے، جس نے کھیل کود کے توسط سے خواتین کو با اختیار بنانے کی بات کو سچ کر کے دکھایا ہے۔ یہیں کی خواتین کھلاڑیوں نے اولمپک سے لے کر ، کامن ویلتھ کھیلوں تک ملک کا نام روشن کیا ہے۔ فٹبال، کشتی، باکسنگ ، ویٹ لفٹنگ اور تیر اندازی جیسے کھیلوں میں اس ریاست نے میری کوم، میرا بائی چانو، بامبائلہ دیوی لیش رام اور سریتا دیوی جیسی کئی چمپئنس دی ہیں۔ اس ریاست میں خواتین کی قوت ملک کیلئے ہمیشہ ترغیب کا باعث رہی ہے۔ آج اس موقع پر میں ایک عظیم انقلابی اور ملک کی بیٹی رانی گیدِن لیوکو سلام کرتا ہوں۔ میں ان کے نام پر وقف ایک پارک کا افتتاح بھی کرنے کا اعزاز حاصل کروں گا۔


    دوستو!


    بچیوں کی تعلیم ، خواتین کو بااختیار بنانے کی بنیاد ہوتی ہے۔ ابھی تھوڑے دنوں پہلے ہی مرکزی حکومت نے بیٹی بچاؤ-بیٹی پڑھاؤ پروگرام ملک گیر پیمانے پر شروع کیا ہے۔ اس پروگرام نے ملک بھر میں مثبت نتائج دیئے ہیں۔ مجھے خوشی ہے کہ ریاستی حکومت پہاڑی اور قبائلی علاقوں میں تعلیم کے معاملے میں بچیوں کو درپیش مسائل کو حل کرنے کیلئے کام کر رہی ہے۔ ریاستی حکومت نے قبائلی علاقوں میں لڑکیوں کیلئے ایک نئے ہاسٹل کی تعمیر کا کام شروع کیا ہے۔ میری خوش قسمتی ہے کہ مجھے ایسے ہی ایک ہاسٹل کا آج افتتاح کرنے کا موقع حاصل ہوا ہے۔ منی پور میں خواتین سرگرمی سے کاشتکاری سے لے کر دستکاری تک کے شعبوں میں عمل پیرا ہیں۔ ایک کُل خواتین منڈی بھی فراہم کرائی گئی ہے تاکہ خواتین کو اپنی مصنوعات فروخت کرنے میں کسی طرح کی کوئی دقت پیش نہ آئے۔ جناب برین جی کی قیادت میں منی پور کی حکومت پوری ریاست میں ایسی منڈیا تعمیر کر رہی ہے۔ میں نے تو ابھی صرف ایک کا افتتاح کیا ہے۔ میں جناب برین جی سے گزارش کروں گا کہ وہ ریاست میں سرکاری ای-مارکیٹ پلیس کو مقبول عام بنانے کی کوشش کریں۔ یہ ایک ایسا پلیٹ فارم ہوگا، جس کے ذریعے آپ حکومت کو اپنی مصنوعات فروخت کر سکیں گے۔ منی پور کی خواتین اس سے بڑا منافع حاصل کر سکتی ہیں۔ آج میں نے اس ریاست میں ایک ہزار آنگن واڑی مراکز کا بھی افتتاح کیا ہے۔ یہ مراکز ہزاروں ماؤوں اور ان کے بچوں کی صحت بہتر بنانے کے ایک ذریعے کے طور پر کام کریں گے۔ یو م خواتین کے موقع پر انہیں حال ہی میں شروع کئے گئےقومی تغذیہ مشن کا بھی فائدہ حاصل ہوگا۔ اس مشن کا مقصد یہ ہے کہ تغذیہ بخش غذا ، صفائی ستھرائی اور ٹیکہ کاری کے سلسلے میں نشان زد طریقہ کار اپنایا جائے۔


    ڈاکٹر، اساتذہ اور نرسیں، جو پہاڑی علاقوں کے دوردراز علاقوں میں تعینات کئے جاتے ہیں، انہیں اپنے تعیناتی کے مقام پر معقول رہائش نہ دستیاب ہونے کی وجہ سے متعدد مسائل کا سامنا ہوتا ہے۔ اس مسئلے کو حل کرنے کیلئے میں نے اساتذہ، ڈاکٹروں اور نرسوں کیلئے دوردراز علاقوں میں 19 مخصوص مقامات پر رہائش گاہوں کی تعمیر کیلئے سنگ بنیاد رکھا ہے۔ مجھے پورا یقین ہے کہ اس قدم سے طبی پیشہ وران ان علاقوں کے عوام کیلئے اپنی خدمات فراہم کرانے کی ترغیب حاصل کریں گے۔


    دوستو!


    شمال مشرق کیلئے ہماری حکومت کا تصوراتی خاکہ ‘تبدیلی بذریعہ نقل و حمل’ ہے۔ ہماری توجہ اس بات پر مرکوز ہے کہ رابطہ کاری کس طرح بڑھائی جائے۔ منی پور کے دوردراز کے علاقوں کو ہیلی کاپٹر خدمات کے ذریعہ مربوط کرنے کیلئے بھی کام جاری ہے۔ حکومت مختلف سڑک پروجیکٹوں پر بھی کام کر رہی ہے۔ میں نے ایک اہم روڈ پروجیکٹ کا آج سنگ بنیاد رکھا ہے۔


    منی پور کے پاس سیاحت کے شعبے میں پیش کرنے کیلئے بہت کچھ ہے۔ جنگلات اور جنگلی جانور ، نیلے پہاڑ، ہری بھری وادیاں، خوبصورت چائے باغان اور گونا گوں ثقافت، اس خطے کے اعلیٰ تعلیم یافتہ انگریزی بولنے والے نوجوان ، منی پور کی ترقی کو یقینی بنانے کیلئے بہت کافی ہیں اور اسے ایک نمونہ سیاحتی منزل بنایا جا سکتا ہے۔ اگر اسے اچھے طریقے سے بروئے کار لایا جائے، تو یہ شعبہ اس خطے میں سب سے بڑے آجر کے طور پر ابھر سکتا ہے۔


    میں نے چِراؤ چِنگ میں ، جو امپھال کے نزدیک ایک مشہور پہاڑ ہے، ایکو سیاحت کا سنگ بنیاد بھی رکھا ہے۔ گپھا پر مشتمل سیاحت پروجیکٹ کا سنگ بنیاد بھی رکھا گیا ہے۔


    دوستو!


    میں نے ہمیشہ یہی کہا ہے کہ بھارت کی ترقی کی کہانی اس وقت تک مکمل نہیں ہو سکتی،جب تک ملک کا مشرقی حصہ اسی مقدار میں ترقی نہ کرے، جیسا کہ مغربی حصے نے کی ہے۔ شمال مشرق بھارت کی نمو کا نیا انجن ثابت ہو سکتا ہے۔ ہم شمال مشرقی خطے کی خصوصی ضروریات کی تکمیل اس انداز میں کر رہے ہیں کہ یہاں کی نمو بقیہ ملک کی شرح نمو کے مساوی آ جائے۔


    مختلف وزارتیں، شمال مشرق کیلئے ان جاری اسکیموں کے تحت خصوصی پیکج فراہم کر رہی ہیں۔ تمام مرکزی وزارتوں کیلئے یہ بات لازم قرار دی گئی ہے کہ وہ اپنے بجٹ کا 10 فیصد حصہ اس خطے میں خرچ کریں اور اس استحقاق کے پورے استعمال کو یقینی بنانامیری حکومت کی کوشش ہے۔ میں نےاپنے کابینی رفقاء کیلئے یہ امر بھی لازم قرار دیا ہے کہ وہ باعدگی سے اس خطے کا دورہ کیا کریں اور اسکیموں کے مؤثر نفاذ کیلئے ان کا جائزہ لیا کریں۔ تا حال 200 سے زائد ایسے دورے مرکزی وزراء کے ذریعےکئے جا چکے ہیں۔ میں نے گزشتہ 4 برسوں کے دوران 25 بار سے زائد شمال مشرق کا دورہ کیا ہے۔


    مرکزی حکومت نے اس خطے میں بنیادی ڈھانچے کی حالت بہتر بنانے کیلئے بہت زور دیا ہے۔ گزشتہ 3 برسوں کے دوران اوسطاً 5300کروڑروپے کی رقم شمال مشرقی خطے میں ریل نیٹ ورک کی ترقی کیلئے سالانہ بنیادوں پر خرچ کی گئی ہے ، جو گزشتہ 5 برسوں کےمقابلے میں اوسطاً ڈھائی گُنا ہے۔ منی پور میں جیری بام اسٹیشن کو بڑی ریل لائن نیٹ ورک کے ذریعے 2016 میں مربوط کر دیا گیا تھا۔ میں نے جیری بام کیلئے پہلی مسافر ریل گاڑی کو مئی 2016 میں جھنڈی دکھا کر رخصت کیا تھا۔ آج شمال مشرقی خطے کی 8 ریاستوں میں سے 7 ریاستیں ریل نیٹ ورک سے مربوط ہیں۔ ایسے پروجیکٹ جاری ہیں، جن کے ذریعے شمال مشرق میں امپھال سمیت بقیہ تمام ریاستی راجدھانیوں کو بڑی ریل لائن نیٹ ورک سے مربوط کیا جا رہا ہے۔


    دنیا کے سب سے بلند ترین پلوں میں سے ستونوں پر تعمیر ہونے والا ایک پُل ، جس کی بلندی 141 میٹر ہے۔ جیری بام-امپھال نیو لائن پروجیکٹ کے تحت تعمیر کیا جا رہا ہے۔ 11.55 کلومیٹر طوالت کی ایک سُرنگ اسی راستے پر اس پروجیکٹ کے تحت تعمیر کی جائے گی، جو دوسرا سنگ میل ہوگا۔


    2014 کے آغاز میں ریاست میں صرف 1200 کلومیٹر طویل اعلان شدہ قومی شاہراہیں تھیں۔ تاہم گزشتہ 4 برسوں کے دوران ہم نے دیگر 460 کلومیٹر طویل سڑکوں کو قومی شاہراہوں کے طور پر اعلان کیا ہے۔ یہ 38 فیصد کا اضافہ ہے۔ آئندہ تین-چار برسوں میں مرکزی حکومت قومی شاہراہوں کی ترقی اور ریاست منی پور میں دیگر اہم سڑکوں کی ترقی کیلئے تقریبا ً 30 ہزار کروڑ روپے کی سرمایہ کاری کرنے جا رہی ہے۔


    قومی شاہراہوں کی تعمیر کے علاوہ ہم دیہی بستیوں کو وزیراعظم کی گرامین سڑک اسکیم کے تحت اہم سڑکوں سے مربوط کرنے پر توجہ مرکوز کر رہے ہیں۔ مرکزی حکومت نے گزشتہ 4 برسوں کے دوران ایک ہزارکروڑ روپے سے زائد رقم ریاست کو اس اسکیم کے تحت جاری کئے ہیں۔ ہم نے اس مدت کے دوران 150 بستیوں کو مربوط کیا ہے۔ یہ تمام تر کوششیں ریاست میں سڑک رابطہ کاری کو فروغ دینے کی ہمارے عہد بندگی کا مظہر ہیں۔


    مرکزی حکومت نے ‘‘ شمال مشرقی خصوصی بنیادی ڈھانچہ ترقیاتی اسکیم’’ نام کی ایک نئی مرکزی شعبے کی اسکیم کو منظوری دی ہے۔ یہ اسکیم مخصوص شعبوں میں بنیادی ڈھانچے کی فراہمی کے معاملے میں واقع فاصلوں کو ختم کر دے گی۔


    دوستو!


    میں نے 2014 کی سالانہ کانفرنس کے دوران گواہاٹی میں تمام پولیس ڈائرکٹر جنرل حضرات سے کہا تھا کہ وہ پولیس بھرتی کی بنیاد کو وسیع بنائیں۔ اسی لحاظ سے دلی پولیس کا کاسموپولیٹن (سب کی شمولیت پر مبنی) کردار برقرار رکھنے کیلئے ہم نے اقدامات کئے ہیں تاکہ شمال مشرقی خطے سے بھی پولیس عملے کی بھرتی کی جائے۔ مجھے خوشی ہے کہ شمال مشرقی ریاستوں سے 136 خواتین امیدواران سمیت 438 امیدواران نے 2016 میں دلی پولیس میں شمولیت اختیار کی ہے۔ ان میں سے 49 امیدواران کا تعلق ریاست منی پور سے ہے۔


    حال ہی میں حکومت ہند نے شمال مشرقی ریاستوں کیلئے 10 انڈیا ریزرو بٹالینیں منظور کی ہیں، جن میں منی پور کیلئے 2 بٹالینیں شامل ہیں۔ یہ دونوں بٹالینیں ریاست میں تقریباً 2000 نوجوانوں کو روزگار کے مواقع فراہم کریں گی۔


    ہم نے ایسی انتظامیہ تشکیل دی ہے، جو شہریوں پر مرتکز ہےاور ہم نے عوام کے ساتھ باقاعدگی سے منظم گفت و شنید کا سلسلہ شروع کیا ہے۔ منی پور کی تاریخ میں ایسی رابطہ کاری کا پتہ نہیں ملتا ۔ ‘‘ میامگی نومِت’’ اور ‘ہِل لیڈرس ڈے’ اس سمت میں کی گئی کوششیں ہیں۔ مجھے بتایا گیا ہے کہ ایسی 24 رابطہ کاری پر مبنی گفت و شنید ، عمل میں آئی ہے، جس کے تحت 19 ہزار لوگوں نے وزیراعلیٰ سے ملاقات کی۔


    مجھے بتایا گیا ہے کہ ریاستی حکومت عوامی شکایات کو بڑی سنجیدگی سے لیتی ہے۔ وزیراعلیٰ کے دفتر میں محصول سے مبرا نمبر والا ٹیلی فون پر مبنی شکایات ازالہ شعبہ بھی فراہم کرایا گیا ہے۔


    حکومت کی ‘گوٹوہِلس’ پہلی قدمی خیر مقدم کے لائق ہے۔ وزیراعلیٰ نے اپنی پوری کابینہ کے ساتھ تمام پہاڑی اضلاع کا سفر کیا ہے تاکہ حکومت کو عوام کے نزدیک لایا جا سکے۔


    ایک مرتبہ منی پور کو ئی فیصلہ کر لیتا ہے، تو اسے عملی جامہ پہنانے سے کوئی طاقت باز نہیں رکھ سکتی ۔ اپریل 1944 میں منی پور کی اسی سرزمین سے نیتا جی بوس کی آئی این اے نے آزادی کیلئے واضح نعرہ دیا تھا۔ اس نے ملک کو توانائی سے بھر دیا تھاا ور جدو جہد آزادی کو از حد درکار قوت عطا کی تھی۔


    آج منی پور نے فیصلہ کیا ہے کہ نیو انڈیا کی تعمیر میں ایک اہم کردار ادا کیا جائے۔ گزشتہ ایک برس کے دوران منی پور نے یہ بات کر دکھائی ہے کہ ترقیات اور اچھی حکمرانی کی سیاست کیا ہوتی ہے۔


    ساتھیو!


    ایک سال پہلے ، جو پیار آپ نے ہمیں دیا، اس کا نتیجہ ہے کہ آج ہم یہ سب کام کر پا رہا ہوں۔ میں آپ کو یقین دلاتا ہوں کہ عالی جناب این برین سنگھ جی کی ٹیم کو میری جانب سے پورا تعاؤن ملتا رہےگا۔


    ایک بار پھر میں ریاستی حکومت کو ایک برس مکمل کرنے کی، ریاست کے عوام کو خصوصاً یہاں کے نوجوانوں کو نمو کی ان اسکیموں کیلئے میں بہت بہت مبارکباد پیش کرتا ہوں۔


    ایک بار پھر آپ کا بہت بہت شکریہ!


    مَیامبو


    تھاگت –چاری۔


    U. No. 1511


    

    

    
    (Release ID: 1524889) Visitor Counter : 9