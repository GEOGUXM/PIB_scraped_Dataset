      صدر جمہوریہ کا سکریٹریٹ

      صدر جمہوریہ ہند کی اختراعات اور صنعت کاری کی تقریب کے اختتامی اجلاس میں شرکت
      
      ہمیں اختراعاتی نظریات کو اپنے عوام کیلئے قابل رسائی اور واجب لاگت والی مصنوعات اور خدمات کی شکل میں بدلنا چاہئے

      Posted On: 22 MAR 2018 11:45AM by PIB Delhi

    نئی دہلی۔ 22 ؍مارچ۔صدر جمہوریہ ہند جناب رام ناتھ کووند نے اختراعات اور صنعت کاری (ایف آئی این ای) کی تقریب کے اختتامی اجلاس میں شرکت کی۔ یہ تقریب 21 مارچ 2018 کو راشٹرپتی بھون میں منعقد ہوئی۔ صدرجمہوریہ ہند نے ایف آئی این ای کے دوران منعقدہ راؤنڈ ٹیبلوں کی سفارشات سے متعلق پرزنٹیشن بھی ملاحظہ کیے جو سائنس اور ٹیکنالوجی کی مدد سے کی گئی اختراعات برائے سماجی استعمال ، ایکونظام میں اختراعات کی پرورش اور پرداخت ، اختراعات کو کاروباری شکل میں لانے کے کام میں حکومت کا کردار بشمول اسٹارٹ اپ اور ہمہ گیر زراعت کیلئے اختراعات جیسے موضوعات پر مشتمل تھے۔ ان تمام پرزنٹیشنوں میں بانس اور جڑی بوٹیوں پر مبنی ادویہ ، خوشبوجاتی پودوں اور دیگر خوشبو والی جڑی بوٹیوں پر خصوصی توجہ مرکوز کی گئی تھی۔


    اس موقع پر اظہار خیال کرتے ہوئے صدر جمہوریہ ہند نے کہا کہ راشٹرپتی بھون میں منعقدہ اختراعات کی نمائش نے صنعت ، حکومت اور مہذب معاشرے یہ دکھایا ہے کہ جدت طراز کس طریقے سے ایک خلاقانہ اور جوش وجذبے سے مامور بھارت کی تعمیر کیلئے یکجا ہورہے ہیں۔ انہوں نے کہا کہ اختراعات کا محض مظاہرہ اس تقریب کا اصل مقصد ہرگز نہیں ہے ہمیں اختراعات پر مبنی خیالات اور نظریات کو اپنے عوام کیلئے قابل رسائی اور واجبی لاگت والی مصنوعات او رخدمات کی شکل میں پیش کرنا چاہئے۔ انہوں نے کہا کہ اگر ایسا نہیں ہوتا تو نظریات محض نظریات رہیں گے جیسے کاغذ یا کمپیوٹر اسکرین پر تحریرشدہ اچھے خیالات اختراعات کی بنیاد کے اہرام کو دیگر سطحوں کے ساتھ مربوط کرنا ازحد اہم ہے اور بنیادی سطح کی اختراعات کے راستے کو واضح او رصاف کرنے کیلئے ضروری ہے کہ انہیں عوامی طور پر اختیار کیے جانے کا بھی التزام ہو۔


    صدر جمہوریہ ہند نے کہا کہ اختراعاتی کلچر صرف سائنس اور ٹیکنالوجی تک محدود نہیں ہے بلکہ یہ ایک ایسا شعبہ ہے جو تمام کوششوں میں مشترکہ طور پر شریک ہے۔ اعلیٰ تعلیم کی مرکزی یونیورسٹیوں کے اختراعاتی کلب ایسے ہیں جن سے توقع کی جاتی ہے کہ وہ اختراعات کو ازسرنو بڑھاوا دینے ، کھوج میں ان کا استعمال کرنے ، ان کی ترویج واشاعت اور شہری اور دیہی برادریوں کی تکمیل منتظر ضروریات کی تکمیل کیلئے آگے آئیں گے۔


    صدر جمہوریہ ہند نے کہا کہ ہمارے ملک میں ایسے خطے جہاں بانس خوشبو جاتی پودے اور ادویہ جاتی پودے اُگائے جاتے ہیں وہاں عام طور پر ترقیاتی فاصلے واقع ہیں اور چنوتیاں بھی درپیش ہیں۔ اس سال ایف آئی این ای نے ایسے تمام وسائل کے انتظام اور ان کی پروسیسنگ کیلئے اختراعات کو یکجا کرنے پر توجہ مرکوز کی ہے۔ مقصد یہ ہے کہ ان تمام خطوں میں ترقیات کو بڑھاوا دیا جائے اور یہیں دستیاب قدرتی وسائل کا استعمال کیا جائے۔ اس طرح کے عمل سے یہاں کی روزی روٹی پر براہ راست اثر پڑے گا۔


    صدرجمہوریہ ہند نے اپنی غیرمعمولی ذہانت کی جھلک پیش کرنے والے مندوبین اور اختراع کاروں کو مبارکباد پیش کی۔ انہوں نے کہا کہ ان کی کہانیاں دلچسپ ہیں اور ترغیب دیتی ہیں۔ اب یہ ہمارا فرض بنتا ہے کہ ہم اس ترغیب کو ایک کسوٹی کے طور پر استعمال کریں اور اختراعات کو صنعت میں تبدیل کردیں۔


    اختراعات پر مبنی یہ نمائش عوامی ملاحظے کیلئے 23 مار چ2018 تک دن 12 بجے سے شام 5 بجے تک کھلی ہوئی ہے۔ اس نمائش کو دیکھنے کے خواہش مند حضرات راشٹرپتی بھون کے داخلی دروازہ نمبر 35 (نزدیک نارتھ ایوینیو ) کے ذریعے اندر آسکتے ہیں۔


    اس موقع پر صدر جمہوریہ ہند نے جو تقریر کی اس کا متن درج ذیل ہے:


    ایف آئی این ای کے اختتامی اجلاس میں آپ سب کے مابین آکر مجھے بڑی مسرت ہوئی ہے۔ یہ تقریب اختراعات اور صنعت کاری پر مشتمل ہے۔ یہ تقریب اس امر کا مظہر ہے کہ بھارت میں رہتے ہوئے ہم سب کا اور خصوصاً راشٹرپتی بھون کا یہ فرض بنتا ہے کہ ہم سب اختراعات کیلئے ایک ایسا معاون ایکو نظام بہم پہنچائیں جو اب تک نامکمل تشنہ سماجی ضروریات کی تکمیل کرسکے اور ساتھ ہی ساتھ ٹیکنالوجی اور جستجو کی سرحدوں کی بھی توسیع کرسکے۔ گزشتہ تین دنوں کے دوران یہاں پالیسی سازوں ، بنیادی سطح پر اختراعات کرنے والوں، طلباء اور دیگر شرکائے کار کی گہما گہمی رہی ہے۔ ہم نے وہ تمام طریقے ڈھونڈ نکالے ہیں جن کے ذریعے اختراعاتی نظریات کو کس طریقے سے ازحد ضرورتمندوں تک پہنچایا جاسکتا ہے اور یہ ضرورتمند کوئی اور نہیں بلکہ عام لوگ اور مقامی برادریاں ہیں۔


    اختراعات پر مبنی نمائش جس کا اہتمام صدر جمہوریہ کے سکریٹریٹ میں قومی اختراعاتی فاؤنڈیشن اور سائنس اور ٹیکنالوجی کے محکمے کے تعاون واشتراک سے کیا تھا، کو دیکھنے کیلئے بڑی تعداد میں لوگ یہاں آئے۔ اس نمائش نے، صنعت ، حکومت اور مہذب معاشرے کو یہ دکھایا ہے کہ اختراع کار کس طریقے سے ایک خلاقانہ صلاحیت کے حامل اور جوش جو جذبے سے مامو ر بھارت کی تعمیر کیلئے یکجا ہوئے ہیں۔ تاہم اختراعات کی محض نمائش کو اس تقریب کا نصب العین نہیں کہا جاسکتا ہے۔ ہمیں ہر حال میں اختراعات پر مبنی نظریات وخیالات کو ہمارے عوام کیلئے قابل رسائی مصنوعات و خدمات میں بدلناہی چاہئے۔ بصورت دیگر یہ تمام نظریات وخیالات صرف نظریات وخیالات رہیں گے۔ جیسے کاغذ یا کمپیوٹر اسکرین پر لکھے ہوئے اقوال زریں۔


    مجھے اس بات کی مسرت ہے کہ صدر جمہوریہ ہند کے سکریٹری نے ان طلباء سے ایک ملاقات کی ہے جنہوں نے گاندھیائی ینگ ٹیکنالوجی اختراعات ایوارڈ حاصل کیے ہیں۔ یہ ملاقات موصوف نے اس امر کا تعین کرنے کی غرض سے کی ہے کہ ان طلباء سے یہ دریافت کیا جائے کہ وہ کس طرح کی امدادچاہتے ہیں۔ جدت طرازی اور اختراعات کے اہرام کی بنیاد کو دیگر سطحوں کے ساتھ مربوط کرنا لاز م ہے اور واضح رہے کہ بنیادی سطح کی اختراعات کیلئے راستہ ہموار کرنے کی غرض سے یہ لازم ہے کہ انہیں عوامی طور پر اختیار کیے جانے کے پہلو سے بھی ہم آہنگ کیا جائے۔ اولین ایپل کمپیوٹر ایک گیریج میں بنایا گیا تھا۔ تاہم اسٹیو جوبس نے زندگیاں اس وقت بدلنی شروع کیں جب اس نے اپنی اس ایجاد کو اس گیراج سے باہر نکالا۔ ہم گیریج کو بھی ایک رومانی شکل دے سکتے ہیں تاہم اس سے بھی کہیں زیادہ ا ہم بات یہ ہے کہ ایک ایسا راستہ تلاش کیا جائے جس کے توسط سے اختراعات کو اس گیراج سے باہر نکال کر مصنوعات اور خدمات کی منڈی میں باہر لایا جاسکے۔


    ہم اپنے ملک میں ایسا کیسے کرسکتے ہیں، ہم اپنے کرہ ارض کے اندر کفایت کے ساتھ اپنے ملک میں اس اختراع کو کیسے منظر عام پر لاسکتے ہیں۔ مجھے بتایا گیا ہے کہ متعدد سرکاری دائرہ کار کے سائنسداں حضرات بنیادی سطح کی اختراعات کے سلسلے میں انہیں سند عطا کرنے اور ان کی قدر وقیمت میں اضافے کیلئے کوئی معاوضہ طلب نہیں کرتے۔ حقوق املاک دانشوراں سے متعلق فرمیں بھی ایسا ہی کرتی ہیں۔ میں ان سب کو مبارکباد پیش کرنا چاہوں گا۔ ان کے اس عمل سے مقامی برادریوں اور بنیادی سطح کے اختراع کاروں کیلئے تحقیق وترقی اور آئی پی آ ر اعانت کو بروئے کار لانے میں مدد ملے گی۔


    ٹیکنالوجی کامنس کا نظریہ ، جیسا کہ قومی اختراعات فاؤنڈیشن سے پیش کیا ہے، اراکین کو اس امر کیلئے حوصلہ عطا کرتا ہے کہ وہ دیگر افراد کے اختراعاتی نظریات وخیالات کو غیر تجارتی مقاصد کیلئے آزادانہ طور پر استعمال کرسکیں۔ صرف تجارتی فرموں کو ان اختراعاتی خیالات ونظریات کو استعمال میں لانے کیلئے لائسنس فیس ادا کرنی ہوتی ہے۔ یہ وہ مثبت پہلو ہیں جن کا تحفظ کیا جانا چاہئے۔ صدر جمہوریہ ہند کا سکریٹریٹ اس امر کو یقینی بنانے کیلئے کہ قدر وقیمت اور علم سے متعلق سلسلے کے لئے کہیں کوئی روکاوٹ نہ پیدا ہو، گوناں گوں شرکائے کار کے ساتھ وقفے وقفے سے جائزہ میٹنگوں کااہتمام کرے گا۔


    ایف آئی این ای 2018 کے ایک جزو کے طور پر متعلقہ وزارتوں کے سکریٹری حضرات کی صدارت میں منعقدہ گفت وشنید کے چار ادوار منعقد ہوئے۔ گفت وشنید کے یہ ادوار یا راؤنڈ ٹیبل ایسے تھے جن کے تحت مخصوص اور متعلقہ موضوعات پر احاطہ کیا گیا۔ ہم نے ابھی ان سکریٹری حضرات کو سنا ہے جنہوں نے ان راؤنڈ ٹیبلوں کے بعد اپنے اپنے ردعمل کا اظہار کیا ہے۔ مجھے توقع ہے کہ اس کی روشنی میں فوری، سرعت پذیر اور نتیجہ خیز کارروائی شروع ہوگی۔


    خواتین وحضرات


    اختراعات کا طرز عمل محض سائنس اور ٹیکنالوجی تک محدود نہیں ہے، یہ ایک مشترکہ اور ملی جلی کوشش کہی جاسکتی ہے۔ اعلیٰ تعلیم کے مرکزی اداروں میں قائم اختراعاتی کلب ایسے ہیں جن سے توقع کی جاتی ہے کہ وہ اختراعات کے معاملے میں تلاش وجستجو اور ترویج کی کوششوں کو دوگنا کریں گے۔ شہری اور دیہی برادریوں کی تشنہ ضروریات کا تخمینہ لگانے میں ا نہیں بروئے کار لائیں گے۔ مجھے پورا یقین ہے کہ وزارت فروغ وسائل انسانی کی مدد سے اس طرح کی تخمینہ جاتی کارروائی آئندہ برسوں میں مکمل کرلی جائے گی۔ ایک مرتبہ جب ہمارے پاس ایسی تشنہ ضروریات کا ایک باقاعدہ ریکارڈ آجائیگا، تو اس صورت میں ضروری حل نکالنے کیلئے درکار تحقیق وترقیات کو مربوط کرنا ایک منطقی قدم ہوگا۔ ان دونوں اعمال کو بہت عرصے تک ٹھنڈے بستے میں نہیں ڈالا جاسکتا۔


    ہمارے سامنے ایک ایسی مثال موجود ہے جس کے تحت ہم یہ جان سکتے ہیں کہ ایسا کیسے کیا جاسکتا ہے۔ ہمارے ملک میں ایسے خطے جہاں بانس، خوشبوجاتی پودوں اور ادویہ جاتی پودوں کی کاشت کی جاتی ہے اور عام طور پر یہ خطے ترقیات کے معاملے میں فاصلوں اور چنوتیوں سے دوچار ہیں۔ اس سال ایف آئی این ای نے اخترعات کو ایسے وسائل کے انتظام اور انہیں کارآمد بنانے کیلئے اقدامات کرنے کی جانب اپنی توجہ مرکوز کی ہے۔ مقصد یہ ہے کہ ان خطوں میں وہاں دستیاب قدرتی وسائل کا بہتر استعمال کرکے ترقی کو مہمیز کیا جائے ۔ اس سے روزی روٹی پر براہ راست اثر پڑیگا۔


    ایسے ہی مماثل پلیٹ فارم تیار کرنے کیلئے صنعتی پالیسی اور فروغ کے محکمے کی ایک پہل قدمی یعنی اسٹارٹ اپ سینٹرل نے انویسٹ انڈیا اور وزارت زراعت ، آیوش، سائنس اور ٹیکنالوجی، چھوٹی اور اوسط درجے کی صنعتوں، ہنرمندی ترقیات اور صنعت کاری ، شہری اُمور ،دیہی ترقیات ، وزارت فروغ وسائل انسانی ، خواتین واطفال ترقیات کی وزارتوں اور حکومت کے دیگر شعبو ں کے ساتھ مشترکہ طور پر کام شروع کیا ہے۔ مجھے توقع ہے کہ ضروریات کی شناخت کے مختلف سائیکلوں یعنی مرحلوں کے تحت،جائے مقام اختراعات کی حوصلہ افزائی کے ذریعے ان تمام اُمور کو بڑھاوا دینے پر اچھے نتائج سامنے آئیں گے۔ اگر ہم ایسا کرتے ہیں تو ہم اپنے ملک کو اپنی آنکھوں کے سامنے بدلتا ہوا دیکھ سکیں گے۔ اس پس منظر میں سائنس اور ٹیکنالوجی کے محکمے، لاکھیڈ مارٹن اور ٹاٹا ٹرسٹس کے ذریعے شروع کیے گئے بھارت اخترعات نمو پروگرام 2.0 ، ہمیں بھارت میں صنعتی اور سماجی اختراعات کو از سر نو عملی جامہ پہنانے میں مدد دے سکتے ہیں۔


    دوستو،


    میرے لئے ایف آئی این ای 2018 ایک تفہیمی اور دل کو گرمانے والا تجربہ رہا ہے۔ مجھے اکثر ایسے تجربے ہوئے ہیں اور میں نے دیکھا ہے کہ ہمارے یہاں صلاحیتوں کی بہتات ہے، جوش وجذبہ اور قوت ارادی بھی ہے اور سماج کو بہت کچھ دینے کیلئے بے نفس خدمات کو وقف کرنے کا شوق بھی ہے اور یہی ہمارے عوام کی خصوصیت ہے اور ہمارے اختراع کاروں میں بھی یہی جذبہ دکھائی دیتا ہے۔


    میں سائنس اور ٹیکنالوجی اور ارضیاتی سائنسز کے وزیر ڈاکٹر ہرش وردھن کو مبارکباد پیش کرتا ہوں جنہوں نے ایف آئی این ای 2018 میں اپنا قیمتی وقت دیا۔ انہوں نے اور یہاں موجود افسران نے بڑے توجہ سے طلباء اور بنیادی سطح کے اختراع کاروں ، ان کے سرپرستوں اور دیگر شرکائے کار کے نظریات و خیالات کو سنا ۔ پالیسی سازوں کی ایسی مصروفیت ، وہ بھی اُبھرتے ہوئے اور جید اختراع کاروں کے ساتھ یقینی طور پر جاری رہنی چاہئے ۔ میں قومی اختراعاتی فاؤنڈیشن کو بطور خاص مبارکباد پیش کرتا ہوں جس نے صدر جمہوریہ ہند کے سکریٹریٹ کے ساتھ اس تقریب کو عملی جامہ پہنانے کیلئے لگاتار کام کیا ہے۔


    اور آخر میں ، میں ان تمام مندوبین اوراختراع کاروں کو مبارکباد پیش کرتا ہوں جنہوں نے ہمیں اپنے غیرمعمولی اذہان کی ایک جھلک ملاحظہ کرنے کا موقع دیا۔ آپ کی کہانیاں باعث ترغیب ہیں، اب یہ ہم سب کا فرض بنتا ہے کہ ہم اپنے طور پر اس ترغیب کو ایک کسوٹی کے طور پر استعمال کریں اور آپ کی اختراعات کو صنعتوں کی شکل دیں۔ آپ اختراع کار کے طور پر یہاں آئے ہیں۔ مجھے پورا یقین ہے کہ آپ صنعت کار بن کر یہاں سے جارہے ہیں۔ مجھے امید ہے کہ آئندہ برس ایف آئی این ای 2019 میں آپ اپنے اپنے شعبوں میں بڑی کامیابیوں کا مژدہ سنائیں گے۔


    شکریہ


    جئے ہند


    ۔۔۔۔۔۔۔۔۔۔۔۔۔۔۔۔۔۔۔۔۔۔


    م ن۔ ۔ ع ن۔


    22-03-2018


    U-1645

    
    
    (Release ID: 1525788) Visitor Counter : 8