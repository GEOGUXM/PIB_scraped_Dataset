      کیمیکلز اور فرٹیلائزر کی وزارت

      حکومت نے پردھان منتری بھارتیہ جن اوشدھی پری یوجنا ( پی ایم بی جے پی ) کے تحت ‘‘ سویدھا ’’ کے لانچ کا اعلان کیا
      Posted On: 08 MAR 2018 5:50PM by PIB Delhi


    نئی دلّی ، 08 مارچ ؍ کیمیکلز ، کھادوں اور پارلیمانی امور کے مرکزی وزیر جناب اننت کمار نے آج پردھان منتری بھارتیہ جن اوشدھی پری یوجنا ( پی ایم بی جے پی ) کے تحت سویدھا کے لانچ کا اعلان کیا ہے ، جو کہ 100 فی صد آکسو - بائیو ڈی گریڈ یبل سینٹری نیپکن ہے ۔ یہ سستا سینٹری نیپکن ملک بھر میں واقع 3200 جن اوشدھی کیندروں میں 2.50 روپئے کے عوض دستیاب رہے گا ۔ اس سے کمزور طبقات سے تعلق رکھنے والی ہندوستانی خواتین کے لئے سووچھتا ، سواستھ اور سویدھا کو یقینی بنایا جا سکے گا ۔ اس موقع پر میڈیا سے خطاب کرتے ہوئے وزیر موصوف نے کہا کہ دوا سازی کے محکمہ کے ذریعہ اٹھایا گیا ۔ یہ قدم سبھی کے لئے سستے اور معیاری حفظان صحت خدمات یقینی بنانے کے وزیر اعظم کے وژن کو پورا کرنے میں مدد فراہم کرے گا ۔


    جناب اننت کمار نے کہا کہ خواتین کے عالمی دن کے موقع پر خواتین کے لئے یہ ایک خصوصی تحفہ ہے کیونکہ اس بے مثال پروڈکٹ سے سستی قیمت پر صحت و صفائی حاصل ہونے کے علاوہ اس کا استعمال آسان اور اس کو پھینکنا بھی آسان ہو گا ۔ انہوں نے مزید کہا کہ سویدھا نیپکن حیض کی صفائی سے متعلق عالمی دن کے موقع پر 28 مئی ، 2018 ء کو ملک کے تمام جن اوشدھی کیندروں پر دستیاب ہو جائے گا ۔


    خاندان اور صحت سے متعلق قومی سروے ، 16-2015 ء کے مطابق 15 سال سے لے کر 24 سال کی عمر کے درمیان کی 58 فی صد خواتین مقامی طور پر تیار کردہ نیپکن ، سینٹری نیپکن اور روئی یا کپڑے کا استعمال کرتی ہیں ۔ دیہی علاقوں میں صرف 48 فی صد خواتین کی رسائی صاف ستھرے سینٹری نیپکن تک ہے ۔


    جناب اننت کمار نے کہا کہ یہ ہندوستان میں کمزور طبقات کی عورتوں کے لئے صحت کے تحفظ کو یقینی بنانے کی اہم ضرورتوں میں سے ایک ہے ۔ یہ خواتین اب بھی استطاعت نہ رکھنے کے سبب بازار میں دستیاب سینٹری نیپکن کے مقبول برانڈ وں کو خرید نہیں پاتی ہیں اور اپنے حیض کے ایام میں غیر صحت مند چیزوں کا استعمال کرتی ہیں ۔ ان غیر صحت مند چیزوں کے استعمال سے خواتین کو فنگل انفیکشن ، تولیدی نالیوں میں انفیکشن ، پیشاب کے راستوں میں انفیکشن ہونے کے علاوہ ، رحم کے نچلے حصے کا کینسر ہو سکتا ہے ۔ علاوہ ازیں ، خواتین کا تولیدی نظام بھی خراب ہو سکتا ہے ۔ وزیر موصوف نے مزید کہا کہ آج بازار میں دستیاب غیر بائیو ڈی گریڈیبل سینٹری نیپکن کو پھینکنے سے بڑے پیمانے پر ماحولیاتی مسائل پیدا ہو رہے ہیں ۔ 100 فی صد بائیو ڈی گریڈیبل سویدھا نیپکن سووچھتا کو یقینی بنائے گا ۔


    اس موقع پر میڈیا سے خطاب کرتے ہوئے کیمیکلز ، کھادوں ، سڑک نقل و حمل ، شاہراہوں اور جہاز رانی کے وزیر مملکت جناب منسکھ لال منڈاویہ نے ‘‘ آکسو – بائیو ڈی گریڈیبل ’’ اصطلاح کی وضاحت کی ۔ انہوں نے کہا کہ سویدھا نیپکن میں ایک خصوصی اضافی مواد کا استعمال کیا گیا ہے ، جو اس کو استعمال کے بعد پھینک دیئے جانے کے بعد آکسیجن سے تعامل کرتے وقت بائیو ڈی گریڈیبل بنا دیتا ہے ۔ انہوں نے مزید کہا کہ آج بازار میں دستیاب سینٹری نیپکن کی اوسط قیمت 8 روپئے فی پیڈ ہے ، جب کہ سویدھا نیپکن کے لانچ ہونے کے بعد اس کی قیمت 2.50 روپئے فی پیڈ ہو گی ۔ اس سے کمزور اور محروم طبقات کی خواتین کی صحت کی بنیادی ضروریات کی تکمیل ہو گی ۔


    پی ایم بی جے پی اسکیم کے تحت سینٹری نیپکن کی سپلائی چین مینجمنٹ سے متعلق گفتگو کرتے ہوئے جناب منڈاویہ نے کہا کہ اُن کی وزارت سپلائی چین پر مسلسل نگاہ رکھ رہی ہے اور آن لائن ٹریکنگ سافٹ ویئر کے ذریعے اس کی نگرانی کر رہی ہے تاکہ ملک بھر میں واقع تمام پی ایم بی جے پی کیندروں میں بلا رکاوٹ ضروری دواؤں کی سپلائی یقینی طور پر رہے ۔ انہوں نے مزید کہاکہ اس میکنزم کی کامیابی کے بعد نجی سیکٹر بھی آج پی ایم بی جے پی اسکیم کی سپلائی چین مینجمنٹ کا مطالعہ کرنے پر مجبور ہے ۔


    اس موقع پر دوا سازی کے محکمے کے سکریٹری جناب جے پی پرکاش ، بیورو آف فارما پروڈیوسر اِن انڈیا ( بی پی پی آئی ) کے سی ای او جناب بپلب چٹرجی کےعلاوہ ، وزارت کے سینئر عہدیدار موجود تھے ۔


    ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔


    ( م ن ۔ م ع ۔ ع ا ) ( 08 – 03 – 2018 )


    U. No. 1291

    
    
    (Release ID: 1523334) Visitor Counter : 12