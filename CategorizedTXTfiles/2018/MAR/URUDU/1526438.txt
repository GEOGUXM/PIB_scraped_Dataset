      جدید اور قابل تجدید توانائی کی وزارت

      بین الاقوامی شمسی اتحاد (آئی ایس اے) اور ہندوستان نے مفاہمت نامہ پر دستخط کئے
      Posted On: 26 MAR 2018 5:54PM by PIB Delhi


    نئی دہلی، 26 /مارچ۔ بین الاقوامی شمسی اتحاد (آئی ایس اے) اور امور خارجہ کی وزارت نے آج یہاں میزبان ملک کے طور پر ایک مفاہمت نامہ پر دستخط کئے۔ یہ معاہدہ آئی ایس اے کو قانونی حیثیت کے علاوہ ٹھیکہ دینے، منقولہ اور غیرمنقولہ اثاثوں کی خرید و فروخت، قانونی کارروائیوں کرنا اور ان کے دفاع کا اختیار دے گا۔ اس معاہدہ کے تحت وہ اختیارات حاصل ہوں گے، جو اس کے آزادانہ کام کاج اور پروگراموں کے عمل درآمد کے لئے آئی ایس اے ہیڈ کوارٹر کے لئے ضروری ہوتے ہیں، جیسے ٹیکس مراعات اور ٹیکس سے چھوٹ وغیرہ دے گا۔ آئی ایس اے کو فریم ورک معاہدے کی دفعہ 10 کے مطابق اسے اختیارات و مراعات حاصل ہوں گے۔


    معاہدے پر وزارت خارجہ کے وزیر مملکت جنرل (ڈاکٹر) وی کے سنگھ اور آئی ایس اے کے عبوری ڈائریکٹر جنرل جناب اوپیندر ترپاٹھی نے بجلی، نئی اور قابل احیا توانائی کے وزیر مملکت (آزادانہ چارج) جناب آر کے سنگھ کی موجودگی میں دستخط کئے۔


    دستخط کے عمل کے دوران جناب آر کے سنگھ نے کہا کہ آئی ایس اے میں دنیا میں ترقیاتی تبدیلیاں لانے کی صلاحیت موجود ہے۔ انھوں نے کہا کہ توانائی اب کم ترقی یافتہ گرم ممالک کو آسان شرائط پر اور قابل استطاعت شرحوں پر بھی دستیاب ہوں گی۔ وزیر موصوف نے کہا کہ کئی ممالک نے قابل احیا توانائی کے شعبے میں ہندوستان کے تجربات سے کچھ سیکھنے میں اپنی دلچسپی کا اظہار کیا ہے۔ انھوں نے زور دے کر کہا کہ ہماری صنعتوں کو ان ممالک میں بنیادی ڈھانچے کرنے ہوں گے اور اس سلسلے میں ضروری خطرات سے گریز کے تعلق سے بات چیت کرنی ہوگی۔


    جنرل (ڈاکٹر) وی کے سنگھ نے بھی آئی ایس اے کو مبارکباد پیش کرتے ہوئے کہا کہ آئی ایس اے کو ایک ہزار گیگاواٹ سے زائد شمسی توانائی کی تیاری میں ہزار بلین سے زائد امریکی ڈالر کی سرمایہ کاری کا بڑا کام کرنا ہے۔ انھوں نے یہ بھی کہا کہ آئی ایس اے کو اپنے مقاصد کے حصول کے لئے کثیر سطحی اور باہمی بارڈر ایجنسیوں کے ساتھ مالی شراکت داری کے لئے فرم قائم کرنے کی ضرورت ہے۔


    جناب اوپیندر ترپاٹھی نے میزبان ملک معاہدے پر دستخط کو ایک اہم سنگ میل قرار دیتے ہوئے حکومت ہند کا اس کے فراخ دلانہ تعاون کے لئے شکریہ ادا کیا۔


    اس موقع پر نئی اور قابل احیا توانائی کی وزارت کے سکریٹری: سکریٹری (ای آر)، وزارت داخلہ اور دیگر اہم شخصیات موجود تھیں۔


    پس منظر نامہ:


    بین الاقوامی شمسی اتحاد (آئی ایس اے) 30 نومبر 2015 کو پیرس میں اقوام متحدہ کی آب و ہوا کی تبدیلی سے متعلق سی او پی21 کانفرنس کے موقع پر اقوام متحدہ کے جنرل سکریٹری کی موجودگی میں وزیراعظم جناب نریندر مودی اور فرانس کے صدر کے ذریعے مشترکہ طور پر شروع کی گئی ایک پہل ہے۔ آئی ایس اے کا اصل مقصد 2030 تک دنیا میں بڑے پیمانے پر شمسی توانائی کی پیداوار اور منطقہ حارہ کے درمیان واقع121 ممالک میں جزوی یا مکمل طور پر امکانی ٹیکنالوجیوں کو اپنانے کا راستہ بنانے کے لئے ایک ہزار بلین امریکی ڈالر سے زائد سرمایہ کاری، سستی ٹیکنالوجی تیار کرنے اور لاگت میں کمی لانے کی مستقل کوشش کرنا ہے۔ آئی ایس اے فی الحال چار پروگراموں پر عمل درآمد کررہا ہے، یعنی زرعی استعمال کے لئے شمسی توانائی کا بڑے پیمانے پر استعمال، شمسی مِنی گرڈس کی کم قیمت پر تنصیب، مخصوص علاقوں میں شمسی توانائی کی ضرورتوں کی تکمیل کے لئے مکانوں کی چھتوں پر شمسی توانائی کے پینل کی تنصیب۔


    اس سلسلے میں معاہدے کا فریم ورک 6 دسمبر 2017 سے نافذ العمل ہوگیا ہے۔ آئی ایس اے پہلا بین حکومتی معاہدہ بن گیا ہے، جس کا صدر دفتر ہندوستان میں ہے۔ آئی ایس اے نے 11 مارچ 2018 کو اپنا یوم تاسیس منایا تھا۔


    ۔۔۔۔۔۔۔۔۔۔۔۔۔۔۔۔۔۔۔۔۔


    (م ن ۔ ش س۔ م ر (


    (26.03.2018)


    U-1738

    
    
    (Release ID: 1526438) Visitor Counter : 9