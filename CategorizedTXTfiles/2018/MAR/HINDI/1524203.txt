      विज्ञान एवं प्रौद्योगिकी मंत्रालय

      दिल और आत्‍मा को विज्ञान से थोड़ा और जोड़ें, थोड़ा अलग हटकर सोचें : डा. हर्षवर्धन
      
      विज्ञान और प्रोद्योगिकी मंत्री ने 54 भारतीय वैज्ञानिकों के जीवन के प्रेरणाप्रद क्षण विषय पर पुस्‍तक का विमोचन किया

      Posted On: 12 MAR 2018 7:18PM by PIB Delhi

    वैज्ञानिकों से देश के सामने मौजूद अनसुलझी समस्‍याओं का समाधान करने के लिए विज्ञान के साथ अपने दिल और आत्‍मा को थोड़ा और जोड़ने तथा थोड़ा अलग हटकर सोचने का आग्रह करते हुए केन्‍द्रीय विज्ञान और प्रौद्योगिकी , भू-विज्ञान और पर्यावरण , वन और जलवायु परिवर्तन मंत्री डॉ. हर्ष वर्धन ने कहा है कि भारत की वैज्ञानिक दक्षता दुनिया में किसी अन्‍य से कम नहीं है। भारतीय वैज्ञानिकों पर एक पुस्‍तक- ‘ इंडियन साइंटिस्‍ट्स- द सागा ऑफ इन्‍सपायर्ड माइन्‍ड्स ’ का आज नई दिल्‍ली में विमोचन करते हुए डॉ. हर्ष वर्धन ने कहा कि पुस्‍तक नियमित जीवनी नहीं है , बल्‍कि उससे हटकर है। उन्‍होंने कहा कि वे केन्‍द्रीय मानव संसाधन विकास मंत्री से अनुरोध करेंगे कि वे इस पुस्‍तक को स्‍कूली बच्‍चों तक पहुंचाने की व्‍यवस्‍था कराएं।


    डॉ. हर्ष वर्धन ने कहा कि वैज्ञानिकों के जीवन के उन प्रेरणाप्रद क्षणों को कैद करने का प्रयास किया गया है , जिनके बारे में लोगों को बहुत अधिक जानकारी नहीं है। उन्‍होंने कुछ प्रसिद्ध वैज्ञानिकों जैसे जगदीश चंद्र बोस , एस. चंद्रशेखर , सी.वी. रमण, बीरबल साहनी, एस.एन. बोस, हर गोविन्‍द खुराना, पी.सी.रे, मेघनाद साह, होमी जहांगीर भाभा, एस.एस. भटनागर, एस. रामानुजन, ए.पी.जे. अब्‍दुल कलाम और सुश्री जानकी अम्‍मल के बारे में पुस्‍तक से कुछ अंश पढ़कर सुनाए।


    पुस्‍तक विमोचन के बाद डॉ. हर्ष वर्धन उपस्‍थित जन समूह को संबोधित करते हुए।


    डॉ. हर्ष वर्धन ने दोहराया कि पर्यावरण , वन एवं जलवायु परिवर्तन तथा विज्ञान एवं प्रौद्योगिकी निकट सहयोग से कार्य कर रहे हैं ताकि विज्ञान , पर्यावरण को लाभ पहुंचाए और बदले में इसका लाभ वैज्ञानिकों को मिले। उन्‍होंने 2017 के दौरान इंडियन साइंस वायर द्वारा एकत्रित किए गए विज्ञान के नए लेखों का एक सार-संग्रह जारी किया। सार-संग्रह में इंडियन साइंस वायर द्वारा अंग्रेजी और हिन्‍दी में तैयार 425 मूल समाचार शामिल हैं और इन्‍हें भारतीय मीडिया ने प्रकाशित किया है। इन नए लेखों में भारतीय अनुसंधान प्रयोगशाला , शैक्षणिक संस्‍थानों और विश्‍वविद्यालयों में किए गए कुछ अनोखे और अनूठे अनुसंधान कार्यों को उजागर किया गया है , जो विज्ञान की जानकारी और उसे लोकप्रिय बनाने में एक अन्‍य युगांतरकारी घटना है। रामानुजन के साथियों का एक अन्‍य सार-संग्रह भी इस अवसर पर जारी किया गया।


    एकत्र जनसमूह को संबोधित करते हुए डीएसटी सचिव प्रो. आशुतोष शर्मा ने कहा कि पुस्‍तक में विज्ञान को लोकप्रिय बनाने और विज्ञान का संदेश समाज तक पहुंचाने पर विशेष रूप से जोर दिया गया है।


    प्रमुख लेखकों द्वारा लिखित पुस्‍तक में 54 प्रमुख भारतीय वैज्ञानिकों और टेक्‍नोलॉजिस्‍टों के जीवन के प्रेरणाप्रद क्षणों को शामिल किया गया है। पुस्‍तक की सूची में कुछ प्रसिद्ध वैज्ञानिकों जैसे होमी जहांगीर भाभा , जगदीश चंद्र बोस , शांति स्‍वरूप भटनागर , सत्‍येन्‍द्र नाथ बोस , सतीश धवन , ए.पी.जे. अब्‍दुल कलाम , हरगोविन्‍द खुराना, राजा रमन्‍ना, मेघनाद साह, एस. चंद्रशेखर, बीरबल साहनी, विक्रम साराभाई और एम. विश्‍वेसवरैया के नाम शामिल हैं।


    पुस्‍तक का प्रकाशन विज्ञान और प्रौद्योगिकी विभाग के स्‍वायत्‍तशासी संस्‍थान- विज्ञान प्रसार ने किया है।


    ***


    वीएल/एएम/केपी/एसकेपी– 7018


    

    
    (Release ID: 1524203) Visitor Counter : 31