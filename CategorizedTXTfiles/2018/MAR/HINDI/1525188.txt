      ग्रामीण विकास मंत्रालय

      विशेषज्ञ सलाहकार समूह (ईएजी) द्वारा ग्रामीण विकास योजनाओं की आंतरिक लेखा परीक्षा प्रणाली और प्रक्रियाओं के सुधार और सुदृढ़ीकरण संबंधी रिपोर्ट प्रस्‍तुत
      Posted On: 19 MAR 2018 6:20PM by PIB Delhi


    कार्यान्वयन के सभी स्तरों पर सभी कार्यक्रमों में आंतरिक लेखा परीक्षा कार्य प्रणाली के विस्तार और गहन उपयोग के उद्देश्य से उपायों की अनुशंसा के लिए ग्रामीण विकास मंत्रालय द्वारा प्रशासन , लेखा और लेखा परीक्षा के सेवानिवृत्‍त विशेषज्ञों के एक विशेषज्ञ सलाहकार समूह (ईएजी) का गठन किया गया था। ईएजी ने अपनी रिपोर्ट , ग्रामीण विकास , पंचायती राज और खान मंत्री श्री नरेंद्र सिंह तोमर को प्रस्तुत की है।


    इस अवसर पर ग्रामीण विकास मंत्रालय के मुख्‍य लेखा नियंत्रक (सीसीए) ने कहा कि मंत्रालय की आंतरिक लेखा परीक्षा विंग ने अपने सीमित उपायों से इस मंत्रालय के एकमात्र आईटी पोर्टल , जिसे ग्रिप नाम जाना जाता है, की सहायता से इस वर्ष फरवरी तक 143 आंतरिक लेखा परीक्षाएं पूरी कर ली हैं।


    विशेषज्ञ समूह ने आंतरिक लेखा परीक्षा कार्य को ग्रामीण विकास मंत्रालय की योजनाओं की कार्यकुशलता और प्रभावशीलता बढ़ाने के एक उपकरण के रूप में स्थापित करने हेतु एक रोड मैप दिया है। यह आंतरिक लेखा परीक्षा को मजबूत करने के उपायों के बारे में बताता है जो कार्यक्रमों में जमीनी स्तर तक प्रबंधन नियंत्रण के एक साधन के रूप में है।


    इस रिपोर्ट में , मौजूदा आंतरिक लेखा परीक्षा नियमावली का संशोधन अनुपालन और योजना के लेखा-परीक्षा को शामिल करने और कार्यान्वयन के सभी स्तरों पर आंतरिक लेखा परीक्षा के लिए रूपरेखा के रूप में प्रयोग हेतु नियमावली , जोखिम रजिस्टर तैयार करना , सभी प्रमुख कार्यक्रमों के लिए जोखिम मैट्रिक्स मंत्रालय के आंतरिक लेखा परीक्षा के लिए व्यापक नीति , आंतरिक लेखा परीक्षा के लिए कार्यक्रम-विशिष्ट दिशानिर्देश , पांच साल की अवधि के लिए दीर्घकालिक लेखा परीक्षा योजना और वार्षिक लेखा परीक्षा योजनाएं , ग्रामीण विकास के राज्य विभागों द्वारा संबंधित आंतरिक लेखा परीक्षा योजना तैयार करने , आंतरिक लेखा परीक्षा के आयोजनार्थ प्रत्‍येक कार्यक्रम में निर्धारित की जाने वाली निधि , कार्यभार के आकलन के आधार पर मंत्रालय और राज्यों के लिए संयुक्‍त मानव संसाधन परिनियोजन और क्षमता विकास योजना तैयार करने हेतु सीसीए-आईए का एक अलग कार्यालय स्थापित करने , मानव संसाधनों की आवश्‍यकता का प्रक्षेपण करने जैसी सिफारिशें शामिल हैं। राज्यों को मानव संसाधन जरूरतों का , आधुनिक आईटी उपकरणों तथा विभिन्‍न निरीक्षण तंत्रों से एकत्रित जानकारी के मिलान और विश्लेषण के लिए प्रयुक्‍त डेटा एनालिटिक्स का स्‍वयं अपना आकलन करना है।


    माननीय मंत्री श्री तोमर ने कहा कि भारतीय समाज में ' आत्मनिरीक्षण ' की संस्कृति रही है। आत्मनिरीक्षण से गलतियों की कम संभावना होती है। उन्होंने यह भी कहा कि यदि आप जोखिम वाले क्षेत्रों का पता लगा सकें और उन पर नजर रख सकें , तो गलतियों की संभावना शून्य होगी। उन्होंने कहा कि राज्यों की आंतरिक लेखा परीक्षा के कार्यान्वयन पर अपनी पकड़ होनी चाहिए। आंतरिक लेखा परीक्षा एक उपकरण है , जिससे घोटालों जैसे जोखिम के क्षेत्रों का पता चलेगा और कमियों को पकड़ा जा सकेगा।


    माननीय ग्रामीण विकास राज्य मंत्री , श्री राम कृपाल यादव ने कहा कि समिति ने पारदर्शिता और जवाबदेही को बेहतर बनाने के लिए बहुत महत्वपूर्ण सुझाव दिया है। उन्होंने जोर देकर कहा कि ग्रामीण विकास मंत्रालय भारत सरकार का पहला मंत्रालय है जिसने बहुत ही व्यवस्थित तरीके से आंतरिक लेखा परीक्षा को मजबूत करने की पहल की है।


    ग्रामीण विकास सचिव , श्री अमरजीत सिन्हा ने ईएजी द्वारा किए गए प्रयासों की सराहना की और आश्वासन दिया कि ग्रामीण विकास योजनाओं के बेहतर कार्यान्वयन और प्रबंधन के लिए इस नागरिक केंद्रित पहल को आगे बढ़ाया जाएगा।


    ****


    वीके/एएम/जेडी/जीआरएस–7102


    

    
    (Release ID: 1525188) Visitor Counter : 121