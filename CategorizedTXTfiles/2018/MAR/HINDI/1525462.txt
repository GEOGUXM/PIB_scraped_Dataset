      स्‍वास्‍थ्‍य एवं परिवार कल्‍याण मंत्रालय

      श्री अश्विनी चौबे ने मुख संबंधी स्‍वास्‍थ्‍य को प्रोत्‍साहन देने के उद्देश्‍य से स्‍वास्‍थ्‍य कर्मियों तथा स्‍कूल शिक्षकों के लिए प्रशिक्षण पुस्तिका जारी की
      Posted On: 20 MAR 2018 8:24PM by PIB Delhi


    केन्‍द्रीय स्‍वास्‍थ्‍य व परिवार कल्‍याण राज्‍य मंत्री श्री अश्विनी कुमार चौबे ने आज यहां विश्‍व मुख संबंधी स्‍वास्‍थ्‍य दिवस के अवसर पर आयोजित एक कार्यक्रम में मुख संबंधी स्‍वास्‍थ्‍य को प्रोत्‍साहन देने के उद्देश्‍य से स्‍वास्‍थ्‍य कर्मियों तथा स्‍कूल शिक्षकों के लिए एक प्रशिक्षण पुस्तिका जारी की। इस अवसर पर स्‍वास्‍थ्‍य विभाग की सचिव सुश्री प्रीति सूदन भी उपस्थित थीं।


    श्री चौबे ने कहा कि पुस्तिका में मुख संबंधी स्‍वास्‍थ्‍य, रोग और बचाव के उपायों को शामिल किया गया है। यह मुख संबंधी स्‍वास्‍थ्‍य के मौलिक बातों को तथा इस संबंध में स्‍वास्‍थ्‍य कर्मियों व स्‍कूल शिक्षकों की भूमिका को रेखांकित करता है। उन्‍होंने कहा कि यदि हम मुंह व दांतों की अच्‍छी तरह से देखभाल करेंगे तथा तम्‍बाकू सेवन से दूर रहेंगे तो बढ़ते मुख कैंसर के रोगों से सुरक्षित रहेंगे। समय की मांग है कि मुख संबंधी स्‍वास्‍थ्‍य को एक सामाजिक आंदोलन-जन अभियान बनाया जाए। इस संबंध में हमें बच्‍चों को शिक्षित करना चाहिए।


    इस अवसर पर श्री चौबे ने कहा कि यह प्रशिक्षण पुस्तिका स्‍वास्‍थ्‍य कर्मियों को मुख संबंधी स्‍वास्‍थ्‍य तथा रोगों के बारे में जानकारी देगी। इस पुस्तिका में मुख संबंधी स्‍वास्‍थ्‍य को प्रोत्‍साहन देने के लिए परिवार तथा समुदाय द्वारा किए जाने वाले कार्यों का भी उल्‍लेख है। श्री चौबे ने कहा कि बच्‍चों के स्‍वास्‍थ्‍य के प्रति शिक्षकों की भूमिका बढ़ाने की आवश्‍यकता है। इस पुस्तिका में बच्‍चों में होने वाली बीमारियों और उनके बचाव का भी वर्णन किया गया है।


    स्‍वास्‍थ्‍य विभाग की सचिव सुश्री प्रीति सूदन ने कहा कि इस पुस्तिका को विभिन्‍न भाषाओं में अनुवाद करने की आवश्‍यकता है ताकि दूसरे राज्‍य के लोग भी इसका लाभ उठा सकें। यह पुस्तिका शिक्षकों को बच्‍चों के माता-पिताओं तथा समुदाय के लोगों से जोड़ती है। आयुष्‍मान भारत कार्यक्रम के तहत स्‍कूल स्‍वास्‍थ्‍य ऐम्‍बैसडर चुना जाएगा। प्रत्‍येक कक्षा से एक छात्र और एक छात्रा को चयनित किया जाएगा।


    इस अवसर पर डीजीएचएस के डॉ. बी. डी. अथानी, स्‍वास्‍थ्‍य विभाग के एएस श्री संजीव कुमार, संयुक्‍त सचिव श्री सुनील कुमार तथा मंत्रालय व एम्‍स के वरिष्‍ठ अधिकारी उपस्थित थे।


    ***


    वीके/एएम/जेके/वीके-7131

    
    
    (Release ID: 1525462) Visitor Counter : 75