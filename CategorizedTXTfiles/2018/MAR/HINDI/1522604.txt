      सड़क परिवहन एवं राजमार्ग मंत्रालय

      एनएचएआई ने क्षेत्रीय अधिकारियों को राष्‍ट्रीय राजमार्गों की स्थिति की कड़ी निगरानी करने का निर्देश दिया
      Posted On: 05 MAR 2018 6:43PM by PIB Delhi


    भारतीय राष्‍ट्रीय राजमार्ग प्राधिकरण (एनएचएआई) यह सुनिश्चित करने के लिए हरसंभव प्रयास कर रहा है कि सड़कों पर चलने वालों के लिए राष्‍ट्रीय राजमार्ग उत्‍तम , सुरक्षित एवं सुविधाजनक हों और इसके साथ ही उनका रख-रखाव भी बढि़या ढंग से हो। हाल ही में जारी एक निर्देश में एनएचएआई के चेयरमैन श्री दीपक कुमार ने सभी क्षेत्रीय अधिकारियों/परियोजना निदेशकों से सड़कों की स्थिति की कड़ी निगरानी करने और सड़कों के क्षतिग्रस्‍त हिस्‍सों को दुरुस्‍त करने के लिए संबंधित रियायत प्राप्‍तकर्ताओं/ठेकेदारों के जरिए समय पर आवश्‍यक कदम उठाने को कहा है, बशर्ते कि एनएचएआई की वर्तमान नीति के अनुसार ये हिस्‍से उनके अथवा चयनित एजेंसी के दायरे में आते हों। उन्‍होंने यह निर्देश दिया है कि यदि संबंधित रियायत प्राप्‍तकर्ता/ठेकेदार अपने अनुबंधित ओएंडएम (परिचालन एवं प्रबंधन) दायित्‍वों को पूरा करने में विफल रहता है, तो संबंधित समझौतों के अनुसार उपयुक्‍त हर्जाना वसूला जाना चाहिए और उन हिस्‍सों के रख-रखाव के लिए शीघ्र ही आवश्‍यक कदम उठाए जाने चाहिए। इसके साथ ही उन्‍होंने विशेष जोर देते हुए कहा है कि यदि स्‍वतंत्र अभियंता की ओर से कोई ढिलाई बरती जाती है, तो उसके खिलाफ समुचित कार्रवाई की जाएगी।


    परियोजना निदेशकों/क्षेत्रीय अधिकारियों को रियायत प्राप्‍तकर्ता द्वारा संचालित की जा रही परियोजनाओं से संबंधित रियायत समझौते/परामर्श समझौते के प्रावधानों के तहत अत्‍यंत सक्रिय कदम उठाने का निर्देश दिया गया है। सार्वजनिक वित्‍त पोषित परियोजनाओं (गैर-पीपीपी परियोजनाएं), जिनमें ओएंडएम दायित्‍वों का निर्वहन एनएचएआई की सीधी जिम्‍मदारी होती है, के मामले में परियोजना निदेशकों/क्षेत्रीय अधिकारियों को निर्देश दिया गया है कि वे समय-समय पर इन राजमार्गों का निरीक्षण करें और यह सुनिश्चित करने के लिए आवश्‍यक कदम उठाएं कि राजमार्ग सदैव यातायात के लिए अनुकूल रहें तथा रख-रखाव संबंधी जरूरतों के अनुरूप रहें। क्षेत्रीय अधिकारियों को आवश्‍यक सुधारात्‍मक/निवारक कदम उठाने के लिए भी प्रोत्‍साहित किया जा रहा है, ताकि इन परियोजनाओं का पर्याप्‍त रख-रखाव सुनिश्चित किया जा सके। इस संदर्भ में एनएचएआई ने राष्‍ट्रीय राजमार्गों के खराब रख-रखाव के बारे में सड़क इस्‍तेमालकर्ताओं की ओर से प्राप्‍त शिकायतों को भी संज्ञान में लिया है।


    ***


    वीके/एएम/आरआरएस/वाईबी–6909


    

    
    (Release ID: 1522604) Visitor Counter : 180