      गृह मंत्रालय

      गृह राज्‍य मंत्री हंसराज गंगाराम अहीर ने भगत सिंह ,राजगुरू और सुखदेव के शहादत दिवस पर आयोजित कार्यक्रम में लिया भाग
      Posted On: 23 MAR 2018 6:51PM by PIB Delhi


    केन्‍द्रीय गृह राज्‍यमंत्री हंसराज गंगाराम अहीर ने भगत सिंह , राजगुरु और सुखदेव के शहादत दिवस पर आज यहां आयोजित एक कार्यक्रम में भाग लिया।


    श्री अहीर ने इस अवसर पर कहा भगत सिंह , राजगुरु और सुखदेव हम सबके लिए एक प्रेरणास्रोत हैं। उन्‍होंने कहा ‘ आज हम जिस आजादी का आनंद ले रहे है उसे हासिल करने के लिए कई लोगों ने अपना बलिदान दिया है। उनका बलिदान व्‍यर्थ नहीं जाएगा हम उसे व्‍यर्थ नहीं जाने देंगे। ’ श्री अहीर ने कहा ‘ आज हम शहीद दिवस पर उन सब लोगों को श्रद्धांजलि अर्पित करते हैं जिन्‍होंने अपना बलिदान दिया है। ’ उन्‍होंने इस अवसर पर स्‍वाधीनता संग्राम और 1857 के आंदोलन का भी उल्‍लेख किया।


    श्री अहीर ने कहा कि वह सौभाग्‍यशाली हैं कि उन्‍हें आज स्‍वाधीनता सेनानियों के परिजनों के बीच आने का मौका मिला है। उन्‍होंने कहा कि वह उनका सम्‍मान करते हैं। श्री अहीर ने कहा कि उन्‍हें उनलोगों की ओर से कुछ मांगों से संबधित ज्ञापन मिला है। सरकार इन मांगों पर गंभीरता से विचार करेगी। उन्‍होंने कहा कि स्‍वतंत्रता सेनानियों के परिजनों ने उनके बच्‍चों के लिए बेहतर शिक्षा सुविधा तथा उनके खुदके ठहरने के लिए दिल्‍ली में एक भवन बनाये जाने की मांग की है।


    इस अवसर पर सांसद श्री प्रसन्‍न कुमार पटसनी , श्री प्रसन्‍न आचार्य और श्री नित्‍यानंद राय भी उपस्‍थित थे।


    वीके/एएम/एमएस/एसकेपी-7192


    

    
    (Release ID: 1526230) Visitor Counter : 77