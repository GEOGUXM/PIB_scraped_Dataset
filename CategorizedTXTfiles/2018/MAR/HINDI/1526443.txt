      संस्‍कृति मंत्रालय

      ग्राफिक प्रिंट की पहली अंतर्राष्‍ट्रीय प्रदर्शनी, ‘प्रिंट द्विवार्षिकी भारत 2018’ का आज नई दिल्‍ली में उदघाटन हुआ
      Posted On: 25 MAR 2018 6:23PM by PIB Delhi


    देश की राष्‍ट्रीय कला अकादमी की भूमिका का निर्वाह करते हुए ललित कला अकादमी देश में पहले अंतर्राष्‍ट्रीय प्रिंट द्विवार्षिक प्रदर्शनी का आयोजन कर रहा है जिसमें रिकॉर्ड 17 देश भाग ले रहे हैं। ग्राफिक प्रिंट की पहली अंतर्राष्‍ट्रीय प्रदर्शनी, ‘प्रिंट द्विवार्षिकी भारत 2018’ का आज नई दिल्‍ली के ललित कला अकादमी के रविन्‍द्र भवन गैलरी में उदघाटन किया गया। प्रख्‍यात कलाकार – प्रिंट मेकर श्री शक्ति बर्मन समारोह के मुख्‍य अतिथि थे। इस अवसर पर द्विवार्षिकी प्रदर्शनी आयोजन के आयुक्‍त सुश्री अनुपम सूद तथा संचालन समिति के सदस्‍य श्री आनन्‍द मोय बनर्जी, श्री दत्‍तात्रेय आप्‍टे, श्री आरएस शाम सुन्‍दर, सुश्री पाइला सेन गुप्‍ता और श्री विजय बगोडी उपस्थित थे।


    इस अवसर पर केन्‍द्रीय संस्‍कृति राज्‍य मंत्री (स्‍वतंत्र प्रभार) तथा पर्यावरण, वन व जलवायु परिवर्तन मंत्री डॉ. महेश शर्मा का संदेश पढा गया। डॉ. महेश शर्मा ने कहा, ‘प्रथम प्रिंट द्विवार्षिकी भारत 2018 राष्‍ट्रीय और अंतर्राष्‍ट्रीय स्‍तर पर मुद्रण (प्रिंटमेकिंग) के क्षेत्र में नए कलात्‍मक प्रचलनों की तलाश करने का प्रयास है।’ मुद्रण सूक्ष्‍मता को व्‍यक्‍त करने का माध्‍यम है।


    अपने संदेश में संस्‍कृति मंत्री ने आगे कहा‍ कि प्रधानमंत्री श्री नरेन्‍द्र मोदी का विजन भारत की समृद्ध सामाजिक व सांस्‍कृतिक विरासत, परंपरा, मानव संसाधन की शक्ति तथा युवाओं की आकांक्षाओं पर आधारित है। प्रदर्शनी में रखे गए सभी सुंदर प्रिंट की मैं प्रंशसा करता हूं। अकादमी द्वारा समकालीन कला प्रचलनों के संदर्भ में अकादमी की भूमिका की भी मैं प्रंशसा करता हूं। मैं ललित कला अकादमी के प्रशासक श्री सी एस कृष्‍णा शेट्टी को इस आयोजन के लिए बधाई देता हूं।


    अपने संबोधन में श्री शक्ति बर्मन ने कहा कि 1980 के दशक में मेरा लीथोग्राफी से पहला परिचय हुआ। जल्‍द ही लीथोग्राफी लोकप्रिय हो गया। समय के साथ इसके स्‍टूडियो बंद हो गए। वर्तमान समय में कुछ ही स्‍टूडियो काम कर रहे हैं। मेरा विश्‍वास है कि अकादमी के इस प्रयास से लीथोग्राफी को पुन: लोकप्रियता प्राप्‍त होगी।


    द्विवार्षिकी के स्‍वागत संबोधन में अकादमी के प्रशासक श्री सी एस कृष्‍णा शेट्टी ने कहा कि इस समारोह के आयोजन का लक्ष्‍य राष्‍ट्रीय और अंतर्राष्‍ट्रीय स्‍तर पर प्रिंटमेकिंग के क्षेत्र में नए कलात्‍मक प्रचलनों की तलाश करना है। अकादमी के लिए यह क्षण ऐतिहासिक है क्‍योकि अपने 64 वर्षों के इतिहास में अकादमी पहली बार भारत में प्रिंट द्विवार्षिकी का आयोजन कर रहा है।


    इस अवसर पर द्विवार्षिकी प्रदर्शनी आयोजन के आयुक्‍त तथा प्रख्‍यात प्रिंटमेकर सुश्री अनुपम सूद ने कहा कि ललित कला अकादमी का यह आयोजन भारत में प्रिंटमेकिंग की गतिविधि तथा संरक्षण में सहायता प्रदान करेगा।


    आयोजन में भारतीय तथा अंतर्राष्‍ट्रीय कलाकारों के द्वारा बनाए गए 200 से अधिक मूल प्रिंटों को शामिल किया गया है।


    मुख्‍य अतिथि तथा भारतीय सांस्‍कृतिक सम्‍बन्‍ध परिषद के अध्‍यक्ष डॉ. विनय सहस्‍त्रबुद्धे 26 मार्च को नेशनल गैलरी ऑफ माडॅल आर्ट में प्रख्‍यात भारतीय प्रिंटमेकर्स पर आधारित एक प्रदर्शनी का उदघाटन करेंगे।


    इस आयोजन में अमेरिका , इंग्‍लैण्‍ड , श्रीलंका , इटली , मैक्सिको , चीन , इजराइल , स्‍वीडन , पोलैण्‍ड , लिथुआनिया , अर्जेंटीना , यूनान , नेपाल , बांग्‍लादेश और मोरीशस के प्रतिनिधि भाग ले रहे हैं।


    ***


    वीएल/जेके/एनएम–7218


    

    
    (Release ID: 1526443) Visitor Counter : 49