      आयुष

      श्री जितेन्‍द्र सिंह द्वारा तीन दिवसीय पूर्वावलोकन अंतर्राष्‍ट्रीय योग समारोह का उद्घाटन किया गया
      
      आम लोगों के बीच योग को बढ़ावा देने के लिए आयुष मंत्रालय द्वारा कई पहल की गई : श्रीपद येस्‍सो नाइक

      Posted On: 21 MAR 2018 6:41PM by PIB Delhi

    अंतर्राष्‍ट्रीय योग दिवस (आईडीवाई) 2018 के पूर्वावलोकन के लिए एक तीन दिवसीय अंतर्राष्‍ट्रीय योग समारोह का उद्घाटन पूर्वोत्‍तर क्षेत्र विकास राज्‍य मंत्री (स्‍वतंत्र प्रभार), प्रधानमंत्री कार्यालय, कार्मिक, जन शिकायत एवं पेंशन, परमाणु ऊर्जा विभाग एवं अंतरिक्ष राज्‍य मंत्री डॉ. जितेन्‍द्र सिंह द्वारा आज नई दिल्‍ली के तालकटोरा स्‍टेडियम में किया गया।


    श्री जितेन्‍द्र सिंह ने अपने उद्घाटन संबोधन में कहा कि योग हमें मजबूत बनाने में सहायता करता है जिससे एक स्‍वस्‍थ, अधिक ताकतवर और प्रसन्‍नचित्‍त परिवार, समाज एवं राष्‍ट्र का निर्माण होता है। श्री सिंह ने यह भी कहा कि योग ने अब एक स्‍वस्‍थ जीवन के प्रति अपने आकर्षण के द्वारा पूरी दुनिया को एकजुट कर दिया है। उन्‍होंने कहा कि योग ने न केवल हमें तनावपूर्ण जीवनशैली बल्कि बहुत पुरानी बीमारियों से निपटना भी सिखाया है।


    इस अवसर पर केंद्रीय आयुष मंत्री (स्‍वतंत्र प्रभार) श्री श्रीपद येस्‍सो नाइक ने कहा कि आयुष मंत्रालय ने योग की क्षमता को स्‍वीकार किया है और सभी स्‍तरों पर इसे बढ़ावा देने के लिए सभी संभव कदम उठाये जा रहे हैं। श्री नाइक ने कहा कि विज्ञान एवं प्रौद्योगिकी में उन्‍नतियों के द्वारा लाये गये बेशुमार बदलाव के इस युग में प्रौद्योगिकी तथा अध्‍यात्मिकता के बीच सामन्‍जस्‍य बनाने की जरूरत है। मंत्री महोदय ने जोर देकर कहा कि योग इन सभी चुनौतियों का जवाब है। उन्‍होंने कहा कि आयुष मंत्रालय लगातार योग को बढ़ावा देने की दिशा में काम कर रहा है और यह सुनिश्चित कर रहा है कि समाज के सभी पहलुओं तक यह व्‍याप्‍त हो जाए।


    आयुष मंत्री ने सूचना दी कि एनसीईआरटी योग ओलंपियाड, विभिन्‍न जागरूकता शिविरों, योग पर अंतर्राष्‍ट्रीय शिविरों, योग पर पुस्‍तकों के प्रकाशन एवं योग के लिए प्रधानमंत्री पुरस्‍कार जैसी कई नई पहलों को आरंभ किया गया है। उन्‍होंने कहा कि मंत्रालय ने मधुमेह जैसी बीमारियों को नियंत्रित करने के लिए एक शून्‍य – लागत स्‍वास्‍थ्य आश्‍वासन मॉडल भी अपनाया है। मंत्री महोदय ने योग गुरूओं और योग उस्‍तादों को धन्‍यवाद दिया जो इसे एक जन आंदोलन बनाने में योगदान दे रहे हैं।


    प्रतिभागियों का स्‍वागत करते हुए आयुष सचिव श्री वैद्य राजेश कोटेचा ने सूचना दी कि राष्‍ट्रीय मोरारजी देसाई योग संस्‍थान द्वारा आयोजित यह तीसरा अंतर्राष्‍ट्रीय योग समारोह है और इस समारोह की लोकप्रियता प्रतिवर्ष बढ़ती जा रही है।


    इस तीन दिवसीय समारोह का आयोजन राष्‍ट्रीय मोरारजी देसाई योग संस्‍थान (एमडीएनआईवाई) द्वारा किया जा रहा है जिससे कि प्रतिवर्ष आयोजित होने वाले अंतर्राष्‍ट्रीय योग दिवस का समारोह मनाने के बारे में आम लोगों को संवेदनशील बनाया जा सके। विख्‍यात योग गुरूओं, योग उस्‍तादों, विद्वानों, नीति निर्माताओं एवं 16 देशों के प्रतिभागियों समेत पांच हजार से अधिक प्रतिनिधि इस मेगा समारोह में भाग ले रहे हैं।


    अंतर्राष्‍ट्रीय योग समारोह के दौरान विख्‍यात योग गुरूओं एवं योग उस्‍तादों द्वारा समानांतर योग कार्यशालाओं का आयोजन किया जाएगा।


    ***


    वीएल/एसकेजे/एस– 7151


    

    
    (Release ID: 1525644) Visitor Counter : 100