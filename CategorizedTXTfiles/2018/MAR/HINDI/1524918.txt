      कॉरपोरेट कार्य मंत्रालय

      भारत पहली बार 21 से 23 मार्च, 2018 तक नई दिल्ली में अंतर्राष्ट्रीय प्रतिस्पर्धा नेटवर्क वार्षिक सम्मेलन का आयोजन करेगा
      Posted On: 16 MAR 2018 7:21PM by PIB Delhi


    भारत अंतर्राष्ट्रीय प्रतिस्पर्धा नेटवर्क 2018 के 17वें राष्ट्रीय सम्मेलन का आयोजन नई दिल्ली में 21 मार्च से 23 मार्च, 2018 तक करेगा। प्रेस सम्मेलन को संबोधित करते हुए भारतीय प्रतिस्पर्धा आयोग के अध्यक्ष श्री देवेन्द्र सिंह सिकरी ने कहा कि 2009 में अंतर्राष्ट्रीय प्रतिस्पर्धा नेटवर्क (आईसीएन) में शामिल होने के बाद भारत पहली बार अंतर्राष्ट्रीय प्रतिस्पर्धा नेटवर्क 2018 का वार्षिक सम्मेलन आयोजित करने जा रहा है। केंद्रीय वित्त और कॉर्पोरेट मामलों के मंत्री श्री अरुण जेटली 21 मार्च, 2018 को अंतर्राष्ट्रीय प्रतिस्पर्धा नेटवर्क के वार्षिक सम्मेलन का उद्घाटन करेंगे और सम्मेलन के अंतिम दिन 23 मार्च को केंद्रीय रेल और कोयला मंत्री श्री पीयूष गोयल विदाई कार्यक्रम में शामिल होंगे।


    भारतीय प्रतिस्पर्धा आयोग के अध्यक्ष श्री सिकरी ने बताया कि आईसीएन एक अनौपचारिक नेटवर्क है जिसमें 125 क्षेत्राधिकारों के 138 प्रतिस्पर्धा प्राधिकरण शामिल हैं। प्रतिस्पर्धा कानून और नीति के क्षेत्र में आईसीएन का यह वार्षिक सम्मेलन एक महत्त्वपूर्ण अंतर्राष्ट्रीय मंच है। इसके 17वें संस्करण में 100 से अधिक देशों के प्रतिस्पर्धा प्राधिकरणों के 500 से अधिक प्रमुख और वरिष्ठ अधिकारी, गैर-सरकारी सलाहकार, जानेमाने विधिवेता और अर्थशास्त्री भी शामिल होंगे।


    भारतीय प्रतिस्पर्धा आयोग के अध्यक्ष श्री सिकरी के अलावा पत्रकारों के सवालों के जवाब आयोग के सदस्य श्री सुधीर मित्तल, श्री ऑगस्टीन पीटर, श्री यूसी नाहटा और न्यायाधीश जी.पी. मित्तल ने भी दिए।


    श्री सिकरी ने बताया कि जर्मनी के फेडरल कार्टल ऑफिस के अध्यक्ष एंड्रिस मंड्ट और आईसीएन संचालन समूह के अध्यक्ष सम्मेलन की कार्यवाही की अध्यक्षता करेंगे।


    वार्षिक सम्मेलन में कुल 7 पूर्णसत्र होंगे और 24 ब्रेकआउट सत्र होंगें।


    ***


    वीएल/एके/सीएल–7070


    

    
    (Release ID: 1524918) Visitor Counter : 220