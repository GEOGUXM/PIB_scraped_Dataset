      खाद्य प्रसंस्करण उद्योग मंत्रालय

      केंद्रीय खाद्य प्रसंस्करण उद्योग मंत्री हरसिमरत कौर बादल ने अजमेर में राजस्थान के पहले मेगा फूड पार्क का शुभारंभ किया
      Posted On: 29 MAR 2018 9:33PM by PIB Delhi


    केंद्रीय खाद्य प्रसंस्करण उद्योग मंत्री श्रीमती हरसिमरत कौर बादल ने आज अजमेर के रूपनगढ़ गांव में राजस्थान के पहले मेगा फूड पार्क एम / एस ग्रीनटेक फूड पार्क प्राइवेट लिमिटेड का शुभारंभ किया। इस पार्क को 113.57 करोड़ रुपए की लागत से बनाया गया है और इससे अजमेर व आसपास के जिलों के लगभग 25,000 किसानों को फायदा होगा।


    फूड पार्क के शुभारंभ के अवसर पर केंद्रीय खाद्य प्रसंस्करण उद्योग राज्य मंत्री साध्वी निरंजन ज्योति, राजस्थान के उद्योग मंत्री राजपाल सिंह शेखावत और कृषि मंत्री श्री प्रभु लाल सैनी और अजमेर के सांसद श्री रघु राम भी मौजूद रहे।


    इस परियोजना का विवरण देते हुए श्रीमती हरसिमरत बादल ने कहा कि 85.44 एकड़ जमीन पर बनाया गया मेगा फूड पार्क एक केंद्रीय प्रसंस्करण केंद्र होगा, साथ ही इसके जयपुर, नागौर, टोंक और चुरू में 4 प्राथमिक प्रसंस्करण केंद्र (पीपीसी) भी होंगे। उन्होंने कहा कि पार्क की खेतों के आसपास प्राथमिक प्रसंस्करण और भंडारण सुविधाएं भी होंगी और इससे न सिर्फ अजमेर, बल्कि जयपुर, नागौर, टोंक और चुरु के किसानों को भी फायदा होगा।


    इस मेगा फूड पार्क के केंद्रीय प्रसंस्करण केंद्र (सीपीसी) में तैयार की गईं सुविधाओं में 5,000 एमटी का शीत भंडारण, 2,550 एमटी के डीप फ्रीज, 2 एमटी प्रति घंटे का आईक्यूएफ, 2,500 एमटी का कच्चा माल + 5,000 एमटी तैयार सामान के शुष्क भंडारण, 6,500 एमटी सिलोज, 10 एमटी प्रति घंटे की क्षमता वाला पैक हाउस, 8 एमटी प्रति घंटे का स्टीम जेनरेटर और खाद्य प्रसंस्करण से जुड़ी अन्य सुविधाएं भी शामिल हैं।


    केंद्रीय मंत्री श्रीमती हरसिमरत कौर बादल ने कहा कि मेगा फूड पार्क में 25-30 खाद्य प्रसंस्करण इकाइयों की स्थापना पर 250 करोड़ रुपए का अतिरिक्त निवेश किया जाएगा और इससे इसका सालाना टर्नओवर लगभग 450-500 करोड़ रुपए हो जाएगा। मंत्री ने कहा कि पार्क से प्रत्यक्ष और अप्रत्यक्ष तौर पर 5,000 लोगों को रोजगार मिलेगा और सीपीसी व पीपीसी के आसपास के 25,000 किसानों को फायदा होगा। उन्होंने यह भी कहा कि पार्क में तैयार किए गए खाद्य प्रसंस्करण के आधुनिक बुनियादी ढांचे से राजस्थान और आसपास के इलाकों के किसानों, उत्पादकों, प्रसंस्करणकर्ताओं और उपभोक्ताओं को फायदा होगा। साथ ही राजस्थान में खाद्य प्रसंस्करण क्षेत्र को ग्रोथ मिलेगी।


    श्रीमती हरसिमरत कौर बादल ने कहा कि प्रधानमंत्री श्री नरेंद्र मोदी के दिशानिर्देशन में उनका मंत्रालय लगातार आगे बढ़ रहा है। मंत्रालय को खाद्य प्रसंस्करण उद्योग को प्रोत्साहन देना है, जिससे कृषि क्षेत्र का विकास होगा और इससे प्रधानमंत्री किसान संपदा योजना और मेक इन इंडिया योजना के तहत परियोजनाओं को लागू करके किसानों की आय दोगुनी करने में मदद की जा सकेगी।


    उन्होंने कहा कि खाद्य प्रसंस्करण उद्योग मंत्रालय खेत से बाजार को जोड़ने के साथ ही वैल्यू चेन और खाद्य प्रसंस्करण आधुनिक बुनियादी ढांचा सुविधाएं से युक्त मेगा फूड पार्क तैयार कर रहा है। श्रीमती बादल ने मेगा फूड पार्क की स्थापना में सहयोग देने के लिए राजस्थान की मुख्यमंत्री और राज्य सरकार का आभार प्रकट किया।


    ****


    वीएल/एएम/एमपी / एजे / पीकेए–7278


    

    
    (Release ID: 1527083) Visitor Counter : 153