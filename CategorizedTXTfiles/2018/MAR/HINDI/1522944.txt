      महिला एवं बाल विकास मंत्रालय

      नारी शक्ति पुरस्‍कारों का पूर्वावलोकन
      
      नारी शक्ति पुरस्‍कार 2017 कल राष्‍ट्रपति द्वारा प्रदान किए जाएंगे
      
      ​​​​​​​इन पुरस्‍कारों के लिए 30 व्‍यक्तिगत और 09 संस्‍थागत पुरस्‍कार विजेता चयनित

      Posted On: 07 MAR 2018 3:21PM by PIB Delhi

    राष्‍ट्रपति श्री रामनाथ कोविंद कल अंतर्राष्‍ट्रीय महिला दिवस के अवसर पर राष्‍ट्रपति भवन, नई दिल्‍ली में आयोजित होने वाले विशेष समारोह में नारी शक्ति पुरस्‍कार 2017 प्रदान करेंगे। भारत सरकार महिला सशक्तिकरण के क्षेत्र में योगदान करने के लिए प्रख्‍यात महिलाओं और संस्‍थानों को नारी शक्ति पुरस्‍कार से सम्‍मानित करती है। इस वर्ष इनके लिए 30 व्‍यक्तिगत तथा 09 संस्‍थागत पुरस्‍कार विजेताओं का चयन किया गया है। महिला और बाल विकास मंत्रालय प्रख्‍यात महिलाओं, संगठनों और संस्‍थानों के लिए इन राष्‍ट्रीय स्‍तर के पुरस्‍कारों की घोषणा करता है। चयन समिति संगठनों और व्‍यक्तियों की उपलब्धियों पर विचार-विमर्श कर पुरस्‍कारों के लिए विजेताओं को नामित और उनकी सिफारिश करती है। पुरस्‍कार प्राप्‍त करने वालों का चयन करने में संबंधित क्षेत्रों में उनके असाधारण योगदान पर प्राथमिकता से विचार किया जाता है। पुरस्‍कारों के लिए आवेदन आमंत्रित करने के लिए भारत सरकार का महिला और बाल विकास मंत्रालय देशभर के समाचार पत्रों में विज्ञापन छपवाता है तथा सोशल मीडिया के जरिए इस बारे में जानकारी दी जाती है।


    मंत्रालय सभी राज्‍य सरकारों, केंद्र शासित प्रदेश प्रशासनों, केंद्रीय मंत्रालयों/विभागों को भी इसकी सूचना देता है। इन पुरस्‍कारों के लिए कोई भी संस्‍थान, संगठन और व्‍यक्ति आवेदन भेज सकते हैं। पुरस्‍कार की पात्रता के लिए आवेदनकर्ता की सिफारिश केंद्र सरकारों, केंद्र शासित प्रदेश प्रशासनों, केंद्रीय मंत्रालयों/विभागों, गैर सरकारी संगठनों, विश्‍वविद्यालयों/संस्‍थानों, महिला सशक्तिकरण के लिए कार्यरत निजी और सार्वजनिक क्षेत्र के उपक्रमों द्वारा किया जाना आवश्‍यक है। मंत्रालय में महिलाएं स्‍वयं या आम जनता में से किसी के द्वारा भी नामित की जा सकती है। इन पुरस्‍कारों की शुरूआत 1999 में हुई थी।


    ***


    वीके/एएम/एमके/एसके–6943


    

    
    (Release ID: 1522944) Visitor Counter : 201