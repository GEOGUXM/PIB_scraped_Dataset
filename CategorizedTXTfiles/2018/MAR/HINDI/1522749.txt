      रसायन एवं उर्वरक मंत्रालय

      उर्वरक सब्सिडी के लिए देश भर में डीबीटी प्रणाली लागू किए जाने के दौरान आयोजित 4630 प्रशिक्षण सत्रों में लगभग 1.8 लाख खुदरा उर्वरक विक्रेताओं को संवेदी बनाया गया
      
      डीबीटी प्रणाली की प्रक्रिया औपचारिकताओं के कारण सब्सिडी लागत पर उर्वरकों के वितरण में बाधा नहीः श्री राव इंद्रजीत सिंह
      
      
      
      आधार कार्ड, किसान क्रेडिट कार्ड या मतदाता पहचान पत्र प्रस्तुत करने पर लाभार्थी को सब्सिडी दर पर उर्वरक बिक्री की जा रही है
      
      Posted On: 06 MAR 2018 2:19PM by PIB Delhi


    नियोजन राज्यमंत्री (स्वतंत्र प्रभार) और रसायन तथा उर्वरक राज्यमंत्री श्री राव इंद्रजीत सिंह ने आज लोकसभा में देश में उर्वरक वितरण में प्रत्यक्ष लाभ अंतरण (डीबीटी) प्रणाली लागू करने की प्रगति के बारे में पूछे गए प्रश्न के लिखित उत्तर में बताया कि सरकार ने सभी राज्यों /केंद्रशासित प्रदेशों में चरणबद्ध तरीके से उर्वरक सब्सिडी देने के लिए प्रत्यक्ष लाभ अंतरण (डीबीटी) प्रणाली लागू की है। उर्वरक डीबीटी प्रणाली के अंतर्गत खुदरा विक्रेताओं द्वारा लाभार्थियों को की गई वास्तविक बिक्री के आधार पर विभिन्न श्रेणियों के उर्वरकों पर उर्वरक कंपनियों को 100 प्रतिशत सब्सिडी जारी की जाएगी/जारी की जा रही है।


    श्री राव इंद्रजीत सिंह ने कहा कि किसानों /खरीदारों को सब्सिडी दर पर सभी उर्वरक खुदरा दुकानों पर लगे प्वाइंट ऑफ सेल (पीओएस) उपकरण के माध्यम से दिए जा रहे हैं और लाभार्थियों की पहचान आधार कार्ड, किसान क्रेडिट कार्ड, मतदाता पहचान पत्र आदि से की जा रही है। उन्होंने कहा कि डीबीटी योजना लागू करने में प्रत्येक खुदरा विक्रेता के यहां पीओएस उपकरण होना तथा पीओएस उपकरण संचालन के लिए खुदरा और थोक विक्रेताओं का प्रशिक्षण आवश्यक है।


    श्री सिंह ने बताया कि पूरे देश में प्रमुख उर्वरक आपूर्तिकर्ता (एलएफएस) ने देश भर में डीबीटी लागू करने के पहले पीओएस तैनाती के हिस्से के रूप में 4630 प्रशिक्षण सत्र आयोजित किए। एलएफसी द्वारा आयोजित प्रारंभिक प्रशिक्षण सत्र के दौरान लगभग 1.8 लाख खुदरा विक्रेताओं को संवेदी बनाया गया। डीबीटी को चरणबद्ध तरीके से लागू करने का विवरण इस प्रकार हैः

                                                                                                            
क्रम संख्या  राज्य /केंद्रशासित प्रदेश के नाम                                            प्रारंभ होने का समय
                                                                                                            
                                                                                                            
                                                                                                            
1            राष्ट्रीय राजधानी क्षेत्र दिल्ली                                            1 सितंबर, 2017     
                                                                                                            
                                                                                                            
                                                                                                            
2            मिजोरम, दमन और दीव, दादरा-नगर हवेली, मणिपुर, नगालैंड, गोवा, पुद्दुचेरी      1 अक्टूबर, 2017    
                                                                                                            
                                                                                                            
                                                                                                            
3            राजस्थान, उत्तराखंड, महाराष्ट्र, अंडमान और निकोबार दीप समूह, असम, त्रिपुरा  1 नंवबर, 2017      
                                                                                                            
                                                                                                            
                                                                                                            
4            आंध्र प्रदेश, हरियाणा, पंजाब, छत्तीसगढ़ तथा मध्य प्रदेश                     1 दिसंबर, 2017     
                                                                                                            
                                                                                                            
                                                                                                            
5            केरल, बिहार, कर्नाटक, झारखंड, तेलंगाना तथा तमिलनाडु                         1 जनवरी, 2018      
                                                                                                            
                                                                                                            
                                                                                                            
6            उत्तर प्रदेश, गुजरात, पश्चिम बंगाल, ओडिशा तथा हिमाचल प्रदेश                 1 फरवरी, 2018      
                                                                                                            
                                                                                                            
                                                                                                            
7            जम्मू तथा कश्मीर                                                            1 मार्च, 2018      
                                                                                                            
                                                                                                            

    डीबीटी प्रणाली में प्रक्रिया संबंधी (आधार) औपचारिकताओं के कारण कुछ राज्यों में उर्वरकों के समय से वितरण न होने की धारणाओं को गलत बताते हुए श्री सिंह ने कहा कि प्रत्येक खुदरा दुकान में लगे पीओएस उपकरण के माध्यम से किसानों और खरीदारों को सब्सिडी दर पर उर्वरकों की बिक्री की जा रही है और लाभार्थियों की पहचान आधार कार्ड, किसान क्रेडिट कार्ड, मतदाता पहचान पत्र आदि के माध्यम से की जा रही है। यदि किसी लाभार्थी के पास आधार कार्ड नहीं है तो आधार नामांकन संख्या के साथ किसान क्रेडिट कार्ड या मतदाता पहचान पत्र प्रस्तुत करने पर उसे सब्सिडी लागत पर उर्वरक की बिक्री की जा रही है।


    उर्वरक सब्सिडी किसानों को सीधे देने के लिए डीबीटी प्रणाली लागू करने की संभावना के बारे में श्री सिंह ने कहा कि डीबीटी योजना के अंतर्गत लाभार्थियों को खुदरा विक्रेता द्वारा की गई बिक्री के बाद सब्सिडी लाभार्थियों के स्थान पर उर्वरक कंपनियों को जारी की जाएगी।


    अभी एलपीजी की तरह लाभार्थियों को सब्सिडी का प्रत्यक्ष अंतरण उर्वरक क्षेत्र में नहीं किया जा सकता, क्योंकि लाभार्थियों और उनके हक स्पष्ट रूप से परिभाषित नहीं हैं। सब्सिडी वाले विभिन्न उत्पाद, यूरिया तथा फास्फेटिक तथा पोटाश वाले 21 प्रकार के उर्वरकों की सब्सिडी दरें अलग-अलग हैं। विभिन्न उत्पादन प्रक्रिया, संयंत्रों की ऊर्जा सक्षमता, सफलता आदि के कारण यूरिया के मामले में सब्सिडी एक कंपनी से दूसरी कंपनी में अलग होती है। कुछ उर्वरकों विशेषकर यूरिया में न्यूनतम खुदरा मूल्य से दोगुनी सब्सिडी होती है।


    श्री सिंह ने बताया कि इस विषय पर गहराई से विश्लेषण के लिए नीति आयोग ने हाल में एक समिति बनाई है, जो एक मॉडल की सिफारिश करेगी, जिसका इस्तेमाल किसानों को सब्सिडी के प्रत्यक्ष अंतरण में किया जाएगा।


    ***


    वीएल/एएम/एजी/एमएस–6921


    

    
    (Release ID: 1522749) Visitor Counter : 87
    
    
      Read this release in: English , Tamil