      खान मंत्रालय

      खनिज संरक्षण एवं विकास नियमों, 2017 में संशोधन
      Posted On: 28 MAR 2018 8:48PM by PIB Delhi


    एमएमडीआर अधिनियम की धारा 8ए (6) के तहत बढ़ाई गई कारोबारी (मर्चेंट) खनिकों की लीज अवधि 31 मार्च, 2020 को समाप्‍त होगी। कुल मिलाकर लगभग 288 खनन पट्टे हैं जिनकी अवधि वर्ष 2020 में समाप्‍त होगी। इनमें से 59 कार्यरत पट्टे (लीज) हैं जिनके तहत प्रमुख खनिजों यथा लौह अयस्‍क, मैगनीज एवं क्रोमाइट अयस्‍क इत्‍यादि का व्‍यापक उत्‍पादन होता है। वर्तमान पट्टे से नवीन पट्टों की ओर आसानी से उन्‍मुख होने के लिए नीलामी प्रक्रिया को बहुत पहले शुरू करने की जरूरत है, ताकि इन पट्टों की अवधि समाप्‍त होने से नीलाम किये जाने वाले नए पट्टों और खनिज उत्‍पादन पर कोई असर न पड़े। इन खनिज ब्‍लॉकों की नीलामी प्रक्रिया के लिए ब्‍लॉकों का अन्‍वेषण करना आवश्‍यक है। केन्‍द्र सरकार ने इससे पहले वर्ष 2010 में एक निर्देश जारी किया था जिसमें यह उल्‍लेख किया गया था कि सभी मौजूदा पट्टों को पांच वर्षों की अवधि में जी2 अथवा जी1 के अन्‍वेषण स्‍तर पर लाना होगा। खनिज संरक्षण एवं विकास नियमों, 2017 (एमसीडीआर) में नियम 12 (4ए) को शामिल कर इसे और भी ज्‍यादा सुदृढ़ किया गया है। एक संशोधित अधिसूचना के जरिए यह किया गया है जिसे भारत के राजपत्र में प्रकाशित किया गया है। इसके लिए जी.एस.आर. संख्‍या 289, दिनांक 27 मार्च 2018 देखें। इस नियम में जी2 स्‍तर पर अन्‍वेषण की बात कही गई है, जैसा कि खनिज (खनिज सामग्री का साक्ष्‍य) नियमों, 2015 के नियम 5 के अनुच्‍छेद (ए) में उल्‍लेख किया गया है। इस तरह का अन्‍वेषण वर्ष 2020 में तय अवधि समाप्‍त होने वाले खनन पट्टों में 1 अप्रैल, 2019 तक करना होगा। इस नियम में जरूरतों की पूर्ति के लिए आईबीएम की मंजूरी के साथ तैयार की गई अन्‍वेषण योजना के क्रियान्‍वयन के लिए समय सीमा का भी उल्‍लेख किया गया है।


    ****


    वीके/एएम/आरआरएस/एस-7268

    
    
    (Release ID: 1526965) Visitor Counter : 589