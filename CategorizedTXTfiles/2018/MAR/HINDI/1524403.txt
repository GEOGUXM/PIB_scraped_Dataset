      जनजातीय कार्य मंत्रालय

      श्री सुदर्शन भगत ने झारखंड राज्‍य के टांगीनाथ धाम तथा आंजन धाम को केन्‍द्रीय पर्यटन मंत्री से स्वदेश दर्शन योजना के तहत लाने का आग्रह किया
      Posted On: 14 MAR 2018 6:32PM by PIB Delhi


    माननीय जनजातीय कार्य राज्‍यमंत्री, श्री सुदर्शन भगत आज नई दिल्‍ली में माननीय पर्यटन राज्‍यमंत्री (स्‍वतंत्र प्रभार) श्री के. जे. अल्‍फोंस से मुलाकात की। इस मुलाकात का उद्देश्‍य झारखंड राज्‍य के गुमला जिले में स्थित टांगीनाथ धाम तथा आंजन धाम को पर्यटन की दृष्टि से स्वदेश दर्शन योजना के तहत जोड़कर इन स्थानों को पर्यटन के लिए विकसित करना था। भगवान शिव के लाखों उपासक हर साल टांगीनाथ धाम आते हैं। आंजन धाम भगवान हनुमान के उपासकों के लिए किसी तीर्थस्‍थल से कम नहीं है। श्री सुदर्शन भगत जी ने इस बात पर बल दिया की इन धार्मिक स्‍थलों को पूर्णरूप से सुविधायुक्‍त तथा पर्यटन हेतु विकसित किया जाना आवश्‍यक है ताकि इस क्षेत्र के जनजातीय समाज का विकास भी पर्यटन के माध्‍यम से हो सके।


    माननीय जनजातीय कार्य राज्‍यमंत्री ने कहा कि भारत सरकार की पूर्ण योजनाओं का पूरा लाभ इस क्षेत्र के निवासियों को नहीं मिल पा रहा है। वे संगठित और जागृत नहीं हैं। अत: यह आवश्‍यक है कि इस समाज के लोगों की उन्‍नति के लिए प्रत्‍येक स्‍तर से केन्‍द्रीय आर्थिक सहायता प्रदान की जाए। इस विषय को सुनने के बाद श्री के. जे. अल्‍फोंस ने श्री सुदर्शन भगत जी को आश्वस्‍त किया कि उनके तथा उनके मंत्रालय की ओर से इस विषय पर विशेष ध्‍यान दिया जाएगा तथा झारखंड के इन धार्मिक स्‍थलों को केन्‍द्र सरकार पर्यटन की दृष्टि से विकसित करने के लिए हर संभव प्रयास करेगी।


    ******


    नानू भसीन/अभिनव प्रसून/उत्‍कर्ष दीक्षित

    
    
    (Release ID: 1524403) Visitor Counter : 92