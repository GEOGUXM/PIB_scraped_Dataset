      सूचना और प्रसारण मंत्रालय

      श्रीमती स्मृति जुबिन ईरानी ने सूचना एवं प्रसारण मंत्रालय की सलाहकार समिति की बैठक की अध्यक्षता की
      
      
      विभिन्न मीडिया इकाइयों को एक साथ जोड़ने के श्रीमती ईरानी के प्रयासों को सराहा गया

      Posted On: 14 MAR 2018 6:35PM by PIB Delhi

    केन्‍द्रीय सूचना एवं प्रसारण मंत्री श्रीमती स्मृति जुबिन ईरानी ने विज्ञापन और दृश्य प्रचार निदेशालय (डीएवीपी), क्षेत्रीय प्रचार निदेशालय (डीएफपी) तथा संगीत और नाट्य विभाग (एस एंड डीडी) को मिलाकर ब्यूरो ऑफ आउटरीच कम्युनिकेशन बनाए जाने की मंत्रालय की योजना पर मंत्रालय की सलाहकार समिति की बैठक में चर्चा की । बैठक की अध्यक्षता करते हुए श्रीमती ईरानी ने समिति के सदस्यों को डीएवीपी, डीएफपी तथा एस एंड डीडी को एकीकृत कर उसे ब्यूरो ऑफ आउटरीच कम्युनिकेशन में तब्दील करने के बारे में पूरी जानकारी दी। उन्होंने सदस्यों को विस्तार से बताया कि अब तक अलग-अलग काम कर रही इन मीडिया इकाइयों को एक साथ जोड़ने से किस तरह इनमें नई ऊर्जा का संचार होगा और इनका प्रबंधन भी प्रभावी तरीके से किया जा सकेगा। उन्होंने कहा कि इस पहल से मीडिया इकाइयों पर होने वाले खर्च को घटाकर मानव संसाधन का बेहतर इस्तेमाल हो सकेगा।


    समिति के सदस्यों ने श्रीमती ईरानी के प्रयासों की सराहना की और कहा कि इस तरह के सुधार देश में संचार माध्यम को सशक्त बनाने में बड़ी भूमिका निभाएंगे। सदस्यों ने मीडिया इकाइयों को एकीकृत करने के प्रभावों का आकलन करने तथा इन इकाइयों में काम कर रहे लोगों को अपने कामकाज बेहतर तरीके से करने के लिए आवश्यक प्रशिक्षण दिए जाने का सुझाव भी दिया। मंत्रालय में संयुक्त सचिव श्री संजय मूर्ति ने बैठक में सदस्यों को ब्यूरो ऑफ आउटरीच कम्युनिकेशन के बारे में विस्तृत जानकारी दी।


    ***


    वीके/एएम/एमएस/एमएस-7036

    
    
    (Release ID: 1524405) Visitor Counter : 70