      राष्ट्रपति सचिवालय

      राष्ट्रपति श्री रामनाथ कोविंद मेडागास्कर पहुंचे
      
      उनकी उपस्थिति में द्विपक्षीय रक्षा समझौते पर हस्ताक्षर हुए, उन्होंने ग्रामीण विकास में भू-सूचना विज्ञान अनुप्रयोग केंद्र का उद्घाटन किया

      Posted On: 14 MAR 2018 7:07PM by PIB Delhi

    राष्ट्रपति श्री रामनाथ कोविंद आज (14 मार्च, 2018) अफ्रीका और हिंद महासागर क्षेत्र के दो राष्ट्रों की यात्रा के दूसरे चरण में मेडागास्कर पहुंचे। किसी भारतीय राष्ट्रपति या प्रधानमंत्री की मेडागास्कर की यह पहली यात्रा है। राष्ट्रपति का स्वागत अंटानानारिवो में इवाटो अंतर्राष्ट्रीय हवाई अड्डे पर प्रधानमंत्री ओलीवर सोलो नान्द्रासन ने पारंपरिक तरीके से किया।


    राष्ट्रपति हवाई अड्डे से मेडागास्कर के राष्ट्रपति श्री हैरी राजाओनारीमम्पियानिना के साथ प्रतिनिधिमंडल स्तर की वार्ता का नेतृत्व करने के लिए रवाना हुए। उनकी उपस्थिति में रक्षा और उड्डयन सहयोग के क्षेत्र में दो समझौतों का आदान-प्रदान हुआ। प्रतिनिधिमंडल स्तर की वार्ता के बाद राष्ट्रपति को मेडागास्कर के राष्ट्रपति ने द्वितीय श्रेणी का ग्रेंड क्रॉस प्रदान किया। गैर नागरिकों को प्रदान किया जाने वाला यह मेडागास्कर का सर्वोच्च सम्मान है। उन्होंने कहा कि इससे हमारे सौहार्दपूर्ण और मित्रवत संबंध अधिक सुदृढ़ होंगे।


    राष्ट्रपति श्री रामनाथ कोविंद उनके सम्मान में मेडागास्कर के राष्ट्रपति द्वारा दिए गए दोपहर भोज में भी शामिल हुए। इस अवसर पर राष्ट्रपति ने आतिथ्य सत्कार के लिए मेडागास्कर की सरकार और वहां के लोगों का आभार व्यक्त किया।


    इसके बाद राष्ट्रपति ने ग्रामीण विकास में भू-सूचना विज्ञान अनुप्रयोग केंद्र का उद्घाटन किया। इस केंद्र से मेडागास्कर के लोगों को ग्रामीण विकास में भू-सूचना विज्ञान के अनुप्रयोगों का इस्तेमाल करने में मदद मिलेगी। इससे दोनों देशों के बीच कृषि और इससे जुड़े क्षेत्रों में द्विपक्षीय सहयोग सुदृढ़ होंगे।


    ****


    वीके/एएम/एमके/सीएस– 7052


    

    
    (Release ID: 1524696) Visitor Counter : 38