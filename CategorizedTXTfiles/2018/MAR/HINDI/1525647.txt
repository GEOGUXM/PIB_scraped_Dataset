      कृषि एवं किसान कल्‍याण मंत्रालय

      राज्यों से कहा गया है कि वे कृषि पर केन्द्रीय योजनाओं से संबंधित फंड का तत्काल वितरण करने के लिए 15 अप्रैल, 2018 तक केन्द्र को अपनी वार्षिक कार्य योजना 2018-19 पेश कर दें : श्री राधामोहन सिंह
      
      केन्द्रीय कृषि मंत्री ने वीडियो कांफ्रेंसिंग के जरिए सभी राज्यों और केन्द्र शासित प्रदेशों के मुख्य सचिवों, प्रधान सचिवों (कृषि) और अन्य वरिष्ठ अधिकारियों को संबोधित किया
      
      Posted On: 21 MAR 2018 6:52PM by PIB Delhi


    केन्द्रीय कृषि एवं किसान कल्याण मंत्री श्री राधामोहन सिंह ने आज नई दिल्ली में वीडियो कांफ्रेंसिंग के जरिए राज्यों के मुख्य सचिवों और राज्यों के कृषि विभागों के प्रधान सचिवों एवं वरिष्ठ अधिकारियों को संबोधित किया। कृषि मंत्रालय के लिए इस तरह की अपनी पहली बैठक में श्री राधामोहन सिंह ने राज्यों से कहा कि वे मंत्रालय को अपनी वार्षिक कार्य योजना 2018-19 को 15 अप्रैल, 2018 तक पेश कर दें, ताकि कृषि एवं उससे संबद्ध क्षेत्रों पर केन्द्रीय योजनाओं से संबंधित धनराशि (फंड) का तत्काल वितरण हो सके। मंत्री महोदय ने राष्ट्रीय कृषि विकास योजना (आरकेवीवाई) से संबंधित अंतर-राज्य मापदंड संबंधी सूचनाएं तत्काल भेजने को कहा।


    श्री सिंह ने राज्यों से कृषि प्रौद्योगिकी प्रबंधन एजेंसी (एटीएमए) योजना पर गठित संचालन समिति की नियमित बैठकें करने और रिक्त पदों को भरने के लिए भी कहा। उन्होंने वर्ष 2017-18 में राज्यों एवं केन्द्र शासित प्रदेशों की अप्रयुक्त धनराशि के बारे में भी जानकारी ली और उनसे पहली किस्त के रूप में प्राप्त धनराशि के उपयोग संबंधी प्रमाण पत्रों को अगले दो दिनों में पेश करने को कहा, ताकि वित्त वर्ष 2017-18 की समाप्ति से पहले दूसरी किस्त जारी की जा सके। मंत्री महोदय ने राज्यों से वित्त वर्ष 2017-18 की समाप्ति से पहले बची हुई धनराशि का उपयोग करने का भी अनुरोध किया।


    श्री राधामोहन सिंह ने राज्यों से सभी योजनाओं के सुगम संचालन का आह्वान करने के साथ-साथ उनसे सुझाव मांगे और संबंधित अधिकारियों को आवश्यक निर्देश दिए।


    ****


    वीके/एएम/आरआरएस/डीके – 71 5 4


    

    
    (Release ID: 1525647) Visitor Counter : 75