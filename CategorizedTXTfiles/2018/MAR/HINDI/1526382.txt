      पूर्वोत्‍तर क्षेत्र विकास मंत्रालय

      केंद्र सरकार की पूर्वोत्‍तर में नई औद्योगिक इकाईयों के लिये विशेष प्रोत्‍साहन राशि
      Posted On: 25 MAR 2018 9:12PM by PIB Delhi


    केंद्रीय पूर्वोत्तर क्षेत्र विकास राज्य मंत्री (स्वतंत्र प्रभार) , प्रधानमंत्री कार्यालय , कार्मिक , जन शिकायत और पेंशन , परमाणु ऊर्जा तथा अंतरिक्ष राज्य मंत्री श्री जितेंद्र सिंह ने आज यहां कहा कि केंद्रीय मंत्रिमंडल द्वारा अनुमोदित पूर्वोत्‍तर औद्योगिक विकास योजना (एनइआईडीएस) कई विशेष प्रोत्‍साहन राशि प्रदान कर इस क्षेत्र में औद्योगिक इकाईयों को बढ़ावा देने में महत्‍वपूर्ण भूमिका निभायेगी।


    पूर्वोत्‍तर के उद्योग और व्‍यापार जगत के प्रति‍निधिमंडलों के साथ चर्चा करते हुए डॉ. जितेन्‍द्र सिंह ने कहा कि मंत्रिमंडल के निर्णय से एक बार फिर केंद्र सरकार और प्रधानमंत्री श्री नरेन्‍द्र मोदी द्वारा पूर्वोत्‍तर में उद्यमियता और रोजगार के अवसर बढ़ाने को उच्‍च प्राथमिकता देने की प्रतिबद्धता प्रदर्शित होती है।


    नव घोषित पूर्वोत्‍तर विकास योजना के बारे में विस्‍तार से बता‍ते हुए डॉ. जितेन्‍द्र सिंह ने कहा कि इसके लिए 3000 करोड़ रूपये की लागत रखी गई है। इस योजना के तहत आठ राज्‍यों में किसी भी स्‍थान पर नई औद्योगिक इकाई स्‍थापित करने के लिए कई विशेष प्रोत्‍साहन राशि उपलब्‍ध होगी। इस योजना में उपलब्‍ध महत्‍वपूर्ण प्रावधान ऋण लेने के लिए केंद्रीय पूंजी निवेश प्रोत्‍साहन (सीसीआईआईएसी) है। इसके अनुसार अधिकतम 5 करोड़ रूपये की सीमा के साथ औद्योगिक संयंत्र और मशीन पर निवेश का 30 प्रतिशत प्रति इकाई प्रोत्‍साहन राशि के तौर पर प्रदान किया जाएगा। उन्‍होंने कहा कि इसके अलावा इकाई द्वारा व्‍यावसायिक उत्‍पादन शुरू करने से लेकर पहले 5 वर्ष के लिए पात्र बैंकों और वित्‍तीय संस्‍थानों द्वारा अग्रिम कार्यशील पूंजी ऋण पर 3 प्रतिशत की केंद्रीय ब्‍याज प्रोत्‍साहन राशि (सीआईआई) उपलब्‍ध होगी।


    डॉ. जितेन्‍द्र सिंह ने कहा कि पूर्वोत्‍तर औद्योगिक विकास योजना में इकाई द्वारा व्‍यावसायिक उत्‍पादन शुरू करने के पहले 5 वर्ष के लिए जीएसटी से राहत दी गई है।


    ****


    वीके/एएम/एमके/एसके-7208


    

    
    (Release ID: 1526382) Visitor Counter : 43