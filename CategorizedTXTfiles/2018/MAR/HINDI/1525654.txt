      रेल मंत्रालय

      रेल मंत्रालय की उपनगरीय सेक्‍शन में सुधार और अन्‍य रेल क्षेत्र में भीड़ कम करने के लिए बैंगलुरु क्षेत्र में चौगुना कार्य करने की मंजूरी
      
      बैंगलुरु और व्‍हाइटफिल्‍ड के बीच दो अतिरिक्‍त लाइनों से आईटी केंद्र के क्षेत्र में रोजाना यात्रा करने वाले 62,000 लोग लाभान्वित होंगे
      
      रेल मंत्रालय ने बैंगलुरु क्षेत्र और उसके आस-पास क्षमता विस्‍तार कार्य के लिए लगभग 1500 करोड़ रुपये के कार्यों को मंजूरी दी
      
      
      Posted On: 21 MAR 2018 7:29PM by PIB Delhi


    रेल मंत्रालय ने लाइन क्षमता बढ़ाने, विशेष रूप से उपनगरीय यात्रियों की आवश्‍यकता को ध्‍यान में रखते हुए 492.87 करोड़ रुपये की लागत से बैंगलुरु कैंट से व्‍हाइटफील्‍ड तक अतिरिक्‍त दो लाइन (मौजूदा दो लाइन के आस-पास एक-एक लाइन) के प्रावधान के साथ परियोजना को चौगुना करने की मंजूरी दी।


    भीड़ कम करने के उपाय के रूप में बैंगलुरु और व्‍हाइटफील्‍ड के बीच दो अतिरिक्‍त लाइनों से इस व्‍यस्‍त सेक्‍शन को सुगम बनाने का निर्णय लिया गया है। 25 किलोमीटर के इस क्षेत्र में 6 महत्‍वपूर्ण स्‍टेशन-बैंगलुरु कैंटोनमेंट, बैंगलुरु पूर्व, बैयाप्पनहल्ली , कृष्‍णराजपुरम, खुदी और व्‍हाइटफील्‍ड होंगे। इससे बैंगलुरु में इस सेक्‍शन पर रोजाना यात्रा करने वाले 62000 लोगों को लाभ होगा।


    इस परियोजना पर तुंरत कार्य शुरू कर दिया जाएगा और इसे दो से तीन वर्ष की अवधि के भीतर पूरा करने की योजना है। यह बैंगलुरु की स्‍थानीय जनता विशेष रूप से व्‍हाइटफील्‍ड क्षेत्र के आईटी केन्‍द्र के लोगों के लिए वरदान होगा। वर्तमान में क्रमश: बैंगलुरु और यशवन्‍तपुर से 146 और 94 रेलगाडि़यां चल रही हैं, जिनमें से 122 रेलगाडि़यां उपनगरीय यात्रियों की जरूरतों को पूरा करती है।


    इन उपनगरीय रेलगाडि़यों में से अधिकतर रेलगाडि़यां बैंगलुरु में व्‍हाइटफील्‍ड सेक्‍शन में चलती हैं। यात्रियों की बढ़ती जरूरतों को देखते हुए पिछले डेढ़ वर्ष में ही बैंगलुरु क्षेत्र में सात लम्‍बी दूरी की रेलगाडि़यों के साथ ही 26 उपनगरीय रेल सेवाएं भी शुरू की गई हैं। हाल ही में केएसआर बैंगलुरु-बैयाप्‍पनहल्‍ली और बैयाप्‍पनहल्‍ली-बैंगलुरु के बीच चार उपनगरीय रेल सेवाएं शुरू की गई हैं। केएसआर बैंगलुरु-व्‍हाइटफील्‍ड की रेलवे लाइन पर अब भीड़ बढ़ गई है।


    बैंगलुरु-व्‍हाइटफील्‍ड के बीच की लाइन को चौगुना करने की परियोजना को 1997-98 के दौरान मंजूरी दी गई थी, लेकिन यह कार्य भूमि लागत/उपलब्‍धता आदि के कारण लम्बित थी। हालांकि बाद में शहरी विकास मंत्रालय ने बैंगलुरु मेट्रो के विस्‍तार सहित कृष्‍णराजपुरम और व्‍हाइटफील्‍ड स्‍टेशनों के पारगमन उद्गम विकास (पीओडी) की सिफारिश की थी और चौगुना करने की परियोजना को व्‍यावहारिक ना मानकर इस पर अमल न करने का निर्णय लिया गया था।


    अन्‍य कार्य


    उपरोक्‍त कार्यों के अलावा रेल मंत्रालय ने बजट 2018-19 में बैंगलुरु क्षेत्र के आस-पास निम्‍नलिखित दोहरीकरण कार्यों को मंजूरी दी, जिससे उपशहरीय रेलगाडि़यों सहित अतिरिक्‍त रेल सेवाओं के लिए इस सेक्‍शन में लाइन क्षमता बढ़ाने में मदद मिलेगी :

     1. 169.64 करोड़ रुपये की लागत से यशवंतपुर- बैयाप्‍पनहल्‍ली–चन्‍नसन्‍द्रा (21.70 किलोमीटर) के बीच पटरी का दोहरीकरण।
     2. 375.66 करोड़ रुपये की लागत से बैयाप्‍पनहल्‍ली-होसुर (48 किलोमीटर) के बीच पटरी का दोहरीकरण।

    अत्‍यधिक भीड़ वाले बैंगलुरु स्‍टेशन पर और रेल सेवाएं शुरू करने के लिए भीड़ कम करने के कार्यों के लिए लगभग 15 करोड़ रुपये भी आवंटित किए गए हैं।


    उपरोक्‍त राशि हाल ही में पूरे किये गये कार्यों के अतिरिक्‍त है। इनमें लगभग 250 करोड़ रुपये की लागत से यशवंतपुर-येलाहंका और येलाहंका-चन्‍नसन्‍द्रा सेक्‍शन पर दोगुना विद्युतीकरण कार्य और बैंगलुरु तथा यशवंतपुर में मौजूदा टर्मिनल पर भीड़ कम करने के लिए 152 करोड़ रुपये की लागत से बैयाप्‍पनहल्‍ली पर नए कोचिंग टर्मिनल विकसित करने के जारी प्रमुख कार्य शामिल हैं। इस प्रकार रेल मंत्रालय ने पिछले दो-तीन वर्षों में बैंगलुरु और इसके आस-पास लाइन क्षमता विस्‍तार कार्य के लिए लगभग 1500 करोड़ रुपये आवंटित किए हैं, जिससे उपनगरीय रेलगाडि़यों सहित अतिरिक्‍त रेलगाडि़यां चलाने में काफी मदद मिलेगी।


    ये कार्य राज्‍य सरकार के साथ लागत में साझेदारी के प्रस्‍ताव की प्रतीक्षा किए बगैर रेल मंत्रालय द्वारा स्‍वयं की लागत पर आवंटित किए गए हैं। ये कार्य कर्नाटक सरकार (बजट 2018-19 में घोषित) के साथ संयुक्‍त उद्यम आधार पर लगभग 17000 करोड़ रुपये की कुल लागत से बैंगलुरु क्षेत्र के लिए उपनगरीय रेल प्रणाली (एलिवेटेड कोरिडोर सहित) की प्रस्‍तावित परियोजना के अतिरिक्‍त है। इस परियोजना पर चर्चा जारी है।


    ****


    वीके/एएम/एमके/वाईबी –7153


    

    

    
    (Release ID: 1525654) Visitor Counter : 74
    
    
    
    
    

2.