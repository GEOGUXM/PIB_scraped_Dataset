      श्रम और रोजगार मंत्रालय

      यूनिवर्सल एकाउंट नम्‍बर वाले सदस्‍यों के लिए भविष्‍य निधि में बचत की जानकारी मिस्‍ड कॉल एवं एसएमएस अलर्ट के जरिए
      Posted On: 12 MAR 2018 7:35PM by PIB Delhi


    यूनिवर्सल एकाउंट नम्‍बर ( यूएएन) पोर्टल पर पंजीकृत सदस्‍य ईपीएफओ में उपलब्‍ध विवरण की जानकारी अपने पंजीकृत मोबाइल नम्‍बर से 011-22901406 पर मिस्‍ड कॉल देकर प्राप्‍त कर सकते हैं। यदि सदस्‍य का यूएएन किसी भी एक बैंक खाते , आधार और पैन से जुड़ा हुआ है तो सदस्‍य को अंतिम योगदान और भविष्‍य निधि बचत का विवरण मिल सकता है। इस सुविधा का लाभ उठाने के लिए यूनिफाइड पोर्टल का यूएएन सक्रिय होना चाहिए। 011-22901406 पर पंजीकृत मोबाइल नम्‍बर से मिस्‍ड कॉल देने पर दो घंटियां बजने के बाद फोन स्‍वत: कट जाएगा। सदस्‍य के लिए यह सेवा मुफ्त उपलब्‍ध है। इसके अलावा इन सेवाओं का लाभ गैर स्‍मार्ट फोनों से भी उठाया जा सकता है।


    भविष्‍य निधि बचत और अंतिम भुगतान की जानकारी के लिए मिस्‍ड कॉल और एसएमएस सेवा से जानकारी प्राप्‍त करने की सुविधा उमंग ऐप पर भी उपलब्‍ध है।


    यूएएन सक्रिय सदस्‍य अपने पंजीकृत मोबाइल नम्‍बर से 7738299899 पर एसएमएस भेजकर ईपीएफओ के पास उपलब्‍ध बचत और नवीनतम पीएफ योगदान की जानकारी ले सकते हैं। सदस्‍य को ‘ ईपीएफओएचओ यूएएन ’ लिखकर 7738299899 पर एसएमएस भेजना होगा। यह सुविधा 10 भाषाओं यानि अंग्रेजी , हिन्‍दी , पंजाबी , गुजराती , मराठी , कन्‍नड़ , तेलुगु , तमिल , मलयालम और बांग्‍ला में उपलब्‍ध है। अंग्रेजी को छोड़कर किसी भी भाषा एसएमएस प्राप्‍त करने के लिए चुनी गई भाषा के पहले तीन शब्‍द यूएएन के बाद डालने होंगे। उदाहरण के लिए तेलुगु में एसएमएस प्राप्‍त करने के लिए एसएमएस ‘ ईपीएफओएचओ यूएएन टीइएल ’ लिखकर 7738299899 पर भेजना होगा।


    यूएएन के पंजीकृत मोबाइल नम्‍बर से एसएमएस भेजना होगा। बदले में ईपीएफओ भविष्‍य निधि के अंतिम योगदान और उपलब्‍ध केवाईसी सूचना के साथ सदस्‍य की बचत का विवरण भेजेगा।


    ***


    वीएल/एएम/केपी/एसकेपी– 7008


    

    
    (Release ID: 1523995) Visitor Counter : 154