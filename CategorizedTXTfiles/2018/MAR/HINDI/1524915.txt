      वित्‍त मंत्रालय

      ‘वी फॉर विक्‍टरी’ अभियान के तहत अटल पेंशन योजना के सेवा प्रदाताओं के लिए अभिनंदन कार्यक्रम आयोजित किया गया, इस अवसर पर बैंकों द्वारा चार लाख से भी ज्‍यादा खातों को सक्रिय किया गया
      Posted On: 16 MAR 2018 7:18PM by PIB Delhi


    पेंशन कोष नियामक एवं विकास प्राधिकरण (पीएफआरडीए) ने आज ‘वी फॉर विक्‍टरी’ अभियान के तहत अटल पेंशन योजना (एपीवाई) के विजेता सेवा प्रदाताओं के लिए अभिनंदन कार्यक्रम आयोजित किया। इस दौरान बैंकों द्वारा चार लाख से भी ज्‍यादा खातों को सक्रिय किया गया। यह अभियान 07 जनवरी से लेकर 20 जनवरी, 2018 तक जारी रहा। बैंकों के जोनल प्रमुखों/सर्किल/क्षेत्रीय प्रमुखों एवं मध्‍यम स्‍तरीय प्रबंधन (लेवल-2) के प्रयासों की सराहना करने के लिए यह अभियान आयोजित किया गया था।


    पीएफआरडीए के चेयरमैन ने प्रत्‍येक व्‍यक्ति के जीवन में अटल पेंशन योजना की अहमियत पर प्रकाश डाला। उन्‍होंने बढि़या प्रदर्शन करने वाले एपीवाई-एसपी (अटल पेंशन योजना के सेवा प्रदाता) की सराहना भी की। उन्‍होंने अटल पेंशन योजना को 18 वर्ष से लेकर 50 वर्ष तक की आयु के लोगों को उपलब्‍ध कराने की इच्‍छा व्‍यक्‍त की। इसके साथ ही उन्‍होंने जल्‍द सेवा निवृत्ति का प्रावधान करने की भी इच्‍छा जाहिर की, जिसके तहत असंगठित क्षेत्र के कामगारों पर ध्‍यान केन्द्रित किया जाएगा, क्‍योंकि वे समय से काफी पहले ही बेरोजगार हो जाते हैं। इस अभियान के लिए एपीवाई-एसपी का अभिनंदन चेयरमैन द्वारा किया गया। एपीवाई के तहत बेहतर प्रदर्शन के लिए 14 सार्वजनिक बैंकों और 9 क्षेत्रीय ग्रामीण बैंकों के जोनल प्रबंधकों का अभिनंदन किया गया।


    पीएफआरडीए के कार्यकारी निदेशक श्री ए.जी. दास ने एपीवाई-एसपी के प्रदर्शन की सराहना की और उन्‍हें वित्‍त वर्ष 2017-18 में एक करोड़ की उपलब्धि हासिल करने के लिए प्रेरित किया।


    असंगठित क्षेत्र में कार्यरत समाज के आर्थिक दृष्टि से वंचित तबके को पेंशन अथवा वृद्धावस्‍था आय सुरक्षा के दायरे में लाने के उद्देश्‍य से ही सरकार ने मई 2015 में अटल पेंशन योजना का शुभारंभ किया था।


    देश भर में एपीवाई की पहुंच का विस्‍तार करने के लिए सभी सार्वजनिक बैंकों, निजी बैंकों, क्षेत्रीय ग्रामीण बैंकों, सहकारी बैंकों (ग्रामीण एवं शहरी) और डाक विभाग को एपीवाई के तहत सदस्‍य पंजीकरण के कार्य में शामिल किया गया है।


    अटल पेंशन योजना के तहत ग्राहकों की संख्‍या बढ़कर लगभग 93 लाख के स्‍तर पर पहुंच गई है।


    ***


    वीके/एएम/आरआरएस/जीआरएस–7069


    

    
    (Release ID: 1524915) Visitor Counter : 148