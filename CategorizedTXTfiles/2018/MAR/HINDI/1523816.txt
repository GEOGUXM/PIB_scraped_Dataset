      जल संसाधन, नदी विकास एवं गंगा संरक्षण मंत्रालय

      कमान क्षेत्र के विकास पर एक दिवसीय सम्मेलन
      Posted On: 12 MAR 2018 2:25PM by PIB Delhi


    कमान क्षेत्र के विकास पर एक दिवसीय सम्मेलन का आयोजन जल संसाधन, नदी विकास एवं गंगा संरक्षण मंत्रालय द्वारा 13 मार्च, 2018 को नई दिल्ली स्थित सीएसएमआरएस सभागार में किया जाएगा। इस सम्मेलन का उद्घाटन केंद्रीय जल संसाधन, नदी विकास एवं गंगा संरक्षण, सड़क परिवहन व राजमार्ग और शिपिंग मंत्री श्री नितिन गडकरी द्वारा मुख्य अतिथि के रूप में किया जाएगा। केंद्रीय जल संसाधन, नदी विकास एवं गंगा संरक्षण और संसदीय मामलों के राज्य मंत्री श्री अर्जुन राम मेघवाल इस अवसर पर सम्मानित अतिथि होंगे।


    इस सम्मेलन के आयोजन का उद्देश्य उन 18 प्रतिभागी राज्यों में कमान क्षेत्र विकास एवं जल प्रबंधन (सीएडीडब्ल्यूएम) के बारे में जागरूकता बढ़ाना है जहां प्रधानमंत्री कृषि सिंचाई योजना (पीएमकेएसवाई) से जुड़ी परियोजनाएं क्रियान्वित की जा रही हैं। इसमें केंद्र एवं राज्य सरकारों की संबंधित एजेंसियों के साथ-साथ इस क्षेत्र में सक्रिय गैर-सरकारी संगठन (एनजीओ) भी शामिल हैं।


    इस सम्मेलन के लिए एक पूर्ण सत्र और तीन तकनीकी सत्र आयोजित करने की योजना बनाई गई है। सम्मेलन के दौरान विभिन्न विषयों पर विचार-विमर्श किया जाएगा जिनमें सीएडीडब्ल्यूएम के क्रियान्वयन में नई पहल, सीएडीडब्ल्यूएम कार्यक्रम का लक्ष्य एवं वर्तमान समय की चुनौतियां, पीएमकेएसवाई के तहत सीएडीडब्ल्यूएम क्रियान्वयन और सहभागितापूर्ण सिंचाई प्रबंधन शामिल हैं। केंद्र एवं राज्य सरकारों और अन्य शीर्ष संगठनों के प्रख्यात वक्ता सम्मेलन के इन विषयों पर प्रस्तुतियां देंगें। इसके बाद खुली चर्चाएं आयोजित की जाएंगी। कमान क्षेत्र विकास प्राधिकरण (सीएडीए) एवं सभी प्रतिभागी राज्यों के सिंचाई विभागों के लगभग 200 प्रतिनिधि, केंद्रीय जल संसाधन मंत्रालय एवं केंद्र सरकार के संगठनों जैसे कि केंद्रीय जल आयोग, केंद्रीय भूजल बोर्ड, राष्ट्रीय जल विकास एजेंसी, केंद्रीय मृदा सामग्री अनुसंधान केंद्र, इत्यादि के अधिकारीगण इस सम्मेलन में शिरकत करेंगे। सम्मेलन के दौरान होने वाले विचार-विमर्श से सरकार द्वारा भविष्य में क्रियान्वयन के लिए बहुमूल्य सिफारिशें प्राप्त होने की आशा है।


    ****


    वीके/एएम/आरआरएस/सीएल - 6992

    
    
    (Release ID: 1523816) Visitor Counter : 389
    
    
      Read this release in: English , Urdu , Tamil