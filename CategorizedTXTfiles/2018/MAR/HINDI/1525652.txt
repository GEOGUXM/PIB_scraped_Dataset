      संचार एवं सूचना प्रौद्योगिकी मंत्रालय

      बीएसएनएल ने गुजरात के उदवाडा गांव में निशुल्‍क वाईफाई सुविधा आरंभ की, माननीया सूचना एवं प्रसारण तथा वस्‍त्र मंत्री श्रीमती स्‍मृति जुबिन इरानी एवं संचार राज्‍य मंत्री श्री मनोज सिन्‍हा ने संयुक्‍त रूप से यह सुविधा आरंभ की
      Posted On: 21 MAR 2018 7:12PM by PIB Delhi


    सार्वजनिक क्षेत्र की दूरसंचार कंपनी बीएसएनएल ने आज माननीया सूचना एवं प्रसारण तथा वस्‍त्र मंत्री श्रीमती स्‍मृति जुबिन इरानी द्वारा सांसद आदर्श ग्राम योजना के तहत गोद लिये गये गुजरात के वालसाड जिले के उदवाडा गांव में निशुल्‍क वाईफाई सुविधा आरंभ की। नवरोज के अवसर पर श्रीमती इरानी की उपस्थिति में माननीय संचार राज्‍य मंत्री तथा रेल राज्‍य मंत्री श्री मनोज सिन्‍हा द्वारा यह सुविधा आरंभ की गई।


    इस अवसर पर श्रीमती इरानी ने कहा कि ‘’सांसद आदर्श ग्राम योजना के तहत उदवाडा गांव में बीएसएनएल द्वारा वाईफाई शुरू करने के लिए 16.48 लाख रूपये आवंटित है। आज उदवाडा गांव में वाई फाई सेवा आरंभ होने के साथ इस गांव के 6000 लोगों की आबादी तथा आस पास के क्षेत्रों को इसका लाभ मिलेगा। उदवाडा तथा आस पास के क्षेत्रों के निवासी असीमित इंटरनेट डाटा का उपयोग करने में सक्षम होंगे और अब उदवाडा गांव डिजिटल विलेज गांव बन गया है। उदवाडा गांव मेरे द्वारा सांसद आदर्श ग्राम योजना के तहत गोद लिया गया है। गांवों को सुदृढ बनाना और समाज के अंतिम पायदान तक के सभी व्‍यक्तियों तक डिजिटल इंडिया का लाभ पहुंचाने के लिए प्रयास करना माननीय प्रधानमंत्री का विजन है।’’


    श्री मनोज सिन्‍हा ने उदवाडा गांव में वाई-फाई सुविधा विस्‍तारित करने के लिए बीएसएनएल के प्रयासों की सराहना की। उन्‍होंने इस अवसर पर कहा कि ‘’बीएसएनएल 2जी/3जी मोबाइल डाटा वाई-फाई ऑफलोड सोल्‍यूशन के साथ ब्रॉडबैंड पैठ में सुधार लाने के लिए अखिल भारतीय आधार पर 35000 वाई-फाई हॉट स्‍पॉट भी तैनात कर रही है। इस परियोजना के तहत अभी तक 7700 से अधिक वाई – फाई हॉट स्‍पॉट संस्‍थापित किये गये हैं।‘’


    बीएसएनएल के सीएमडी श्री अनुपम श्रीवास्‍तव ने कहा कि उदवाडा गांव में 17 एक्‍सेस प्‍वाइंट के साथ 2 हॉट स्‍पॉट संस्‍थापित किये गये हैं। उन्‍होंने कहा कि उन्‍हें पता चला है कि उदवाडा गुजरात का एक कस्‍बा है जो अपने पारसी अताश बेहराम के लिए प्रसिद्ध है। यह पूजा स्‍थल अपनी तरह के सबसे प्राचीन कार्यशील पूजा स्‍थल का एक उदाहरण है और इसने उदवाडा को दुनियाभर में पारसियों के लिए एक तीर्थ स्‍थल केंद्र के रूप में स्‍थापित किया है।


    बीएसएनएल ग्रामीण क्षेत्रों में बीएसएनएल के टेलीफोन एक्‍सचेंजों पर 25000 सार्वजनिक वाई-फाई हॉट स्‍पॉट उपलब्‍ध कराने की परियोजना आरंभ कर रही है और बीएसएनएल और यूएसओएफ के बीच हस्‍ताक्षरित समझौता ज्ञापन के अनुरूप बीएसएनएल फाईबर का उपयोग कर रही हैं। आज तक बीएसएनएल ने 2500 से ज्यादा ग्रामीण टेलीफोन एक्‍सचेंजों को वाई-फाई उपलब्‍ध कराया है।


    बीएसएनएल ने क्‍वाडजन, ट्राइमेक्‍स एवं जीओआईपी जैसी विभिन्‍न साझीदार कंपनियों के जरिए राजस्‍व साझा करने के आधार पर 7700 से अधिक वाई-फाई हॉट स्‍पॉट उपलब्‍ध कराया है।


    ***


    वीके/एसकेजे/एमएम–7155

    
    
    (Release ID: 1525652) Visitor Counter : 101