      महिला एवं बाल विकास मंत्रालय

      प्रधानमंत्री द्वारा राजस्थान के झुंझुनू में राष्ट्रीय पोषण मिशन का शुभारंभ किया गया तथा सम्पूर्ण भारत में बेटी बचाओ, बेटी पढ़ाओ अभियान के विस्तार की शुरुआत की गई
      Posted On: 08 MAR 2018 6:42PM by PIB Delhi


    प्रधानमंत्री श्री नरेन्द्र मोदी ने अंतर्राष्ट्रीय महिला दिवस के उपलक्ष्य में आज राजस्थान के झुंझुनू में राष्ट्रीय पोषण मिशन का शुभारंभ किया और साथ ही देश के 640 जिलों में बेटी बचाओ बेटी पढ़ाओ अभियान के विस्तार की शुरूआत की।


    प्रधानमंत्री ने सामुदायिक भागीदारी के जरिये बालिकाओं की शिक्षा तथा कन्या भ्रूण हत्या निरोधक कानून को प्रभावी तरीके से लागू करने के लिए उत्कृष्ट प्रदर्शन करने वाले 10 जिलों को पुरस्कृत भी किया।


    इस अवसर पर विशाल जनसमुदाय को संबोधित करते हुए श्री मोदी ने कहा कि आज प्रौद्योगिकी की ताकत से पूरा देश झुंझुनू से जुड़ गया है। उन्होंने बेटी बचाओ बेटी पढ़ाओ अभियान के विस्तार के लिए झुंझुनू जिला प्रशासन द्वारा किये गए कार्यों की सराहना की। उन्होंने कहा कि लड़के और लड़कियों के बीच किसी तरह के भेदभाव का कोई प्रश्न ही नहीं उठता है। प्रधानमंत्री ने लड़कों के समान ही लड़कियों के लिए भी गुणवत्ता युक्त शिक्षा की पहुंच पर जोर दिया। उन्होंने कहा कि बेटियां बोझ नहीं हैं। वे हमारे देश के लिए गौरव और समृद्धि का जरिया बन रही हैं। समाज के विभिन्न क्षेत्रों में लड़कियों ने उत्कृष्ट प्रदर्शन किया है।


    प्रधानमंत्री ने इस अवसर पर बच्चों को पोषक आहार दिये जाने के महत्व पर बल दिया। उन्होंने कहा कि ‘ मिशन इंद्रधनुष ’ के जरिये महिलाओं और बच्चों के जीवन में बड़ा बदलाव आया है। उन्होंने कहा कि आगे से जब भी प्रधानमंत्री का जिक्र हो , लोगों को पोषण मिशन की याद आनी चाहिए। उन्होंने कहा कि पोषण मिशन और बेटी बचाओ बेटी पढ़ाओ अभियान की सफलता के लिए इन्हें जन आंदोलन का रूप दिया जाना होगा।


    इस अवसर पर केन्द्रीय महिला और बाल विकास मंत्री श्रीमती मेनका संजय गांधी ने 22 जनवरी, 2015 को प्रधानमंत्री द्वारा शुरू किये गए बेटी बचाओ बेटी पढ़ाओ अभियान की सफलता के लिए तय की गई लंबी संघर्ष यात्रा का जिक्र किया। श्रीमती गांधी ने कहा कि इस दिशा में किये गए अनवरत प्रयासों से बालिकाओं के प्रति समाज के नजरिये में बड़ा बदलाव आया है। महज 3 वर्षों के भीतर ही लड़कों की तुलना में लड़कियों का अनुपात 900 से ऊपर पहुंच गया है। उन्होंने कहा कि इसका पूरा श्रेय प्रधानमंत्री को जाता है।


    केन्द्रीय मंत्री ने कहा कि सरकार ने महिलाओं और बलिकाओं के लिए कई नये कार्यक्रमों की शुरूआत की है , जिसमें बेटी पढ़ाओ बेटी बचाओ अभियान को देश के 161 जिलों में लागू करना, कामकाजी महिलाओं के लिए 6 महिने के मातृत्व अवकाश की व्यवस्था, महिला सरपंचों के लिए प्रशिक्षण तथा प्रधानमंत्री मातृ वंदना योजना को लागू करने जैसे प्रयास शामिल हैं। उन्होंने कहा कि सरकार ने घरेलू हिंसा से प्रभावित महिलाओं की मदद के लिए 200 साक्षी केन्द्र खोले हैं। अब तक एक लाख से अधिक महिलाएं इन केन्द्रों की सेवाएं ले चुकी हैं। महिला एवं बाल विकास मंत्रालय की ओर से वृंदावन और मथुरा में विधवा आश्रम खोले गए हैं। वाराणसी में भी ऐसा एक आश्रम बनाया जा रहा है। उन्होंने कहा कि दुष्कर्म से जुड़े मामलों की त्वरित जांच के लिए चंडीगढ़ में फोरेंसिक प्रयोगशाला स्थापित की जा रही है। श्रीमती गांधी ने कहा कि महिलाओं और बच्चों की तस्करी रोकने के लिए संसद के मौजूदा सत्र में एक ऐतिहासिक विधेयक लाया जाएगा।


    राजस्थान की मुख्यमंत्री श्रीमती वसुंधरा राजे सिंधिया ने इस अवसर पर अपने संबोधन में कहा कि महिलाओं ने अनेक बाधाओं को पार करते हुए विभिन्‍न क्षेत्रों में कामयाबी हासिल की है। उन्होंने कहा राजस्थान सरकार बालिकाओं की शिक्षा पर विशेष रूप से ध्यान दे रही है। बालिकाओं को स्कूल जाने हेतु प्रोत्साहित करने के लिए उन्हें लैपटॉप, स्कूटर और साइकिलें बांटी जा रही हैं। राजस्थान सरकार के साथ ही राजस्थान के लोग भी बेटियों को पढ़ाने और बचाने के लिए अपने स्तर पर प्रयास कर रहे है जिसमें अन्य बातों के अलावा बालिकाओं के जन्म पर पेड़ लगाना , सफलता हासिल करने वाली लड़कियों को ब्रांड एम्बेसडर बनाना तथा विवाह के समय बच्चियों को सुरक्षित रखने का वचन लेने जैसे प्रयास भी शामिल हैं।


    प्रधानमंत्री ने बेटी बचाओ , बेटी पढ़ाओ लोगो प्रतियोगिता और राष्ट्रीय पोषण मिशन लोगो प्रतियोगिता के विजेताओं को सम्मानित किया। बीबीबीपी की तीसरी वर्षगांठ के अवसर पर प्रधानमंत्री ने एक फोटो जर्नी बुक जारी किया । इ समें विभिन्‍न जिलों द्वारा उठाये गये नये व अनोखे कदमों की तस्‍वीरें शामिल है।


    बीबीबीपी के जनवरी 2015 में शुभारंभ होने के पश्‍चात् प्रधानमंत्री ने राजस्‍थान में जन्‍म लेने वाली 200 बालिकाओं तथा उनकी माताओं से बातचीत की है।


    प्रधानमंत्री ने आज दस जिलों को पुरस्‍कृत किया। इन जिलों को निम्न श्रेणियों में उनके योगदान के लिए सम्मानित किया गया है:

     1. प्रभावी समुदाय भागीदारी – (छह जिले सम्‍मानित) रायगढ़ (छत्तीसगढ़) , सीकर (राजस्थान) , बीजापुर (कर्नाटक) , उत्तरी सिक्किम (सिक्किम) , तरनतारण (पंजाब) , हैदराबाद (तेलंगाना)
     2. पीसी और पीएनडीटी अधिनियमों का कार्यान्‍वयन (दो जिले सम्मानित)- सोनीपत (हरियाणा) , अहमदाबाद (गुजरात)
     3. बालिकाओं की शिक्षा (दो जिले सम्मानित) : झुंझुनू (राजस्थान) , उधमपुर (जम्मू और कश्मीर)

    स्वास्थ्य प्रबंधन सूचना प्रणाली में उपलब्ध आंकड़ों के अनुसार जन्म के समय लिंग अनुपात में सुधार हुआ है। राज्यों/जिलों की सक्रिय भागीदारी से उत्‍साहजनक परिणाम सामने आये है। 2014-15 में जन्‍म के समय लिंग अनुपात (एसआरबी) 918 था , जो 2016-17 में बढ़कर 926 हो गया है। इस सफलता से उत्‍साहित होकर इस कार्यक्रम को सम्‍पूर्ण देश के सभी जिलों में लागू करने का निर्णय लिया गया है। 2017-18 से 2019-20 तक के लिए बीबीबीपी योजना के तहत कुल 1132.5 करोड़ रूपये की धनराशि निर्धारित की गई है।


    बीबीबीपी कार्यक्रम का प्रारंभिक फोकस उन जिलों पर था , जिनका औसत शिशु लिंग दर (सीएसआर) के संदर्भ में राष्ट्रीय औसत से कम थे या ऐसे जिले जिनका प्रदर्शन राज्‍यों के औसत शिशु लिंग दर से कम था। समस्‍या की गंभीरता को देखते हुए यह निर्णय लिया गया कि बीबीबीपी के अंतर्गत किसी जिले को छोड़ देना उचित नहीं है। सम्‍पूर्ण भारत में इस कार्यक्रम के विस्‍तार के पश्‍चात् निम्‍नलिखित रणनीतियों को अपनाने का प्रस्‍ताव दिया गया है।

                                                                                                                                                                                                                                                                                                                                                                                                                                                   
क्रमांक  रणनीति                                                                                                                                                                                                                                                                                                                                                                                                 प्रस्‍तावित विस्‍तार               
                                                                                                                                                                                                                                                                                                                                                                                                                                                   
                                                                                                                                                                                                                                                                                                                                                                                                                                                   
                                                                                                                                                                                                                                                                                                                                                                                                                                                   
1.       बहु-विभागीय प्रयास : डीसी/डीएम की देखरेख में महिला व बाल विकास मंत्रालय , स्‍वास्‍थ्‍य व शिक्षा विभाग सम्मिलित प्रयास करके स्‍थानीय समुदायों से जुड़कर तथा उन्‍हें प्रशिक्षण देकर उनकी मानसिकता को बदलने का प्रयास करेंगे ; पीसी और पीएनडीटी अधिनियमों का प्रभावी कार्यान्‍वयन किया जाएगा , लड़कियों को शिक्षा सुलभ कराया जाएगा और जिलों के प्रभावशाली व्‍यक्तियों को इन कार्यक्रमों में जोड़ा जाएगा।  244 जिलों                          
                                                                                                                                                                                                                                                                                                                                                                                                                                                   
                                                                                                                                                                                                                                                                                                                                                                                                                                                   
                                                                                                                                                                                                                                                                                                                                                                                                                (वर्तमान के 161 जिलों के अतिरिक्‍त)
                                                                                                                                                                                                                                                                                                                                                                                                                                                   
                                                                                                                                                                                                                                                                                                                                                                                                                                                   
                                                                                                                                                                                                                                                                                                                                                                                                                                                   
2.       बालिकाओं पर विशेष ध्‍यान देना तथा इसके लिए स्‍थानीय स्‍तर पर समुदायों को भागीदार बनाना। जिले की मीडिया और समर्थकों को सूचना देना और सावधान करना।                                                                                                                                                                                                                                                       235 जिले                           
                                                                                                                                                                                                                                                                                                                                                                                                                                                   
                                                                                                                                                                                                                                                                                                                                                                                                                                                   
                                                                                                                                                                                                                                                                                                                                                                                                                                                   
                                                                                                                                                                                                                                                                                                                                                                                                                                                   
                                                                                                                                                                                                                                                                                                                                                                                                                                                   
         कुल                                                                                                                                                                                                                                                                                                                                                                                                    640 जिले                           
                                                                                                                                                                                                                                                                                                                                                                                                                                                   
                                                                                                                                                                                                                                                                                                                                                                                                                                                   

    वर्ष 2017-18 से शुरू राष्ट्रीय पोषण मिशन (एनएनएम) का गठन 9046.17 करोड़ रुपये के 3 साल के बजट से किया गया है। राष्ट्रीय पोषण मिशन देश में पोषण के स्तर को युद्धस्तर पर बढ़ाने का एक समग्र प्रस्ताव है। इसमें कुपोषण को दूर करने में योगदान कर रही विभिन्न योजनाएं शामिल होंगी , जिसमें आईसीटी आधारित वास्तविक समय निगरानी व्यवस्था , लक्ष्य हासिल करने के लिए राज्यों/केंद्रशासित प्रदेशों को प्रोत्साहित करना , आईटी आधारित संसाधनों का इस्तेमाल करने के लिए आंगनवाड़ी कार्यकर्ताओं को प्रोत्साहित करना , आंगनवाड़ी कार्यकर्ताओं द्वारा इस्तेमाल किए गए रजिस्टरों को हटाना , आंगनवाड़ी केंद्रों पर बच्चों की लंबाई मापने की शुरूआत करना , सामाजिक परीक्षण और पोषण संसाधन केंद्रों की स्थापना शामिल हैं। विभिन्न गतिविधियों के जरिए पोषण में जन आंदोलन द्वारा बड़े स्‍तर पर लोगों को जोड़ा जाएगा।


    राष्ट्रीय पोषण मिशन का लक्ष्य बच्चों के बौनापन , आवश्यकता से कम पोषण , खून की कमी और जन्म के वक्त बच्चों के कम वजन को क्रमश: 2 फीसदी , 2 फीसदी , 3 फीसदी और 2 फीसदी तक कम करना है। यद्यपि बौनापन को सलाना कम से कम 2 फीसदी कम करने का लक्ष्य है , लेकिन मिशन के तहत 2022 तक बौनापन को 38.4 फीसदी से घटाकर 25 फीसदी तक लाना है। इस कार्यक्रम से 10 करोड़ से अधिक लोग लाभान्वित होंगे। इस कार्यक्रम में सभी राज्यों और जिलों को चरणबद्ध तरीके से यानि 2017-18 में 315 जिलों , 2018-19 में 235 जिलों और 2019-20 में शेष जिलों को शामिल किया जाएगा।


    ***


    वीएल/एएम/जेके/एमएस/एके/जीआरएस/एसकेपी/एल – 6963


    

    
    (Release ID: 1523364) Visitor Counter : 2561
    
    
    
    
    

    
    
    
    
    
    
    
    
3.