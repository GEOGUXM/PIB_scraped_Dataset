      वस्‍त्र मंत्रालय

      रेशम क्षेत्र में निरंतर प्रगति जारी : श्री अजय टम्‍टा
      Posted On: 19 MAR 2018 8:06PM by PIB Delhi


    देश में वर्ष 2017-18 के दौरान 33,840 एमटी कच्‍चे रेशम का उत्‍पादन होने का अनुमान है, जबकि वर्ष 2016-17 में इसका उत्‍पादन 30,348 एमटी का हुआ था। इस आशय की जानकारी वस्‍त्र राज्‍य मंत्री श्री अजय टम्‍टा ने आज राज्‍यसभा में दी। उन्‍होंने कहा कि पिछले पांच वर्षों के दौरान रेशम क्षेत्र की प्रगति के आधार पर रेशम क्षेत्र की संचयी वार्षिक वृद्धि दर 6.40 प्रतिशत रहने का अनुमान लगाया गया है। श्री टम्‍टा ने कहा कि भारत सरकार ने एक छत्र योजना ‘पूर्वोत्‍तर क्षेत्र वस्‍त्र संवर्धन योजना (एनईआरटीपीएस)’ के तहत पूर्वोत्‍तर क्षेत्र के लिए एक परियोजना आधारित रणनीति को मंजूरी दी है, ताकि इस क्षेत्र में रेशम क्षेत्र को बढ़ावा दिया जा सके। इस योजना के तहत वस्‍त्र क्षेत्र की विभिन्‍न परियोजनाओं में से रेशम-उत्‍पादन परियोजनाओं को दो व्‍यापक श्रेणियों यथा एकीकृत रेशम-उत्‍पादन विकास परियोजना (आईएसडीपी) और गहन रेशम-उत्‍पादन बाइवोल्टाइन विकास परियोजना (आईबीएसडीपी) के तहत मंजूरी दी गई है।


    मंत्री महोदय ने बताया कि इन परियोजनाओं द्वारा संबंधित अवधि के दौरान 2285 एमटी कच्‍चे रेशम के अतिरिक्‍त उत्‍पादन का योगदान दिए जाने की आशा है और इसके साथ ही 46094 परिवारों की भागीदारी के साथ प्रति वर्ष 1100 एमटी रेशम का उत्‍पादन होने की आशा है, जिससे लगभग 2.30 लाख लोगों के लिए रोजगार सृजित होंगे। फरवरी 2018 तक भारत सरकार ने पूर्वोत्‍तर राज्‍यों को 549.38 करोड़ रुपये जारी किए हैं, जबकि उसकी हिस्‍सेदारी 690.01 करोड़ रुपये रही है। 140.63 करोड़ रुपये की शेष राशि वर्ष 2017-18 की शेष अवधि और वर्ष 2018-19 के लिए निर्धारित की गई है।


    ***


    वीके/एएम/आरआरएस/वाईबी-7111

    
    
    (Release ID: 1525255) Visitor Counter : 100
    
    
      Read this release in: English