      कार्मिक, लोक शिकायत एवं पेंशन मंत्रालय

      नया भारत युवा की आकांक्षाओं से प्रेरि‍त होगा : डॉ. जितेन्‍द्र सिंह
      Posted On: 13 MAR 2018 4:50PM by PIB Delhi


    महाराष्‍ट्र के पुणे के एमआईटी स्‍कूल ऑफ गवर्नमेंट के विद्यार्थियों के समूह ने आज यहां पूर्वोत्‍तर क्षेत्र विकास राज्‍य मंत्री (स्‍वतंत्र प्रभार) , प्रधानमंत्री कार्यालय में राज्‍य मंत्री, कार्मिक,लोक‍ शिकायत और पेंशन, परमाणु ऊर्जा तथा अंतरिक्ष राज्‍य मंत्री डॉ. जितेन्‍द्र सिंह से मुलाकात की। विद्यार्थियों के समूह में सरकार में मास्‍टर कार्यक्रम कर रहे विभिन्‍न राज्‍यों के 24 विद्यार्थी शामिल थे। विद्यार्थी राष्‍ट्रीय अध्‍ययन यात्रा पर हैं और फिलहाल दिल्‍ली में है। विद्यार्थी भारत निर्वाचन आयोग, संसद भवन गये और विभिन्‍न राजनीतिक दलों के नेताओं से भी मुलाकात की। विद्यार्थियों ने पूर्वोत्‍तर क्षेत्र तथा जम्‍मू और कश्‍मीर राज्‍य सहित देश में हो रहे विकास से संबंधित विषयों पर विचार-विमर्श किया।


    डॉ. जितेन्‍द्र सिंह ने विद्यार्थियों से बातचीत में कहा कि इन दिनों आधुनिक टेक्‍नोलॉजी लोगों के हाथ में महत्‍वपूर्ण औजार के रूप में है और टेक्‍नोलॉजी में लोगों की जिन्‍दगी बदलने की अपार शक्ति है। उन्‍होंने कहा कि लोगों द्वारा सोशल मीडिया का उपयोग देश के लाभ के लिए और सरकार की योजनाओं के बारे में प्रचार के लिए करना चाहिए। उन्‍होंने प्रधानमंत्री जन-धन योजना , बेटी बचाओ, बेटी पढ़ाओ तथा प्रधानमंत्री मुद्रा योजना जैसे विभिन्‍न सरकारी कार्यक्रमों पर भी विचार-विमर्श किया। उन्‍होंने कहा कि इन सरकारी योजनाओं के बारे में जमीनी स्‍तर पर लोगों को बताना हमारा कर्तव्‍य है। डॉ. जितेन्‍द्र सिंह ने कतार में खड़े अंतिम व्‍यक्ति की आकांक्षाओं को पूरा करने पर बल दिया।


    डॉ. जितेन्‍द्र सिंह ने कहा कि नया भारत युवा की आकांक्षाओं से प्रेरित होगा और देश 70 प्रतिशत युवा आबादी की आकांक्षाओं की अनदेखी नहीं कर सकता। उन्‍होंने कहा कि प्रधानमंत्री श्री नरेन्‍द्र मोदी के नेतृत्‍व में भारत विश्‍व शक्ति के रूप में उभरा है। डॉ. जितेन्‍द्र सिंह ने कहा कि हमारा लोकतंत्र विकसित हो रहा है और आजादी के बाद 70 वर्षों में हम विकसित हुये हैं। उन्‍होंने कहा कि युवा देश के भविष्‍य के रोड़मैप तय करेंगे। उन्‍होंने कारगर नेतृत्‍व के लिए व्‍यक्तियों द्वारा आत्‍म विकास पर बल दिया।


    ***


    वीएल/एएम/एजी/जीआरएस – 7024

    
    
    (Release ID: 1524122) Visitor Counter : 100
    
    
      Read this release in: English