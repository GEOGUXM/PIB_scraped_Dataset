      रक्षा मंत्रालय

      दार्जिलिंग और उदयपुर में पूर्व सैनिकों की सशक्तिकरण रैली
      Posted On: 26 MAR 2018 5:19PM by PIB Delhi


    राष्ट्र निर्माण में पूर्व सैनिकों द्वारा की गई निस्वार्थ सेवा और बलिदान को याद करने के लिए 25 मार्च 2018 को दार्जिलिंग और उदयपुर सैन्य केंद्रों पर भूतपूर्व सैनिकों की एक सशक्तिकरण रैली का आयोजन किया गया। भारतीय सेना वर्ष 2018 को 'ड्यूटी के दौरान दिव्यांग सैनिकों के वर्ष' के रूप में मना रही है। भारतीय सेना द्वारा अपनी परंपराओं को ध्यान में रखते हुए, दिव्यांग सैनिकों के साथ-साथ पूर्व सैनिकों, वीर नारियों और उनके आश्रितों के लिए नौकरी के अवसरों को सुविधाजनक बनाने में भी मदद की जा रही है।


    दार्जिलिंग में आयोजित रैली में 8500 से अधिक पूर्व सैनिकों और उनके परिजनों ने भाग लिया। मेजर जनरल एम.के. सागोच, जीओसी, स्ट्राइकिंग लॉयन डिवीजन द्वार रैली का उद्घाटन किया गया, जिसके बाद युद्ध में दिव्यांग हुए सैनिकों को मोडिफाइड स्कूटर, व्हील चेयर और अन्य संबधित उपकरणों का वितरण कर सम्मानित किया गया। इस दौरान युद्ध में भाग लेने वाले पूर्व सैनिकों और वीर नारियों तथा दिव्यांग सैनिकों के बच्चों के लिए शिक्षा अनुदान भी प्रदान किए गए। आर्मी प्लेसमेंट नोड, कोलकाता, सेंट्रल पेंशन सेल, पीसीडीए, इलाहाबाद, गोरखा रिकॉर्ड ऑफिस और सिविल प्रशासन के अधिकारियों के माध्यम से पूर्व सैनिकों की शिकायतों का निवारण किया गया।


    उदयपुर में हुई रैली में लगभग 800 पूर्व सैनिकों, वीर नारियों, सैन्य विधवाओं और उनके आश्रितों ने भाग लिया। कार्यक्रम ने पूर्व सैनिकों से संवाद के लिए सेना और प्रशासन के वरिष्ठ अधिकारियों को एक उपयुक्त मंच प्रदान किया। रैली में लेफ्टिनेंट जनरल आर. के. जग्गा, जीओसी, कोनार्क कोर और श्री वीसी मलिक, जिला मजिस्ट्रेट, उदयपुर भी उपस्थित थे। इस अवसर पर कई दिव्यांग पूर्व सैनिकों, वीरता पुरस्कार विजेताओं, वीर नारियों और विधवाओं को सम्मानित किया गया। दिव्यांग सैनिकों को पांच मोडिफाइड स्कूटर वितरित किए गए। जिला सैनिक बोर्ड, राजस्थान पूर्व-सैनिक संगठन, वृद्धावस्था पेंशन सेल, और विभिन्न कॉरपोरेट घरानों के प्रतिनिधियों द्वारा पूर्व सैनिकों की मदद के लिए कई जागरूकता और सहायता स्टॉल भी लगाए गए।


    दोनों रैली स्थलों पर परिवहन, भोजन और मनोरंजन के लिए पर्याप्त व्यवस्था थी। इस तरह के आयोजनों से पूर्व सैनिकों और वीर नारियों का आत्मविश्वास तथा सम्मान बढ़ता है। भारतीय सेना अपने पूर्व सैनिकों के स्वास्थ्य, सहायता, सहुलियत, संबंध (रिश्ते) के प्रति प्रतिबद्ध है।


    25 मार्च, 2018 को दार्जिलिंग में पूर्व सैनिकों की सशक्तिकरण रैली में युद्ध के दौरान दिव्यांग हुए सैनिकों को मोडिफाइड स्कूटर देकर सम्मानित किया गया।


    लेफ्टिनेंट जनरल आर.के. जग्गा, जीओसी, कोनार्क कोर 25 मार्च,2018 को उदयपुर में आयोजित पूर्व सैनिकों की सशक्तिकरण रैली में पूर्व दिव्यांग सैनिकों से मुलाकात करते हुए।


    ***


    वीएल/एएम/ केजे–7241


    

    
    (Release ID: 1526622) Visitor Counter : 11