      आयुष

      डॉ. जितेन्‍द्र सिंह 21 मार्च को अंतर्राष्‍ट्रीय योग महोत्‍सव का उद्घाटन करेंगे, 16 देशों के प्रतिनिधि इसमें भाग लेंगे
      Posted On: 19 MAR 2018 7:45PM by PIB Delhi


    तीन दिवसीय अंतर्राष्‍ट्रीय योग महोत्‍सव 21 मार्च से 23 मार्च, 2018 तक नई दिल्‍ली स्थित तालकटोरा इंडोर स्‍टेडियम में आयोजित किया जाएगा। अंतर्राष्‍ट्रीय योग महोत्‍सव का आयोजन अंतर्राष्‍ट्रीय योग दिवस (आईडीवाई) 2018 के एक पूर्वावलोकन के रूप में किया जा रहा है। इस कार्यक्रम का आयोजन मोरारजी देसाई राष्‍ट्रीय योग संस्‍थान (एमडीएनआईवाई) द्वारा किया जा रहा है।


    एमडीएनआईवाई के निदेशक डॉ. ईश्‍वर वी. बासवाराद्दी ने संवाददाताओं के साथ बातचीत करते हुए कहा कि पूर्वोत्‍तर क्षेत्र विकास राज्‍य मंत्री (स्‍वतंत्र प्रभार) और पीएमओ, कार्मिक, लोक शिकायत एवं पेंशन, परमाणु ऊर्जा और अंतरिक्ष राज्‍य मंत्री डॉ. जितेन्‍द्र सिंह 21 मार्च को अंतर्राष्‍ट्रीय योग महोत्‍सव (आईवाईएफ) का उद्घाटन करेंगे और आयुष राज्‍य मंत्री (स्‍वतंत्र प्रभार) श्री श्रीपद येसो नाईक इस समारोह की अध्‍यक्षता करेंगे।


    प्रख्‍यात योग गुरु, प्रमुख योग प्रशिक्षकों, विद्वानों और योग के प्रति अत्‍यंत उत्‍साही व्‍यक्तियों सहित 5000 से भी ज्‍यादा प्रतिभागियों द्वारा इस महोत्‍सव में भाग लिए जाने की आशा है। आईवाईएफ-2018 में योग के प्रति 15000 से भी ज्‍यादा आकांक्षी व्‍यक्तियों के भाग लेने की उम्‍मीद है। 16 देशों के प्रतिनिधि और यूरोपीय तथा एशियाई देशों के योग के प्रति उत्‍साही व्‍यक्ति बड़ी संख्‍या में इस कार्यक्रम में भाग लेंगे। महोत्‍सव से पूर्व 15 समानांतर योग कार्यशालाएं प्रख्‍यात प्रमुख योग प्रशिक्षकों द्वारा 19-20 मार्च, 2018 को एमडीएनआईवाई और भारतीय खेल प्राधिकरण (साई) के स्‍टेडियम स्थित योग केन्‍द्रों में आयोजित की जाएंगी।


    महोत्‍सव के दौरान प्रख्‍यात प्रमुख योग प्रशिक्षकों और योग गुरु द्वारा समानांतर योग कार्यशालाएं, प्रश्नोत्तरी और व्याख्यान प्रतियोगिताएं एवं पोस्टर प्रस्तुति प्रतियोगिताएं आयोजित की जाएंगी। 40 से भी अधिक स्‍टॉलों की एक प्रदर्शनी भी लगाई जाएगी, जिसमें विभिन्‍न पुस्‍तकों, डीवीडी, योग उपकरणों और योग संबंधी अन्‍य उत्‍पादों को संवर्धन एवं बिक्री के लिए प्रदर्शित किया जाएगा।


    ***


    वीके/एएम/आरआरएस/वाईबी- 7108


    

    
    (Release ID: 1525238) Visitor Counter : 120