      वित्‍त मंत्रालय

      वित्त वर्ष 2017-18 की तीसरी तिमाही (अक्टूबर-दिसंबर 2017) के लिए सार्वजनिक ऋण प्रबंधन पर तिमाही रिपोर्ट जारी
      
      
      वित्त वर्ष 2017-18 की तीसरी तिमाही के दौरान सरकार ने 1,64,000 करोड़ रुपये मूल्‍य की दिनांकित प्रतिभूतियां जारी कीं, जो वित्त वर्ष 2017-18 की दूसरी तिमाही में जारी 1,89,000 करोड़ रुपये की दिनांकित प्रतिभूतियां से कम है, इस प्रकार कुल मिलाकर 5,21,000 करोड़ रुपये (2017-18 आरई का 87.0 प्रतिशत) की दिनांकित प्रतिभूतियां जारी की गई हैं
      
      Posted On: 15 MAR 2018 9:31PM by PIB Delhi


    वित्‍त वर्ष 2010-11 की अप्रैल-जून अवधि (प्रथम तिमाही) से ही वित्त मंत्रालय के आर्थिक मामलों के विभाग के बजट प्रभाग का सार्वजनिक ऋण प्रबंधन कार्यालय (पीडीएमसी) (पूर्ववर्ती मध्‍य कार्यालय) नियमित रूप से सार्वजनिक ऋण प्रबंधन पर तिमाही रिपोर्ट जारी करता रहा है। वर्तमान तिमाही रिपोर्ट का वास्‍ता अक्‍टूबर-दिसंबर 2017 की तिमाही (वित्त वर्ष 2017-18 की तीसरी तिमाही) से है।


    वित्त वर्ष 2017-18 की तीसरी तिमाही के दौरान सरकार ने 1,64,000 करोड़ रुपये मूल्‍य की दिनांकित प्रतिभूतियां जारी कीं, जो वित्त वर्ष 2017-18 की दूसरी तिमाही में जारी 1,89,000 करोड़ रुपये की दिनांकित प्रतिभूतियां से कम है। इस प्रकार कुल मिलाकर 5,21,000 करोड़ रुपये (2017-18 आरई का 87.0 प्रतिशत) की दिनांकित प्रतिभूतियां जारी की गई हैं। वित्त वर्ष 2018 की तीसरी तिमाही के दौरान सरकार की दिनांकित प्रतिभूतियों और ट्रेजरी बिलों दोनों की ही नीलामियां सुचारू रूप से आयोजित की गईं। वित्त वर्ष 2017-18 की तीसरी तिमाही के दौरान जारी की गई दिनांकित प्रतिभूतियों की भारित औसत परिपक्वता (डब्‍ल्‍यूएएम) और भारित औसत यील्‍ड (डब्‍ल्‍यूएवाई) क्रमश: 14.09 साल और 7.04 प्रतिशत रहीं। तीसरी तिमाही के दौरान अर्थव्यवस्था में तरलता (लिक्विडिटी) की स्थिति मोटे तौर पर अधिशेष (सरप्‍लस) के रूप में रही। वित्त वर्ष 2018 की तीसरी तिमाही के दौरान सरकार की नकदी की स्थिति भी सहज या संतोषजनक थी और इसके परिणामस्वरूप सरकार ने आरबीआई की ओर से अर्थोपाय अग्रिम (डब्‍ल्‍यूएमए) का सहारा नहीं लिया। नकद प्रबंधन संबंधी दिशा-निर्देशों के अनुरूप सरकार ने तीसरी तिमाही के दौरान धनराशि की प्राप्तियों के रुख के अनुसार ही अपने व्यय का समय निर्धारित करने का क्रम जारी रखा। वर्तमान और उभरती तरलता या नकदी स्थिति के आकलन के आधार पर भारतीय रिजर्व बैंक ने तीसरी तिमाही के दौरान 100 अरब की कुल राशि के लिए खुला बाजार परिचालन (ओपन मार्केट ऑपरेशंस) के तहत सरकारी प्रतिभूतियों की बिक्री आयोजित की।


    अनंतिम आंकड़ों के अनुसार, केंद्र सरकार का सार्वजनिक ऋण ( ‘सार्वजनिक खाते’ के तहत देनदारियों को छोड़कर) सितंबर 2017 के आखिर के 65,80,599 करोड़ रुपये से बढ़कर दिसंबर 2017 के आखिर में 66,61,038 करोड़ रुपये के स्‍तर पर पहुंच गया। आंतरिक कर्ज दिसंबर 2017 के आखिर में कुल सार्वजनिक ऋण का 93.1 प्रतिशत था, जबकि विपणन योग्‍य प्रतिभूतियां इस दौरान कुल सार्वजनिक ऋण का 82.6 प्रतिशत आंकी गईं।


    वित्‍त वर्ष 2017-18 की तीसरी तिमाही के दौरान एकमुश्त आधार पर सरकारी प्रतिभूतियों का कुल कारोबार पिछली तिमाही की तुलना में 21.6 प्रतिशत घट गया।


    वित्त वर्ष 2017-18 की तीसरी तिमाही (अक्टूबर-दिसंबर 2017) के लिए सार्वजनिक ऋण प्रबंधन पर उपर्युक्‍त तिमाही रिपोर्ट भी आपके तैयार संदर्भ के लिए यहां संलग्न है।


    सार्वजनिक ऋण प्रबंधन पर तिमाही रिपोर्ट देखने के लिए अंग्रेजी का अनुलग्‍नक यहां क्‍लिक करें


    ***


    वीके/एएम/आरआरएस/वीके- 7062


    

    
    (Release ID: 1524745) Visitor Counter : 46