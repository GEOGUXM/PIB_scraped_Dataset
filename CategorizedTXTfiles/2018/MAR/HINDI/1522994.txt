      नीति आयोग

      अंतर्राष्ट्रीय महिला दिवस के अवसर पर नीति आयोग महिला उद्यमिता प्लेटफॉर्म का शुभारंभ करेगा
      Posted On: 07 MAR 2018 3:52PM by PIB Delhi


    अंतर्राष्ट्रीय महिला दिवस के अवसर पर नीति आयोग कल 08 मार्च, 2018 को महिला उद्यमिता प्लेटफॉर्म (डब्ल्यूईपी) का शुभारंभ करेगा। नीति आयोग, नीति निर्माण और परामर्श प्रदान करने के क्षेत्र में देश की सबसे बड़ी संस्था है। इस अवसर पर नीति आयोग के उपाध्यक्ष श्री राजीव कुमार, सीईओ अमिताभ कांत, भारत में यूएन के रेजिडेंट कोऑर्डिनेटर श्री यूरी अफनासियेव, कैलाश खेर तथा उद्योग जगत और डब्ल्यूईपी की सहयोगी संस्थाओं के प्रतिनिधि उपस्थित रहेंगे।


    महिला उद्यमिता प्लेटफॉर्म (डब्ल्यूईपी), उद्यमिता का एक ऐसा इको सिस्टम प्रदान करेगा, जहां महिलाओं को लिंग आधारित भेदभाव का सामना नहीं करना पड़ेगा। यह प्लेटफॉर्म महिला उद्यमियों की संख्या में वृद्धि करना चाहता है जिससे नए भारत का निर्माण हो सके। डब्ल्यूईपी महिलाओं को अवसर प्रदान करेगा, जिसके तहत वे अपनी उद्यमिता आधारित इच्छाओं को पूरा कर सकेंगी, नवोन्मेष से जुड़ी गतिविधियों को पूरा कर पाएंगी तथा अपने व्यापार के लिए सतत पोषणीय और लम्बी अवधि की रणनीतियों को तैयार कर सकेंगी। डब्ल्यूईपी का उद्देश्य है-


    1. सहयोगी संस्थाओं की सहायता से महिला उद्यमियों को प्रोत्साहन देना।


    2. महिला उद्यमियों के व्यापार को उद्योग जगत से जोड़ना। वर्तमान में लागू सरकारी व गैर-सरकारी योजनाओं, कार्यक्रमों व सेवाओं में बढ़ोतरी करना।


    3. व्यापार से जुड़ी समस्याओं की पहचान करना तथा उन्हें दूर करने का प्रयास करना।


    4. महिला उद्यमियों के पंजीकरण के लिए एक केन्द्रीकृत पोर्टल का निर्माण करना और राष्ट्रीय स्तर पर आंकड़ों को इकट्ठा करना।


    5. बेहतर उद्यमिता इको सिस्टम के लिए साक्ष्य आधारित नीतियों की अनुशंसा करना।


    इस अवसर पर ‘ वूमन ट्रांसफोर्मिंग इंडिया ’ पुरस्कार 2018 के तीसरे संस्करण के लिए नाम आमंत्रित किए जाएगे। इस वर्ष के अभियान की थीम है ‘महिला और उद्यमिता’। इसे संयुक्त राष्ट्र के सहयोग से लांच किया जाएगा। डीआईसीई सामाजिक उद्यमियों को एक नए तरीके से वित्तीय सहायता उपलब्ध कराता है। डीआईसीईवी भी इस कार्यक्रम में सहयोग प्रदान करेगा। इस वर्ष के विजेताओं को ईनाम दिए जाएंगे तथा परामर्शदाता की सेवा उपलब्ध कराई जाएगी।


    ***


    वीके/एएम/जेके/डीके – 6945

    
    
    (Release ID: 1522994) Visitor Counter : 231
    
    
      Read this release in: English , Urdu , Tamil