      गृह मंत्रालय

      श्री राजनाथ सिंह ने सीएपीएफ को महिलाओं के लिए विशेष भर्ती मुहिम आरंभ करने का निर्देश दिया
      केंद्रीय गृह मंत्री ने सीआईएसएफ के 49वें संस्थापना दिवस परेड को संबोधित किया

      Posted On: 10 MAR 2018 10:49AM by PIB Delhi

    केंद्रीय गृह मंत्री श्री राजनाथ सिंह ने महिलाओं के लिए 33 प्रतिशत आरक्षण के लक्ष्य को हासिल करने के लिए केंद्रीय सशस्त्र पुलिस बल (सीएपीएफ) को महिलाओं के लिए विशेष भर्ती मुहिम आरंभ करने को कहा है। आज गाजियाबाद में केंद्रीय औद्योगिक सुरक्षा बल (सीआईएसएफ) के 49वें संस्थापना दिवस परेड को संबोधित करते हुए उन्होंने सीआईएसएफ से अपनी साइबर सुरक्षा योजना तैयार करने और इसे सुदृढ़ करने को कहा।


    श्री राजनाथ सिंह ने कहा कि डाटा की चोरी , हैकिंग एवं साइबर अपराधों ने औद्योगिक सुरक्षा में एक चौथा आयाम जोड़ दिया है। बदलते सुरक्षा परिदृश्य पर विचार करते हुए , उन्होंने कहा कि हाल ही में केंद्रीय गृह मंत्रालय के तहत साइबर एवं सूचना सुरक्षा प्रभाग (सीआईएस) का सृजन किया गया है।


    सीआईएसएफ के ‘ मुस्कान के साथ कर्तव्य ‘ ध्येय का उल्लेख करते हुए , केंद्रीय गृह मंत्री ने कहा कि हवाई जहाज के यात्रियों ने हवाई अड्डों पर फूलप्रूफ सुरक्षा सुनिश्चित करते हुए सीआईएसएफ की नम्रता के लिए उनकी काफी सराहना की है।


    श्री राजनाथ सिंह ने कहा कि चूंकि भारत की अर्थव्यवस्था कुछ ही वर्षों में 5 ट्रिलियन डॉलर से आगे पहुंच जाएगी , हमें हवाई अड्डों , मेट्रो एवं तेज गति वाली रेलगाडि़यों समेत महत्वपूर्ण अवसंरचना को मजबूत बनाने की आवश्यकता होगी। उन्होंने कहा कि अंतरिक्ष अनुसंधान एवं नाभिकीय पावर प्लांटों समेत महत्वपूर्ण अवसंरचना एवं रणनीतिक प्रतिष्ठानों की सुरक्षा की जिम्मेदारी सीआईएसएफ के सुरक्षित हाथों में है , इसलिए वे भारत के विकास एवं राष्ट्र निर्माण में भी योगदान दे रहे हैं।


    ***


    वीएल/एएम/ एसकेजे/केजे – 69 84


    ( Release ID: 1523642)

    
    
    (Release ID: 1523737) Visitor Counter : 112