      उपभोक्‍ता कार्य, खाद्य एवं सार्वजनिक वितरण मंत्रालय

      श्री रामविलास पासवान ने ‘डिजिटल बाजारों को न्‍यायसंगत बनाने’ की थीम के साथ आयोजित विश्‍व उपभोक्‍ता अधिकार दिवस 2018 के समारोह का उद्घाटन किया
      
      ‘डिजिटलीकरण का पूर्ण लाभ प्राप्‍त करने में उपभोक्‍ताओं को सक्षम बनाने और जोखिमों से बचाव हेतु पर्याप्त सुरक्षा उपाय करने के लिए सरकार सही कदम उठा रही है’

      Posted On: 15 MAR 2018 8:31PM by PIB Delhi

    केन्‍द्रीय उपभोक्‍ता मामले, खाद्य एवं सार्वजनिक वितरण मंत्री श्री रामविलास पासवान ने विश्‍व उपभोक्‍ता अधिकार दिवस के अवसर पर उपभोक्‍ता सेवाओं के लिए एकीकृत पोर्टल अर्थात jagograhakjago.gov.in लांच किया। केन्‍द्रीय मंत्री ने महत्‍वपूर्ण उपभोक्‍ता अधिकारों जैसे कि सुरक्षा, सूचना, विकल्‍प, शिकायत दर्ज कराने और शिकायतों के निपटारे पर विशेष जोर दिया। श्री पासवान ने यह भी कहा कि उपभोक्‍ताओं को यह जानने का पूरा अधिकार है कि वे किस चीज पर खर्च कर रहे हैं।


    ‘डिजिटल बाजारों को न्‍यायसंगत बनाने’ की थीम के साथ विश्‍व उपभोक्‍ता अधिकार दिवस 2018 आज नई दिल्‍ली में उपभोक्‍ता मामलों के विभाग द्वारा आयोजित किया गया। श्री पासवान ने इस अवसर पर उपस्थित लोगों को संबोधित करते हुए कहा कि डिजिटलीकरण का पूर्ण लाभ प्राप्‍त करने में उपभोक्‍ताओं को सक्षम बनाने और इलेक्‍ट्रॉनिक दुनिया से जुड़े जोखिमों से बचाव हेतु पर्याप्त सुरक्षा उपाय करने के लिए सरकार सही कदम उठा रही है। उन्‍होंने इस तथ्‍य पर विशेष जोर दिया कि डिजिटल साक्षरता और वित्तीय साक्षरता के कार्य एक साथ होने चाहिए, ताकि सरकार द्वारा परिकल्पित कैशलेस अर्थव्‍यवस्‍था में उपभोक्‍ताओं को इतना कुशल बना देना चाहिए जिससे कि वे डिजिटल भुगतान प्रणालियों और विभिन्‍न वित्तीय उत्‍पादों का उपयोग पूरे विश्वास के साथ कर सकें।


    श्री पासवान ने ऐसे उपयुक्‍त शिक्षा एवं जागरूकता कार्यक्रम शुरू करने का आह्वान किया जो सही ढंग से लक्षित हों और जिनका सही ढंग से आकलन किया गया हो, ताकि इनके जरिए विशिष्‍ट उपभोक्‍ता जरूरतों के साथ-साथ वंचितों अथवा हाशिए पर पड़े समूहों की आवश्‍यकताओं की पूर्ति भी हो सके। उन्‍होंने कहा कि डिजिटल शिक्षा और जागरूकता कार्यक्रमों के जरिए उपभोक्‍ताओं को आवश्‍यक सहयोग देने की जरूरत है, ताकि जोखिमों एवं अवसरों के समुचित प्रबंधन के लिए उनमें आवश्‍यक कौशल और विश्वास विकसित हो सके, वे पूरी जानकारी के साथ सही विकल्‍प का चयन कर सकें, सहायता एवं सलाह प्राप्‍त करने का सही तरीका उन्‍हें मालूम हो सके और वे अपनी ऑनलाइन पहचान को बनाए रखने के साथ-साथ अपने हितों का भी ख्‍याल रख सकें।


    उपभोक्‍ता मामले, खाद्य एवं सार्वजनिक वितरण राज्‍य मंत्री श्री सी. आर. चौधरी ने कहा कि प्राचीन भारत में उत्पन्न ज्ञान आज विज्ञान और प्रौद्योगिकी की नींव बन गया है। उन्‍होंने कहा कि भारत डिजिटल प्रौद्योगिकी के क्षेत्र में भी दुनिया का नेतृत्व करने के लिए तैयार है।


    ***


    वीके/एएम/आरआरएस/वीके–7056


    

    
    (Release ID: 1524726) Visitor Counter : 155