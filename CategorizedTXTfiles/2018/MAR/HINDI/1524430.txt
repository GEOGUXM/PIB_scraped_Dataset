      पर्यावरण, वन एवं जलवायु परिवर्तन मंत्रालय

      बांस निर्यात में भारत के पास विश्व का नेता बनने की क्षमता है : डॉक्टर हर्षवर्द्धन
      Posted On: 13 MAR 2018 7:16PM by PIB Delhi


    भारत को बांस के संपन्न संसाधनों वाले देश के रूप में पेश करते हुए केंद्रीय पर्यावरण , वन एवं जलवायु परिवर्तन, विज्ञान एवं प्रौद्योगिकी एवं पृथ्वी विज्ञान मंत्री डॉक्टर हर्षवर्द्धन ने कहा है कि भारत के पास अंतर्राष्ट्रीय बांस निर्यात का प्रमुख देश बनने की क्षमता है । अंतर्राष्ट्रीय बांस एवं बेंत संस्था (इनबार) के प्रतिनिधियों के साथ आज नई दिल्ली में हुई बैठक में डॉक्टर हर्षवर्द्धन ने बांस-क्षेत्र के विकास हेतु आजीविका, जलवायु परिवर्तन शमन एवं भूमि अवक्रमण जैसे मुद्दों पर सरकार द्वारा उठाये जा रहे कदमों का उल्लेख किया। मंत्री महोदय ने विशेष रूप से ग़ैर-वन क्षेत्र में उगे बांस को वृक्ष की परिभाषा से बाहर निकालने और इस प्रकार इसके किफायती उपयोग के लिये ट्रांज़िट परमिट की ज़रूरत समाप्त करने के लिये भारतीय वन ( संशोधन ) अध्यादेश, 2017 लागू करने की सरकार की युगांतरकारी पहल का ज़िक्र किया। इस बारे में इनबार के प्रतिनिधिमंडल ने प्रधानमंत्री श्री नरेंद्र मोदी के नज़रिये को समझा एवं उसकी प्रशंसा की ।


    डॉक्टर हर्षवर्द्धन ने बताया कि बांस से विशेष सामान बनाने हेतु दस्तकारों के लिये क्षमता-निर्माण एवं प्रशिक्षण कार्यक्रम आयोजित किये जाएंगे । मंत्री महोदय ने इनबार के नुमाइंदों से कहा कि, “ किसानों एवं दस्तकारों की स्थिति में सुधार कर अनेक उपयोगी उत्पाद तैयार किये जा सकते हैं । ”


    इनबार के प्रतिनिधिमंडल से बातचीत में मंत्री महोदय ने बताया कि बांस जैसे प्राकृतिक संसाधन समूचे विश्व के लिये होते हैं । डॉक्टर हर्षवर्द्धन ने कहा कि, “ हम समस्त विश्व को एक परिवार मानने की अवधारणा में विश्वास रखते हैं। ” उन्होंने कहा कि भारत के पास विश्व के अग्रणी शोध एवं प्रशिक्षण संस्थान हैं एवं देश दक्षिण एशिया में बांस एवं बेंत के क्षेत्र में शोध एवं प्रशिक्षण का बड़ा केंद्र बन सकता है । मंत्री महोदय ने कहा कि बेहतर हालात बनाने के लिये पर्यावरण, वन एवं जलवायु परिवर्तन मंत्रालय तथा इनबार को संयुक्त पहल करने की आवश्यकता है ।


    बीजिंग में जून 25-27, 2018 को होने वाली वैश्विक बांस एवं बेंत कांग्रेस (बार्क-2018) में भारत की भागीदारी पर भी बैठक में चर्चा की गई ।इनबार के महानिदेशक ने अनुरोध किया कि भारत को इसमें अवश्य नेतृत्व करना चाहिये एवं कांग्रेस में हिस्सा लेने के लिये एक बड़ा प्रतिनिधिमंडल भी भेजना चाहिये। मंत्री महोदय ने इनबार के प्रयासों की प्रशंसा की एवं इसके नुमाइंदों को आश्वस्त किया कि कांग्रेस में भारत की ठीक प्रकार से भागीदारी होगी ।


    इनबार के महानिदेशक श्री हैंस फ्रेड्रिक एवं पर्यावरण, वन एवं जलवायु परिवर्तन मंत्रालय के अधिकारियों ने बैठक में हिस्सा लिया ।


    ***


    वीएल/एएम/ए बी / एमएस – 7042


    

    
    (Release ID: 1524430) Visitor Counter : 69