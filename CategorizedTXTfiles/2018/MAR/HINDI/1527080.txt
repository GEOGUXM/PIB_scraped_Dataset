      रेल मंत्रालय

      इटारसी-जबलपुर-इटारसी रूट की विद्युत लाइन पर 30 मार्च, 2018 से शुरू होंगी कोचिंग ट्रेन
      Posted On: 29 MAR 2018 9:14PM by PIB Delhi


    इटारसी-जबलपुर-इटारसी रूट पर 30 मार्च 2018 से विद्युत लाइन पर कोचिंग ट्रेन चलना शुरू हो जाएंगी। शुरुआत में विद्युत लाइन पर तीन जोड़ी ट्रेनें चलेंगी, जिसके बाद दूसरी ट्रेनों का इस लाइन पर विस्तार किया जाएगा। 245 किलोमीटर लंबे (डबल लाइन) इटारसी-जबलपुर खंड के विद्युतीकरण के साथ ट्रेन परिचालन डीजल से विद्युत लाइन पर शिफ्ट हो जाएगा, जिससे ईंधन की खपत में सालाना 150 करोड़ रुपए की बचत होगी। इसके अलावा ट्रेनों की गति में सुधार, इटारसी यार्ड में लोकोमोटिव के चेंज ओवर में लगने वाले समय में कमी जैसे फायदे भी होंगे। इससे उपयोग के लिए रोलिंग स्टॉक्स और लोकोमोटिव्स की उपलब्धता बढ़ेगी। विद्युतीकरण के साथ मेन लाइन इलेक्ट्रिकल मल्टीपल यूनिट्स (एमईएमयू यानी मेमू) की पेशकश की ज्यादा संभावनाएं बनेंगी। इसके अलावा केंद्रीय प्रदूषण नियंत्रण बोर्ड (सीपीसीबी) के मुताबिक डीजल लोकोज की तुलना में इलेक्ट्रिक लोको 9.7 प्रतिशत ज्यादा पर्यावरण अनुकूल होते हैं। इससे मध्य प्रदेश के इस इलाके के आस-पास प्रदूषण में कमी आएगी।


    इटारसी-जबलपुर-कटनी-सतना-माणिकपुर खंड भारतीय रेलवे के जबलपुर डिवीजन का हिस्सा है। यह डिवीजन सतना-मैहर और सतना-रीवा खंड में स्थित 8 सीमेंट संयंत्रों को सेवाएं देता है। कटनी के इर्द-गिर्द स्थित यह पूरा खंड चूना पत्थर, बॉक्साइट, लौह अयस्क और डोलोमाइट पत्थर सहित कच्चे माल से संपन्न है। जबलपुर-सतना बेल्ट में मुख्य रूप से लौह अयस्क निकलता है।


    यह खंड न्यू कटनी जंक्शन पर दक्षिण पूर्व केंद्रीय रेलवे, सतना-बांदा खंड के माणिकपुर, ओहान में उत्तर मध्य रेलवे और इटारसी में भोपाल डिवीजन के साथ ट्रैफिक इंटरचेंज के तौर पर काम करता है।


    इटारसी-जबलपुर-कटनी-सतना-माणिकपुर और सतना-रीवा खंड में रेलवे के विद्युतीरण को 894.6 करोड़ रुपए की अनुमानित लागत के साथ वर्ष 2012-13 में मंजूरी दी गई थी। पहले चरण में इटारसी-जबलपुर खंड के विद्युतीकरण के काम को पूरा कर लिया गया और मुख्य आयुक्त, रेलवे सुरक्षा को 22.01.2018 को माल व यात्री सेवाएं शुरू करने के लिए अधिकृत कर दिया गया।


    बाकी बचे खंड जबलपुर-कटनी, कटनी-सतना, सतना-माणिकपुर और सतना-रीवा खंड पर भी मार्च, 2019 तक काम पूरा करने का लक्ष्य है।


    ****


    
    

    

    
    (Release ID: 1527080) Visitor Counter : 73