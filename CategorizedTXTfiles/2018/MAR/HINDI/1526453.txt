      उप राष्ट्रपति सचिवालय

      आपसी विश्‍वास और सम्‍मान के आधार पर हमें साथ मिलकर विकास करना चाहिए : उपराष्‍ट्रपति
      
      उपराष्‍ट्रपति ने अफ्रीकी प्रतिनिधि मंडल के सदस्‍यों को पारंपरिक अंगवस्‍त्रम प्रदान किया तथा उनके सम्‍मान में रात्रि भोज का आयोजन किया

      Posted On: 26 MAR 2018 6:44PM by PIB Delhi

    उपराष्ट्रपति श्री एम वेंकैया नायडू ने कहा है कि आपसी विश्‍वास और सम्‍मान के आधार पर हमें साथ मिलकर विकास करना चाहिए। वे आज हैदराबाद हाउस में आयोजित रात्रि भोज के दौरान ज़िम्बाब्वे के उपराष्ट्रपति, जनरल (अवकाश प्राप्‍त) डॉ. कॉन्स्टेंटिनो चिइवेगा, युगांडा के उपराष्ट्रपति श्री एडवर्ड किवानुका ससेकंडी, मालावी गणराज्य के उपराष्ट्रपति, डॉ. सैलॉस क्लाउस चिलीमा और बुरुंडी के महासचिव मेजर जनरल निधिशिमाय एवारीस्‍ते से बातचीत कर रहे थे। इस अवसर पर विदेश मंत्री श्रीमती सुषमा स्वराज और अन्य गणमान्य व्यक्ति भी उपस्थित थे।


    उपराष्ट्रपति ने गणमान्य व्यक्तियों को पारंपरिक 'अंगवस्त्रम' प्रदान किया और उन्‍हें भारत की समृद्ध सांस्कृतिक विरासत के बारे में जानकारी देते हुए कहा कि भारत में अतिथियों को भगवान के समान माना जाता है - अतिथि देवो भव। उन्होंने भारत और विभिन्न अफ्रीकी देशों के बीच बढ़ती दोस्ती और द्विपक्षीय संबंधों पर अपनी प्रसन्‍नता व्यक्त की।


    गणमान्य अतिथियों ने शानदार आतिथ्य के लिए उपराष्ट्रपति को धन्यवाद दिया और उपराष्ट्रपति महोदय को अफ्रीकी देशों की यात्रा के लिए आमंत्रित किया।


    ***


    वीएल/जेके/एनएम–7223


    

    
    (Release ID: 1526453) Visitor Counter : 99