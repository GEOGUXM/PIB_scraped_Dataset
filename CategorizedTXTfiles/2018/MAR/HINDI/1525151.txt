      खान मंत्रालय

      खदानों एवं खनिजों पर तीसरे राष्‍ट्रीय सम्‍मेलन के लिए पूर्वावलोकन
      Posted On: 19 MAR 2018 5:05PM by PIB Delhi


    खान मंत्रालय ने 4-5 जुलाई, 2016 को रायपुर में खदानों एवं खनिजों पर प्रथम राष्‍ट्रीय सम्‍मेलन और 15 फरवरी, 2017 को नई दिल्‍ली में खदानों एवं खनिजों पर द्वितीय राष्‍ट्रीय सम्‍मेलन का आयोजन किया था। इन सम्‍मेलनों में राज्‍य सरकारों, खनन उद्योगों, उद्योग संगठनों, वित्‍तीय एवं शैक्षणिक संस्‍थानों के प्रतिनिधियों के अलावा कुछ अन्‍य व्‍यक्तियों ने भाग लिया था और खनन क्षेत्र से जुड़े विभिन्‍न मुद्दों, चुनौतियों और अवसरों पर प्रकाश डाला था, ताकि सतत विकास के लिए इसकी इष्‍टतम संभावनाओं का उपयोग किया जा सके। इन दोनों ही राष्‍ट्रीय खनन सम्‍मेलनों को व्‍यापक सफलता मिली थी और उनमें बड़ी संख्‍या में भागीदारी भी की गई थी। समस्‍त प्रतिभागियों ने इन सम्‍मेलनों के आयोजन के साथ-साथ इसके निष्‍कर्षों पर अत्‍यंत संतुष्टि व्‍यक्‍त की थी।


    पिछले सम्‍मेलन के बाद से लेकर अब तक मंत्रालय ने अनेक नई पहल की हैं। खनिज नीलामी नियमों में संशोधन किया गया है, रेत खनन नीति को अंतिम रूप दिए जाने की संभावना है, एमटीएस से संबंधित महत्‍वपूर्ण मॉडयूल की शुरुआत किये जाने की संभावना है, सूक्ष्‍म खनिजों के लिए स्‍टार रेटिंग स्‍कीम शुरू की गई है, सूक्ष्‍म खनिजों के लिए खनिज निगरानी प्रणाली का क्रियान्‍वयन किया गया है और इसके साथ ही हाल के महीनों में कई अन्‍य योजनाएं शुरू की गई हैं। इनके साथ-साथ अन्‍य पहलुओं के क्रियान्‍वयन के लिए हितधारकों के क्षमता निर्माण के साथ विभिन्‍न उद्देश्‍यों में समुचित तालमेल की आवश्‍यकता है। इसके लिए समस्‍त हितधारकों, जैसे कि खनिज सरंक्षण, विकास, नीति एवं नियमन और खनन उद्योग के लिए उत्‍तरदायी माने जाने वाले सरकारी निकायों के बीच गहन एवं व्‍यापक संवाद की जरूरत है। संबंधित सम्‍मेलन भारत सरकार की हालिया नीतिगत पहलों को प्रदर्शित करने के लिए एक कारगर प्‍लेटफॉर्म उपलब्‍ध कराएगा और खनन क्षेत्र से जुड़े विभिन्‍न मुद्दों, चुनौतियों और अवसरों पर व्‍यापक परिचर्चाएं सुनिश्चित करेगा, ताकि सतत विकास के लिए इसकी इष्‍टतम संभावनाओं का उपयोग किया जा सके। इससे केन्‍द्र सरकार को नीतिगत माहौल को और बेहतर करने में मदद मिलेगी, ताकि सर्वोत्‍तम तौर-तरीकों को प्रोत्‍साहित किया जा सके और खनन क्षेत्र से जुड़े विभिन्‍न मुद्दों को सुलझाया जा सके। इससे मंत्रालय के विभिन्‍न प्रयासों को मजबूत करने में मदद मिलेगी, जिसकी बदौलत खनन क्षेत्र राष्‍ट्रीय अर्थव्‍यवस्‍था के त्‍वरित विकास के साथ-साथ रोजगार सृजन में भी अपना पूर्ण योगदान करने में सक्षम हो सकेगा।


    सम्‍मेलन के उपर्युक्‍त फायदों को ध्‍यान में रखते हुए इससे पहले आयोजित सम्‍मेलनों में उद्योग जगत और हितधारकों की भागीदारी को नि:शुल्‍क रखा गया था जिससे कि उनकी भागीदारी को बढ़ावा दिया जा सके। इसी व्‍यवस्‍था को इस सम्‍मेलन में भी अपनाया जाएगा। सार्वजनिक एवं निजी दोनों ही खनन कंपनियां इस सम्‍मेलन में सक्रियतापूर्वक भाग लेंगी। इसके अलावा, खनन गतिविधि में संलग्‍न धातु क्षेत्र एवं उससे संबद्ध क्षेत्र भी इस सम्‍मेलन में भाग लेंगे। यह खनन क्षेत्र के विभिन्‍न सरकारी संगठनों जैसे कि केन्‍द्रीय खान मंत्रालय, राज्‍यों के खनिज विभागों, नियामकों यथा आईबीएम एवं डीजीएम, उत्‍खनन निकायों जीएसआई एवं एनएमईटी, इत्‍यादि को खनन एवं उससे संबद्ध उद्योग के हितधारकों के साथ संवाद करने के लिए एक प्रभावकारी प्‍लेटफॉर्म सुलभ कराएगा।


    खनन क्षेत्र से जुड़े मुद्दों को सुलझाने के प्रति एकजुटता सुनिश्चित करने की दृष्टि से खदानों एवं खनिजों पर आयोजित पिछले राष्‍ट्रीय सम्‍मेलनों को मिली उल्‍लेखनीय सफलता एवं इनकी व्‍यापक उपयोगिता को ध्‍यान में रखते हुए खान मंत्रालय 20 मार्च, 2018 को नई दिल्‍ली स्थित अशोका होटल के कन्‍वेंशन हॉल में खदानों एवं खनिजों पर तीसरा राष्‍ट्रीय सम्‍मेलन आयोजित करने जा रहा है।


    भारतीय खनिज उद्योगों के महासंघ (फिमी) ने इस सम्‍मेलन में भागीदारी पर सहमति जताई है। ऐसे सार्वजनिक क्षेत्र उपक्रम (पीएसयू) जो खनन गतिविधि से सीधे तौर पर घनिष्‍ठता के साथ जुड़े हुए हैं अथवा इसकी उत्‍पादन प्रक्रिया का अभिन्‍न अंग हैं, वे भी इस सम्‍मेलन के आयोजन में मंत्रालय की सहायता करने वाले प्रमुख हितधारकों में से एक होंगे। ये पीएसयू खान मंत्रालय के अधीनस्‍थ नाल्‍को, एचसीएल और एमईसीएल हैं। इसके अलावा कुछ कंपनियां जैसे कि एचजेडएल और बाल्‍को हैं, जिसमें सरकारी हिस्‍सेदारी खान मंत्रालय के प्रशास‍कीय नियंत्रण में है।


    माननीय खान मंत्री श्री नरेन्‍द्र सिंह तोमर ने सम्‍मेलन के दौरान सर्वोत्‍तम प्रदर्शन करने वाली उन 20 खानों अथवा खदानों को ‘5 स्‍टार’ रेटिंग के लिए पुरस्‍कार प्रदान करने पर अपनी सहमति जता दी है, जिन्‍हें स्‍टार रेटिंग प्राप्‍त है। स्‍टार रेटिंग प्रणाली के तहत तकनीकी, सामाजिक-आर्थिक, पर्यावरणीय पैमानों पर खदानों के प्रदर्शन का आकलन किया जाता है और खनन परिचालन में मानकीकरण सुनिश्चित करने तथा खनन के प्रभावों को न्‍यूनतम करने के उद्देश्‍य से अंतर्राष्‍ट्रीय मानकों को अपनाया जाता है। तीसरे सम्‍मेलन के दौरान स्‍टार रेटिंग प्रणाली को सूक्ष्‍म खनिजों की खदानों पर भी लागू किये जाने के मुद्दे पर विचार किया जाएगा।


    सम्‍मेलन में पुरस्‍कार सम्‍मेलन के दौरान माननीय खान मंत्री श्री नरेन्‍द्र सिंह तोमर द्वारा एमटीएस के पंजीकरण एवं रिटर्न मॉडयूल के साथ पीएमकेकेकेवाई की निगरानी के लिए पोर्टल लांच किया जाएगा।


    पंजीकरण एवं रिटर्न मॉडयूल के मौजूदा 14500 उपयोगकर्ताओं (यूजर) को नई प्रणाली से जोड़ा जाएगा। दैनिक रिटर्न को मोबाइल एप से अथवा ऑनलाइन पोर्टल पर सीधे दाखिल किया जा सकता है। मासिक रिटर्न को नई प्रणाली पर ही दाखिल करना होगा, जिसकी शुरुआत इसी महीने के रिटर्न से हो रही है। प्रभावकारी क्रियान्‍वयन सुनिश्चित करने के लिए एमटीएस सॉफ्टवेयर को न केवल राज्‍यों की मौजूदा आईटी प्रणलियों, बल्कि अन्‍य मौजूदा आईटी एप्‍लीकेशन्‍स यथा आधार, आरटीओ डाटा, जीएसटी, इत्‍यादि से भी एकीकृत किया जाना है।


    प्रधानमंत्री खनिज क्षेत्र कल्‍याण योजना (पीएमकेकेकेवाई) का क्रियान्‍वयन जिला खनिज फाउन्‍डेशन्‍स (डीएमएफ) के तहत एकत्रित किए जाने वाले कोष द्वारा किया जाएगा, जिसका उपयोग खनन प्रभावित क्षेत्रों के कल्‍याण एवं विकास के लिए किया जाएगा।


    सम्‍मेलन के दौरान निम्‍न‍लिखित महत्‍वपूर्ण विषयों पर विचार-विमर्श के लिए तीन तकनीकी सत्र आयोजित किए जाएंगे।

                                                                     
तकनीकी सत्र  महत्‍वपूर्ण विषय                                        
                                                                     
                                                                     
                                                                     
I            खनिज ब्‍लॉकों की नीलामी और पीएमकेकेकेवाई का क्रियान्‍वयन
                                                                     
                                                                     
                                                                     
II           उत्‍खनन को प्रोत्‍साहन                                  
                                                                     
                                                                     
                                                                     
III          सतत विकास की रूपरेखा-सर्वोत्‍तम प्रथाओं को साझा करना    
                                                                     
                                                                     

    ***


    वीके/एएम/आरआरएस/वाईबी-7099

    
    
    (Release ID: 1525151) Visitor Counter : 96
    
    
      Read this release in: English