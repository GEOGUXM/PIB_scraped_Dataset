      गृह मंत्रालय

      गृह राज्‍य मंत्री श्री किरेन रिजीजू ने आपदा जोखिम न्‍यूनीकरण (डीआरआर) पर पहली भारत-जापान कार्यशाला के समापन सत्र को संबोधित किया
      
      डीआरआर पर सेंडाई फ्रेमवर्क में निर्दिष्‍ट सात वैश्विक लक्ष्‍यों को हासिल करने में सभी हितधारकों की सक्रिय भूमिका महत्‍वपूर्ण है : श्री किरेन रिजीजू
      
      Posted On: 20 MAR 2018 5:59PM by PIB Delhi


    आपदा जोखिम न्‍यूनीकरण (डीआरआर) पर दो दिवसीय भारत-जापान कार्यशाला का आज यहां सफलतापूर्वक समापन हुआ। इसमें डीआरआर पर भारत और जापान के बीच लम्‍बे समय से जारी सहयोग के अंतर्गत गतिविधियों पर ध्‍यान केन्द्रित किया गया।


    कार्यशाला में दोनों देशों के प्रौद्योगिकी विशेषज्ञ जुटे और भूकंप की जानकारी और चेतावनी तथा डीआरआर के क्षेत्र में जापान के साथ सहयोग के हर संभव क्षेत्रों को चिहिन्‍त करने पर विशेष चर्चा की गई। कार्यशाला का आयोजन संयुक्‍त रूप से गृह मंत्रालय, राष्‍ट्रीय आपदा प्रबंधन प्राधिकरण (एनडीएमए) और जापान सरकार द्वारा किया गया था।


    गृह राज्‍य मंत्री श्री किरेन रिजीजू ने अपने समापन संबोधन में आपदा जोखिम न्‍यूनीकरण के लिए सेंडाई फ्रेमवर्क में निर्दिष्‍ट सात वैश्विक लक्ष्‍यों के बारे में बताया। उन्‍होंने बल दिया कि सभी हितधारकों की सक्रिय भूमिका के बगैर इन लक्ष्‍यों को हासिल नहीं किया जा सकता। उन्‍होंने कहा, ‘इसके लिए अकेले आपदा/जोखिम प्रबंधन के दृष्टिकोण के स्‍थान पर एकजुट होकर जोखिम से निपटने के विकासशील तरीकों को अपनाना आवश्‍यक है।’


    श्री किरेन रिजीजू ने भूकंप सुरक्षा सहित आपदा जोखिम न्‍यूनीकरण और आपदा जोखिम प्रबंधन में विज्ञान और प्रौद्योगिकी की भूमिका की भी चर्चा की। उन्‍होंने भूकंप का पता लगाने और भूकंप चेतावनी प्रणाली के क्षेत्र में हाल ही में जापान द्वारा हासिल उपलब्धियों को साझा करने तथा वर्तमान और भविष्‍य की आपदाओं में अस्‍थायी बुनियादी ढांचे तैयार करने में भारत की सहातया करने के लिए जापान का आभार व्‍यक्‍त किया। उन्‍होंने कहा कि कार्यशाला में जापान के साथ तकनीकी सहयोग के कई क्षेत्र सामने आए, जिससे दोनों देशों के लोगों को लाभ होगा।


    जापान के मंत्रिमंडल में नीति समन्‍वय उपमंत्री श्री मामोरू माइकावा ने इस कार्यशाला की सफलता के लिए भारत सरकार और सभी प्रतिभागियों का आभार व्‍यक्‍त किया। उन्‍होंने कहा कि भारत और जापान आपदा जोखिम न्‍यूनीकरण के लक्ष्‍य हासिल करने के लिए कार्यशाला के परिणामों पर मिलकर कार्य करेंगे। उन्‍होंने डीआरआर के क्षेत्र में साझेदारी बढ़ाने के लिए भारत के विशेषज्ञों को जापान आने का न्‍यौता दिया।


    प्रधानमंत्री के अपर प्रधान सचिव डॉ. पी. के. मिश्रा ने कहा कि ‘कोई भी कार्यशाला तब सफल होती है, जब उसमें निकले परिणामों पर कार्य किया जाता है। इसलिए यह महत्‍वपूर्ण है कि इस कार्यशाला से पैदा हुई ऊर्जा को कायम रखा जाए और परिणामों पर ठोस कार्य किए जाएं।’ उन्‍होंने सेंडाई फ्रेमवर्क में शामिल सभी प्राथमिकताओं पर तत्‍काल कार्य करने की आवश्‍यकता पर बल दिया।


    कार्यशाला के पहले दिन आपदा प्रबंधन नीति फ्रेमवर्क, आपदा जोखिम आकलन और आपदा अस्‍थायी बुनियादी ढांचा विषय पर तीन तकनीकी सत्र आयोजित किए गए। दूसरे दिन आपदा की पूर्व चेतावनी प्रणाली पर विचार-विमर्श किया गया, जिसमें जापान और भारत के विशेषज्ञों ने भूकंप और सुनामी की मौजूदा चेतावनी प्रणाली पर अपने विचार साझा किए। समापन समारोह में राष्‍ट्रीय आपदा प्रबंधन प्राधिकरण (एनडीएमए) के सदस्‍य श्री कमल किशोर ने दो दिवसीय कार्यशाला में चर्चा किए गए विषयों के बारे में संक्षिप्‍त में बताया।


    इस कार्यक्रम से अलग कल शाम को गृह राज्‍य मंत्री श्री किरेन रिजीजू ने जापान के मंत्री श्री मामोरू माइकावा के साथ द्विपक्षीय चर्चा भी की। इस दौरान दोनों देशों ने आर्थिक विकास, आपदा प्रबंधन, बुनियादी ढांचा विकास विशेष रूप से आपदा अस्‍थायी बुनियादी ढांचे, एक्‍ट ईस्‍ट नीति के क्षेत्रों में द्विपक्षीय सहयोग की अपनी प्रतिबद्धता दोहराई।


    ****


    वीके/एएम/एमके/वाईबी –7148

    
    
    (Release ID: 1525627) Visitor Counter : 14