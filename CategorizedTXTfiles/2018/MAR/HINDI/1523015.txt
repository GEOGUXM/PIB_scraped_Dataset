      राष्ट्रपति सचिवालय

      राष्‍ट्रपति ने आईआईएससी, आईआईटीज और आईआईएसईआर के निदेशकों से कहा, ‘‘वैज्ञानिकों की अगली पीढ़ी के लिए नेतृत्‍व परामर्शदाता के रूप में अपनी भूमिका का निर्वहन करें’’
      Posted On: 06 MAR 2018 5:43PM by PIB Delhi


    राष्‍ट्रपति भवन में आईआईएससी, आईआईटीज और आईआईएसईआर के निदेशकों की आज एकदिवसीय बैठक का आयोजन किया गया।


    राष्‍ट्र‍पति रामनाथ कोविन्‍द ने आईआईएससी, आईआईटीज और आईआईएसईआर के निदेशकों की बैठक के समापन सत्र में कहा कि शिक्षा, खासकर उच्‍चतर शिक्षा, को लेकर वे व्‍यक्तिगत तौर पर काफी गंभीर रहे हैं। यही वजह है कि उन्‍होंने यह बैठक बुलाई, ताकि इन संस्‍थानों के सामने उच्‍च शिक्षा की दिशा में आ रही समस्‍याओं को समझा जाए, उस पर विचार किया जाए और जहां तक संभव हो उन समस्‍याओं का तुरंत हल निकाला जाए।


    राष्‍ट्रपति ने कहा कि राष्‍ट्रीय महत्‍व के इन संस्‍थानों पर देश और नागरिकों की जरूरतों से जुड़े विज्ञान और प्रौद्योगिकी के क्षेत्र में अनुसंधान और विकास सुनिश्चित करने की अहम जिम्‍मेदारी है। वैज्ञानिक कोशिशों के मूल में अक्सर समस्‍या आती है, जिसे वैज्ञानिक दूर करना चाहते हैं। उन्‍होंने कहा कि खास बात यह है कि जिन चुनौतियों से हमारा देश और हमारा समाज जूझ रहा है, वे वैज्ञानिकों की जानकारी, खोज और नवाचार के अहम प्रवर्तक बन गई हैं।


    राष्‍ट्रपति ने कहा कि हम लोग कई बड़ी चुनौतियों का सामना कर रहे हैं। चाहे वह लोगों को गरीबी से बाहर लाने का मामला हो या उनके स्‍वास्‍थ्‍य और अच्‍छे रहन-सहन सुनिश्चित करना या फिर सबको भोजन और ऊर्जा सुरक्षा उपलब्‍ध कराना, ये संस्‍थान इन चुनौतियों से निपटने में अहम भूमिका निभा सकते है। इन संस्‍थानों के विभिन्‍न केन्‍द्र हमारे दैनिक जीवन में प्राकृतिक संसाधनों के प्रदूषण से लेकर तेजी से फैल रहे शहरों में ट्रैफिक जाम तक की समस्‍याओं के हल निकालने में मदद कर सकते हैं।


    राष्‍ट्रपति ने कहा कि विज्ञान में महिलाओं की भागीदारी को हरसंभव तरीके से प्रोत्‍साहित किया जाना चाहिए। विज्ञान और प्रौद्योगिकी में छात्राओं और महिलाओं की भागीदारी को बढ़ाना जरूरी है। यदि इस अंतर को कम नहीं किया गया, तो हमारी वैज्ञानिक उपलब्धियां हमेशा परिपूर्ण और अभीष्‍ट से कम ही रहेंगी।


    विक्रम साराभाई, होमी जहांगीर भाभा, सतीश धवन जैसी वैज्ञानिक अनुसंधान की बड़ी हस्तियों को याद करते हुए राष्‍ट्रपति ने कहा कि संस्‍थाएं विकसित करने के साथ-साथ वैज्ञानिक प्रशासकों और वैज्ञानिकों की नई पीढ़ी को बढ़ावा देने की इन वैज्ञानिकों की योग्‍यता ने इन्‍हें बाकी लोगों से अलग पहचान दिलाई। उन्‍होंने आईआईएससी, आईआईटीज और आईआईएसईआर के निदेशकों से भावी पी‍ढ़ी के वैज्ञानिकों के लिए नेतृत्‍व परामर्शदाता के रूप में अहम भूमिका निभाने का आह्वान किया। उन्‍होंने कहा कि इससे हम यह सुनिश्चित कर पाएंगे कि हमारे पास वै‍ज्ञानिक प्रशासकों की भरपूर प्रतिभाएं है, जो कुछ नया सोच सकती है, वैज्ञानिक संस्‍थानों की स्‍थापना कर सकती हैं और उसका संचालन भी कर सकती हैं।


    इस एक दिवसीय बैठक में आईआईएससी, आईआईटीज और आईआईएसईआर के 31 निदेशकों के अलावा मानव संसाधन विकास मंत्री श्री प्रकाश जावड़ेकर, मानव संसाधन विकास राज्‍य मंत्री डॉ. सत्‍यपाल सिंह, एआईसीटीई के अध्‍यक्ष प्रो. अनिल डी.सहस्रबुद्धे, मानव संसाधन विकास और वित्‍त मंत्रालय तथा विज्ञान एवं प्रौद्योगिकी विभाग के प्रतिनिधिमंडल भी मौजूद थे।


    * **


    वीएल/एएम/एके/जीआरएस – 6947

    
    
    (Release ID: 1523015) Visitor Counter : 100