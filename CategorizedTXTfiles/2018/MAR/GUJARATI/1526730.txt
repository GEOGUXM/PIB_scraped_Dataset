      સંસ્કૃતિ મંત્રાલય

      ગુજરાતમાં ‘માધવપુર મેળા’નાં અંતિમ દિવસે ‘પૂર્વ અને પશ્ચિમ ભારતનાં સંગમ’ સ્વરૂપે વિવિધતાસભર સાંસ્કૃતિક મહોત્સવની ઉજવણી
      એક ભારત શ્રેષ્ઠ ભારતનાં નેજા હેઠળ દેશનાં વિવિધ વિસ્તારો એકબીજાની નજીક આવશે, ખાસ કરીને પૂર્વોત્તર: ડો. મહેશ શર્મા
      
      સાંસ્કૃતિક માધ્યમ થકી દેશનાં વિવિધ ક્ષેત્રોનો સમન્વય ભારતની એકતા અને અખંડિતતાને મજબૂત કરશેઃ શ્રી કિરણ રિજીજુ
      Posted On: 27 MAR 2018 8:30PM by PIB Ahmedabad


    આપણી મૌખિક , શાબ્દિક , દ્રશ્ય અને શ્રાવ્ય પરંપરાઓમાં ભગવાન શ્રીકૃષ્ણ અને રૂકમણીની દંતકથા પ્રસિદ્ધ છે . આ દંતકથા માનવીય સંબંધ અને સાંસ્કૃતિક જોડાણનું પ્રતીક છે . તેની ઉજવણી સ્વરૂપે માધવપુર મેળો યોજાય છે , જેણે આજે ત્રીજા દિવસમાં પ્રવેશ કર્યો હતો . તેમાં લોકનૃત્ય - ગીતોની રમઝટ બોલાઈ હતી અને મેળામાં આવેલા લોકોએ મનભરીને વિવિધ ચીજવસ્તુઓની ખરીદી કરી હતી . આ સાંસ્કૃતિક મહોત્સવનું આયોજન ભારત સરકારનાં સાંસ્કૃતિક મંત્રાલય અને ગુજરાત સરકારનાં સાંસ્કૃતિક મંત્રાલયે ગુજરાતનાં પોરબંદર જિલ્લામાં માધવપુર - ઘેડમાં કર્યું છે , જેમાં રૂકમણીની ભગવાન શ્રીકૃષ્ણ સાથે અરૂણાચલ પ્રદેશમાંથી ગુજરાતની અવિસ્મરણીય સફરની ઉજવણી કરાવામાં આવે છે . આ મેળામાં પ્રધાનમંત્રીનાં ‘ એક ભારત , શ્રેષ્ઠ ભારત ’ ની ભાવના વ્યક્ત થાય છે . વળી આ મેળો દેશની વિવિધતામાં એકતાનું પ્રતીક છે અને પૂર્વ ભારતને પશ્ચિમ ભારત સાથે જોડે છે . તમામ રાજ્યો અને કેન્દ્રશાસિત પ્રદેશો ( પશ્ચિમ બંગાળ સિવાય ) એ વિદ્યાર્થીઓ , રમતગમત અને સંસ્કૃતિ મારફતે આદાન - પ્રદાનનાં હેતુસર આ મેળામાં ભાગ લીધો છે .


    આજે મહોત્સવમાં કેન્દ્રીય સાંસ્કૃતિક અને પર્યાવરણ રાજ્યમંત્રી ( સ્વતંત્ર હવાલો ) ડો . મહેશ શર્મા અને કેન્દ્રીય ગૃહ રાજ્યમંત્રી શ્રી કિરણ રિજીજુ , ગુજરાતનાં રાજ્યપાલ શ્રી ઓ . પી . કોહલી , અરૂણાચલ પ્રદેશનાં રાજ્યપાલ બ્રિગેડિયર ( ડો .) બી . ડી . મિશ્રા ( નિવૃત્ત ) , ગુજરાતનાં મુખ્યમંત્રી શ્રી વિજય રૂપાણી અને અરૂણાચલ પ્રદેશનાં મુખ્યમંત્રી શ્રી પેમા ખાંડુ ઉપસ્થિત રહ્યાં હતાં .


    કેન્દ્રીય સાંસ્કૃતિક અને પર્યાવરણ રાજ્યમંત્રી ( સ્વતંત્ર હવાલો ) ડો . મહેશ શર્માએ તમામ મહાનુભાવોને આવકારતાં કહ્યું હતું કે , “ આ એકતાનો ઉદ્દેશ દેશનાં વિવિધ વિસ્તારો , ખાસ કરીને પૂર્વોત્તરને , એકતાંતણે બાંધવાનો છે , એકબીજાની નજીક લાવવાનો છે , એક ભારત શ્રેષ્ઠ ભારતનાં નેજાં હેઠળ દેશની વિવિધતામાં એકતા સ્થાપિત કરવાનો છે અને પૂર્વ ભારતથી પશ્ચિમ ભારત વચ્ચે જોડાણ સ્થાપિત કરવાનો છે , જેની જાહેરાત પ્રધાનમંત્રી શ્રી નરેન્દ્ર મોદીએ કરી હતી . ” તેમણે કહ્યું હતું કે , “ આપણે ભારતીયો જે રીતે સંયુક્તપણે જીવીએ છીએ અને એક તાંતણે બંધાયેલા રહીએ છીએ એનો એક માર્ગ સંસ્કૃતિ છે . આપણી સંસ્કૃતિ આપણી ઓળખ છે – સ્થાનિક , રાષ્ટ્રીય અને આંતરરાષ્ટ્રીય તથા આપણે આપણી સ્થાનિક સંસ્કૃતિ અને સાંસ્કૃતિક ખાસિયતોની ઉજવણી નિયમિતપણે કરવાની જરૂર છે તથા આપણી આસપાસ અન્ય સંસ્કૃતિઓ સાથે તેનું જોડાણ કરવાનો છે . ”


    માધવપુર મેળાનાં આયોજન બદલ સાંસ્કૃતિક મંત્રાલયનાં પ્રયાસોની પ્રશંસા કરતાં કેન્દ્રીય ગૃહ રાજ્યમંત્રી શ્રી કિરણ રિજીજુએ કહ્યું હતું કે , “ મને ગુજરાતમાં આવવાની ખુશી છે , જે મારાં રાજ્ય સાથે 1000 વર્ષથી વધારે સમયથી સંબંધ ધરાવે છે . કુદરત પણ આપણને જોડે છે , સૂર્ય અરૂણાચલ પ્રદેશમાં ઊગે છે અને ગુજરાતમાં આથમે છે . ” તેમણે ઉમેર્યું હતું કે , “ આપણાં પ્રધાનમંત્રી શ્રી નરેન્દ્ર મોદીએ દેશનાં વિવિધ ભાગો વચ્ચે સાંસ્કૃતિક સમન્વયનું સ્વપ્ન સેવ્યું છે , તેઓ રાજ્યોને એકબીજા સાથે જોડવા ઇચ્છે છે અને એકબીજાનાં વારસાની ઉજવણી સ્વરૂપે ભારતને એકતાંતણે જોડવા ઇચ્છે છે . એકબીજાનાં સાંસ્કૃતિક , ઐતિહાસિક વારસાને પ્રોત્સાહન આપવું પ્રશંસનીય છે . તેનાથી રાજ્યોનાં લોકોને એકબીજાની પરંપરાઓ , સંસ્કૃતિઓ અને જીવનશૈલીનો પરિચય થાય છે , જે લોકો વચ્ચે સમજણ વધારે છે અને લોકો વચ્ચે જોડાણ વધે છે . આ રીતે ભારતની એકતા અને અખંડિતતા મજબૂત થાય છે . ”


    રૂકમણીનાં પરિવારનાં પ્રતિનિધિ તરીકે પધારેલા પૂર્વોત્તરનાં તમામ કલાકારોનું ગુજરાતનાં મુખ્યમંત્રી શ્રી વિજય રૂપાણીએ સ્વાગત કર્યુ હતું . તેમણે કહ્યું હતું કે , “ માધવપુર - ઘેડ નાનું , પણ સાંસ્કૃતિક અને ઐતિહાસિક દ્રષ્ટિએ મહત્ત્વપૂર્ણ ગામ છે , જ્યાં ભગવાન શ્રીકૃષ્ણએ રૂકમણી સાથે વિવાહ કર્યા હતાં . માધવપુરનો મેળો ભારતનાં બે છેડોનાં સાંસ્કૃતિક સમન્વયની એક પ્રકારની ઉજવણી છે . આ પ્રકારનાં મહોત્સવો લોકોને એકતાંતણે બાંધવામાં અને સંવાદિતા લાવવામાં મદદરૂપ થશે . ”


    અરૂણાચલ પ્રદેશનાં ગવર્નર બ્રિગેડિયર ( ડો .) બી . ડી . મિશ્રા ( નિવૃત્ત ) એ આ વિશિષ્ટ પહેલની પ્રશંસા કરી હતી અને કહ્યું હતું કે , વર્તમાન સરકારે હંમેશા દેશમાં સાંસ્કૃતિક કાર્યક્રમ પર ભાર મૂક્યો છે . તેમણે જણાવ્યું હતું કે , “ ગુજરાત અને અરૂણાચલ પ્રદેશ વચ્ચે સંબંધ આ પ્રકારનાં મહોત્સવોની સાથે લાંબા ગાળે સામાજિક - સાંસ્કૃતિક એકતા અને રાષ્ટ્રીય અખંડતાનો સંદેશ ફેલાવવાથી મજબૂત થશે . ”


    માધવપુર મેળાનાં અંતિમ દિવસે કલાશ્રી દ્વારા કૃષ્ણ - રૂપેન બેલેટ અને કૃષ્ણ રૂકમણિ નૃત્ય નાયક ભજવવામાં આવ્યું હતુ . ઉત્તરપૂર્વનાં કલાકારોએ અંકિયા - નાટ પેઢીમાં લોકપ્રિય લોકનાયક રૂકમણી હરણ ભજવ્યુ હતું . મણિપુરી રાસ અને સકિર્તાનંદ ઉપરાંત મણિપુરનું પુંગ ચોલમ નૃત્ય પણ ભજવવામાં આવ્યું હતું .


    માધવપુર - ઘેડ નાનું , પણ સાંસ્કૃતિક દ્રષ્ટિએ મહત્ત્વપૂર્ણ ગામ છે . લોકવાયકા મુજબ , અહી ભગવાન શ્રીકૃષ્ણએ રૂકમણી સાથે વિવાહ કર્યા હતાં . રૂકમણી રાજા ભીસ્મકની પુત્રી હતી . માધવપુર દરિયાકિનારે સ્થિત છે , જે પોરબંદરની નજીક છે . 15 મી સદીનું માધવરાજ મંદિર આ સ્થળ પર છે . આ કાર્યક્રમ દર વર્ષે સાંસ્કૃતિક મેળા સ્વરૂપે ઉજવવામા આવે છે , જે રામનવમીથી શરૂ થાય છે . તેમાં ભગવાન શ્રીકૃષ્ણની પ્રતિમા સાથે એક રંગબેરંગી રથ નગરયાત્રાએ નીકળે છે અને આ મહોત્સવ પાંચ દિવસ ચાલે છે . ગુજરાત સરકાર સાથે જોડાણમાં સાંસ્કૃતિક મંત્રાલયે વિવિધ આવશ્યક પાસાઓ સામેલ કરીને આ મહોત્સવને મોટુ સ્વરૂપ આપ્યું છે .


    અરૂણાચલ પ્રદેશની મિશ્મી જનજાતિનાં પૂર્વજોનાં મૂળિયાં રાજા ભીસ્મકની દંતકથા સુધી દોરી જાય છે . તેમની પુત્રી રૂકમણી અને ભગવાન કૃષ્ણની દંતકથા પણ જાણીતી છે . દિબાંગ ઘાટી જિલ્લાનાં નીચાણવાળા વિસ્તારમાં રોઇંગ નજીક સ્થિત ભીસ્મકનગરનો ઉલ્લેખ કાલિકા પુરાણમાં પણ થયો છે . એટલે આ ચાર દિવસનાં ઉત્સવમાં અરૂણાચલ પ્રદેશ , મણિપુર અને પૂર્વોત્તરનાં અન્ય રાજ્યોની કળા , નૃત્ય , સંગીત , કવિતા , વાર્તા અને લોકનાટ્યનો જીવંત સાંસ્કૃતિક વારસો જોવા મળશે , જેનો ઉદેશ બંને પ્રદેશોનાં સમૃદ્ધ સાંસ્કૃતિક વારસાને સંકલિત કરવાનો છે .


    આ મેળામાં ગુજરાતની કળા અને હસ્તકળાનું પ્રર્દશન તથા અરૂણાચલ , મણિપુર અને પૂર્વોત્તરનાં અન્ય રાજ્યોનાં હાથવણાટ અને હસ્તાકળાનાં ઉત્પાદનોનું પ્રદર્શન અને વેચાણ પણ યોજાયું છે . વળી ઇન્દિરા ગાંધી નેશનલ સેન્ટર ફોર ધ આર્ટ્સ અને ઇન્દિરા ગાંધી રાષ્ટ્રીય માનવ સંગ્રહાલય જેવી સાંસ્કૃતિક મંત્રાલયની વિવિધ સંસ્થાઓએ સંયુક્તપણે ભગવાન શ્રીકૃષ્ણ અને રૂકમણી પર વિઝ્યુઅલ આર્ટ પ્રદર્શનનું આયોજન પણ કર્યું છે , જેમાં ભગવાન શ્રીકૃષ્ણ અને રૂકમણીની વિવિધ દંતકથાઓ પ્રદર્શિત કરવામાં આવી છે .


    NP/J.Khunt/GP/RP

    
    
    (Release ID: 1526730) Visitor Counter : 257
    
    
      Read this release in: Tamil , English