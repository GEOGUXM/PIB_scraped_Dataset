      मंत्रिमंडळ

      फरारआर्थिक गुन्हेगार विधेयक, 2018 ला केंद्रीय मंत्रिमंडळाची मंजुरी
      
      100 कोटी रुपये किंवा त्याहून अधिक रकमेचे अपराध या विधेयकाअंतर्गत येणार
      
      फरार आर्थिक गुन्हेगारांच्या मालमत्तेवर टाच आणणार
      Posted On: 01 MAR 2018 8:38PM by PIB Mumbai


    नवी दिल्ली, 1 मार्च 201 8


    पंतप्रधान नरेंद्र मोदी यांच्या अध्यक्षतेखाली केंद्रीय मंत्रिमंडळाने संसदेत फरार आर्थिक गुन्हेगार विधेयक , 2018 सादर करण्याच्या अर्थ मंत्रालयाच्या प्रस्तावाला मंजुरी दिली आहे. भारतीय न्यायालयांच्या अधिकार क्षेत्राबाहेर राहून भारतीय कायदेशीर प्रक्रिया टाळण्याची आर्थिक गुन्हेगारांची प्रवृत्ती रोखण्यासाठी कठोर उपाययोजना आखण्यात हे विधेयक मदत करेल.


    100 कोटी किंवा त्याहून अधिक रुपयांचे अशा प्रकारचे गुन्हे या विधेयकाच्या कार्यकक्षेत येतील.


    प्रभाव :


    या विधेयकामुळे फरार आर्थिक गुन्हेगारांशी संबंधित कायद्याचे राज्य पुनर्स्थापित होण्याची शक्यता आहे कारण यामुळे सूचिबद्ध गुन्ह्यांच्या चौकशीला सामोरे जाण्यासाठी त्यांना भारतात येण्यासाठी प्रवृत्त केले जाईल. तसेच यामुळे अशा प्रकारच्या फरार आर्थिक गुन्हेगारांनी केलेल्या आर्थिक फसवणुकीतील रकमेची जास्तीत जास्त वसुली करण्यात बँका आणि अन्य वित्तीय संस्थांना मदत मिळेल आणि अशा संस्थांची आर्थिक स्थिती सुधारेल.


    फरार आर्थिक गुन्हेगारांची भारतातील आणि परदेशातील मालमत्ता जलद गतीने जप्त करण्यासाठी त्यांना भारतात येऊन भारतातील न्यायालयासमोर या गुन्ह्यांसाठी हजर राहायला प्रवृत्त करणारे विशेष तंत्र निर्माण होईल अशी आशा आहे.


    या विधेयकाची ठळक वैशिष्ट्ये:


     1. एखादी व्यक्ती फरार आर्थिक गुन्हेगार आहे हे जाहीर करण्यासाठी विशेष न्यायालयासमोर अर्ज करणे

     2. फरार आर्थिक गुन्हेगाराची मालमत्ता जप्त करणे
     3. फरार आर्थिक गुन्हेगार असलेल्या आरोपीला विशेष न्यायालयाकडून नोटीस जारी करणे
     4. फरार आर्थिक गुन्हेगार म्हणून घोषित झालेल्या व्यक्तीची त्याने गुन्ह्याद्वारे कमावलेली मालमत्ता जप्त करणे
     5. अशा गुन्हेगारांच्या बेनामी संपत्तीसह भारतात आणि परदेशात असलेल्या मालमत्तेची जप्ती
     6. फरार आर्थिक गुन्हेगाराला कोणत्याही नागरी दाव्याचा बचाव करण्यापासून अपात्र ठरवणे
     7. कायद्याअंतर्गत जप्त करण्यात आलेल्या मालमत्तेचे व्यवस्थापन आणि निपटारा करण्यासाठी एका प्रशासकाची नियुक्ती केली जाईल.

    जेव्हा एखादी व्यक्ती फरार घोषित होण्यापूर्वी कारवाई प्रक्रियेदरम्यान कुठल्याही वेळी फरार आर्थिक गुन्हेगार भारतात परत आला आणि उचित न्यायालयासमोर हजर झाला तर अशा स्थितीत प्रस्तावित कायद्याअंतर्गत कारवाई रोखली जाईल. याशिवाय कायदेशीर तरतुदींच्या अनुपालनात मालमत्तेचे व्यवस्थापन आणि निपटारा करण्यासाठी प्रशासक नियुक्त करण्याची तरतूद देखील आहे.


    अंमलबजावणी रणनीती आणि उद्दिष्ट :


    विद्यमान कायद्यातील त्रुटी दूर करण्यासाठी आणि भारतीय न्यायालयांच्या अधिकार क्षेत्राबाहेर राहून भारतीय कायद्याची प्रक्रिया टाळणाऱ्या आर्थिक गुन्हेगारांच्या प्रवृत्तीला चाप बसवण्यासाठी हे विधेयक मांडण्याचा प्रस्ताव आहे. या विधेयकात कुठल्याही व्यक्तीला फरार घोषित करण्यासाठी एका न्यायालयाची तरतूद आहे. फरार आर्थिक गुन्हेगार याचा अभिप्रेत अर्थ असा गुन्हेगार ज्याच्याविरोधात अटक वॉरंट जारी करण्यात आले आहे आणि ज्याने फौजदारी कारवाई टाळण्यासाठी भारत सोडला आहे किंवा परदेशात राहत आहे किंवा भारतात परत येण्यास नकार दिला आहे. अशा प्रकरणात न्यायालयावर अधिक भार येऊ नये यासाठी 100 कोटी किंवा त्याहून अधिक रक्कम असलेले गुन्हेच या विधेयकाच्या चौकटीत आणण्यात आले आहेत.


    N.Sapre/S.Kane /D.Ran

    
    
    (Release ID: 1522467) Visitor Counter : 54
    
    
    
    
    

7.