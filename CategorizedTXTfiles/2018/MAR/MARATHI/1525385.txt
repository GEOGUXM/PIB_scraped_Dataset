      पंतप्रधान कार्यालय

      कृषी प्रगती मेळाव्यात पंतप्रधान नरेंद्र मोदी यांचे भाषण
      Posted On: 17 MAR 2018 5:17PM by PIB Mumbai


    नवी दिल्ली 17 मार्च 201 8


    मंत्रिमंडळातील माझे सहकारी राधामोहन सिंग , मध्यप्रदेशचे मुख्यमंत्री शिवराज सिंह चौहान, मेघालयचे मुख्यमंत्री कोनराड संगमा, मंत्रिमंडळातील माझे सहकारी पुरुषोत्तम रुपाला, गजेंद्र सिंह शेखावत, श्रीमती कृष्णा राज, वैज्ञानिक आणि या कार्यक्रमाचे केंद्रस्थान देशभरातून आलेले माझे शेतकरी बंधू आणि भगिनींनो.


    राष्ट्रीय कृषी उन्नती मेळाव्यात तुम्हा सर्वांचे खूप खूप स्वागत. नव भारताचा मार्ग अधिक सक्षम करण्यासाठी अशा प्रकारच्या उन्नती मेळाव्यांची भूमिका महत्वपूर्ण आहे.


    या मेळाव्याच्या माध्यमातून मला नव भारताच्या दोन शिलेदारांसोबत एकत्र चर्चा करण्याची संधी मिळाली आहे. नव भारताचे एक शिलेदार आहेत शेतकरी , हे आपले अन्नदाता आहेत. देशाची अन्नधान्याची गरज भागवण्यासाठी ते कठोर परिश्रम घेत आहेत. दुसरे शिलेदार आहेत आपले वैज्ञानिक जे नवनवीन तंत्रज्ञान विकसित करून शेतकऱ्यांचे जीवन सुकर करत आहेत.


    देशभरातील कृषी वैज्ञानिक केंद्रांमध्ये हजारो शेतकरी बंधू आणि भगिनी तंत्रज्ञानाच्या सहाय्याने या कार्यक्रमात सहभागी होत आहेत. त्या सर्वांचे देखील मी या प्रसंगी अभिनंदन करतो.


    बंधू आणि भगिनींनो , इथे येण्याआधी मी इथे आयोजित केलेल्या विशाल मेळाव्याला भेट दिली. मी तिथे अनेक वैज्ञानिक, शेतकऱ्यांशी संवाद साधला, कृषी क्षेत्राशी निगडीत नवनवीन तंत्रज्ञानाची माहिती घेतली. प्रत्यक्ष प्रात्यक्षिकांच्या सहाय्याने नवीन तंत्रज्ञानाची जी माहिती दिली जात आहे ती निश्चितच सगळ्यांच्या उपयोगाची आहे.


    आज मला कृषी क्षेत्रात उल्लेखनीय कार्य करणाऱ्या शेतकरी बंधू भगिनींचा सन्मान करण्याची संधी देखील मिळाली आहे. कृषी कर्मण आणि पंडित दीनदयाळ उपाध्याय कृषी प्रोत्साहन पुरस्कार प्राप्त सर्व राज्य आणि व्यक्तींचे मी अभिनंदन करतो.


    हा पुरस्कार तुमच्या कष्टाचा सन्मान तर आहेच सोबतच कोट्यावधी शेतकरी बंधूंना यामुळे प्रोत्साहन मिळेल.


    अन्नधान्याच्या विक्रमी उत्पादनासाठी आज अनेक राज्यांना सन्मानित करण्यात आले आहे. विशेष पुरस्काराने गौरवण्यात आलेल्या मेघलायचा मी आज इथे विशेष उल्लेख करू इच्छितो. मित्रांनो , क्षेत्रफळाच्या दृष्टीने छोट्याश्या या राज्याने मोठे काम केले आहे. मेघालयच्या शेतकऱ्यांनी मागील 5 वर्षांच्या तुलनेत अन्नधान्य उत्पादनाची विक्रमी नोंद केली आहे. या व्यासपीठावर मेघालयचे तरुण मुख्यमंत्री उपस्थित आहेत. माझी त्यांना विनंती आहे की, उल्लेखनीय कामगिरीसाठी त्यांनी मेघालयमध्ये देखील शेतकऱ्यांच्या सन्मान सोहळा आयोजित करावा.


    मित्रांनो , आज माझा विश्वास अधिक दृढ झाला आहे की, लक्ष्यपूर्तीसाठी अतोनात कष्ट करण्याची तयारी असते, तेव्हा काहीच अशक्य नसते. खडतर वाटणारे लक्ष्य देखील साध्य करण्याची हिम्मत आपल्या देशातील शेतकऱ्यांमध्ये आहे. स्वातंत्र्यप्राप्तीनंतर आपल्या देशात अन्नधान्य उत्पादनाची काय स्थिती होती? हे आपण विसरून चालणार नाही. संकटाच्या त्या कालावधीतून आपल्या अन्नदात्याने आपल्याला सावरले आहे. आपले लक्ष्य स्पष्ट असल्यामुळे, आज आपल्या देशात, अन्नधान्य, डाळी, फळे-भाजीपाला, दुध यासर्वांचे विक्रमी उत्पादन होत आहे.


    म्हणूनच आज मी , देशातील प्रत्येक शेतकऱ्याला, कृषी उन्नती कार्यात स्वतःला वाहून घेतलेल्या प्रत्येक माता-बहिण-मुलीला मी नतमस्तक होऊन नमन करतो.


    मित्रांनो , जगभरातील अशा अनेक प्रकरणांमध्ये आपल्या देशातील कृषी क्षेत्राने संपूर्ण जगाला मार्ग दाखवला आहे. परंतु काळानुरूप, कृषी क्षेत्रासमोर जी आव्हाने उभी ठाकली ती आजच्या या काळात खूप महत्वाची आहेत. ही, आव्हानच शेतकऱ्यांचे उत्पन्न कमी करतात, त्यांचे नुकसान करतात आणि शेतीवरील खर्चामध्ये वाढ करतात.


    समग्र दृष्टीकोनातून या आव्हानांचा सामना करण्यासाठी आमचे सरकार निरंतर कार्य करत आहे. वेगवेगळ्या पद्धतीने केलेल्या कार्यांची दिशा मात्र एकच आहे- शेतकऱ्यांचे उत्पन्न दुप्पट करणे , लक्ष्य एकच आहे- शेतकऱ्यांचे जीवन सुकर करणे. या संकल्पपूर्तीच्या दिशेने आम्ही वेगाने पुढे जात आहोत.


    आज देशभरात ११ कोटींहून अधिक मृदा आरोग्य पत्रिका वाटल्या आहेत. मृदा आरोग्य पत्रीकेमधील माहितीच्या आधारे आज जे शेतकरी शेती करत आहेत त्यांचे उत्पादन वाढण्यासोबतच खतांवरील खर्च देखील कमी होत आहे.


    100 टक्के नीम लेपित युरियाच्या वापरामुळे देखील खताचा वापर कमी झाला आहे आणि हेक्टरी उत्पादनात वाढ झाली आहे.


    बंधू आणि भगिनींनो , पंतप्रधान पिक विमा योजनेच्या माध्यमातून आमच्या सरकारने, शेतकऱ्यांना सर्वात कमी हफ्त्यावर पिकं विमा उपलब्ध करून दिला आहे. विम्यावरील कॅपिंग बंद करून संपूर्ण रकमेवर विमा घेण्याची तरतूद केली आहे. या योजनेनंतर प्रत्येक शेतकऱ्याला दाव्याची रक्कम दुपटीहून अधिक मिळत आहे. शेतकऱ्याला चिंता मुक्त करण्याच्या दिशेने आमच्या सरकारने उचललेले हे खूप महत्वाचे पाऊल आहे.


    “ प्रत्येक शेताला पाणी ” हे स्वप्न उराशी धरून पंतप्रधान सिंचन योजनेंतर्गत , काम केले जात आहे. जे सिंचन प्रकल्प दशकांपासून रखडलेले होते, ते सर्व प्रकल्प 80 हजार कोटी रुपये खर्च करून पूर्ण केले जात आहेत.


    पंतप्रधान शेतकरी संपदा योजनेच्या माध्यमातून , शेतीतून थेट बाजारापर्यंत आमचे सरकार संपूर्ण पुरवठा साखळी मजबूत करत आहे, आधुनिक पायाभूत सुविधा पुरवत आहे. या अर्थसंकल्पात ऑपरेशन ग्रीनची घोषणा करण्यात आली होती, ते देखील नवीन पुरवठा साखळीचाच भाग आहे. फळ आणि भाजीपाला विशेषत: टोमॅटो, कांदे यांचे पिकं घेणाऱ्या शेतकऱ्याला याचा लाभ होणार आहे.


    शेतकऱ्यांच्या कल्याणासाठी अनेक आदर्श कायदे तयार करण्यात आले असून त्यांना लागू करण्याची विनंती राज्य सरकारांना केली आहे. राज्यांमध्ये या कायद्याची अंमलबजावणी झाल्यानंतर शेतकऱ्यांना सशक्त करण्याचे काम केले जाईल.


    शेतकऱ्यांना आधुनिक बियाणे , पुरेसा वीज पुरवठा आणि सुलभ बाजारपेठ उपलब्ध करून देण्याचे काम सरकार करत आहे.


    मित्रांनो , शेतकऱ्यांच्या पिकाला योग्य दर मिळावा यासाठी या अर्थसंकल्पात एका मोठ्या निर्णयाची घोषणा केली.


    सर्व सूचित पिकांसाठी , किमान आधारभूत किंमत ही त्याच्या खर्चाच्या दीडपट असावी असा निर्णय केंद्र सरकारने घेतला आहे. माझ्या शेतकरी बांधवांना मी हे सगळे विस्ताराने सांगू इच्छितो. बंधू आणि भगिनींनो किमान आधारभूत मूल्याची जी रक्कम ठरवली जाईल त्यात, मजुरी, स्वतःची गुरेढोरे मशीन किंवा भाड्याने घेतलेली गुरेढोरे आणि मशीन यांचा खर्च, बियाणांचा खर्च, सर्व प्रकारच्या खतांचे मूल्य, सिंचन खर्च, राज्य सरकारला भरलेला जमीन महसूल, भांडवलावरील व्याज, भाडेपट्ट्याने घेतलेल्या जमिनीचे भाडे आणि इतर खर्च समाविष्ट आहेत.


    इतकेच नाही तर शेतकऱ्यांनी स्वतः आणि त्याच्या कुटुंबाने घेतलेल्या कष्टाचे मूल्य देखील उत्पादन खर्चात जोडला जाईल.


    कठोर परिश्रम करणाऱ्या शेतकऱ्यांच्या उत्पनांशी निगडीत हे एक अतिशय महत्त्वाचे पाऊल आहे. किमान आधारभूत किंमतीच्या घोषणेसह पूर्ण लाभ शेतकऱ्यांना मिळावा यासाठी आम्ही राज्य सरकार सोबत काम करत आहोत.


    मित्रांनो , शेतकऱ्यांना त्यांच्या पिकाची योग्य किंमत मिळावी यासाठी कृषी विपणन सुधारणांसाठी व्यापक उपाययोजना करण्यात येत आहेत.


    ग्रामीण किरकोळ बाजारपेठा , घाऊक आणिजागतिक बाजारांशी जोडणे गरजेचे आहे.


    शेतकऱ्यांना आपला शेतमाल विकण्यासाठी खूप दूर जायला लागू नये यासाठी सरकार प्रयत्न करत आहे. या अर्थसंकल्पात ग्रामीण किरकोळ कृषी बाजारपेठ म्हणजेच ‘ग्राम’ ही संकल्पना त्याचाच परिणाम आहे. याअंतर्गत, देशातील 22 हजार ‘हाट’ आवश्यक पायाभूत सुविधांसह सुधारित करण्यता येतील आणि त्यानंतर त्यांना एपीएमसी आणि नामशी जोडले जाईल. एक प्रकारे, आपल्या शेताच्या 5-6 किलोमीटरच्या क्षेत्रात शेतकऱ्याकडे अशी व्यवस्था असेल जी त्याला देशातील कोणत्याही बाजारापर्यंत जोडेल.


    शेतकरी या ग्रामीण “ हट ” मध्ये आपला माल थेट ग्राहकांना विकू शकतात. येणाऱ्या काळात ही केंद्रे , शेतकऱ्यांचे उत्पन्न वाढवण्यासाठी, रोजगार आणि कृषी आधारित ग्रामीण आणि कृषी अर्थव्यवस्थेचे नवीन केंद्रे होतील.


    या परिस्थितीला अधिक बळ देण्यासाठी सरकार शेतकरी उत्पादक संघटना- एफपीओला प्रोत्साहन देत आहे. शेतकरी त्यांच्या पातळीवर लहान संस्था तयार करून देखील , आपल्या क्षेत्रातील ग्रामीण हाट आणि मोठ्या बाजारपेठांमध्ये सामील होऊ शकतात.


    मित्रांनो , एक खूप जुनी म्हण आहे, एकीचे बळ. ही बाब शेतकरी उत्पादक संघटनांना देखील लागू होते. कल्पना करा की, जेव्हा गावातील शेतकऱ्यांचा एक मोठा गट एकत्र येऊन खत खरेदी करतील, त्याचा जो वाहतूक खर्च होईल तो विभागाला जाईल, म्हणजे बघा किती पैसे वाचतील? त्याचप्रमाणे तुम्हाला बियाण्यामध्ये औषधांच्या किमतीत प्रचंड सवलत मिळेल. याव्यतिरिक्त हा गट आपले उत्पन्न एकत्र करून, त्याचे पॅकेजिंग करून बाजारात विकल्यानंतरहि त्याला जास्त पैसे मिळतील. शेतातून ग्राहकांपर्यंत पोहचेपर्यंत मालाची जी किमंत वाढते, त्याचा अधिकाधिक लाभ शेतकऱ्यांना मिळेल.


    बंधूआणिभगिनींनो ,


    शेतकरी उत्पादकसंघटनांना सहकारी संस्थांप्रमाणे आयकर सवलत दिली जाईल ,अशी घोषणा या अर्थसंकल्पात करण्यात आली होती. आयकरातदेखील सवलत दिली जाईल. महिला स्वयंसहाय्यतागटांना या शेतकरी उत्पादक संघटनांच्या मदतीने जैविक, सुगंधित आणि हर्बल शेतीशी जोडण्याची योजना देखील शेतकऱ्यांचे उत्पन्न वाढवण्यात महत्वाची भूमिका बजावेल.


    मित्रांनो ,शेतकरी बंधू आपले पिकं सहजपणे विकू शकतील या दिशेने आज या कार्यक्रमात एक नवीन अध्यायदेखील जोडण्यात आला आहे.


    गेल्या महिन्यात , राष्ट्रीय कृषी परिषदेमध्ये, मी जैविक उत्पादनांच्या विपणनासाठी ई-मार्केटिंग पोर्टलचा पर्याय मांडला होता. इतक्या कमी वेळात या त्याचे उद्घाटन होणे हा माझ्यासाठी आनंददायी अनुभव आहे.


    ई-मार्केटिंग पोर्टल , जैविक किंवा सेंद्रिय उत्पादने शेतापासून बाजारापर्यंत आणि बाजारापासून ग्राहकांपर्यंत पोहोचवण्यामध्ये एक मोठी भूमिका बजावेल. उत्पादनांची माहिती, त्याच्या बाजार आणि पुरवठा साखळीची माहिती आता शेतकऱ्यांना आणि ग्राहकांना सहज उपलब्ध होईल.


    बंधू आणि भगिनींनो , सेंद्रिय उत्पादने जशी जुनी आहेत तशीच ती आधुनिक असल्यामुळे मी त्यावर जास्त भर देतो. आपण जगातील सर्वात जुने सेंद्रीय शेती करणाऱ्या देशांपैकी एक आहोत ही सत्यस्थिती आहे. आज 22 लाख हेक्टरहून अधिक जमिनीवर सेंद्रीय शेती केली जाते. परंतु दुसरी सत्य स्थिती ही आहे की, सेंद्रीय शेतीनंतरचे पुढील पाऊल म्हणजे मूल्य वाढ, विपणन, आपण त्यात मागे राहिलो आहे. ई-विपणन पोर्टल या त्रुटी शोधून काढण्यासाठी खूप मदत करेल.


    मित्रांनो , पारंपारिक शेती विकास योजने अंतर्गत, संपूर्ण देशभरात जैविक शेतीचा प्रसार करण्यासाठी सरकार प्रयत्नशील आहे. विशेषत: ईशान्येकडील राज्यांना सेंद्रिय शेतीचे हब म्हणून विकसित करण्यात येत आहे.


    मित्रांनो , भविष्यात, शेती क्षेत्रात, अशा नवीन क्षेत्रांचा विकास शेतक-याच्या प्रगतीसाठी उपयोगी ठरेल.


    हरित आणि शुभ्र क्रांती सोबतच सेंद्रिय क्रांती , जलक्रांती, नीलक्रांती आणि मधुर क्रांतीवर देखील जितक्या अधिक प्रमाणात भर दिला जाईल तितकेच शेतकऱ्यांचे उत्पन्न वाढेल.


    या प्रगतीत , देशभरातील कृषि विज्ञान केंद्र फार मोठी भूमिका बजावणार आहेत. आज इथे 25 नवीन कृषी विज्ञान केंद्रांचे उद्‌घाटन करण्यात आले आणि यानंतर आपल्या देशात सुमारे 700 कृषिविज्ञानकेंद्र स्थापन झाली आहेत.


    मी या कृषी विज्ञान केंद्रांकडे आधुनिक शेतीचे नवीन दीपगृह म्हणून पाहतो आहे. या केंद्रातून निघालेला प्रकाश , देशाच्या शेती जगताला दिपवून टाकेल. नवीन तंत्रज्ञान, नवीन माहिती, शेतकऱ्यापर्यंत पोहोचवणे हे कृषी विज्ञान केंद्राचे काम आहे. मला आशा आहे की आपण या कामात संपूर्ण समर्पणाने आपली भूमिका बजावाल.


    मित्रांनो , आज इथे ज्या कृषी विज्ञान केंद्रांना पुरस्कार प्रदान करण्यात आला, त्यातले बरेच केंद्र मधमाशीपालन प्रक्रियेत महत्वपूर्ण भूमिका बजावत आहेत. मधमाशीपालन हे केवळ उत्पन्नाचे साधन नाही तर संपूर्ण मानव जातीशी निगडीत आहे. महान वैज्ञानिक अल्बर्ट आईन्स्टाईन एकदा म्हणाला होता की,


    “ पृथ्वीवरून मधमाश्या लुप्त झाल्यानंतर केवळ 4 वर्षांपर्यंत मानव जातीचे अस्तित्व राहील ” .


    त्यांच्या या विचार मागे , कृषी आणि फलोत्पादना मध्ये मधमाशांच्या वापराचे रहस्य दडले आहे. तज्ज्ञांच्या मते, पिकांच्या 100 पैकी 70 टक्के पिके असे आहेत जे मधमाश्यां शिवाय उत्पादित होऊ शकत नाहीत. मधमाशी केवळ परागी भवनात मदत करत नाही तर मधाच्या रुपात अमृत देखील देते.


    त्यामुळे हाच तो मार्ग आहे ज्यामुळे केवळ शेतक-यांचे उत्पन्न वाढवण्यास मदत होत नाही , तर मधाच्या स्वरूपात अतिरिक्त उत्पन्न मिळविण्याचे एक साधन देखील होते. हेच आपल्याला मधुर क्रांतीकडे घेऊन जाते. एका अंदाजानुसार, 50 बॉक्समध्ये मधमाशीपालन केले तर शेतकऱ्याला केवळ 2 ते 2.5 लाखापर्यंत उत्पन मिळते.


    त्याचप्रमाणे अतिरिक्त उत्पन्नाचे आणखी एक माध्यम आहे तेम्हणजे सौर शेती. शेतीचे हे असे तंत्र आहे जे केवळ सिंचनची गरज पूर्ण करीत नाही तर पर्यावरणाला देखील मदत करते. शेतात पाणी उपसण्याची जी वीज लागते शेतकरी ती वीज शेताच्या काठावर असलेल्या सौर पॅनेलमधून घेतो , आणि अतिरिक्त वीज सरकारला विकू शकतो. यामुळे त्याला पेट्रोल आणि डिझेलपासून मुक्ती मिळेल. यामुळे पर्यावरणाचे रक्षण तर होईलच पण सोबत पेट्रोल आणि डिझेलच्या खरेदीत सरकारचा जो पैसा गुंतवला तर जातो त्याची देखील बचत होईल.


    गेल्या तीन वर्षांत सरकारने शेतकऱ्यांना सुमारे 3 लाख सौर पंप प्रदान केले आहेत आणि यासाठी सुमारे अडीच हजार कोटी रुपयांचा निधी मंजूर केला आहे.


    माझ्या शेतकरी , बंधू आणि भगिनींनो, आमचे सरकार “ टाकाऊपासून संपत्ती ” च्या दिशेने सार्थक प्रयत्न करत आहे. या अर्थसंकल्पामध्ये मध्ये , आम्ही गोबर धन योजना जाहीर केली आहे. गो-बार धन म्हणजे गॅलवेझिंग ऑर्गेनिक बायो अॅग्रो रिसोर्स भान योजना. गावात मोठ्याप्रमाणात जैविक कचरा होतो, ज्यामुळे गावात मोठ्याप्रमाणावर घाणीचे साम्राज्य पसरते. या योजनेअंतर्गत आता या कचऱ्याला कंपोस्ट, बायो गॅस आणि बायोगॅस सीएनजीमध्ये बदलण्यात येईल. मला आशा आहे की या योजनेमुळे शेतक-यांचे उत्पन्न वाढण्यास मदत होईल.


    पिकाच्या ज्या अवशेषाला शेतकरी फार मोठे संकट समजतात त्यापासून देखील पैसे कमावू शकतो. काथ्या असो , नारळाच्या करवंट्या असो, बांबूचा कचरा असो, पिक कापल्यानंतर शेतात शिल्लक राहिलेले अवशेष असोत, या सर्वाना शेतकऱ्याच्या उत्पनाशी जोडण्याचा प्रयत्न सुरु आहे.


    मित्रांनो , पिकाचा उर्वरित अवशेष जाळण्याची चुकीची परंपरा आपल्या देशातील काही भागात आहे. वास्तविक आपण पहिले तर पिक काय आहे? जमिनीतून घेतलेले पोषक तत्व, हवा, पाणी, सूर्यप्रकाश आणि मातीतून घेतलेल्या बियांची शक्ती. जेव्हा आम्ही पीक अवशेष जळतो, तेव्हा हे सर्व महत्वाचे घटक जाळतो ज्यामुळे प्रदूषण होते आणि शेतकऱ्यांच्या जमिनीचे देखील नुकसान होते.


    शेतकऱ्यांनी हे अवशेष जाळण्याऐवजी मशिनच्या सहाय्याने पुन्हा शेतात टाकले तर त्याचा खूप फायदा होईल. हे अवशेष शेतात टाकल्यामुळे मातीचा पोत सुधारतो , खत कमी प्रमाणत लागते आणि उत्पादन देखील वाढते. एकूणच काय तर शेतकर्यांचे उत्पन वाढवण्यात हे सहाय्यक आहे.


    म्हणूनच , आज या व्यासपीठावरून मी शेतकरी बांधवांना विनंती करतो की, यापुढे हे अवशेष जाळू नका. आता तर सरकार शेतकऱ्यांना मशीन खरेदी करायला अधिक आर्थिक मदत देखील करत आहे. जेव्हा जमीन निरोगी असेल तेव्हाच शेतकऱ्यांचे उत्पन्न वाढायला मदत होईल.


    मित्रांनो , शेतकरी आपले उत्पन्न वाढवण्यासाठी जे पर्याय वापरत आहेत त्यासाठी त्यांना पैशाची कमतरता भासू नये याची सरकार काळजी घेत आहे. शेतकऱ्यांना सुलभ रीतीने कर्ज उपलब्ध व्हावे यासाठी आम्ही प्रयत्नशील आहोत. म्हणूनच, यावर्षी सरकारने 10 लाख कोटी रुपयांच्या कृषी कर्जात वाढ करून 11 लाख कोटींहून अधिक केले आहे.


    या वर्षीच्या अर्थसंकल्पात , पशुपालन, मत्स्य व्यवसायासाठी पायाभूत सुविधा विकास निधी उभारण्यात आला आहे, त्यासाठी सरकारने 10 हजार कोटी रुपयांची तरतूद केली आहे. राष्ट्रीय बांबू मिशनसाठी सरकारने सुमारे 1300 कोटी रुपयांचा निधीही दिला आहे.


    जमीन भाडेतत्वार घेऊन शेती करणाऱ्या शेतकऱ्यांसाठी देखील आम्ही एक उपक्रम राबवत आहोत. ज्याला अनेक भागात अर्धलीने शेती करणे म्हणतात. या शेतकऱ्यांना अधिक सुलभ पद्धतीने कर्ज उपलब्ध व्हावे यासाठी केंद्र सरकार राज्य सरकारांसोबत काम करत आहे.


    बऱ्याचदा असे दिसून आले आहे की छोट्या शेतकऱ्यांना सहकारी सोसायटीकडून कर्ज मिळवण्यास त्रास होतो. त्यासाठी देशातील सर्व प्राथमिक कृषी सहकारी समित्यांचे संगणकीकरणाचे काम युद्धपातळीवर सुरु आहे.


    मित्रांनो , शेती ही आपल्या सभ्यता आणि संस्कृतीचा गाभा आहे. आमच्या सामाजिक आणि आर्थिक जीवनाचा हा सर्वात महत्त्वाचा भाग आहे. परंतु हे देखील सत्य आहे की आपण शतकांपासून ज्या मार्गावर चालत आहोत तो मार्ग आपल्याला आपल्या नवीन लक्ष्यापर्यंत पोहोचवेल याची खत्री नाही. या नवीन मार्गांवर चालण्यासाठी तंत्रज्ञान आपल्याला मदत करेल. मला आशा आहे की या प्रगती मेळाव्यात ज्या शेतकरी बांधवांनी तंत्रज्ञनाचे नवीन प्रयोग पाहिले आहेत, त्यांचा वापर करण्याचा प्रयत्न देखील ते करतील.


    विविध पातळ्यांवर होणारे हे प्रयोग देशातील इतर भागातील शेतकऱ्यांपर्यंत पोहोचवण्यासाठी देखील सरकार प्रयत्न करत आहे.


    माझी अजून एक विनंती आहे. मित्रांनो , या प्रकरच्या कार्यक्रमांचे आयोजन बहुतेक वेळा दिल्लीत होते. माझी अशी इच्छा आहे की, देशातील दुर्गम भागात, जिथे उपजीविकेचे साधन हे केवळ शेतीच आहे अशा भागांमध्ये अशा कार्यक्रमांचे मोठ्याप्रमाणावर आयोजन व्हावे. या कार्यक्रमांच्या माध्यमातून तिथल्या लोकांपर्यंत तुमचे उपक्रम आणि तंत्रज्ञान देखील पोहोचेल.


    या व्यतिरिक्त , अशा मेळाव्यांचे परिणाम विश्लेषण होणे देखील गरजेचे आहे. या मेळाव्यात हजारो लोक आले आहेत, पण यामुळे त्यांच्या जीवनात काय बदल झाले आहे, या मेळाव्यामध्ये कोणत्या प्रकारच्या तंत्रज्ञानास प्राधान्य दिले आहे, शेतकऱ्यांचे जीवन किती सोपे झाले आहे, शक्य असल्यास या सर्व बाबींचा अभ्यास केला पाहिजे. माझा विश्वास आहे की या अभ्यासामुळे आपल्याला भविष्यातील तयारीमध्ये मदत होईल.


    मित्रांनो ,आपल्या शास्त्रात म्हंटले आहे की,


    गच्छन् पिपिलिकः योजनानां शतानि अपि याति ।


    अगच्छन् वैनतेयः एकं पदं न गच्छति ।


    म्हणजेच , हळू हळू चालणारी मुंगी शेकडो किलोमीटरचे अंतर पार करू शकते, परंतु स्थितप्रज्ञ गरुड एक पाऊल देखील पुढे जाऊ शकत नाही. सांगण्याचे तात्पर्य हे की, आपण अगदी लहान प्रयत्न करूनही यश प्राप्त करू शकतो.


    मित्रांनो , मी तुम्हाला मुंगीचे उदाहरण दिले आहे, तर त्याच्याशी निगडीतच आणखी एक गोष्ट मला आता आठवली. मी कुठेतरी वाचले आहे की जिवंत प्रजाती मध्ये मनुष्यच केवळ शेती करत नाही तर मानवांव्यतिरिक्त दोन किंवा तीन प्रजाती आहेत जे स्वत: साठी अन्न उगवतात मुंगी देखील त्यातलीच एक आहे.


    जगातील काही जंगलांमध्ये , मुंग्या पद्धतशीरपणे बुरशीचे उत्पादन करतात. त्या शेत तयार करतात, कचरा काढतात, पाणी देतात आणि प्रतिजैविक देखील वापरतात.


    बंधू आणि भगिनींनो , लाखो वर्षांपासून मुंग्या अजूनही जिवंत आहेत, त्याचे कारण आहे त्यांची इच्छाशक्ती. जगातील सर्वात वयोवृद्ध आणि सर्वात लहान शेतकरी आपल्याला शिकवतात की कोणतेही लक्ष्य अशक्य नाही.


    चला , आपण सर्वांनी एकत्र येवून भारतीय शेतीच्या प्रगतीसाठी एक संकल्प करू या, भारतीय शेतीचा गौरव परत मिळवून देण्याचा संकल्प करू या.


    मी पुन्हा एकदा तुम्हा सर्वांना शुभेच्छा देत माझे भाषण संपवतो.


    खूप खूप धन्यवाद !


    B.Gokhale / S.Mhatre/ P.Malandkar


    

    
    (Release ID: 1525385) Visitor Counter : 24