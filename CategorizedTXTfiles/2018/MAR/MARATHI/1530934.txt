      पंतप्रधान कार्यालय

      केनियामधील कच्‍छी लेवा पटेल समाजाशी पंतप्रधानांनी व्हिडीओ कॉन्‍फरन्सिंगच्‍या माध्‍यमातून साधलेला संवाद
      Posted On: 30 MAR 2018 11:20PM by PIB Mumbai


    नवी दिल्‍ली , ३० मार्च २०१८


    ज्‍येष्‍ठ व्‍यक्तिंना माझा नमस्‍कार , माता-भगिनींना वंदन , युवक आणि मुलांना खूप-खूप प्रेम.


    हे तंत्रज्ञानाचे युग आहे आणि त्‍याचा चमत्‍कार तर पहा , हजारो किलोमीटर अंतरावरुन मला तुम्‍हा सर्वांना भेटण्‍याचा योग आला आहे. तुम्‍ही मला पाहु शकता , ऐकू शकता , मी तुम्‍हा सर्वांचे चेहरे पाहतोय , त्‍या चेहऱ्यांवरील प्रसन्‍नता पाहतोय , आनंद पाहतोय.


    आज नैरोबी पश्चिम संकुलाचा रौप्‍य महोत्‍सव साजरा केला जातोय. कच्‍छी लेवा पटेल समाजाची संस्‍कृती आणि परंपरा केनिया मध्‍ये कायम जपून ठेवण्‍याच्‍या तुमच्‍या या प्रयत्‍नांसाठी मी तुम्‍हा सर्वांचे मनापासून अभिनंदन करतो आणि अनेक शुभेच्‍छा देतो.


    बंधू-भगिनींनो ,


    या संकुलाला २५ वर्षे झाली असतील , पण पूर्व आफ्रिकेच्‍या विकास यात्रेत , कच्‍छी लेवा पटेल समाजाचे योगदान सव्‍वाशे वर्ष जुने आहे. केनियाच्‍या विकास यात्रेतही आपण सर्व अनेक दशके सक्रीय आहात , आपण शिक्षा , आरोग्‍य , गरीबी निर्मूलन आदी दिशेने करत असलेली कल्‍याणकारी कामे , सर्व लोकांना माहिती आहेत.


    ज्‍या प्रमाणे शाळा , हॉस्पिटल्‍स आणि परवडणाऱ्या किंमतीत घरे उभारण्‍याचे काम तुम्‍ही हाती घेतलेय , ते खरोखरच अभिनंदनाला पात्र आहे , प्रशंसनीय आहे. लहान मुले , गरीब महिला केनियाच्‍या अंतर्गत भागात तुमचे जे धर्मादाय कार्य सुरु आहे ते अत्‍यंत कौतुकास्‍पद आहे . खरोखरच केनियासाठी भारतीयांचे योगदान हे केवळ घाम गाळण्‍यापुरतेच नाही , तर त्‍याग आणि बलिदानाचेही आहे.


    माखनसिंह , श्रीयुत एम. ए. देसाई, श्रीमान पिओ गामा पिंटो, कितीतरी नावे आहेत, यासारख्‍या अनेक भारतीयांनी केनियाला स्‍वातंत्र्य मिळवून देण्‍यात आपले योगदान दिले आहे. स्‍वातंत्र्यानंतर नव्‍या उद्योगांची स्‍थापना असो किंवा समाज सेवा, प्रत्‍येक क्षेत्रात मूळ भारतीय वंशांच्‍या लोकांनी केनियाच्‍या उन्‍नतीसाठी अविरत परिश्रम केले आहेत.


    आज त्‍याचाच परिणाम आहे की , ज्‍या भारतीयांना गुलामगिरीसाठी, रेल्‍वे लाईन टाकण्‍यासाठी तिथे आणण्‍यात आले होते, त्‍यांचेच वंशज आज केनियातील सक्षम आणि समृध्‍द लोकांपैकी एक आहेत. आपल्‍या हृदयात भारताला जिवंत ठेवत अनेक लोक आज केनियाच्‍या अर्थव्‍यवस्‍थेसोबतच न्‍याय व्‍यवस्‍था असो, वैद्यकीय क्षेत्र असो, शिक्षण क्षेत्र असो, त्‍यात नव चैतन्‍य भरण्‍यासाठी निरंतर प्रयत्‍न करत आहेत आणि त्‍या पैकीच ३ महान व्‍यक्‍ती मणिलाल प्रेमचंद चंदेरिया, फिरोज नवरोजजी आणि डॉ. एम. आर.एस. डिसोझा यांना गेल्‍या काही वर्षात अनिवासी भारतीय सन्‍मानाने गौरवण्‍यातही आले आहे. हे आपणा सर्वांचे परिश्रम आहेत की, २०१६ मध्‍ये मी जेव्‍हा केनियाला आलो होतो आणि ज्‍याचा आत्ताच उल्‍लेख करण्‍यात आला, तेव्‍हा केनिया सरकारने माझे भावपूर्ण स्‍वागत केले होते आणि मला चांगले आठवतय की कसाराच्‍या स्‍टेडियममध्‍ये आपण सर्वांनी हजारोंच्‍या संख्‍येने येवून प्रेमाने मला इतके आशिर्वाद दिले की, तुमच्‍या भावविश्‍वात बुडून गेलो. आपल्‍यापैकी अनेक जण त्‍या कार्यक्रमाला उपस्थित होते.


    मित्रांनो , दशकांपूर्वीच्‍या त्‍या परिस्थितीने आपल्‍याला भारतापासून दूर स्‍थायिक केले असेल, पण आपला एक अंश आजही या धरतीवर आहे, आपल्‍या हृदयात तुमच्‍या रक्‍तात असलेला त्‍या अंशाने आपल्‍या सर्वांना भारत भूमीशी अतूट रितीने जोडून ठेवले आहे.


    एक गुजराती म्‍हण आहे , ‘कलम ने ज्‍यां वावी त्‍या उगी निकली’ आणि आपण सर्वांनी ती म्‍हण सार्थ करुन दाखवली आहे. आज तुम्‍ही सर्व केनियाच्‍या समाजात एकरुप झाला आहात, आपल्‍यापैकी बहुतेक लोकांचा पासपोर्ट केनियाचा असेल, परंतु सत्‍य हे आहे, की तुमच्‍या मनात भारतीयत्‍व जिवंत आहे, त्‍याचा साक्षीदार होवून मी या कार्यक्रमात तुम्‍हा सर्वांना पाहतो आहे, अनुभवतो आहे.


    आपल्‍याकडे म्‍हणतात – कछडो खेले , खलक भये, कछडो खेले खलक मे, जी महासागर मे बछ, जे ते हेकडो कच्‍छी वसे, ओ तडीयांडी कच्‍छ......... म्‍हणजे ज्‍या प्रमाणे महासागरात महाकाय मासे आरामात खेळतात, फिरतात त्‍याचप्रमाणे कच्‍छ निवासी, थाटात सर्व जग फिरतात आणि जिथे कच्‍छी थांबतो, तिथे काही दिवसातच आपोआपच नवा कच्‍छ निर्माण होतो.


    कच्‍छी बंधू-भगिनी भले केनियात राहात असतील , वा कच्‍छमध्‍ये, संकटाला ते लोक संधीत परावर्तित करतात, हे मी माझ्या डोळ्यांनी पाहिले आहे. २००१ च्‍या विनाशकारी भूकंपाच्‍या वेळी कच्‍छची अशी अवस्‍था झाली होती, की संपूर्ण जगाला वाटत होते की कच्‍छ कधीही सावरणार नाही परंतु काहीच वर्षात कच्‍छच्‍या कष्‍टाळू लोकांनी, तुम्‍ही सर्व बंधू-भगिनींनी सर्वांनी ती गोष्‍ट खोटी पाडून दाखवली.


    जो कच्‍छ एके काळी विराण भूमीचा पर्याय होता , तो आज जगासाठी पर्यटन केंद्र बनला आहे. कच्‍छच्‍या बाबतीत असे मानले जायचे की, दूर-दूर पसरलेला विराण प्रदेश, विकासाचा पत्ताच नाही, संपर्क ही एक समस्‍या होती आणि आता हाच कच्‍छ प्रवासी नकाशावर एक चमकता तारा बनला आहे. रणोत्‍सव, आपल्‍या पैकी अनेक जण रणोत्‍सवाला आले असतील आणि जर का आला नसला, तर माझा तुम्‍हाला आग्रह आहे की, तुम्‍ही सर्वांनी नक्‍की यायला पाहिजे. रणोत्‍सव केवळ कच्‍छी संस्‍कृतीचा प्रचारक नाही, तर एका व्‍यापक आर्थिक स्थितीचे कारणही बनला आहे.


    एवढ्या वर्षात कच्‍छच्‍या विकासात एक उल्‍लेखनीय परिवर्तन झाले आहे . विशेष करुन हे समोर बसून ऐकणाऱ्या युवक मित्रांना मी सांगू इच्छितो, कारण ही सर्व नवी पिढी माझ्या समोर बसली आहे. कच्‍छ मध्‍ये एक काळ असा होता की, जेव्‍हा महिनोन् महिने पाणी येत नसे, उन्‍हाळ्यात कच्‍छच्‍या लोकांना घर-संसार, जनावरे सर्व काही घेवून गाव आणि घर सोडावे लागत असे, पाण्‍यासाठी वणवण भटकावे लागे, जनावर मरुन जात असत, आज त्‍याच कच्‍छमध्‍ये आमच्‍या सरकारने सरदार सरोवर नर्मदाचे पाणी अंतिम टप्‍प्‍यापर्यंत पोहोचवले आहे. तुम्‍ही ‘टप्‍पर’ धरणाचे नाव ऐकले असेल, तिथपर्यंत पाणी पोहोचले आहे.


    याचाच परिणाम म्‍हणजे आज कच्‍छ मधली शेकडो गाव आणि मोठी शहरे यांना नर्मदेचे पाणी मिळू लागले आहे. कच्‍छच्‍या विकासासाठी आता केंद्र सरकार आणि राज्‍य सरकार जसे काही डबल इंजिन लावलय. दोन्‍ही डबल इंजिनाच्‍या ताकदीचे काम करत आहेत. गेल्‍या काही वर्षात कच्‍छमध्‍ये करोडो रुपयांची गुंतवणूक आली आहे. कच्‍छ मध्‍ये जवळपास ५० हजार एकरचा किनारी आर्थिक विभाग तयार करण्‍याची विचार प्रक्रिया सुरु आहे. कांडला बंदराला स्‍मार्ट औद्योगिक बंदर म्‍हणून विकसित करण्‍याची योजनाही सुरु आहे.


    गेल्‍या वर्षी घोघा-दहेज दरम्‍यान सरकारने रो-रो सेवा सुरु केली आहे. अशीच रो-रो सेवा कच्‍छच्‍या आखातात पण सुरु करण्‍याची कल्‍पना आहे. कच्‍छ आणि जामनगर दरम्‍यान ही सेवा सुरु करण्‍याचा विचार होतोय. सरकारला या प्रकल्‍पाचा शक्‍यता अहवाल ही सादर करण्‍यात आला आहे. रो-रो सेवा सुरु झाल्‍यामुळे सौराष्‍ट्र आणि कच्‍छ मधील अंतर एकदम कमी झाले. आज कच्‍छचा जो आर्थिक विकास होतोय , ती संपूर्ण गुजरातच्‍या विकासाला गती प्रदान करतो आहे आणि गुजरातचा विकास देशाच्‍या विकासाला पुढे नेण्‍यासाठी पूरक ठरत आहे.


    गेल्‍या १७-१८ वर्षात विकासाचे मॉडेल जे गुजरात मधल्‍या जनतेने , भारतात उपस्थित असलेल्‍या आमच्‍या स्‍वजनांनी ते विकसित केले आहे आणि आज तेच देशाच्‍या विकासाचे मॉडेल बनले आहे. काही वर्षापूर्वी राज्‍यात गुंतवणुकीला आकर्षित करण्‍यासाठी ‘व्‍हायब्रंट गुजरात’चे आयोजन सुरु झाले होते आणि आज देशातल्‍या अनेक राज्‍यात, दक्षिण असो वा उत्तर, पूर्व असो वा पश्चिम देशातील अनेक राज्‍यांनी त्‍या मॉडेलचा स्‍वीकार केला आहे. आज तुमच्‍या गुजरातचा विकास पाहून, परदेशातून येणारे राष्‍ट्राध्‍यक्ष, उपराष्‍ट्राध्‍यक्ष, पंतप्रधान आश्‍चर्यचकित होतात. इस्रायलचे पंतप्रधान बेंजमिन नेत्‍यानाहू असोत, जपानचे पंतप्रधान शिन्‍जो अॅबे असोत किंवा चीनचे राष्‍ट्राध्‍यक्ष शी जिनपिंग असोत, केनियाचे राष्‍ट्रपती सर्व जणांनी गुजरातमध्‍ये येण्‍याबाबत स्‍वारस्‍य दर्शवले आणि विकास कार्य जवळून पाहिले.


    केनियाचे राष्‍ट्राध्‍यक्ष तर गुजरातच्‍या व्‍हायब्रंट परिषदेतही उत्‍साहाने सहभागी झाले होते. तुमच्‍या पैकी ज्‍यांनी भारत पाहिला नाही , त्‍यांना माझा आग्रह आहे की, पुढील वर्षी जानेवारीत उत्तर प्रदेशात अलाहाबाद इथे कुंभ मेळा होणार आहे. हा कुंभ मेळा १२ वर्षानंतर येतो आणि सर्वांना कुंभ मेळ्याला जायची इच्‍छा असते, विशेषतः ज्‍येष्‍ठ व्‍यक्तिंना, येणाऱ्या जानेवारी २०१९ पासून सुमारे दीड महिना अलाहाबाद मध्‍ये कुंभ मेळा सुरु राहिल. माझा आपणा सर्वांना आग्रह आहे की आफ्रिकेत राहणारा कोणीही भारतीय असा नसावा की ज्‍याने भारत पाहिलेला नाही. तुम्‍ही इथेच जन्‍मलात आणि मोठे झालात.


    देशाचे सांस्‍कृतिक आणि अध्‍यात्मिक रुप पाहण्‍याची ही एक सुंदर संधी आहे. कुंभच्‍या निमित्ताने या सर्वांना भारतात आणण्‍याची योजना आत्तापासूनच तयार केली पाहिजे आणि त्‍यांना भारत दर्शन घडवले पाहिजे. कुंभ मेळ्यासाठी आलात , तर त्‍याचवेळी रणोत्‍सवही सुरु असेल आणि आमचा कछडो बारेमासही. तिथे एक फेरी मारलीच पाहिजे. ही जी आर्थिक निती असेल वा सामाजिक प्रगतीची निती असेल, भारत परिवर्तनच्‍या एका मोठ्या कालखंडातून आज प्रगतीशील मार्गाने जात आहे, पुढे जात आहे. देशाच्‍या विकासाच्‍या गतीला वेगवान बनवण्‍यासाठी, भ्रष्‍टाचार संपवण्‍यासाठी आणि दहशतवादाचे कंबरडे मोडण्‍यासाठी आज अनेक महत्‍वपूर्ण आणि कठोर निर्णय घेवून आम्‍ही काम करत आहोत.


    भारताच्‍या परराष्‍ट्र धोरणालाही आम्‍ही नवी मिती दिली आहे. गेल्‍या ३-४ वर्षात केवळ केनियाच नाही , तर संपूर्ण आफ्रिका खंडात भारताच्‍या मजबूत संबंधाची नवी दिशा खुली झाली आहे. आमच्‍या सरकारच्‍या या कार्यकाळात राष्‍ट्रपती, उपराष्‍ट्रपती आणि पंतप्रधान अश्‍या तीन स्‍तरांवर, सांगायच झाले तर आम्‍ही तिघांनी मिळून २० हून अधिक देशांचा दौरा केला आहे. एवढेच नाही तर भारतात भारत-आफ्रिका शिखर परिषदेचही यशस्‍वी आयोजन झाले, या परिषदेत सहभागी होण्‍यासाठी ५४ आफ्रिकी देशांची प्रतिनिधी मंडळ आली होती आणि ४१ आफ्रिकन देशांचे प्रमुख आणि राष्‍ट्राध्‍यक्ष यांच्‍या एकत्रित उपस्थितीने नवा विक्रम स्‍थापित केला.


    या शिखर परिषदे दरम्‍यान आफ्रिकेच्‍या विकास कार्यासाठी १० अब्‍ज डॉलर्सचे आर्थिक सहाय्य देण्‍याची घोषणाही भारताने केली आहे. गेल्‍या वर्षी मे महिन्‍यात अहमदाबाद इथे आफ्रिकन विकास बॅंकेच्‍या बैठकीचेही यशस्‍वी आयोजन करण्‍यात आले होते आणि त्‍या बैठकीला आफ्रिकन देशांतील अनेक मंत्री , अनेक प्रतिनिधी आणि अनेक बॅंकांचे प्रतिनिधी आले होते. अलिकडेच भारताने आफ्रिकी देशांमध्‍ये नवे १८ दूतावास सुरु केले आहेत, कारण आमचे भारतीय वंशाचे अनेक लोक छोट्या-छोट्या देशातही राहतात आणि त्‍यांची मागणी होती की आमच्‍या इथेही दूतावास असावा. तुम्‍हाला समजल्‍यावर आनंद होईल आणि मी सर्व आफ्रिकावासियांना ही बातमी देतो की भारत सरकारने नुकताच निर्णय घेतलाय की आफ्रिकेतल्‍या देशांमध्‍ये १८ नवे दूतावास आणि उच्‍चायुक्‍त कार्यालय सुरु करण्‍याची घोषणा आम्‍ही केलीय. काही काळातच हे काम पुढे सुरु होईल.


    ही नवीन दूतावास आणि उच्‍चायुक्‍त कार्यालये भारत आणि आफ्रिकेतील संबंध दृढ करण्‍यासाठी सहाय्यकारी ठरतील. या खेरीज पूर्ण आफ्रिकेत पसरलेल्‍या भारतीय समाजासाठी हे दुतावास खूपच सहाय्यकारी ठरतील. आमचे सरकार केनिया सोबतही अधिक मजबूत संबंध स्‍थापित करत आहे. केनियामध्‍ये शिक्षणापासून ते सामाजिक क्षेत्रांच्‍या विकासात भारत सरकार आर्थिक मदत देत आहे. खास करुन उत्‍पादन , अन्‍न प्रक्रिया, परवडणारी घरे तसेच सार्वत्रिक आरोग्‍य सेवा या सारख्‍या क्षेत्रात भारत सरकार आर्थिक मदत देत आहे. आमचे सरकार कौशल्‍य विकासाच्‍या नव्‍या संधी निर्माण करत आहे. माजी विद्यार्थी संस्‍थेच्‍या पदाधिकाऱ्यांसोबत झालेली मुलाखत आजही आठवते. या माजी विद्यार्थी संघटनेने केनियातल्‍या अनेक विद्यार्थ्‍यांना शिक्षित केले आहे, ज्‍यांनी गेल्‍या ५० वर्षात भारतात राहून शिक्षण घेतले आहे.


    मित्रांनो , मी मानतो की जगासोबत भारताचे संबंध मजबूत करण्‍यासाठी जे भारताचे कायम स्‍वरुपी राजदूत असतील, तर ते मूळ भारतीय वंशाचे लोक, अनिवासी भारतीय, तुम्‍ही सर्व जे माझ्या समोर बसला आहात, ते सर्व राष्‍ट्रदूत आहेत. सरकार राजदूत नियुक्‍त करते, परंतु तुम्‍ही सर्व राष्‍ट्रदूत आहात. आपण सर्वांनी तिथे एम-पैसाची ताकद पाहिली, डिजिटल व्‍यवहार, पारदर्शक अर्थव्‍यवस्‍था आणण्‍यासाठी ते किती आवश्‍यक आहे हे तर तुम्‍हा सर्वांना चांगलेच माहिती आहे.


    आणि एम-पैसा एक मॉडेल म्‍हणून त्‍याची चर्चा करतात. भारतात देखील डिजिटल व्‍यवहारांना चालना देण्‍यासाठी सरकारने अनेक नवे निर्णय घेतले आहेत. इथे भारतात भीम अॅप खूप लोकप्रिय आहे. तुम्‍ही पण मोबाईल फोन वरुन भीम अॅप डाऊनलोड करु शकता आणि माझा तुम्‍हाला विशेष आग्रह आहे की , कच्‍छशी तुमचे घनिष्‍ट संबंध आहेत. कच्‍छ मध्‍ये पाऊस पडला की तुम्‍ही हलवा / शिरा करण्‍याच्‍या तयारीला लागता, एवढे आपले कच्‍छवर प्रेम आहे. तुम्‍ही दररोज त्‍यांच्‍यांशी बोलता, त्‍यांना सांगा की एम-पैसा मुळे किती परिवर्तन आलेय, तेव्‍हा इथे पण सर्व लोकांनी शिकावे, गुजरात मधल्‍या कच्‍छी बांधवांनी ‘भीम अॅप’ द्वारा डिजिटल व्‍यवहार सुरु करावेत. तुम्‍ही सांगितलेत तर ते झटकन ही गोष्‍ट स्‍वीकारतील.


    भारतीय वंशाच्या लोकांना , तुम्‍हा सर्वांप्रती सन्‍मानाची भावना असणे हा आपणा सर्वांसाठी अभिमानाचा विषय आहे. आमच्‍या सरकारचा हा कायमच प्रयत्‍न राहिला आहे की भारतीय वंशाचे लोक, अनिवासी भारतीय जगात कुठेही स्‍थायिक झालेले असोत, त्‍यांच्‍याशी आम्‍ही सदैव जोडलेले राहू. त्‍यांच्‍या समस्‍यांचे निवारण करु.


    पहिल्‍यांदा अनिवासी भारतीयांसाठी एक मंत्रालय काम करत असे , पण आम्‍हाला जेव्‍हा अनिवासी भारतीयांकडून अशी माहिती मिळाली की त्‍यामुळे परराष्‍ट्र मंत्रालयासोबत सहकार्यात त्रुटी राहात होत्‍या. त्‍यामुळे तुम्‍हा सर्वांच्‍या भावना लक्षात घेऊन, ही समस्‍या सोडवण्‍यासाठी दोन्‍ही मंत्रालय एकत्र केली आहे. पहिल्‍यांदा पीआयओ आणि ओसीआय योजना देखील वेगवेगळ्या होत्‍या. आणि बहुतेक लोकांना त्‍यांच्‍यातील फरक लक्षात येत नसे. आम्‍ही या दोन्‍ही प्रक्रिया सुलभ केल्‍या आहेत आणि दोन्‍ही योजना एकत्रित करुन एकाच पध्‍दतीने कार्यरत केल्‍या आहेत.


    भारतीय परराष्‍ट्र मंत्रालय आणि दूतावास प्रशासनावर निरीक्षण ठेवण्‍यासाठी आणि प्रतिसाद मिळावा यासाठी ‘मदद’ या पोर्टलची सुविधा उपलब्‍ध करुन दिली आहे आणि तुम्‍ही या पोर्टलवर जावून सरकारशी बोलू शकता. आता तर प्रवासी भारतीय दिवसाचे आयोजन नियमितपणे केले जातेय. प्रत्‍येक २ वर्षानंतर एकदा या सोबतच प्रादेशिक प्रवासी भारतीय दिवसही साजरा केला जात आहे. आमच्‍या सरकारची गेली ४ वर्ष ही भारतातील बदलत्‍या मानसिकतेचे उत्तम उदाहरण आहे.


    बंधू-भगिनींनो ,


    तुम्‍हाला हा अनुभव आला असेल की , गेल्‍या ३-४ वर्षात जगाचा भारताकडे बघण्‍याचा दृष्‍टीकोन अधिक सकारात्‍मक झालाय, लोकांच्‍या भावना बदलल्‍या आहेत. आज कोणीही भारतीय परदेशात जिथेही जातो, तिथे त्‍याला भारतीय पासपोर्टच्‍या ताकदीचा अनुभव येतो. यंत्रणेत झालेले संपूर्ण परिवर्तन आणि त्‍याचा परिणाम आपल्‍याला प्रत्‍येक क्षेत्रात पहायला मिळेल. भारताचा आर्थिक विकास असो, सामाजिक विकास असो. हा तर तुमचा देश आहे. नवी-नवी उंची गाठण्‍यासाठी, नव भारताचे स्‍वप्‍न आणि संकल्‍प पूर्ण करण्‍यासाठी रात्रं दिवस सर्व भारतीय प्रयत्‍न करत आहोत. त्‍यात तुम्‍हा सर्वांच्‍या अनुभवाचा लाभ मिळत राहील, तुम्‍हा सर्वांचे आशिर्वाद मिळत राहतील, तर ‘नव भारता’च्‍या निर्माणासाठी आपला सर्वांचा मार्ग अधिक सुखद होईल / सुकर होईल.


    पुन्‍हा एकदा मी तुम्‍हा सर्वांना श्री कच्‍छी लेउआ पटेल समाजाचा यशस्‍वी रौप्‍य महोत्‍सव समारंभासाठी माझ्या अनेक-अनेक शुभेच्‍छा देतो. तुम्‍हा सर्वांनाही खूप-खूप धन्‍यवाद देतो.


    जय स्‍वामीनारायण !!


    B.Gokhale /J.Patankar/P.Kor

    
    
    (Release ID: 1530934) Visitor Counter : 3