      पंतप्रधान कार्यालय

      शेतकऱ्यांना त्यांच्या पीकाला योग्य भाव मिळावा यासाठी देशभरात व्यापक कृषी सुधारणा – पंतप्रधान
      Posted On: 25 MAR 2018 2:23PM by PIB Mumbai


    मुंबई, 25 मार्च 201 8


    शेतकऱ्यांना त्यांच्या पिकांना योग्य मूल्य मिळण्याची खातरजमा करण्यासाठी देशभरात व्यापक कृषी सुधारणा हाती घेण्यात येत असल्याचे पंतप्रधान नरेंद्र मोदी यांनी म्हटले आहे. आकाशवाणीवरुन प्रसारित झालेल्या ‘मन की बात’ या कार्यक्रमात ते आज बोलत होते. सरकार, खेड्यातल्या स्थानिक मंड्या, घाऊक बाजारपेठांशी आणि त्यानंतर जागतिक बाजारपेठांशी जोडत आहे.


    देशातल्या 22 हजार ग्रामीण हाट ना आवश्यक पायाभूत सुविधा पुरवण्यात येत असून, त्यानंतर कृषी उत्पन्न बाजार समित्या आणि ई नाम प्लॅटफॉर्मशी त्या एकीकृत करण्यात येणार आहेत. यामुळे शेतकऱ्यांना त्यांचा कृषी माल विकण्यासाठी दूरवर जावे लागणार नाही असे पंतप्रधान म्हणाले. शेतकऱ्याला त्याच्या पिकासाठी उचित मूल्य मिळावे यासाठी यंदाच्या अर्थसंकल्पात मोठा निर्णय घेण्यात आला आहे. अधिसूचित पिकांसाठी त्यांच्या मूल्यांच्या किमान दीडपट किमान आधारभूत किंमत निश्चित करण्यात येईल, असे पंतप्रधान म्हणाले.


    स्वस्थ भारत अर्थात आरोग्यपूर्ण भारतासाठी सर्व मंत्रालये काम करत असून, परवडणाऱ्या दरात आरोग्यसेवा आणि प्रतिबंधात्मक उपाययोजनांवर भर देण्यात येत आहे. प्रतिबंधात्मक उपाय हा सर्वात कमी खर्चाचा आणि सोपा मार्ग असल्याचे त्यांनी नमूद केले.


    देशभरात आरोग्य वेलनेस सेंटर उभारण्याचे व्यापक कार्य सुरु असून, निरोगी राहण्यासाठी स्वच्छताही सर्वात आवश्यक बाब आहे. स्वच्छतेची व्याप्ती दुप्पटीने वाढून ती 80 टक्के झाल्याचे पंतप्रधान म्हणाले.


    सर्वसामान्याला आरोग्य सुविधा माफक दरात आणि सुलभपणे उपलब्ध व्हाव्यात यासाठी जोमाने प्रयत्न सुरु आहेत. देशभरात तीन हजार जन औषधी केंद्र उघडण्यात आली असून, तिथे 800 पेक्षा जास्त औषधे माफक दरात उपलब्ध आहेत.


    मन की बातच्या श्रोत्यांनी या जनऔषधी केंद्रांची माहिती गरजुंना द्यावी असे आवाहन पंतप्रधानांनी केले.


    हृदयरोग्यांसाठी स्टेंटच्या किंमती 85 टक्क्यांनी कमी करण्यात आल्या आहेत तर गुडघेटोपणासाठीच्या दरांचे नियमन करण्यात येत असून, त्या 50 ते 70 टक्क्यांनी कमी करण्यात आल्या आहेत.


    आयुष्मान भारत योजनेअंतर्गत, केंद्र सरकार आणि विमा कंपन्या संयुक्तपणे 10 कोटी कुटुंबांना उपचारासाठी 5 लाख रुपयांचे कवच पुरवत आहेत.


    भारत क्षयरोगमुक्त करण्यासाठी 2025 या वर्षाचे उद्दिष्ट ठेवण्यात आले आहे. याबाबत जनजागृती करण्यासाठी जनतेने सहकार्य करावे असे आवाहन पंतप्रधानांनी केले.


    प्रतिबंधात्मक उपाययोजना म्हणून योग जगभरात ओळखला जात आहे, असे सांगून योग ही आता जनचळवळ ठरत आहे.


    घटनेचे शिल्पकार डॉ. बाबासाहेब आंबेडकर यांची जयंती पुढच्या महिन्यात 14 तारखेला येत असल्याचे स्मरण करुन, उद्योग हे गरीबातल्या गरीबाला रोजगार मिळवून देण्याचे प्रभावी साधन असल्याचे बाबासाहेबांनी काही वर्षापूर्वी सांगितले होते, असे पंतप्रधान म्हणाले.


    बाबासाहेबांच्या जयंतीदिनापासून यावर्षीच्या 5 मे पर्यंत ग्राम स्वराज अभियान राबवण्यात येणार आहे. याअंतर्गत देशभरात ग्रामविकास, दारिद्र्‌य निर्मुलन आणि सामाजिक न्याय विषयक विविध कार्यक्रम आयोजित केले जाणार आहेत असे त्यांनी सांगितले.


    बाबासाहेबांनी नागरीकरणावर भर दिला होता त्याच अनुषंगाने केंद्र सरकार स्मार्ट सिटी आणि अर्बन मिशन राबवत आहे.


    जागतिक अर्थव्यवस्थेत भारत हा एक तेजस्वी तारा म्हणून पुढे येत आहे सध्या जगातली सर्वोच्च थेट परकीय गुंतवणूक भारतात होत असल्याचे पंतप्रधानांनी सांगितले. गुंतवणूक, कल्पकता, नाविन्यता आणि विकासासाठीचे केंद्र म्हणून संपूर्ण जग भारताकडे पाहत असल्याचे ते म्हणाले. यावर्षी महात्मा गांधीजीचे 150वे जयंतीवर्ष सुरु होणार असून, त्यानिमित्ताने MyGov वर सूचना पाठवाव्यात असे आवाहन पंतप्रधानांनी केले.


    N. Sapre/N.Chitale/ D.Rane

    
    
    (Release ID: 1526348) Visitor Counter : 71