      वाणिज्य आणि उदयोग मंत्रालय

      उद्योग क्षेत्राचे उद्दिष्ट निर्यातपूरक विकास करण्याचे असावे: केंद्रीय मंत्री सुरेश प्रभू
      प्लास्टिकला नकार देतानाच जैवविघटन अनुकूल प्लास्टिकचा वापर वाढवावा : सुरेश प्रभू
      सकल राष्ट्रीय उत्पन्नात परदेशी व्यापाराचा वाटा लक्षणीयरीत्या वाढवणे गरजेचे : कॅपइंडिया २०१८ च्या उद्‌घाटन समारंभात सुरेश प्रभू यांचे प्रतिपादन
      Posted On: 22 MAR 2018 6:33PM by PIB Mumbai


    मुंबई 22 मार्च 201 8


    आपण प्लास्टिकचा वापर टाळायला हवा , मात्र त्याचवेळी जैवविघटन होऊ शकणाऱ्या पर्यावरणपूरक प्लास्टिकच्या व्यापाराला प्रोत्साहन देण्याची गरज आहे, असे प्रतिपादन केंद्रीय वाणिज्य आणि उद्योगमंत्री सुरेश प्रभू यांनी केले. मुंबईत आज कॅपइंडिया २०१८ चे उद्‌घाटन त्यांच्या हस्ते झाले, त्यावेळी ते बोलत होते. प्लॅस्टिकमध्ये विकासाची मोठी क्षमता आहे, त्यामुळे त्याला बाद करताना सक्षम पर्याय शोधायला हवा, प्लास्टिकऐवजी लाकडी वस्तू वापरल्या तर जंगलांची जास्त हानी होईल, त्यामुळेच जैवविघटन अनुकूल प्लास्टिकचा वापर हा योग्य पर्याय आहे, असे प्रभू यावेळी म्हणाले.


    आज भारतात सर्व प्रकारची रसायने बनविली जात आहेत. देशांर्तगत आणि परदेशी उद्योगांना आवश्यक अशा सर्व रसायनांचे उत्पादन देशात होत असून आज भारत जगात कृषीरसायनांचा सर्वात मोठा उत्पादक आणि निर्यातक देश असल्याचे त्यांनी सांगितले.


    जागतिक स्तरावरच्या पर्यावरण नियमनाचे पालन करण्यास भारत बांधील असून आज पर्यावरण पूरक नसलेला कोणताही अयोग्य जागतिक स्तरावर मान्यता मिळवू शकत नाही , असे त्यांनी सांगितले. जैवविवीधतेच्या दृष्टीने भारतातील जंगले जगातल्या सर्वोत्तम जंगलांपैकी एक असल्याचे त्यांनी सांगितले.


    खाणउद्योग क्षेत्रात अद्याप भारताला मोठा पल्ला गाठायचा आहे , खाण उद्योगाच्या विकासाशिवाय, इतर कुठलेही उद्योग भरभराटीस येऊ शकत नाही, असं ते म्हणाले. मात्र खाण क्षेत्रात पर्यावरण नियमांचे काटेकोर पालन व्हायला हवे, अशी अपेक्षा त्यांनी व्यक्त केली.


    प्लास्टिक , वनेतर उत्पादने,रसायने, पेट्रोकेमिकल आणि खाण अशा क्षेत्रांचा मागोवा घेण्याचे काम कॅपइंडिया सातत्याने करत असते. त्यामुळे हे प्रदर्शन, एका अर्थाने भारताच्या उद्योग क्षमतांचेच प्रदर्शन आहे, असे त्यांनी सांगितले. केंद्र सरकारचा या कार्यक्रमाला पूर्ण पाठिंबा असून. उद्योगक्षेत्राने आता निर्यातपूरक विकास करण्याचे उद्दिष्ट ठेवायला हवे असे सुरेश प्रभू म्हणाले.


    B.Gokhale / R.Aghor /P.Malandkar


    

    
    (Release ID: 1525967) Visitor Counter : 19