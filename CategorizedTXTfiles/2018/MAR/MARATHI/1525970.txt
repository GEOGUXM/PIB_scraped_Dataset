      वस्त्रोद्योग मंत्रालय

      रेशीम उद्योगाच्या विकासासाठी केंद्रीय वस्रोद्योग मंत्रालयाच्या रेशीम उद्योग विभागाच्या एकात्मिक रेशीम उद्योग विकास योजनेला मंत्रीमंडळाची मंजुरी
      Posted On: 22 MAR 2018 6:39PM by PIB Mumbai


    नवी दिल्ली 22 मार्च 201 8


     1. रेशीम उद्योग विकासासाठी केंद्रीय वस्रोद्योग मंत्रालयाच्या रेशीम उद्योग विभागासाठीच्या एकात्मिक योजनेला 2017- 18 ते 2019-20 या तीन वर्षासाठी मंत्रीमंडळाच्या अर्थविषयक समितीने मान्यता दिली आहे. 2161.68 कोटी रुपयांच्या या योजनेत , 1) संशोधन आणि विकास, प्रशिक्षण तंत्रज्ञान आणि माहिती तंत्रज्ञान हस्तांतरण 2) बियाणे संस्था आणि शेतकरी विस्तार केंद्रे 3) बियाणे,सुत आणि रेशमासाठी बाजारपेठ आणि सहकार्य आणि 4) दर्जा प्रमाणन यंत्रणा हे या योजनेचे चार भाग आहेत. या योजनेअंतर्गत रेशीम उद्योगाची एक साखळी विकसित केली जाणार असून त्याद्वारे तंत्रज्ञान अद्ययावत करणे तसेच निर्यात क्षमतेचे रेशीम उत्पादन करुन त्याच्या विक्रीसाठी प्रयत्न केले जाणार आहेत. केंद्रीय रेशीम मंडळाच्या माध्यमातून वस्रोद्योग मंत्रालय ही योजना राबवेल.

     2. या योजनेमुळे देशात रेशीम उत्पादनात मोठी वाढ होऊन 3,348 मेट्रिक टन पासून हे उत्पादन 2019-20 पर्यंत 38,500 मेट्रिक टन पर्यंत पोहचण्याची अपेक्षा आहे. मलबरी रेशमाचे उत्पादन 20,478 मेट्रिक टनपासून 27,000 मेट्रिक टनापर्यंत वाढेल. वन्य रेशमाचे म्हणजेच मुगा इरी आणि तसर रेशमाचे उत्पादन 9,775 मेट्रिक टनपासून 15,500 मेट्रिक टनपर्यंत वाढण्याची अपेक्षा आहे. भारतात उच्चप्रतीच्या मलबरी सिल्कचे उत्पादन केवळ 15 टक्के आहे. मलबरी सिल्कची प्रत आणखी सुधारुन हे उत्पादन 25 टक्क्यांपर्यंत वाढवण्याचे लक्ष्य या योजनेत ठेवण्यात आले आहे. येत्या 3 वर्षात देशात रॉ सिल्कचे उत्पादन हेक्टरमागे 100 किलोवरुन हेक्टरमागे 111 किलोग्रॅमपर्यंत वाढवण्याचे उद्दिष्ट आहे. रेशीम उद्योगामुळे सध्या 85.10 लाख लोकांना रोजगार मिळाला असून हे प्रमाण 2019-20 पर्यंत 100 लाखांपर्यंत नेण्याची योजना आहे.
     3. मलबरी रेशमाच्या रोपांची लागवड करण्यासाठी तसेच शेतकऱ्यांना उच्च प्रतीची मलबरी रेशीम रोपे उपलब्ध करुन देण्यासाठी या योजनेमध्ये 453 एकर जमिनीवर किसान रोपवाटिका आणि 5,800 एकर जमिनीवर मलबरी रोपांची लागवड केली जाणार आहे. रेशमी किड्यांच्या शास्त्रीय हाताळणीसाठी 131 नवी केंद्रे सुरु केली जाणार आहेत. शास्त्रीय पद्धतीने रेशीम वाळवण्यासाठी 81 नवी केंद्रे सुरु केली जातील. रेशमाचे प्रभावी आणि उच्च गुणवत्तापूर्ण उत्पादन व्हावे यासाठी देशभरात 162 स्वचलित चरखे आणि 130 अत्याधुनिक मशीन्स लावल्या जातील. कृषी उद्योगातल्या कारखान्यांच्या कामाच्या स्थितीत सुधारणा करण्याचाही प्रयत्न केला जाईल. बायो वोल्टिन रेशमाला चालना देण्यासाठी केंद्रीय रेशीम मंडळाने विकसित केलेले अत्याधुनिक स्वयंचलित 29 युनिट्स बसवले जातील. हे युनिट्स लावण्यासाठी अनुदानही दिले जाईल.
     4. या योजनेच्या संशोधन आणि विकास विभागाअंतर्गत उच्च प्रतीच्या आणि कीडरोधक रेशमी रोपांची पैदास करण्यासाठी राष्ट्रीय आणि आंतरराष्ट्रीय दर्जाच्या संशोधन संस्थांशी समन्वय साधून नव्या प्रजाती विकसित केल्या जातील. सध्या असलेल्या रेशमी किड्यांच्या आणि रोपांच्या प्रजातींमध्ये सुधारणा करण्यासाठी केंद्रीय रेशीम मंडळाने बल्गेरिया, चीन आणि जपान अशा देशांसोबत संशोधन सुरु केले आहे. रेशमी किड्याचे सहउत्पादन, उपउत्पादनाचा उपयोग, कुक्कुटपालन आणि इतर ठिकाणी करण्यासाठी सुविधा उपलब्ध करुन यातून उत्पन्न वाढवण्याचा प्रयत्न केला जाईल.
     5. रेशीम उत्पादनात प्रमाणित गुणवत्ता कायम राखली जावी यासाठी उत्तम प्रतींच्या बियाणे केंद्रांना आवश्यक त्या सुविधा दिल्या जातील. तसेच भविष्यात रेशमाची वाढती मागणी लक्षात घेऊन त्या दृष्टीने बियाणं उत्पादनात वाढ केली जाईल. रेशीम शेती करणाऱ्या खाजगी शेतकऱ्यांना आर्थिक, तांत्रिक सहाय्य केले जाईल. 2016-17 साली 500 लाख असलेले रेशमी किड्यांच्या बियाणांचे उत्पादन 2019-20 पर्यंत 595 लाख डीएफएलएसपर्यंत वाढवण्याचे उद्दिष्ट आहे.
     6. बियाणे कायदा आणि बियाणे उत्पादन केंद्र , बियाणं शेती आणि विस्तार केंद्र या सगळ्यासाठी नोंदणी करण्याची प्रक्रिया आता सॉफ्टवेअरच्या माध्यमातून संगणीकृत केली जाणार आहे. रेशीम उत्पादक शेतकरी, बियाणं उत्पादक आणि रेशीम निर्माण करणारे विणकर अशा सर्व लाभार्थ्यांना आधार क्रमांकाद्वारे थेट लाभ हस्तांतरण योजनेशी जोडले जाईल. रेशीम उत्पादनाशी संबंधित सर्व घटकांच्या समस्या सोडवण्यासाठी एक हेल्पलाईन स्थापन केली जाईल.
     7. रेशीम उद्योगांसाठी स्रोत उपलब्ध व्हावे या दृष्टीने केंद्र सरकारच्या ग्रामीण भागात सुरु असलेल्या विविध योजनांशी समन्वय साधला जाईल तसेच राज्य सरकारांचीही मदत घेतली जाईल.
     8. रेशीम उत्पादन हे महागडे उत्पादन आहे त्यामुळे त्याच्या गुणवत्तेविषयी ग्राहकांचा आग्रह असतो हे लक्षात घेऊन देशभरात रेशमी किड्यांची गुणवत्ता तपासण्यासाठी 21 केंद्रे आणि रेशमाची गुणवत्ता तपासण्यासाठी 8 केंद्रे सुरु केली जातील. भारतीय रेशीम संघटना विविध प्रदर्शने आणि इतर माध्यमातून देशी रेशमाचा प्रसार आणि प्रचार करेल.
     9. या योजनेअंतर्गत रेशीम उद्योगांसाठीच्या पायाभूत सुविधा उभारण्याचा पूर्ण खर्च भारत सरकार करेल. वैयक्तिक लाभार्थ्यांच्या बाबतीत 25 टक्के खर्च लाभार्थी, 50 टक्के केंद्र सरकार आणि 25 टक्के राज्य सरकार खर्च करेल. अनुसूचित जाती आणि जमातीच्या लाभार्थ्यांना वैयक्तिक खर्चात 50 टक्के सूट देण्यात आली आहे. त्यांचा 65 टक्के खर्च केंद्र सरकार करेल. तर ईशान्य भारत, जम्मू-काश्मीर, हिमाचल प्रदेश, उत्तराखंड, झारखंड आणि छत्तीसगड या भागातल्या लाभार्थ्यांचा 80 टक्के खर्च केंद्र सरकार करेल तर वैयक्तिक पातळीवर आणि राज्य सरकारांना केवळ 10 टक्के खर्च वहन करावा लागेल.
    10. सध्या देशात 20 रेशीम उत्पादक राज्ये आहेत त्यापैकी 17 राज्यात रेशीम उत्पादन विभाग किंवा संचालनालय अस्तित्वात आहे. मात्र, या विभागांमध्येही पुरेसे मनुष्यबळ उपलब्ध नाही. या योजनेत विविध राज्यांनी सहभागी व्हावे अशी अपेक्षा आहे. रेशमी किड्यांची पैदास आणि रोपांची गुणवत्ता स्थानिक हवामान आणि भौगोलिक स्थितीवर अवलंबून असल्याने राज्य सरकारांच्या अधिकाअधिक सहभागाने ही योजना यशस्वी होऊ शकते. या योजनेच्या अमंलबजावणीसाठी राज्य सरकारांना आवश्यक ती व्यवस्था करण्यात आली आहे.

    B.Gokhale / R.Aghor /P.Malandkar


    

    
    (Release ID: 1525970) Visitor Counter : 42
    
    
    
    
    

10.