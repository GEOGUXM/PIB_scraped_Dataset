      मनुष्यबळ विकास मंत्रालय

      देशातल्या 60 उच्चशिक्षण संस्थांना स्वायत्तता देण्याचा विद्यापीठ अनुदान आयोगाचा ऐतिहासिक निर्णय : प्रकाश जावडेकर
      Posted On: 20 MAR 2018 3:19PM by PIB Mumbai


    नवी दिल्ली 20 मार्च 201 8


    विद्यापीठ अनुदान आयोगाने आज एक ऐतिहासिक निर्णय घेत देशातल्या 60 उच्चशिक्षण संस्थांना स्वायत्तता बहाल केली आहे. उत्तम शैक्षणिक गुणवत्ता असलेल्या शिक्षणसंस्थाना ही स्वायत्तता देण्यात आली आहे. केंद्रीय मनुष्यबळ विकास मंत्री प्रकाश जावडेकर यांनी आज नवी दिल्लीत पत्रकार परिषदेत ही घोषणा केली.


    शैक्षणिक क्षेत्राला पूर्ण स्वातंत्र्य आणि अधिकार देण्यासाठी सरकारचे प्रयत्न सुरु आहेत , असे जावडेकर म्हणाले.स्वायत्ततेची सांगड गुणवत्तेशी घालण्यावर सरकारचा भर आहे,असंही त्यांनी सांगितलं.


    ज्या 60 उच्चशिक्षण संस्थांना स्वायत्तता देण्यात आली आहे, त्यात 52 विद्यापीठे, ज्यामध्ये 5 केंद्रीय विद्यापीठे, राज्यातील 21 विद्यापीठे, 24 अभिमत विद्यापीठे आणि दोन खाजगी विद्यापीठे यांचा समावेश आहे.


    ही विद्यापीठे विद्यापीठ अनुदान आयोगाच्या अधीन राहतील , मात्र त्यांना नवे अभ्यासक्रम सुरु करणे, विद्यापीठ परिसराच्या बाहेर नवी केंद्रे सुरु करणे, कौशल्य विकास अभ्यासक्रम सुरु करणे, संशोधन केंद्र आणि नवे शैक्षणिक कार्यक्रम/उपक्रम सुरु करण्याचे स्वातंत्र्य असेल, असे जावडेकर यांनी सांगितले.


    त्याशिवाय , परदेशातील प्राध्यापकांना अध्यापन कार्यात सहभागी करुन घेणे, परदेशी विद्यार्थ्यांना प्रवेश देणे, मुक्त, दूरस्थ शैक्षणिक अभ्यासक्रम राबवण्यासाठी शैक्षणिक करार करणे, असे निर्णयही या विद्यापीठांना घेता येतील, त्यासाठी कोणाच्याही परवानगीची गरज राहणार नाही. आठ महाविद्यालयांनाही स्वायत्तता देण्यात आली आहे, अशी माहिती जावडेकर यांनी दिली. या आठ स्वायत्त महाविद्यालयांनाही त्यांचा अभ्यासक्रम तयार करणे, परीक्षा घेणे, मूल्यांकन करणे आणि निकाल जाहीर करण्याचे स्वातंत्र्य असेल. अशा महाविद्यालयांची केवळ पदवी संबंधित विद्यापीठाकडून प्रदान केली जाईल.


    जी विद्यापीठांची गुणवत्ता अत्यंत खालावली आहे अशा तीन अभिमत विद्यापीठाना करणे दाखवा नोटीस बजावली जाईल , असंही जावडेकर यांनी यावेळी सांगितले.


    B.Gokhale / R.Aghor /P.Malandkar

    
    
    (Release ID: 1525867) Visitor Counter : 13