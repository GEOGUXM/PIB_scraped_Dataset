      മാനവവിഭവശേഷി വികസന മന്ത്രാലയം

      ശാസ്ത്ര സാങ്കേതിക ഗവേഷണത്തിന് രണ്ടാം ഘട്ടമായി 1000 കോടി രൂപ അനുവദിച്ചു: കേന്ദ്ര മന്ത്രി പ്രകാശ് ജാവദേകര്‍
      പദ്ധതിയില്‍ ഉള്‍പ്പെടുത്താനുള്ള നിര്‍ദ്ദേശങ്ങള്‍
      മാര്‍ച്ച് 16 മുതല്‍ സമര്‍പ്പിക്കാം
      
      Posted On: 07 MAR 2018 3:26PM by PIB Thiruvananthpuram


    രാജ്യത്ത് ഗവേഷണത്തിനും നവീനാശയങ്ങള്‍ക്കും ഉത്തേജനം നല്‍കാനായി നടപ്പിലാക്കുന്ന ഇംപാക്ടിങ് റിസര്‍ച്ച് ഇന്നവേഷന്‍ ആന്റ് ടെക്‌നോളജി (ഇംപ്രിന്റ്) ഇന്ത്യ പദ്ധതിയുടെ രണ്ടാം ഘട്ടം നടപ്പിലാക്കുന്നതിന് കേന്ദ്ര ഗവണ്‍മെന്റ് 1000 കോടി രൂപ അനുവദിച്ചതായി കേന്ദ്ര മാനവ വിഭവശേഷി വികസന മന്ത്രി ശ്രീ. പ്രകാശ് ജാവദേകര്‍ അറിയിച്ചു.


    ഇംപ്രിന്റ് രണ്ടാം ഘട്ടത്തില്‍ ശാസ്ത്ര സാങ്കേതിക വകുപ്പും കേന്ദ്ര മാനവവിഭവശേഷി വികസന മന്ത്രാലയും സംയുക്തമായി ഒരു ഫണ്ടിന് രൂപം നല്‍കുമെന്ന് അദ്ദേഹം ന്യൂഡല്‍ഹിയില്‍ പറഞ്ഞു. വ്യവസായ മേഖലയും താല്‍പര്യമുള്ള മന്ത്രാലയങ്ങളും ഇതില്‍ പങ്കാളികളാവും. ശാസ്ത്ര സാങ്കേതിക വകുപ്പുമായി ചേര്‍ന്ന് ഒരു വേറിട്ട സമാന്തര പദ്ധതിയായാണ് ഇത് നടപ്പിലാക്കുക. ഐ.ഐ.ടി ഖരഖ്പൂരിലെ പ്രൊഫസര്‍ ഇന്ദ്രനീല്‍ മന്നയാണ് പദ്ധതിയുടെ ദേശീയ കോ-ഓര്‍ഡിനേറ്റര്‍. ഇംപ്രിന്റ് രണ്ടാം ഘട്ടത്തിലുള്‍പ്പെടുത്താനുള്ള നിര്‍ദ്ദേശങ്ങള്‍ ഈ മാസം 16 മുതല്‍ (2018 മാര്‍ച്ച് 16) ക്ഷണിച്ചു തുടങ്ങും. മേയ് മാസത്തോടെ നിര്‍ദ്ദേശങ്ങള്‍ക്ക് അനുമതി നല്‍കും.


    ഇംപ്രിന്റ് ഒന്നാം ഘട്ടത്തില്‍ 318.71 കോടി രൂപയുടെ 142 പദ്ധതികള്‍ നിലവില്‍ നടപ്പിലാക്കിക്കൊണ്ടിരിക്കുകയാണ്. സുരക്ഷയും രാജ്യരക്ഷയും, വിവര സാങ്കേതിക വിദ്യ, ഊര്‍ജ്ജം, സുസ്ഥിര വാസസ്ഥലം, അഡ്വാന്‍സ് മെറ്റീരിയല്‍സ്, ആരോഗ്യ രക്ഷ, നാനോ ടെക്‌നോളജി, കാലാവസ്ഥാ വ്യതിയാനം എന്നീ നിര്‍ണ്ണായക മേഖലകളിലാണ് ഈ പദ്ധതികള്‍ നടപ്പിലാക്കുന്നത്. ഈ പദ്ധതികള്‍ പ്രമുഖ ശാസ്ത്ര ജേണലുകളില്‍ ഇടംപിടിക്കുകയും അവയുടെ പേറ്റന്റുകള്‍ കരസ്ഥമാക്കുന്നതിലേക്ക് നയിക്കുകയും ചെയ്യുമെന്നാണ് പ്രതീക്ഷ.


    AM MRD –176
    ***

    
    
    (Release ID: 1522947) Visitor Counter : 3