      PIB Headquarters

      എല്‍.എന്‍.സി.പി.ഇ കായികമേള
      Posted On: 07 MAR 2018 6:16PM by PIB Thiruvananthpuram


    
    
    സ്‌പോര്‍ട്‌സ് അതോറിറ്റി ഓഫ് ഇന്ത്യയ്ക്ക് കീഴിലുള്ള തിരുവനന്തപുരം കാര്യവട്ടത്തെ ലക്ഷ്മിഭായി നാഷണല്‍ കോളേജ് ഓഫ് ഫിസിക്കല്‍ എജ്യുക്കേഷന്റെ (സായ് - എല്‍.എന്‍.സി.പി.ഇ ) 2017 - 18 ലെ കായികമേളയ്ക്ക് നാളെ (8-3-2018 ന്) തുടക്കമാകും. കായിക സംസ്‌കാരത്തെ മുറിവേല്‍പ്പിക്കുന്ന ഉത്തേജക മരുന്ന് ഉപയോഗത്തിനെതിരെ നിലകൊള്ളുമെന്നു പ്രതിജ്ഞയെടുത്തു കൊണ്ട് ആരംഭിക്കുന്ന കായിക മേള വെള്ളിയാഴ്ച (9-3-2018 ) സമാപിക്കും.


    പുരുഷ, വനിതാ വിഭാഗങ്ങളിലായി അത്‌ലറ്റിക്‌സിലെ 16 ഇനങ്ങളിലാണ് മത്സരങ്ങള്‍ നടക്കുന്നത്. കായിക വിദ്യാര്‍ത്ഥികളെ ഭഗത് ഹൗസ്, ജവഹര്‍ ഹൗസ്, സുഭാഷ് ഹൗസ് എന്നിങ്ങനെ മൂന്ന് ഹൗസുകളായി തിരിച്ചിട്ടുണ്ട്. എല്ലാ മത്സരങ്ങളിലും ഓരോ ഹൗസില്‍ നിന്നും രണ്ടു പേര്‍ക്കു വീതം പങ്കെടുക്കാവുന്നതാണ്. ഒരു കായികതാരത്തിനു പരമാവധി മൂന്ന് വ്യക്തിഗത മത്സരങ്ങളില്‍ പങ്കെടുക്കാം. 100, 200, 400, 800, 1500 മീറ്റര്‍ ഓട്ടം, ഹര്‍ഡില്‍സ്, ലോങ്ങ് ജമ്പ്, ഹൈ ജമ്പ്, ട്രിപ്പിള്‍ ജമ്പ്, ഷോട്ട് പുട്ട്, ഡിസ്‌കസ് ത്രോ, ജാവലിന്‍ ത്രോ, റിലേ ഇനങ്ങള്‍ എന്നിവയിലാണ് മത്സരങ്ങള്‍. ഐ.എ.എഫ് നിയമങ്ങള്‍ പാലിച്ചുകൊണ്ടായിരിക്കും മത്സരങ്ങള്‍ നടക്കുക. ഒന്ന് മുതല്‍ ആറു വരെയുള്ള സ്ഥാനക്കാര്‍ക്ക് പോയിന്റ് ലഭിക്കുന്നതാണ്. മെഡലുകളും സര്‍ട്ടിഫിക്കറ്റും മൂന്ന് വരെയുള്ള സ്ഥാനക്കാര്‍ക്ക് ലഭിക്കും.


    കായികമേളയുടെ ഉദ്ഘാടനം നാളെ വൈകുന്നേരം അഞ്ചു മണിക്ക് എല്‍ എന്‍ സി പി ഇ മാസ്റ്റര്‍ സ്റ്റേഡിയത്തില്‍ നിയമസഭാ സ്പീക്കര്‍ ശ്രീ. പി. ശ്രീരാമകൃഷ്ണന്‍ നിര്‍വഹിക്കും. ടൂറിസം സഹകരണ വകുപ്പ് മന്ത്രി ശ്രീ. കടകംപള്ളി സുരേന്ദ്രന്‍ അധ്യക്ഷത വഹിക്കും. സംസ്ഥാന സ്‌പോര്‍ട്‌സ് കൗണ്‍സില്‍ പ്രസിഡന്റ് ശ്രീ. ടി പി ദാസന്‍ വിശിഷ്ടാതിഥി ആയിരിക്കും. ഉദ്ഘാടന ചടങ്ങിനോടനുബന്ധിച്ച് വിദ്യാര്‍ത്ഥികളുടെ മാര്‍ച്ച് പാസ്‌ററ്, ഉത്തേജക വിരുദ്ധ പ്രതിജ്ഞ, തായ്ക്വോണ്ടോ - യോഗ ഡെമോണ്‍സ്ട്രേഷന്‍ & ഡിസ്‌പ്ലേ എന്നിവ ഉണ്ടായിരിക്കും.


    ND MRL–74
    ***


    

    
    (Release ID: 1523207) Visitor Counter : 1