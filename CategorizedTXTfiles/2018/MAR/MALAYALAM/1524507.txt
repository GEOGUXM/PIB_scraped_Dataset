      PIB Headquarters

      ന്യൂന മര്‍ദ്ദത്തിന്റെ ശക്തി കുറഞ്ഞു ; ചുഴലിക്കാറ്റിനുള്ള സാധ്യതയില്ല
      Posted On: 14 MAR 2018 6:13PM by PIB Thiruvananthpuram


    
    ശ്രീലങ്കയ്ക്ക് തെക്ക് പടിഞ്ഞാറ് ഇന്ത്യന്‍ മഹാസമുദ്രത്തില്‍ രൂപം കൊണ്ട ന്യൂനമര്‍ദ്ദത്തിന്റെ ശക്തി കുറഞ്ഞതായി കേന്ദ്ര കാലാവസ്ഥാ നിരീക്ഷണ വകുപ്പ് അറിയിച്ചു. ന്യൂനമര്‍ദ്ദം ഇനി ശക്തി പ്രാപിച്ച് തീവ്ര ന്യൂന മര്‍ദ്ദമാകാനുള്ള സാധ്യത ഇല്ലെന്നും അറിയിപ്പില്‍ പറയുന്നു. ന്യൂനമര്‍ദ്ദം ഇപ്പോള്‍ തിരുവനന്തപുരത്തിന് 340 കിലോമീറ്റര്‍ പടിഞ്ഞാറ്- തെക്ക് പടിഞ്ഞാറായി, മിനിക്കോയുള്ള 130 കിലോ മീറ്റര്‍ കിഴക്ക് തെക്കായിട്ടാണ് നിലകൊള്ളുന്നത്. അടുത്ത 24 മണിക്കൂറില്‍ ഇത് വടക്ക് പടിഞ്ഞാറന്‍ ദിശയിലേയ്ക്ക് നീങ്ങും. തുടര്‍ന്നുള്ള 24 മണിക്കൂറിന് ശേഷം അറബിക്കടലിന്റെ തെക്ക്-കിഴക്കന്‍ ഭാഗത്തേയ്ക്ക് നീങ്ങി ക്രമേണ ശക്തി ക്ഷയിക്കും.


    വ്യാഴാഴ്ച വരെ കന്യാകുമാരി - മാലദ്വീപ് - ലക്ഷദ്വീപ് മേഖല ഉള്‍പ്പെടുന്ന അറബിക്കടല്‍ പ്രക്ഷുബ്ധമായിക്കുമെന്ന് കേന്ദ്ര കാലാവസ്ഥ നിരീക്ഷണ വകുപ്പ് അറിയിച്ചു. കേരള തീരത്ത് നിന്ന് 10 കിലോ മീറ്റര്‍ അകലെ വരെ നാലുമുതല്‍ അഞ്ച് മീറ്റര്‍ വരെ തിരമാലകള്‍ ഉയരാനിടയുണ്ട്.


    കന്യാകുമാരിയിലും തമിഴ്‌നാടിന്റെ തെക്കന്‍ തീര പ്രദേശങ്ങളിലും ലക്ഷദ്വീപ് മേഖലയിലും ഈ മാസം 15-ാം തീയതി വരെ മണിക്കൂറില്‍ 45 മുതല്‍ 65 വരെ കിലോ മീറ്റര്‍ വേഗതയില്‍ കാറ്റ് വീശാനും സാധ്യതയുണ്ട്. ഈ മാസം 15-ാം തീയതി വരെ കടലില്‍ പോകരുതെന്ന് ജാഗ്രതാ നിര്‍ദ്ദേശവും നല്‍കിയിട്ടുണ്ട്.


    ND MRL–83
    ***

    
    
    (Release ID: 1524507) Visitor Counter : 2