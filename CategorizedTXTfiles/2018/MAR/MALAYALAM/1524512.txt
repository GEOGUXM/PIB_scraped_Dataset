      വനിതാ, ശിശു വികസന മന്ത്രാലയം

      ചരിത്രത്തിലാദ്യമായി രാജ്യത്ത് ന്യൂട്രീഷന്‍ റിപ്പോര്‍ട്ട് പുറത്തിറക്കും
      Posted On: 14 MAR 2018 6:19PM by PIB Thiruvananthpuram


    സമഗ്ര പോഷണം ഉറപ്പുവരുത്തുന്നതിനുള്ള പോഷണ്‍ ദൗത്യത്തിന്റെ (പ്രധാന്‍മന്ത്രി ഓവര്‍റീച്ചിംഗ് സ്‌കീം ഫോര്‍ ഹോളിസ്റ്റിക് നറിഷ്‌മെന്റ്) ആദ്യ കാര്യനിര്‍വ്വഹണ സമിതി യോഗം ന്യൂഡല്‍ഹിയില്‍ ചേര്‍ന്നു. ദൗത്യത്തിന്റെ രൂപ രേഖ തയാറാക്കാന്‍ സമിതി യോഗം തീരുമാനിച്ചു. കേന്ദ്ര വനിതാ ശിശു വികസന മന്ത്രാലയം സെക്രട്ടറി ശ്രീ. രാകേഷ് ശ്രീവാസ്തവയാണ് സമിതി തലവന്‍. സമിതി താഴെപ്പറയുന്ന തീരുമാനങ്ങള്‍ കൈക്കൊണ്ടു:


    1) വിശദമായ സര്‍വേക്കു ശേഷം എല്ലാ വര്‍ഷവും ഗവണ്‍മെന്റ് ഇന്ത്യാ നുട്രീഷ്യന്‍ റിപ്പോര്‍ട്ട് പുറത്തിറക്കും.
    2) ഈ വര്‍ഷം അംബേദ്കര്‍ ജയന്തി ദിനത്തില്‍ (ഏപ്രില്‍ 14) രാജ്യത്തെ എല്ലാ ഗ്രാമ പഞ്ചായത്തുകളിലും പോഷക ആഹാരം സംബന്ധിച്ച വിവിധ വശങ്ങളും അവ ആരോഗ്യ, ശുചിത്വ കാര്യങ്ങളോടൊപ്പം നടപ്പിലാക്കുന്നതിനെക്കുറിച്ചും ചര്‍ച്ച ചെയ്യുന്നതിന് യോഗങ്ങള്‍ ചേരും. കുട്ടികളുടെ തൂക്കം അളക്കാനും അത് അംഗന്‍വാടി സെന്ററുകളില്‍ പ്രദര്‍ശിപ്പിക്കാനും എല്ലാ ഗ്രാമ പഞ്ചായത്തുകളോടും ആവശ്യപ്പെട്ടിട്ടുണ്ട്.
    3) വളര്‍ച്ചാ മുരടിപ്പ്, വിളര്‍ച്ച, പോഷകക്കുറവ് എന്നിവ നിര്‍മ്മാര്‍ജ്ജനം ചെയ്യാന്‍ വിദേശരാജ്യങ്ങളില്‍ നിലവിലുള്ള രീതികള്‍ അന്ധമായി പിന്തുടരുന്നതിനു പകരം, രാജ്യത്തെ വിവിധ സംസ്ഥാനങ്ങളില്‍ വിജയകരമെന്ന് കണ്ടെത്തിയ മികച്ച രീതികള്‍ പഠന വിധേയമാക്കുകയും അത് ദേശീയ തലത്തില്‍ നടപ്പിലാക്കുകയും ചെയ്യും.
    4) സമൂഹത്തിലെ ഇല്ലായ്മ അനുഭവിക്കുന്ന വിഭാഗങ്ങള്‍ക്ക് പ്രത്യേക ഊന്നല്‍ നല്‍കി, അംഗന്‍വാടി സംവിധാനങ്ങള്‍ക്കു പുറത്തുള്ളവരെ കുറിച്ച് ജില്ലാ കലക്ടര്‍മാര്‍ വിശദമായ സര്‍വേ നടത്തും.


    വളര്‍ച്ചാ മുരടിപ്പ് നിലവിലുള്ള 315 ജില്ലകള്‍ 2017-18 ലേയ്ക്ക് കണ്ടെത്തിയിട്ടുണ്ട്. ഈ ജില്ലകള്‍ക്ക് പദ്ധതിയെക്കുറിച്ച് അവബോധം പകരാന്‍ നാളെ (15 മാര്‍ച്ച് 2018) വീഡിയോ കോണ്‍ഫറന്‍സിംഗ് നടത്തും. ദൗത്യവുമായി ബന്ധപ്പെട്ട് ഈ മാസം 20 ന് ഒരു ദേശീയ സെമിനാറും സംഘടിപ്പിക്കും.
    പോഷണ്‍ ദൗത്യവുമായി ബന്ധപ്പെട്ട് സംസ്ഥാനങ്ങള്‍ നടപ്പിലാക്കേണ്ട കാര്യങ്ങള്‍ ഇവയാണ് :


    1) സംസ്ഥാന തലങ്ങളില്‍ സംയോജിത കര്‍മ്മ പരിപാടി നടപ്പിലാക്കുക.
    2) സ്മാര്‍ട്ട് ഫോണുകള്‍, ടാബ്‌ലറ്റുകള്‍, വളര്‍ച്ച വിശകലനം ചെയ്യാനുള്ള ഉപകരണങ്ങള്‍ എന്നിവ സംഭരിക്കല്‍.
    3) സംയോജിത ശിശു വികസന കോമണ്‍ ആപ്ലിക്കേഷന്‍ സോഫ്റ്റ്‌വെയര്‍ പുറത്തിറക്കുക.
    4) വളര്‍ച്ചയ്ക്ക് സഹായിക്കുന്ന പഠന സമീപനം കൈക്കൊള്ളുകയും സാമൂഹിക പരിപാടികള്‍ സംഘടിപ്പിക്കുകയും ചെയ്യുക.


    ഈ മാസം 8 ന് ജുന്‍ജുനുവില്‍ പ്രധാനമന്ത്രി ശ്രീ. നരേന്ദ്ര മോദിയാണ് പോഷണ്‍ പദ്ധതിക്ക് തുടക്കമിട്ടത്. 2017-18 മുതല്‍ മൂന്നു വര്‍ഷത്തേക്ക് 9046.17 കോടി രൂപ ചെലവിലാണ് പോഷണ്‍ ദൗത്യം നടപ്പിലാക്കുന്നത്. ഘട്ടം ഘട്ടമായി എല്ലാ സംസ്ഥാനങ്ങളും കേന്ദ്ര ഭരണ പ്രദേശങ്ങളും പദ്ധതിക്കു കീഴില്‍ വരും. വിവിധ മന്ത്രാലയങ്ങളുമായി പദ്ധതി ഏകോപിപ്പിക്കുന്നത് കാര്യ നിര്‍വ്വഹണ സമിതിയാണ്. വിവിധ പദ്ധതികളുടെ പോഷക വശങ്ങള്‍, വനിതാ ശിശു വികസന മന്ത്രാലയത്തിന്റെ സംയോജിത ശിശു വികസന- കോമണ്‍ ആപ്ലിക്കേഷന്‍, ആരോഗ്യ മന്ത്രാലയത്തിന്റെ റീപ്രൊഡക്ടീവ് ചൈല്‍ഡ് ഹെല്‍ത്ത് പോര്‍ട്ടല്‍ എന്നിവയുടെ ഏകീകരണവും വിവരങ്ങള്‍ നല്‍കലും സമയാസമയങ്ങളില്‍ ഇടപെടല്‍ നടത്തുന്നതും കാര്യ നിര്‍വ്വഹണ സമിതിയാവും.
    പദ്ധതിയുടെ ഫലങ്ങള്‍ വിശകലനം ചെയ്യവും നയരൂപീകരണത്തില്‍ ആവശ്യമായ ഭേദഗതികള്‍ നിര്‍ദ്ദേശിക്കലും കാര്യ നിര്‍വ്വഹണ സമിതിയുടെ ചുമതലയാണ്. പുരോഗതി വിലയിരുത്തി, പിന്നോക്കം നില്‍ക്കുന്ന സംസ്ഥാനങ്ങള്‍ക്ക് പിന്തുണ നല്‍കാനുള്ള നടപടികളും സമിതിയുടെ ഭാഗത്തുനിന്നുണ്ടാവും. വിവിധ മന്ത്രാലയങ്ങളുടെ കീഴിലുള്ള പോഷണവുമായി ബന്ധപ്പെട്ട വിവിധ വിഷയങ്ങള്‍ നിരീക്ഷിക്കുകയും വിശകലന വിധേയമാക്കുകയും ചെയ്യുക., വിവിധ മന്ത്രാലയങ്ങളില്‍ നിന്ന് റിപ്പോര്‍ട്ടുകള്‍ ആവശ്യപ്പെടുക, സംസ്ഥാനങ്ങളുടെ പോഷണം സംബന്ധിച്ച തത്സ്ഥിതി വിശകലനം ചെയ്യുകയും നയ നിര്‍ദ്ദേശങ്ങള്‍ നല്‍കുകയും ചെയ്യുക, പ്രാദേശിക തലങ്ങളില്‍ പെട്ടെന്നുള്ള ഇടപെടലിനായി എസ്.എം.എസ് അലര്‍ട്ടുകള്‍ അയക്കാന്‍ തത്സമയ മേല്‍നോട്ടം വഹിക്കല്‍ എന്നിവയും കാര്യ നിര്‍വ്വഹണ സമിതിയുടെ ചുമതലകളാണ്.
    സ്വാഭാവമാറ്റത്തിലൂന്നിയുള്ള ആശയ വിനിമയത്തിലൂടെ പോഷണ്‍ ദൗത്യം ഒരു ജനകീയ മുന്നേറ്റമാക്കിമാറ്റാനാണ് ഗവണ്‍മെന്റ് ലക്ഷ്യമിടുന്നത്.
    പൂരക പോഷണം, നവജാത ശിശുക്കള്‍ക്കും ചെറിയ കുട്ടികള്‍ക്കും രോഗ പ്രതിരോധ ശേഷി ഉറപ്പു വരുത്തല്‍, ഭക്ഷണം ഉറപ്പുവരുത്തല്‍, ഭക്ഷണത്തിലെ വൈവിധ്യവത്കരണം, അമ്മമാരുടെ ആരോഗ്യവും പോഷണവും എന്നിവയെല്ലാം പദ്ധതിക്കു കീഴില്‍ ഊന്നല്‍ നല്‍കുന്ന ഘടകങ്ങളാണ്.


    പോഷണ്‍ ദൗത്യത്തിന് കീഴില്‍ നിതി ആയോഗ് വൈസ് ചെയര്‍മാന്റെ അധ്യക്ഷതയില്‍ ഇന്ത്യയുടെ പോഷക വെല്ലുവിളികളെക്കുറിച്ചുള്ള ദേശീയ കമീഷന് രൂപം നല്‍കിയിട്ടുണ്ട്. 6 മാസത്തിനകം ഈ സമിതി പ്രധാനമന്ത്രിക്ക് റിപ്പോര്‍ട്ട് സമര്‍പ്പിക്കും.
    AM MRD –202
    ***


    

    
    (Release ID: 1524512) Visitor Counter : 7