      ആഭ്യന്തരകാര്യ മന്ത്രാലയം

      സൈബര്‍ കുറ്റകൃത്യങ്ങളെയും ഭീകരവാദത്തെയും കുറിച്ചുള്ള രാജ്യാന്തര പോലീസ് സമ്മേളനം
      Posted On: 14 MAR 2018 5:16PM by PIB Thiruvananthpuram

      വിവിധ രാജ്യങ്ങളിലെ പോലീസ് സേനകളും സുരക്ഷാ ഏജന്‍സികളും ഒത്തൊരുമിച്ച് പ്രവര്‍ത്തിച്ച് സൈബര്‍ കുറ്റകൃത്യങ്ങള്‍ ഉയര്‍ത്തുന്ന വെല്ലുവിളികളെ പരാജയപ്പെടുത്തണമെന്ന് കേന്ദ്ര ആഭ്യന്തര മന്ത്രി ശ്രീ രാജ്‌നാഥ് സിങ്ങ് പറഞ്ഞു. ഇന്റര്‍നാഷണല്‍ അസോസിയേഷന്‍ ഓഫ് ചീഫ്‌സ് ഓഫ് പോലീസിന്റെ ഏഷ്യ-പസഫിക് റീജണല്‍ സമ്മേളനം ഉദ്ഘാടനം ചെയ്യുകയായിരുന്നു അദ്ദേഹം. രാജ്യത്തെ പൗരന്മാര്‍ക്ക് വിവിധ മേഖലകളില്‍ ഡിജിറ്റല്‍ അധിഷ്ഠിത സേവനങ്ങള്‍ നല്‍കി കൊണ്ട് ഇന്ത്യയിലെ ഗവണ്‍മെന്റ് ഡിജിറ്റല്‍വത്ക്കരണത്തെ പുതിയൊരു തലത്തിലേക്ക് ഉയര്‍ത്തിയിരിക്കുകയാണെന്ന് അദ്ദേഹം പറഞ്ഞു.
      ലോകമെങ്ങും സൈബര്‍ ആശ്രയത്വം വ്യാപകമാണെന്നും ഇത് സിവിലിയന്‍, മിലിട്ടറി സ്ഥാപനങ്ങള്‍ക്ക് നേരെ സൈബര്‍ ആക്രമണങ്ങള്‍ നടക്കാനുള്ള സാധ്യതകള്‍ വര്‍ദ്ധിപ്പിച്ചതായും മന്ത്രി പറഞ്ഞു. കംപ്യൂട്ടറുകളും മൊബൈല്‍ ഉപയോക്താക്കളും ഡിജിറ്റല്‍ ആപ്ലിക്കേഷനുകളും ഡേറ്റാ ശൃംഖലകളുമൊക്കെ ദിനം പ്രതി വര്‍ദ്ധിക്കുന്നതിനൊപ്പം ചൂഷണത്തിനുള്ള അവസരങ്ങളും വര്‍ദ്ധിക്കുകയാണ്. സൈബര്‍ ആക്രമണങ്ങളുടെ തോതും സാങ്കേതികത്തികവും വര്‍ദ്ധിക്കുന്ന കാലത്ത് നാം ഓരോരുത്തരും തന്ത്രപ്രധാനമായ വിവരങ്ങളും ദേശ സുരക്ഷയും സംരക്ഷിക്കേണ്ടതുണ്ടെന്നും മന്ത്രി കൂട്ടിച്ചേര്‍ത്തു.
      ഐഇ-ബിഎസ്എന്‍(14.03.2018)
    
    
    (Release ID: 1524510) Visitor Counter : 2