      PIB Headquarters

      യുവജനങ്ങളെ വഴി തെറ്റിക്കുന്ന ശക്തികള്‍ക്കെതിരെ അവബോധം സൃഷ്ടിക്കണം : ഗവര്‍ണര്‍ പി. സദാശിവം
      Posted On: 21 MAR 2018 6:35PM by PIB Thiruvananthpuram


    

    യുവജനങ്ങളെ വഴിതെറ്റിക്കുന്ന ശക്തികള്‍ക്കെതിരെ സമൂഹത്തില്‍ അവബോധം സൃഷ്ടിക്കണമെന്ന് ഗവര്‍ണര്‍ ശ്രീ. ജസ്റ്റിസ് (റിട്ട.) പി. സദാശിവം അഭിപ്രായപ്പെട്ടു. യുവജനങ്ങളെ നിക്ഷിപ്ത താല്‍പ്പര്യക്കാര്‍ വഴി തെറ്റിക്കുന്നതില്‍ നിന്ന് രക്ഷിക്കാനുള്ള ഉത്തരവാദിത്തം സമൂഹത്തിന് ഉണ്ടെന്ന് അദ്ദേഹം പറഞ്ഞു. വടക്ക് കിഴക്കന്‍ സംസ്ഥാനങ്ങളില്‍ നിന്നുള്ള യുവജനങ്ങളുടെ സാംസ്‌ക്കാരിക വിനിമയ പരിപാടി തിരുവനന്തപുരത്ത് കനകക്കുന്നില്‍ ഉദ്ഘാടനം ചെയ്യുകയായിരുന്നു ഗവര്‍ണര്‍. രാഷ്ട്ര നിര്‍മ്മാണത്തിനുള്ള ആവേശം യുവജനങ്ങള്‍ക്ക് പകരാനുള്ള ശ്രമങ്ങള്‍ വേണം. മികച്ച വിദ്യാഭ്യാസവും, സാമൂഹിക പ്രവര്‍ത്തനത്തിലുള്ള പങ്കാളിത്തവും യുവാക്കളില്‍ ഗുണപരമായ ചിന്തകള്‍ വളര്‍ത്താനാകും. വിദ്യാഭ്യാസ സൗകര്യങ്ങള്‍ വര്‍ദ്ധിച്ചിട്ടുണ്ടെങ്കിലും തൊഴില്‍ സാധ്യതകള്‍ മുന്നില്‍ കണ്ടുള്ള സാങ്കേതിക പഠനം ആവശ്യമാണ്. നൈപുണ്യ വികസനത്തിലൂന്നിയ വിദ്യാഭ്യാസം വഴി ഇത് സാധ്യമാകുമെന്ന് ഗവര്‍ണര്‍ പറഞ്ഞു. സാമൂഹിക പരിവര്‍ത്തനം യാഥാര്‍ത്ഥ്യമാകണമെങ്കില്‍ വിഭവങ്ങളും, വികസനവും, അവസരങ്ങളും എല്ലാ ജനങ്ങളിലും പ്രത്യേകിച്ചും യുവാക്കളില്‍ എത്തണമെന്നും അദ്ദേഹം അഭിപ്രായപ്പെട്ടു.


    മികച്ച യൂത്ത് ക്ലബ്ബുകള്‍ക്കുള്ള പുരസ്‌ക്കാരങ്ങളും ഗവര്‍ണര്‍ വിതരണം ചെയ്തു. ശ്രീ. രാജഗോപാല്‍ എം.എല്‍.എ. അദ്ധ്യക്ഷത വഹിച്ച ചടങ്ങില്‍ ശ്രീ. ഐ.ബി. സതീഷ് എം.എല്‍.എ. മുഖ്യപ്രഭാഷണം നടത്തി.


    നാഷണല്‍ സര്‍വ്വീസ് സ്‌കീം മേഖലാ ഡയറക്ടര്‍ ശ്രീ. ജി.പി. സതീഷ് ബാബു ആശംസ അര്‍പ്പിച്ചു. നെഹ്‌റു യുവകേന്ദ്ര സംസ്ഥാന ഡയറക്ടര്‍ ശ്രീ. കെ. കുഞ്ഞ് അഹമ്മദ് സ്വാഗതവും, ജില്ലാ യൂത്ത് കോ-ഓര്‍ഡിനേറ്റര്‍ ശ്രീ. അലി സാബ്രിന്‍ നന്ദിയും പറഞ്ഞു.


    
    ND MRL–95
    ***

    
    
    (Release ID: 1525780) Visitor Counter : 6