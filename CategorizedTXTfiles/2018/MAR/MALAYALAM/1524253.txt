      PIB Headquarters

      ന്യൂന മര്‍ദ്ദം തീവ്ര ന്യൂന മര്‍ദ്ദമായി മാറുന്നു
      Posted On: 13 MAR 2018 5:30PM by PIB Thiruvananthpuram


    തിരുവനന്തപുരത്തിന് 350 കിലോ മീറ്റര്‍ തെക്ക് പടിഞ്ഞാറായി അറബിക്കടലില്‍ രൂപംകൊണ്ട ന്യൂനമര്‍ദ്ദം ശക്തി പ്രാപിക്കുകയാണ്. അടുത്ത 48 മണിക്കൂറിനുള്ളില്‍ ഇത് വടക്ക്- വടക്ക് പടിഞ്ഞാറന്‍ ദിശയിലേയ്ക്ക് നീങ്ങി തീവ്ര ന്യൂന മര്‍ദ്ദമായി മാറാന്‍ ഇടയുണ്ടെന്ന് കേന്ദ്ര കാലാവസ്ഥാ വകുപ്പ് അറിയിച്ചു. അടുത്ത 48 മണിക്കൂറില്‍ തെക്കന്‍ കേരളത്തിലേയും, തെക്കന്‍ തമിഴ്‌നാടിന്റെയും തീര പ്രദേശങ്ങളില്‍ കാറ്റിന്റെ വേഗം മണിക്കൂറില്‍ 65 കിലോമീറ്റര്‍ വരെ ആകാം. ലക്ഷദ്വീപ് ഭാഗങ്ങള്‍ക്ക് മുകളില്‍ ഈ മാസം 14, 15 തീയതകളില്‍ കാറ്റിന്റെ വേഗം വര്‍ദ്ധിച്ച് മണിക്കൂറില്‍ 75 കിലോമീറ്റര്‍ വരെ ആകാനിടയുണ്ടെന്നും കാലാവസ്ഥ നിരീക്ഷണ കേന്ദ്രത്തിന്റെ ബുള്ളറ്റിനില്‍ പറയുന്നു.
    കടല്‍ പ്രക്ഷുബ്ധമാകുമെന്നതിനാല്‍ ശ്രീലങ്കയ്ക്ക് പടിഞ്ഞാറും, മാലദ്വീപിന് കിഴക്കും, ലക്ഷദ്വീപ് വരെയുമുള്ള കടലില്‍ ഈ മാസം 15 വരെ ആരും മത്സ്യബന്ധനത്തിന് പോകരുതെന്ന് മുന്നറിയിപ്പ് നല്‍കിയിട്ടുണ്ട്.
    ന്യൂനമര്‍ദ്ദത്തിന്റെ സ്വാധീനത്താല്‍ ഈ മാസം 15-ാം തീയതി വരെ കേരളത്തിലും, ലക്ഷ്വീദ്വീപിലും മഴയ്‌ക്കോ, ഇടിയോട്കൂടിയ മഴയ്‌ക്കോ സാധ്യതയുണ്ട്. ഒറ്റപ്പെട്ട സ്ഥലങ്ങളില്‍ കനത്ത മഴയ്ക്കും സാധ്യതയുണ്ടെന്നാണ് കാലാവസ്ഥാ പ്രവചനം.


    

    

    
    (Release ID: 1524253) Visitor Counter : 7