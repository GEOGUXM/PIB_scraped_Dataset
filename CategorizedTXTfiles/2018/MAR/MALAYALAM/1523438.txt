      ആയുഷ്‌

      കുറഞ്ഞ വിലയ്ക്കുള്ള സാനിറ്ററി നാപ്കിന്‍ 'സുവിധ' കേന്ദ്രമന്ത്രി അനന്ത്കുമാര്‍ പുറത്തിറക്കി
      Posted On: 08 MAR 2018 6:21PM by PIB Thiruvananthpuram


    പ്രധാനമന്ത്രി ഭാരതീയ ജന്‍ ഔഷധി പദ്ധതിക്കു കീഴില്‍ നിര്‍മ്മിച്ച, 100 ശതമാനവും ജൈവ സംസ്‌കരണത്തിന് വിധേയമാകുന്ന ഓക്‌സോ ബയോ ഡീഗ്രേഡബിള്‍ സാനിറ്ററി നാപ്കിനായ 'സുവിധ' ന്യൂഡല്‍ഹിയില്‍ ഇന്ന് കേന്ദ്ര രാസവസ്തു, രാസവളം, പാര്‍ലമെന്ററികാര്യ മന്ത്രി ശ്രീ. അനന്ത്കുമാര്‍ പുറത്തിറക്കി. പാഡൊന്നിന് രണ്ടര രൂപ മാത്രം വിലയുളള ഇവ രാജ്യമൊട്ടാകെയുള്ള 3200 ജന ഔഷധി കേന്ദ്രങ്ങളില്‍ ലഭ്യമാവും. ഈ സാനിറ്ററി നാപ്കിനില്‍ ചേര്‍ത്തിട്ടുള്ള ഒരു മിശ്രിതം അന്തരീക്ഷത്തിലെ ഓക്‌സിജനുമായി പ്രതിപ്രവര്‍ത്തനം നടത്തുന്നതുവഴിയാണ് ഉപയോഗശേഷം ഇത് പൂര്‍ണമായി നശിപ്പിക്കാനാവുക.
    അന്താരാഷ്ട്ര വനിതാ ദിനത്തില്‍ വനിതകള്‍ക്ക് നല്‍കുന്ന പ്രത്യേക സമ്മാനമാണിതെന്ന് ശ്രീ. അനന്ത്കുമാര്‍ വ്യക്തമാക്കി. എല്ലാവര്‍ക്കും താങ്ങാവുന്ന വിലക്കുള്ള ഈ പാഡുകള്‍ വൃത്തി ഉറപ്പു വരുത്തുമെന്നും സംസ്‌കരിക്കാന്‍ എളുപ്പമാണെന്നും കേന്ദ്രമന്ത്രി ചൂണ്ടിക്കാട്ടി. ഈ മാസം 28 ഓടെ (മാര്‍ച്ച് 28, 2018) എല്ലാ ജന ഔഷധി കേന്ദ്രങ്ങളിലും ഇത് ലഭ്യമാവുമെന്ന് അദ്ദേഹം അറിയിച്ചു.


    എല്ലാവര്‍ക്കും താങ്ങാവുന്നതും നിലവാരമുള്ളതുമായ ആരോഗ്യ പരിരക്ഷ ഉറപ്പാക്കുകയെന്ന പ്രധാനമന്ത്രി നരേന്ദ്ര മോദിയുടെ ദര്‍ശനം യാഥാര്‍ത്ഥ്യമാക്കുന്നതിന്റെ ഭാഗമായാണ് കേന്ദ്ര ഫാര്‍മസ്യൂട്ടിക്കല്‍സ് വകുപ്പ് ഈ നാപ്കിനുകള്‍ പുറത്തിറക്കിയതെന്ന് ശ്രീ. അനന്ത്കുമാര്‍ പറഞ്ഞു.
    ഗ്രാമീണ മേഖലയിലെ 48 ശതമാനം സ്ത്രീകള്‍ മാത്രമേ വൃത്തിയുള്ള സാനിറ്ററി നാപ്കിനുകള്‍ ഉപയോഗിക്കുന്നുള്ളൂ. ആര്‍ത്തവകാലത്ത് വിലകൂടിയ സാനിറ്ററി നാപ്കിനുകള്‍ ഉപയോഗിക്കാന്‍ സാധിക്കാത്തതിനാല്‍ അവര്‍ വിലകുറഞ്ഞ മറ്റ് മാര്‍ഗ്ഗങ്ങള്‍ തേടുന്നു. വൃത്തിയില്ലാത്ത ഇത്തരം വസ്തുക്കളുടെ ഉപയോഗം ഫംഗല്‍ രോഗങ്ങള്‍, പ്രത്യുല്‍പ്പാദന അവയവങ്ങളിലെ അണുബാധ, മൂത്രാശയ അണുബാധ, സെര്‍വിക്കല്‍ കാന്‍സര്‍ എന്നിവയിലേക്കും ചിലപ്പോള്‍ വന്ധ്യതയിലേക്കുംവരെ ഇത് സ്ത്രീകളെ നയിക്കുന്നു. മണ്ണില്‍ അലിഞ്ഞു ചേരാത്ത ഈ നാപ്കിനുകള്‍ ഉയര്‍ത്തുന്ന പരിസ്ഥിതി പ്രശ്‌നങ്ങളും വലുതാണ്. 100 ശതമാനം ജൈവ സംസ്‌കരണത്തിന് വിധായമാകുന്ന സുവിധ നാപ്കിനുകള്‍ ഈ പ്രശ്‌നങ്ങള്‍ക്കെല്ലാം പരിഹാരമാകുമെന്ന് ശ്രീ. അനന്ത്കുമാര്‍ പറഞ്ഞു.


    AM MRD –189
    ***

    
    
    (Release ID: 1523438) Visitor Counter : 10