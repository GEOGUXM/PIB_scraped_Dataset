      പരിസ്ഥിതി, വനം മന്ത്രാലയം

      ഭൗമ മണിക്കൂര്‍ ആചരിക്കും
      Posted On: 23 MAR 2018 5:21PM by PIB Thiruvananthpuram

      ഭൗമ മണിക്കൂര്‍ ആചരിക്കുന്നതിന്റെ ഭാഗമായി, 2018 മാര്‍ച്ച് 24 ന് രാത്രി 8.30 മുതല്‍ 9.30 വരെയുള്ള സമയത്ത് അത്യാവശ്യമില്ലാത്ത വൈദ്യൂതി വിളക്കുകള്‍ അണച്ചിടണമെന്ന് കേന്ദ്ര പരിസ്ഥിതി, വനം, കാലാവസ്ഥ വ്യതിയാന മന്ത്രി ഡോ. ഹര്‍ഷ് വര്‍ദ്ദന്‍ അഭ്യര്‍ത്ഥിച്ചു. വേള്‍ഡ് വൈഡ് ഫണ്ട് സംഘടിപ്പിക്കുന്ന ഭൗമ മണിക്കൂര്‍ ആചരണത്തില്‍ 178 രാജ്യങ്ങള്‍ പങ്കെടുക്കും. 2018 ലെ ഭൗമ മണിക്കൂര്‍ ആചരണത്തോടനുബന്ധിച്ച് 'തിരികെ ലഭിക്കുന്നതിനായി ഉപേക്ഷിക്കുക' എന്ന സംരംഭവും വേള്‍ഡ് വൈഡ് ഫണ്ട്-ഇന്ത്യ ആരംഭിക്കും. പരിസ്ഥിതിയ്ക്ക് അമിതഭാരമേല്‍പ്പിക്കാതിരിക്കാന്‍ വ്യക്തികളും, സ്ഥാപനങ്ങളും ചില ശീലങ്ങള്‍ സ്വമേധയാ ഒഴിവാക്കുകയെന്നതാണ് ഇതിലൂടെ ലക്ഷ്യമിടുന്നത്. ഒറ്റത്തവണ മാത്രം ഉപയോഗിക്കാവുന്ന തരം പ്ലാസ്റ്റിക് ഒഴിവാക്കുക, ഫോസില്‍ ഇന്ധനങ്ങള്‍ ഒഴിവാക്കുക, ഒറ്റയ്ക്കുള്ള കാര്‍ യാത്രകള്‍ ഒഴിവാക്കുക, ഇ-വേസ്റ്റ് അലക്ഷ്യമായി ഉപേക്ഷിക്കാതിരിക്കുക, പേപ്പറിന്റെ അമിതോപയോഗം ഒഴിവാക്കുക എന്നിവയാണ് 'തിരികെ ലഭിക്കുന്നതിനായി ഉപേക്ഷിക്കുക' സംരംഭത്തിന്റെ ഭാഗമായി സ്വീകരിക്കാവുന്ന നടപടികളില്‍ ചിലത്.
      ഐഇ-എബി (23.03.18)
    
    
    (Release ID: 1526169) Visitor Counter : 8