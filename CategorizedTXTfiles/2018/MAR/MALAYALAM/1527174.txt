      PIB Headquarters

      റബ്ബര്‍ ടാസ്‌ക്‌ഫോഴ്‌സ് ആശയങ്ങളും നിര്‍ദ്ദേശങ്ങളും ക്ഷണിച്ചു
      Posted On: 28 MAR 2018 6:28PM by PIB Thiruvananthpuram


    റബ്ബര്‍ മേഖലയുമായി ബന്ധപ്പെട്ട പ്രശ്‌നങ്ങള്‍ക്ക് പരിഹാരം തേടുന്നതിനായി കേന്ദ്ര വാണിജ്യ വ്യവസായ മന്ത്രാലയം രൂപീകരിച്ച റബ്ബര്‍ ടാസ്‌ക് ഫോഴ്‌സ് വിവിധ വിഭാഗങ്ങളില്‍ നിന്ന് ആശയങ്ങളും നിര്‍ദ്ദേശങ്ങളും ക്ഷണിച്ചു. ഇതു സംബന്ധിച്ച കൂടുതല്‍ വിവരങ്ങള്‍ www.rubberboard.org.in എന്ന ബോര്‍ഡ് വെബ്‌സൈറ്റില്‍ ലഭ്യമാണ്.


    കേരളത്തിലെയും ത്രിപുരയിലെയും ഗവണ്മെന്റ് ചീഫ് സെക്രട്ടറിമാരാണ് യഥാക്രമം ടാസ്‌ക് ഫോഴ്‌സിന്റെ ചെയര്‍മാനും കോ ചെയര്‍മാനും. റബ്ബര്‍ ബോര്‍ഡ് എക്‌സിക്യൂട്ടീവ് ഡയറക്ടറാണ് മെമ്പര്‍ കണ്‍വീനര്‍. കേന്ദ്ര കൊമേഴ്‌സ് ഡിപ്പാര്‍ട്ടുമെന്റിലെ ജോയിന്റ് സെക്രട്ടറി, ഡയറക്ടര്‍, ഡിപ്പാര്‍ട്ട്‌മെന്റ് ഓഫ് ഇന്‍ഡസ്ട്രിയല്‍ പോളിസി ആന്റ് പ്രൊമോഷനിലെ ജോയിന്റ് സെക്രട്ടറി എന്നിവരോടൊപ്പം ത്രിപുര, കേരള സംസ്ഥാന ഗവണ്‍മെന്റുകളില്‍നിന്നുള്ള ഓരോ പ്രതിനിധികളും അംഗങ്ങളായിരിക്കും. മുന്‍ റബ്ബര്‍ പ്രൊഡക്ഷന്‍ കമ്മീഷണറും ഐ.എല്‍.& എഫ് എസ് എക്‌സിക്യൂട്ടീവ് ഡയറക്ടറുമായിരുന്ന ഡോ എ.കെ കൃഷ്ണകുമാറാണ് ടാസ്‌ക് ഫോഴ്‌സിലെ സാങ്കേതിക വിദഗ്ദ്ധന്‍.


    റബ്ബര്‍കര്‍ഷകര്‍ നേരിടുന്ന പ്രശ്‌നങ്ങള്‍ക്ക് ഹ്രസ്വകാലാടിസ്ഥാനത്തില്‍ പരിഹാരങ്ങള്‍ നിര്‍ദ്ദേശിക്കുകയും ദീര്‍ഘകാലാടിസ്ഥാനത്തില്‍ തന്ത്രങ്ങള്‍ ആവിഷ്‌കരിക്കുകയും ചെയ്യുകയെന്നതാണ് ടാസ്‌ക്‌ഫോഴ്‌സിന്റെ പ്രധാന ചുമതല. ലോക വ്യാപാര സംഘടന (ഡബ്‌ള്യൂ.റ്റി.ഒ.) യുടെ പ്രസക്തനിയമങ്ങള്‍, ഇതര വ്യാപാരക്കരാറുകള്‍, ഗവണ്മെന്റിന്റെ ധനനയങ്ങള്‍, മറ്റു പ്രസക്തനിയമങ്ങള്‍, റബ്ബര്‍മേഖലയിലെ എല്ലാ വിഭാഗങ്ങളുടെയും ക്ഷേമം തുടങ്ങിയ കാര്യങ്ങള്‍ കണക്കിലെടുത്ത് ഒരു റബ്ബര്‍നയം മുന്നോട്ടുവയ്ക്കുകയെന്നതും ടാസ്‌ക്‌ഫോഴ്‌സിന്റെ ലക്ഷ്യമാണ്.


    തിരുവനന്തപുരത്ത് ഈയിടെ ചേര്‍ന്ന റബ്ബര്‍ ടാസ്‌ക് ഫോഴ്‌സിന്റെ യോഗത്തിലാണ് മേഖലയിലെ വിവിധ വിഭാഗങ്ങളില്‍നിന്ന് ആശയങ്ങളും നിര്‍ദ്ദേശങ്ങളും ക്ഷണിക്കാന്‍ തീരുമാനിച്ചത്. ആശയങ്ങളും നിര്‍ദ്ദേശങ്ങളും anita.karn@nic.in, ms.banerjee67@nic.in, planning@rubberboard.org.in എന്നീ വിലാസങ്ങളിലേക്ക് ഏപ്രില്‍ 12നു മുമ്പായി ഇ മെയിലായി അയക്കാവുന്നതാണ്. നിര്‍ദ്ദേശങ്ങള്‍ മെമ്പര്‍ കണ്‍വീനര്‍, ടാസ്‌ക്‌ഫോഴ്‌സ് ഓണ്‍ റബ്ബര്‍ സെക്ടര്‍, കെയര്‍ ഓഫ് പ്ലാനിങ് ഡിവിഷന്‍, ഹെഡ് ഓഫീസ്, റബ്ബര്‍ബോര്‍ഡ്, കോട്ടയം, കേരള - 686 002 എന്ന വിലാസത്തിലേക്ക് നേരിട്ട് അയക്കുകയോ, കോട്ടയത്തെ റബ്ബര്‍ബോര്‍ഡ് ഹെഡ് ഓഫീസിലെ പ്ലാനിങ് ഡിവിഷനില്‍ ഓഫീസ് സമയത്ത് നേരിട്ട് നല്‍കുകയോ ചെയ്യാവുന്നതാണ്.
    ND MRL–120
    ***


    

    
    (Release ID: 1527174) Visitor Counter : 1