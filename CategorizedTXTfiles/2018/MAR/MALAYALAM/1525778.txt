      സൂക്ഷ്മ, ചെറുകിട, ഇടത്തരം മന്ത്രാലയം

      2016- 17 ല്‍ പ്രധാനമന്ത്രി തൊഴിലുറപ്പ് പദ്ധതിയില്‍ 266 ജില്ലകള്‍ ലക്ഷ്യം കൈവരിച്ചു
      Posted On: 21 MAR 2018 6:34PM by PIB Thiruvananthpuram


    2016- 17 ല്‍ രാജ്യത്തെ 266 ജില്ലകള്‍ പ്രധാനമന്ത്രി തൊഴിലുറപ്പ് പദ്ധതി യില്‍ (പി.എം.ഇ.ജി.പി) 75 പ്രോജക്ടുകള്‍ എന്ന ലക്ഷ്യം കൈവരിച്ചതായി കേന്ദ്ര സൂക്ഷ്മ, ചെറുകിട, ഇടത്തരം സംരംഭക വകുപ്പ് സഹമന്ത്രി (സ്വതന്ത്ര ചുമതല) ശ്രീ. ഗിരിരാജ് സിംഗ് രാജ്യസഭയില്‍ രേഖാമൂലം അറിയിച്ചു. പദ്ധതി ലക്ഷ്യം നേടിയെടുക്കാനും സുസ്ഥിര വളര്‍ച്ച കൈവരിക്കാനുമായി പി.എം.ഇ.ജി.പിക്ക് കീഴില്‍ പദ്ധതി ഒന്നിന് ശരാശരി 2 ലക്ഷം രൂപ വീതം രാജ്യത്തെ എല്ലാ ജില്ലകള്‍ക്കും അനുവദിച്ചിരുന്നു. കുറഞ്ഞത് 75 പദ്ധതികള്‍ എന്ന ലക്ഷ്യവും എല്ലാ ജില്ലകള്‍ക്കും നല്‍കിയിരുന്നു. ഓരോ പദ്ധതിയുടെയും ചെലവ് 8 മുതല്‍ 10 ലക്ഷം വരെയാണ്.


    എല്ലാ ജില്ലകളിലും 75 യൂണിറ്റുകള്‍ എന്ന ലക്ഷ്യം കൈവരിക്കുന്നതിന് സമയാ സമയങ്ങളില്‍ പദ്ധതി നടത്തിപ്പ് വിശകലനം ചെയ്യാന്‍ സംസ്ഥാന ഗവണ്‍മെന്റുകളിലെ പ്രിന്‍സിപ്പല്‍ സെക്രട്ടറിമാരോടാവശ്യപ്പെട്ടിട്ടുണ്ടെന്ന് ശ്രീ. ഗിരിരാജ് സിംഗ് പറഞ്ഞു. അതത് ജില്ലകളില്‍ നിന്നുള്ള പാര്‍ലമെന്റംഗങ്ങളുടെ നേതൃത്വത്തിലുള്ള ഉപദേശക സമിതികളും പദ്ധതി നടത്തിപ്പ് വിശകലനം ചെയ്യുന്നുണ്ട്. മോശം പ്രകടനം കാഴ്ചവെക്കുന്ന ജില്ലകളില്‍ പി.എം.ഇ.ജി.പി ക്ക് കീഴില്‍ കൂടുതല്‍ പ്രോജക്ടുകള്‍ അനുവദിക്കാന്‍ ഫണ്ട് നല്‍കുന്ന ബാങ്കുകളോട് സംസ്ഥാന തല മോണിറ്ററിംഗ് സമിതി യോഗങ്ങളില്‍ ആവശ്യപ്പെടുന്നുണ്ടെന്നും അദ്ദേഹം അറിയിച്ചു. സൂക്ഷ്മ വ്യവസായങ്ങളുടെ വികസനത്തിനായുള്ള ഈ പദ്ധതിയെക്കുറിച്ച് ജില്ലാ തലങ്ങളിലും സംസ്ഥാന തലത്തിനും ബോധവത്കരണ പരിപാടികള്‍ സംഘടിപ്പിക്കുന്നുണ്ടെന്നും കേന്ദ്ര സഹമന്ത്രി വ്യക്തമാക്കി.
    AM MRD –228

    
    
    (Release ID: 1525778) Visitor Counter : 2