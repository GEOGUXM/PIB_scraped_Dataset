      PIB Headquarters

      പത്തനംതിട്ട കൃഷി വിജ്ഞാന കേന്ദ്രത്തിന് മികച്ച കൃഷി വിജ്ഞാന കേന്ദ്രത്തിനുള്ള പുരസ്‌കാരം
      Posted On: 07 MAR 2018 6:17PM by PIB Thiruvananthpuram


    പത്തനംതിട്ട ജില്ലാ ഐ.സി.എ.ആര്‍-കൃഷി വിജ്ഞാന കേന്ദ്രത്തെ (കാര്‍ഡ്) 2017 ലെ പണ്ഡിറ്റ് ദീന്‍ദയാല്‍ ഉപാധ്യായ കൃഷി വിജ്ഞാന്‍ പ്രോത്സാഹന്‍ പുരസ്‌കാരത്തിന് തെരഞ്ഞെടുത്തു. കേരളം, കര്‍ണ്ണാടകം ലക്ഷദ്വീപ് എന്നിവ ഉള്‍പ്പെടുന്ന സോണ്‍ 11 ല്‍ നിന്നുള്ള മികച്ച കൃഷി വിജ്ഞാന കേന്ദ്രമായിട്ടാണ് പത്തനംതിട്ട കൃഷി വിജ്ഞാന കേന്ദ്രത്തെ തെരഞ്ഞെടുത്തത്. 2.25 ലക്ഷം രൂപയും പ്രശംസാപത്രവും അടങ്ങിയതാണ് അവാര്‍ഡ്.

    ഈ മാസം 17 ന് ന്യൂ ഡല്‍ഹിയില്‍ വച്ച് നടക്കുന്ന കൃഷി വിജ്ഞാന കേന്ദ്രങ്ങളുടെ ദേശീയ സമ്മേളനത്തില്‍വച്ച് പ്രധാനമന്ത്രി ശ്രീ. നരേന്ദ്ര മോദി അവാര്‍ഡ് സമ്മാനിക്കും.
    1995 മാര്‍ച്ച് 28 ന് മാര്‍ത്തോമ്മാ സഭയുടെ വികസന വിഭാഗമായ കാര്‍ഡിന്റെ ആതിഥേയത്തില്‍ മല്ലപ്പള്ളി താലൂക്കിലെ തെള്ളിയൂര്‍ വില്ലേജില്‍ പ്രവര്‍ത്തനം ആരംഭിച്ച കൃഷി വിജ്ഞാന കേന്ദ്രം കര്‍ഷകരുടെ വരുമാനം ഇരട്ടിയാക്കുന്നതിന് അനുയോജ്യമായ നൂതന സാങ്കേതിക വിദ്യകള്‍ ജില്ലയില്‍ ആവിഷ്‌കരിച്ച് നടപ്പിലാക്കി. നെല്ലിന്റെ ഉല്‍പാദനം വര്‍ദ്ധിപ്പിക്കുന്നതിന് ലോ ഇന്‍പുട്ട് ഗുഡ് അഗ്രികള്‍ച്ചര്‍ പ്രൊഡക്ഷന്‍ സിസ്റ്റം (ഘകഏഅജട) എന്ന പദ്ധതി നടപ്പിലാക്കിയതോടൊപ്പം തരിശ് പാടങ്ങളിലും, മറ്റ് കൃഷി ഭൂമികളിലും വിളവിറക്കുന്നതിന് പ്രോത്സാഹനം നല്‍കി. മണ്ണ് പരിശോധനയിലധിഷ്ഠിതമായ വളപ്രയോഗം, രോഗ, കീട നിയന്ത്രണത്തിന് ജൈവ മാര്‍ഗ്ഗങ്ങളഉടെ ഉപയോഗം, വരിനെല്ലിന്റെ നിയന്ത്രണത്തിന് വിക്ക് എന്ന ഉപകരണത്തിന്റെ പ്രയോഗം എന്നിവ നെല്‍ കൃഷി മേഖലയില്‍ വിലയ വിജയം കണ്ടു.


    
    തെങ്ങിന്റെ കാറ്റുവീഴ്ച രോഗത്തെ പ്രതിരോധിക്കുന്ന തെങ്ങിന്‍ തൈകള്‍ കൃഷി വിജ്ഞാന കേന്ദ്രത്തിലൂടെ വിതരണം ചെയ്തു. വാഴകൃഷിയില്‍ നിന്നും വരുമാനം ഇരട്ടിയിലധികമാക്കാന്‍ ഇരട്ടവാഴ കൃഷി പ്രോത്സാഹിപ്പിച്ചു. വാഴകള്‍ ഒടിഞ്ഞുവീഴുന്നത് തടയുന്നതിന് ഫലപ്രദമായി ഉപയോഗിക്കുവാന്‍ കഴിയുന്ന കോളര്‍ റിങ്ങുകള്‍ക്ക് സംസ്ഥാനമൊട്ടാകെ വന്‍ പ്രചാരണം ലഭിച്ചു. തണ്ണിമത്തന്‍ കൃഷിക്ക് പത്തനംതിട്ട ജില്ലയില്‍ തുടക്കം കുറിച്ചു. വിദേശ ഫലങ്ങളായ റംബുട്ടാന്‍, മാംഗോസ്റ്റീന്‍, പുലാസാന്‍ എന്നിവയുടെ കൃഷി പ്രോത്സാഹിപ്പിക്കുന്നതിന് കെവികെയില്‍ 2.5 ഏക്കര്‍ സ്ഥലത്ത് ഇവയുടെ മാതൃസസ്യത്തോട്ടം സ്ഥാപിച്ച് തൈകളുടെ വിതരണവും വിദഗ്ധ പരിശീലനങ്ങളും നല്‍കിവരുന്നു. വര്‍ഷം മുഴുവന്‍ ഒരു വീടിന് ആവശ്യമായ പച്ചക്കറികള്‍ ഉല്‍പാദിപ്പിക്കുന്നതിന് മഴമറ കൃഷിക്ക് മികച്ച സ്വീകാര്യത ലഭിച്ചു. മഴ വെള്ള സംഭരണത്തിനുള്ള വ്യത്യസ്തങ്ങളായ മാതൃകകള്‍ കൃഷി വിജ്ഞാന കേന്ദ്രത്തില്‍ സ്ഥാപിച്ചിട്ടുണ്ട്. ജൈവ കുമിള്‍ നാശിനികളായ ട്രൈക്കോഡര്‍മ, സ്യൂഡോമോണസ്, ജൈവ കീടനാശിനികളായ ജൈവ് പ്ലസ്സ്, ശ്രേയ, നന്മ, ചെടികളുടെ വളര്‍ച്ചയെ ത്വരിതപ്പെടുത്തുന്നതിന് സഹായിക്കുന്ന ജൈവ വളങ്ങളായ മണ്ണിര കമ്പോസ്റ്റ്, ചകിരിച്ചോറ് കമ്പോസ്റ്റ്, മണ്ണിരവാഷ്, ഫിഷ് അമിനോ ആസിഡ്, പഞ്ചഗവ്യം എന്നിവയും സൂക്ഷ്മ മൂലക കൂട്ടായ ബനാന മാജിക്, വെജിറ്റബിള്‍ മാജിക് എന്നീ സങ്കേതിക ഉല്പന്നങ്ങളും കെവികെയില്‍ ഉല്‍പാദിപ്പിച്ച് കര്‍ഷകര്‍ക്ക് ലഭ്യമാക്കിവരുന്നു.
    കര്‍ഷകര്‍ക്ക് തങ്ങളുടെ ഉല്‍പ്പന്നങ്ങള്‍ക്ക് മികച്ച വില ഉറപ്പാക്കുന്നതിനായി നബാര്‍ഡിന്റെ സഹായത്തോടെ ആരംഭിച്ച കര്‍ഷക സഹായ കേന്ദ്രത്തിലൂടെ വിപണനം ചെയ്യുന്നതിന് സാഹചര്യം സൃഷ്ടിച്ചു. ഈ സ്ഥാപനത്തിലൂടെ കര്‍ഷകര്‍ക്ക് അവരുടെ ഉല്‍പന്നങ്ങള്‍ക്ക് വിലനിശ്ചിയിച്ച് വിപണനം നടത്താം എന്നുള്ളതാണ് ഇതിന്റെ മേന്‍മ. ജില്ലയിലെ കര്‍ഷക ക്ലബ്ബുകളെ ഏകോപിപ്പിക്കുന്നതിന് ജില്ലാ ഫാര്‍മേഴ്‌സ് സൊസൈറ്റി കെവികെയുടെ നേതൃത്വത്തില്‍ പ്രവര്‍ത്തിച്ചുവരുന്നു. ഇപ്പോള്‍ 36 കര്‍ഷക ക്ലബ്ബുകള്‍ ഫാര്‍മേഴ്‌സ് സൊസൈറ്റിയില്‍ അംഗങ്ങളാണ്. ജില്ലയിലെ കൂണ്‍ കര്‍ഷകരുടെ ഏകോപനത്തിനും ഉല്‍പ്പന്നങ്ങളുടെ വിപണനത്തിനുമായി ഇടനാട് കൂണ്‍ ഉല്‍പാദന സംഘം രൂപീകരിച്ച് പ്രവര്‍ത്തനങ്ങള്‍ നടത്തിവരുന്നു. കൂടാതെ തേന്‍ ഉല്‍പാദനത്തിനും വിപണനത്തിനുമായി തിരുവിതാംകൂര്‍ തേന്‍ ഉല്‍പാദക സംഘവും പ്രവര്‍ത്തിക്കുന്നു. ജില്ലിയിലെ മലയോര മേഖലയില്‍ കര്‍ഷകരുടെ വിളവ് നശിപ്പിക്കുന്ന കാട്ടു പന്നിയുടെ നിയന്ത്രണത്തിന് അവണക്കെണ്ണ അധിഷ്ഠിതമായ ജൈവരീതി ഫലപ്രദമായി പ്രയോഗിക്കുവാന്‍ സാധിച്ചു. ജില്ലയിലെ കോന്നി, അടൂര്‍, തിരുവല്ല താലൂക്കുകളില്‍ വിളകളെ ബാധിച്ച ആഫ്രിക്കന്‍ ഒച്ചുകളെ സമയബന്ധിതമായി നിയന്ത്രിക്കുന്നതിന് സാധിച്ചു. ജില്ലയിലെ മുട്ട ഉല്പാദനം സ്വയം പര്യാപ്തതയിലേക്ക് എത്തിക്കുന്നതിന് മുന്തിയ ഇനം മുട്ടക്കോഴി ഇനങ്ങളായ ബിവി380, കാവേരി, ഗ്രാമലക്ഷ്മി, ഗ്രാമപ്രീയ തുടങ്ങിയവയുടെ കുഞ്ഞുങ്ങളെ കര്‍ഷകര്‍ക്ക് ലഭ്യമാക്കിവരുന്നു. അതോടൊപ്പം നാടന്‍ ഇനങ്ങളെ സംരക്ഷിക്കുക എന്ന ഉദ്ദേശത്തോടുകൂടി കരിങ്കോഴി, പോരുകോഴി, നാടന്‍ താറാവ് എന്നിവയുടെ കുഞ്ഞുങ്ങളെയും വിതരണം ചെയ്തു വരുന്നു. കന്നുകാലികള്‍ക്ക് പ്രാദേശികമായി കണ്ടുവരുന്ന പോഷകങ്ങളുടെ അപര്യാപ്തത പരിഹരിക്കുന്നതിനായി ധാതുമിശ്രിത കൂട്ട് ആയ കൗമിന്‍ ഫോര്‍ട്ട് പ്രചരിപ്പിച്ചുവരുന്നു. 2009 ല്‍ കെവികെ നടത്തിയ പനസം ശില്പശാലയിലൂടെ ചക്കയുടെ അനന്തസാധ്യതകളിലേക്ക് വാതില്‍ തുറക്കുന്നതിന് കെവികെയ്ക്ക് സാധിച്ചു. തുടര്‍ന്ന് സംസ്ഥാന സര്‍ക്കാരിന്റെ 52.55 ലക്ഷം രൂപയുടെ സാമ്പത്തീക സഹായത്തോടെ അഗ്രോ പ്രോസസിംങ്ങ് ഇന്‍കുബേഷന്‍ സെന്റര്‍ കെവികെയില്‍ സ്ഥാപിച്ചു. 2017-18 ല്‍ കെവികെയെ ചക്കയുടെ മൂല്യവര്‍ദ്ധനവിനുള്ള സ്റ്റേറ്റ് റിസോഴ്‌സ് സെന്റര്‍ പദവിയിലേക്ക് കെവികെയെ ഉയര്‍ത്തുന്നതിന് 1 കോടി രൂപയുടെ പദ്ധതി അനുവദിച്ചിട്ടുണ്ട്.
    വ്യത്യസ്ത കഴിവുകളുള്ള കുട്ടികളെ 18 വയസിനു ശേഷം കാര്‍ഷിക മേഖലയില്‍ സ്വയം പര്യാപ്തമാക്കുക എന്ന ലക്ഷ്യം മുന്‍നിര്‍ത്തി ജില്ലയിലെ മൂന്ന് സ്‌പെഷ്യല്‍ സ്‌കൂളുകളില്‍ ഓപ്പര്‍ച്യൂണിറ്റി ലേണിങ്ങ് സെന്റര്‍ എന്ന പദ്ധതി നബാര്‍ഡിന്റെ സാമ്പത്തിക സഹായത്തോടെ നടപ്പിലാക്കി വരുന്നു. ഇത്തരം ഒരു പദ്ധതി രാജ്യത്തുതന്നെ ഇദംപ്രഥമമാണ്.
    പുതിയ തലമുറയെ കൃഷി, ജൈവ വൈവിധ്യം, ഭക്ഷ്യ സുരക്ഷ എന്നിവയില്‍ അവബോധം സൃഷ്ടിക്കുന്നതിനായി സ്‌കൂള്‍ കുട്ടികള്‍ക്കായി 2010 മുതല്‍ മുകുളം പദ്ധതി നടപ്പിലാക്കി വരുന്നു. ജില്ലയിലെ 62 സ്‌കൂളുകളിലായി 15000 കുടുംബാംഗങ്ങളില്‍ ഇതിന്റെ പ്രവര്‍ത്തനങ്ങള്‍ എത്തിക്കാന്‍ കെവികെയ്ക്ക് സാധിച്ചു. 2000 ല്‍ പരം കര്‍ഷകര്‍ക്ക് സമയാസമയങ്ങളില്‍ കൃഷി അനുബന്ധ വിവിരങ്ങള്‍ കൃഷി ദൂത് സന്ദേശങ്ങളായി മൊബൈലില്‍ എത്തിക്കുന്നു. കൃഷി ജാലകം എന്ന പേരില്‍ കമ്മ്യൂണിറ്റി റേഡിയോ പ്രോഗ്രാം റോഡിയോ മാക്ഫാസ്റ്റ് 90.4 മായി ചേര്‍ന്ന് പ്രക്ഷേപണം ചെയ്തുവരുന്നു. കൃഷി സ്പര്‍ശം എന്ന മൊബൈല്‍ അപ്പിലുടെ തെങ്ങ്, വാഴ, നെല്ല്, പച്ചക്കറികള്‍ എന്നിവയുടെ രോഗ, കീട നിയന്ത്രണ മാര്‍ഗ്ഗങ്ങള്‍ വിരല്‍ത്തുമ്പില്‍ എത്തിക്കുന്നു.
    ചിത്രങ്ങള്‍ കൂടെ…
    ND MRL–75
    ***


    

    
    (Release ID: 1523208) Visitor Counter : 1