      ടെക്‌സ്റ്റൈല്‍സ് മന്ത്രാലയം

      പട്ട് വ്യവസായത്തിന്റെ സമഗ്രവികസനത്തിനുള്ള പദ്ധതിക്ക് അംഗീകാരം
      Posted On: 22 MAR 2018 7:08PM by PIB Thiruvananthpuram


    

    ഇന്ത്യ 2020 ഓടെ പട്ട് ഉല്‍പ്പാദനത്തില്‍ സ്വയം പര്യാപ്തതനേടുമെന്ന് കേന്ദ്ര ടെക്‌സ്റ്റയില്‍സ് മന്ത്രി ശ്രീമതി. സ്മൃതി ഇറാനി അഭിപ്രായപ്പെട്ടു. പട്ട് വ്യവസായത്തിനായി സമഗ്ര വികസന പദ്ധതി അംഗീകരിക്കാനുള്ള കേന്ദ്ര മന്ത്രിസഭയുടെ തീരുമാനം ഉയര്‍ന്ന നിലവാരമുള്ള പട്ടിന്റെ (ബൈവോള്‍ടൈന്‍ സില്‍ക്ക്) ഉല്‍പ്പാദനത്തില്‍ 2020 ഓടെ 62% വര്‍ദ്ധനയുണ്ടാക്കും. പട്ട്‌വ്യവസായമേഖലയുമായി ബന്ധപ്പെട്ടിരിക്കുന്നവരുടെ എണ്ണം 85 ലക്ഷത്തില്‍ നിന്നും അടുത്ത മൂന്ന് വര്‍ഷം കൊണ്ട് ഒരു കോടിയാക്കുകയാണ് ഗവണ്‍മെന്റിന്റെ ലക്ഷ്യം. 50,000 പേര്‍ക്ക് ഈ മേഖലയില്‍ പരിശീലനം നല്‍കും. ഗവേഷണവികസനത്തിനായി 1000 കോടി രൂപ വിതരണം ചെയ്യുന്നതിനായി ബന്ധപ്പെട്ട മന്ത്രിമാര്‍ ഉള്‍പ്പെടുന്ന ഒരു സമിതി ടെക്‌സ്റ്റയില്‍സ് മന്ത്രാലയത്തിന് കീഴില്‍ രൂപീകരിക്കുമെന്നും കേന്ദ്ര മന്ത്രി വ്യക്തമാക്കി.
    ഭാവിയില്‍ വരുന്ന ആവശ്യം നിറവേറ്റുന്നതിനായി വിത്തുല്‍പ്പാദന കേന്ദ്രങ്ങളെ സജ്ജമാക്കുകയും ശക്തിപ്പെടുത്തുകയും ചെയ്യുന്നതിനൊപ്പം അവയുടെ ഉല്‍പ്പാദനക്ഷമതയും വര്‍ദ്ധിപ്പിക്കും. വിത്തുല്‍പ്പാദനത്തിലും ബന്ധപ്പെട്ട പ്രവര്‍ത്തനങ്ങളിലും ഏര്‍പ്പെട്ടിരിക്കുന്ന കര്‍ഷകര്‍ക്ക് ഡിജിറ്റല്‍ ഇന്ത്യയുടെ കീഴില്‍ വെബ് അടിസ്ഥാന പരിഹാരനിര്‍ദ്ദേശങ്ങള്‍ നല്‍കും. കര്‍ഷകര്‍ക്കും വിത്തുല്‍പ്പാദകര്‍ക്കും നേരിട്ടുള്ള ആനുകൂല്യ കൈമാറ്റ പദ്ധതിവഴി സബ്‌സിഡി ലഭിക്കും.
    വിപണി വികസനം വളരെ പ്രധാനമാണെന്നും രാജ്യത്തെ പ്രധാനപ്പെട്ട പട്ടുനൂല്‍ ഉല്‍പ്പാദന സംസ്ഥാനങ്ങളില്‍ 21 കൊക്കൂണ്‍ പരിശോധന കേന്ദ്രങ്ങള്‍ ആരംഭിക്കുമെന്നും മന്ത്രി അറിയിച്ചു. അതിന് പുറമെ 19 അടിസ്ഥാന പട്ടു വിത്തുല്‍പ്പാദന പാടങ്ങളും 20 പട്ടുനൂല്‍ വിത്തുല്‍പ്പാദന കേന്ദ്രങ്ങളും 131 ചൗക്കി വളര്‍ത്തല്‍ കേന്ദ്രങ്ങളും ഉണ്ടാക്കുന്നതിനോടൊപ്പം മെച്ചപ്പെട്ട വിഭാഗങ്ങള്‍ക്കായി 500 ഏക്കര്‍ ഭൂമി നീക്കിവയ്ക്കുകയും ചെയ്യും.
    വ്യക്തിഗത കര്‍ഷകര്‍ക്കും പട്ട് ഉല്‍പ്പാദകര്‍ക്കും വേണ്ട അടിസ്ഥാന സൗകര്യ വികസനത്തിന് കേന്ദ്ര ഗവണ്‍മെന്റ് സഹായിക്കും. കേന്ദ്രഗവണ്‍മെന്റ് ഇതിന്റെ 50% വഹിക്കും. പട്ടിക ജാതി-വര്‍ഗ്ഗ വിഭാഗത്തില്‍പ്പെട്ടവരാണെങ്കില്‍ ചെലവിന്റെ 65% കേന്ദ്രം വഹിക്കും. വടക്ക് കിഴക്കന്‍ സംസ്ഥാനങ്ങള്‍, ജമ്മു കാഷ്മീര്‍, ഹിമാചല്‍ പ്രദേശ്, ഉത്തരാഖണ്ഡ്, ജാര്‍ഖണ്ഡ്, ഛത്തീസ്ഗഢ് എന്നിവിടങ്ങളില്‍ നിന്നുള്ള ഗുണഭോക്താക്കളാണെങ്കില്‍ ചെലവിന്റെ് 80% കേന്ദ്രം വഹിക്കും. പരാതികള്‍ സമയബന്ധിതമായി പരിഹരിക്കുന്നതിനും പദ്ധതികള്‍ ഗുണഭോക്താക്കളില്‍ എത്തിക്കുന്നതിനുമായി ഒരു ഹെല്‍പ്പ്‌ലൈന്‍ ആരംഭിക്കും.
    രാജ്യത്തെ പട്ടുനൂല്‍ ഉല്‍പ്പാദനം വര്‍ദ്ധിപ്പിക്കുന്നതില്‍ നിര്‍ണ്ണായക പങ്ക് വഹിക്കേണ്ടവര്‍ എന്ന നിലയില്‍ സംസ്ഥാന ഗവണ്‍മെന്റുകളോട് പദ്ധതിയുടെ നടത്തിപ്പില്‍ സജീവമായി ഇടപെടുന്നതിന് ശ്രീമതി ഇറാനി അഭ്യര്‍ത്ഥിച്ചു. രാജ്യത്തെ 26 പട്ട് ഉല്‍പ്പാദന ഉപഭോഗ സംസ്ഥാനങ്ങളില്‍ 17 എണ്ണത്തിന് മാത്രമേ പ്രത്യേക വകുപ്പോ, സെറികള്‍ച്ചര്‍ ഡയറക്ടറേറ്റോ ഉള്ളൂവെന്നും ശ്രീമതി. ഇറാനി വ്യക്തമാക്കി.


    RS/MRD

    
    
    (Release ID: 1526059) Visitor Counter : 1