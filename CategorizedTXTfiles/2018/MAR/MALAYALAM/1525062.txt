      വാണിജ്യ വ്യവസായ മന്ത്രാലയം

      റബ്ബര്‍ മേഖലയ്ക്കായി കേന്ദ്രം ടാസ്‌ക് ഫോഴ്‌സ് രൂപീകരിച്ചു
      Posted On: 16 MAR 2018 11:29AM by PIB Thiruvananthpuram


    റബ്ബര്‍കൃഷി മേഖലയിലെ പ്രശ്‌നങ്ങള്‍ പഠിച്ച് പരിഹാര നിര്‍ദ്ദേശങ്ങള്‍ സമര്‍പ്പിക്കുന്നതിന് കേന്ദ്ര വാണിജ്യവകുപ്പ് ടാസ്‌ക് ഫോഴ്‌സ് രൂപീകരിച്ചു. രണ്ട് മാസത്തിനകം ടാസ്‌ക് ഫോഴ്‌സ് റിപ്പോര്‍ട്ട് സമര്‍പ്പിക്കും.


    കേരളത്തിന്റെ ചീഫ് സെക്രട്ടറി ചെയര്‍മാനും, തൃപുര ചീഫ് സെക്രട്ടറി കോ-ചെയര്‍മാനുമായി രൂപീകരിച്ചിട്ടുള്ള ടാസ്‌ക് ഫോഴ്‌സില്‍ കേന്ദ്ര വാണിജ്യ വകുപ്പിലെ ജോയിന്റ് സെക്രട്ടറി (പ്ലാന്റേഷന്‍), കേന്ദ്ര വ്യവസായ നയ പ്രോത്സാഹന (ഡി.ഐ.പി.പി) വകുപ്പ് ജോയിന്റ് സെക്രട്ടറി (പ്ലാന്റേഷന്‍), കേന്ദ്ര വാണിജ്യ വകുപ്പ് ഡയറക്ടര്‍(പ്ലാന്റേഷന്‍), കേരളം, തൃപുര എന്നിവിടങ്ങളിലെ കൃഷി വകുപ്പില്‍ നിന്നുള്ള പ്രതിനിധികള്‍ എന്നിവര്‍ അംഗങ്ങളും, റബ്ബര്‍ ബോര്‍ഡ് എക്‌സിക്യൂട്ടീവ് ഡയറക്ടര്‍ കണ്‍വീനറുമായിരിക്കും.


    ടാസ്‌ക് ഫോഴ്‌സിന്റെ പരിഗണനാ വിഷയങ്ങള്‍ ചുവടെ :


    1. നിലവിലുള്ള വിലയിടിവിനെ തുടര്‍ന്ന് റബ്ബര്‍ കര്‍ഷകര്‍ നേരിടുന്ന പ്രശ്‌നങ്ങള്‍ പരിഹരിക്കുന്നതിനും, ഉല്‍പ്പാദനം വര്‍ദ്ധിപ്പിക്കുന്നതിനും, ആവശ്യവും വിതരണവും തമ്മിലുള്ള വിടവ് നികത്തുന്നതിനും, ഇറക്കുമതി നിയന്ത്രിക്കുന്നതിനുമുള്ള ഹ്രസ്വകാല നടപടികളും, ദീര്‍ഘകാല പദ്ധതികളും ശുപാര്‍ശ ചെയ്യുക.
    2. കേന്ദ്ര സംസ്ഥാന ഗവണ്‍മെന്റുകളിലെ വിവിധ മന്ത്രാലയങ്ങളും, വകുപ്പുകളും തമ്മിലുള്ള ഏകോപനം ഉറപ്പാക്കുക.
    3. ലോക വ്യാപാര സംഘടനയുടെ കരാറുകള്‍, മറ്റ് വ്യാപാര ഉടമ്പടികള്‍, കേന്ദ്ര ഗവണ്‍മെന്റിന്റെ പൊതുവായ സാമ്പത്തിക നയം, പ്രസക്തമായ നിയമങ്ങളും, ചട്ടങ്ങളും, റബ്ബര്‍ വ്യവസായത്തിന്റെ മൂല്യശൃംഖല എന്നിവയുടെയും റബ്ബര്‍ കര്‍ഷകര്‍, സംസ്‌ക്കരണ മേഖലയില്‍ പ്രവര്‍ത്തിക്കുന്നവര്‍, റബ്ബര്‍ ഉല്‍പ്പന്ന നിര്‍മ്മാതാക്കള്‍, വ്യാപാരികള്‍, തൊഴിലാളികള്‍, റബ്ബര്‍ ഉല്‍പ്പന്നങ്ങളുടെ ഉപഭോക്താക്കള്‍ മുതലായവരുടെയെല്ലാം ക്ഷേമം എന്നിവ കണക്കിലെടുത്ത് കൊണ്ട് റബ്ബര്‍ നയം ശുപാര്‍ശ ചെയ്യുക.
    4. മറ്റ് എന്തെങ്കിലും നടപടികള്‍


    റബ്ബറിന് ന്യായവില ഉറപ്പാക്കുന്നതിന് കേന്ദ്ര ടൂറിസം സഹമന്ത്രി (സ്വതന്ത്ര ചുമതല) ശ്രീ. അല്‍ഫോണ്‍സ് കണ്ണന്താണം കഴിഞ്ഞ ആറ് മാസത്തിലേറെയായി കേന്ദ്ര വാണിജ്യ, വ്യവസായ മന്ത്രി ശ്രീ. സുരേഷ് പ്രഭുവുമായി നിരന്തരം ചര്‍ച്ച നടത്തി വരികയാണ്. ബന്ധപ്പെട്ട എല്ലാവരുമായി കൂടി ആലോചിച്ച ശേഷം ഒരു റബ്ബര്‍ നയം പ്രഖ്യാപിക്കുമെന്ന് കേന്ദ്ര വാണിജ്യ മന്ത്രി ഉറപ്പ് നല്‍കിയിട്ടുണ്ട്. ശ്രീ. അല്‍ഫോണ്‍സ് കണ്ണന്താനം കഴിഞ്ഞ മാസം 11 ന് കോട്ടയത്ത് റബ്ബര്‍ ബോര്‍ഡ് ഉദ്യോഗസ്ഥരുമായും റബ്ബര്‍ കര്‍ഷകരുമായും ചര്‍ച്ച നടത്തിയിരുന്നു.


    സംസ്ഥാന കൃഷി മന്ത്രി ശ്രീ. സുനില്‍ കുമാറിന്റെ നേതൃത്വത്തിലുള്ള ഒരു പ്രതിനിധി സംഘം കഴിഞ്ഞ മാസം 22 ന് കേന്ദ്ര വാണിജ്യ വ്യവസായ മന്ത്രിയെ നേരില്‍ കണ്ട് നിവേദനം നല്‍കിയിരുന്നു.
    ND/MRD

    
    
    (Release ID: 1525062) Visitor Counter : 2