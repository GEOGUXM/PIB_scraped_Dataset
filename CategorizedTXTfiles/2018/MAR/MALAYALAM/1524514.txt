      വിനോദസഞ്ചാര മന്ത്രാലയം

      വിനോദ സഞ്ചാരികളുടെ സുരക്ഷ ഉറപ്പാക്കാനും വിദേശ വിനോദ സഞ്ചാരികളുടെ വരവ് വര്‍ദ്ധിപ്പിക്കാനുമായി നിരവധി നടപടികള്‍ സ്വീകരിച്ചു: കേന്ദ്ര സഹമന്ത്രി അല്‍ഫോന്‍സ് കണ്ണന്താനം
      Posted On: 14 MAR 2018 6:21PM by PIB Thiruvananthpuram


    ഇന്ത്യ സന്ദര്‍ശിക്കുന്ന വിനോദ സഞ്ചാരികളുടെ സുരക്ഷ ഉറപ്പുവരുത്തുന്നതിനായി കേന്ദ്ര ഗവണ്‍മെന്റ് നിരവധി നടപടികള്‍ കൈക്കൊണ്ടിട്ടുണ്ടെന്ന് കേന്ദ്ര ടൂറിസം സഹമന്ത്രി (സ്വതന്ത്ര ചുമതല) ശ്രീ. അല്‍ഫോന്‍സ് കണ്ണന്താനം രാജ്യസഭയില്‍ രേഖാമൂലം അറിയിച്ചു.


    ഇന്ത്യയില്‍ യാത്ര ചെയ്യുമ്പോള്‍ അറിഞ്ഞിരിക്കേണ്ട കാര്യങ്ങള്‍ക്കും, യാത്ര ചെയ്യുന്ന അവസരത്തില്‍ എന്തെങ്കിലും പ്രശ്‌നങ്ങള്‍ നേരിടുകയാണെങ്കില്‍ അതു സംബന്ധിച്ച മാര്‍ഗ്ഗനിര്‍ദ്ദേശങ്ങള്‍ക്കുമായി 24 മണിക്കൂറും പ്രവര്‍ത്തിക്കുന്ന ടൂറിസ്റ്റ് ഇന്‍ഫോ ഹെല്‍പ്‌ലൈന്‍ പ്രവര്‍ത്തനസജ്ജമാണെന്ന് കേന്ദ്ര ടൂറിസം സഹമന്ത്രി വ്യക്തമാക്കി. 1800111363, 1363 എന്നീ നമ്പറുകളില്‍ വിളിച്ചാല്‍ ഹെല്‍പ്‌ലൈന്‍ സേവനം ലഭ്യമാകും. 12 ഭാഷകളില്‍ ഈ സേവനം ലഭ്യമാണ്.


    വിനോദ സഞ്ചാരികളോട് മാന്യമായി പെരുമാറേണ്ടതിന്റെ ആവശ്യകതയെക്കുറിച്ച് ടൂറിസം മേഖലയിലെ ഗുണഭോക്താക്കളെയും പൊതുജനങ്ങളെയും ബോധവത്കരിക്കാന്‍ പ്രത്യേക മാധ്യമ പ്രചാരണ പരിപാടികള്‍ സംഘടിപ്പിച്ച് വരുന്നു. വിനോദ സഞ്ചാര കേന്ദ്രങ്ങളില്‍ സെല്‍ഫി അപകട മുന്നറിയിപ്പുകള്‍ സ്ഥാപിക്കാന്‍ സംസ്ഥാന ഗവണ്‍മെന്റുകള്‍ക്ക് നിര്‍ദ്ദേശം നല്‍കിയിട്ടുണ്ടെന്ന് അദ്ദേഹം അറിയിച്ചു.


    ഇന്ത്യയിലേക്കുള്ള വിദേശ വിനോദ സഞ്ചാരികളുടെ വരവ് വര്‍ദ്ധിപ്പിക്കാനും അതുവഴി വിദേശനാണ്യ വരുമാനത്തില്‍ നേട്ടമുണ്ടാക്കാനും ഗവണ്‍മെന്റ് വിവിധ ഉദ്യമങ്ങള്‍ക്ക് തുടക്കമിട്ടിട്ടുണ്ടെന്ന് രാജ്യസഭയില്‍ മറ്റൊരു ചോദ്യത്തിനുത്തരമായി ശ്രീ. അല്‍ഫോന്‍സ് കണ്ണന്താനം പറഞ്ഞു. വിഷയാധിഷ്ടിതമായ ടൂറിസം സര്‍ക്യൂട്ടുകളുടെ വികസനത്തിനായി സ്വദേശി ദര്‍ശന്‍ പദ്ധതി നടപ്പിലാക്കുന്നുണ്ട്. തീര്‍ത്ഥാടനകേന്ദ്രങ്ങളുടെ പുനരുജ്ജീവനത്തിനും ആത്മീയ, പൈതൃക വിനോദ സഞ്ചാരം പ്രോത്സാഹിപ്പിക്കുന്നതിനുമായി പ്രസാദ് എന്ന പദ്ധതി നടപ്പിലാക്കുന്നു. തീര്‍ത്ഥാടനകേന്ദ്രങ്ങളില്‍ സഞ്ചാരികള്‍ക്കുള്ള സൗകര്യങ്ങളും അടിസ്ഥാനസൗകര്യങ്ങളും മെച്ചപ്പെടുത്താന്‍ ഇത് ലക്ഷ്യമിടുന്നു. 163 രാജ്യങ്ങളിലെ പൗരന്‍മാര്‍ക്ക് ഇപ്പോള്‍ ഇന്ത്യയില്‍ ഇ-വിസ ലഭ്യമാണെന്നും ശ്രീ. അല്‍ഫോന്‍സ് കണ്ണന്താനം വ്യക്തമാക്കി.


    സ്വദേശി ദര്‍ശന്‍ പദ്ധതിക്കു കീഴില്‍ രാമായണം സര്‍ക്യൂട്ടില്‍ ഉള്‍പ്പെടുത്തി സിതാമാരി, ബക്‌സര്‍, ദര്‍ഭംഗ എന്നീ സ്ഥലങ്ങള്‍ വികസിപ്പിക്കുന്നത് സംബന്ധിച്ച പദ്ധതി അവതരണം ബീഹാര്‍ ഗവണ്‍മെന്റ് കഴിഞ്ഞ മാസം ടൂറിസം മന്ത്രാലയത്തിനു മുമ്പാകെ നടത്തിയിരുന്നുവെന്നും രാജ്യസഭയില്‍ തന്നെ മറ്റൊരു ചോദ്യത്തിനുത്തരമായി ശ്രീ. അല്‍ഫോന്‍സ് കണ്ണന്താനം അറിയിച്ചു. സ്വദേശി ദര്‍ശന്‍ പദ്ധതിയുടെ മാര്‍ഗ്ഗനിര്‍ദ്ദേശങ്ങള്‍ക്കനുസരിച്ച് പദ്ധതി പുതുക്കി സമര്‍പ്പിക്കാന്‍ സംസ്ഥാനത്തോട് ആവശ്യപ്പെട്ടിട്ടുണ്ടെന്ന് അദ്ദേഹം വ്യക്തമാക്കി.
    AM MRD –205
    ***


    

    
    (Release ID: 1524514) Visitor Counter : 2