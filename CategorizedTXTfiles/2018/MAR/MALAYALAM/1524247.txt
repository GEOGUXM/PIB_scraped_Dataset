      ആരോഗ്യ, കുടുംബക്ഷേമ മന്ത്രാലയം

      ക്ഷയരോഗ വിമുക്ത ഇന്ത്യ പ്രചാരണ പരിപാടി പ്രധാനമന്ത്രി ഉദ്ഘാടനം ചെയ്തു
      Posted On: 13 MAR 2018 6:21PM by PIB Thiruvananthpuram


    ക്ഷയരോഗ വിമുക്ത ഇന്ത്യ പ്രചാരണ പരിപാടിയുടെയും, ക്ഷയരോഗ നിര്‍മ്മാര്‍ജ്ജനായി ഡല്‍ഹിയില്‍ സംഘടിപ്പിച്ച ഉച്ചകോടിയുടെയും ഉദ്ഘാടനം പ്രധാനമന്ത്രി ശ്രീ. നരേന്ദ്ര മോദി നിര്‍വഹിച്ചു. 2025 ഓടെ ഇന്ത്യ ക്ഷയരോഗ വിമുക്തമാകുമെന്ന വിശ്വസിക്കുന്നതായി ഉദ്ഘാടനം നിര്‍വഹിച്ചു കൊണ്ട് പ്രധാനമന്ത്രി പറഞ്ഞു. കേന്ദ്ര ആരോഗ്യ, കുടുംബക്ഷേമ മന്ത്രി ശ്രീ ജെ.പി. നഡ്ഡ, ആരോഗ്യ, കുടുംബക്ഷേമ സഹമന്ത്രി ശ്രീമതി അനുപ്രിയ പട്ടേല്‍, ലോകാരോഗ്യ സംഘടന ഡയറക്ടര്‍ ജനറല്‍ ടെദ്രോസ് അഡ്ഹാനോം ഗബ്രിയേസസ് തുടങ്ങിയവര്‍ പരിപാടിയില്‍ പങ്കെടുത്തു. കേന്ദ്ര ആരോഗ്യ കുടുംബക്ഷേമ മന്ത്രാലയം, ലോകാരോഗ്യ സംഘടനയുടെ ദക്ഷിണേഷ്യാ മേഖലാ ഓഫീസ്, സ്റ്റോപ്പ് ടി.ബി. പാര്‍ട്ട്ണര്‍ഷിപ്പ് എന്നിവ സംയുക്തമായിട്ടാണ് ഉച്ചകോടി സംഘടിപ്പിക്കുന്നത്.
    
    ക്ഷയരോഗം ലോകത്തു നിന്നും നിര്‍മാര്‍ജ്ജനം ചെയ്യുന്നതുമായി ബന്ധപ്പെട്ട നിര്‍ണായക പരിപാടിയ്ക്കാണ് തുടക്കമായിരിക്കുന്നതെന്ന് പ്രധാനമന്ത്രി പറഞ്ഞു. 2030 ഓടെ ക്ഷയരോഗം നിര്‍മാര്‍ജ്ജനം ചെയ്യുകയെന്നതാണ് ആഗോള ലക്ഷ്യമെങ്കില്‍, അതിനു അഞ്ച് വര്‍ഷങ്ങള്‍ക്കു മുന്‍പായിത്തന്നെ ക്ഷയരോഗ വിമുക്തമാകുകയെന്നതാണ് ഇന്ത്യ ലക്ഷ്യമിടുന്നത്. ദരിദ്രരായ ജനങ്ങളെയാണ് ക്ഷയരോഗം പ്രധാനമായി ബാധിക്കുന്നത് എന്നതിനാല്‍ ക്ഷയരോഗ നിര്‍മ്മാര്‍ജ്ജനം എന്നത് ദരിദ്രരായ ജനങ്ങളുടെ ജീവിതം മെച്ചപ്പെടുത്തുന്നതിലേക്കുള്ള ചുവടുവെയ്പ് കൂടിയാണെന്നും പ്രധാനമന്ത്രി പറഞ്ഞു. ക്ഷയരോഗ നിര്‍മാര്‍ജ്ജനത്തില്‍ സംസ്ഥാന ഗവണ്‍മെന്റുകള്‍ക്ക് നിര്‍ണ്ണായക സ്ഥാനമാണുള്ളത്. ദൗത്യത്തിന്റെ ഭാഗമാകാന്‍ അഭ്യര്‍ത്ഥിച്ചുകൊണ്ട് സംസ്ഥാനങ്ങള്‍ക്ക് കത്തെഴുതിയതായും പ്രധാനമന്ത്രി പറഞ്ഞു.
    
    ഓരോ ക്ഷയരോഗിക്കും ഗുണനിലവാരമുള്ള രോഗ നിര്‍ണ്ണയം, ചികിത്സ എന്നിവ ഉറപ്പാക്കുന്നതിന് അടുത്ത മൂന്ന് വര്‍ഷത്തേയ്ക്ക് 12,000 കോടി രൂപ വകയിരുത്തിയിട്ടുള്ളതാണ് ദേശീയ ക്ഷയരോഗ നിര്‍മാര്‍ജ്ജന പരിപാടി. രോഗം വരാന്‍ സാധ്യത കൂടുതലായുള്ള വിഭാഗങ്ങള്‍ക്കിടയില്‍ ടി.ബി. രോഗ ബാധിതരെ കണ്ടെത്തുന്നതിനും അവര്‍ക്ക് പരിചരണം നല്‍കുന്നതിനും സ്വകാര്യ സേവന ദാതാക്കളുടെ ശ്രമങ്ങള്‍ക്ക് ഊന്നല്‍ കൊടുക്കുന്ന ബഹുമുഖ സമീപനമാണ് പുതിയ ദേശീയ പദ്ധതി അവലംബിച്ചിട്ടുള്ളത്.
    ഐഇ-എബി(13.03.2018)

    
    
    (Release ID: 1524247) Visitor Counter : 5