      ఉప రాష్ట్రప‌తి స‌చివాల‌యం

      మానవాళి ఎదుర్కొంటున్న సమస్యలకు పరిష్కారాలను అందించగలిగేది సైన్స్ ఒక్కటే: భారత ఉపరాష్ట్రపతి శ్రీ ఎం. వెంకయ్య నాయుడు
      Posted On: 29 MAR 2018 3:18PM by PIB Hyderabad


    మానవ జాతి ఎదుర్కొంటున్న భూతాపం (గ్లోబల్ వార్మింగ్) , జల వాయు పరివర్తన (క్లైమేట్ చేంజ్) , శుభ్రమైన శక్తి , శుభ్రమైన జలం తదితర అనేక సమస్యలకు పరిష్కారాలను అందించడం కోసం భూ వైజ్ఞ‌ానిక శాస్త్రవేత్తలు ఉమ్మడిగా కృషి చేయవలసిన అవసరం ఉందని భారత ఉపరాష్ట్రపతి శ్రీ ఎం. వెంకయ్య నాయుడు అన్నారు. తద్వారా వారు ధరిత్రి మాత ను ప్రస్తుత తరాలకే కాక భావి తరాలకు కూడా మెరుగైన నివాస ప్రదేశంగా మలచేందుకు తోడ్పడాలని ఆయన సూచించారు. హైదరాబాద్ లోని నేషనల్ జియోఫిజికల్ రిసర్చ్ ఇన్ స్టిట్యూట్ (ఎన్ జిఆర్ఐ) ను సందర్శించిన సందర్భంగా అక్కడ ఏర్పాటైన కార్యక్రమంలో ఆయన ప్రసంగిచారు. సమాజంలో పలు అవసరాలను వైజ్ఞ‌ానిక శాస్త్ర సంబంధిత నూతన ఆవిష్కరణల సాయంతో తీర్చవచ్చునని శ్రీ ఎం. వెంకయ్య నాయుడు చెప్పారు. ఇప్పుడు ఎదురవుతున్న సమస్యలకు మరియు రానున్న కాలంలో ఎదురవనున్న సమస్యలకు పరిష్కారాలను అందించగలిగే ఒకే ఒక మాధ్యమం విజ్ఞ‌ానశాస్త్రం అని ఆయన స్పష్టంచేశారు.


    కౌన్సిల్ ఆఫ్ సైంటిఫిక్ అండ్ ఇండస్ట్రియల్ రిసర్చ్ (సిఎస్ఐఆర్) ఆధ్వర్యంలో 1961 లో ఏర్పాటైన ఎన్ జిఆర్ఐ భూ వైజ్ఞ‌ానిక పరిశోధక సంస్థలలో ప్రముఖమైన సంస్థ అని శ్రీ ఎం. వెంకయ్య నాయుడు గుర్తుచేశారు. సిఎస్ఐఆర్ తన విశిష్టమైన పరిశోధన మరియు అభివృద్ధి (ఆర్ & డి) కార్యక్రమాల ద్వారా జాతీయ లక్ష్యాల సాధనతో పాటు , స్వచ్ఛ్ భారత్ , స్వస్థ్ భారత్ , సమర్థ్ భారత్ , మేక్ ఇన్ ఇండియా , స్టార్ట్ అప్ ఇండియా , ఇంకా స్కిల్ ఇండియా ల వంటి వివిధ కార్యక్రమాలకు తోడ్పాటును అందిస్తూ ఉండటం గమనించదగ్గదని ఉప రాష్ట్రపతి అన్నారు. మౌలిక పరిశోధనలకే కాకుండా , రోజువారీ సామాజిక సమస్యలకు పరిష్కారాలను అన్వేషించడంలో కూడా ఆర్ & డి తన వంతు పాత్రను పోషించాలని శ్రీ ఎం. వెంకయ్య నాయుడు పిలుపునిచ్చారు. ఆర్ & డి కి ఆర్థిక సహాయాన్ని పెంచవలసిన ఆవశ్యకత ఉందని , దీనిని ప్రభుత్వం ఒక్కటే నెరవేర్చజాలదని , కార్పొరేట్ రంగం.. ప్రత్యేకించి సిఐఐ , ఫిక్కీ ల వంటి సంస్థలు అప్లయిడ్ రిసర్చ్ కు సంబంధించిన కొన్ని రంగాలను గుర్తించి ఆయా రంగాలలో నూతన ఆవిష్కరణలకు అనువుగా నిధులను అందించేందుకు ఒక మూల నిధిని ఏర్పాటు చేయాలని ఆయన పేర్కొన్నారు. అటు పారిశ్రామిక రంగానికి , ఇటు విద్యారంగానికి వాటి వాటి అవసరాలను నెరవేర్చగలిగేటటువంటి అత్యధునాతనమైన ఆర్ & డి వ్యవస్థ ను మనం రూపొందించుకోవలసి ఉందని ఆయన చెప్పారు.


    వివిధ భారతీయ వైజ్ఞ‌ానిక సంస్థలు పేటెంట్ల సంఖ్యను , అంతర్జాతీయ పత్రికలలో పరిశోధనల సంబంధిత పత్రాల ప్రచురణను పెంపొందించుకోవలసిన అవసరం కూడా ఉందని ఆయన అభిప్రాయం వ్యక్తం చేశారు. భూకంపాలు , భూగర్భ జలం , హైడ్రో కార్బన్ లు , ఖనిజాల జాడ లను అన్వేషించడం మరియు వాటి నిర్వహణ , తదితర భూ శాస్త్ర సంబంధిత ప్రక్రియలలో సిఎస్ఐఆర్ , ఎన్ జిఆర్ఐ లు తమ పరిశోధన కార్యకలాపాలతో ప్రపంచ భూవైజ్ఞ‌ానిక పరిశోధన సంస్థలలో తమకంటూ ఒక ప్రత్యేక స్థానాన్ని సంపాదించుకొన్నాయని ఆయన వివరించారు. ఇలాంటి పరిశోధక కార్యక్రమాలు భౌగోళిక వనరుల వినియోగంపై విషయావగాహనతో కూడిన నిర్ణయాలు తీసుకోవడంలో ప్రభుత్వ , ప్రైవేటు రంగాలకు , ఇతర సంస్థలకు సహాయపడుతున్నాయని ఆయన చెప్పుకొచ్చారు. ప్రపంచ వ్యాప్తంగా భూ విజ్ఞ‌ాన శాస్త్ర సంబంధ పరిశోధక పత్రాల సమర్పణలో భారతీయ పరిశోధకుల తోడ్పాటు ప్రస్తుతం 5 శాతంగా ఉందని , దీనిని విస్తరించుకోవలసివుందని మీరంతా ఒప్పుకొంటారని తాను విశ్వసిస్తున్నట్లు శ్రీ వెంకయ్య నాయుడు అన్నారు. గంగా నది ని శుభ్రం చేసేందుకు కేంద్రం తలపెట్టిన నమామి గంగే కార్యక్రమానికి ఇన్ పుట్స్ ను సిఎస్ఐఆర్ , ఎన్ జిఆర్ఐ లు అండదండలను అందించాయని తెలిపారు. జల వనరుల సంరక్షణకు తెలంగాణ ప్రభుత్వం సంకల్పించిన మిషన్ కాకతీయ లో భాగంగా వాటర్ షెడ్ మేనేజ్ మెంట్ కోసం చౌటుప్పల్ మండలంలో పెర్కొలేషన్ ట్యాంకు నిర్మాణంలో సైతం వైజ్ఞ‌ానికంగా తోడ్పాటు లభించిందని ఆయన అన్నారు. భారతదేశం స్వాతంత్ర్యం సంపాదించుకొని 75 సంవత్సరాలు పూర్తి అయ్యే 2022 కల్లా వ్యవసాయదారుల ఆదాయాన్ని రెట్టింపు చేయడం అనే లక్ష్యాన్ని సాధించేందుకుగాను సేద్యయోగ్య భూమిని విస్తరింపచేయాలని ప్రభుత్వం సంకల్పం తీసుకొన్నదని ఉప రాష్ట్రపతి చెప్పారు. పరమాణు శక్తి ఆధారిత విద్యుత్తు ఉత్పత్తిలో స్వావలంబనను సాధించేందుకు యురేనియమ్ అన్వేషణలో , ప్రత్యామ్నాయ శక్తి వనరుగా గ్యాస్ హైడ్రేట్ ల పరిమాణాన్ని మదింపు చేయడంలో ఎన్ జిఆర్ఐ చొరవ తీసుకొని ముందుకు సాగుతోందని తెలిసి సంతోషించినట్లు ఉప రాష్ట్రపతి శ్రీ వెంకయ్య నాయుడు చెప్పారు. మరింత మంది చిన్నారులు సైన్స్ లో ఆసక్తి చూపే విధంగా సైన్స్ కు ప్రాచుర్యం కల్పించడంలో సిఎస్ఐఆర్ మరియు ఎన్ జిఆర్ఐ వంటి సంస్థలు నడుం బిగించాలని కూడా ఆయన విజ్ఞ‌ప్తి చేశారు.


    ***


    

    
    (Release ID: 1527047) Visitor Counter : 105
    
    
      Read this release in: English