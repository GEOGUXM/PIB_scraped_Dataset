      مکانات اور شہری غریبی کے خاتمے کی وزارت

      نوئیڈا ، گریٹر نوئیڈا اوریمنا ایکسپریس وے پر رُکے ہوئے پروجیکٹوں میں مکانات کو مکمل کرنے سے متعلق اعلیٰ سطحی کمیٹی کی سفارشات
      Posted On: 24 SEP 2018 5:45PM by PIB Delhi


    نئی دہلی، 24 ؍ستمبر،اترپردیش حکومت کی ایک اعلی ٰ سطحی کمیٹی نے نوئیڈا ، گریٹر نوئیڈا اور یمنا ایکسپریس وے پر رکے ہوئے پروجیکٹوں میں مکانات کو مکمل کرنے کی خاطر حل پیش کرتے ہوئے سفارشات پیش کی ہیں۔ ریاستی حکومت 18 جون 2018 کو جاری کئے گئے ایک حکم نامے کے ذریعے ہاؤسنگ اور شہری امور کی وزارت کے سکریٹری کی صدارت میں ایک کمیٹی تشکیل دی تھی جس کا مقصد نوئیڈا ، گریٹر نوئیڈا اور یمنا ایکسپریس وے پر مکان خریدنے والوں اور متاثرہ فریقوں کے معاملات کو حل کرنا ہے۔ کمیٹی کو مسائل کی نشان دہی کرنے اور مکان خریداروں کے ذریعے اٹھائے گئے امور کو حل کرنے کی خاطر واضح سفارشات پیش کرنے کو کہا گیا تھا۔ کمیٹی نے مکان خریداروں کی انجمنوں ، فلیٹ بنانے والی کمپنیوں اور ان کی انجمنوں ، بینکروں ، متعلقہ انتظامی اتھارٹیوں سمیت تمام فریقوں کے ساتھ صلاح ومشورہ کرنے کے بعد اپنی رپورٹ کو قطعی شکل دی ہے۔


    اس بات کو نوٹس کیا گیا ہے کہ سوشل میڈیا پلیٹ فارم پر رپورٹ میں شامل سفارشات کو واضح طور پر نہیں سمجھا گیا ہے اور اس سلسلے میں الزام عائد کیا جارہا ہے کہ یہ سفارشات فلیٹ بنانے والوں ؍ بلڈروں کی موافقت میں ہیں۔


    اس سلسلے میں یہ نوٹ کرنا بہت اہم ہے کہ نوئیڈا ، گریٹر نوئیڈا اور یمنا ایکسپریس وے کے مکان کے خریداروں کا اہم مسئلہ رکے ہوئے پروجیکٹ ہیں اور مکان خریداروں کے لئے واحد راحت ان مکانوں کو مکمل کرنا اور جتنی جلد ممکن ہوسکے ان خریداروں کے ذریعے بک کئے گئے مکانوں کا قبضہ انہیں دلانا ہے۔ اس لئے تمام سفارشات کو مکان خریداروں کے مفاد کو دھیان میں رکھتے ہوئے مرتب کیا گیا ہے۔ کمیٹی نے مندرجہ ذیل سفارشات کی ہیں:

      * یہ بات صاف ظاہر ہے کہ رکے ہوئے پروجیکٹوں کی خا ص وجہ ’’فنڈ کی کمی‘‘ اور آخر میں اخراجات کے لئے فنڈ کی عدم دستیابی ہے اس لئے کمیٹی کی پہلی سفارش میں آر بی آئی سے کہا گیا ہے کہ وہ ایسے رہنما خطوط جاری کرے جس سے بینک اس کمی کو پور ا کریں۔ اس سے مکان بک کرنے والوں کو اپنے مکان حاصل کرنے میں مدد ملے گی۔
      * فی الحال کوئی بھی رکے ہوئے پروجیکٹوں کے لئے رقم دینے کے لئے تیار نہیں ہے کیونکہ اس بات کی کوئی ضمانت نہیں ہے کہ ان کی سرمایہ کاری واپس مل سکے گی۔ اس سلسلے میں کمیٹی کی دوسری سفارش یہ ہے کہ سرمایہ کاروں کے اعتماد کو یقینی بنانے کی خاطر سب سے آخر میں آنے والے کو سب سے پہلے فراہمی (ایل آئی ایف او) کی بنیاد پر فنڈ کی فراہمی کے لئے کام کیا جائے تاکہ رکے ہوئے پروجیکٹوں کی تکمیل کے لئے سرمایہ کار رقم لگاسکیں اور یہ سفارش بھی اس لئے کی گئی ہے کہ مکان کے خریداروں کو ان کا مکان مل سکے۔
      * تیسری سفارش اترپردیش کی ریاستی حکومت کے ذریعے پروجیکٹ سیٹل منٹ پالیسی (پی ایس پی) کو متعارف کرائے جانے سے متعلق ہے، جس میں کچھ تبدیلیاں کی گئی ہیں۔ یہ بات جاننا ضروری ہوگا کہ اس سے پہلے بھی پی ایس پی شروع کی گئی تھی لیکن کسی بھی بلڈر نے اس کا فائدہ نہیں اٹھایا۔ لیکن اب صورت حال زیادہ سنگین ہے اس لئے پی ایس پی کے لئے 6 ماہ کی مدت کی سفارش کی گئی ہے، جس میں بلڈر کو رکے ہوئے پروجیکٹ کو تین سال میں مکمل کرنے کا حلف نامہ دینا ہوگا اور ایسا نہ ہونے پر پی ایس پی کے فوائد واپس لے لئے جائیں گے اور تمام واجبات متعلقہ اتھارٹی بلڈر سے حاصل کرے گی۔ اس سے اس بات کو یقینی بنایا جاسکتا ہے کہ پی ایس پی رکے ہوئے پرجیکٹوں کو مکمل کرنے میں مدد کرے اور اس کے فوائد کا بلڈر غلط استعمال نہ کرسکیں۔ رکے ہوئے پرجیکٹوں کو مکمل کرنے کی خاطر شریک ڈیولپر کو متعارف کرانے کی گنجائش ہے اور یہ سفارش بھی صرف خریداروں کو مکان دلانے کے لئے مدد کرنے کی غرض سے کی گئی ہے۔
      * چوتھی سفارش ایک ہی پراپرٹی کی کئی مرتبہ فروخت سے بچنے سے متعلق ہے، جس میں ’’فروخت کرنے کا معاہدہ‘‘ کو متعلقہ سب رجسٹرار کے دفتر میں اندراج کرانا ہوگا جس کے لئے بہت معمولی فیس ہوگی اور یہ بھی آخر کار مکان خریدنے والوں کے مفاد کا تحفظ کرنے کے لئے کی گئی ہے۔
      * پانچویں سفارش نوئیڈا یا گریٹر نوئیڈا میں زمین جائیداد سے متعلق ریگولیٹری اتھارٹی کے قیام سے متعلق ہے تاکہ اس سے نوئیڈا ، گریٹر نوئیڈا اور یمنا ایکسپریس وے اور غازی آباد اور آس پاس کے علاقوں میں مکان کے خریداروں کے مسائل کو حل کیا جاسکے۔
      * چھٹی سفارش متاثرہ مکان خریدنے والوں کے لئے ملکیت کے بیعنامہ کو اس وقت کی شرح پر درج کرائے جائیں جو کہ بلڈر نے پروجیکٹ کو مکمل کرنے کی تاریخ دی تھی۔ اس سے بھی ہر متاثرہ مکان کے خریدار کو بڑا مالی فائدہ ہوگا۔
      * ساتویں سفارش اتھارٹی کے ذریعے رکے ہوئے پروجیکٹوں کی غیر استعمال شدہ اراضی ؍ ایف اے آر کو اپنی تحویل میں لینے سے متعلق ہے، جہاں کسی تیسرے فریق کا مفاد نہ ہو۔ یہ سفارش بھی بلڈروں میں ڈسپلن پیدا کرنے اور نادہندگان پر جرمانہ کرنے ک لئے کی گئی ہے۔
      * نویں سفارش آر ای آر اے کے وکیلوں کا ایک پینل تیار کرنے سے متعلق ہے، جو آر ای آر اے اتھارٹی میں مناسب فیس لے کر مکان خریدنے والوں کے معاملے کی پیروی کرسکیں۔
      * دسویں سفارش نوئیڈا اور گریٹر نوئیڈا میں رکے ہوئے پروجیکٹوں کا این بی سی سی (انڈیا) لمیٹڈ کے ذریعے سروے کرنا اور آزادانہ آڈٹ ؍ سروے کی بنیاد پر رکے ہوئے پروجیکٹوں کو مکمل کرنے کے ممکنہ پروجیکٹوں کا انتخاب کرنا شامل ہے۔ اس سفارش سے بھی براہ راست مکان کے خریداروں کو فائدہ ہوگا۔

    مذکورہ بالا سفارشات میں کسی بھی سفارش سے مکان کے خریداروں پر کوئی اضافی بوجھ نہیں پڑے گا بلکہ اس کے برعکس رکے ہوئے پروجیکٹوں کو جلد از جلد مکمل کرنے اور مکان خریدنے والوں کو ان کے مکانوں کا قبضہ دلانے میں مدد ملے گی۔


    U- 4923

    
    
    (Release ID: 1547103) Visitor Counter : 8
    
    
    
    
    

*