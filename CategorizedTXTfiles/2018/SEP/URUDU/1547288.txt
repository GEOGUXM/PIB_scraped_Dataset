      عملے، عوامی شکایات اور پنشن کی وزارت

      مغربی پاکستان کے مہاجرین کے وفد کی ڈاکٹر جتندر سنگھ سے ملاقات ، معاوضہ کے موضوعات پر تبادلہ خیال
      Posted On: 25 SEP 2018 7:52PM by PIB Delhi


    نئی دلّی ، 26 ستمبر؍ ویسٹ پاکستان رفیوجی ایکشن کمیٹی کے ایک وفد نے ، اس کے صدر جناب لابھا رام گاندھی کی قیادت میں شمال مشرقی خطے کی ترقی کے وزیر مملکت ( آزادانہ چارج ) ،وزیر اعظم کے دفتر، عملہ ، عوامی شکایات ، پنشن ، ایٹمی توانائی اور خلاء کے وزیر مملکت ڈاکٹر جتندر سنگھ سے گزشتہ روز ملاقات کی اور ان کے ساتھ معاوضہ سمیت دیگر امور پر تبادلہ خیال کیا ۔
    ڈاکٹر جتندر سنگھ نے کہا کہ مرکزی حکومت جموں و کشمیر کی ریاستی حکومت کے ساتھ مسلسل رابطہ بنائے ہوئے ہے اور شناخت کے عمل کو سہل بنانے اور دیگر کارروائی کو جلد نمٹانے کی ہدایات جاری کر دی گئی ہیں تاکہ ویسٹ پاکستان رفیوجی ( ڈبلیو پی آر ) کی آبادی کے فی کنبے کو ساڑھے پانچ لاکھ روپئے فی خاندان کے حساب سے معاوضہ غیر ضروری تاخیر کئے بغیر جلد از جلد ادا کیا جا سکے ۔
    ڈاکٹر جتندر سنگھ نے کہا کہ آج بھی میں نے متعلقہ افسران سے کہا ہے اوراگرکوئی کنبہ لازمی ضوابط کے مطابق ضروری کاغذات پیش نہیں کرپاتا ہے تو متعلقہ ڈپٹی کمشنر کے ذریعہ کنبے کے دعوے سے متعلق علیحدہ سے انکوائری کرائی جائے ۔ اس انکوائری اور ڈپٹی کمشنر کے ریکارڈ کے مطابق مغربی پاکستانی مہاجر قرار دیا گیاکنبہ امداد ؍ معاوضہ کا بالترتیب حق دار ہو گا ۔
    ڈاکٹر جتندر سنگھ نے کہا کہ یہ بھی فیصلہ کیا گیا ہے کہ مہاجروں سے متعلق معاملات کو جلد نمٹانے اور قریبی تال میل کے قیام کے لئے ایک نوڈل افسر مقرر کیا جائے ۔ انہوں نے کہا کہ مرکزی حکومت نے ہدایات جاری کی ہیں کہ پاکستانی مقبوضہ کشمیر کے مہاجرین کے لئے مختص کردہ دو ہزار کروڑ روپئے کی رقم کی تقسیم کا عمل تیز کیا جائے ۔
    جناب لابھا رام گاندھی نے ریاست جموں و کشمیر میں گزشتہ 70 برس سے شہریت کے حقوق سے محروم اس آبادی کے مسائل کا حل نکالنے کے سلسلے مرکزی حکومت کے کام کی ستائش کی ۔انہوں نے کہا کہ یہ پہلا موقع ہے جب مرکز میں موجود کسی حکومت نے عملی پہل قدمی کی ہے اور اس سلسلے میں ان کے مسائل پر بات کی ہے ۔ انہوں نے اس سلسلے میں مرکزی وزارت امور داخلہ کے 16 مار چ ، 2018 کے سرکاری میمو کا حوالہ دیا جس میں مغربی پاکستانی مہاجروں کے خاندانوں کو فی کنبہ ساڑھے پانچ لاکھ روپئے کا یک وقتی معاوضہ دینے کا اعلان کیا گیا ہے ۔
    جناب گاندھی نے ڈاکٹر جتندر سنگھ کی حمایت اور تعاون کے لئے ان کا شکریہ ادا کیا جن سے وہ لگاتار تعلق بنائے ہوئے ہیں ۔ انہوں نے کہا کہ ڈاکٹر جتندر سنگھ کی ذاتی کوششوں کی بدولت معاوضہ کی تقسیم اور کارروائی کا عمل سہل ہو سکا ہے۔

    ۔ ۔ ۔ ۔ ۔


    
    u.4961
    

    
    (Release ID: 1547288) Visitor Counter : 25
    
    
      Read this release in: English