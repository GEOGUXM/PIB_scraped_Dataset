      وزارات ثقافت

      راجدھانی دہلی میں ‘‘ہند-ازبکستان: ثقافتوں کا مذاکرہ’’کے عنوان سے نمائش کا افتتاح
      Posted On: 25 SEP 2018 7:59PM by PIB Delhi


    نئی دہلی،25 ستمبر 2018؍ثقافت کے سیکریٹری جناب ارون گوئل نے آج نئی دہلی میں واقع نیشنل میوزیم یا قومی عجائب گھر میں ‘‘ہند-ازبکستان:ثقافتوں کا مذاکرہ’’ کے عنوان سے ایک نمائش کا افتتاح کیا۔ازبکستان کی سینیٹ کے فرسٹ ڈپٹی چیئرمین عالی جناب سیڈک صفائیو، ہندوستان میں جمہوریہ ازبکستان کے سفیر عالی جناب فرہود ارزیو، نیشنل میوزیم کے ڈائریکٹر جنرل ، ڈاکٹر وی آر منی اس افتتاحی تقریب میں موجود دیگر معززین میں شامل تھے۔یہ نمائش جمہوریہ ازبکستان کے صدر شوکت مرزی یوویو کے آئندہ ہفتہ شروع ہونے والے جمہوریہ ہند کےسرکاری دورے سے منسوب ہے۔


    تقریب سے خطاب کرتے ہوئے جناب ارون گوئل نے کہا کہ مستقبل قریب میں پیش آنے والی متعدد چیزوں کا یہ نمائش ایک آغاز ہے۔ انہوں نے کہا کہ عوام سے عوام کے رابطے سے حکومت سے حکومت کا رابطہ آسان تر ہوجاتا ہے۔انہوں نے کہا کہ موجودہ نمائش کی طرح کی مشترکہ نمائشوں سے مضبوط دو فریقی تعلقات استوار کرنے میں مدد ملے گی۔سیکریٹری موصوف نے دونوں ملکوں کے درمیان خوشحال اور گہرے ثقافتی تعلقات کو آگے بڑھانے کے لئے وزارت ثقافت کی جانب سے مکمل تعاون کا یقین دلایا۔


    اس موقع پر اظہار خیال کرتے ہوئے عالی جناب سیڈک صفائیونے کہا کہ دنیا آج برے وقت سے گزر رہی ہے اور کرہ ارضی کو ایک بہتر جگہ ثقافتی روابط ، اعتماد اور لوگوں کو ایک دوسرے کے قریب لا کر ہی بنایا جاسکتا ہے۔انہوں نے مزید کہا کہ ازبکستان کے لوگ ہندوستانی ثقافت کو جاننے کے خواہش مند ہیں۔


    حکومت ہند کی وزارت ثقافت کے تحت آنے والے نیشنل میوزیم میں نئی دہلی میں واقع ازبکستان کے سفارت خانے ، رامپور رضالائبریری، رامپور، خدابخش اورینٹل پبلک لائبریری، پٹنہ اور نیشنل ایسو سی ایشن آف الیکٹرانک ماس میڈیا آف ازبکستان نے پہلی مرتبہ کشان عہد کے سکوں، کشان عہد سے متعلق آرکیالوجیکل فن پاروں اورمختلف ادوار میں ہندوستان اور ازبکستان کی مشترکہ ثقافتی وراثت کے متعلق مسودات اور پینٹنگز کی نمائش کی ہے،جس میں مذہبی اور سائنسی موضوعات کا احاطہ کیا گیا ہے۔


    ‘‘ہند-ازبکستان :ثقافتوں کا مذاکرہ’’کے عنوان سے منعقدہ اس نمائش میں نیشنل میوزیم کے کلیکشن میں موجود اوریجنل فن پاروں کی نمائش کی گئی ہے، جس میں کشانوں کے شاہی ٹکسالوں میں تیار کئے گئے سکے شامل ہیں۔ ان سکوں میں کنشک، ہووشکا کو تصویر کشی کی گئی ہے۔نمائش میں پیش کی گئی اشیاء میں کشان عہد کے مجمسے، مسودات، بابرنامہ کی منی ایچر پنٹنگز ، کلام پاک کے ہاتھ سے لکھے ہوئے نسخے، تیمور نامہ، بخاری شریف، بیاض ، تزک جہانگیری وغیرہ بھی شامل ہیں۔


    نمائش کی دیگر نمایاں جھلکیوں میں چند مشہور مسودات کی منفرد ہو بہ ہو نقل اور پینٹنگز جیسے کہ قطع لنگر قرآن، سلطان حسین بیکرا کا دیوان، شرف الدین یزدی کا ظفر نامہ، تاریخ خاندان تیموریہ، مجالس العشاق،مرأۃ الاشباب سلاطین عثمان جاہ اور امیر تیمور، ظہیر الدین محمد بابار اور جہانگیر کی تصاویر شامل ہیں۔اس نمائش میں ‘‘عالمی انتخابات میں ازبکستان کی ثقافتی وراثت اور ‘‘آرکیٹکچرل ایپی گرافی آف ازبکستان’’جیسے پروجیکٹوں پر پہلے ہی شائع ہوچکے البموں کو بھی شامل کیا گیا ہے۔


    یہ نمائش عوام کے لئے 25 ستمبر 2018ء سے 24 اکتوبر2018ء تک کھلی رہے گی۔


    م ن۔م م ۔ ن ع


    (2 5 .09.2018)


    U: 4 950

    
    
    (Release ID: 1547254) Visitor Counter : 5