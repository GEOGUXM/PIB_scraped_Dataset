      صحت اور خاندانی بہبود کی وزارت

      ایم سی آئی پر فوقیت والے آرڈیننس کا دلی خیرمقدم: جے پی نڈا
      
      اس سے ملک میں طبی تعلیم کو استحکام ملے گا

      Posted On: 27 SEP 2018 1:39PM by PIB Delhi

    نئیدہلی۔ 27 ؍ستمبر۔صحت اور خاندانی بہبود کے مرکزی وزیر جناب جے پی نڈا نے کہا ہے کہ ’’میں بھارت کی طبی کونسل ایم سی آئی پر فوقیت والے آرڈیننس کا دل سے خیرمقدم کرتا ہوں جسے منظور ی دی گئی ہے۔ اس سے ملک میں طبی تعلیم کو استحکام ملے گا ۔‘‘ انہوں نے کہا کہ ’’کونسل کے اختیارات بورڈ آف گورنرز (بی او جی) کو سونپ دیے گئے ہیں، یہ امید کی جاتی ہے کہ بی او جی طبی تعلیم کے میدان میں فوری اصلاحات جن کی بہت زیادہ ضرورت ہے ، کریگا‘‘۔ انہوں نے یہ بھی کہا ’’مجھے خوشی ہے کہ اس انتہائی پیشے کے اہم افراد جو اس سے پہلے سپریم کورٹ کی طرف سے تشکیل دی گئی اوورسائٹ کمیٹی کے ارکان تھے وہ اب بی او جی کے ارکان ہوں گے اور مجھے یقین ہے کہ وہ سبھی کیلئے معیاری حفظان صحت کے فروغ کیلئے کام کریں گے۔ ‘‘


    وزیر صحت نے کہا کہ بھارت کی حکومت نے عزم کیا ہوا ہے کہ وہ سبھی کیلئے خاص طور پر غریب اور پسماندہ طبقوں کیلئے حفظان صحت کو بہتر بنانے کاکام کریگی۔ ملک کو صحت کے شعبے میں بہت سے چیلنجوں کا سامنا رہا ہے : استعداد سے زیادہ اخراجات اور اچانک آفت کی صورت میں اخراجات ، جس کی وجہ صحت عامہ سے متعلق بنیادی ڈھانچے کی کمی اور لازمی اور زندگی بچانے والے علاج معالجے تک محدود رسائی ہے، پچھلے چار برسوں میں ان چیلنجوں سے منظم طور پر نمٹنے کیلئے بہت سے اقدامات کیے گئے ہیں۔


    جناب نڈا نے کہا کہ غریبوں اور کمزور طبقوں کو مرکوز کرتے ہوئے اپنے شہریوں کے مجموعی حفظان صحت کی سہولت پیدا کرنے کیلئے ہم نے آیوشمان بھارت کا آغاز کیا ہے جس کے دو اہم ستون ہیں وہ ہیں صحت اور تندرستی مراکز (ایچ ڈبلیو سی) اور پی ایم جے اے وائی ۔انہوں نے وضاحت کی ’’کہ 2022 تک ہم ایک لاکھ 50 ہزار سے زیادہ صحت اور تندرستی مراکز قائم کر دیں گے تاکہ احتیاط اور صحت کے فروغ سمیت ابتدائی حفظان صحت سب کے لئے اور مساویانہ طور پر فراہم ہو ۔ ‘‘


    پی ایم جے اے وائی سے حساس کنبوں (تقریباً 50 کروڑ افراد) کو دس کروڑ 74 لاکھ روپئے تک کی مالی حفاظت فراہم ہوتی ہے جس میں ہمارے تقریباً 40 فیصد عوام کو شامل کیا گیا ہے۔ اس کے تحت ہر کنبے کو 5 لاکھ روپئے کا سالانہ فائدہ ہوگا ۔ مفاہمت نامے پر 31 ریاستیں دستخط کرچکی ہیں اور 26 ریاستوں میں اس پر عمل درآمد بھی شروع ہوگیا ہے۔


    پورے ملک میں دو ہزار 300 سے زیادہ ایچ ڈبلیو سی کام کررہے ہیں اور اس سال کے آخر تک مزید 15 ہزار مراکز کام کرنے لگیں گے۔


    وزیر صحت نے کہا کہ جہاں تک پالیسی کا سوال ہے حکومت نے 2017 میں قومی صحت پالیسی کا آغاز کیا تھا۔ یہ آغاز 2002 میں پچھلی پالیسی کے پندرہ سال بعد کیا گیا ہے جس سے سبھی شعبوں میں پالیسی سے متعلق مربوط کارروائی کے ذریعے صحت کی سہولیات کو بہتر بنانے اور احتیاط کرنے ، صحت کو فروغ دینے ، علاج معالجے اور صحت کی باز آبادکاری کی خدمات میں توسیع دینے کے ہمارے مستقبل کے خاکے کی عکاسی ہوتی ہے۔ اس خاکے میں غریب اور محروم طبقوں کے حفظان صحت سے متعلق ضرورتوں پر خاص توجہ دی گئی ہے۔


    بہت سی نئی کوششوں اور اقدامات کے باوجود ملک کی سب کی شمولیت والی صحت خدمات اور ترقی کے دیرپا نشانوں نیز قومی صحت پالیسی کے دیگر نشانوں کو حاصل کرنے کی طرف پیش رفت جاری ہے۔


    برسوں سے لوگوں کو ایمز میں علاج معالجے کیلئے کافی دور دور سے دلّی آنا پڑتا ہے حکومت کی ترجیح یہ ہے کہ وہ ملک کے سبھی علاقوں میں حفظان صحت کی سہولیات معیاری طریقے سے فراہم کرے۔ پچھلے چار سال میں چودہ نئے ایمز کے علاج کے ساتھ ہی ایمز کی مجموعی تعداد 22ہوجائے گی۔ اس کے علاوہ 55 میڈیکل کالجوں میں تقریباً 9 ہزار کروڑ روپئے کی لاگت سے سُپر اسپیلشٹی بلاک قائم کئے جارہے ہیں۔


    علاج معالجے کی دستیابی میں بہتری لانے اور جن علاقوں میں حفظان صحت کی سہولیات موجود نہیں ہیں، ان میں طبی تعلیم فراہم کرانے کیلئے حکومت ہند ملک بھر میں طبی کالجوں کا ایک نیٹ ورک قائم کررہی ہے۔ مرکز کی طرف سے شروع کی گئی ایک اسکیم کے تحت 82 نئے میڈیکل کالج قائم کیے جارہے ہیں جن پر 16 ہزار کروڑ روپئے کی لاگت آئے گی۔ ان میڈیکل کالج کے قیام کا مقصد اس بات کی یقین دہانی کرانا ہے کہ ہر تین پارلیمانی حلقوں کیلئے کم سے کم ایک کالج موجود ہو۔


    جناب نڈا نے کہا کہ حفظان صحت کے پروگراموں اور پالیسیوں کو اس بات کی یقین دہانی کے بغیر حقیقت کی شکل نہیں دی جاسکتی تھی کہ مطلوبہ تعداد میں سند یافتہ ڈاکٹرز اور حفظان صحت سے متعلق دیگر پیشہ ور افراد مہیا ہیں۔ اس ضرورت کو محسوس کرتے ہوئے حکومت نے طبی تعلیم میں اصلاحات کی کوششیں شروع کی ہیں۔


    صحت اور خاندانی بہبود سے متعلق پارلیمانی قائمہ کمیٹی اورآنجہانی پروفیسر رنجیت رائے چودھری کی قیادت میں ماہرین کے گروپ کی سفارشات سے متعلق محکمہ کی مارچ 2016 کی 92ویں رپورٹ کو بنیاد بناتے ہوئے حکومت ہند نے لوک سبھا میں 29 دسمبر 2017 کو نیشنل میڈیکل کمیشن بل پیش کیا تھا۔


    اس بل میں طریقہ کار کو آسان بنانے کی بات کہی گئی تھی اور امید کی جاتی ہے کہ اس کے تحت حکمرانی میں اضافے اور طبی تعلیم کے معیار کو بہتر بنانے کے ساتھ ساتھ ملک میں انڈر گریجویٹ اور پوسٹ گریجویٹ سیٹوں کی تعداد میں تیزی سے اضافہ ہوگا۔ این ایم سی بل میں چار خود مختار بورڈوں میں کارکردگی کی تقسیم کی بات کہی گئی ہے جن کے ارکان ایک شفاف عمل کے ذریعے منتخب کیے جائیں گے۔


    اس بل پر 2 جنوری 2018 کو غور وخوض کیا گیا تھا اور اسے جائزے کیلئے صحت اورخاندانی بہبود سے متعلق پارلیمنٹ کی قائمہ کمیٹی سے متعلق محکمے کو بھیج دیا گیا تھا۔ پارلیمانی قائمہ کمیٹی نے 23 مارچ 2018 کو بل سے متعلق اپنی 109ویں رپورٹ ایوان کو بھیجی تھی۔ وزارت نے سفارشات کا جائزہ لینے کے بعد کابینہ سے 28 مارچ 2018 کو منظوری حاصل کی تاکہ باقاعدہ طور پر ترمیمات کی جاسکیں۔ اس کے بعد یہ بل لوک سبھا میں زیرالتوا ہے۔


    اسی دوران سپریم کورٹ نے 2 مئی 2016 کے اپنے فیصلے میں مرکزی حکومت کو اپنی ہدایات جاری کیں کہ جب تک ایک نیا قانون عمل میں آئے اس وقت تک ایم سی آئی کی سبھی قانونی کارکردگی کی نگرانی کیلئے ایک اوورسائٹ کمیٹی تشکیل دی جائے۔


    2017 میں ایک اور اوورسائٹ کمیٹی سپریم کورٹ کی منظوری کے بعد تشکیل دی گئی ، یہ کمیٹی پہلی اوور سائٹ کمیٹی کی ایک سال کی مدت پوری ہونے کے بعد تشکیل دی گئی تھی۔ اس اوورسائٹ کمیٹی کی صدارت ڈاکٹر وی کے پال نے کی تھی اور اس میں دلّی کے ایمز اور پی جی آئی چنڈی گڑھ ، این آئی ایم ایچ اے این ایس کے ڈائرکٹروں سمیت معروف ڈاکٹر ز شامل ہیں۔


    اس طرح کے حالات میں جب سپریم کورٹ نے حکم دیا کہ اوورسائٹ کمیٹی ایم سی آئی کے عدم تعاون کی وجہ سے کام کرنے سے قاصر ہے اور ایم این سی بل پارلیمنٹ میں زیر التوا ہے ، امکان ہے کہ اس کی منظوری میں کچھ وقت لگے گا جس کیلئے فوری طور پر کچھ اقدامات درکار ہیں۔ اسی طرح ایم سی آئی پر فوقیت حاصل کرنے کیلئے ایک آرڈیننس لاگو کیا گیا ہے اور کونسل کے اختیارات بورڈ آف گورنرز (ڈی او جی) کو سونپ دیے گئے ہیں۔ ڈی او جی اس وقت تک کام کریگا جب تک ایک سال کے عرصے میں ایکٹ کے مطابق کوئی کونسل تشکیل نہیں دے دی جاتی۔ آپ کو یاد ہوگا کہ گورنروں کا بورڈ 2010 میں تشکیل دیا گیا تھا۔


    اب حکومت نے ایم سی آئی کے اختیارات واپس لیکر بورڈ آف گورنرز کو مقرر کیا ہے۔ بورڈ کے ارکان میں میڈیکل میدان کی مشہور شخصیتیں شامل ہیں جن میں نیتی آیوگ کے رکن ڈاکٹر وی کے پال، نئی دہلی کے ایمز اسپتال کے ڈائرکٹر ڈاکٹر رندیپ گولیریا ، چنڈی گڑھ کے پی جی آئی ایم ای آر کے ڈائرکٹر ڈاکٹر جگت رام، بنگلور کے این آئی ایم ایچ اے این ایس کے ڈائرکٹر ڈاکٹر بی این گنگادھر، نئی دہلی کے ایمز میں انڈو کرینولوجی اور میٹابولیزم کے محکمے کے پروفیسر ڈاکٹر نکھل ٹنڈن شامل ہیں جو دوسری اوور سائٹ کمیٹی کے رکن تھے۔


    بی او جی کے سبھی ارکان زبردست طریقے سے کوالیفائیڈ اور سیاست سے دور ہیں۔ مزید یہ کہ سات میں سے پانچ ارکان سپریم کورٹ کی مقرر کردہ اوورسائٹ کمیٹی کے ارکان ہیں۔ وزیر صحت جناب جے پی نڈا نے کہا، امید کی جاتی ہے کہ بی او جی ، طبی تعلیم کے میدان میں فوری اصلاحات کریگا جن کی طویل عرصے سے ضرورت ہے اور بھارت کے سبھی لوگوں کیلئے معیاری حفظان صحت کو فروغ دیگا۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    م ن۔ اس ۔ع ن


    U-5016

    
    
    (Release ID: 1547631) Visitor Counter : 5