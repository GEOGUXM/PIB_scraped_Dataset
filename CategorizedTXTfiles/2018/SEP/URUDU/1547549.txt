      نائب صدر جمہوریہ ہند کا سکریٹریٹ

      پیدل چلنے والوں کے لئے مخصوص راستے اور موٹر گاڑیاں نہ چلیں ، ایسے زون وقت کی ضرورت ہیں : نائب صدر جمہوریہ ہند
      Posted On: 26 SEP 2018 7:55PM by PIB Delhi


    اسمارٹس شہروں کے شانہ بہ شانہ اسمارٹ گاؤں بھی وجود میں آنے چاہئیں ؛ سماجی ترقیات کو اسمارٹ سِٹیز کے عمل کے تحت ہر پروجیکٹ کا بنیادی عنصر ہونا چاہیئے ؛ معاشرے کے کمزور اور حاشیے پر زندگی گزارنے والے طبقات کو مد نظر رکھا جانا چاہیئے ؛ اسمارٹ سِٹی ایکسپو انڈیا ، 2018 ء کا افتتاح


    نئی دہلی، 26 ستمبر / نائب صدر جمہوریہ ہند جناب ایم وینکیا نائیڈو نے کہا ہے کہ پیدل چلنے والوں کے لئے غیر موٹر گاڑی والے زونوں کی فراہمی وقت کی اہم ضرورت ہے تاکہ ٹریفک کی بھیڑ بھاڑ پر قابو پایاجا سکے ۔ موصوف اسمارٹ سٹی ایکسپو انڈیا ، 2018 ء کے افتتاحی اجلاس سے آج جے پور ، راجستھان میں خطاب کر رہے تھے ۔ ہاؤسنگ اور شہری امور کے وزیر مملکت ( آزادانہ چارج ) جناب ہردیپ سنگھ پوری ، راجستھان کے شہری ترقیات کےو زیر جناب شری چند کرپلانی ، راجستھان کے اقلیتی امور کے وزیر جناب ارون چتر ویدی ، جنوبی آسٹریلیا کے گورنر مسٹر ہیو وان لی اے سی اور دیگر معززین بھی اس موقع پر موجود تھے ۔


    نائب صدر جمہوریہ ہند نے شہری منصوبہ بندی کرنے والوں سے کہا کہ وہ روزی روٹی ، سلامتی ، صحت ، تعلیم اور غریبوں کو ہنر مند بنانے ، نقل مکانی کرکے آنے والوں ، خواتین کو اعلیٰ ترین ترجیح دیں ۔ انہوں نے کہا کہ معاشرے کے ایسے طبقات ، جو حاشیے پر زندگی بسر کرتے ہیں ، انہیں ہر حال میں ذہن میں رکھا جانا چاہیئے ۔ سماجی ترقیات کو ہر اُس پروجیکٹ کے تحت بنیادی حیثیت حاصل ہونی چاہیئے ، جو اسمارٹ سٹیز کے تحت عمل میں لایا جائے ۔


    نائب صدر جمہوریہ ہند نے کہا کہ آپ کو فضائی ، آبی ، مٹی اور شور شرابے سے لا حق ہونے والی کثافت ، جو شہروں میں عام ہے ، کا حل نکالنا چاہیئے ۔ ساتھ ہی ساتھ توانائی کی اثر انگیزی کو فروغ دینا چاہیئے ، شہری فضلے کو سودھنا چاہیئے ۔ ہمہ گیر مٹی اور اراضی کے استعمال کے راستے استعمال کرنے چاہئیں ۔ انہوں نے قرب و جوار کے ہمسایہ گاؤوں کو اسمارٹ وِلیج کے طور پر ترقی دینے پر زور دیا اور کہا کہ تعلیم کی عمدگی کو یقینی بناکر ، صحت ، غیر زرعی اور متعلقہ صنعتوں میں آمدنی کے ذرائع فراہم کرکے اِسمارٹ گاؤں کو فروغ دیا جا سکتا ہے تاکہ شہروں کی جانب اندھا دھند نقل مکانی کی حدود کا تعین کیا جا سکے ۔


    نائب صدر جمہوریہ ہند نے کہا کہ بھارت گاؤں کو پیچھے گھسیٹتا چھوڑ کر یک طرفہ ترقی کا متحمل نہیں ہو سکتا ۔ انہوں نے کہا کہ سڑکوں ، بجلی اور گاؤں کو ڈجیٹل لحاظ سے مربوط کرنے کے کام کو اعلیٰ ترین ترجیح دینی ہو گی ۔ ڈجیٹل ٹیکنا لوجی گاؤں کو ، اُن میں ہونے والی پیداوار کے لحاظ سے وسیع ترین منڈیوں سے مربوط کر سکتی ہے اور کلیدی روابط کے قیام کو یقینی بنا سکتی ہے ۔


    نائب صدر جمہوریہ ہند نے کہاکہ ٹریفک کی بھیڑ بھاڑ اور موٹر گاڑی کی کثافت شہروں میں روز مرہ کی زندگی کا حصہ بن چکے ہیں ۔ انہوں نے اس پہلو پر ناقدانہ انداز میں نظر ڈالنے کی ضرورت کو نمایاں کیا اور کہا کہ شہری موبیلٹی اور شہری منصوبہ بندی کے مسئلے کے حل کے لئے ایسا کرنا ضروری ہے ۔ انہوں نے مزید کہا کہ ہمارے شہر اینرجی کھپانے والے مراکز بن چکے ہیں اور عوام زیادہ توانائی صرف کرنےو الی نجی موٹر گاڑیوں کو عوامی ذرائع نقل و حمل پر ترجیح دینے لگے ہیں ۔ انہوں نے کہا کہ ہم اِس رجحان کو اور زیادہ دیر تک جاری رہنے دینے کے متحمل نہیں ہو سکتے اور عوامی ذرائع نقل و حمل کو بڑے پیمانے پر فروغ دینے کے لئے تدارکی کارروائی فوری طور پر در کار ہے ۔


    نائب صدر جمہوریہ ہند نے کہا کہ اسمارٹ سٹیز کا کلیدی مقصد حکمرانی کو دروازے تک پہنچانا ہے ۔ انہوں نے حکام سے کہا کہ وہ شہروں کی حکمرانی ، خدمات ، اسناد بندی اور منظوریوں وغیرہ کے معاملے میں ڈجیٹل عمل کو فروغ دینے کے لئے کام کریں اور اس معاملے میں غیر ضروری ذاتی عمل دخل سے پرہیز کریں ۔


    نائب صدر جمہوریہ ہند نے کہا کہ کوئی اور نہیں بلکہ صرف ایک اصول بروئے کار لایا جانا چاہیئے اور وہ اصول یہ ہے کہ لال فیتہ شاہی کو ختم کیا جائے اور شہریوں پر مرتکز خدمات فراہم کی جائیں ۔ یہ ایک واحد قدم تمام مسائل کا حل نکالے گا ، وقت بچائے گا ، شہریوں کی پریشانیاں کم کرے گا اور شہر میں مجموعی اثر انگیزی میں اضافہ کرے گا ۔


    4990 U. No.

    
    
    (Release ID: 1547549) Visitor Counter : 5