      نیتی آیوگ

      بھارت اور اقوام متحدہ پائیدار ترقی کے پانچ سالہ فریم ورک (2018-2022) پر دستخط کریں گے
      Posted On: 27 SEP 2018 6:48PM by PIB Delhi


    نئی دہلی، 27 ؍ستمبر،نیتی آیوگ کے سی ای اوامیتابھ کانت اور بھارت میں اقوام متحدہ کے ریزیڈنٹ کوارڈینیٹر جناب یوری افناسیف 28 ستمبر 2018 کو نیتی آیوگ کے احاطے میں منعقد ایک خصوصی تقریب میں حکومت ہند- اقوام متحدہ پائیدار ترقیاتی فریم ورک برائے 2018-2022 (یو این ایس ڈی ایف) پر دستخط کریں گے۔ اس تقریب کی صدارت نیتی آیوگ کے نائب چیئرمین ڈاکٹر راجیو کمار کریں گے جبکہ نیتی آیوگ کے ارکان اور بھارت میں اقوام متحدہ ایجنسیوں کے سربراہ اس تقریب میں شرکت کریں گے۔


    حکومت ہند- اقوام متحدہ پائیدار ترقیاتی فریم ورک برائے 2018-2022 میں اقوام متحدہ کے بھارت میں کاموں کو اجاگر کیا گیا ہے جس میں حکومت کے ساتھ صلاح ومشورے کے بعد شناخت شدہ اہم ترقیاتی کاموں کو انجام دینے میں امداد اور قومی ترجیحات کو ملحوظ رکھا گیا ہے۔ بھارت میں یو این ایس ڈی ایف پر عمل درآمد کے لئے نیتی آیوگ اقوام متحدہ کا قومی ساجھیدار ہے۔ اقوام متحدہ کی 19 ایجنسیوں نے یو این ایس ڈی ایف 2018-2022 پر دستخط کئے ہیں۔


    یو این ایس ڈی ایف 2018-2022 میں 7 ترجیحی شعبوں کو اجاگر کیا گیا ہے جس میں اقوام متحدہ کی ایجنسیاں ان کاموں کو حکومت ہند کی ترجیحات کے مطابق مشترکہ طور پر یا تنہا انجام دیں گی۔ ان ترجیحی شعبوں میں (1)غریبی اور شہر کاری (2) صحت، پانی اور صفائی ستھرائی (3) تعلیم اور روزگار کی صلاحیت (4) تغذیہ اور خوراک کی فراہمی (5) آب وہوا میں تبدیلی، صاف توانائی اور آفات کو برداشت کرنے کی صلاحیت (6) ہنر مندی ، صنعت کاری اور روزگار پیدا کرنا اور (7) صنفی برابری اور نوجوانوں کی ترقی ۔


    یواین ایس ڈی ایف کا مکمل مسودہ ویب سائٹ: http://in.one.un.org/ پر دستیاب ہے۔


    U- 5032

    
    
    (Release ID: 1547726) Visitor Counter : 5