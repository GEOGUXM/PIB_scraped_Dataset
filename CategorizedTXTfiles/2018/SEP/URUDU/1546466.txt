      صدر جمہوریہ کا سکریٹریٹ

      صدر جمہوریہ ہند نے گیارہویں عالمی ہندی کانفرنس کے ہندوستانی اسکالرز کے اعزاز میں منعقد تقریب کو زینت بخشی
      Posted On: 17 SEP 2018 7:26PM by PIB Delhi


    نئی دہلی، 17 /ستمبر۔ صدر جمہوریہ ہند جناب رام ناتھ کووند نے حال ہی میں موریشس میں منعقدہ گیارہویں عالمی ہندی کانفرنس کے ہندوستانی اسکالرز کے اعزاز میں نئی دہلی میں (17 ستمبر 2018 کو) منعقد ایک تقریب کو اپنی شرکت سے زینت بخشی۔


    اس موقع پر اپنی تقریر میں صدر جمہوریہ موصوف نے کہا کہ دنیا کے نقشے پر ہندی کو نمایاں مقام حاصل ہے۔ ہندوستان سے باہر ایک کروڑ سے زائد لوگ ہندی بولتے ہیں اور دنیا کے بڑے بڑے ممالک کی یونیورسٹیوں میں ہندی پڑھائی جاتی ہے۔ گیارہویں عالمی ہندی کانفرنس میں 45 ملکوں کے دو ہزار سے زائد مندوبین نے شرکت کی تھی۔


    جناب رام ناتھ کووند نے کہا کہ ہندی کو اپنی موجودگی میں اضافہ درج کرانے کے لئے مواد اور متن میں سائنس اور ٹیکنالوجی دونوں کو اپنانا پڑے گا۔ ہم آج ٹیکنالوجی کے دور میں جی رہے ہیں۔ اسمارٹ فون نے زبانوں کے درمیان فاصلے کم کردیے ہیں۔ اسی طرح ہندی کی تشہیر کے لئے ٹیکنالوجی کو بھی استعمال کیا جاسکتا ہے۔ جناب رام ناتھ کووند نے اس موقع پر ہندوستان اور بیرون ملک اس زبان کو مقبول بنانے میں ہندی سنیما کی ستائش کی۔


    صدر جمہوریہ کے خطاب کا متن حسب ذیل ہے:

     1. ابھی تقریباً ایک ماہ پہلے ہی، موریشس میں گیارہویں عالمی ہندی کانفرنس تمام ہوئی ہے۔ اس کانفرنس کی خصوصی کامیابی کے لئے میں وزیر خارجہ محترمہ سشما سوراج اور ان کی پوری ٹیم کو مبارکباد پیش کرتا ہوں۔
     2. اب تک منعقدہ گیارہ عالمی ہندی کانفرنسوں میں سے آٹھ کانفرنسز کا اہتمام بیرون ملک ہی کیا گیا ہے اور ان میں سے تین کانفرنس تو موریشس میں ہی منعقد کی گئی ہیں، مگر ایسا پہلی بار ہوا ہے کہ عالمی ہندی کانفرنس کا اہتمام مقامی سرکار کے تعاون سے کیا گیا۔ اس کانفرنس کے کامیاب اہتمام میں ہر سطح پر موریشس کی سرکار سے بھرپور تعاون حاصل ہوا، اس کے لئے میں وہاں کی سرکار کو خاص طور سے مبارکباد پیش کرتا ہوں۔
     3. موریشس میں 20 اگست 2018 کو ملک اور بیرون ملک کے ہندی کے خادموں، معلّمین اور اداروں کو اعزازات سے سرفراز کیا گیا تھا۔ میں ہندی کے سبھی خادموں کو مبارکباد پیش کرتا ہوں۔ کسی وجہ سے وہاں نہ پہنچ پانے والے ہندی کے خادموں کو آج یہاں اعزازات سے نوازا گیا ہے، میں انھیں بھی مبارک باد دیتا ہوں اور دعا کرتا ہوں کہ ان کو عمر طویل حاصل ہو اور وہ اسی طرح ہندی اور سماج کی خدمت کرتے رہیں۔ زبان کی خدمت بھی ملک کی ہی خدمت ہے اور جب ہندی کی خدمت کرنے والے ادیبوں، زبان کے ماہروں، معلّموں اور اداروں کو اعزازات سے سرفراز کیا جاتا ہے تو یہ دراصل ملک کا ہی اعزاز ہوتا ہے۔
     4. سابق وزیراعظم آنجہانی اٹل بہاری واجپئی نے ہندی کو اپنے دل میں جگہ دی تھی اور اقوام متحدہ میں ہندی میں تقریر کرکے اسے عزت و وقار دیا تھا۔ وہ ہندی کے ایک سچے خادم تھے۔ آج سے ٹھیک ایک ماہ قبل ہم نے انھیں کھودیا، میں ان کی یادوں کو سلام کرتا ہوں۔

    خواتین و حضرات،

     1. آج دنیا کے نقشے پر ہندی کی توانا موجودگی دکھائی دیتی ہے۔ بیرون ملک ایک کروڑ سے زائد لوگ ہندی بولتے ہیں اور سبھی بڑے ملکوں کی یونیورسٹیوں میں ہندی پڑھائی جارہی ہے۔ اسی کا نتیجہ ہے کہ گیارہویں عالمی ہندی کانفرنس میں 45 ملکوں کے دو ہزار سے زائد مندوبین شامل ہوئے۔ ملک میں بھی 2011 کی لسانی مردم شماری میں یہ سچائی سامنے آئی کہ ہندی بولنے والے لوگوں کی تعداد بڑھ کر تقریباً 53 کروڑ تک پہنچ گئی ہے۔ یہ ایک خوشگوار بات ہے۔ جیسا کہ ہم سبھی جانتے ہیں کہ کسی زبان کی طاقت اس زبان کے بولنے والے لوگوں کی خوش حالی، سوچ اور برتاؤ پر منحصر ہوتی ہے، سماج طاقتور ہوگا تو زبان بھی طاقتور بنے گی۔ اور زبان طاقتور بنے گی تو سماج بھی معاشی اور سماجی طاقت حاصل کرسکے گا۔
     2. کہا جاتا ہے کہ کوئی بھی تہذیب عوامی زبان اور عوامی برتاؤ کی طاقت پر ہی زندہ رہ سکتی ہے۔ زبان اور ثقافت سے خودافتخاری حاصل ہوتی ہےاور خودافتخاری سے لیس سماج ہی آگے بڑھتا ہے۔ زبان کے وسیلے سے ثقافت کے تحفظ کا ایسا ہی کام موریشس میں ہوا ہے۔ موریشس کی آزادی کی پچاسویں سال گرہ پر موریشس کی سرکار کی دعوت پر میں تقریباً چھ ماہ قبل مارچ 2018 میں موریشس گیا تھا، وہاں میں نے ایک خوشگوار سا اپناپن اور ثقافتی قربت محسوس کی۔ ہندی جس طرح سے ہماری آزادی کی لڑائی کا ایک وسیلہ بنی اسی طرح سے موریشس کی تحریک آزادی میں بھی اس کا کردار اہم رہا۔ موریشس میں ہندی زبان اور ہندوستانی ثقافت وہاں کے سماجی، ثقافتی برتاؤ میں رچی بسی ملتی ہے۔
     3. بیرون ملک آباد ہندوستانیوں نے نوآبادیات کے دور میں اپنی ہمت، تحمل، ثقافت، عقیدے، زبان اور محنت کے بل پر استحصال کی مخالفت کی تھی۔ انھیں وسائل کا استعمال کرتے ہوئے سورینام، گیانا، ٹرینداد – ٹوبیگو، جنوبی افریقہ اور فیجی جیسے ملکوں میں آباد ہندوستانی برادری نے وہاں اپنے لئے باعزت مقام بنالیا ہے۔
     4. فیجی میں تو ہندی کو سرکاری زبان کا درجہ حاصل ہے۔ وہاں آج بھی تقریباً 37 فیصد لوگ ہندی بولتے ہیں۔ ہمیں ان پر فخر ہے۔ ہندوستان کے ساتھ ان کا گہرا تعلق ہے۔ اسی تعلق اور قربت کے اصول ہندوستانی زبان و ثقافت میں رچے بسے ہیں۔ ان تعلقات کو مزید مضبوطی دینے کے لئے میں جلد ہی فیجی کے سفر پر جاؤں گا۔
     5. ہندی فلموں نے ہندوستانی زبان و ثقافت کی تشہیر و توسیع میں ملک اور بیرون ملک بے نظیر خدمات انجام دی ہیں، یہ دیکھ کر خوشگوار حیرت ہوتی ہے کہ ہماری فلمیں اور ہمارے فلمی کردار بیرون ملک بھی ہمارے تعارف کے حیثیت رکھتے ہیں۔ ابھی اسی مہینے میں بلغاریہ اور چیک جمہوریہ کے سفر کے دوران میں نے دیکھا کہ وہاں کے لوگوں میں ہندی فلمیں اور ہندوستانی ادب بہت ہی مقبول ہے۔ مجھے بتایا گیا تھا کہ بلغاریہ کے صدر محترم ہندی فلموں کے عاشق ہیں۔ اس لئے جب میں نے انھیں 25 ہندی فلموں کے کیسٹ پیش کئے تو انھیں بیحد خوشی ہوئی۔
     6. چیک جمہوریہ کے سفر کے دوران مجھے وہاں پراگ کی چارلس یونیورسٹی کے انڈولوجی ڈپارٹمنٹ میں ایک خطبہ دینے کی دعوت دی گئی تھی۔ اس محکمہ کے چار طلباء کو تقریب استقبالیہ میں ان کی پسندیدہ ہندوستانی زبان میں بولنے کے لئے کہا گیا۔ آپ جاننا چاہیں گے کہ انھوں نے کس زبان میں میرا استقبال کیا۔ وہ ہندی، سنسکرت، تمل اور بنگلہ میں بولے۔ ان کی بات سبھی کے دلوں کو چھوگئی۔ پراگ میں تو شاعر اعظم رابندر ناتھ ٹھاکر کے نام پر ریلوے اسٹیشن اور پارک کا نام بھی رکھا گیا ہے۔ وہاں بہت سے لوگوں نے مجھ سے ہندی میں ہی سلام و دعا کی۔ ہمیں ہندوستانی ادب اور فلموں کی اس نرم طاقت کا بہتر استعمال کرنا ہی چاہئے۔
     7. غیرملکیوں کو ہندوستانی زبان سکھانے میں بھی فلمی مکالموں اور فلمی گیتوں کا استعمال بڑھایا جاسکتا ہے۔ جاپان میں ہندی اور اردو سکھانے کے لئے ایسا تجربہ کامیاب رہا ہے۔ بڑی تعداد میں لوگ بیرون ملک سے ہندوستان میں تعلیم حاصل کرنے یا سیاحت کے لئے آتے ہیں، ان کی سہولت کے لئے ایسے موبائل ایپ بنائے جاسکتے ہیں، جنھیں گاتے اور گنگناتے ہوئے وہ ہندوستان کے بارے میں معلومات بھی حاصل کرسکیں۔ عام بول چال، ریت رواج اور کھانے پینے کے بارے میں کسی سے پوچھنا ہو تو کیسے پوچھا جائے یہ بھی جان سکیں۔

    خواتین و حضرات

     1. بیرون ملک ہندی کو مقبول بنانے میں تلسی داس کی ادبی تخلیقات کا کردار اہم رہا ہے۔ گرمٹیا کے ملکوں میں آباد ہندوستانی برادری میں رامائن کا خاص احترام کیا جاتا ہے۔ جاپان سے لے کر امریکہ اور روس سے لے کر موریشس تک مقامی زبانوں میں رامائن کے ترجمے کئے گئے ہیں بلکہ ان پر تحقیقی مقالات بھی لکھے گئے ہیں۔
     2. دنیا میں ہندی کی عزت بڑھانے کے لئے ہندوستان میں اس کی بنیاد کو اور بھی مضبوط بنانا ہوگا، اسے علم اور ترقی یافتہ علوم کی زبان بنانا ہوگا۔ روزگار دینے کی اس کی اہلیت میں اضافہ کرنا ہوگا۔ آج کا دور ٹیکنالوجی کا دور ہے، اسمارٹ فون جیسے وسائل سے زبانوں کے فاصلے مٹ رہے ہیں، اس لئے ہندی کی تشہیر و توسیع میں ٹیکنالوجی کا بھرپور استعمال کیا جانا چاہئے۔
     3. ہندوستان نے انفارمیشن ٹیکنالوجی میں اچھی ترقی کی ہے۔ اس میں ہندی سمیت ہندوستانی زبانوں کا مستقبل سنوارنے کی صلاحیت موجود ہے۔ اہالیان وطن نے یہ دکھادیا ہے کہ وہ ہندی سمیت ہندوستانی زبانوں کو بہت پسند کرتے ہیں۔ اندازہ ہے کہ انٹرنیٹ پر ہر سال ہندی میں مواد 34 فیصد کی شرح سے بڑھ رہا ہے۔ یہ بھی اندازہ ہے کہ کچھ ہی برسوں میں انٹرنیٹ پر ہندوستانی زبانوں کا استعمال بڑھ کر 50 فیصد تک پہنچ جائے گا۔ پچھلے کچھ برسوں میں دنیا کی بڑی بڑی کمپنیوں نے ہندوستان میں عوام تک اپنی بات پہنچانے کے لئے اور اپنی مصنوعات کے اشتہارات کے لئے ہندی اور ہندوستانی زبانوں کو تیزی سے اپنایا ہے۔ ڈیجیٹل ٹیکنالوجی میں ہندوستانی زبانوں کی مانگ بڑھتی جارہی ہے۔ ان کا مستقبل روشن دکھائی دیتا ہے۔

    خواتین و حضرات،

     1. میں ایک بار پھر وزیر خارجہ محترمہ سشما سوراج اور ان کے سبھی معاونین کے ساتھ ساتھ پورے ہندی کنبے کو عالمی ہندی کانفرنس کے کامیاب اہتمام کے لئے مبارکباد پیش کرتا ہوں اور ہندی کی مقبولیت اور وقار کے لئے ان کے عزم کی کامیابی کے لئے اپنی نیک خواہشات پیش کرتا ہوں۔

    شکریہ


    جے ہند۔


    ۔۔۔۔۔۔۔۔۔۔۔۔۔۔۔۔۔۔۔۔۔


    U-4817

    
    
    (Release ID: 1546466) Visitor Counter : 3
    
    
      Read this release in: English
    
    
    

1.