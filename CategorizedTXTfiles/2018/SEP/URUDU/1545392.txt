      سٹرک ٹرانسپورٹ اور شاہراہوں کی وزارت

      نتن گڈکری نےموٹرگاڑی کمپنیوں سےکہا ہے کہ وہ متبادل ایندھن یا بجلی پر مبنی عوامی نقل و حمل کے متبادل ذرائع کیلئے تنوع پیدا کریں
      
      انہوں نے صنعت سے یہ اپیل بھی کی ہے کہ وہ آبی راستوں کو نقل و حمل کے متبادل اور سستے ذرائع کے طو رپر تلاش کریں

      Posted On: 07 SEP 2018 8:03PM by PIB Delhi

    نئی دہلی، 7 ؍ستمبر؍سڑک نقل و حمل اور شاہراہوں، جہاز رانی، آبی وسائل ، دریائی ترقیات اور گنگا احیا ء کے وزیر جناب نتن گڈکری نے ملک میں موٹر گاڑی کمپنیوں کی فوری توجہ، ایک مؤثر عوامی نقل و حمل نظام کی ضرورت کی جانب مبذول کرائی ہے اور کہا ہے کہ نقل و حمل کا یہ ذریعہ بجلی یا متبادل ایندھن پر منحصر ہونا چاہئے۔ آج نئی دلی میں ایم او وی ای: عالمی موبلیٹی سربراہ کانفرنس 2018 کے ایک حصے کے طور پر بھارتی اور عالمی موٹر گاڑی کمپنیوں کے سی ای او حضرات سے خطاب کرتے ہوئے جناب گڈکری نے اِن کمپنیوں سے گزارش کی کہ وہ سرگرمی سے عوامی نقل و حمل کے شعبے میں تنوع لانے کی کوشش کریں اور اپنی تحقیقاتی اور اختراعاتی کوششوں کے تحت توجہ اس جانب مبذول کریں۔ نجی موٹرگاڑیاں بڑی تیزی سے بھارتی سڑکوں پر بڑھتی جا رہی ہیں اور شاہراہوں کی توسیع کرنے کے باوجود موٹرگاڑیوں کی تعداد میں اس تیز رفتار اضافے کی وجہ سے مسئلہ جوں کا توں رہے گا۔ لہذا ہمیں عوامی ذرائع نقل و حمل کی جانب راغب کرنے کی ضرورت ہے اور اس مقصد کے لئے ہمیں ایسے نظام کو وجود میں لانا پڑے گا، جو مؤثر، سہل اور آرام دہ ہونے کے ساتھ ساتھ محفوظ بھی ہو۔


    جناب گڈکری نے زور دے کر کہا کہ آج ملک کوپٹرولیم درآمد کے لئے بڑی لاگت ادا کرنی پڑتی ہے، جسے تخفیف کے تحت لانا ضروری ہے۔ انہوں نے اپنی اپیل دوہراتے ہوئے کہا کہ موٹر گاڑی کے شعبے کو بجلی یا متبادل ایندھنوں مثلاً ایتھنول، میتھانول، بایو ڈیژل یا مخلوط ڈیژل کی جانب توجہ مبذول کرنی چاہئے۔ انہوں نے کمپنیوں کو یقین دلایا کہ حکومت ہر طرح کا ایندھن وضع کرنے کے لئے عہد بند ہے۔ ایسی کوئی بھی چیز جو درآمد کا متبادل ثابت ہو سکے اور اس کی لاگت کم سے کم ہو، نیز ماحول دوست ہو، اندرون ملک تیار کی جا سکے، اسے متبادل کے طور پر اپنایا جا سکتا ہے۔


    وزیر موصوف نے صنعت سے اپیل کی کہ وہ اندرون ملک آبی راستوں اور ساحلی جہاز رانی کو متبادل اور نقل وحمل کے سستے ذرائع کے طور پر اپنانے کے راستے تلاش کرے۔ انہوں نے کہا کہ دریائے گنگا پر جاری جل مارگ وِکاس پروجیکٹ دریائی نقل و حمل کے لئے آگے بڑھ رہا ہےاور یہ راستہ دریائے برہمپتر کو منسلک کر دے گا اور اس راستے کے ذریعے بھارت سے بنگلہ دیش تک سازوسامان کا نقل و حمل ممکن ہو سکے گا اور میانمار تک بھی آبی راستے کے ذریعے ایسا کرنا ممکن ہو سکے گا۔ انہوں آٹو موبائل کمپنیوں سے کہا کہ وہ اس راستے کا استعمال اپنی موٹر گاڑیوں کی منتقلی کے لئے کریں۔


    ٹاٹا موٹرس، ٹاٹاپاور، مرسڈیز بنز (انڈیا) ماروتی سوزوکی، ہیرو موٹو کارپوریشن، ہنڈا انڈیا، فورڈ اور اسپائس جیٹ سمیت مختلف النوع بھارتی اور عالمی کمپنیوں کے نمائندگان؍ایم ڈی حضراٹ؍سی ای او حضرات نے آج سربراہ ملاقات کے دوران سی ای او کے اجلاس میں شرکت کی۔ ان تمام حضرات نے اپنی اپنی کمپنیوں کو درپیش چنوتیوں اور مواقع کا ذکر کیا، جو بھارت کے موبلیٹی سیکٹر سے متعلق تھے۔ خاص طور پر وزیراعظم کی جانب سے آج دن کےاوائل میں 3 سی یعنی مشترکہ، مربوط، سہل، بھیڑ بھاڑ سے مبرا، چارجڈ اور جدید ترین کے موضوع پر توجہ مبذول کرنے کی تلقین کے پس منظر میں انہوں نے اپنی بات رکھی اور ملک میں موبلیٹی یعنی آمدورفت کے مسائل کو حل کرنے کے سلسلے میں اپنے نظریات پیش کئے۔


    جناب گڈکری نے آج سربراہ ملاقات کے دوران عوامی نقل و حمل کی تشکیل نو کے موضوع پر منعقدہ اجلاس کی صدارت کی۔ جہاں انہوں نے شراکت داروں سے اپیل کی کہ وہ نئی ٹیکنالوجی پر مبنی کم لاگت والی کثافت اور آلودگی سے مبرا عوامی نقل و حمل ذرائع متعارف کرانے پر توجہ مبذول کریں۔ انہوں نے صنعت کو مدعو کیا کہ وہ خاص طور پر کنبھ کے دوران الہ آباد اور وارانسی کے درمیان زائرین کو لانے اور لے جانے سمیت آبی نقل و حمل شعبے میں صنعت کاری کرے۔


    سڑک نقل و حمل اور شاہراہوں کے سکریٹری جناب یُدھ ویر سنگھ ملک نے اِنٹر سٹی سطح پر مزید پبلک ٹرانسپورٹ یا عوامی نقل و حمل فراہم کرانے پر توجہ مبذول کرنے پر زور دیا۔ انہوں نے کہا کہ ہمیں نجی گاڑیوں کی جگہ عوامی نقل و حمل کے ذرائع کا متبال اپنانے کی ضرورت ہے۔ اس کے لئے عوامی نقل و حمل کو معتبر ، بروقت اور آرام دہ بنانا ہوگا۔ انہوں نے بتایا کہ شاہراہیں مجموعی آمدو رفت میں 40فیصد ٹریفک کا وزن برداشت کر رہی ہیں اور شاہراہوں کی تعمیرات کے کام میں تیزی آئی ہے۔ تاہم ا ب بھی دوردراز تک سڑک رابطہ تشویش کا موضوع ہے۔ انہوں نے کہا کہ گزشتہ 25برسوں کے دوران گاڑیوں کی تعداد میں 10 گنا سے زیادہ کا اضافہ ہوا ہے۔ 2 پہیوں کے گاڑیوں کی تعداد حد سے زیادہ بڑھ گئی ہے۔ کاروں کو مشترکہ طور پر بہت کم استعمال کیا جاتا ہےا ور بسوں کا استعمال بھی کم ہو گیا ہے۔ اس کے نتیجے میں عوامی نقل و حمل کے نظام کی از سرنو تشکیل ملک میں ضروری ہے۔


    مذکورہ دو روزہ عالمی موبلیٹی سربراہ ملاقات کا اہتمام نیتی آیوگ نے نئی دلی میں ایک پلیٹ فارم کے طور پر کیا ہے، جہاں عوام اور سازوسامان کو زیادہ مؤثر طریقے سے ایک جگہ سے دوسری جگہ تک پہنچانے، لانے اور لے جانے کے طریقہ ہائے کار پر غوروخوض کیا جائے گا۔


    U. No. 4635


    
    

    
    (Release ID: 1545392) Visitor Counter : 10