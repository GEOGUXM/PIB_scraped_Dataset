      وزارت دفاع

      ہندوستان اور امریکہ کی مشترکہ فوجی مشق یُدھ ابھیاس 2018
      Posted On: 11 SEP 2018 7:32PM by PIB Delhi


    نئی دہلی،11؍ستمبر؍ہندوستان اور امریکہ کے دفاعی تعاؤن کے ایک حصے کے طور پر ایک مشترکہ فوجی تربیتی مشق یُدھ ابھیاس 2018 اتراکھنڈ میں چوبٹیا کے مقام پر ہمالیہ کے دامن میں 16؍ستمبر سے 29؍ستمبر 2018 تک ہونے والی ہے۔


    مشترکہ فوجی مشق یُدھ ابھیاس 2018 میں ایسے مناظر پیدا کئےجائیں گے، جن میں دونوں ملک اقوام متحدہ کے منشور کے تحت پہاڑ ی علاقوں میں شورش کے مقابلے اور دہشت گردی کی روک تھام کے ماحول میں ایک ساتھ کام کرسکیں۔ 2 ہفتے تک چلنے والی اِس فوجی مشق میں امریکی فوج کے تقریباً 350افراد حصہ لیں گے اور اتنے ہی تعداد میں ہندوستان فوج کے جوان بھی شامل ہوں گے۔ اس فوجی مشق کا پروگرام اس طرح ترتیب دیا گیا ہے کہ اس میں حصہ لینے والے فوجی ایک دوسرے کے تنظیمی ڈھانچے، ہتھیاروں، سازوسامان، اعتماد سازی کی تربیت اور دیگر کارروائیوں سے واقف ہوسکیں۔ فوجی مشق کی اختتامی کارروائی میں دونوں ملکوں کے فوجی دہشت گردوں کیخلاف مشترکہ کارروائی میں حصہ لیں گے۔


    پچھلے برسوں میں دونوں ملکوں نے اس مشترکہ مشق کا امکان اور دائرۂ کار بتدریج بڑھانے کا فیصلہ کیا تھا۔ اس مشق یُدھ ابھیاس 2018 میں ڈویژن ہیڈکوارٹر پر مبنی کمانڈ پوسٹ ایکسرسائز ہوگی، پیدل فوجی دستہ فیلڈ ٹریننگ ایکسرسائز کرے گا اور دونوں ملکوں کے ماہرین باہمی دلچسپی کے مسائل پر تبادلۂ خیال کریں گے۔


    دونوں فوجیں شورش مخالف اور دہشت گردی مخالف کارروائیوں کا وسیع تجربہ رکھتی ہیں اور اس طرح کے ماحول میں ان دونوں کا ایک دوسرے کے تجربے سے فائدہ اٹھانا انتہائی اہمیت کا حامل ہوگا۔ یہ مشق دونوں جمہوریتوں کی فوج کے لئے ایک بڑا قدم ہے کہ وہ ایک ساتھ تربیت حاصل کریں اور ایک دوسرے کی کارروائی کے قیمتی تجربات سے فیض حاصل کریں۔ اس فوجی مشق سے دونوں ملکوں کی فوجوں کو ایک ساتھ مل کر کارروائی کرنے کی صلاحیت پیدا کرنے میں مدد ملے گی۔


    U. No. 4699

    
    
    (Release ID: 1545718) Visitor Counter : 12