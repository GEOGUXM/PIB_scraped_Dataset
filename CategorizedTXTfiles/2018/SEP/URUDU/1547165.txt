      نائب صدر جمہوریہ ہند کا سکریٹریٹ

      بھارتی کھانوں کی وراثت فن اور سائنس کا مرقع ہے:نائب صدر جمہوریہ ہند
      
      بھارتی کھانوں سے ملک کی ثقافت اور روایات کا اظہار ہوتا ہے، سیاحت کی وزارت اقتصادی نمو اور روزگار کی فراہمی کا بڑا وسیلہ ہے، سودیش درشن اسکیم کے تحت انڈین کیولنری انسٹی ٹیوٹ اور ساحلی سرکٹ سے متعلق دو پروجیکٹوں کا افتتاح
      
      Posted On: 24 SEP 2018 8:30PM by PIB Delhi


    نئیدہلی۔ 25 ؍ستمبر۔نائب صدر جمہوریہ ہند جناب ایم وینکیانائیڈو نے کہا ہے کہ بھارتی کھانوں کی وراثت فن اور سائنس کا ایک مرقع ہے اور یہ اپنی نوعیت کے لحاظ سے غیرمعمولی طور پر وسیع اور متنوع ہے۔ موصوف انڈین کیولنری انسٹی ٹیوٹ واقع تروپتی اور آندھرا پردیش کے مشرقی گوداوری ضلع کے نیلّور میں دو پروجیکٹوں کا افتتاح کرنے کے بعد حاضرین سے خطاب کررہے تھے۔ یہ دونوں پروجیکٹ وزارت سیاحت کی سودیش درشن اسکیم کے تحت ساحلی سرکٹ موضوعات کے تحت عمل میں لائے جارہے ہیں۔ سیاحت کے وزیر مملکت (آزادانہ چارج) جناب الفونس کنن تھنم ، آندھرا پردیش کی وزیر سیاحت محترمہ بھوما اکھلا پریاریڈی اور آندھراپردیش کے وزیر صنعت جناب این امرناتھ ریڈی اور دیگر معززین بھی اس موقع پر موجود تھے۔


    نائب صدر جمہوریہ ہند نے کہا کہ ہر ایک خطے میں مالامال ثقافتی تنوع، مقامی آبادی کی خصوصیات اور ہرجگہ کی اپنی خاصیت کارفرما ہے اور مختلف رسم ورواج بھارتی کھانوں میں مدغم ہیں جو ہزاروں برسوں میں بالیدہ ہوئے ہیں اور ایسا اس لئے ہوا ہے کہ مختلف مذاہب لسانیات اور کھانے پینے کی عادتوں والے انسانوں کا باہم اختلاط ہوا ہے۔ ’’انّم پربرہما سروپم ‘‘ کا ا گر آزاد ترجمہ کیا جائے تو یہی کہا جاسکتا ہے کہ کھانا خدا جیسا ہے اور یہ ہمارے مجموعی ضمیر اور روایات و جذبات کی نمائندگی کرتا ہے۔


    نائب صدر جمہوریہ ہند نے کہا کہ ایک مصور بصری ذرائع سے کام لیتا ہے جبکہ ایک موسیقار سمعی حواس پر اثرانداز ہوتا ہے ، ایک اداکار آنکھوں اور کانو ں، دونوں کو اپنی جانب متوجہ کرتا ہے تاہم کام ودہن کو لذت بخشنے والا فنکار ایسا ہوتا ہے جس کا کردار ان دونوں کے مقابلے میں کہیں زیادہ مشکل ہوتا ہے۔ انہوں نے کہا کہ اگر ایسا فنکار اپنی تیار کی ہوئی چیز کے ذریعے کھانے والے کے تمام احساسات کو آسودہ کرپاتا ہے جن میں آنکھیں، کان، مس کرنے کی قوت، خوشبو اور ذائقہ شامل ہیں، اسے ہی کامیاب طباخ کہا جاسکتا ہے۔


    نائب صدر جمہوریہ ہند نے کہا کہ بھارتی کھانے یہاں یعنی ملک کی ثقافت اور روایات کے مظہر ہوتے ہیں، جن میں مختلف قسم کے منظرنامے ، لسانیاتی گوناگونی، رنگارنگ تیوہار اور متعدد نسلی نمائندگی بھی شامل ہوتی ہے۔ انہوں نے کہا کہ وہ طباخ کو صرف ایک ماہر فنکار کے طور پر نہیں دیکھتے بلکہ وہ اسے ہمارے ذائقوں کی وراثت اور دھروہر کا امین اور مشعل بردار بھی خیال کرتے ہیں۔


    نائب صدر جمہوریہ ہند نے کہا کہ بھارت کی مالامال ثقافتی ، تاریخی، مذہبی اور فطری ورثہ جاتی دولت ملک میں سیاحت کی ترقی اور روزگار کی بہم رسانی کے زبردست مضمرات کی حامل ہے۔ انہوں نے مزید کہا کہ سیاحت کی صنعت اقتصادی نمو اور روزگار کی بہم رسانی کے اہم وسیلے میں شمار ہوتی ہے۔ سیاحت کا شعبہ گزشتہ دو دہائیوں کے دوران ایک عوامی صنعت کی شکل لے چکا ہے اور علاقائی ترقی کیلئے ایک اہم شعبہ خیال کیا جاتا ہے۔


    نائب صدر جمہوریہ ہند نے کہا کہ انہیں 60.37 کروڑ روپئے کے پروجیکٹوں کا افتتاح کرتے ہوئے خوشی ہورہی ہے جو آندھراپردیش کے نیلّور ضلع میں سیاحتی مقامات یعنی نیلّور ٹینک ، راماتیرتھم ساحلی علاقے، میاپڈوساحلی علاقے، موتھس کڈوری بیچ، نیلا پٹّو پرندوں کی محفوظ پناہ گاہ، اسکا پلّی بیچ، بی وی پالم بیچ (پولی کٹ جھیل )کی ترقی کیلئے شروع کیے گئے ہیں۔ انہوں نے کہا کہ وہ مشرقی گوداوری ضلع میں سیاحتی مقامات یعنی کاکنڈا ساحل ، ہوپ آئی لینڈ ، کاکنڈا وائلڈ لائف سینکچوری، وڈالاریوو/ پسارالاپوڈی ، ادورو، ایس یانم اور کوٹا پلّی کی ترقی کیلئے شروع کیے گئے پروجیکٹوں سے بھی خوش ہیں۔ یہ وہ اسکیمیں ہیں جن کا آغاز اس وقت ہوا تھا جب وہ ایک مرکزی وزیر کے طور پر خدمات انجام دے رہے تھے۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    U-4937

    
    
    (Release ID: 1547165) Visitor Counter : 1
    
    
      Read this release in: English