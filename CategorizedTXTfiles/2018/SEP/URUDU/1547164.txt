      وزارت سیاحت

      بھارتی کھانوں سے ملک کی ثقافت اور روایات کاا ظہار ہوتا ہے
      
      سیاحت کی صنعت اقتصادی نمو اور روزگار کی فراہمی کے وسیع وسائل کی حامل ہے: نائب صدر جمہوریہ ہند
      
      سیاحت کی وزارت کی سودیش درشن اسکیم اور بھارتی کھانوں سے متعلق ادارے کے تروپتی کیمپس میں دو روزہ ساحلی سرکٹ کا افتتاح
      
      
      Posted On: 24 SEP 2018 9:52PM by PIB Delhi


    نئیدہلی۔ 25 ؍ستمبر۔نائب صدر جمہوریہ ہند جناب ایم وینکیانائیڈو نے سیاحت کی وزارت کے تحت دو سودیش درشن اسکیموں یعنی ’’کاکنڈا کی ترقی- ہوپ آئی لینڈ- کورنگا جنگلی جانوروں کی محفوظ پناہ گاہ- پسارل پدی- ادورو – ایس وائی یانم کوٹی پلّی اور نیلّور – پولی کٹ لیک کی ترقی- اوبالاماڈوگو واٹر فالس- نیلا پٹّو- کوٹھا کڈورو- میاپڈو – راماتیرتھم- اسکاپلّی‘‘ کا افتتاح ،سیاحت کے وزیر مملکت (آزادانہ چارج) جناب کے جے الفونس، آندھراپردیش کی وزیر سیاحت محترمہ بھوما اکھلا پریا اور مرکزی سیاحت سکریٹری محترمہ رشمی ورما کی موجودگی میں تروپتی میں کیا ہے۔ مذکورہ دونو ں پروجیکٹ سودیش درشن اسکیم کے تحت وہ اوّلین پروجیکٹ ہیں جنہیں جنوبی خطے میں افتتاح کے عمل سے گزارا گیا ہے۔ نائب صدر جمہوریہ ہند نے جدید ترین بھارتی کھانوں سے متعلق ادارے (آئی سی آئی) کیمپس ، تروپتی کا بھی افتتاح کیا۔


    پروجیکٹوں کا افتتاح کرتے ہوئے نائب صدر جمہوریہ ہند نے کہا کہ بھارتی کھانوں سے ملک کی ثقافت اور روایات کا اظہار ہوتا ہے۔ اس میں حسین مناظر ، لسانی گوناگونی ، رنگا رنگ تیوہار اور کثیر رنگوں پر مبنی معاشرے کی نمائندگی ہوتی ہے۔ انہوں نے کہا کہ مختلف کھانوں کے پکانے والے طباخوں کو وہ نہ صرف یہ کہ اپنے فن کا ماہر خیال کرتے ہیں بلکہ ان تمام افراد کو ہماری ذائقے کی دنیا کی وراثت کا مشعل بردار بھی خیال کرتے ہیں۔


    نائب صدر جمہوریہ ہند نے کہا کہ بھارت کی مالامال ثقافتی، تاریخی، مذہبی اورقدرتی وراثت ، سیاحت اور روزگار کی فراہمی کے معاملے میں وسیع مضمرات کی حامل ہے۔ انہوں نے کہا کہ سیاحت کی وزارت اقتصادی نمو اور روزگار کی فراہمی کے بڑے وسیلوں کی حامل ہے۔ سیاحت کا شعبہ گزشتہ دو دہائیوں کے دوران ایک عوامی صنعت کی شکل لے چکا ہے اور علاقائی ترقیات کے معاملے میں اسے ایک اہم شعبہ خیال کیا جاتا ہے۔


    اس موقع پر اظہار خیال کرتے ہوئے سیاحت کے وزیر نے کہا کہ سیاحت کی وزارت ملک میں روزگار کی فراہمی میں اہم تعاون دینے والی وزارت ہے اور کھانوں سے متعلق یہ ادارہ زیادہ سے زیادہ تعداد میں نوجوانوں کو ہنرمند بنائے گا اور اس کے ذریعے افزوں طور پر روزگار فراہم ہوں گے۔ وزیر موصوف نے کہا کہ حکومت ،اگر ضروری ہوا تو اس ادارے کیلئے بین الاقوامی سطح کے اساتذہ کو یہاں بلانے کیلئے مالی امداد بھی فراہم کریگی تاکہ آئی سی آئی ایک مقتدر ادارہ بن سکے ۔


    سودیش درشن اسکیم سیاحت کی وزارت کی ایک فلیگ شپ اسکیم ہے جس کا مقصد ملک میں منصوبہ بند اور ترجیحاتی طریقے سے موضوعاتی سرکٹوں کو فروغ دینا ہے۔ اس اسکیم کے تحت حکومت ملک میں بنیادی ڈھانچے کی ترقیات پر توجہ مرکوز کررہی ہے جس کا مقصد یہاں آنے والوں کو خوشگوار تجربہ فراہم کرانا اور زیادہ سے زیادہ سہولت بہم پہنچانا ہے تاکہ اقتصادی نمو حاصل ہوسکے۔ اس اسکیم کا آغاز 15-2014 میں کیا گیا تھا اور تا حال وزارت نے 31 ریاستوں اور مرکز کے زیر انتظام علاقوں کیلئے 5997.47 کروڑ روپئے کے تخمینہ جاتی اخراجات سے 74 پروجیکٹوں کو منظوری دی ہے ۔ ان میں سے 30 پروجیکٹوں کے بارے میں توقع کی جاتی ہے کہ ان کا افتتاح اسی سال کے دوران کیا جائیگا۔


    کاکنڈا- ہوپ آئی لینڈ- کورنگا وائلڈ لائف سینکچوری- پسارلاپدی- ادورو- ایس یانم- کوٹا پلّی ترقیاتی پروجیکٹ کو سیاحت کی وزارت نے 69.83 کروڑ روپئے کی لاگت سے مارچ 2015 میں منظوری دی تھی۔ یہ پروجیکٹ مشرقی گوداوری ضلع میں کاکنڈا اور کوناسیما خطوں پر احاطہ کرتا ہے۔ یہ خطہ اپنے خوبصورت ساحلی علاقے، جنگلی جانوروں، جنگلوں سے ڈھکے ہوئے پہاڑی خطے، ہرے بھرے منظرنامے اور حسین مناظر، زیارت کے مقامات اور میزبانی کی خوبیوں سے آراستہ عوام کیلئے مشہور ہے۔ اگر اس علاقے میں سیاحتی سہولتوں کو فروغ دیا جاتا ہے تو اس صورت میں اس خطے میں اہم سیاحتی مرکز قائم ہوسکے گا ۔ اس پروجیکٹ کے تحت سیاحت کی وزارت نے یہاں مسافروں کے ٹرمنل ، انواع واقسام کے کھانوں پر مشتمل فوڈ کورٹ اور یادگاری تحائف والی اشیاء کی دوکانوں ، ایمفی تھیٹر ، لیزر شو، پارکنگ کی سہولت وغیرہ کا انتظام کاکنڈا ساحل پر 45.66 کروڑ روپئے کی لاگت سے کیا ہے۔ کورنگا وائلڈ لائف سینکچوری ،ایک عالمی سطح کا ترجمانی مرکز بھی وضع کیا گیا ہے۔ ان سب کے علاوہ جہازوں کو ٹھہرانے کیلئے جیٹیوں کا قیام ، روشنی کا انتظام ، آخری منزل تک جانے کا انتظام، خوبصورت مناظر کا اہتمام ، بنچوں اور پینے کے پانی کی سہولت، موٹر گاڑیاں ٹھہرانے کی سہولت بھی اس پروجیکٹ کے تحت فراہم کرائی گئی ہے۔


    نیلّور – پولی کٹ لیک – اوبالاماڈوبو آبی جھرنے – نیلاپٹّو – کوٹھاکوڈورو – مایا پڈو – رام تیرتھم – اسکا پلّی کا دوسرا ترقیاتی پروجیکٹ 59.70 کروڑ روپئے کی لاگت سے ماہ دسمبر 2015 میں منظور کیا گیا تھا۔ اس میں اس خطے کے لحاظ سے اسے ایک سرکردہ سیاحتی مقام کی شکل دینے کے زبردست مضمرات موجود ہیں کیوں کہ یہ مقام چنئی، بنگلور اور تروپتی سے کافی نزدیک ہے اور اس کے ساتھ ہی ساتھ یہاں وافر مقدار میں قدرتی وسائل بھی دستیاب ہیں۔ ان تمام اُمور کو مدنظر رکھتے ہوئے وزارت نے یہاں سیاحوں کیلئے سہولت مراکز ، جیٹیاں ، کشتی رانی کی سہولت ، موٹر گاڑی ٹھہرانے کی سہولت، لوگ ہٹس یا چوبی جھونپڑیاں، واٹر فرنٹ ڈیولپمنٹ ، واچ ٹاور ، ٹریکنگ پاتھ وغیرہ بھی فراہم کرائے ہیں۔


    تروپتی میں واقع کیولنری انسٹی ٹیوٹ یعنی انواع واقسام کے کھانے کی تیاری کے ادارے کا قیام سیاحت کی وزارت کی جانب سے عمل میں آیا تھا اور اس کا کیمپس 14 ایکڑ آراضی پر محیط ہے اور اس کی مجموعی لاگت 97.92 کروڑ روپئے کے بقدر ہے۔ آئی سی آئی تروپتی کیمپس میں ایک اکیڈمک بلاک، جدید ترین نوعیت کا باورچی خانہ ، تجربہ گاہ اور درجات اور ایک انتظامیہ بلاک ، تجارتی ریستوراں ، کیولنری میوزیم ، ایگزیکیٹو گیسٹ ہاؤس ، وی آئی پی کاٹیجیز ، لڑکوں اور لڑکیوں کیلئے ہاسٹل اور عملے کیلئے رہائش گاہیں شامل ہیں۔


    آئی سی آئی نے کیولنری آرٹس پروگرام میں تین سالہ بی بی اے پروگرام اندرا گاندھی نیشنل ٹرائبل یونیورسٹی ، امرکنٹک کے تعاون واشتراک سے شروع کررکھا ہے۔ اس کے علاوہ دیگر انڈرگریجویٹ سطح کے پروگرام اور مختلف النوع اسناد والے پروگرام اور ڈپلومہ سطح کے پروگرام بھی چلائے جارہے ہیں اور ہنرمندی کی ترقی کیلئے مزید ایسے پروگرام چلائے جانے والے ہیں ۔ اس سلسلے میں پوسٹ گریجویشن اور ڈاکٹورل سطح کا تحقیقی پروگرام بھی اس ادارے میں شروع کیا جانا ہے۔


    انڈین کیولنری انسٹی ٹیوٹ (آئی سی آئی) کے قیام کا اہم مقصد بھارتی کھانوں کو محفوظ رکھنے، ان کی دستاویز بندی کرنے ، ان کو فروغ دینے اور ان کی ترویج واشاعت کی کوششوں کے میکینزم کو ادارہ جاتی شکل دینا ہے تاکہ بھارتی مخصوص کھانوں کے ماہرین کی ضرورت کو شعبے کے لحاظ سے پورا کیاجاسکے اور کھانوں کو سیاحت کے اہم عنصر کے طور پر فروغ دیا جاسکے۔ آئی سی آئی کے تحت خصوصی توجہ صرف بین الاقوامی طور پر معروف کھانو ں کے ماہرین یعنی کوالیفائیڈ افراد تیار کرنا ہی نہیں ہے بلکہ بھارتی کھانوں ، علاقائی کھانوں کا تحفظ اور ان کی دستاویز بندی اور انہیں بین الاقوامی پیمانے پر سلیقے سے پیش کرنا بھی ہے۔


    انڈین کیولنری انسٹی ٹیوٹ کا قیام وزارت سیاحت، حکومت ہند کے ذریعے سوسائٹیوں کے رجسٹریشن سے متعلق ایکٹ مجریہ 1860 کے تحت ایک خودمختار سوسائٹی کے طور پر عمل میں لایا گیا ہے اور یہ ادارہ ایک تعلیمی تحقیقی ادارہ ہے جس کا صدر دفتر تروپتی میں واقع ہے اور دوسرا کیمپس سیکٹر 62 نوئیڈا میں واقع ہے۔ بھارت میں فی الحال بین الاقوامی معیار کے سرکردہ طباخوں کو تربیت فراہم کرنے کیلئے جدید ترین تربیتی پروگراموں کی فراہمی کا فقدان ہے۔ اس خلیج کو پُر کرنے کیلئے ا نڈین کیولنری انسٹی ٹیوٹ کی شکل میں ترقی یافتہ دنیا کے مختلف حصوں میں مصروف عمل مقدر ’’شیف اسکولوں‘‘ کے برابر ایک بھارتی کیولنری ادارہ قائم کیا گیا ہے تاکہ یہاں معقول تربیتی پلیٹ فارم فراہم کرایا جاسکے۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


      U-4936

    
    
    (Release ID: 1547164) Visitor Counter : 3
    
    
      Read this release in: English