      بہت چھوٹی، چھوٹی اور درمیانی صنعتوں کی وزارت

      بھارت اور مراقش نے ایم ایس ایم ای کے شعبوں میں تعاون بڑھانے کیلئے مفاہمتی عرضداشت پر دستخط کیے
      Posted On: 26 SEP 2018 5:23PM by PIB Delhi


    نئیدہلی۔ 27 ؍ستمبر۔ بھارت اور مراقش نے رباط ، مراقش میں دونوں ممالک کے مابین، ایم ایس ایم ای شعبوں میں تعاون میں اضافے کی غرض سے مفاہمتی عرضداشت پر دستخط کیے ہیں۔ مذکورہ مفاہمتی عرضداشت پر نیشنل اسمال انڈسٹریز کارپوریشن (این ایس آئی سی) کے سی ایم ڈی جناب رویندر ناتھ اور مراقش کے پی ایم ای کے ڈائرکٹر جنرل جناب رابری برازوکا نے اپنے دستخط کیے ہیں ۔ اس مفاہمتی عرضداشت کے توسط سے این ایس آئی سی اور مراقش کی پی ایم ای مل جل کر ایم ایس ایم ای کے شعبے میں دونوں ملکوں میں تعاون میں اضافے کے لئے کام کریں گے۔ اس کے ذریعے مراقش کو بھارت کی ٹیکنالوجیوں اور مصنوعات کی منتقلی کا راستہ بھی ہموار ہوگا۔


    ایم ایس ایم ای کی وزارت کی جوائنٹ سکریٹری محترمہ الکا اروڑہ جو این ایس آئی سی کے سی ایم ڈی کے ساتھ مراقش میں اس سرکاری وفد کی قیادت کررہی ہیں ، انہوں نے صنعت ، سرمایہ کاری اور تجارت وڈیجیٹل معیشت اور دیگر متعلقہ محکموں کے سکریٹری آف اسٹیٹ جناب عثمان الفردوس سے ملاقات کی تاکہ ایم ایس ایم ای شعبے میں باہمی تعاون میں اضافہ کیا جاسکے۔ طرفین نے ایم ایس ایم ای کے شعبے میں صلاحیت سازی، تجربوں کو ساجھا کرنے ، کاروباری وفود کے تبادلے ، مشترکہ صنعتوں اور ٹیکنالوجی کی منتقلی وغیرہ کے معاملے میں دونوں ممالک کی قوت میں تال میل پیدا کرنے کے ذرائع اور وسائل پر تبادلہ خیالات کیے۔ مراقش خاص طور پر اپنے یہاں سے دھاتوں اور خام معدنیات اور خدمات شعبے کی برآمدات پر انحصار کرتا ہے۔ مینوفیکچرنگ کے شعبے میں وہاں ایم ایس ایم ای شعبے کا دائرہ بہت مختصر ہے جبکہ بھارت کو ایم ایس ایم ای خصوصاً مینوفیکچرنگ کے شعبے میں بالادستی حاصل ہے۔


    گزشتہ برسوں کے دوران بھارت اور مراقش نے مخلصانہ اور دوستانہ تعلقات برقرار رکھے ہیں اور ان باہمی تعلقات کو خاطر خواہ نمو حاصل ہوئی ہے۔ بھارت مراقش کی فاسفیٹ اور اس کی کشید سے حاصل ہونے والی اشیاء کی اہم منڈی میں شمار ہوتا ہے۔ مراقش میں کیمیاوی کھاد کے شعبے میں ایک بھارت ۔مراقش مشترکہ صنعت جس کا نام آئی ایم اے سی آئی ڈی ہے، کا قیام نومبر 1999 میں عمل میں آیا تھا۔ فی الحال یہ مشترکہ صنعت سالانہ بنیاد پر 430000 ایم ٹی فاسفورک ایسیڈ تیار کررہی ہے جسے بھارت درآمد کرتا ہے۔ مراقش کی فاسفیٹ کمپنی او سی پی نے بھارت میں پارادیپ فاسفیٹ لمیٹیڈ میں سرمایہ کاری کررکھی ہے۔ بھارت کو برآمد کی جانے والی دیگر اشیاء میں خام دھاتیں ، دھاتوں کا کاٹھ کباڑ ، نیم تیار شدہ مصنوعات اور اِن- آرگینک کیمیکلز وغیرہ شامل ہیں۔


    مراقش کو بھارت کی جانب سے کی جانے والی اہم برآمدات میں سوتی دھاگا، ریشمی ریشے، نقل وحمل کے ساز وسامان ، ادویہ ، زرعی اشیاء، کیمیاوی اشیاء، مصالحے اور تیار شدہ دھاتیں شامل ہیں۔ تجارت کا توازن مراقش کے حق میں ہے کیوں کہ بھارت مراقش سے فاسفورک ایسیڈ اور راک فاسفیٹ درآمد کرتا ہے۔


    2010 میں باہمی تجارت کی مقدار اور اس کی قدرو قیمت 1.63 بلین امریکی ڈالر کے بقدر تھی جو 2011 میں بڑھ کر 2.04 بلین امریکی ڈالر کے بقدر ہوگئی۔ تاہم 2014 میں یہ تجارت گھٹ کر محض 1.36 بلین امریکی ڈالر کے بقدر رہ گئی۔ 2014 میں مراقش کو بھارت کی جانے والی برآمدات میں اس سے قبل کے برس کے مقابلے میں 21.6 فیصد کی تخفیف واقع ہوئی جبکہ بھارت کو مراقش کی جانب سے کی جانےو الی برآمدات میں 2014 کے دوران10.2 فیصد کا اضافہ درج کیا گیا ۔


    بھارتی صنعت اور کاروباری ایسوسی ایشنیں یعنی سی آئی آئی ، ایف آئی سی سی آئی اور اے ایس ایس او سی ایچ ا ے ایم نے مراقش کی صنعت اور کاروباری ایسوسی ایشنوں کے ساتھ ادارہ جاتی تعلقات قائم کر رکھے ہیں۔ مختلف صنعتوں اور برآمداتی فروغ کونسلوں کے متعدد تجارتی وفود وقفے وقفے سے تجارتی سرگرمیوں کو فروغ دینے کی غرض سے مراقش کا دورہ کرتے رہے ہیں ۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    U-5012

    
    
    (Release ID: 1547625) Visitor Counter : 1
    
    
      Read this release in: English