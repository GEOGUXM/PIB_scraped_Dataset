      کامرس اور صنعت کی وزارتہ

      آسٹریلیا کے سپرفنڈس کے لئے بھارت میں سرمایہ کاری کے زبردست مواقع موجود ہیں: سریش پربھو
      Posted On: 18 SEP 2018 7:58PM by PIB Delhi


    نئی دہلی، 18 /ستمبر۔ آسٹریلیا کے سپرفنڈس کے پانچ رکنی وفد نے تجارت و صنعت اور شہری ہوابازی کے وزیر جناب سریش پربھو سے ملاقات کی ہے۔ ملاقات کے دوران وزیر موصوف نے بھارت کی نمو کی داستان کی نمایاں جھلکیاں اور مضمرات پیش کئے اور وفد کو یقین دلایا کہ یہاں کاروبار کرنے کے معاملے میں استحکام اور تیقن کی ضمانت دی جاسکتی ہے۔ انھوں نے کہا کہ آسٹریلیائی سپرفنڈس کے لئے بھارت وسیع مواقع فراہم کرے گا اور ہماری ترجیح یہ ہے کہ سپرفنڈس کو بھارت میں امکانات کی تلاش کرنی چاہئے۔


    آسٹریلیا کے سپر اینوایشن فنڈس کی قدر و قیمت 2.6 ٹریلین کھرب ڈالر کے بقدر ہے، یعنی یہ اپنی کمیت کے لحاظ سے دنیا کا سب سے بڑا ادارہ ہے۔ یہ فنڈس مختلف بین الاقوامی منڈیوں سے بھی مربوط ہے، تاہم بھارتی منڈیوں میں ابھی تک ان کا عمل دخل بہت کم ہے، اگرچہ بھارت میں اوسط سے کہیں زیادہ منڈی مواقع دستیاب ہیں۔ بھارت دنیا میں تیز ترین شرح نمو والی معیشت بن کر ابھرا ہے اور اس کی اوسط سالانہ شرح نمو 7 فیصد سے زائد ہے۔


    آسٹریلیا- بھارت باہمی سرمایہ کاری تعاون پر دونوں ملکوں کے اعلیٰ ترین اداروں نے مزید توجہ مرکوز کی ہے۔ وزیر اعظم نریندر مودی نے اپریل 2018 میں دولت مشترکہ ممالک کے سربراہان مملکت کے اجلاس کے موقع پر اپنے آسٹریلیائی ہم منصب کے ساتھ ہندوستانی معیشت میں آسٹریلیا کے سپرفنڈس کی سرمایہ کاری پر گفتگو کی تھی۔ اس کے ساتھ ہی آسٹریلیا نے حال ہی میں انڈیا ایکونومی اسٹریٹجی کا آغاز کیا ہے، جس نے سفارش کی ہے کہ آسٹریلیائی کمپنیوں کو 2035 تک ہندوستان کو بلند کرکے دنیا کے سب سے بڑے برآمداتی بازار میں تبدیل کرنے کی کوشش کرنی چاہئے، تاکہ ہندوستان دیگر ملکوں کے ساتھ آسٹریلیا کی حکمت عملی کی شراکت داری میں شامل ہوسکے۔


    ۔۔۔۔۔۔۔۔۔۔۔۔۔۔۔۔۔۔۔۔۔


    (م ن ۔ س ش۔ م ر (


    U-4841

    
    
    (Release ID: 1546601) Visitor Counter : 1
    
    
      Read this release in: English