      نائب صدر جمہوریہ ہند کا سکریٹریٹ

      ہندوستان اور مالٹا معقول رفتار سے ترقی کررہے ہیں اور اگر یہ دونوں ملک مل کر کام کریں تو ترقی کی رفتار میں اضافہ ہوسکتا ہے: نائب صدر جمہوریہ ہند
      
      ہندوستان مالٹا کو یورپ میں اپنا سب سے بھروسے مند شراکت دار تصور کرتا ہے: معاشی، سائنسی، ٹیکنالوجی اور انسانی وسائل کے فروغ کے محاذ پر مزید ٹھوس تعاون کے امکانات موجود ہیں۔ ہمارے دونوں ملکوں کی معیشتیں تکمیلی اور ٹیکنالوجی کی بنیاد پر ہیں

      Posted On: 17 SEP 2018 7:40PM by PIB Delhi

    نئی دہلی، 17 /ستمبر۔ نائب صدر جمہوریہ ہند جناب ایم وینکیا نائیڈو نے کہا ہے کہ ہندوستان اور مالٹا متوازن رفتار سے ترقی کررہے ہیں اور اگر یہ دونوں ملک مل کر کام کریں تو ان کی ترقی مزید تیز رفتار ہوسکتی ہے۔ جناب وینکیا نائیڈو مالٹا کے ہلبلزان میں واقع سان اینٹون کے محل میں مالٹا کی صدر مملکت محترمہ میری لوئس کولیریو پریکا کے ساتھ وفد کی سطح کے مذاکرات کے بعد مشترکہ اعلامیہ کے اجرا کے موقع پر بول رہے تھے۔ وزیر مملکت برائے مالیات جناب شیو پرتاپ شکلا، ہندوستانی ہائی کمشنر متعینہ مالٹا جناب راجیش ویشنو اور دیگر سرکردہ شخصیات بھی اس موقع پر موجود تھیں۔


    جناب وینکیا نائیڈو نے کہا کہ ہندوستان اور مالٹا کے درمیان سفارتی تعلقات ہندوستان اور مالٹا کی آزادی کے فوراً بعد ہی قائم ہوگئے تھے۔ ہندوستان مالٹا کو یوروپی یونین میں اپنا سب سے بھروسے مند شراکت دار تصور کرتا ہے۔ انھوں نے کہا کہ ہندوستان پہلا ملک ہے جس نے مالٹا کی آزادی کو تسلیم کیا تھا اور اب ہم نے ہند- مالٹا مراسم کو مزید بلندیوں تک پہنچانے کی غرض میں مالٹا میں ایک ریزیڈنٹ مشن بھی کھولنے کا فیصلہ کیا ہے۔


    جناب وینکیا نائیڈو نے ہندوستان اور مالٹا کی معیشتوں کو تکمیلی اور ٹیکنالوجی پر مبنی قرار دیتے ہوئے کہا کہ ہندوستان اور مالٹا کو معاشیات، سائنس و ٹیکنالوجی اور انسانی وسائل کے فروغ کے میدان میں مزید ٹھوس تعاون کے ساتھ باہمی تعلقات کو مزید مضبوط بنانا چاہئے۔ مالٹا انفارمیشن ٹیکنالوجی، مالیاتی خدمات، صحت، فارماسیوٹیکلز، ٹرانسپورٹ، فرائٹ اور سیاحت کے میدانوں میں ہندوستان کے اعلیٰ ہنرمند پیشہ ور افراد کی خدمات حاصل کرسکتا ہے۔


    نائب صدر جمہوریہ موصوف نے مزید کہا کہ ہندوستان اور مالٹا میں ( i ) بحری امور میں تعاون ( ii ) سفارت کاری کی تربیت اور سیاحت کے شعبے میں تعاون پر تین مفاہمتی عرض داشتوں پر دستخط کئے ہیں۔ یہ دونوں ملکوں کے تعلقات میں اضافے اور مضبوطی کے لئے ایک جدید اور توانا نظام کی تشکیل کے لئے اسے ایک خوش آئند آغاز کہا جاسکتا ہے۔


    جناب ایم وینکیا نائیڈو نے اپنی تقریر میں آگے کہا کہ ہندوستان اور مالٹا کی سرکاروں کو اپنے اپنے پیشہ ور ماہرین کی ایک دوسرے کے لئے رابطہ کاری کو فروغ دینے کے لئے کام کرنا چاہئے۔ مجھے یقین واثق ہے کہ اس سے دونوں ملکوں کے تعلقات کو مزید مستحکم بنانے میں معاونت حاصل ہوگی اور دونوں ملکوں میں ترقی و نمو کی رفتار میں اضافہ ہوگا۔ اس موقع پر نائب صدر موصوف نے لیبیا سے ہندوستانی شہریوں کے انخلاء کے کام میں امداد کے لئے مالٹا کا شکریہ بھی ادا کیا۔ انھوں نے دوست دار ملک مالٹا کے عوام کا شکریہ بھی ادا کیا اور مالٹا کے قومی دن کے لئے نیک خواہشات بھی پیش کیں۔


    جناب ایم وینکیا نائیڈو نے مالٹا کے سان اینٹون محل میں جو تقریر کی تھی اس کا متن حسب ذیل ہے:


    عزت مآب صدر محترمہ میری لوئیس کولیرو پریکا، میں آپ کے خوشگوار کلمات کے لئے شکرگزار ہوں۔ مجھے آپ کے اس خوبصورت ملک میں آکر انتہائی مسرت حاصل ہوئی ہے۔ میں اس موقع پر میری اور میرے وفد کی گرم جوش میزبانی اور شاندار استقبالیہ کے لئے آپ کا شکرگزار ہوں۔


    ہندوستان اور مالٹا کے سفارتی تعلقات مالٹا کی آزادی کے بعد فوراً بعد سے ہی قائم ہوگئے تھے۔ اس وقت سے اب تک ہمارے تعلقات انتہائی گرم جوش اور دوستانہ رہے ہیں اور ہندوستان باہمی تعلقات کو مزید فروغ دینے کا خواہش مند ہے۔ ہندوستان یوروپی یونین میں مالٹا کو اپنا سب سے بھروسے شراکت دار تصور کرتا ہے۔ اپنے تعلقات کو مزید مستحکم بنانے کی غرض سے ہمارے دونوں ملکوں کی سرکاروں کو مل جل کر کام کرنا چاہئے۔ ہم نے مالٹا میں اپنا ریزیڈنٹ مشن دوبارہ کھول دیا ہے۔ ہندوستان اور مالٹا متوازن رفتار سے ترقی کررہے ہیں اور اگر ہم مل جل کر کام کریں تو ہماری ترقی مزید تیز رفتار ہوسکتی ہے۔


    ہمارے دونوں ملکوں کی معیشتیں تکمیلی اور ٹیکنالوجی پر مبنی ہیں، یعنی ٹیکنالوجی کی بنیاد پر قائم ہیں اور معاشی، سائنسی، ٹیکنالوجی اور فروغ وسائل انسانی کے میدانوں میں مزید ٹھوس تعاون کے ساتھ ان تعلقات کو مزید فروغ دیا جاسکتا ہے۔ آپ ہندوستان میں موجود انفارمیشن ٹیکنالوجی کے ماہرین، مالیاتی خدمات، صحت، فارماسیوٹیکلز، ٹرانسپورٹ، فریٹ اور سیاحت کے میدانوں کے پیشہ ور ماہرین اور اعلیٰ ہنرمند افراد کی خدمات سے استفادہ کرسکتے ہیں۔


    آج ہندوستان دنیا میں کفایتی جنرک دواؤں کے اہم ترین ماخذ کی حیثیت رکھتا ہے۔ مالٹا، ہندوستان کے ساتھ اس میدان میں شراکت داری پر غور کرسکتا ہے۔ اس کے ساتھ ہی ہم صحت و تندرستی اور حفظان صحت کے فروغ کے لئے یوگا اور آیوروید جیسے قدیمی علوم سے بھی استفادہ کرسکتے ہیں۔ مالٹا اگر چاہے تو معیاری حفظان صحت کے کفایتی حصول کے لئے ہندوستان کی مہارت سے استفادہ کرسکتا ہے۔


    اس حوالے سے ( i ) بحری امور کے میدان میں باہمی تعاون کے لئے ہندوستان کی جہازرانی کی وزارت اور مالٹا کی ٹرانسپورٹ انفرااسٹرکچر اور کیپٹل پروجیکٹس کی وزارت کے درمیان طے پانے والی مفاہمتی عرض داشت ( ii ) ہندوستان کی فارن سروس انسٹی ٹیوٹ اور میڈیٹرینین اکیڈمی آف ڈپلومیٹک اسٹڈیز، یونیورسٹی آف مالٹا کے درمیان باہمی تعاون پر طے پانے والی مفاہمتی عرض داشت اور ( iii ) سیاحت کے میدان میں تعاون کے لئے ہندوستان اور مالٹا کے درمیان طے پانے والی مفاہمتی عرض داشت۔ ان تینوں مفاہمتی عرض داشتوں پر حال ہی میں کئے گئے دستخط کو دونوں ملکوں کے درمیان مراسم کے فروغ کے لئے ایک جدید اور مؤثر نظام کی سمت میں ایک خوش آئند قدم کہا جاسکتا ہے۔


    ویزا کے سہل حصول کے فروغ سے عوام سے عوام اور دونوں ملکوں کے کاروباریوں کے درمیان باہمی رابطہ کاری کو فروغ دیا جاسکتا ہے۔ ہمارے دونوں ملکوں کی سرکاروں کو دونو ںطرف کے پیشہ ور ماہرین کی رابطہ کاری کو آسان بنانے کی سمت میں کام کرنا چاہئے۔ مجھے یقین واثق ے کہ اس سے نہ صرف دونوں ملکوں کے تعلقات میں استحکام پیدا ہوگا، بلکہ دونوں ملکوں میں نمو اور ترقی میں تیزرفتاری پیدا کی جاسکے گی۔ لیبیا سے ہندوستانی شہریوں کے انخلاء کے کام میں امداد و معاونت کے لئے میں اپنی سرکار کی جانب سے مالٹا کے تئیں اظہار ممنونیت کرتا ہوں۔


    دہشت گردی عالمی امن و سلامتی کے لئے انتہائی شدید اور سنگین خطرے کی حیثیت رکھتی ہے۔ ہم نے ہر قسم کی دہشت گردی کو منھ توڑ جواب دینے کا فیصلہ کیا ہے اور مختلف بین الاقوامی فورموں میں دہشت گردی کے خلاف جنگ میں تعاون کو مستحکم بنائے جانے پر اتفاق رائے کا اظہار کیا ہے۔ ہمیں خوشی ہے کہ ہمارے دونوں ممالک نے مختلف بین الاقوامی فورموں میں ایک دوسرے کی امیدواری کی حمایت کی ہے۔


    میں یہاں قیام کے دوران مالٹا کے ایوان نمائندگان کے عزت مآب اسپیکر، کارگزار وزیراعظم اور عزت مآب وزیر برائے معاشی امور اور مالٹا کے اپوزیشن لیڈروں سے بھی ملاقات کروں گا۔ اس کے ساتھ ہی میں انڈیا- مالٹا بزنس فورم سے بھی گفتگو کرو ں گا۔ اس فورم میں ہندوستان اور مالٹا دونوں ممالک کے نمائندے شامل ہیں۔ مجھے یقین ہے کہ ہماری یہ ملاقاتیں نہ صرف باہمی مفاہمت میں معاون ہوں گی بلکہ ان سے ہمارے باہمی مراسم کو مزید بلندیوں تک لے جایا جاسکے گا۔


    اس موقع پر میں دوست دار ملک مالٹا کے عوام کو مملکت مالٹا کے قومی دن کی مبارکباد بھی پیش کرتا ہوں۔ میں ایک بار پھر مالٹا میں اپنی اور اپنے وفد کی گرم جوش میزبانی اور استقبال کے لئے عزت مآب صدر محترمہ میری لوئیس کولیرو پریکا کا شکریہ ادا کرتا ہوں۔ اس کے ساتھ ہی میں مالٹا کے عوام کی خوش حالی اور ترقی کے لئے نیک خواہشات پیش کرتا ہوں۔ ہندوستان، مالٹا کے ساتھ اپنے قدیمی دوستانہ مراسم کو مالٹا کی سرکار اور مالٹا کے عوام کے ساتھ اپنے قدیمی دوستانہ مراسم کو مزید مستحکم بنانے کا خواہش مند ہے۔


    ۔۔۔۔۔۔۔۔۔۔۔۔۔۔۔۔۔۔۔۔۔


    (م ن ۔ س س۔ م ر (


    U-4821

    
    
    (Release ID: 1546472) Visitor Counter : 2
    
    
      Read this release in: English