      PIB Headquarters

      ఆర్.ఓ.బి( కేంద్ర స‌మాచార మ‌రియు ప్ర‌సార మంత్రిత్వ శాఖ) ఆధ్వర్య౦లో ఆయుష్మాన్ భారత్, స్వచ్ఛ్ భారత్ మిషన్(అర్బన్)ల‌పై వ‌ర్క్ షాప్ నిర్వ‌హ‌ణ‌
      Posted On: 07 SEP 2018 6:40PM by PIB Hyderabad


    పేదల ఆరోగ్య బీమా కోసం కేంద్ర ప్రభుత్వం అందుబాటులోకి తెస్తున్న ‘ఆయుష్మాన్ భారత్ ’ అమలు లో తెలుగు రాష్ట్రాల ప్రభుత్వాలు చొరవ తీసుకోవాలని బిజెపి రాష్ట్ర శాఖ అద్యక్షులు డాక్టర్ కె. లక్ష్మణ్ సూచించారు. ప్రజల విస్తృత ఆరోగ్య ప్రయోజనాల పరిరక్షణ అవసరాలను దృష్టిలో ఉంచుకుని ‘ ఆయుష్మాన్ భారత్ ’ కార్యక్రమాన్ని రూపొందించారని , ఈ కార్యక్రమాన్ని అమలు చేయటంలో రాష్ట్ర ప్రభుత్వాలు ముందుకు రావాలని కోరారు. కేంద్ర సమాచార ప్రసార శాఖ , రీజనల్ అవుట్ రీచ్ విభాగం ‘ ఆయుష్మాన్ భారత్ , స్వచ్చ భారత్ మిషన్ ’ లపై హైదరాబాద్ లో ఒక రోజు కార్యశాలను ఆయన ఈ ఉదయం ప్రారంభించారు. అనంతరం మాట్లాడుతూ , ప్రజల భాగస్వామ్యంతోనే ప్రభుత్వ కార్యక్రమాలు ఆశించిన ఫలితాలు సాధిస్తాయని ఆయన అన్నారు. ‘ ఆయుష్మాన్ భారత్ ’ కార్యక్రమం ద్వారా యాభై కోట్ల మందికి పైగా ఆరోగ్య బీమా కల్పించే లక్ష్యంతో ఏడాదికి , కుటుంబానికి ఐదు లక్షల రూపాయిల విలువైన వైద్యబీమా అందిస్తున్నట్లు చెప్పారు. ఈ నెల నుంచీ అమలయ్యే ఈ కార్యక్రమం పట్ల ప్రజలకు విస్తృత అవగాహన కల్పించాల్సిన అవసరం ఉందన్నారు. పేదల ఆరోగ్య సేవలను కేంద్ర ప్రభుత్వం అందుబాటులోకి తెచ్చిందని , ఔషధాలను చౌకగా జనరిక్ ఔషధాల స్టోర్స్ ద్వారా అందుబాటులోకి తెచ్చిందని లక్ష్మణ్ చెప్పారు. ‘ స్వచ్చ భారత్ ’ కార్యక్రమం ఉద్దేశ్యాలను సాధించేందుకు యద్ద ప్రాతిపదికన చర్యలను కొనసాగించాలని ఆయన సూచించారు. మహిళల ఆత్మగౌరవ గృహాలుగా మరుగుదొడ్లను పరిగణించాలని , ఈ విషయం పట్ల ప్రజలందరికీ అవగాహన కల్పించాలని ఆయన కోరారు. పట్టణ ప్రాంతాలలో పేదలుండే బస్తీలలో , ముఖ్యంగా మహిళలు మరుగుదొడ్లు లేక ఎదుర్కొంటున్న న్యూన పరిస్దితిని రూపుమాపాలని అన్నారు. ప్రజల భాగస్వామ్యంతో , పేదల్లో ఆత్మన్యూనత తొలగించే ఉద్యమంగా ‘ స్వచ్చ భారత్ ’ కార్యక్రమాన్ని ఆయన అభివర్ణించారు. నాలుగేళ్ళలో ఏడు కోట్ల పైగా వ్యక్తిగత టాయిలెట్లను నిర్మించారని లక్ష్మణ్ చెప్పారు. ప్రజలను ఈ విషయాల్లో చైతన్య పరుస్తున్నందుకు ఆయన ఆర్ఒబి అధికారులు , కళాకారులను అభినందించారు.


    పత్రికా సమాచార కార్యాలయం అదనపు డైరెక్టర్ జనరల్ శ్రీ టి.వి.కె. రెడ్డి ఈ సందర్భంగా మాట్లాడుతూ , కులం , మతం , వర్గం తో ప్రమేయం లేకుండా అందరికీ ఆరోగ్య బీమా అందించే ‘ ఆయుష్మాన్ భారత్ ’ కార్యక్రమం ఈ నెల 25 నుంచి అమలు అయ్యే ‘ ఆయుష్మాన్ భారత్ ’ పట్ల రాష్ట్రమంతటా తిరిగి ప్రజలకు అర్ధమయ్యేలా వివరించాలని కళాకారులకు సూచించారు. తెలంగాణాలో దాదాపు 45 ట్రూపులున్నాయని , వీరంతా రానున్న ఆరు నెలల పాటు ప్రజల్లోకి వెళ్ళి ‘ ఆయుష్మాన్ భారత్ , స్వచ్చ భారత్ ’ కార్యక్రమాల పట్ల ప్రజలకు అవగాహన కల్పించాలని చెప్పారు.


    కేంద్ర ఆరోగ్యం , కుటుంబ సంక్షేమం సీనియర్ రీజనల్ డైరెక్టర్ శ్రీ‌మ‌తి అనూరాధ మేడోజు మాట్లాడుతూ , ‘ఆయుష్మాన్ భారత్ ’ కార్యక్రమం 1345 రకాల చికిత్సలను ప్రజలకు ఉచితంగా అందిస్తుందని చెప్పారు. ఆంద్రప్రదేశ్ ఈ కార్యక్రమ అమలుకు ఇప్పటికే అవగాహనా ఒప్పందం చేసుకుందనీ , తెలంగాణ రాష్ట్రం లో ఒప్పంద దిశగా పరిశీలన జరుగుతోందని ఆమె తెలిపారు. ప్రైవేటు ఆరోగ్య బీమా సంస్ధలు ఇచ్చే ఆరోగ్య సేవల కంటే ఎక్కువ సేవలను ‘ ఆయుష్మాన్ భారత్ ’ ద్వారా పొందవచ్చని ఆమె తెలిపారు. ఏటా కుటుంబానికి 5 లక్షల రూపాయిల వరకు ఆరోగ్య బీమా లభిస్తుందన్నారు.


    లెప్రసీ మిషన్ జాయింట్ డైరెక్టర్ జాన్ బాబు మాట్లాడుతూ , 2019 నాటికి కుష్టు వ్యాధి వైకల్యాలను రూపుమాపే లక్ష్యంతో కృషి చేస్తున్నట్లు , ఈ దిశగా కళాకారులు ప్రజలకు అవగాహన కల్పించాలని కోరారు.


    రాష్ట్ర ఆరోగ్య కుటుంబ సంక్షేమ శాఖ జాయింట్ డైరెక్టర్ శ్రీ‌మ‌తి సుకృతా రెడ్టి , క్షేత్ర ప్రచార విభాగం జాయింట్ డైరెక్టర్ దేవేందర్ ఈ కార్యక్రమంలో పాల్గొన్నారు.


    కేంద్ర సమాచార ప్రసార శాఖ , రీజనల్ అవుట్ రీచ్ విభాగం ఆధికారులు , కళాకారులు పెద్ద సంఖ్యలో ఈ కార్యశాలకు హాజరయ్యారు.


    ***


    

    
    (Release ID: 1545364) Visitor Counter : 133
    
    
      Read this release in: English