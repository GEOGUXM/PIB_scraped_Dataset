      তথ্যওসম্প্রচারমন্ত্রক

      আঞ্চলিক প্রচার কার্যালয়ের সচেতনতা কর্মসূচির শহরাঞ্চলে কঠিন বর্জ্য নিষ্পতিতে জোর
      Posted On: 07 SEP 2018 7:50PM by PIB Kolkata


    কলকাতা, ৭ সেপ্টেম্বর, ২০১৮


    কেন্দ্রীয় তথ্য ও সম্প্রচার মন্ত্রকের অধীন আঞ্চলিক প্রচার কার্যালয় পশ্চিমবঙ্গের প্রত্যেকটি পুরসভা এলাকা জুড়ে স্বচ্ছ ভারত মিশনের ওপর ৯০টির মতো সচেতনতা অভিযান কর্মসূচি হাতে নিয়েছে। আজ (৭ই সেপ্টেম্বর, ২০১৮) কলকাতায় এ সংক্রান্ত এক কর্মসূচির আয়োজন করা হয়। শহরাঞ্চলে স্বচ্ছ ভারতের সচেতনতা বৃদ্ধি সংক্রান্ত এই কর্মশিবিরে পানিহাটি, দক্ষিণ দমদম, কামারহাটি সহ বেশ কয়েকটি পুরসভার চেয়ারম্যান-ইন-কাউন্সিল, স্যানেটারি ইন্সপেক্টর, জনস্বাস্থ্য করিগর ও স্বচ্ছ ভারত মিশনের নোডাল অফিসাররা উপস্থিত ছিলেন। তাঁরা বিভিন্ন জেলার দায়িত্বে থাকা ক্ষেত্রীয় প্রচার আধিকারিকদের সঙ্গে কথা বলেন।


    কঠিন বর্জ্য নিষ্পত্তি সংক্রান্ত আলোচনায় পানিহাটি পুরসভার চেয়ারম্যান-ইন-কাউন্সিল সোমনাথ দে বলেন, বর্জ্য নিয়ন্ত্রণ ও আবর্জনা নিষ্পত্তির বিষয়ে শহুরে মানুষজন ফ্ল্যাটের বসবাসকারীদের আচরণে পরিবর্তন আনতে হবে। পুরসভাগুলিতে বর্জ্য নিয়ন্ত্রণের দায়িত্বে থাকা সব বিশেষজ্ঞরা এই বিষয়ে মত প্রকাশ করেন। তাঁরা সকলেই মনে করেন বর্জ্য নিয়ন্ত্রণ সংক্রান্ত তথ্য, শিক্ষা ও বার্তা শিশু থেকে শুরু করে বিদ্দ্বজন সহ শহরের সব বাসিন্দাদের কাছে পৌঁছে দিতে হবে। আঞ্চলিক প্রচার কার্যালয়ের আগামীদিনের প্রচারাভিযানের মূলে থাকবে শহরাঞ্চলের বাসিন্দাদের কঠিন বর্জ্য নিষ্পত্তির জন্য আলাদা সবুজ ও নীল রঙের ডাস্টবিন ব্যবহারের গুরুত্ব বোঝানো। রাস্তা ও খোলা স্থানগুলিতে ময়লা ফেলা থেকে বিরত থাকা ও নিজ নিজ গৃহ বা ফ্ল্যাট এবং হাউজিং সোসাইটির মধ্যে কঠিন বর্জ্য পচনের ব্যবস্থা চালুর বার্তা সকলের কাছে পৌঁছে দেওয়াও অভিযানের আরেকটি উদ্দেশ্য। এই সূত্রে দক্ষিণ দমদম পুরসভার স্যানিটারি ইন্সপেক্টর রতন গোপাল দাস জানান, প্রতিটি বাড়িতে সমীক্ষা চালানো ও বিশেষ অভিযানে পুরসভা এলাকার বাসিন্দাদের বর্জ্য নিষ্পত্তির বিষয়ে সচেতন করতে গিয়ে যে বাধাগুলির সম্মুখীন হন তার মূলে রয়েছে মানুষের আচরণ ও স্বভাব পরিবর্তনে অনীহা। সচেতনতা অভিযানের মাধ্যমে মানুষকে স্বাস্থ্যবিধি ও স্বাস্থ্য বিধানের বিষয়ে জানিয়ে স্বভাব পরিবর্তনে আগ্রহী করতে হবে। তিনি জানান যে কঠিন বর্জ্য নিয়ন্ত্রণ নিয়মাবলী ২০১৬-তে বলা হয়েছে যে হাউজিং সোসাইটিগুলির তাদের কমপ্লেক্সের মধ্যে সঠিকভাবে বর্জ্য নিষ্পত্তির দায়িত্ব নিতে হবে। দক্ষিণ দমদম পুরসভার মশাবাহিত রোগের বিশেষজ্ঞ ডঃ তাপস চন্দ্র জানান যে কঠিন বর্জ্য ও জমা জল নিষ্কাশনের ক্ষেত্রে তাঁদের উদ্যোগের ফলে ইদানিং দক্ষিণ দমদম ডেঙ্গুর প্রকোপ কমেছে। তবে প্লাস্টিক ও পলিথিন দূষণের বিষয়ে গুরুত্ব আরোপের প্রয়োজন রয়েছে বলে তিনি জানান। দক্ষিণ দমদম পুরসভা এলাকায় অনুষ্ঠান বাড়িগুলির সামনে প্লাস্টিকের প্লেট-গ্লাস পড়ে থাকলে জরিমানা করা হয়। এই পদক্ষেপ গ্রহণের ফলে কাজ হয়েছে বলে তিনি মত প্রকাশ করেন।


    পানিহাটি পুরসভার আর এক চেয়ারম্যান-ইন-কাউন্সিল হিমাংশু দেব ও স্যানিটারি ইন্সপেক্টর দেবাশিস চক্রবর্তী জানান, যে কোন পুরসভা এলাকায় ৫ লক্ষের মতো মানুষের বাস। সেখানে প্রতিদিন জনপ্রতি ২৫০ থেকে ৩৫০ গ্রাম কঠিন বর্জ্য নিষ্পত্তি করতে হয়। এই বড় মাপের কাজ সম্পাদনের জন্য সচেতন বাসিন্দাদের প্রয়াস ও সহযোগিতা কাম্য।


    প্রেস ইনফরমেশন ব্যুরো-র প্রাক্তন অতিরিক্ত মহানির্দেশক শান্তনু পালধির মতে, শহুরে জনগণকে সচেতন করার কাজ কঠিন হলেও খুবই গুরুত্বপূর্ণ। তার জন্য ক্ষেত্রীয় প্রচার আধিকারিক সহ সকল সংশ্লিষ্ট ব্যক্তিকে যথাযথভাবে প্রচারাভিযানটিকে এগিয়ে নিয়ে যেতে হবে। আঞ্চলিক প্রচার কার্যালয়ের পশ্চিমবঙ্গ শাখার অধিকর্তা এ কে এ লাখরা উপস্থিত সকলকে স্বচ্ছ ভারত মিশন – শহরাঞ্চলের লক্ষ্যগুলি সম্বন্ধে বিস্তারিতভাবে জানান।


    CG/SC/DM/…

    
    
    (Release ID: 1545379) Visitor Counter : 150