      পর্যটনমন্ত্রক

      পর্যটন ও পর্যটনস্থল বিষয়ে তথ্য জানার জন্য ডিজিটাল মঞ্চের প্রয়োজন আরও পর্যটক আকর্ষণের জন্য আতিথেয়তার ক্ষেত্রে ব্যক্তিগত ছোঁয়া প্রয়োজন : জে পি শাউ
      Posted On: 27 SEP 2018 11:18PM by PIB Kolkata


    কলকাতা, ২৭ সেপ্টেম্বর , ২০১ ৮


    বিশ্ব পর্যটন দিবস উদযাপনের অঙ্গ হিসাবে কেন্দ্রীয় পর্যটন প্রতিমন্ত্রী (স্বাধীন দায়িত্বপ্রাপ্ত) শ্রী কে জি আলফোন্স যখন কেন্দ্রীয় পর্যায়ে, উন্নত ‘অতুল্য ভারত’ ওয়েবসাইট এবং অ্যাপের উদ্বোধন করেছেন, সেই সময়ে ভারত পর্যটন কলকাতার আঞ্চলিক অধিকর্তা শ্রী জে পি শাউ আরও বেশি পর্যটক আকর্ষণের জন্য, উন্নত সুযোগ-সুবিধা এবং আন্তর্জাতিক মানের পরিষেবার প্রয়োজনীয়তার ওপর জোর দিয়েছেন।


    আজ কলকাতায় ‘পর্যটন ও ডিজিটাল রূপান্তর’ শীর্ষক এক কর্মশালা ও সংশ্লিষ্টদের নিয়ে এক বৈঠকে শ্রী শাউ পর্যটনকে তুলে ধরতে উন্নত বিপণনের কথা বলেন। এছাড়া, প্রযুক্তিকে কাজে লাগিয়ে পর্যটনের প্রচারের ওপর তিনি জোর দেন। তিনি বলেন, পর্যটন ও পর্যটনস্থল বিষয়ে তথ্য জানার জন্য একটি ডিজিটাল মঞ্চের প্রয়োজন। এছাড়া, পর্যটকদের জন্য আতিথেয়তার ক্ষেত্রেও ব্যক্তিগত ছোঁয়ার মাধ্যমে সমৃদ্ধ ঐতিহ্য ও সংস্কৃতির দেশ, ভারতে আরও বেশি পর্যটকদের আকর্ষণ করার কথা তিনি বলেন। পশ্চিমবঙ্গের মুর্শিদাবাদের হাজার দুয়ারি এবং হাওড়া জেলার বেলুর মঠের মতো গুরুত্বপূর্ণ পর্যটন কেন্দ্রগুলিতে ‘স্বচ্ছতাই সেবা’ কর্মসূচির অঙ্গ হিসাবে ভারত পর্যটন দপ্তর নিরবচ্ছিন্নভাবে প্রচেষ্টা চালিয়ে যাচ্ছে বলে তিনি জানান।


    পর্যটন পর্বের শেষ দিনে আজ দুর্বলতর ও দরিদ্র শ্রেণীর ৮০ জন বালিকাকে দুটি বাসে করে মন্দারমনির সমুদ্র সৈকতে বেড়াতে নিয়ে যাওয়া হয়। এছাড়া, এই বিভাগের পক্ষ থেকে কলকাতার নেতাজী সুভাষ চন্দ্র বোস আন্তর্জাতিক বিমানবন্দরে ১০০ জনেরও বেশি দেশি-বিদেশি পর্যটককে স্বাগত জানানো হয়। ‘অতিথি দেবো ভবঃ’-র দৃষ্টিভঙ্গীতে আগত পর্যটকদের হাতে ফুল ও মিষ্টি তুলে দেওয়া হয়। অনুষ্ঠানের শেষ পর্যায়ে ভারত পর্যটনের পক্ষ থেকে এক সাংস্কৃতিক অনুষ্ঠানে ‘বৈচিত্র্যের মধ্যে ঐক্য’কে তুলে ধরা হয়। শ্রী শাউ ছাড়াও ভারতীয় সাংস্কৃতিক সম্পর্ক পরিষদের অধিকর্তা শ্রী গৌতম দে উপস্থিত ছিলেন। তিনি বলেন, পর্যটন ও সংস্কৃতি এক সূত্রে গাঁথা। ভারতের সংস্কৃতির জন্যই বিদেশি পর্যটকরা আমাদের দেশের প্রতি আকৃষ্ট হন।


    উল্লেখ্য, ভারতের পর্যটন শিল্পকে আরও জোরদার করে তুলতে পর্যটন মন্ত্রক অন্যান্য কেন্দ্রীয় মন্ত্রক, রাজ্য সরকার এবং পর্যটনের সঙ্গে যুক্ত সংশ্লিষ্ট সকলের সহযোগিতায় ১৬ই সেপ্টেম্বর থেকে পর্যটন পর্ব অনুষ্ঠানের আয়োজন করেছিল। আজ পর্যটনের সুবিধা এবং ‘সকলের জন্য পর্যটন’-এর নীতিকে সংহত করতে ভারতের সাংস্কৃতিক বৈচিত্র্যকে তুলে ধরার মধ্য দিয়ে পর্যটন পর্বের সমাপ্তি হয়েছে।


    CG / BD / SB…

    
    
    (Release ID: 1547778) Visitor Counter : 93
    
    
      Read this release in: English