      পেট্রোলিয়ামওপ্রাকৃতিকগ্যাসমন্ত্রক

      রাষ্ট্রায়ত্ত বামার লরি সংস্থার মুনাফা অর্জন অব্যাহত : সংস্থার সিএমডি প্রবাল বসু
      Posted On: 12 SEP 2018 9:21PM by PIB Kolkata


    কলকাতা, ১২ সেপ্টেম্বর, ২০১৮


    রাষ্ট্রায়ত্ত বামার লরি কোম্পানির মুনাফা অব্যাহত রয়েছে বলে জানালেন সংস্থার সিএমডি শ্রী প্রবাল বসু। ২০১৭-১৮-তে সংস্থার লেনদেনের পরিমাণ রেকর্ড ১ হাজার ৭৯৭ কোটি টাকায় পৌঁছেছে। ২০১৬-১৭-তে সংস্থার লেনদেনের পরিমাণ ছিল ১ হাজার ৭৭৯ কোটি টাকা যা এবার ১ শতাংশ বেড়েছে। একইভাবে, ২০১৭-১৮-তে সংস্থাটির কর প্রদানের পূর্বে মুনাফার পরিমাণ দাঁড়িয়েছে ২৬১ কোটি ১২ লক্ষ টাকা। পূর্ববর্তী বছরে মুনাফার পরিমাণ ছিল ২৫৪ কোটি ১১ লক্ষ টাকা। মঙ্গলবার (১২ সেপ্টেম্বর) কলকাতায় সংস্থার ১০১তম বার্ষিক সাধারণ বৈঠকে শ্রী বসু আরও জানান, সংস্থার কৌশলগত ও বাণিজ্যিক কাজকর্মে উন্নতির দরুণই এই সাফল্য অর্জিত হয়েছে।


    শ্রী বসু বলেন, বিভিন্ন বাধা-বিপত্তি কাটিয়ে উঠে সংস্থার পুনরুজ্জীবন ঘটিয়ে বাজার প্রতিযোগিতায় টিকে থাকতে কাজকর্মে নানা পরিবর্তন আনা হয়েছে। প্রতিটি পরিবর্তনকে সুযোগ হিসেবে গ্রহণ করে সংস্থার মূল ব্যবসায়িক ক্ষেত্রকে শক্তিশালী করার মধ্য দিয়ে মুনাফা অর্জন অব্যাহত রয়েছে বলেও তিনি করেন।


    বামার লরি সংস্থাকে এক বৈচিত্র্যসম্পন্ন রাষ্ট্রায়ত্ত সংস্থা হিসেবে ব্যাখ্যা করে শ্রী বসু বলেন, বিগত কয়েক বছরে ইন্ডাস্ট্রিয়াল প্যাকেজিং ইউনিটের উৎপাদন বৃদ্ধি পেয়েছে। গুজরাটের ভাদোদরায় নতুন একটি উৎপাদন ইউনিট স্থাপন করা হচ্ছে। খুব শীঘ্রই এটি চালু হবে। নতুন এই ইউনিটটি চালু হলে সংস্থার কৌশলগত বাণিজ্যিক লেনদেন বৃদ্ধি পাবে। তিনি আরও জানান, সংস্থার গ্রিজ ও লুব্রিকেন্ট ইউনিটের উৎপাদন বৃদ্ধি পাওয়ায় ২০১৭-১৮-তে বিক্রির পরিমাণ ২৫ শতাংশের বেশি বেড়েছে। হিমঘর ব্যবস্থার সম্ভাবনার বিষয়টিকে বিবেচনায় রেখে হায়দরাবাদ ও হরিয়ানার রাই-এ দুটি শীততাপ নিয়ন্ত্রিত মজুতভাণ্ডার গড়ে তোলা হয়েছে। মুম্বাইয়ের কাছে পটলগঙ্গায় নির্মীয়মান মজুতভাণ্ডারটি চলতি বছরের শেষ নাগাদ বাণিজ্যিক কাজকর্মের জন্য চালু হয়ে যাবে বলে আশা করা হচ্ছে। দেশি-বিদেশী পণ্য পরিচালনার জন্য বিশাখাপত্তনম বন্দর কর্তৃপক্ষের সহযোগিতায় বিশাখাপত্তনমে একটি বিবিধ উদ্দেশ্যসাধক লজিস্টিক্স হাব গড়ে তোলার কথাবার্তা চলছে বলেও শ্রী বসু জানান।


    বৈঠকে সংস্থার ডায়রেক্টর শ্রী এস এস খুন্তিয়া, সচিব শ্রীমতী কবিতা ভাবসার, উৎপাদন ও বাণিজ্য বিভাগের ডায়রেক্টর শ্রী ডি সোথি সলভম প্রমুখ উপস্থিত ছিলেন।


    CG/BD/DM/…

    
    
    (Release ID: 1545936) Visitor Counter : 46
    
    
      Read this release in: English