      বস্ত্রমন্ত্রক

      ক্ষুদ্র ও মাঝারি শিল্পের বিকাশের জন্য বস্ত্র ক্ষেত্রের অগ্রণী শিল্পপতিদের আহ্বান জানালেন শ্রীমতী স্মৃতি ইরানি ঐতিহ্যবাহী হস্ত শিল্পের পুনরুজ্জীবন ও সংরক্ষণে গুরুত্ব দিলেন বস্ত্র মন্ত্রী প্রধানমন্ত্রী মুদ্রা যোজনায় উপকৃতদের ৭০ শতাংশই মহিলা, বললেন শ্রীমতী ইরানি
      Posted On: 29 SEP 2018 9:15PM by PIB Kolkata


    কলকাতা, ২৯ সেপ্টেম্বর , ২০১ ৮


    ক্ষুদ্র ও মাঝারি শিল্পের বিকাশের জন্য বস্ত্র ক্ষেত্রের অগ্রণী শিল্পপতিদের উদ্যোগী হওয়ার আহ্বান জানালেন কেন্দ্রীয় বস্ত্র মন্ত্রী শ্রীমতী স্মৃতি জুবিন ইরানি। ক্ষুদ্র শিল্পোদ্যোগ, যা দেশের মোট শিল্পের এক বড় অংশ দখল করে রয়েছে, সেগুলিকে মাঝারি মানের শিল্পে পরিণত করতে সাহায্যের জন্য শ্রীমতী ইরানি শিল্পপতিদের পরামর্শ দেন। বড় শিল্প সংস্থাগুলিকে তিনি ক্ষুদ্র শিল্পের বিকাশে সহায়ক ভূমিকা নিতে বলেন। দেশ-বিদেশের বাজারে ক্ষুদ্র বস্ত্র উৎপাদন কেন্দ্রগুলিকে আরও বেশি প্রতিযোগিতামূলক করে তুলতে তাদেরকে উদ্ভাবন তথা বর্তমান ফ্যাশনের প্রবণতা সম্পর্কে সচেতন থাকতে বলেন। প্রযুক্তিগত সাহায্য গ্রহণের জন্যও তিনি পরামর্শ দেন। শ্রীমতী ইরানি বলেন, শিল্প বিকাশের সঙ্গে সঙ্গতি রেখেই দেশের উন্নয়ন সম্ভব। বস্ত্র ক্ষেত্র উপযুক্ত পরিকাঠামো, কর আরোপ, প্রাতিষ্ঠানিক ব্যবস্থা, কর্মী বাহিনীর উৎপাদনশীলতা এবং দক্ষতা উন্নয়নের মতো ক্ষেত্রে যে সমস্ত অভ্যন্তরীণ সমস্যার সম্মুখীন হচ্ছে, তা দূর করতে কেন্দ্রীয় সরকার ইতিমধ্যেই বিভিন্ন ধরণের উদ্যোগ নিয়েছে। কলকাতায় আজ বণিকসভা ইন্ডিয়ান চেম্বার অফ কমার্স আয়োজিত বস্ত্র শিল্পের সঙ্গে জড়িত সংশ্লিষ্ট বিভিন্ন পক্ষের সঙ্গে এক মতবিনিময়ের সময়ে শ্রীমতী ইরানি একথা বলেন।


    হস্তশিল্প-ভিত্তিক শিল্পের ওপর গুরুত্ব দিয়ে শ্রীমতী ইরানি বলেন, এই শিল্প ক্ষেত্রটির সামগ্রিক বস্ত্র শিল্পের এক অভিন্ন অঙ্গ। তিনি বণিকসভার সদস্যদের প্রতিটি জেলার ঐতিহ্যবাহী হস্ত শিল্পের পুনরুজ্জীবন ও সংরক্ষণের পাশাপাশি সমস্যা-সম্বলিত ক্ষেত্রগুলিকে চিহ্নিত করার আহ্বান জানান। স্থানীয় হস্ত শিল্পীদের কল্যাণ তথা তাঁদের নক্‌শার পেটেন্ট করার বিষয়টিও তিনি বণিকসভার সদস্যদের গুরুত্ব দিয়ে ভেবে দেখার আহ্বান জানান। পাট শিল্প প্রসঙ্গে এক প্রশ্নের জবাবে শ্রীমতী ইরানি বলেন, পাটজাত পণ্যসামগ্রীর আরও বৈচিত্র্যকরণের প্রয়োজন রয়েছে। বাণিজ্যিকভাবে পাটশিল্পের বিকাশেরও তিনি উল্লেখ করেন।


    ২


    পরে, কেন্দ্রীয় বস্ত্র মন্ত্রী শহরের আরও একটি বণিকসভা মার্চেন্টস্‌ চেম্বার অফ কমার্স অ্যান্ড ইন্ডাস্ট্রি (এমসিসিআই)-র এক ১১৭তম বার্ষিক সধারণ সভাতেও যোগ দেন। সভায় তিনি বলেন, প্রধানমন্ত্রী মুদ্রা যোজনার মাধ্যমে দেশে মহিলাদের ক্ষমতায়ন ঘটেছে। এমনকি, এই যোজনার সুফলভোগীদের ৭০ শতাংশই মহিলা বলে তিনি জানান। প্রধানমন্ত্রী শ্রী নরেন্দ্র মোদীর সুদক্ষ নেতৃত্বে কেন্দ্রীয় সরকারের চালু করা বিভিন্ন প্রকল্প যেমন – প্রধানমন্ত্রী সুরক্ষা বিমা যোজনা, প্রধানমন্ত্রী উজ্জ্বলা যোজনা প্রভৃতির কথা উল্লেখ করে শ্রীমতী বলেন, এই প্রকল্পগুলি গরিব মানুষের উন্নয়ন ও ক্ষমতায়নে বিরাট অবদান যোগাচ্ছে। শিল্প ও অর্থনীতির অগ্রগতির সঙ্গে প্রত্যেক ভারতীয় পরিবারের উন্নতিও যুক্ত রয়েছে বলে বস্ত্র মন্ত্রী উল্লেখ করেন। এই উপলক্ষে শ্রীমতী ইরানি এমসিসিআই হাইলাইট শীর্ষক একটি পুস্তিকা প্রকাশ করেন, যেখানে এই বণিকসভার বিগত এক বছরের কর্মসূচি সম্পর্কিত বিভিন্ন তথ্যের উল্লেখ রয়েছে।


    CG / BD / SB…

    
    
    (Release ID: 1547957) Visitor Counter : 51
    
    
      Read this release in: English