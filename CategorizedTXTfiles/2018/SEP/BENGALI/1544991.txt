      প্রধানমন্ত্রীরদপ্তর

      অষ্টাদশ এশিয়ান গেমস্‌-এর পদক জয়ীদের সঙ্গে প্রধানমন্ত্রীর মতবিনিময়
      Posted On: 05 SEP 2018 4:40PM by PIB Kolkata


    নয়াদিল্লি , ০৫ সেপ্টেম্বর , ২০১ ৮


    প্রধানমন্ত্রী শ্রী নরেন্দ্র মোদী বুধবার তার বাস ভবনে সদ্য সমাপ্ত অষ্টাদশ এশিয়ান গেমস্‌-এর পদক জয়ীদের সঙ্গে এক আলাপচারিতায় মিলিত হন।


    প্রধানমন্ত্রী পদকজয়ীদের অভিনন্দন জানান এবং এশিয়ান গেমস্‌-এ ভারতের সবচেয়ে বেশি পদক জয়ের জন্য খেলোয়াড়দের অসাধারণ ক্রীড়া নৈপুণ্যের প্রশংসা করেন। তিনি পদক জয়ীদের বলেন, ক্রীড়া ক্ষেত্রে তাঁদের সাফল্য ভারতের মর্যাদা ও গর্ব বাড়িয়েছে। পদক জয়ীরা তাঁদের সাফল্য ও প্রশংসার জন্য নিজেদের লক্ষ্য থেকে বিচ্যুত হবেন না এবং তাঁরা লক্ষ্য পূরণে আরও এগিয়ে যাবেন বলে প্রধানমন্ত্রী আশা প্রকাশ করেন ।


    খেলোয়াড়দের ক্রীড়া নৈপুণ্য আরও বাড়াতে শ্রী মোদী প্রযুক্তি ব্যবহারের আহ্বান জানান। তিনি আরও বলেন, খেলাধূলার উৎকর্ষতা বিশ্লেষণে বিশ্বে ভারতের সেরা খেলোয়াড়দের পাশাপাশি অন্যান্য খেলোয়াড়রাও তাঁদের ক্রীড়ার মান বাড়াতে প্রযুক্তির সাহায্য নিয়ে চলবেন।


    প্রধানমন্ত্রী ছোট শহর, গ্রামাঞ্চল ও অনগ্রসর অঞ্চল থেকে উঠে আসা তরুণ ও প্রতিভাবান খেলোয়াড়দের দেশের হয়ে পদক জয়ের জন্য আনন্দ ও খুশি প্রকাশ করেন। তিনি বলেন, গ্রামাঞ্চলে প্রকৃত সম্ভাবনা রয়েছে এবং প্রতিভাবান এই খেলোয়াড়দের সঠিক পরিচর্যা চালিয়ে যেতে হবে। একজন ক্রীড়াবিদ দৈনন্দিন জীবনে যে সমস্ত সমস্যার সম্মুখীন হন, বাইরের জগৎ সে বিষয়ে সম্পূর্ণ অজ্ঞাত থাকে বলে তিনি মন্তব্য করেন।


    দেশকে পদক এনে দিতে যে কয়েকজন ক্রীড়াবিদ কঠিন সমস্যার সম্মুখীন হয়েছেন, তাঁদের নাম উল্লেখের সময় প্রধানমন্ত্রী আবেগপ্রবণ হয়ে পড়েন। এই সমস্ত ক্রীড়াবিদদের জেদ ও আন্তরিকতার প্রতি সম্মান জানিয়ে প্রধানমন্ত্রী আশা প্রকাশ করেন যে, এদের কঠোর পরিশ্রম ও প্রয়াস সমগ্র দেশকে অনুপ্রাণিত করবে।


    প্রধানমন্ত্রী ক্রীড়াবিদদের অর্জিত সাফল্য ও প্রশংসায় তুষ্ট না হয়ে তাঁদেরকে আরও সাফল্যের জন্য কঠিন পরিশ্রমের পরামর্শ দেন। তিনি বলেন, পদক জয়ীদের জন্য আরও বড় চ্যালেঞ্জ গ্রহণের জন্য এখন থেকেই তৈরি হতে হবে এবং অলিম্পিক গেমস্‌-এর পোডিয়ামে ওঠার জন্য তাঁদেরকে উদ্দেশ্য থেকে লক্ষ্যভ্রষ্ট হওয়া চলবে না।


    এই উপলক্ষে যুব বিষয়ক ও ক্রীড়া তথা তথ্য ও সম্প্রচার প্রতি মন্ত্রী কর্ণেল রাজ্যবর্ধন রাঠোর-ও উপস্থিত ছিলেন। তাঁর প্রারম্ভিক ভাষণে কর্ণেল রাঠোর বলেন, প্রধানমন্ত্রীর দূরদৃষ্টি ও সরকারের উদ্যোগ সদ্যসমাপ্ত এশিয়ান গেমস্‌-এর পদক সংখ্যা বাড়াতে এবং তরুণ ক্রীড়াবিদদের অনুপ্রাণিত করতে গুরুত্বপূর্ণ ভূমিকা পালন করেছে।


    ইন্দোনেশিয়ার জাকার্তা ও পালেমব্যাঙ্গে অনুষ্ঠিত অষ্টাদশ এশিয়ান গেমস্‌-এ ভারত ৬৯টি পদক জিতে রেকর্ড তৈরি করেছে। উল্লেখ করা যেতে পারে, ২০১০ সালে চীনে গুয়াংঝাও-এ অনুষ্ঠিত ষোড়শ এশিয়ান গেমস্‌-এ ভারত ৬৫টি পদক জিতে রেকর্ড গড়েছিল।


    CG /BD / SB…

    
    
    (Release ID: 1544991) Visitor Counter : 25
    
    
      Read this release in: English