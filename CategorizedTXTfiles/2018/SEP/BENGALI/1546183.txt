      বিজ্ঞানওপ্রযুক্তিমন্ত্রক

      কেন্দ্রীয় বিজ্ঞান ও প্রযুক্তিমন্ত্রী ডঃ হর্ষবর্ধন কলকাতায় ভারত আন্তর্জাতিক বিজ্ঞান উৎসব ২০১৮-র প্রারম্ভিক অনুষ্ঠানের উদ্বোধন করলেন
      Posted On: 14 SEP 2018 6:56PM by PIB Kolkata


    কলকাতা, ১৪ সেপ্টেম্বর , ২০১৮


    কেন্দ্রীয় বিজ্ঞান ও প্রযুক্তিমন্ত্রী ডঃ হর্ষবর্ধন জোরের সঙ্গে বলেছেন, দেশের বৈজ্ঞানিক প্রতিষ্ঠানগুলি যুব মানসের সুপ্ত প্রতিভার বিকাশের আদর্শ মঞ্চ হয়ে উঠতে পারে। আজ কলকাতায় ভারত আন্তর্জাতিক বিজ্ঞান উৎসব ২০১৮-র প্রারম্ভিক অনুষ্ঠানে সিএসআইআর-এর সেন্ট্রাল গ্লাস অ্যান্ড সিরামিক রিসার্চ ইন্সটিটিউটে তিনি ভাষণ দিচ্ছিলেন। তিনি জানান, ৫ থেকে ৮ই অক্টোবর লক্ষ্ণৌতে ভারত আন্তর্জাতিক বিজ্ঞান উৎসব ২০১৮ আয়োজন করা হয়েছে। রাষ্ট্রপতি শ্রী রামনাথ কোবিন্দ এই উৎসবের উদ্বোধন করবেন। এদিন মন্ত্রী আইআইএসএফ ২০১৮-এর একটি অ্যাপেরও সূচনা করেন। অক্টোবর মাসে এই উৎসবের আনুষ্ঠানিক উদ্বোধনের আগে সারা দেশের বিভিন্ন স্হানে ৮০টি এই ধরনের প্রারম্ভিক অনুষ্ঠানের আয়োজন করা হচ্ছে। কলকাতাতেই প্রথম প্রারম্ভিক অনুষ্ঠান আয়োজিত হয়েছে।


    মন্ত্রী জোরের সঙ্গে বলেন যে, বিজ্ঞান ও প্রযুক্তির অগ্রগতি দেশের অন্তর্ভুক্ত বৃদ্ধির উদ্যোগকেও এগিয়ে নিয়ে চলেছে। তিনি বৈজ্ঞানিক মূল্য শৃঙ্খলের সংশ্লিষ্ট সকলের সঙ্গে সমন্বয় এবং সামঞ্জস্যের মাধ্যমে কাজ করার জন্য বৈজ্ঞানিক সংগঠনগুলির প্রতি অনুরোধ জানান। তিনি বলেন, বিজ্ঞানকে বিপ্লব হয়ে উঠতে হবে। এটিকে সাধারণ মানুষের জন্য এমন এক বিষয় করে তুলতে হবে, যাতে উদ্ভাবন এবং সৃজনশীলতা উৎসাহিত হয়। তিনি অতীত দিনে বৈজ্ঞানিক আবিস্কারের ক্ষেত্রে কলকাতা শহরের বিজ্ঞানী মহলের অসাধারণ উদ্যোগের কথা স্মরণ করে শ্রী আশুতোষ মুখার্জী, ডঃ বিধানচন্দ্র রায়, আচার্য জগদীশচন্দ্র বোস, আচার্য সত্যেন্দ্রনাথ বোস প্রমুখের কাজের উল্লেখ করেন। উত্তরপূর্বাঞ্চল তথা কলকাতার (পূর্বাঞ্চল) মানুষের মধ্যে বিজ্ঞান ও প্রযুক্তি বিষয়ে উৎসাহের কথা বিবেচনা করে আগামী বছরে ভারত আন্তর্জাতিক বিজ্ঞান উৎসব এই অঞ্চলে আয়োজিত হবে বলে তিনি আশা প্রকাশ করেন।


    ডঃ হর্ষবর্ধন বলেন, জ্ঞানভিত্তিক অর্থনীতির ক্ষেত্রে বিজ্ঞান ও প্রযুক্তি বৃদ্ধিকে এগিয়ে নিয়ে চলেছে। বিজ্ঞানের দুনিয়ায় ব্যক্তিগত পর্যায়ে উদ্ভাবনের বিষয়টি প্রধান হয়ে উঠেছে। তিনি বলেন, প্রধানমন্ত্রী শ্রী নরেন্দ্র মোদী নেতৃত্বাধীন সরকার স্ট্যান্ড আপ ইন্ডিয়া এবং স্টার্টআপ ইন্ডিয়ার মতো উদ্যোগকে উৎসাহিত করছে। এই উদ্যোগের উদীয়মান বিজ্ঞানীরা ও যুব সম্প্রদায়কে বিভিন্ন বৈজ্ঞানিক ধারণাকে দেশের উন্নয়নের লক্ষ্যে পণ্য ও পরিষেবায় রূপান্তর করার জন্য উৎসাহ দেওয়া হচ্ছে। তিনি আসন্ন ভারত আন্তর্জাতিক বিজ্ঞান উৎসব ২০১৮-য় সক্রিয়ভাবে অংশগ্রহণের জন্য বৈজ্ঞানিক মহল, ছাত্রছাত্রী তথা সাধারণ মানুষের কাছে আহ্বান জানান।


    SSS/PB /NS/…

    
    
    (Release ID: 1546183) Visitor Counter : 65
    
    
      Read this release in: English