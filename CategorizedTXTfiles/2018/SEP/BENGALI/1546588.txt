      যুবওক্রীড়াবিষয়কমন্ত্রক

      নেহরু যুব সংগঠনের পক্ষ থেকে কলকাতায় কাশ্মীরী যুববিনিময় কর্মসূচির আয়োজন
      Posted On: 18 SEP 2018 8:07PM by PIB Kolkata


    কলকাতা, ১ ৮ সেপ্টেম্বর , ২০১ ৮


    নেহরু যুব কেন্দ্র সংগঠন (এনওয়াইকেএস) পশ্চিমবঙ্গ শাখা আয়োজিত কাশ্মীরী যুব-বিনিময় কর্মসূচির সূচনা হ’ল মঙ্গলবার (১৮ সেপ্টেম্বর) কলকাতায়। ১৮ থেকে ২২ বছর বয়সী মোট ১৩২ জন কাশ্মীরী যুবক-যুবতী এ মাসের ২৩ তারিখ পর্যন্ত রাজ্যের বিভিন্ন স্থানে সফর করবেন। এরা জম্মু ও কাশ্মীরের অনন্তনাগ, কুপওয়াড়া, বারামূলা, বদগাম, শ্রীনগর ও পুলওয়াম জেলার বাসিন্দা। এ ধরণের কর্মসূচি আয়োজনের উদ্দেশ্য হ’ল – কাশ্মীর উপত্যকায় যুব-সম্প্রদায়ের মধ্যে জাতীয় অখন্ডতা ও সংহতির প্রসারে এই যুবক-যুবতীদের সচেতন ও সংবেদনশীল করে তোলা। কর্মসূচির অঙ্গ হিসাবে আগামী কয়েক দিন ধরে কাশ্মীরী যুবাদের উন্নয়ন ও ক্ষমতায়নের লক্ষ্যে তাঁদের অভিজ্ঞতা বিনিময়ের জন্য মতবিনিময় সভার আয়োজন করা হচ্ছে। দেশ গঠনে এদেরকেও সামিল করাই এর অন্যতম উদ্দেশ্য। এই যুবক-যুবতীরা কলকাতার বিভিন্ন দ্রষ্টব্য স্থান যেমন – বিড়লা তারামন্ডল, ভিক্টোরিয়া মেমোরিয়াল, বিবেকানন্দের বাড়ি প্রভৃতি ঘুরে দেখার সুযোগ পাবেন।


    এই যুব বিনিময় কর্মসূচির মাধ্যমে কাশ্মীরী যুবক-যুবতীদের সাংস্কৃতিক, ঐতিহাসিক স্থানে ঘোরানোর পাশাপাশি গুরুত্বপূর্ণ শিল্প সংস্থা ও শিক্ষা প্রতিষ্ঠানে নিয়ে যাওয়া হবে। এছাড়াও, অন্যান্য রাজ্যে প্রযুক্তি ও শিল্পগত ক্ষেত্রে কি ধরণের অগ্রগতি হচ্ছে, সে সম্পর্কেও তাদের সচেতন করা হবে।


    কেন্দ্রীয় যুব বিষয়ক এবং ক্রীড়া মন্ত্রকের স্বশাসিত সংস্থা নেহরু যুব কেন্দ্র সংগঠন যুব উন্নয়নের লক্ষ্যে দীর্ঘদিন ধরে কাজ করে আসছে। কেন্দ্রীয় স্বরাষ্ট্র মন্ত্রকের সহযোগিতায় এই যুব-বিনিময় কর্মসূচির আয়োজন করা হয়েছে।


    আজ অনুষ্ঠানের সূচনায় জাতীয় সংহতি ও অখন্ডতা শীর্ষক একাধিক সাংস্কৃতিক কর্মসূচির আয়োজন করা হয়। অনুষ্ঠানে বিশিষ্টদের মধ্যে পিআইবি কলকাতার অতিরিক্ত মহানির্দেশক শ্রীমতী জেন নামচু এবং নেহরু যুব কেন্দ্র সংগঠনের পশ্চিমবঙ্গ শাখার নির্দেশক শ্রী নবীন কুমার নায়েক উপস্থিত ছিলেন।


    CG / BD / SB…

    
    
    (Release ID: 1546588) Visitor Counter : 104
    
    
      Read this release in: English