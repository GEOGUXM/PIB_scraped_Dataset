      জাহাজচলাচলমন্ত্রক

      কলকাতা পোর্ট ট্রাস্টের স্বচ্ছতা পক্ষ এবং ‘স্বচ্ছতাই সেবা’ কর্মসূচি
      Posted On: 18 SEP 2018 12:33PM by PIB Kolkata


    কলকাতা, ১৭ সেপ্টেম্বর, ২০১৮


    কলকাতা পোর্ট ট্রাস্ট স্বচ্ছতা পক্ষ উদযাপনের অঙ্গ হিসেবে বহুমুখী অভিযান পরিচালনার এক বিশেষ উদ্যোগ গ্রহণ করেছে। এই উদ্যোগে বন্দর ব্যবহারকারী বিভিন্ন পক্ষ যেমন, শিল্প সংস্থা ও সহযোগী সংগঠন, বিদ্যালয় বা ইউনিভার্সিটিগুলিকেও সামিল করা হচ্ছে। উদ্দেশ্য, স্বচ্ছতা পক্ষ উদযাপনের সময় পরিষ্কার-পরিচ্ছন্নতার বিষয়ে সচেতনতা গড়ে তোলা।


    পোর্ট ট্রাস্ট রবিবার বন্দর এলাকায় এক স্বচ্ছতা পদযাত্রার আয়োজন করে। এই কর্মসূচিতে বন্দর ব্যবহারকারীদের পাশাপাশি, স্থানীয় বিদ্যালয়ের শিশুরা, সংস্থার কর্মী ও আধিকারিকরা অংশ নেন। পদযাত্রার নেতৃত্ব দেন বন্দর কর্তৃপক্ষের চেয়ারম্যান শ্রী বিনীত কুমার। এই পদযাত্রাটি ট্রাক পার্কিং টার্মিনাল থেকে সুভাষ ভবন পর্যন্ত পরিক্রমা করে।


    উল্লেখ করা যেতে পারে, বন্দর কর্তৃপক্ষের চেয়ারম্যান শ্রী বিনীত কুমার রবিবার সুভাষ ভবনে স্বচ্ছতা পক্ষের উদ্বোধন করেন। এই উপলক্ষে তিনি বন্দর ব্যবহারকারীদের পাশাপাশি আধিকারিক ও কর্মীদের স্বচ্ছ ভারত সম্পর্কিত স্বচ্ছতা বাক্য পাঠ করান। অনুষ্ঠানে বেলুড় রামকৃষ্ণ মঠ ও মিশনের সহকারী সাধারণ সচিব স্বামী বোধেস্বরানন্দজি মহারাজ, কলকাতা পোর্ট ট্রাস্টের মুখ্য ভিজিল্যান্স আধিকারিক শ্রী এস কে সারেঙ্গি, সিআইএসএফ-এর সিনিয়র কমান্ড্যান্ট শ্রী এম কে যাদব প্রমুখ উপস্থিত ছিলেন। স্বচ্ছতা পক্ষের সূচনা উপলক্ষে বন্দর কর্তৃপক্ষের চেয়ারম্যান এবং স্বামী বোধেস্বরানন্দজি মহারাজ সুভাষ ভবন কমপ্লেক্সে বৃক্ষরোপন করেন।


    বন্দর কর্তৃপক্ষের পক্ষ থেকে হলদিয়াতেও পরিচ্ছন্নতা অভিযান পরিচালিত হচ্ছে। এই অভিযানে ৪,৫০০ জনের বেশি কর্মী-আধিকারিক যোগ দিয়েছেন। এমনকি, অভিযানে বন্দর কর্তৃপক্ষের বাণিজ্যিক অংশীদার, বিদ্যালয় পড়ুয়া এবং বিশিষ্ট নাগরিকদেরকেও সামিল করা হয়েছে।


    এ বছর এই অভিযানের আওতায় যে সকল কর্মসূচি গ্রহণ করা হয়েছে তার মধ্যে রয়েছে – স্বেচ্ছায় শ্রমদান, প্লাস্টিক বর্জন অভিযান, বৃক্ষরোপন, শৌচাগার নির্মাণ, স্নানঘাটগুলির সংস্কার ও পরিষ্কার-পরিচ্ছন্নতা, স্বাস্থ্য শিবির প্রভৃতি। এছাড়াও, অডিও-ভিস্যুয়াল ভাষণ, স্বচ্ছতা সম্পর্কিত প্রতিযোগিতা, পথ নাটিকা, প্রদর্শনী, আলোকচিত্র প্রভৃতির মাধ্যমেও সচেতন করে তোলার উদ্যোগ নেওয়া হয়েছে।


    CG/BD/DM/…

    
    
    (Release ID: 1546464) Visitor Counter : 77
    
    
      Read this release in: English