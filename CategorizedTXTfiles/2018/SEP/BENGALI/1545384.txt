      নারীওশিশুবিকাশমন্ত্রক

      রাজ্য জুড়ে মাসব্যাপী নানা কর্মসূচি গ্রহনের মধ্য দিয়ে পশ্চিমবঙ্গে জাতীয় পুষ্টি মাস উদযাপনের সূচনা হল শুক্রবার
      Posted On: 07 SEP 2018 7:54PM by PIB Kolkata


    কলকাতা, ৭ সেপ্টেম্বর, ২০১৮


    জাতীয় পুষ্টি মাস উদযাপনের অঙ্গ হিসেবে পুষ্টি সম্পর্কে সচেতনতা বাড়ানোর লক্ষ্যে পুরো সেপ্টেম্বর মাস জুড়ে একাধিক কর্মসূচি গ্রহণ করা হয়েছে। এরই অঙ্গ হিসেবে প্রতিটি আদিবাসী পরিবারের কাছে পুষ্টির গুরুত্ব সম্পর্কে প্রয়োজনীয় বার্তা পৌঁছে দিতে পশ্চিমবঙ্গ সরকারের আদিবাসী উন্নয়ন দপ্তর একাধিক অনুষ্ঠানের আয়োজন করছে। সমগ্র রাজ্য জুড়ে পুষ্টি সম্পর্কে সচেতনতা বাড়াতে একাধিক কর্মসূচি আয়োজনেরও পরিকল্পনা করা হয়েছে। এ ধরণের প্রথম কর্মসূচির আয়োজন হয় আজ (৭ সেপ্টেম্বর) কলকাতার কালচারাল রিসার্চ ইনস্টিটিউটে।


    এই অনুষ্ঠানে দৈনন্দিন জীবনে পুষ্টির প্রয়োজনীয়তা তুলে ধরা হয়। আদিবাসী অধ্যুষিত আঞ্চলে পুষ্টি সচেতনতা গড়ে তোলার ওপর গুরুত্ব দেওয়া হয়। খাবারে পুষ্টির প্রয়োজনীয়তাকে তুলে ধরার জন্য জেলাস্তরীয় সেমিনার আয়োজন করতে রাজ্যের সাতটি আদিবাসী অধ্যুষিত জেলাকে (ঝাড়গ্রাম, বাঁকুড়া, পুরুলিয়া, পশ্চিম মেদিনীপুর, আলিপুরদুয়ার, জলপাইগুড়ি ও দক্ষিণ দিনাজপুর) চিহ্নিত করা হয়েছে। এছাড়াও, সাতটি একলব্য আদর্শ আবাসিক বিদ্যালয়ের মাধ্যমে বৃক্ষরোপণ অভিযান এবং নয়টি পণ্ডিত রঘুনাথ মুর্মু আবাসিক বিদ্যালয়ের (রাজ্য পরিচালিত আবাসিক বিদ্যালয়) মাধ্যমে আদিবাসী মানুষের জীবনজীবিকা হিসেবে ঢাকের কাঠি বিতরণের উদ্যোগ নেওয়া হয়েছে।


    জেলাস্তরীয় খাদ্য মেলার আয়োজন করা হয়েছে ঝাড়গ্রাম, পুরুলিয়া ও আলিপুরদুয়ারে। আদিবাসী এলাকার স্কুল পড়ুয়াদের মধ্যে খাবার আগে নিয়মিত হাত ধোয়ার অভ্যাস গড়ে তোলার ব্যাপারেও এই অভিযানে গুরুত্ব দেওয়া হচ্ছে। সুস্বাস্থ্য বজায় রাখতে স্যানিটারি ন্যাপকিনের ব্যবহার সম্পর্কে সচেতনতা বাড়াতে নয়টি পণ্ডিত রঘুনাথ মুর্মু আবাসিক বিদ্যালয়ে এবং বেলপাহাড়ি আদিবাসী বালিকা বিদ্যালয়ে একটি করে স্যানিটারি ভেন্ডিং মেশিন বসানোর পরিকল্পনা নেওয়া হয়েছে। পুষ্টি মাস উদযাপনের শেষ সপ্তাহে আদিবাসী শিশুদের দৈহিক ও মানসিক বিকাশ হারে অগ্রগতির মূল্যায়নের পাশাপাশি তাদের রক্তাল্পতা সংক্রান্ত পরীক্ষা-নিরীক্ষার পরিকল্পনা রয়েছে।


    CG/BD/DM/…

    
    
    (Release ID: 1545384) Visitor Counter : 126
    
    
      Read this release in: English