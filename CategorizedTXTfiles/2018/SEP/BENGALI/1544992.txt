      প্রধানমন্ত্রীরদপ্তর

      প্রধানমন্ত্রী ইন্ডিয়া পোস্ট পেমেন্টস ব্যাঙ্কের সূচনা করলেন – আর্থিক অন্তর্ভুক্তির লক্ষ্যে এক গুরুত্বপূর্ণ উদ্যোগ
      Posted On: 05 SEP 2018 4:41PM by PIB Kolkata


    নয়াদিল্লি , ১ সেপ্টেম্বর, ২০১ ৮


    প্রধানমন্ত্রী শ্রী নরেন্দ্র মোদী শনিবার (পয়লা সেপ্টেম্বর) নতুন দিল্লীর তালকাটোরা স্টেডিয়ামে ইন্ডিয়া পোস্ট পেমেন্টস ব্যাঙ্কের সূচনা করেন। দেশের ৩ হাজারেরও বেশি জায়গা থেকে এই অনুষ্ঠান দেখা যায়। মূল অনুষ্ঠানটি সরাসরি সম্প্রচারের জন্য এই জায়গাগুলির সঙ্গে এক সংযোগ ব্যবস্থা গড়ে তোলা হয়।


    এই উপলক্ষে প্রধানমন্ত্রী বলেন, ভারতীয় ডাকবিভাগের পেমেন্টস ব্যাঙ্কের মাধ্যমে ব্যাঙ্কিং পরিষেবার যাবতীয় সুযোগ-সুবিধা দেশের প্রত্যন্ত ও দূরবর্তী এলাকাগুলিতে বসবাসকারী মানুষের কাছে পৌঁছে যাবে।


    আর্থিক অন্তর্ভুক্তিকরণের লক্ষ্যে প্রধানমন্ত্রী কেন্দ্রীয় সরকারের জন ধন যোজনা চালু করার কথাও স্মরণ করেন। তিনি বলেন, ভারতীয় ডাক বিভাগের এই ব্যাঙ্ক আর্থিক অন্তর্ভুক্তিকরণের লক্ষ্য পূরণে আরও একটি গুরুত্বপূর্ণ পদক্ষেপ। দেশের ৬৫০টি জেলায় আজ থেকেই ভারতীয় ডাক বিভাগের পেমেন্টস ব্যাঙ্কের শাখাও চালু হল বলে তিনি জানান।


    প্রধানমন্ত্রী বলেন, ডাক-পিয়নরা গ্রামে দীর্ঘ সময় শ্রদ্ধা পেয়ে এসেছেন এবং গ্রামের মানুষরা তাঁদেরকে স্বীকৃতিও দিয়েছেন। তিনি আরও বলেন, আধুনিক প্রযুক্তি আবির্ভাব সত্ত্বেও ডাক-পিয়নদের প্রতি আস্থা একই রয়েছে। সরকারের প্রচেষ্টাই হল বর্তমান কাঠামো ও ব্যবস্থার সংস্কার। তাই, পরিবর্তিত সময়ের সঙ্গে সাযুজ্য রেখে এগুলির সংস্কার করা হচ্ছে। তিনি আরও জানান, সারা দেশে দেড় লক্ষেরও বেশি ডাকঘর রয়েছে এবং গ্রামীণ ডাক সেবক বা ডাক-পিয়নের সংখ্যা ৩ লক্ষের বেশি। এই গ্রামীণ ডাক সেবকরা সাধারণ মানুষের সঙ্গে সরাসরি যোগাযোগ রেখে চলেন। তাই, গ্রামীণ ডাক সেবকদের আরও অধিক ক্ষমতা প্রদান করে আর্থিক পরিষেবা পৌঁছে দেওয়ার লক্ষ্যে তাঁদেরকে স্মার্ট ফোন ও ডিজিটাল প্রযুক্তিসম্পন্ন বৈদ্যুতিন উপকরণ দেওয়া হবে।


    ভারতীয় ডাক বিভাগের পেমেন্টস ব্যাঙ্কের বিভিন্ন উপকারিতার কথা উল্লেখ করে প্রধানমন্ত্রী বলেন, এই ব্যাঙ্কের মাধ্যমে আর্থিক লেনদেন, সরকারি সুবিধা হস্তান্তর, বিল প্রদান সহ বিনিয়োগ ও বিমার মতো অন্যান্য পরিষেবাও মিলবে। তিনি বলেন, এই সমস্ত পরিষেবাগুলি ডাক-পিয়নরা সাধারণ মানুষের দোরগোড়ায় পৌঁছে দেবেন। ভারতীয় ডাক বিভাগের এই ব্যাঙ্কের মাধ্যমে ডিজিটাল লেনদেনের পাশাপাশি কৃষকদের সহায়তাদানকারী ‘প্রধানমন্ত্রী ফসল বিমা যোজনা’র মতো প্রকল্পগুলির যাবতীয় সুযোগ-সুবিধাও পাওয়া যাবে।


    প্রধানমন্ত্রী আরও জানান, ২০১৪ সাল থেকে বিভেদমূলক ঋণ প্রদানের দরুণ ভারতের ব্যাঙ্কিং ক্ষেত্রে যে জটিলতা ও সমস্যা তৈরি হয়েছে, কেন্দ্রীয় সরকার তা কড়া হাতে মোকাবিলা করে আসছে। তিনি আরও জানান, প্রদেয় ঋণের এই পরিস্থিতি সরকার পর্যালোচনা করে দেখেছে এবং ব্যাঙ্কিং ক্ষেত্রের সঙ্গে যুক্ত এই জটিলতা দূর করতে পেশাদারী মনোভাব গ্রহণ করেছে। ঋণ খেলাপিরা যাতে উপযুক্ত শাস্তি পায় তা সুনিশ্চিত করতে পলাতক অর্থনৈতিক অপরাধী বিল-এর মতো আইনি ব্যবস্থা গ্রহণের কথাও তিনি উল্লেখ করেন।


    প্রধানমন্ত্রী আরও বলেন, স্বনিযুক্তির সুযোগ-সুবিধা গড়ে তুলতে দরিদ্র ও মধ্যবিত্ত শ্রেণীর মানুষকে ‘মুদ্রা’ যোজনার মাধ্যমে ১৩ লক্ষ কোটি টাকারও বেশি ঋণ দেওয়া হয়েছে। তিনি বলেন, ভারত আজ এশিয়ান গেম্‌স-এ এযাবৎকালের মধ্যে সেরা সাফল্য পেয়েছে। অর্থনীতিতেও উল্লেখযোগ্য অগ্রগতি লক্ষ্য করা যাচ্ছে। একইসঙ্গে, সমগ্র দেশ এখন এক নতুন আত্মবিশ্বাসে পরিপূর্ণ। সাধারণ মানুষের সমবেত প্রচেষ্টার ফলে এই সাফল্য পাওয়া গেছে বলে তিনি মন্তব্য করেন। প্রধানমন্ত্রী বলেন, ভারত এখন বিশ্বে দ্রুততম বিকাশশীল অর্থনীতিই নয়, বরং দ্রুততার সঙ্গে দারিদ্র্য দূরীকরণের লক্ষ্যে এগিয়ে চলেছে।


    প্রধানমন্ত্রী বলেন, ৩ লক্ষ ডাক সেবক গ্রামগুলিতে প্রতিটি বাড়িতে, প্রত্যেক কৃষকের কাছে এবং প্রতিটি ক্ষুদ্র শিল্পে আর্থিক পরিষেবা প্রদানে গুরুত্বপূর্ণ ভূমিকা নেবে। ডাক সেবকদের কল্যাণে তাঁদের দীর্ঘদিনের দাবিদাওয়া মেটাতে সাম্প্রতিক মাসগুলিতে একাধিক গুরুত্বপূর্ণ পদক্ষেপ নেওয়ার কথা উল্লেখ করে শ্রী মোদী বলেন, এই সমস্ত উদ্যোগের ফলে তাঁদের বেতনও উল্লেখযোগ্য পরিমাণে বাড়বে। আগামী কয়েক মাসের মধ্যেই দেশের দেড় লক্ষেরও বেশি ডাকঘরে ইন্ডিয়া পোস্ট পেমেন্টস ব্যাঙ্কের সুযোগ-সুবিধা পাওয়া যাবে বলে প্রত্যয় ব্যক্ত করেন প্রধানমন্ত্রী শ্রী নরেন্দ্র মোদী।


      CG/BD/DM/….

    
    
    (Release ID: 1544992) Visitor Counter : 142
    
    
      Read this release in: English