      নারীওশিশুবিকাশমন্ত্রক

      জাতীয় পুষ্টি মাসের অঙ্গ হিসেবে পুষ্টি মেলা আয়োজিত হয়েছে
      Posted On: 12 SEP 2018 9:23PM by PIB Kolkata


    কলকাতা, ১২ সেপ্টেম্বর, ২০১৮


    জাতীয় পুষ্টি মাসের অঙ্গ হিসেবে কলকাতার কালচারাল রিসার্চ ইনস্টিটিউটে আজ (১২ সেপ্টেম্বর) পুষ্টি মেলার আয়োজন করা হয়েছে। চলতি সেপ্টেম্বর মাসকে জাতীয় পুষ্টি মাস হিসেবে পালন করা হচ্ছে। এই সূত্রে কেন্দ্রীয় সরকারের প্রচার কর্মসূচি হিসেবে দেশ জুড়ে পুষ্টি মেলা আয়োজিত হচ্ছে। কেন্দ্রীয় সরকারের সহযোগিতায় পশ্চিমবঙ্গ সরকারের উপজাতি বিকাশ দপ্তর আয়োজিত এখানকার পুষ্টি মেলায় উপজাতীয় খাদ্য ও তার পুষ্টিগত মূল্য এবং খাদ্যগুণ সম্বন্ধে সচেতনতা সৃষ্টি করা হচ্ছে। এই কর্মসূচির মূল উদ্দেশ্য হল, জনসাধারণকে প্রচলিত আহারের মধ্যে পুষ্টিকর খাদ্য গ্রহণ ও সদ্যোজাত শিশুদের পুষ্টিকর খাদ্য গ্রহণে উৎসাহিত করা।


    পশ্চিমবঙ্গের কালচারাল রিসার্চ ইনস্টিটিউট, বেশ কয়েকটি কর্মসূচির মাধ্যমে সাধারণ মানুষের মধ্যে দৈনন্দিন জীবনে পুষ্টির প্রয়োজনীয়তা তুলে ধরবে। উপজাতি অধ্যুষিত অঞ্চলগুলিতে বিশেষ গুরুত্ব আরোপ করা হবে। ওরাওঁ, মহালি, মুন্দা ও সাঁওতাল সম্প্রদায় সহ বিভিন্ন উপজাতির মানুষেরা পুষ্টি মেলায় অংশগ্রহণ করে উপজাতীয় সুষম আহারের ওপর আলোকপাত করবেন।


    পশ্চিমবঙ্গের সাতটি উপজাতি অধ্যুষিত জেলা – ঝাড়গ্রাম, বাঁকুড়া, পুরুলিয়া, পশ্চিম মেদিনীপুর, আলিপুরদুয়ার, জলপাইগুড়ি ও দক্ষিণ দিনাজপুরে আগামী কয়েক সপ্তাহ ধরে খাদ্য ও পুষ্টির প্রয়োজনীয়তার বিষয়ে বেশ কয়েকটি আলোচনাসভা অনুষ্ঠিত হবে। এছাড়া, রাজ্যের একলব্য আদর্শ আবাসিক বিদ্যালয় ও পণ্ডিত রঘুনাথ মুর্মু আবাসিক বিদ্যালয়ে জীবিকা নির্বাহের জন্য সজনে ডাটার চাষকে উৎসাহ দেওয়া হবে।


    CG/SC/DM/…

    
    
    (Release ID: 1545937) Visitor Counter : 119