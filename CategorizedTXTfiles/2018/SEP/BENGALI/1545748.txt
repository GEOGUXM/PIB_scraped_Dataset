      তথ্যওসম্প্রচারমন্ত্রক

      দূরদর্শনের নটি ডিএসএনজি ভ্যানের যাত্রা সূচনা করলেন কর্ণেল রাজ্যবর্ধন রাঠোর
      Posted On: 12 SEP 2018 1:56PM by PIB Kolkata


    নয়াদিল্লি, ১১ সেপ্টেম্বর , ২০১৮


    দূরদর্শনের নটি ডিএসএনজি ভ্যানের আনুষ্ঠানিক যাত্রার সূচনা করলেন স্বাধীন দায়িত্বপ্রাপ্ত কেন্দ্রীয় তথ্য ও সম্প্রচার এবং ক্রীড়া ও যুব বিষয়ক প্রতিমন্ত্রী (অবসরপ্রাপ্ত) কর্ণেল রাজ্যবর্ধন রাঠোর। কেন্দ্রীয় তথ্য ও সম্প্রচার মন্ত্রকের সচিব শ্রী অমিত খারে, দূরদর্শনের মহানির্দেশক শ্রীমতী সুপ্রীয়া সাহু এবং অন্যান্য আধিকারিকরা এই উপলক্ষ্যে সেখানে উপস্হিত ছিলেন।


    অনুষ্ঠানে কর্ণেল রাঠোর বলেন, বর্তমান সরকার ‘ এ্যাক্ট ইস্ট ’ নীতির ওপর গুরুত্ব দিচ্ছে এবং এর প্রেক্ষিতে উত্তরপূর্ব ভারতে প্রচুর উন্নয়নমূলক কাজ হচ্ছে। তবে দেশের উত্তরপূর্বাঞ্চলের জন্য আরও ডিএসএনজি ভ্যানের প্রয়োজন রয়েছে যেগুলির সাহায্যে ভারতের ঐ অঞ্চলের উন্নয়নমূলক সংবাদ আরও বেশি করে মানুষের কাছে পৌঁছে দেওয়া যায়।


    সরাসরি সম্প্রচারের জন্য দূরদর্শনের সম্প্রচার ক্ষমতা বৃদ্ধির যে কর্মসূচি হাতে নেওয়া হয়েছে, সেই অনুসারে ন ’ টি নতুন সি-ব্যান্ড ডিএসএনজি ভ্যান আনা হয়েছে যেগুলি এইচডি সিগন্যাল আপলিঙ্ক করার ক্ষমতা রাখে। বাণিজ্যিক দরপত্রের সাহায্যে ২২.৮৩ কোটি টাকা ব্যয়ে এই ভ্যানগুলি কেনা হয়েছে।


    এই ভ্যানগুলির মধ্যে চারটি পাঠানো হবে গ্যাংটক, কোহিমা, ইমফল এবং আগরতলায়। এই ভ্যানগুলি সংবাদ সংগ্রহে সাহায্য করবে। পাশাপাশি, প্রচারের আলো পায়নি এমন বহু কর্মসূচির ওপরও আলোকপাত করা সম্ভব হবে। প্রসঙ্গত, নতুন ডিএসএনজি ইউনিট এলাহাবাদ, বিশাখাপত্তনম, চন্ডিগড়, জগদলপুর এবং পুণেতেও পাঠানো হচ্ছে।


    সারা দেশে দূরদর্শনের ৩৪টি ডিএসএনজি ভ্যান রয়েছে। এরমধ্যে ১৬টি সি ব্যান্ডে চালু রয়েছে এবং বাদবাকি ১৮টি কেইউ ব্যান্ডে চালু রয়েছে।


    CG/SSS /NS/…

    
    
    (Release ID: 1545748) Visitor Counter : 33
    
    
      Read this release in: English