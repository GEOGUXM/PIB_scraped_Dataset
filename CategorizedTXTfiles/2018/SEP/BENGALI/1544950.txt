      প্রতিরক্ষামন্ত্রক

      প্রতিরক্ষা উৎপাদন নিয়ে দু’দিনের সেমিনার কলকাতায়
      Posted On: 05 SEP 2018 1:14PM by PIB Kolkata


    কলকাতা, ৪ সেপ্টেম্বর, ২০১৮


    প্রতিরক্ষা উৎপাদন নিয়ে আগামী ১৪ তারিখ কলকাতায় দু’দিনের এক সেমিনারের আয়োজন করা হয়েছে । এই সেমিনারের উদ্দেশ্য ক্ষুদ্র ও মাঝারি শিল্প তথা বেসরকারি ক্ষেত্রগুলির জন্য প্রতিরক্ষা উৎপাদন ক্ষেত্রে যে বিপুল সুযোগ-সুবিধা রয়েছে, সে বিষয়ে সচেতন করে তোলা। কেন্দ্রীয় সরকার সম্পূর্ণ দেশীয় প্রযুক্তিতে প্রতিরক্ষা উৎপাদন সামগ্রী নির্মাণে বিশেষ গুরুত্ব দিচ্ছে। সেমিনারের মূল বিষয় ‘প্রতিরক্ষা উৎপাদন : সরকারি-বেসরকারি অংশীদারিত্ব – নজর উত্তর-পূর্ব ভারতে’। প্রতিরক্ষা দপ্তরের সচিব ডঃ অজয় কুমার জাতীয় স্তরের এই সেমিনারে মূল ভাষণ দেবেন। প্রতিরক্ষা ক্ষেত্রের সঙ্গে যুক্ত একাধিক সংস্থা যেমন অর্ডন্যান্স ফ্যাক্টরি বোর্ড, হ্যাল, ডিআরডিও, জিআরএসই প্রভৃতি এই সেমিনারে অংশ নেবে। এছাড়াও নৌ-বাহিনী, সেনাবাহিনী ও বিমানবাহিনীর উচ্চপদস্থ আধিকারিকরাও সেমিনারে বক্তব্য রাখবেন। সেমিনারের পাশাপাশি আগামী ১৪ থেকে ১৬ই সেপ্টেম্বর পর্যন্ত প্রতিরক্ষা সামগ্রী নিয়ে তিনদিনের এক প্রদর্শনীরও আয়োজন করা হচ্ছে। উল্লেখ করা যেতে পারে, ‘মেক ইন ইন্ডিয়া’ কর্মসূচির আওতায় কেন্দ্রীয় সরকার সরকারি-বেসরকারি অংশীদারিত্বের ভিত্তিতে প্রতিরক্ষা ক্ষেত্রে দেশীয় প্রযুক্তিতে বিভিন্ন সাজসরঞ্জাম উৎপাদনে গুরুত্ব দিচ্ছে।


    ত্রয়োদশ প্রতিরক্ষা পঞ্চবার্ষিকী পরিকল্পনায় ২০১৭ থেকে ২০২২ পর্যন্ত এই খাতে ২৬ কোটি ৪৪ লক্ষ টাকা খরচ করার পরিকল্পনা রয়েছে। একইসঙ্গে, ভারতীয় প্রতিরক্ষা বাজারের সামগ্রিক মূল্য দাঁড়াবে প্রায় ১ লক্ষ ৮০ হাজার কোটি টাকা। বর্তমানে ৬ হাজারের বেশি ক্ষুদ্র ও মাঝারি সংস্থা প্রতিরক্ষা ক্ষেত্রের সঙ্গে যুক্ত এবং এই সংস্থাগুলি ১০ হাজারেরও বেশি প্রতিরক্ষা সামগ্রী উৎপাদন করে থাকে। ক্ষুদ্র ও মাঝারি সংস্থাগুলির প্রতিরক্ষা ক্ষেত্রে অংশগ্রহণের ফলে দেশীয় প্রযুক্তিতে প্রতিরক্ষা সাজসরঞ্জামের উৎপাদন বৃদ্ধি পাবে বলে আশা করা হচ্ছে।


    CG/BD/DM/….

    
    
    (Release ID: 1544950) Visitor Counter : 57
    
    
      Read this release in: English