      প্রধানমন্ত্রীরদপ্তর

      অষ্টাদশ এশিয়া গেমস-এর পদকজয়ীদের সঙ্গে প্রধানমন্ত্রীর বার্তালাপ
      Posted On: 05 SEP 2018 8:48PM by PIB Kolkata


    নয়াদিল্লি, ০৫ সেপ্টেম্বর , ২০১৮


    প্রধানমন্ত্রী শ্রী নরেন্দ্র মোদী আজ সদ্য-সমাপ্ত অষ্টাদশ এশিয়ান গেমস-এর পদকজয়ীদের সঙ্গে কথা বলেন। প্রত্যেক পদকপ্রাপ্ত প্রতিযোগীকে অভিনন্দন জানিয়ে তাদের অসাধারণ ক্রীড়া নৈপুণ্যের প্রশংসা করেন। পদকজয়ীদের তিনি জানান যে তাদের ক্রীড়া নৈপুণ্য ভারতের মর্যাদা। এই সম্মান এবং খ্যাতি প্রাপ্তির পর পদকজয়ীরা তাদের লক্ষ্যচ্যূত হবেন না বলে প্রধানমন্ত্রী আশাপ্রকাশ করেন।


    কথাপ্রসঙ্গে প্রধানমন্ত্রী ক্রীড়াবিদদের তাদের ক্রীড়া নৈপুণ্য বাড়ানোর জন্য প্রযুক্তি সহায়তা নেওয়ার কথাও বলেন। প্রধানমন্ত্রী বলেন, নিজস্ব দক্ষতা বাড়ানোর জন্য প্রযুক্তির সাহায্য নিতে পারলে খেলোয়াড়রা তাদের দক্ষতার সঠিক মূল্যায়ন করতে পারবেন। একইসঙ্গে বিশ্বের শীর্ষস্হানীয় ক্রীড়াবিদদের দক্ষতার সঙ্গে নিজেদের ক্ষমতার তুলনামূলক বিচারও করতে পারবেন।


    ছোট ছোট শহর, গ্রামাঞ্চল এবং দারিদ্র পটভূমি থেকে উঠে আসা এই প্রতিভারা তাদের ক্রীড়া দক্ষতা প্রদর্শন করে দেশের জন্য পদক জেতায় প্রধানমন্ত্রী সন্তোষ প্রকাশ করেন। তিনি বলেন, গ্রামাঞ্চলে বহু প্রতিভা রয়েছে যাদের উপযুক্তভাবে গড়ে তুলতে হবে। তিনি আরও বলেন, একজন ক্রীড়াবিদ দৈনন্দিন যে ধরনের সংগ্রামের মধ্যে দিয়ে উঠে আসেন, বহির্বিশ্ব সে সম্পর্কে অবগত নয়। তাঁদের চারিত্রিক দৃঢ়তা, তাদের ক্রীড়ার প্রতি নিষ্ঠাকে প্রধানমন্ত্রী কুর্নিশ জানিয়ে আশাপ্রকাশ করেন, গোটা দেশ তাদের প্রচেষ্ঠা প্রত্যক্ষ করে উদ্বুদ্ধ হবে।


    শ্রী মোদী পদকপ্রাপ্তিতে থেমে না থেকে ক্রীড়াবিদদের আরও বড় সম্মান প্রাপ্তির প্রয়াসে লড়াই করার আহ্বান জানান। তিনি বলেন, পদকজয়ীরা এখন আরও বড় একটি চ্যালেঞ্জের সম্মুখীন হলেন- তারা যেন অলিম্পিক গেমসের মঞ্চে পৌঁছে তাঁদের লক্ষ্যচ্যূত না হন।


    স্বাধীন দায়িত্বপ্রাপ্ত কেন্দ্রীয় ক্রীড়া ও যুব বিষয়ক প্রতিমন্ত্রী কর্নেল রাজ্যবর্ধন রাঠোর অনুষ্ঠানে উপস্হিত ছিলেন। শ্রী রাঠোর বলেন, প্রধানমন্ত্রীর দর্শন এবং সরকার ক্রীড়াক্ষেত্রে যে ব্যবস্হা নিয়েছে তা তরুণ ক্রীড়াবিদদের উদ্বুদ্ধ করবে।


    CG/SSS /NS/…

    
    
    (Release ID: 1545064) Visitor Counter : 19
    
    
      Read this release in: English