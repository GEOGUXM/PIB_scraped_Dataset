      প্রধানমন্ত্রীরদপ্তর

      প্রধানমন্ত্রী ইন্দোরে শহীদ ইমাম হুসেনের স্মৃতিরক্ষা উদযাপন অনুষ্ঠান আশারা মুবারকা-তে যোগ দিলেন; এক জনসভাতেও ভাষণ দিলেন তিনি
      Posted On: 14 SEP 2018 5:46PM by PIB Kolkata


    নয়াদিল্লি , ১৪ সেপ্টেম্বর, ২০১ ৮


    প্রধানমন্ত্রী শ্রী নরেন্দ্র মোদী শুক্রবার (১৪ই সেপ্টেম্বর) ইন্দোরে দাউদি বোহরা সম্প্রদায় আয়োজিত শহীদ ইমাম হুসেমের স্মৃতিরক্ষা উদযাপন অনুষ্ঠান আশারা মুবারকা উপলক্ষে এক বিরাট জনসভায় ভাষণ দিলেন।


    ইমাম হুসেনের আত্মবলিদান স্মরণ করে প্রধানমন্ত্রী শ্রী মোদী বলেন, ইমাম সর্বদাই অন্যায়ের বিরুদ্ধে রুখে দাঁড়িয়েছিলেন এবং শান্তি ও ন্যায়-বিচার প্রতিষ্ঠার জন্য শহীদ হয়েছিলেন। তিনি আরও বলেন, ইমামের আদর্শ ও শিক্ষা আজও সমান প্রাসঙ্গিক। ডঃ সৈয়দনা মুফাদ্দল সইফুদ্দিনের কাজের প্রশংসা করে প্রধানমন্ত্রী বলেন, দেশের প্রতি ভালোবাসা ও আন্তরিকতাই তাঁর শিক্ষার মূল উপাদান।


    প্রধানমন্ত্রী বলেন, সকলকে একসঙ্গে নিয়ে চলার সংস্কৃতি ও কৃষ্টিই ভারতকে অন্যান্য দেশের থেকে পৃথক করেছে। তিনি দৃঢ়তার সঙ্গে বলেন, “আমাদের অতীত নিয়ে আমরা গর্বিত, আমরা বর্তমানে বিশ্বাস রাখি এবং আমাদের উজ্জ্বল ভবিষ্যতের ব্যাপারে আমরা আস্থাশীল।”


    দাউদি বোহরা সম্প্রদায়ের অবদানের কথা উল্লেখ করে প্রধানমন্ত্রী বলেন, এই সম্প্রদায় ভারতের সার্বিক অগ্রগতি ও বিকাশে সর্বদাই গুরুত্বপূর্ণ ভূমিকা পালন করেছে। তিনি আশা প্রকাশ করে বলেন, সমগ্র বিশ্বে ভারতীয় সংস্কৃতি ও কৃষ্টির সক্ষমতা ছড়িয়ে দিতে এই সম্প্রদায়ের মহান প্রচেষ্টা অব্যাহত থাকবে।


    বোহরা সম্প্রদায়ের প্রশংসা করে প্রধানমন্ত্রী আরও বলেন, এই সম্প্রদায়ের মানুষের স্নেহ ও ভালোবাসা পাওয়া তাঁর কাছে সৌভাগ্যের ব্যাপার। গুজরাটের মুখ্যমন্ত্রী থাকাকালীন এই সম্প্রদায়ের সহায়তার কথা স্মরণ করে শ্রী মোদী বলেন, এই সম্প্রদায়ের মানুষের ভালোবাসা ও স্নেহপরায়ণতার টানেই তিনি ইন্দোরে এসেছেন।


    দাউদি বোহরা সম্প্রদায়ের বিভিন্ন সমাজ সেবামূলক উদ্যোগের প্রশংসা করে প্রধানমন্ত্রী বলেন, সাধারণ মানুষ, বিশেষ করে দরিদ্র ও আর্ত মানুষের জীবনযাত্রার মানোন্নয়ন সুনিশ্চিত করতে সরকার একাধিক পদক্ষেপ নিয়েছে। এই প্রেক্ষিতে, তিনি ‘আয়ুষ্মান ভারত’, ‘স্বচ্ছ ভারত অভিযান’ ও ‘প্রধানমন্ত্রী আবাস যোজনা’র মতো বিভিন্ন সরকারি উন্নয়নমূলক উদ্যোগের কথা উল্লেখ করেন। সরকারি এই উদ্যোগগুলি সাধারণ মানুষের জীবনযাত্রায় পরিবর্তন আনছে বলে তিনি অভিমত প্রকাশ করেন।


    ‘স্বচ্ছ ভারত অভিযান’কে এগিয়ে নিয়ে যাওয়ার জন্য প্রধানমন্ত্রী ইন্দোরের মানুষকে অভিনন্দন জানান। তিনি বলেন, ‘স্বচ্ছতাই প্রকৃত সেবা’ কর্মসূচির আগামীকাল সূচনা হচ্ছে। ব্যাপক এই স্বচ্ছতা অভিযানে সক্রিয়ভাবে অংশগ্রহণ করার জন্য তিনি সাধারণ মানুষের কাছে আহ্বান জানান।


    ব্যবসায়িক ক্ষেত্রে বোহরা সম্প্রদায়ের সততা সম্পর্কে বলতে গিয়ে প্রধানমন্ত্রী বলেন, অভিন্ন পণ্য ও পরিষেবা কর (জিএসটি) এবং দেউলিয়া ও ঋণ পরিশোধে অক্ষমতা আইনের মাধ্যমে সরকার সৎ ব্যবসায়ীদের উৎসাহিত করার কাজ করছে। তিনি বলেন, ভারতীয় অর্থনীতি বৃদ্ধি পাচ্ছে এবং নতুন ভারত গড়ে ওঠার লক্ষ্যে এগিয়ে চলেছে।


    মধ্যপ্রদেশের মুখ্যমন্ত্রী শ্রী শিবরাজ সিং চৌহানও অনুষ্ঠানে উপস্থিত ছিলেন। এর আগে, ডঃ সৈয়দনা মুফাদ্দল সইফুদ্দিন দৃষ্টান্তমূলক কাজের জন্য প্রধানমন্ত্রীর প্রশংসা করেন এবং দেশের স্বার্থে তাঁর কর্মপ্রচেষ্টার সাফল্য কামনা করেন।


    SSS/BD/DM/…

    
    
    (Release ID: 1546157) Visitor Counter : 79
    
    
      Read this release in: English