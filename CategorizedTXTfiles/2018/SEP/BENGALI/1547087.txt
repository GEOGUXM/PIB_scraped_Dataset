      প্রধানমন্ত্রীরদপ্তর

      ছত্তিশগড়ে গুরুত্বপূর্ণ পরিকাঠামোমূলক প্রকল্পের শিলান্যাস করলেন প্রধানমন্ত্রী
      Posted On: 24 SEP 2018 5:13PM by PIB Kolkata


    নয়াদিল্লি , ২২ সেপ্টেম্বর, ২০১ ৮


    প্রধানমন্ত্রী শ্রী নরেন্দ্র মোদী আজ (২২শে সেপ্টেম্বর) ছত্তিশগড় সফর করেন। জঞ্জগির-চম্পার ঐতিহ্যবাহী তাঁত ও কৃষি সংক্রান্ত একটি প্রদর্শনী ঘুরে দেখলেন তিনি। একইসঙ্গে তিনি বিভিন্ন জাতীয় সড়ক প্রকল্প এবং পেন্দ্রা-অনুপ্পুর তৃতীয় রেললাইনটির শিলান্যাস করেন। শ্রী মোদী কেন্দ্র এবং রাজ্য সরকারের বিভিন্ন কল্যাণ প্রকল্পের কিছু বাছাই করা সুবিধাভোগীর হাতে শংসাপত্রও তুলে দেন।


    কৃষকদের একটি বড় সমাবেশেও প্রধানমন্ত্রী ভাষণ দেন। সেখানে তিনি প্রাক্তন প্রধানমন্ত্রী শ্রী অটলবিহারী বাজপেয়ীকে স্মরণ করে বলেন, বাজপেয়ীজি তিনটি রাজ্যের সৃষ্টি করেছিলেন। সেগুলি হল – উত্তরাখণ্ড, ঝাড়খণ্ড এবং ছত্তিশগড়। এই রাজ্যগুলির উন্নয়নের যে স্বপ্ন প্রাক্তন প্রধানমন্ত্রী দেখেছিলেন তাকে ভিত্তি করেই এই রাজ্যগুলির দ্রুত প্রগতি হচ্ছে বলে শ্রী মোদী উল্লেখ করেন।


    প্রধানমন্ত্রী বলেন, কেন্দ্রীয় সরকার উন্নয়নে সমর্পিত এবং মানুষের আশা-আকাঙ্ক্ষা পূরণ করতে চায়। সরকার ভোটব্যাঙ্কের তাগিদে প্রকল্প সৃষ্টি করছে না, এর একমাত্র লক্ষ্য হল নতুন এবং আধুনিক ছত্তিশগড় গড়ে তোলা। ‘সবকা সাথ সবকা বিকাশে’র লক্ষ্যে দেশ এগিয়ে চলেছে বলে শ্রী মোদী সমাবেশে জানান। একইসঙ্গে মূল্য সংযোগের মাধ্যমে কৃষকরা যাতে উপকৃত হন সেই প্রচেষ্টাও সরকার অব্যাহত রেখেছে বলে শ্রী মোদী উল্লেখ করেন। তিনি এ প্রসঙ্গে প্রধানমন্ত্রী কিষাণ সম্পদ যোজনার উল্লেখ করেন। তিনি বলেন, প্রযুক্তিগত মধ্যস্থতার মাধ্যমে কৃষকদের কল্যাণ সুনিশ্চিত হয়েছে। পাশাপাশি, সয়েল হেল্‌থ কার্ড এবং ফসল বিমা যোজনার মতো প্রকল্প কৃষকদের বিশেষভাবে লাভবান করছে বলেও তিনি জানান।


    প্রধানমন্ত্রী বলেন, একটা সময় ছিল যখন কিছু বাছাই করা মানুষ কল্যাণমূলক প্রকল্পের সুযোগগুলি পেত। দুর্নীতি প্রশাসনিক ব্যবস্থাকে একেবারে চূর্ণ করে দিয়েছিল বলে শ্রী মোদী মন্তব্য করেন। তিনি বলেন, কেন্দ্রীয় সরকার সকলের উন্নয়নে প্রতিশ্রুতিবদ্ধ এবং ২০২২ নাগাদ প্রত্যেকের মাথার ওপর ছাদ তৈরি করা সুনিশ্চিত করতে চায়। তিনি আরও বলেন, শৌচাগার নির্মাণের বিষয়টিকে সরকার একটি বিশেষ প্রকল্প হিসেবে হাতে নিয়েছিল। উজ্জ্বলা যোজনার আওতায় গরিব মানুষজনকে রান্নার গ্যাসের সংযোগ দেওয়া হয়েছে এবং এখন সৌভাগ্য যোজনার মাধ্যমে প্রতিটি বাড়িতে বিদ্যুৎ সংযোগ দেওয়ার বিষয়টি সুনিশ্চিত করতে পেরেছে।


    CG/SSS/DM/…

    
    
    (Release ID: 1547087) Visitor Counter : 28
    
    
      Read this release in: English