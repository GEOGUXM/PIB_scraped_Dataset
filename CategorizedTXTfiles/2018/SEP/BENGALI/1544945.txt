      মানবসম্পদবিকাশমন্ত্রক

      জাতীয় শিক্ষক পুরস্কারের নীতি-নির্দেশিকায় কয়েকটি পরিবর্তন; পুরস্কার জয়ী শিক্ষক-শিক্ষিকাদের সঙ্গে প্রধানমন্ত্রী মতবিনিময় করবেন
      Posted On: 05 SEP 2018 1:09PM by PIB Kolkata


    নয়াদিল্লি, ৪ সেপ্টেম্বর, ২০১৮


    প্রধানমন্ত্রী শ্রী নরেন্দ্র মোদী জাতীয় শিক্ষক দিবসের প্রাক্কালে (৪ সেপ্টেম্বর, ২০১৮) পুরস্কার জয়ী শিক্ষক-শিক্ষিকাদের সঙ্গে সাক্ষাৎ করবেন। উপ-রাষ্ট্রপতি শ্রী এম ভেঙ্কাইয়া নাইডু ৫ সেপ্টেম্বর জাতীয় শিক্ষক দিবস উপলক্ষে আয়োজিত এক অনুষ্ঠানে প্রাপকদের পুরস্কৃত করবেন।


    কেন্দ্রীয় মানবসম্পদ উন্নয়ন মন্ত্রক ২০১৭-র জাতীয় পুরস্কারের জন্য শিক্ষক-শিক্ষিকাদের মানোন্নয়ন সংক্রান্ত নীতি-নির্দেশিকায় সংশোধন করেছে। এই সংশোধনীতে স্বচ্ছতা বজায় রাখা ও সুস্থ মনোনয়ন প্রক্রিয়ার ওপর গুরুত্ব দেওয়া হয়েছে। একইসঙ্গে, পুরস্কার প্রদানের ক্ষেত্রে শিক্ষক-শিক্ষিকাদের দক্ষতা ও যোগ্যতার বিষয়টি প্রতিফলিত হয়েছে। গুরুত্বপূর্ণ ও মর্যাদাসম্পন্ন জাতীয় পুরস্কারগুলিতে সাম্প্রতিক যে সমস্ত পরিবর্তন করা হয়েছে, সেগুলিকে বিবেচনায় রেখেই এই সংশোধন বলে মন্ত্রকের পক্ষ থেকে জানানো হয়েছে।


    নতুন নীতি-নির্দেশিকার বৈশিষ্ট্য নিম্নরূপ :

      * এখন থেকে স্থায়ী পদে কর্মরত সমস্ত শিক্ষক-শিক্ষিকাই এই পুরস্কারের জন্য আবেদন জানালে তা বিবেচিত হবে। পেশাগত মেয়াদের কোনও সময়সীমা থাকছে না। এর ফলে, সদ্য কর্মজীবন শুরু করা তরুণ শিক্ষক-শিক্ষিকারাও পুরস্কারের জন্য বিবেচিত হবেন। আগে, এই পুরস্কারের জন্য অন্ততপক্ষে ১৫ বছরের অভিজ্ঞতা থাকা বাধ্যতামূলক ছিল।

      * এই প্রথমবার শিক্ষক-শিক্ষিকারা সরাসরি পুরস্কারের জন্য আবেদন ও নিজেদের নাম মনোনয়নের জন্য প্রস্তাব করতে পারবেন (আগে শিক্ষক-শিক্ষিকাদের কাছে এই সুবিধা ছিল না)।


      * অনলাইনে ( www.mhrd.gov.in ) শিক্ষক-শিক্ষিকারা নিজেদের মনোনয়ন করতে পারবেন। এমনকি, এই প্রথমবার পুরস্কারের জন্য অনলাইন আবেদন আহ্বান করা হয়েছে।


      * সারা দেশের শিক্ষক-শিক্ষিকাদের কাছ থেকে ৬ হাজার ৬৯২টি আবেদন জমা পড়েছে। এ থেকেই প্রমাণিত হয় মন্ত্রকের এই উদ্যোগ কতখানি সফল।


      * এ বছর পুরস্কারপ্রাপকের সংখ্যা কমিয়ে ১৫ করা হয়েছে। জাতীয় শিক্ষক পুরস্কারের মর্যাদা বজায় রাখতে এটা প্রয়োজন ছিল। আগে, পুরস্কারপ্রাপকের সংখ্যা ৩০০ ছাড়িয়ে যেত।


      * প্রাপ্ত সমস্ত আবেদনের মধ্যে প্রতিটি জেলা থেকে সেরা তিনজন শিক্ষক-শিক্ষিকার নাম চূড়ান্ত করে তা রাজ্য বা কেন্দ্রশাসিত অঞ্চলের শিক্ষা সচিবের নেতৃত্বে গঠিত কমিটির কাছে পাঠিয়ে দেওয়া হয়েছে। ঐ কমিটির চূড়ান্ত তালিকা অনুযায়ী সমস্ত রাজ্য / কেন্দ্রশাসিত অঞ্চল ও বিভিন্ন সংগঠনের পক্ষ থেকে পুরস্কারের জন্য ১৫২টি মনোনয়ন পাওয়া গেছে।


      * একটি নিরপেক্ষ বিচারকমণ্ডলী পুরস্কারের জন্য শিক্ষক-শিক্ষিকাদের নাম চূড়ান্ত করেছেন। নাম চূড়ান্ত করার সময় শিক্ষক-শিক্ষিকাদের অভিনব প্রয়াসের পাশাপাশি সংশ্লিষ্ট বিদ্যালয় ও ছাত্রছাত্রীদের স্বার্থে মূল্যবোধ প্রতিষ্ঠার বিষয়গুলিকে প্রাধান্য দেওয়া হয়েছে।


      * পুরস্কারের জন্য নির্বাচিত শিক্ষক-শিক্ষিকারা গত মাসের তৃতীয় সপ্তাহে বিশিষ্ট শিক্ষাবিদদের নিয়ে গঠিত একটি নিরপেক্ষ বিচারকমণ্ডলীর কাছে শিক্ষাক্ষেত্রে নিজেদের অবদান ও অভিনব প্রয়াসের বিবরণ পেশ করার সুযোগ পান।


    CG/BD/DM/….

    
    
    (Release ID: 1544945) Visitor Counter : 3
    
    
      Read this release in: English
    
    
    

*