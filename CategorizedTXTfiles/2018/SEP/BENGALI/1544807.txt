      যোগাযোগওতথ্যপ্রযুক্তিমন্ত্রক

      সারা দেশের সঙ্গে পশ্চিমবঙ্গেও চালু হল ইন্ডিয়া পোস্ট পেমেন্টস ব্যাঙ্ক সাধারণ মানুষ ক্ষমতাপ্রাপ্ত হল, বললেন রবিশঙ্কর প্রসাদ
      Posted On: 03 SEP 2018 1:26PM by PIB Kolkata


    কলকাতা, ০১ সেপ্টেম্বর , ২০১৮


    প্রধানমন্ত্রী শ্রী নরেন্দ্র মোদী আজ আনুষ্ঠানিকভাবে চালু করলেন ইন্ডিয়া পোস্ট পেমেন্টস ব্যাঙ্ক (আইপিপিবি)। একইসঙ্গে দেশের আইপিপিবি-র ৬৫০টি শাখা এবং ৩ হাজার ২৫০টি অ্যাক্সেস পয়েন্ট চালু হয়ে গেল সারা দেশে। পশ্চিমবঙ্গেও আইপিপিবি আজ আনুষ্ঠানিকভাবে শুরু হল- কলকাতা, আসানসোল, বারাসত, বর্ধমান এবং দার্জিলিং জেলার শিলিগুড়ি সদর দপ্তরে। পাশাপাশি, আইপিপিবি-র ২১টি অতিরিক্ত শাখা এবং ১৩৫টি অ্যাক্সেস পয়েন্ট চালু হয়ে গেল পশ্চিমবঙ্গেও। কলকাতায় আজ কেন্দ্রীয় আইন ও বিচার, বৈদ্যুতিন এবং তথ্যপ্রযুক্তি মন্ত্রী শ্রী রবিশঙ্কর প্রসাদ আইপিপিবি-র আনুষ্ঠানিক সূচনা করলেন। শিলিগুড়িতে করলেন ঐ মন্ত্রকের প্রতিমন্ত্রী শ্রী এস এস আহলুওয়ালিয়া। বর্ধমান এবং আসালসোলে যথাক্রমে আইপিপিবি চালু করলেন কেন্দ্রীয় সড়ক পরিবহন ও মহাসড়ক, জাহাজ এবং রসায়ন ও সার মন্ত্রী শ্রী মনসুখ মান্ডাভিয়া এবং কেন্দ্রীয় ভারী শিল্প ও রাষ্ট্রায়ত্ত্ব উদ্যোগ প্রতিমন্ত্রী শ্রী বাবুল সুপ্রীয় বড়াল। বারাসতে একটি অনুষ্ঠানের মাধ্যমে আইপিপিবি-র সূচনা করলেন রাজ্যসভার সাংসদ রূপা গাঙ্গুলী এবং সেখানকার বিধায়ক তথা অভিনেতা শ্রী চিরঞ্জিত চক্রবর্তী।


    কলকাতায় আইপিপিবি-র আনুষ্ঠানিক উদ্বোধন করে শ্রী প্রসাদ বলেন, আইপিপিবি চালু হওয়া একটি ঐতিহাসিক ঘটনা। এ প্রসঙ্গে তিনি পুরনো একটি ঘটনার কথা উল্লেখ করে বলেন, যখন তিনি যোগাযোগ মন্ত্রী হিসাবে কাজ শুরু করেছিলেন, তখন প্রধানমন্ত্রী শ্রী নরেন্দ্র মোদী তাঁকে ডাকঘরে বিশেষ নজর দেওয়ার কথা বলেন। একইসঙ্গে প্রধানমন্ত্রী তাঁকে ডাকঘরের পিওনদের পরিস্হিতির কথাও জানান। শ্রী প্রসাদকে প্রধানমন্ত্রী পিওনদের পরিস্হিতি পরিবর্তনের জন্য ব্যবস্হা নেওয়ার আর্জিও জানান। সেসময় ডাকঘরের পরিস্হিতি ভালো ছিল না। দেশের ১ লক্ষ ৩৩ হাজার ডাকঘর থেকে সুযোগ-সুবিধা নেওয়ার ব্যবস্হা অপ্রতুল-ই ছিল। মন্ত্রকের দায়িত্ব নেওয়ার পর শ্রী প্রসাদ ই-বাণিজ্য চালু করেন এবং ছোট ছোট ডাকঘর এবং শাখা ডাকঘরগুলি তখন ই-বাণিজ্য চালানোর জন্য এজেন্ট হিসাবে কাজ শুরু করে। এরফলে, ডাক সংক্রান্ত রাজস্ব দেড় বছরের মাথায় ৮০ শতাংশ বেড়ে যায়। মন্ত্রী ডাককর্মীদের ভূয়সী প্রশংসা করে বলেন, এই কর্মীরা গঙ্গোত্রীর গঙ্গাজল এবং ঋষিকেশের গঙ্গাজল সারা দেশে পৌঁছে দেওয়ার জন্য কঠোর পরিশ্রম করছেন। সেই কাজ এখনও অব্যাহত। একইসঙ্গে ভারতবর্ষের রূপান্তর এবং সংস্কারসাধনের প্রয়াসে ডাকঘর এবং পিওনরা যে পরিশ্রম করছেন, তার কথাও উল্লেখ করেন মন্ত্রী তাঁর ভাষনে। পাশাপাশি, আধারভিত্তিক ব্যাঙ্ক অ্যাকাউন্ট খোলার ব্যাপারে তিনি বলেন, জনধন আধার মোবাইলের সাহায্যে ৩২ কোটি ব্যাঙ্ক অ্যাকাউন্ট ইতিমধ্যে খোলা হয়েছে। দেশের ডিজিটাল পরিস্হিতি সম্পর্কে বক্তব্য রাখতে গিয়ে মন্ত্রী বলেন, এই মুহূর্তে দেশে ১২১ কোটি মোবাইল ফোন, ৪৫ কোটি স্মার্ট ফোন এবং ১২২ কোটি আধার কার্ড রয়েছে। তাঁর অভিমত, ডিজিটাল ইন্ডিয়ার আত্মপ্রকাশ ভারতকে শক্তিশালী করেছে যথেষ্ট।


    আইপিপিবি প্রসঙ্গে শ্রী প্রসাদ আরও বলেন, এটি একটি প্রযুক্তি যার মাধ্যমে সাধারণ মানুষ ক্ষমতাপ্রাপ্ত হল আজ। তিনি বলেন, আইপিপিবি কাজ শুরু করলে ডাক দপ্তরের রাজস্ব আদায় এবং বিশ্বাসযোগ্যতা বহুলাংশে বেড়ে যাবে। আর্থিক অর্ন্তভুক্তির ক্ষেত্রেও এটি একটি বড় পদক্ষেপ।


    আসানসোলে কেন্দ্রীয় ভারিশিল্প এবং রাষ্ট্রায়ত্ব উদ্যোগ মন্ত্রী শ্রী বাবুল সুপ্রিয় বলেন, আইপিপিবি-র লক্ষ্য হল সাধারণ মানুষের কাছে কম খরচে বিশ্বাসযোগ্য ব্যাঙ্ক পরিষেবা পৌঁছে দেওয়া। এই পরিষেবার আওতায় থাকবে কাউন্টার সার্ভিস, মাউক্রো এটিএম, মোবাইল ব্যাঙ্কিং অ্যাপ, এসএমএস প্রভৃতি। তাঁর এও অভিমত, পিওন এবং গ্রামীন ডাকসেবকরা দেশের দূরবর্তী এলাকায় ব্যাঙ্কিং পরিষেবা এগিয়ে নিয়ে যেতে গুরুত্বপূর্ণ ভূমিকা নেবে। শ্রী বড়াল জানান, যেসব এলাকায় এখনও ব্যাঙ্ক পরিষেবা পৌঁছায়নি, সেখানে এই ধরনের ব্যাঙ্ক তার ১.৫৫ লক্ষ ডাকঘরের মাধ্যমে প্রধানমন্ত্রী যে আর্থিক অর্ন্তভুক্তির স্বপ্ন দেখেছিলেন, তা পূরণ করবে।


    SSS /NS/…


    

    
    (Release ID: 1544807) Visitor Counter : 58
    
    
      Read this release in: English