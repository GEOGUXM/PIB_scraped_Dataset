      ਸਿਹਤ ਤੇ ਪਰਿਵਾਰ ਭਲਾਈ ਮੰਤਰਾਲਾ

      ਝਾਰਖੰਡ ਦੇ ਰਾਂਚੀ ਵਿਖੇ 23 ਸਤੰਬਰ, 2018 ਨੂੰ ਪ੍ਰਧਾਨ ਮੰਤਰੀ ਸ਼੍ਰੀ ਨਰੇਂਦਰ ਮੋਦੀ ਆਰੋਗਯ ਯੋਜਨਾ (ਏਬੀ-ਪੀਐੱਮਜੇਏਵਾਈ) ਲਾਂਚ ਕਰਨਗੇ
      Posted On: 22 SEP 2018 12:30PM by PIB Chandigarh


    AarogyaYojana (AB-PMJAY) to be launched by Prime Minister Shri Narendra Modi in Ranchi, Jharkahnd on September 23, 2018


    ਝਾਰਖੰਡ ਦੇ ਰਾਂਚੀ ਵਿਖੇ 23 ਸਤੰਬਰ , 2018 ਨੂੰ ਪ੍ਰਧਾਨ ਮੰਤਰੀ ਸ਼੍ਰੀ ਨਰੇਂਦਰ ਮੋਦੀ ਆਰੋਗਯ ਯੋਜਨਾ (ਏਬੀ-ਪੀਐੱਮਜੇਏਵਾਈ) ਲਾਂਚ ਕਰਨਗੇ


    ਪ੍ਰਧਾਨ ਮੰਤਰੀ ਸ਼੍ਰੀ ਨਰੇਂਦਰ ਮੋਦੀ ਵੱਲੋਂ ਝਾਰਖੰਡ ਦੇ ਰਾਂਚੀ ਵਿਖੇ 23 ਸਤੰਬਰ , 2018 ਨੂੰ ਆਯੁਸ਼ਮਾਨ ਭਾਰਤ - ਪ੍ਰਧਾਨ ਮੰਤਰੀ ਜਨ ਆਰੋਗਯ ਯੋਜਨਾ (ਏਬੀ-ਪੀਐੱਮਜੇਏਵਾਈ) ਲਾਂਚ ਕੀਤੇ ਜਾਣ ਨਾਲ ਆਮ ਆਦਮੀ ਲਈ ਪਹੁੰਚਯੋਗ ਅਤੇ ਵਾਰਾ ਖਾਣ ਯੋਗ ਸਿਹਤ ਸੰਭਾਲ ਦੇ ਖੇਤਰ ਵਿੱਚ ਭਾਰਤ ਇੱਕ ਵੱਡੀ ਪੁਲਾਂਘ ਪੁੱਟੇਗਾ । ਆਯੁਸ਼ਮਾਨ ਭਾਰਤ ਦੇ ਸੁਪਨੇ ਤਹਿਤ ਪ੍ਰਧਾਨ ਮੰਤਰੀ ਜਨ ਆਰੋਗਯ ਯੋਜਨਾ (ਏਬੀ-ਪੀਐੱਮਜੇਏਵਾਈ) ਨੂੰ ਲਾਗੂ ਕੀਤਾ ਜਾ ਰਿਹਾ ਹੈ ਤਾਂ ਕਿ ਹਰ ਨਾਗਰਿਕ ਸਿਹਤ ਸੰਭਾਲ ਦਾ ਆਪਣਾ ਸਹੀ ਹਿੱਸਾ ਹਾਸਲ ਕਰ ਸਕੇ । ਆਯੁਸ਼ਮਾਨ ਭਾਰਤ - ਪ੍ਰਧਾਨ ਮੰਤਰੀ ਜਨ ਆਰੋਗਯ ਯੋਜਨਾ ਨਾਲ ਸਰਕਾਰ ਸਿਹਤ ਸੰਭਾਲ ਨੂੰ ਇੱਕ ਨਵੇਂ ਖਾਹਿਸ਼ੀ ਪੱਧਰ ਤੱਕ ਲਿਜਾ ਰਹੀ ਹੈ । ਇਹ '' ਦੁਨੀਆ ਦਾ ਸਭ ਤੋਂ ਵੱਡਾ ਸਰਕਾਰੀ ਫੰਡ ਨਾਲ ਚਲਣ ਵਾਲਾ ਸਿਹਤ ਪ੍ਰੋਗਰਾਮ '' ਹੈ ਜਿਸ ਤੋਂ 50 ਕਰੋੜ ਤੋਂ ਵੱਧ ਲੋਕਾਂ ਨੂੰ ਲਾਭ ਹੋਵੇਗਾ ।


    ਸਕੀਮ ਤਹਿਤ ਲਾਭ :


      * ਆਯੁਸ਼ਮਾਨ ਭਾਰਤ - ਪ੍ਰਧਾਨ ਮੰਤਰੀ ਜਨ ਆਰੋਗਯ ਯੋਜਨਾ (ਪੀਐੱਮਜੇਏਵਾਈ) ਤਹਿਤ ਸੈਕੰਡਰੀ ਅਤੇ ਤੀਜੇ ਦਰਜੇ ਦੀਆਂ ਹਸਪਤਾਲ ਸੇਵਾਵਾਂ ਲਈ ਪ੍ਰਤੀ ਸਾਲ ਪ੍ਰਤੀ ਪਰਿਵਾਰ 5 ਲੱਖ ਰੁਪਏ ਤੱਕ ਦਾ ਸਿਹਤ ਕਵਰ ਪ੍ਰਦਾਨ ਕੀਤਾ ਜਾਵੇਗਾ ।

      * 10.74 ਕਰੋੜ ਤੋਂ ਵੱਧ ਨਾਜ਼ੁਕ ਯੋਗ ਪਰਿਵਾਰ (ਤਕਰੀਬਨ 50 ਕਰੋੜ ਲਾਭਾਰਥੀ) ਇਨ੍ਹਾਂ ਲਾਭਾਂ ਦੇ ਹੱਕਦਾਰ ਹੋਣਗੇ ।
      * ਪੀਐੱਮਜੇਏਵਾਈ ਤਹਿਤ ਲਾਭਾਰਥੀਆਂ ਨੂੰ ਸੇਵਾ ਦੇ ਟਿਕਾਣੇ ਉੱਤੇ ਨਕਦੀ ਰਹਿਤ ਅਤੇ ਕਾਗਜ਼ ਰਹਿਤ ਸੇਵਾਵਾਂ ਪ੍ਰਦਾਨ ਕੀਤੀਆਂ ਜਾਣਗੀਆਂ ।
      * ਪੀਐੱਮਜੇਏਵਾਈ ਹਸਪਤਾਲ ਵਿੱਚ ਗ਼ਰੀਬ ਲੋਕਾਂ ਦੇ ਇਲਾਜ ਦੇ ਭਾਰੀ ਖਰਚੇ ਨੂੰ ਘਟਾਉਣ ਵਿੱਚ ਮਦਦ ਕਰੇਗੀ ਅਤੇ ਨਾਲ ਹੀ ਘਾਤਕ ਬਿਮਾਰੀਆਂ ਤੋਂ ਪੈਦਾ ਹੋਣ ਵਾਲੇ ਜ਼ੋਖਿਮ ਨੂੰ ਘਟਾਉਣ ਵਿੱਚ ਵੀ ਸਹਾਈ ਹੋਵੇਗੀ ।
      * ਲਾਭ ਹਾਸਲ ਕਰਨ ਵਾਲੇ ਪਰਿਵਾਰ ਬਿਨਾਂ ਕਿਸੇ ਮੁਸ਼ਕਿਲ ਤੋਂ ਕੁਆਲਟੀ ਦੀਆਂ ਸਿਹਤ ਸੇਵਾਵਾਂ ਹਾਸਲ ਕਰ ਸਕਣਗੇ ।
      * ਜਦੋਂ ਪੂਰੀ ਤਰ੍ਹਾਂ ਲਾਗੂ ਹੋ ਜਾਵੇਗੀ ਤਾਂ ਪੀਐੱਮਜੇਏਵਾਈ ਦੁਨੀਆ ਦੀ ਸਭ ਤੋਂ ਵੱਡੀ ਸਰਕਾਰ ਦੀ ਵਿੱਤੀ ਮਦਦ ਨਾਲ ਚਲਣ ਵਾਲੀ ਸਿਹਤ ਸੰਭਾਲ ਸਕੀਮ ਬਣ ਜਾਵੇਗੀ । ਇਹ ਸਰਬ ਵਿਆਪੀ ਸਿਹਤ ਕਵਰੇਜ (ਯੂਐੱਚਸੀ) ਦੇ ਏਜੰਡੇ ਵੱਲ ਵਧਣ ਵਾਲਾ ਇੱਕ ਕਦਮ ਹੋਵੇਗਾ ।

    ਸਕੀਮ ਦੀਆਂ ਵਿਸ਼ੇਸ਼ਤਾਵਾਂ :


    ਆਯੁਸ਼ਮਾਨ ਭਾਰਤ ਇੱਕ ਯੂਨੀਵਰਸਲ ਹੈਲਥ ਕੇਅਰ ਵੱਲ ਵਧਣ ਵਾਲਾ ਇੱਕ ਉਤਸ਼ਾਹੀ , ਬਚਾਅ ਕਰਨ ਵਾਲਾ , ਇਲਾਜ ਕਰਨ ਵਾਲਾ ਅਤੇ ਪੁਨਰਵਾਸ ਪਹਿਲੂਆਂ ਵਾਲਾ ਕਦਮ ਹੈ ਅਤੇ ਅਜਿਹਾ ਪ੍ਰਾਇਮਰੀ ਪੱਧਰ ਉੱਤੇ ਹੈਲਥ ਐਂਡ ਵੈੱਲਨੈੱਸ ਸੈਂਟਰਾਂ (ਐੱਚਡਬਲਿਊਸੀਜ਼) ਰਾਹੀਂ ਹੋਵੇਗਾ ਅਤੇ ਨਾਲ ਹੀ ਇਲਾਜ ਸਬੰਧੀ ਸੈਕੰਡਰੀ ਅਤੇ ਤੀਸਰੇ ਦਰਜੇ ਦੇ ਪੱਧਰ ਉੱਤੇ ਜਨਤਕ ਅਤੇ ਨਿਜੀ ਸੈਕਟਰ ਰਾਹੀਂ ਵਿੱਤੀ ਸੁਰੱਖਿਆ ਦਾ ਪ੍ਰਬੰਧ ਕਰਕੇ ਕੀਤਾ ਜਾਵੇਗਾ ।


    ਇਸ ਵੱਲੋਂ ਸੰਭਾਲ ਪਹੁੰਚ ਦਾ ਇੱਕ ਨਿਰੰਤਰ ਸਿਲਸਿਲਾ ਅਪਣਾਇਆ ਗਿਆ ਹੈ ਜਿਸ ਵਿੱਚ ਕਿ ਦੋ ਅੰਤਰ ਸਬੰਧਤ ਤੱਤ ਹਨ - 1,50,000 ਹੈਲਥ ਐਂਡ ਵੈੱਲਨੈੱਸ ਸੈਂਟਰਾਂ ਦੀ ਸਥਾਪਨਾ , ਜੋ ਕਿ ਸਿਹਤ ਸੰਭਾਲ ਸੇਵਾਵਾਂ ਨੂੰ ਲੋਕਾਂ ਦੇ ਘਰ ਦੇ ਨੇੜੇ ਤੱਕ ਲੈ ਆਉਣਗੇ ।


    ਇਹ ਸੈਂਟਰ ਵਿਸਤ੍ਰਿਤ ਪ੍ਰਾਇਮਰੀ ਸਿਹਤ ਸੰਭਾਲ (ਸੀਪੀਐੱਚਸੀ) ਪ੍ਰਦਾਨ ਕਰਨਗੇ ਜਿਸ ਅਧੀਨ ਮਾਤਾ ਅਤੇ ਬੱਚੇ ਦੀਆਂ ਸਿਹਤ ਸੇਵਾਵਾਂ ਅਤੇ ਗੈਰ ਸੰਚਾਰੀ ਬਿਮਾਰੀਆਂ ਨੂੰ ਕਵਰ ਕੀਤਾ ਜਾਵੇਗਾ , ਜਿਸ ਵਿੱਚ ਮੁਫਤ ਜ਼ਰੂਰੀ ਦਵਾਈਆਂ ਅਤੇ ਜਾਂਚ ਦੀ ਸਹੂਲਤ ਪ੍ਰਦਾਨ ਕਰਨਾ ਵੀ ਸ਼ਾਮਲ ਹੈ । ਪਹਿਲਾ ਹੈਲਥ ਐਂਡ ਵੈੱਲਨੈੱਸ ਸੈਂਟਰ ਪ੍ਰਧਾਨ ਮੰਤਰੀ ਵੱਲੋਂ 14 ਅਪ੍ਰੈਲ , 2018 ਨੂੰ ਛੱਤੀਸਗੜ੍ਹ ਦੇ ਬੀਜਾਪੁਰ ਦੇ ਜਾਂਗਲਾ ਵਿਖੇ ਸ਼ੁਰੂ ਕੀਤਾ ਗਿਆ ਸੀ ।


    ਆਯੁਸ਼ਮਾਨ ਭਾਰਤ - ਪ੍ਰਧਾਨ ਮੰਤਰੀ ਜਨ ਆਰੋਗਯ ਯੋਜਨਾ (ਏਵੀ-ਪੀਐੱਮਜੇਏਵਾਈ) ਦਾ ਦੂਸਰਾ ਤੱਤ ਗ਼ਰੀਬਾਂ ਅਤੇ ਨਾਜ਼ੁਕ ਪਰਿਵਾਰਾਂ ਨੂੰ ਸੈਕੰਡਰੀ ਅਤੇ ਤੀਸਰੇ ਦਰਜੇ ਦੇ ਪੱਧਰ ਉੱਤੇ ਸਿਹਤ ਸੰਭਾਲ ਮੁਹੱਈਆ ਕਰਵਾਉਣ ਨਾਲ ਸਬੰਧਤ ਹੈ ।


    ਹੈਲਥ ਐਂਡ ਵੈੱਲਨੈੱਸ ਸੈਂਟਰ ਪੀਐੱਮਜੇਏਵਾਈ ਪ੍ਰਤੀ ਜਾਗਰੂਕਤਾ ਪੈਦਾ ਕਰਨ , ਗੈਰ ਸੰਚਾਰੀ ਬਿਮਾਰੀਆਂ ਦੀ ਜਾਂਚ ਕਰਨ , ਹੋਰਨਾਂ ਤੋਂ ਇਲਾਵਾ ਹਸਪਤਾਲ ਦੀਆਂ ਸੇਵਾਵਾਂ ਤੋਂ ਬਾਅਦ ਦੀ ਦੇਖਭਾਲ ਕਰਨ ਵਿੱਚ ਅਹਿਮ ਭੂਮਿਕਾ ਨਿਭਾਉਣਗੇ । ਸਕੀਮ ਦੀਆਂ ਮੁੱਖ ਵਿਸ਼ੇਸ਼ਤਾਵਾਂ ਹੇਠ ਲਿਖੇ ਅਨੁਸਾਰ ਹਨ -


    ਪ੍ਰਧਾਨ ਮੰਤਰੀ ਜਨ ਆਰੋਗਯ ਯੋਜਨਾ - ਘਾਤਕ ਬਿਮਾਰੀਆਂ ਦੇ ਖਰਚਿਆਂ ਤੋਂ ਵਿੱਤੀ ਸੁਰੱਖਿਆ :


      * ਨੈਸ਼ਨਲ ਸੈਂਪਲ ਸਰਵੇ ਆਰਗੇਨਾਈਜ਼ੇਸ਼ਨ (ਐੱਨਐੱਸਐੱਸਓ) ਦੇ 71ਵੇਂ ਦੌਰ ਦੌਰਾਨ ਦੇਖਿਆ ਗਿਆ ਕਿ ਦਿਹਾਤੀ ਪਰਿਵਾਰਾਂ ਦੇ 85.9% ਅਤੇ ਸ਼ਹਿਰੀ ਪਰਿਵਾਰਾਂ ਦੇ 82% ਲੋਕਾਂ ਦੀ ਸਿਹਤ ਸੰਭਾਲ ਇੰਸ਼ੋਰੈਂਸ /ਅਸ਼ੋਰੈਂਸ ਤੱਕ ਕੋਈ ਪਹੁੰਚ ਨਹੀਂ ਹੈ । ਭਾਰਤੀ ਅਬਾਦੀ ਦੇ 18% ਤੋਂ ਵੱਧ ਲੋਕ ਕੁੱਲ ਘਰੇਲੂ ਬਜਟ ਦਾ ਘੱਟੋ ਘੱਟ 10% ਹਿੱਸਾ ਸਿਹਤ ਸੇਵਾਵਾਂ ਉੱਤੇ ਖਰਚ ਕਰ ਦਿੰਦੇ ਹਨ । ਘਾਤਕ ਬਿਮਾਰੀਆਂ ਨਾਲ ਸਬੰਧਤ ਖਰਚਾ ਪਰਿਵਾਰਾਂ ਨੂੰ ਕਰਜ਼ੇ ਹੇਠ ਦੱਬ ਦਿੰਦਾ ਹੈ ਅਤੇ ਸ਼ਹਿਰੀ ਭਾਰਤ ਦੇ 18% ਅਤੇ ਦਿਹਾਤੀ ਭਾਰਤ ਦੇ 24% ਤੋਂ ਵੱਧ ਪਰਿਵਾਰ ਕਰਜ਼ਾ ਲੈ ਕੇ ਹੀ ਸਿਹਤ ਸੰਭਾਲ ਸਬੰਧੀ ਖਰਚੇ ਪੂਰੇ ਕਰਦੇ ਹਨ ।

      * ਪੀਐੱਮਜੇਏਵਾਈ ਦਾ ਉਦੇਸ਼ ਗ਼ਰੀਬ , ਵਾਂਝੇ ਦਿਹਾਤੀ ਪਰਿਵਾਰਾਂ ਅਤੇ ਸ਼ਹਿਰੀ ਵਰਕਰਾਂ ਦੇ ਪਰਿਵਾਰਾਂ ਦੇ ਪਛਾਣੇ ਗਏ ਕਿੱਤਾਕਾਰੀ ਵਰਗ ਦੇ ਲੋਕਾਂ ਅਤੇ ਤਾਜ਼ਾ ਸਮਾਜਕ ਆਰਥਕ ਜਾਤੀ ਜਨਗਣਨਾ (ਐੱਸਈਸੀਸੀ) ਦੇ ਅੰਕੜਿਆਂ ਅਨੁਸਾਰ ਦੋਵੇਂ ਦਿਹਾਤੀ ਅਤੇ ਸ਼ਹਿਰੀ ਖੇਤਰਾਂ ਦੇ ਲੋਕਾਂ ਅਤੇ ਰਾਸ਼ਟਰੀ ਸਵਾਸਥਯ ਬੀਮਾ ਯੋਜਨਾ (ਆਰਐੱਸਬੀਵਾਈ) ਤਹਿਤ ਆਉਣ ਵਾਲੇ ਲੋਕਾਂ ਨੂੰ ਲਿਆਉਣਾ ਹੈ ।
      * ਅਨੁਮਾਨਤ 10.74 ਕਰੋੜ ਪਛਾਣੇ ਗਏ ਪਰਿਵਾਰ (ਅਨੁਮਾਨਤ 50 ਕਰੋੜ ਲਾਭਾਰਥੀ) ਇਸ ਤਹਿਤ ਲਾਭ ਹਾਸਲ ਕਰਨ ਦੇ ਹੱਕਦਾਰ ਹੋਣਗੇ । ਇਸ ਵਿੱਚ ਪਰਿਵਾਰ ਦੇ ਮੈਂਬਰਾਂ ਦੀ ਗਿਣਤੀ ਅਤੇ ਉਮਰ ਦੀ ਕੋਈ ਸੀਮਾ ਨਹੀਂ ਰੱਖੀ ਗਈ ਅਤੇ ਨਾ ਹੀ ਪਹਿਲਾਂ ਮੌਜੂਦ ਸ਼ਰਤਾਂ ਦੀ ਕੋਈ ਪਾਬੰਦੀ ਹੈ ।

    ਪ੍ਰਧਾਨ ਮੰਤਰੀ ਜਨ ਆਰੋਗਯ ਯੋਜਨਾ - ਹਸਪਤਾਲ ਵਿੱਚ ਦਾਖਲ ਹੋਣ ਤੋਂ ਲੈ ਕੇ ਇਲਾਜ ਤੋਂ ਬਾਅਦ ਦੀ ਸੰਭਾਲ ਤੱਕ :


      * ਯੋਜਨਾ ਦੇ ਉਦੇਸ਼ਾਂ ਵਿੱਚ ਜੇਬ ਵਿੱਚੋਂ ਇਲਾਜ ਉੱਤੇ ਹੋਣ ਵਾਲੇ ਖਰਚੇ ਨੂੰ ਘਟਾਉਣਾ , ਨਾ ਪੂਰੀਆਂ ਹੋਈਆਂ ਲੋੜਾਂ ਨੂੰ ਪੂਰਾ ਕਰਨਾ ਅਤੇ ਪਛਾਣੇ ਗਏ ਪਰਿਵਾਰਾਂ ਦੀ ਹਸਪਤਾਲ ਵਿੱਚ ਦਾਖਲੇ ਲਈ ਪਹੁੰਚ ਵਿੱਚ ਸੁਧਾਰ ਕਰਨਾ ਅਤੇ ਸਰਜਰੀਆਂ ਦੌਰਾਨ ਸੰਭਾਲ ਦੇ ਪ੍ਰਬੰਧ ਕਰਨੇ ਸ਼ਾਮਲ ਹਨ ।

      * ਇਸ ਯੋਜਨਾ ਤਹਿਤ ਪ੍ਰਤੀ ਪਰਿਵਾਰ ਲਈ ਐੱਮਪੈਨਲਡ ਸਿਹਤ ਸੰਭਾਲ ਪ੍ਰਦਾਤਿਆਂ (ਈਐੱਚਸੀਪੀ) ਰਾਹੀਂ ਸੈਕੰਡਰੀ ਅਤੇ ਤੀਜੇ ਦਰਜੇ ਦੀ ਸੰਭਾਲ ਲਈ 5 ਲੱਖ ਰੁਪਏ ਤੱਕ ਹਰ ਸਾਲ ਦਾ ਖਰਚਾ ਕੀਤਾ ਜਾਵੇਗਾ ।
      * ਈਐੱਚਸੀਪੀ ਢਾਂਚਾ ਨਕਦੀ -ਰਹਿਤ ਅਤੇ ਕਾਗਜ਼ -ਰਹਿਤ ਪਹੁੰਚ ਲਾਭਾਰਥੀਆਂ ਨੂੰ ਸਰਕਾਰੀ ਅਤੇ ਨਿਜੀ ਹਸਪਤਾਲਾਂ ਵਿੱਚ ਮੁਹੱਈਆ ਕਰਵਾਏਗਾ ।
      * ਇਨ੍ਹਾਂ ਸੇਵਾਵਾਂ ਵਿੱਚ 1350 ਵਿਧੀਆਂ , ਜੋ ਕਿ ਹਸਪਤਾਲ ਦਾਖਲ ਹੋਣ ਤੋਂ ਪਹਿਲਾਂ ਅਤੇ ਬਾਅਦ ਨਾਲ , ਜਾਂਚ ਸਬੰਧੀ ਅਤੇ ਦਵਾਈਆਂ ਆਦਿ ਨਾਲ ਸਬੰਧਤ ਹਨ ।
      * ਯੋਜਨਾ ਦੇ ਲਾਭਾਰਥੀ ਸਰਹੱਦ ਤੋਂ ਪਾਰ ਵੀ ਅਤੇ ਦੇਸ਼ ਭਰ ਵਿੱਚ ਵੀ ਪ੍ਰਦਾਤਿਆਂ ਦੇ ਨੈੱਟਵਰਕ ਰਾਹੀਂ ਇਲਾਜ ਕਰਵਾ ਸਕਣਗੇ ।

    ਪ੍ਰਧਾਨ ਮੰਤਰੀ ਜਨ ਆਰੋਗਯ ਯੋਜਨਾ ਦਾ ਰਾਜਾਂ ਨਾਲ ਗੱਠਜੋੜ :


      * ਸਕੀਮ ਤਿਆਰ ਕਰਨ ਅਤੇ ਬਣਾਉਣ ਦੌਰਾਨ ਇੱਕ ਸੰਘੀ ਅਮਲ ਅਪਣਾਇਆ ਗਿਆ ਜਿਸ ਵਿੱਚ ਕਿ ਸਾਰੇ ਰਾਜਾਂ ਅਤੇ ਕੇਂਦਰ ਸ਼ਾਸਿਤ ਪ੍ਰਦੇਸ਼ਾਂ ਤੋਂ ਰਾਸ਼ਟਰੀ ਸੰਮੇਲਨਾਂ , ਖੇਤਰੀ ਵਰਕਿੰਗ ਗਰੁੱਪਾਂ , ਵਿਸਤ੍ਰਿਤ ਖੇਤਰੀ ਕਾਰਵਾਈਆਂ ਰਾਹੀਂ ਮਦਦ ਲਈ ਗਈ ।

      * ਇਹ ਯੋਜਨਾ ਨਿਯਮ ਅਧਾਰਤ ਨਹੀਂ ਸਗੋਂ ਸਿਧਾਂਤ ਅਧਾਰਤ ਹੈ ਜਿਸ ਵਿੱਚ ਰਾਜਾਂ ਨੂੰ ਪੈਕੇਜਿਜ਼ , ਢੰਗਾਂ , ਸਕੀਮ ਦੇ ਡਿਜ਼ਾਈਨ ਆਦਿ ਅਤੇ ਹੋਰ ਦਿਸ਼ਾ ਨਿਰਦੇਸ਼ਾਂ ਵਿੱਚ ਕਾਫੀ ਲਚਕਤਾ ਪ੍ਰਦਾਨ ਕੀਤੀ ਗਈ ਹੈ ਅਤੇ ਨਾਲ ਹੀ ਇਹ ਯਕੀਨੀ ਬਣਾਇਆ ਗਿਆ ਹੈ ਕਿ ਪੋਰਟੇਬਿਲਟੀ ਅਤੇ ਧੋਖਾਦੇਹੀ ਦਾ ਪਤਾ ਰਾਸ਼ਟਰੀ ਪੱਧਰ ਉੱਤੇ ਹੀ ਲੱਗ ਸਕੇ ।
      * ਰਾਜਾਂ ਕੋਲ ਇਹ ਇਹ ਬਦਲ ਹੋਵੇਗਾ ਕਿ ਉਹ ਯੋਜਨਾ ਨੂੰ ਲਾਗੂ ਕਰਨ ਲਈ ਸਟੇਟ ਹੈਲਥ ਏਜੰਸੀ ਵਜੋਂ ਮੌਜੂਦਾ ਟਰੱਸਟ/ਸੁਸਾਇਟੀ ਦੀ ਵਰਤੋਂ ਕਰ ਸਕਣਗੇ ਜਾਂ ਨਵਾਂ ਟਰਸਟ/ਸੁਸਾਇਟੀ ਕਾਇਮ ਕਰ ਸਕਣਗੇ ਅਤੇ ਉੁਹ ਇਸ ਨੂੰ ਲਾਗੂ ਕਰਨ ਲਈ ਨਿਯਮ ਤੈਅ ਨੂੰ ਕਰਨ ਲਈ ਸੁਤੰਤਰ ਹੋਣਗੇ ।
      * ਰਾਜ ਸਕੀਮ ਨੂੰ ਇਕ ਇੰਸ਼ੋਰੈਂਸ ਕੰਪਨੀ ਰਾਹੀਂ ਜਾਂ ਸਿੱਧੇ ਤੌਰ ਤੇ ਟਰਸਟ/ਸੁਸਾਇਟੀ /ਲਾਗੂ ਕਰਨ ਵਿੱਚ ਮਦਦ ਦੇਣ ਵਾਲੀ ਏਜੰਸੀ ਰਾਹੀਂ ਜਾਂ ਮਿਸ਼ਰਤ ਪਹੁੰਚ ਰਾਹੀਂ ਲਾਗੂ ਕਰ ਸਕਣਗੇ ।

    ਯੋਜਨਾ ਦੀ ਪ੍ਰਗਤੀ :


    ਰਾਜਾਂ ਨਾਲ ਸਹਿਮਤੀ ਪੱਤਰ — 30 ਰਾਜਾਂ ਅਤੇ ਕੇਂਦਰ ਸ਼ਾਸਿਤ ਪ੍ਰਦੇਸ਼ਾਂ ਨੇ ਸਹਿਮਤੀ ਪੱਤਰ ਉੱਤੇ ਦਸਤਖਤ ਕਰ ਦਿੱਤੇ ਹਨ ਅਤੇ ਮਿਸ਼ਨ ਨੂੰ ਲਾਗੂ ਕਰਨ ਦਾ ਅਮਲ ਸ਼ੁਰੂ ਕਰ ਦਿੱਤਾ ਹੈ । ਮਹਾਰਾਸ਼ਟਰ 14 ਅਗਸਤ , 2018 ਨੂੰ ਇਸ ਵਿੱਚ ਸ਼ਾਮਲ ਹੋਇਆ । ਤਮਿਲਨਾਡੂ ਨਾਲ 11 ਸਤੰਬਰ , 2018 ਨੂੰ ਸਹਿਮਤੀ ਪੱਤਰ ਉੱਤੇ ਦਸਤਖਤ ਹੋਏ ।


    ਪੀਐੱਮਏਜੇਵਾਈ ਦੀ ਪਾਇਲਟ ਸ਼ੁਰੂਆਤ :


      * ਸਕੀਮ ਦੀ ਪਾਇਲਟ ਲਾਂਚ ਸ਼ੁਰੂ ਹੋ ਗਈ ਹੈ । ਮਿਸ਼ਨ ਦੀ ਪਾਇਲਟ ਸ਼ੁਰੂਆਤ ਦਾ ਪੂਰਾ ਧਿਆਨ ਆਈਟੀ ਸਿਸਟਮ ਦੀ ਪਰਖ ਅਤੇ ਉਸ ਦੀ ਸਮਰੱਥਾ ਵਿੱਚ ਵਾਧਾ ਕਰਨਾ ਅਤੇ ਵਿਸਤ੍ਰਿਤ ਸ਼ੁਰੂਆਤ ਲਈ ਸੂਬਾਈ ਤਿਆਰੀ ਨੂੰ ਨਿਯਮਬੱਧ ਕਰਨਾ ਹੈ ।

      * ਪਾਇਲਟ ਦੀ ਸ਼ੁਰੂਆਤ 22 ਰਾਜਾਂ/ਕੇਂਦਰ ਸ਼ਾਸਿਤ ਪ੍ਰਦੇਸ਼ਾਂ ਵਿੱਚ ਹੋ ਚੁੱਕੀ ਹੈ (ਅਰੁਣਾਚਲ ਪ੍ਰਦੇਸ਼ , ਚੰਡੀਗੜ੍ਹ , ਛੱਤੀਸਗੜ੍ਹ , ਦਾਦਰਾ ਨਗਰ ਹਵੇਲੀ , ਦਮਨ ਅਤੇ ਦਿਊ , ਹਰਿਆਣਾ , ਹਿਮਾਚਲ ਪ੍ਰਦੇਸ਼ , ਮੱਧ ਪ੍ਰਦੇਸ਼ , ਮਨੀਪੁਰ , ਮੇਘਾਲਿਆ , ਮਿਜ਼ੋਰਮ , ਨਾਗਾਲੈਂਡ , ਉੱਤਰਾਖੰਡ , ਪੱਛਮੀ ਬੰਗਾਲ , ਉੱਤਰ ਪ੍ਰਦੇਸ਼ , ਜੰਮੂ ਅਤੇ ਕਸ਼ਮੀਰ , ਗੋਆ , ਮਹਾਰਾਸ਼ਟਰ ਆਦਿ । )
      * ਇਸ ਦੀ ਪਾਇਲਟ ਸ਼ੁਰੂਆਤ ਕੁਝ ਵਿਸ਼ੇਸ਼ ਹਸਪਤਾਲਾਂ ਵਿੱਚ ਕੀਤੀ ਜਾ ਰਹੀ ਹੈ ਤਾਂ ਕਿ ਲਾਭਾਰਥੀ ਪਛਾਣ ਸਿਸਟਮ (ਬੀਆਈਐੱਸ) ਅਤੇ ਟ੍ਰਾਂਜ਼ੈਕਸ਼ਨ ਮੈਨੇਜਨਮੈਂਟ ਸਿਸਟਮ (ਟੀਐੱਮਐੱਸ) ਨੂੰ ਟੈਸਟ ਕੀਤਾ ਜਾ ਸਕੇ ।
      * ਪਾਇਲਟ ਲਾਂਚ ਵਿੱਚ 1280 ਤੋਂ ਵੱਧ ਹਸਪਤਾਲ ਸ਼ਾਮਲ ਹਨ ।

    ਪ੍ਰਧਾਨ ਮੰਤਰੀ ਆਰੋਗਯ ਮਿੱਤਰ (ਪੀਐੱਮਏਐੱਮ) :


      * ਇਹ ਸਕੀਮ ਸਰਟੀਫਾਈਡ ਫਰੰਟ ਲਾਈਨ ਹੈਲਥ ਸਰਵਿਸ ਪ੍ਰੋਫੈਸ਼ਨਲਜ਼ , ਜਿਨ੍ਹਾਂ ਨੂੰ ਪ੍ਰਧਾਨ ਮੰਤਰੀ ਆਰੋਗਯ ਮਿੱਤਰ (ਪੀਐੱਮਏਐੱਮਜ਼) ਕਿਹਾ ਜਾਂਦਾ ਹੈ , ਤਿਆਰ ਕਰਨਾ ਹੈ । ਉਹ ਲਾਭਾਰਥੀਆਂ ਲਈ ਸਹੂਲਤ ਪ੍ਰਦਾਨ ਕਰਨ ਦੇ ਮੁਢਲੇ ਪੁਆਇੰਟ ਹੋਣਗੇ ਜਿਥੋਂ ਉਹ ਹਸਪਤਾਲਾਂ ਦਾ ਇਲਾਜ ਹਾਸਲ ਕਰ ਸਕਣਗੇ ਅਤੇ ਇਹ ਸਿਹਤ ਸੇਵਾ ਪ੍ਰਦਾਨ ਕਰਨ ਨੂੰ ਨਿਯਮਬੱਧ ਕਰਨ ਲਈ ਇੱਕ ਸਹਾਇਤਾ ਸਿਸਟਮ ਵੱਜੋਂ ਕੰਮ ਕਰਨਗੇ ।

      * ਰਾਸ਼ਟਰੀ ਸਿਹਤ ਏਜੰਸੀ ਅਤੇ ਮੁਹਾਰਤ ਵਿਕਾਸ ਅਤੇ ਉੱਦਮਤਾ ਮੰਤਰਾਲੇ (ਐੱਮਐਸਡੀਈ) ਦਰਮਿਆਨ 27 ਅਗਸਤ , 2018 ਨੂੰ ਨਵੀਂ ਦਿੱਲੀ ਵਿੱਚ ਇੱਕ ਸਹਿਮਤੀ ਪੱਤਰ ਉੱਤੇ ਹਸਤਾਖਰ ਕੀਤੇ ਗਏ ।
      * ਆਰੋਗਯ ਮਿੱਤਰ ਦੀ ਟ੍ਰੇਨਿੰਗ ਰਾਸ਼ਟਰੀ ਮੁਹਾਰਤ ਵਿਕਾਸ ਕਾਰਪੋਰੇਸ਼ਨ (ਐੱਨਐੱਸਡੀਸੀ) ਅਤੇ ਮੁਹਾਰਤ ਵਿਕਾਸ ਮੰਤਰਾਲਾ ਦੇ ਸਹਿਯੋਗ ਨਾਲ ਕੀਤੀ ਜਾ ਰਹੀ ਹੈ ਤਾਂ ਕਿ ਇਸ ਨੂੰ ਲਾਗੂ ਕਰਨ ਵਾਲੇ ਢਾਂਚੇ ਨੂੰ ਮਜ਼ਬੂਤ ਕੀਤਾ ਜਾ ਸਕੇ ।
      * ਇਹ ਟ੍ਰੇਨਿੰਗ 20 ਰਾਜਾਂ ਵਿੱਚ ਦਿੱਤੀ ਜਾ ਰਹੀ ਹੈ ਅਤੇ ਹੁਣ ਤੱਕ 3519 ਆਰੋਗਯ ਮਿੱਤਰ ਟ੍ਰੇਂਡ ਕੀਤੇ ਜਾ ਚੁੱਕੇ ਹਨ । ਰਾਜਾਂ , ਜ਼ਿਲ੍ਹਿਆਂ ਅਤੇ ਪੀਐੱਮਏਐੱਮਜ਼ ਦਾ ਟ੍ਰੇਨਿੰਗ ਪ੍ਰੋਗਰਾਮ 27 ਰਾਜਾਂ ਵਿੱਚ ਚਲਾਇਆ ਜਾ ਰਿਹਾ ਹੈ ।
      * ਹੁਣ ਤੱਕ ਰਾਜ , ਜ਼ਿਲ੍ਹਾ ਅਤੇ ਪੀਐੱਮਏਐੱਮ ਪੱਧਰ ਉੱਤੇ ਤਕਰੀਬਨ 3936 ਵਿਅਕਤੀਆਂ ਨੂੰ ਟ੍ਰੇਂਡ ਕੀਤਾ ਜਾ ਚੁੱਕਾ ਹੈ ।

    ਹਸਪਤਾਲਾਂ ਦਾ ਪੈਨਲ ਤਿਆਰ ਕਰਨਾ :


    ਹੁਣ ਤੱਕ ਹਸਪਤਾਲਾਂ ਦੇ ਪੈਨਲ ਵਿੱਚ ਸ਼ਾਮਲ ਹੋਣ ਲਈ 15,686 ਅਰਜ਼ੀਆਂ ਮਿਲ ਚੁੱਕੀਆਂ ਹਨ ।


    ਫਰਾਡ ਦਾ ਪਤਾ ਲਗਾਉਣਾ ਅਤੇ ਡੇਟਾ ਪ੍ਰਾਈਵੇਸੀ :


      * ਕਿਸੇ ਵੀ ਵਿਅਕਤੀ ਜਾਂ ਸੰਗਠਨ ਵੱਲੋਂ ਕੀਤੇ ਜਾਣ ਵਾਲੇ ਸੰਭਾਵਿਤ ਫਰਾਡ ਦੇ ਮੁੱਦਿਆਂ ਦਾ ਹੱਲ ਕਰਨ ਲਈ ਵਿਸਤ੍ਰਿਤ ਅਗਵਾਈ ਲੀਹਾਂ ਤਿਆਰ ਕੀਤੀਆਂ ਗਈਆਂ ਹਨ ।

      * ਐਂਟੀ ਫਰਾਡ ਸੈੱਲ ਰਾਸ਼ਟਰੀ ਅਤੇ ਸੂਬਾਈ ਪੱਧਰ ਉੱਤੇ ਸਥਾਪਤ ਕੀਤੇ ਜਾਣਗੇ ਅਤੇ ਮਜ਼ਬੂਤ ਆਈਟੀ ਟੂਲਜ਼ ਕਿਸੇ ਵੀ ਫਰਾਡ ਦਾ ਪਤਾ ਲਗਾਉਣ ਅਤੇ ਉਸ ਨੂੰ ਰੋਕਣ ਲਈ ਤਾਇਨਾਤ ਕੀਤੇ ਜਾਣਗੇ ।
      * ਐੱਨਐੱਚਏ ਸੂਚਨਾ ਸੁਰੱਖਿਆ ਨੀਤੀ ਅਤੇ ਡੇਟਾ ਪ੍ਰਾਈਵੇਸੀ ਨੀਤੀ ਨੂੰ ਸੰਸਥਾਗਤ ਬਣਾਇਆ ਜਾ ਰਿਹਾ ਹੈ ਤਾਂ ਕਿ ਲਾਭਾਰਥੀਆਂ ਦੇ ਨਿਜੀ ਡੇਟਾ ਅਤੇ ਨਾਜ਼ੁਕ ਨਿਜੀ ਡੇਟਾ ਦੀ ਰਾਖੀ ਲਈ ਕੌਮਾਂਤਰੀ ਮਿਆਰਾਂ / ਰੈਗੂਲੇਸ਼ਨਾਂ ਅਨੁਸਾਰ ਕੰਮ ਕੀਤਾ ਜਾ ਸਕੇ । ਅੰਤਰਰਾਸ਼ਟਰੀ ਮਿਆਰ/ ਰੈਗੂਲੇਸ਼ਨ ਜਿਵੇਂ ਕਿ ਆਈਐਸਓ - 27001 , ਨੈਸ਼ਨਲ ਇੰਸਟੀਚਿਊਟ ਆਫ ਸਟੈਂਡਰਡ ਐਂਡ ਟੈਕਨੋਲੋਜੀ (ਐੱਨਆਈਐੱਸਟੀ) , ਹੈਲਥ ਇੰਸ਼ੋਰੈਂਸ ਪੋਰਟੇਬਿਲਟੀ ਐਂਡ ਅਕਾਊਂਟੇਬਿਲਟੀ ਐਕਟ (ਐੱਚਆਈਪੀਏਏ) , ਜਨਰਲ ਡੇਟਾ ਪ੍ਰੋਟੈਕਸ਼ਨ ਰੈਗੂਲੇਸ਼ਨ (ਜੀਡੀਪੀਆਰ) ਅਤੇ ਇੰਡੀਅਨ ਰੈਗੂਲੇਸ਼ਨ ਜਿਵੇਂ ਕਿ ਆਧਾਰ ਐਕਟ , 2016 , ਇੰਡੀਅਨ ਆਈਟੀ ਐਕਟ , 2000 , ਆਈਟੀ (ਸੋਧ) ਕਾਨੂੰਨ , 2008 ਅਤੇ ਪਰਸਨਲ ਡੇਟਾ ਪ੍ਰੋਟੈਕਸ਼ਨ ਬਿਲ ਜੋ ਕਿ ਸਾਬਕਾ ਜੱਜ ਬੀਐਨ ਸ਼੍ਰੀ ਕ੍ਰਿਸ਼ਨਨ ਵੱਲੋਂ ਤਿਆਰ ਕੀਤਾ ਗਿਆ (ਅਜੇ ਕਾਨੂੰਨ ਨਹੀਂ ਬਣਿਆ) ਦਾ ਹਵਾਲਾ ਇਨ੍ਹਾਂ ਨੀਤੀਆਂ ਨੂੰ ਤਿਆਰ ਕਰਨ ਵੇਲੇ ਦਿੱਤਾ ਜਾਂਦਾ ਹੈ ।

    ਆਈਟੀ ਸਿਸਟਮਜ਼ ਅੱਪਡੇਟ :


      * ਲਾਭਾਰਥੀ ਪਛਾਣ ਸਿਸਟਮ (ਬੀਆਈਐੱਸ) ਨੂੰ ਸੀਐੱਸਸੀਜ਼ ਅਤੇ ਸੰਭਾਲ ਵਾਲੀ ਥਾਂ ਉੱਤੇ ਲਾਭਾਰਥੀਆਂ ਦੀ ਪਛਾਣ ਕਰਨ ਅਤੇ ਉਨ੍ਹਾਂ ਦੀ ਪੁਸ਼ਟੀ ਕਰਨ ਲਈ ਵਿਕਸਿਤ ਕੀਤਾ ਗਿਆ ਹੈ ।

      * ਐੱਨਐੱਚਏ ਨੇ 10 ਰਾਜਾਂ ਦੇ 80 ਜ਼ਿਲ੍ਹਿਆਂ ਵਿੱਚ ਸਾਫਟਵੇਅਰ ਨੂੰ ਟੈਸਟ ਕੀਤਾ ਹੈ ਅਤੇ ਫੀਡਬੈਕ ਦੇ ਅਧਾਰ ਉੱਤੇ ਇਸ ਸਿਸਟਮ ਨੂੰ ਹੋਰ ਵਧਾਇਆ ਹੈ ।
      * ਹਸਪਤਾਲ ਐੱਮਪੈਨਲਮੈਂਟ ਮੌਡਿਊਲ 4 ਜੁਲਾਈ ਤੋਂ ਸਰਗਰਮ ਹੈ ਅਤੇ ਇਸ ਕੋਲ 22 ਰਾਜਾਂ/ਕੇਂਦਰ ਸ਼ਾਸਿਤ ਪ੍ਰਦੇਸ਼ਾਂ ਦੇ 354 ਜ਼ਿਲ੍ਹਿਆਂ ਤੋਂ ਪੈਨਲ ਵਿੱਚ ਸ਼ਾਮਲ ਹੋਣ ਲਈ 7,857 ਹਸਪਤਾਲਾਂ ਤੋਂ ਅਰਜ਼ੀਆਂ ਆਈਆਂ ਹਨ ।
      * ਇੱਕ ਵਿਸਤ੍ਰਿਤ ਟ੍ਰਾਂਜ਼ੈਕਸ਼ਨ ਮੈਨੇਜਮੈਂਟ ਸਿਸਟਮ (ਟੀਐੱਮਐੱਸ) ਵਿਕਸਿਤ ਕੀਤਾ ਗਿਆ ਹੈ ਤਾਂ ਕਿ ਹਸਪਤਾਲਾਂ ਵਿੱਚ ਟ੍ਰਾਂਜ਼ੈਕਸ਼ਨਾਂ ਦੀ ਸਹੂਲਤ ਠੀਕ ਤਰ੍ਹਾਂ ਕੰਮ ਕਰ ਸਕੇ (ਜਿਵੇਂ ਕਿ ਅਥਾਰਟੀ ਮਿਲਣ ਤੋਂ ਪਹਿਲਾਂ ਬੇਨਤੀ ਪੱਤਰ ਭੇਜਣਾ ਅਤੇ ਦਾਅਵੇ ਭੇਜਣਾ) ।
      * ਆਈਟੀ ਸਿਸਟਮ ਦੇ ਚਲਣ ਨਾਲ ਸਬੰਧਤ ਰਾਜਾਂ ਵਿੱਚ ਟ੍ਰੇਨਿੰਗ ਦਾ ਪ੍ਰਬੰਧ ਤਾਂ ਕਿ ਰਾਜਾਂ ਦੀ ਤਿਆਰੀ ਵਿੱਚ ਵਾਧਾ ਹੋ ਸਕੇ ਅਤੇ ਆਈਟੀ ਸਿਸਟਮ ਬਾਰੇ ਫੀਡਬੈਕ ਹਾਸਲ ਕੀਤਾ ਜਾ ਸਕੇ ।
      * ਧਿਆਨ ਕੇਂਦ੍ਰਿਤ ਵਰਕਸ਼ਾਪਾਂ ਦਾ ਆਯੋਜਨ ਕੀਤਾ ਗਿਆ ਤਾਂ ਕਿ ਰਾਜ ਪੱਧਰ ਦੇ ਅਧਿਕਾਰੀਆਂ ਨੂੰ ਵਿਕਸਿਤ ਆਈਟੀ ਸਿਸਟਮਾਂ ਨੂੰ ਚਲਾਉਣ ਬਾਰੇ ਟ੍ਰੇਨਿੰਗ ਦਿੱਤੀ ਜਾ ਸਕੇ ।
      * ਆਈਟੀ ਪਲੇਟਫਾਰਮਾਂ ਵਿਖੇ ਕਈ ਕਦਮ ਇਹ ਯਕੀਨੀ ਬਣਾਉਣ ਲਈ ਚੁੱਕੇ ਗਏ ਕਿ ਡੇਟਾ ਦੀ ਨਿੱਜਤਾ ਅਤੇ ਸੁਰੱਖਿਆ ਯਕੀਨੀ ਬਣ ਸਕੇ ।

    ਲਾਭਾਰਥੀਆਂ ਨਾਲ ਸਬੰਧਤ :


      * ਲਾਭਾਰਥੀ ਦੀ ਪਛਾਣ ਲਈ ਸਾਂਝੇ ਸਰਵਿਸ ਸੈਂਟਰ (ਸੀਐੱਸਸੀ) ਨਾਲ ਸਹਿਮਤੀ ਪੱਤਰ ਉੱਤੇ ਦਸਤਖਤ ਕੀਤੇ ਗਏ ਅਤੇ ਇਸ ਦੀ ਵਰਤੋਂ 3 ਲੱਖ ਦਿਹਾਤੀ ਪੱਧਰ ਦੇ ਉੱਦਮੀਆਂ ਦੀ ਲਾਭਾਰਥੀ ਵੱਜੋਂ ਪਛਾਣ ਲਈ ਕੀਤੀ ਜਾਵੇਗੀ ।

      * ਨਿਜੀ ਪੱਤਰਾਂ , ਜਿਨ੍ਹਾਂ ਉੱਤੇ ਅਨੋਖੇ ਪਰਿਵਾਰ ਕੋਡ ਅੰਕਿਤ ਹਨ , ਉਨ੍ਹਾਂ ਨੂੰ ਪਰਿਵਾਰਾਂ ਦੀ ਪਛਾਣ ਲਈ ਭੇਜਣ ਦਾ ਅਮਲ ਚੱਲ ਰਿਹਾ ਹੈ । ਅਜਿਹਾ ਐਡੀਸ਼ਨਲ ਡੇਟਾ ਕੁਲੈਕਸ਼ਨ ਡੇਟਾ (ਏਡੀਸੀਡੀ) ਮੁਹਿੰਮ ਅਧੀਨ ਹੋ ਰਿਹਾ ਹੈ । ਇਸ ਨਾਲ ਲਾਭਾਰਥੀਆਂ ਵਿੱਚ ਜਾਗਰੂਕਤਾ ਪੈਦਾ ਹੋਵੇਗੀ ਅਤੇ ਪਛਾਣ ਉਸ ਵੇਲੇ ਆਸਾਨੀ ਨਾਲ ਹੋ ਸਕੇਗੀ ਜਦੋਂ ਕਿ ਉਹ ਪੁਆਇੰਟ ਆਵ੍ ਕੇਅਰ ਜਾਂ ਸੀਐੱਸਸੀ ਸੈਂਟਰਾਂ ਵਿਖੇ ਜਾਣਗੇ ।

    ਆਯੁਸ਼ਮਾਨ ਭਾਰਤ - ਪ੍ਰਧਾਨ ਮੰਤਰੀ ਜਨ ਆਰੋਗਯ ਯੋਜਨਾ (ਏਬੀ-ਪੀਐੱਮਜੇਏਵਾਈ) ਵੱਖ-ਵੱਖ ਰਾਸ਼ਟਰੀ ਅਤੇ ਸੂਬਾਈ ਸਕੀਮਾਂ ਅਧੀਨ ਸੇਵਾ ਪ੍ਰਦਾਨ ਕਰਨ ਦੇ ਢੰਗ ਤਰੀਕੇ ਵਾਲੀ ਖੇਤਰੀ , ਖੰਡਿਤ ਅਤੇ ਹਿੱਸਿਆਂ ਵਿੱਚ ਵੰਡੀ ਹੋਈ ਪਹੁੰਚ ਤੋਂ ਬਿਲਕੁਲ ਵੱਖਰੀ ਪਹੁੰਚ ਹੈ ਜਿਸ ਵਿੱਚ ਸੈਕੰਡਰੀ ਅਤੇ ਤੀਜੇ ਦਰਜੇ ਦੀ ਸਿਹਤ ਸੰਭਾਲ ਦੀਆਂ ਵੱਡੀਆਂ , ਵਿਸਤ੍ਰਿਤ , ਲੋੜ ਅਧਾਰਤ ਅਤੇ ਵਧੀਆ ਢੰਗ ਨਾਲ ਸੇਵਾਵਾਂ ਪ੍ਰਦਾਨ ਕਰਨ ਦਾ ਪ੍ਰਬੰਧ ਹੈ ।


    *****

    
    
    (Release ID: 1547024) Visitor Counter : 1
    
    
    
    
    

*