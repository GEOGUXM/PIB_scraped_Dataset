      गृह मंत्रालय

      मध्य क्षेत्रीय परिषद की 21वीं बैठक केंद्रीय गृहमंत्री की अध्यक्षता में लखनऊ में संपन्न
      
      “सहकारी संघवाद को मजबूत करती है क्षेत्रीय परिषद की बैठकें”: श्री राजनाथ सिंह
      
      Posted On: 24 SEP 2018 3:55PM by PIB Delhi


    केंद्रीय गृहमंत्री श्री राजनाथ सिंह ने कहा है कि केंद्र और राज्यों के बीच सहयोग बढ़ाकर जनता से जुड़े अहम मुद्दों को हल करने की दिशा में क्षेत्रीय परिषदों की महत्वपूर्ण भूमिका है। लखनऊ में मध्य क्षेत्रीय परिषद की 21वीं बैठक में गृहमंत्री ने कहा कि पिछले चार वर्षों में सभी क्षेत्रीय परिषदों को सक्रिय बनाया गया है। उन्होने बताया कि क्षेत्रीय परिषदों की इस दौरान कुल 11 बैठकें हुईं जबकि स्थायी समिति की 15 बैठकें आयोजित की गईं। उन्होने कहा कि कुल 680 मामलों पर चर्चा की गई जिसमें से 428 हल कर लिए गए। ये मुद्दे बुनियादी ढांचा, चिकित्सा, शिक्षा, कृषि और सुरक्षा जैसे क्षेत्रों से संबंधित रहे हैं।


    श्री राजनाथ सिंह ने कहा कि आज की बैठक में कुल 22 मुद्दों पर चर्चा हुई जिसमें से 17 मुद्दे हल कर लिए गए हैं। तीन पर निर्देश जारी कर दिये गए हैं। बाकी दो मुद्दे अगली बैठक में हल कर लिए जाएंगे। आज की बैठक में जिन मुद्दों पर मुख्य रूप से चर्चा हुई उसमें सड़क, प्रधानमंत्री ग्रामीण सड़क योजना, वामपंथी उग्रवाद से निपटने के तौर तरीके, पुलिस बलों का आधुनिकीकरण, मनरेगा, हवाई अड्डों के बुनियादी ढांचे को सम्मुनत करना, अनाज भंडारण, न्यूनतम समर्थन मूल्य, राष्ट्रीय स्वास्थ्य मिशन, स्कूल पुलिस कैडेट और विद्यालयों से जुड़े अन्य मुद्दे शामिल हैं।


    गृहमंत्री ने कहा कि परिषद की बैठक सहकारी संघवाद की वास्तविक भावना और सौहार्दपूर्ण वातावरण में संपन्न हुई।


    बैठक में उत्तर प्रदेश के मुख्यमंत्री योगी आदित्यनाथ और उप-मुख्यमंत्री डॉ दिनेश शर्मा तथा श्री केशव प्रसाद मौर्य के अलावा उत्तराखंड के मुख्यमंत्री श्री त्रिवेन्द्र सिंह रावत और छत्तीसगढ़ तथा मध्य प्रदेश के वरिष्ठ मंत्री तथा केंद्र और प्रदेश सरकार के अधिकारियों ने हिस्सा लिया। अंतर्राज्यीय परिषद के सचिव, श्री आर बुहरिल ने कार्यक्रम का संचालन किया। क्षेत्रीय परिषद की अगली बैठक छत्तीसगढ़ में संपन्न होगी।


    *****


    श्रीकांत/गौरव


    

    
    (Release ID: 1547063) Visitor Counter : 500