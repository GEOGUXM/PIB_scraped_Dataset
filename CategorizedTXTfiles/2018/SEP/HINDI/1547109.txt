      संसदीय कार्य मंत्रालय

      श्री अर्जुन राम मेघवाल ने नेशनल ई-विधान एप्‍लीकेशन (नेवा) पर दो दिन के राष्‍ट्रीय ओरिएन्‍टेशन कार्यशाला का उद्घाटन किया
      
      ई-विधान राज्‍य विधानमंडलों के कामकाज को कागज रहित बनाएगा और ‘एक राष्‍ट्र, एक एप्‍लीकेशन’ से सभी 40 विधानमंडलों को एकीकृत करेगा

      Posted On: 24 SEP 2018 5:54PM by PIB Delhi

    केन्‍द्रीय संसदीय कार्य , जल संसाधन , नदी विकास तथा गंगा संरक्षण राज्‍य मंत्री श्री अर्जुन राम मेघवाल ने आज नई दिल्‍ली में नेशनल ई-विधान एप्‍लीकेशन (नेवा) पर संसदीय कार्य मंत्रालय द्वारा आयोजित दो दिवसीय राष्‍ट्रीय ओरिएन्‍टेशन कार्यशाला के उद्घाटन सत्र की अध्‍यक्षता की। इस अवसर पर श्री मेघवाल ने नेवा की नई वेबसाइट लॉन्‍च की और 200 से अधिक प्रतिनिधियों को स्‍वच्‍छता की शपथ दिलाई।


    ओरिएन्‍टेशन कार्यशाला में दो दिनों तक त‍कनीकी स्‍तरों और समूहों में नेवा के गुणों तथा विभिन्‍न राज्‍य विधान पालिकाओं के समक्ष ई-विधान लागू करने में आ रही कठिनाइयों पर चर्चा की जाएगी। कार्यशाला का फोकस सभी राज्‍य विधान पालिकाओं को ई-विधान प्‍लेटफॉर्म अपनाने के लिए प्रोत्‍साहित करना और विधान पालिकाओं के कामकाज में पारदर्शिता और उत्‍तरदायित्‍व लाना है।


    प्रतिनिधियों को संबोधित करते हुए श्री मेघवाल ने कहा कि विधानमंडलों के कामकाज से संबंधित सूचना वास्‍तविक समय में उपलब्‍ध होनी चाहिए और सूचना यूजर अनुकूल तरीके से मिलनी चाहिए। उन्‍होंने कहा कि डिजिटल तरीके से काम करने से पारदर्शिता और उत्‍तरदायित्‍व में वृद्धि होती है तथा सदन के कामकाज में भ्रष्‍टाचार की गुंजाइश नहीं रहती।


    संसदीय कार्य सचिव श्री एस . एन.त्रिपाठी ने बताया कि नेवा विकेन्‍द्रीकृत डिजिटल एप्‍लीकेशन है , जो विधानमंडलों के दैनिक कामकाज से संबंधित सूचना डिजिटल प्‍लेटफॉर्म पर उपलब्‍ध कराता है।


    नेवा को मानसून सत्र 2018 में राज्‍यसभा के लिए लाइव किया गया और लोकसभा से संबंधित सूचना अपलोड की जा रही है। पंजाब , उत्‍तरप्रदेश , बिहार , तमिलनाडु , सिक्किम , मध्‍यप्रदेश , कर्नाटक , केरल , पुद्दुचेरी , मणिपुर की विधानसभाओं ने इस एप्‍लीकेशन का इस्‍तेमाल प्रारम्‍भ कर दिया हैं। नेवा के रूप में ई-विधान को संसद के दोनों सदनों सहित 40 विधानमंडलों में लागू करने की योजना है।


    वीके/आर.के.मीणा/एएम/एजी/जीआरएस-10339


    

    
    (Release ID: 1547109) Visitor Counter : 204