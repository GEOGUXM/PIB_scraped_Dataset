      कार्मिक, लोक शिकायत एवं पेंशन मंत्रालय

      केंद्रीय राज्य मंत्री डॉ जितेंद्र सिंह से भारतीय सूचना सेवा के अधिकारियों का प्रतिनिधिमंडल मिला
      Posted On: 10 SEP 2018 7:28PM by PIB Delhi


    केंद्रीय पूर्वोत्तर क्षेत्र विकास राज्यमंत्री (स्वतंत्र प्रभार), प्रधानमंत्री कार्यालय, कार्मिक, लोक शिकायत एवं पेंशन, परमाणु ऊर्जा एवं अंतरिक्ष राज्य मंत्री डॉ जितेन्द्र सिंह से आज भारतीय सूचना सेवा (आईआईएस) के अधिकारियों का एक प्रतिनिधिमंडल मिला। अधिकारियों ने डॉ. सिंह से अपनी सेवा से जुड़े मुद्दों पर बातचीत की। अधिकारियों के प्रतिनिधमंडल का नेतृत्व आईआईएस समूह ‘ए’ के अध्यक्ष श्री अनिंद्या सेनगुप्ता ने किया।


    अधिकारियों से बातचीत के दौरान डॉ. जितेन्द्र सिंह ने कहा कि किसी भी संस्था के लिए संचार एक अहम भूमिका निभाता है और प्रधानमंत्री श्री नरेन्द्र मोदी के नेतृत्व वाली सरकार ने ऐसी कोशिश की है ताकि सभी नागरिकों यहां तक की पूर्वोत्तर के दूरदराज के इलाकों में भी सूचनाएं पहुंच सके। उन्होंने कहा कि सरकार ने रेडियो के जरिए सूचना प्रसारित करने की व्यवस्था का नवीनीकरण करने की कोशिश की है क्योंकि सूचना के इस माध्यम की व्यापक पहुंच है। उन्होंने बताया कि प्रधानमंत्री खुद रेडियो पर ‘मन की बात’ कार्यक्रम के जरिए आम लोगों तक अपनी बातें पहुंचाते हैं। श्री जितेन्द्र सिंह ने कहा कि उन्होंने हाल ही में जम्मू कश्मीर के रामबन जिले में पटनीटॉप पर ऑल इंडिया रेडियो के 10 किलोवाट मीटर का उद्घाटन किया जिससे आसपास के विभिन्न जिलों में 60 किलोमीटर के दायरे में रेडियो सेवा पहुंच सकेगी। उन्होंने सरकार में मौजूद संचार व्यवस्था से संबंधित अन्य मुद्दों और उसे मजबूत करने के लिए आवश्यक कदमों पर भी चर्चा की ताकि देशभर में लोगों तक सरकार की पहुंच बढ़ सके।


    बैठक के दौरान आईआईएस अधिकारियों ने अपनी सेवा से जुड़े पदोन्नति और कैडर प्रबंधन जैसे विभिन्न मुद्दों पर चर्चा की। आईआईएस समूह 'ए' अधिकारियों के संघ ने मंत्री को एक ज्ञापन भी प्रस्तुत किया। अधिकारियों को सुनने के बाद डॉ जितेंद्र सिंह ने उनकी सेवा से जुड़े मुद्दों पर डीओपीटी के संबंधित अधिकारियों से बात करने का भरोसा दिलाया।


    ***


    वीके/एएम/एके/सीएल-10155

    
    
    (Release ID: 1545575) Visitor Counter : 70