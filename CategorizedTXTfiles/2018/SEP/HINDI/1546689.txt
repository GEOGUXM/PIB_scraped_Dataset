      वित्‍त मंत्रालय

      भारत ने उत्तराखंड कार्यबल विकास परियोजना के लिए 74 मिलियन अमेरिकी डॉलर हेतु विश्‍व बैंक के साथ ऋण वित्त पोषण समझौते पर हस्‍ताक्षर किए
      Posted On: 18 SEP 2018 4:14PM by PIB Delhi


    उत्तराखंड कार्यबल विकास परियोजना (यूकेडब्‍ल्‍यूडीपी) के लिए 74 मिलियन अमेरिकी डॉलर समतुल्‍य के आईबीआरडी ऋण हेतु एक ऋण समझौते पर आज यहां विश्‍व बैंक के साथ हस्‍ताक्षर किए गए। इस ऋण समझौते पर भारत सरकार की ओर से वित्त मंत्रालय के आर्थिक मामलों के विभाग में अपर सचिव श्री समीर कुमार खरे और विश्‍व बैंक की ओर से विश्‍व बैंक (भारत) के कार्यवाहक कंट्री डायरेक्‍टर श्री जॉर्ज कोआरासा ने हस्‍ताक्षर किए। इस अवसर पर एक परियोजना समझौते पर भी हस्‍ताक्षर किए गए। उत्तराखंड सरकार के कौशल विकास एवं रोजगार विभाग में अपर सचिव डॉ. इकबाल अहमद और विश्‍व बैंक के कार्यवाहक कंट्री डायरेक्‍टर श्री जॉर्ज कोआरासा ने इस पर दस्‍तखत किए।


    इस परियोजना का उद्देश्‍य उत्तराखंड में प्राथमिकता वाले औद्योगिक प्रशिक्षण संस्‍थानों (आईटीआई) में प्रशिक्षण की गुणवत्ता एवं प्रासंगिकता बढ़ाना और अल्‍पकालिक प्रशिक्षण के जरिए श्रम बाजार के लिए प्रासंगिक माने जाने वाले कामगारों की संख्‍या में वृद्धि करना है। इस परियोजना के ये तीन घटक हैं: (1) आईटीआई में प्रशिक्षण की गुणवत्ता एवं प्रासंगिकता बेहतर करना, (2) राष्‍ट्रीय कौशल योग्यता फ्रेमवर्क (एनएसक्यूई) - अनुरूप अल्‍पकालिक प्रशिक्षण के तहत प्रमाणि‍त कुशल कामगारों की संख्‍या बढ़ाना (3) नीति एवं संस्‍थागत विकास और परियोजना प्रबंधन।


    25 आईटीआई का चयन किया गया है। इनमें से 13 आईटीआई जिला केन्‍द्रों में अवस्थित हैं और 12 आईटीआई उद्योगों के साथ अच्‍छी तरह से जुड़े हुए हैं। राज्‍य में महिलाओं के लिए खोले गए चार आईटीआई में से दो आईटीआई को इस सूची में शामिल किया जाएगा।


    इस परियोजना में पांच वर्षों की मोहलत अवधि और 17 वर्षों की परिपक्‍वता अवधि है। इस परियोजना के लिए समापन तिथि 30 जून, 2023 है।


    ***


    आर.के.मीणा / एएम/आरआरएस/वीके -10297

    
    
    (Release ID: 1546689) Visitor Counter : 35