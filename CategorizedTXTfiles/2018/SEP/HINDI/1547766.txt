      गृह मंत्रालय

      केन्‍द्र सरकार ने राज्‍य आपदा राहत कोष (एसडीआरएफ) में अपना योगदान बढ़ाया
      Posted On: 27 SEP 2018 7:52PM by PIB Delhi


    भारत सरकार ने राज्‍य आपदा राहत कोष (एसडीआरएफ) में अपना योगदान 75 प्रतिशत से बढ़ाकर 90 प्रतिशत करने का एक महत्‍वपूर्ण निर्णय लिया है, जो 1 अप्रैल 2018 से ही प्रभावी माना जाएगा। केन्‍द्र सरकार एसडीआरएफ में 90 प्रतिशत का योगदान देगी, जबकि सभी राज्‍य 10 प्रतिशत का योगदान देंगे। इस निर्णय के परिणामस्‍वरूप एसडीआरएफ में केन्‍द्र सरकार का अतिरिक्‍त योगदान वित्त वर्ष 2018-19 में 1690.35 करोड़ रुपये और वित्त वर्ष 2019-20 में 1774.67 करोड़ रुपये होगा।


    आपदा प्रबंधन अधिनियम 2005 के तहत राष्‍ट्रीय स्‍तर पर राष्‍ट्रीय आपदा राहत कोष (एनडीआरएफ) और राज्‍य स्‍तर पर राज्‍य आपदा राहत कोष (एसडीआरएफ) के जरिए एक समुचित वित्तीय व्‍यवस्‍था की गई है, ताकि किसी भी अधिसूचित आपदा के दौरान बचाव एवं राहत व्‍यय का इंतजाम हो सके। प्रत्‍येक राज्‍य में एसडीआरएफ बनाया गया है जिसमें केन्‍द्र सरकार अब तक प्रत्‍येक वर्ष सामान्‍य श्रेणी के राज्‍यों के लिए 75 प्रतिशत का योगदान और पहाड़ी क्षेत्रों के विशेष श्रेणी वाले राज्‍यों के लिए 90 प्रतिशत का योगदान देती रही थी। एसडीआरएफ राज्‍यों के लिए उपलब्‍ध एक ऐसा संसाधन है जिससे अनेक तरह की विशिष्‍ट आपदाओं के दौरान तत्‍काल जरूरी समझे जाने वाले राहत कार्यों से जुड़े खर्चों का इंतजाम किया जाता है। एसडीआरएफ के तहत किसी भी समय राज्‍य सरकार के लिए अच्‍छी-खासी धनराशि उपलब्‍ध रहती है। जब भी कोई ऐसी प्राकृतिक आपदा आती है जिसका सामना करने में संबंधित राज्‍य को भारी मुश्किलों का सामना करना पड़ता है तो वैसी स्थिति में निर्धारित मानकों के अनुसार केन्‍द्र सरकार द्वारा एनडीआरएफ से अतिरिक्‍त वित्तीय सहायता मुहैया कराई जाती है। एनडीआरएफ में शत-प्रतिशत वित्त पोषण केन्‍द्र सरकार द्वारा किया जाता है।


    विभिन्‍न वित्त आयोगों की सिफारिशों के आधार पर भारत सरकार ने एसडीआरएफ के लिए वार्षिक आवंटन को मंजूरी दी है। 14वें वित्त आयोग की सिफारिशों पर सरकार ने एसडीआरएफ के लिए आवंटन में 82.30 प्रतिशत की उल्‍लेखनीय वृद्धि कर दी है। 2010-11 से 2014-15 तक के वर्षों के लिए एसडीआरएफ हेतु आवंटन 33580.93 करोड़ रुपये था जिसे 2015-16 से 2019-20 तक के वर्षों के लिए बढ़ाकर 61220 करोड़ रुपये कर दिया गया है। इसके अलावा, केन्‍द्र सरकार ने वर्ष 2014 से वर्ष 2018 तक की अवधि के दौरान राज्यों को एनडीआरएफ से 32,142 करोड़ रुपये की अतिरिक्‍त वित्तीय सहायता दी है, जो 2010-2014 अवधि के दौरान मुहैया कराई गई 14098 करोड़ रुपये की तुलना में भी काफी अधिक है।


    ***


    वीके/आर.के.मीणा/एएम/आरआरएस/वीके–10400


    

    
    (Release ID: 1547766) Visitor Counter : 713