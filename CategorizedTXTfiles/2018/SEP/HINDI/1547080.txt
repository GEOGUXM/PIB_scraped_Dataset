      पूर्वोत्‍तर क्षेत्र विकास मंत्रालय

      प्रधानमंत्री कल सिक्किम के पहले हवाई अड्डे का उद्घाटन करेंगे: डॉ. जितेंद्र सिंह
      
      प्रधानमंत्री श्री नरेन्द्र मोदी सोमवार (24 सितंबर 2018) को सिक्किम के पहले हवाई अड्डे का उद्घाटन करेंगे।

      Posted On: 23 SEP 2018 4:50PM by PIB Delhi

    गंगटोक हवाई अड्डे पर मीडिया से बात करते हुये पूर्वोत्‍तर क्षेत्र विकास राज्य मंत्री डॉ. जितेंद्र सिंह ने कहा कि यह पूरे उत्तर पूर्व क्षेत्र के लिये एक ऐतिहासिक अवसर है और वास्तव में यह पूरे देश के लिये उल्लास का अवसर है। उन्होंने कहा कि सिक्किम का भारत में विलय हुये 40 वर्ष से अधिक हो चुके हैं लेकिन प्रधानमंत्री कल इस पर्वतीय राज्य के पहले हवाई अड्डे का उद्घाटन कर इसे अंतरराष्ट्रीय वायु सेवा के मानचित्र पर लायेंगे।


    उन्होंने कहा कि यह हवाई अड्डा भारत-चीन सीमा से करीब 60 किलोमीटर दूर पाक्योंग में स्थित है जो कि इसे सुरक्षा की दृष्टि से महत्वपूर्ण बनाता है।


    उन्होंने कहा कि भारतीय वायुसेना को भी यहां से अपने विमानों के संचालन से सहूलियत मिलेगी।


    मंत्री महोदय ने कहा कि पर्यटन की दृष्टि से भी सिक्किम को बड़ा प्रोत्साहन मिलेगा क्योंकि पर्यटकों के लिये सिक्किम पूरे वर्ष के लिये के एक पसंदीदा जगह है। उन्होंने कहा कि इसका संचालन शुरू होने के बाद पर्यटकों के करीब 5 घंटे बचेंगे क्योंकि निकटतम हवाई अड्डा पश्चिम बंगाल के बागडोगरा में है।


    करीब 605 करोड़ रु. की लागत से निर्मित पाक्‍योंग हवाई अड्डा सिक्किम राज्य के लिये एक नयी पहचान है जिसने पिछले 3-4 वर्षों में भारत के पहले जैविक राज्य और खुले में शौच से मुक्त राज्य का स्थान प्राप्त किया है।


    *****


    वीके/आर.के.मीणा/एएम/केटी/जीआरएस-10338

    
    
    (Release ID: 1547080) Visitor Counter : 79