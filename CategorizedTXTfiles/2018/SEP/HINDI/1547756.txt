      नागरिक उड्डयन मंत्रालय

      अहमदाबाद और इंदौर हवाई अड्डे को दो विभिन्‍न श्रेणियों में सबसे बेहतर हवाई अड्डे का राष्‍ट्रीय पर्यटन पुरस्‍कार
      Posted On: 27 SEP 2018 7:34PM by PIB Delhi


    इंदौर के देवी अहिल्या बाई होल्‍कर हवाई अड्डे तथा अहमदाबाद के सरदार वल्‍लभ भाई अंतर्राष्‍ट्रीय हवाई अड्डे को अलग अलग श्रेणी में देश का सबसे बेहतरीन हवाई अड्डा माना गया है। विश्‍व पर्यटन दिवस के अवसर पर आज नई दिल्‍ली में आयेाजित राष्‍ट्रीय पर्यटन पुरस्‍कार 2016-17 समारोह में केंद्रीय पर्यटन राज्‍य मंत्री स्‍वतंत्र प्रभार श्री के . जे.एल्‍फांस ने इन दोनों हवाई अड्डों को पुरस्‍कार प्रदान किया।


    सरदार वल्‍लभ भाई पटेल अंतर्राष्‍ट्रीय हवाई अड्डे को देश के बड़े शहरों के हवाई अड्डों की श्रेणी में सबसे अच्‍छे हवाई अड्डे का पुरस्‍कार मिला जबकि इंदौर हवाई अड्डे को पर्यटन को बढ़ावा देने में अहम भूमिका निभाने वाले अन्‍य श्रेणी के हवाई अड्डों में सर्वश्रेष्‍ठ हवाई अड्डा माना गया।


    देवी अहिल्या बाई होल्‍कर हवाई अड्डा मध्‍य प्रदेश के व्‍यस्‍तम हवाई अड्डों में से एक है जो देश के प्रमुख शहरों से हवाई संपर्क सेवा से जुडा है। हवाई अड्डे के टर्मिनल भवन में विश्‍वस्‍तरीय सुविधाएं उपलब्‍ध कराई गई है। एशिया प्रशांत क्षेत्र में प्रतिवर्ष 20 लाख यात्रियों के आवागमन वाले हवाई अड्डों की श्रेणी में भी इंदौर हवाई अड्डे को बेहतरीन क्षेत्रीय हवाई अड्डे का पुरस्‍कार मिला है।


    अहमदाबाद का सरदार वल्‍लभ भाई पटेल हवाई अड्डे को देश के पहले विश्‍व धरोहर शहर अहमदाबाद का हवाई अड्डा होने का गौरव प्राप्‍त है। हवाई अड्डे की भौगोलिक स्थिति इसे प्रमुख घरेलू और अंतर्राष्‍ट्रीय गंतव्‍य स्‍थलों से जोड़ने में मदद करती है। इस हवाई अड्डे को पांच अंकों के एएसक्‍यू रेटिंग स्‍केल पर 4.8 अंक मिले है। वर्ष 2017 में अंतर्राष्‍ट्रीय हवाई अड्डा परिषद ने इसे एशिया प्रशांत क्षेत्र के सबसे बेहतर हवाई अड्डे का पुरस्‍कार दिया था।


    पर्यटन को बढ़ावा देने के लक्ष्‍य के साथ पर्यटन मंत्रालय हर साल यात्रा और पर्यटन उद्योग के विभिन्न वर्गों में राष्ट्रीय पर्यटन पुरस्कार प्रदान करता है। ये पुरस्कार राज्य सरकारों / संघ शासित प्रदेशों , वर्गीकृत होटलों , विरासत होटलों , पंजीकृत ट्रैवल एजेंट , टूर ऑपरेटर और पर्यटक परिवहन ऑपरेटरों , व्यक्तियों और अन्य निजी संगठनों को उनके संबंधित क्षेत्रों में उत्‍कृष्‍ट प्रदर्शन और स्वस्थ प्रतिस्पर्धा को प्रोत्साहित करने के लिए दिए जाते हैं।


    इंदौर के देवी अहिल्‍या बाई होल्‍कर हवाई अड्डे की निदेशक श्रीमती अरीयामा सान्‍याल , केंद्रीय पर्यटन राज्‍य मंत्री के . जे. अलफांस से पुरस्‍कार प्राप्‍त करते हुए।


    वीके/आर.के.मीणा/एमएस/एसके-10398

    

    
    (Release ID: 1547756) Visitor Counter : 242