      संचार एवं सूचना प्रौद्योगिकी मंत्रालय

      "आईटीयू दक्षिण एशिया कार्यालय एवं तकनीक आविष्कार केंद्र को नयी दिल्ली में स्थापित किया जायेगा": मनोज सिन्हा
      Posted On: 18 SEP 2018 7:51PM by PIB Delhi


    दि आईटीयू दक्षिण एशिया कार्यालय एवं तकनीक आविष्कार केंद्र को नयी दिल्ली में स्थापित किया जायेगा। इस बात की घोषणा अंतरराष्ट्रीय दूरसंचार संगठन के महासचिव श्री हाओलिन झाओ ने हाल ही में दक्षिण अफ्रीका के डरबन शहर में आयोजित बिक्र्स देशों के संचार मंत्रियों की चौथी बैठक में की थी। आईटीयू संयुक्त राष्ट्र की एक ऐसी विशेषीकृत संस्था है जिसमें 193 देश और निजी और अकादमकि क्षेत्र की करीब 800 संस्थायें शामिल हैं।


    इस घोषणा के वक्त उक्त बैठक में मौजूद रहे भारत के संचार राज्य मंत्री (स्वतंत्र प्रभार) श्री मनोज सिन्हा ने कहा, "आईटीयू के स्थानीय कार्यालय की स्थापना हमारे लिये एक महत्वपूर्ण उपलब्धि होगी क्योंकि यह सूचना तकनीक एवं संचार के क्षेत्र में हमारे द्वारा की गयी प्रगति को मान्यता देती है। यह हमारे ऊपर जिम्मेदारी भी डालती है कि दक्षिण एशियाई क्षेत्र में अपने लोगों के फायदे के लिये हम तकनीक आधारित इस उद्योग में तेज गति से हो रहे बदलावों के लिये अपने पड़ोसी देशों से सहयोग करें।"


    1869 से ही आईटीयू के एक सदस्य के रूप में भारत ने परंपरागत तौर पर संस्था की चर्चा और बातचीत में एक सौहार्द्रकारी भूमिका अदा की है और हमेशा ही समानता और सहमति की स्थापना के मूल सिद्धान्तों का सम्मान किया है। भारत 1952 से ही आईटीयू परिषद का नियमित सदस्य रहा है। आईटीयू का दक्षिण एशिया कार्यालय 9 देशों - अफगानिस्तान, बांग्लादेश, भूटान, ईरान, मालदीव्स, नेपाल, पाकिस्तान और श्री लंका के साथ-साथ मेजबान देश के लिये भी काम करेगा। ये देश विश्व की 24 प्रतिशत जनसंख्या का प्रतिनिधित्व करते हैं।


    इस संबंध में दूरसंचार सचिव सुश्री अरुणा सुंदरराजन ने कहा, "यह स्थानीय कार्यालय इस क्षेत्र में क्षमता के विकास और इसको संगठित करने तथा सबसे पिछड़े देशों, बिना समुद्री तट वाले देशों, छोटे द्वीपीय देशों और ऐसे ही अन्य देशों में आईटीयू के विकासात्मक कार्यक्रमों को व्यवस्थित ढंग और तीव्र गति से लागू करने में अहम भूमिका निभायेगा।"


    आईटीयू का स्थानीय कार्यालय लघु एवं मध्यम इकाइयों की तकनीकी पहुंच और लाभों को एक जोरदार मदद मुहैया करायेगा, ये इकाइयां इस क्षेत्र की अर्थव्यवस्था और रोजगार में समावेशी विकास के लिये उत्प्रेरक का काम करती हैं।


    श्री मनोज सिन्हा ने कहा, "भारत में इस कार्यालय की स्थापना में समर्थन के लिये हम पड़ोसी देशों को धन्यवाद देते हैं और उनके साथ अपनी साझेदारी को मजबूत बनाने की अपेक्षा करते हैं।"


    ***


    आर.के.मीणा/एएम/केटी/सीएल-10313


    

    
    (Release ID: 1546769) Visitor Counter : 169