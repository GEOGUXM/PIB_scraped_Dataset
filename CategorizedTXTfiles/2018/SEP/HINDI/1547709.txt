      श्रम और रोजगार मंत्रालय

      ईएसआईसी क्षेत्रीय कार्यालय, पुद्दुचेरी के पुनर्निमित भवन का उद्घाटन
      
      देश के प्रत्येक जिले में डीसीबीओ खुलेगा

      Posted On: 27 SEP 2018 4:22PM by PIB Delhi

    श्रम और रोजगार राज्य मंत्री (स्वतंत्र प्रभार) श्री संतोष कुमार गंगवार ने आज पुद्दुचेरी में ईएसआईसी के क्षेत्रीय कार्यालय के पुनर्निमित भवन का उद्घाटन किया। इस अवसर पर पुद्दुचेरी के श्रम और रोजगार मंत्री श्री एम.कंडास्वामी उपस्थित थे।


    श्री गंगवार ने समारोह को संबोधित करते हुए कहा कि देश के प्रत्येक जिले में चरणबद्ध तरीके से डिस्पेंसरी सह-शाखा कार्यालय (डीसीबीओ) खोले जाएंगे। उन्होंने कहा कि क्षेत्रीय कार्यालय, शाखा कार्यालय तथा डिस्पेंसरी बीमाशुदा व्यक्तियों तथा ईएसआई योजना के अंतर्गत कवर किए गए परिवार के सदस्यों के लाभ के लिए काम करेंगे। डिस्पेंसरी सह-शाखा कार्यालय, प्राथमिक चिकित्सा सेवा, द्वितीय स्तर की चिकित्सा के लिए रेफरल सेवा प्रदान करेंगे तथा द्वितीय स्तर की चिकित्सा सुविधा बिलों की जांच का काम करेंगे।


    श्री संतोष कुमार गंगवार ने बताया कि पुनर्निमित भवन 6.41 करोड़ रुपये की लागत से उन्नत बनाया गया है। इसमें शाखा कार्यालय, छह बिस्तर के साथ चार डॉक्टरों वाली डिस्पेंसरी, प्रयोगशाला, फॉर्मेसी, पंजीकरण काउंटर आदि हैं।


    श्रम और रोजगार मंत्री ने बताया कि 2 अक्टूबर, 1966 को केंद्र प्रशासित पुद्दुचेरी में पहली बार ईएसआई योजना लागू की गई थी और आज ईएसआई द्वारा एक लाख से अधिक बीमाशुदा व्यक्तियों तथा 3.97 लाख लाभार्थियों को क्षेत्रीय कार्यालय, एक ईएसआई अस्पताल, 12 ईएसआई डिस्पेंसरियों, छह शाखा कार्यालयों, दो वेतन कार्यालयों तथा दो निरीक्षण कार्यालयों के नेटवर्क के माध्यम से सेवा प्रदान की जा रही है।


    “ स्वच्छता ही सेवा पखवाड़े ” के अवसर पर श्री गंगवार तथा अन्य उपस्थित व्यक्तियों ने स्वच्छ वातावरण के महत्व को दोहराने के लिए पौधरोपण किया। श्री गंगवार ने ईएसआईसी के पुनर्निमित क्षेत्रीय कार्यालय, डिस्पेंसरी तथा शाखा कार्यालय को भी देखा। ईएसआईसी अस्पताल पुद्दुचेरी के डॉक्टरों ने उपस्थित लोगों को अच्छे तरीके से हाथ धोने तथा स्वच्छता के बारे में बताया।


    इस अवसर पर लोकसभा सदस्य श्री आर. राधाकृष्णन तथा ईएसआईसी के महानिदेशक श्री राजकुमार और अन्य गणमान्य व्यक्ति उपस्थित थे।


    ***


    वीके/आर.के.मीणा/एजी/डीए -103 89

    
    
    (Release ID: 1547709) Visitor Counter : 74
    
    
      Read this release in: English , Tamil