      वाणिज्‍य एवं उद्योग मंत्रालय

      प्रधानमंत्री कल नई दिल्ली में विश्व स्तरीय कन्वेंशन सेंटर की आधारशिला रखेंगे
      Posted On: 19 SEP 2018 2:47PM by PIB Delhi


    प्रधानमंत्री श्री नरेन्द्र मोदी कल नई दिल्ली में इंडिया इंटरनेशनल कन्वेंशन और एक्सपो सेंटर (आईआईसीसी) की आधारशिला रखेंगे। इसे औद्योगिक विकास के लिए व्यवसाय और उद्योग को आकर्षित तथा प्रोत्साहित करने के उद्देश्य से बैठकों, प्रोत्साहनों, सम्मेलनों तथा प्रदर्शनियों (एमआईसीई) के आयोजन के लिए आत्याधुनिक केन्द्र के रूप में विकसित किया जा रहा है। यह परियोजना नई दिल्ली के द्वारिका सेक्टर-25 में 221.37 एकड़ क्षेत्र में 25,730 करोड़ रुपये की अनुमानित लागत से पूरी की जाएगी।


    कन्वेंशन सेंटर में दी जाने वाली सुविधाएं, आकार, गुणवत्ता की दृष्टि से विश्व के श्रेष्ठ केन्द्रों के समकक्ष होंगी और इसमें अंतर्राष्ट्रीय तथा राष्ट्रीय आयोजनों, बैठकों, सम्मेलनों, प्रदर्शनियों और ट्रेड शो जैसे आयोजन किए जाएंगे। यह विश्व के शीर्ष दस सेंटरों में होगा और भारत में सबसे बड़ा इंडोर प्रदर्शनी स्थल होगा। इससे व्यापार उद्योग को बढ़ावा देने के अतिरिक्त पांच लाख से अधिक रोजगार अवसरों का सृजन होगा।


    यह परियोजना औद्योगिक नीति और संवर्धन विभाग (डीआईपीपी) द्वारा स्थापित 100 प्रतिशत सरकारी कंपनी इंडिया इंटरनेशनल कन्वेंशन सेंटर एंड एक्जीबिशन सेंटर लिमिटेड (आईआईसीसी लिमिटेड) द्वारा लागू की जा रही है।


    ***


    आर.के.मीणा /एएम/एजी/डीके -10292


    

    
    (Release ID: 1546649) Visitor Counter : 101