      कार्मिक, लोक शिकायत एवं पेंशन मंत्रालय

      विकास के लिए नवाचारों और नए विचारों को साझा करना जरूरीः श्री के.वी.ईपेन, सचिव, प्रशासनिक सुधार और लोक शिकायत विभाग, भारत सरकार
      
      आकांक्षी जिलों पर केंद्रित सुशासन संबंधी योजनाओं और कार्यक्रमों पर केंद्रित दो दिवसीय सम्मेलन संपन्न

      Posted On: 11 SEP 2018 6:27PM by PIB Delhi

    मध्य प्रदेश में सुशासन के क्षेत्र में हो रहे नवाचार उपयोगी, उल्लेखनीय और अनूठे हैं। मध्य प्रदेश में चल रही ‘समाधान एक दिन’ योजना का विस्तार पूरे देश में किया जा सकता है। शिक्षा, कृषि और नागरिक सुविधाओं के क्षेत्र में हो रहे नवाचारों के माध्यम से विकास के नए आयाम गढ़े जा सकते हैं और नागरिक सुविधाओं का प्रभावी ढंग से विस्तार किया जा सकता है। भोपाल में आयोजित हुई दो दिवसीय सुशासन पर केंद्रित कॉन्फ्रेंस नवाचारों और नए विचारों को साझा करने और जनता का जीवन बेहतर बनाने में उपयोगी साबित होगी। यह बात श्री के.वी. ईपेन, सचिव, प्रशासनिक सुधार और लोक शिकायत विभाग, भारत सरकार ने प्रशासनिक सुधार और लोक शिकायत विभाग, भारत सरकार द्वारा मध्‍य प्रदेश सरकार के सहयोग से भोपाल में सुशासन पर आयोजित दो दिवसीय क्षेत्रीय सम्‍मेलन के समापन समारोह के अवसर पर आज कही। उन्होंने कहा कि शिक्षा के सरल तरीके से प्रसार के लिए बिहार के बांका जिले में चल रहे प्रोजेक्ट ‘उन्नयन बांका’ को कॉमनवेल्थ गुड गवर्नेंस पुरस्कार के लिए नामांकित किया गया है। इसी तरह अंबिकापुर के ‘गारबेज मैनेजमैंट सिस्टम’ को भी नवाचारों संबंधी पुरस्कार के लिए नामांकित किया जा रहा है। श्री ईपेन ने कहा कि नवाचारों और नए विचारों को प्रोत्साहित और प्रसारित किया जाना विकास को रफ्तार देने के लिए जरूरी है और यह प्रसन्नता की बात है कि युवा प्रशासनिक अधिकारियों और उनकी टीम द्वारा इस बारे में सार्थक प्रयास किए जा रहे हैं। हमारा प्रयास है कि ई-सर्विस डिलीवरी और ई-गवर्नेंस को बढ़ावा दिया जाए। हम इस बारे में किए जा रहे अच्छे प्रयासों को बढ़ावा देना और पुरस्कृत करना चाहते हैं। सरकार की कोशिश है कि लोक सुविधाओं के प्रदाय, विस्तार, पर्यवेक्षण के लिए प्लेटफॉर्म दिया जाए। उन्होंने कहा कि अगली कॉन्फ्रेंस हम अक्टूबर में कोहिमा, नागालैंड में करेंगे। मध्य प्रदेश सरकार के सक्रिय सहयोग से दो दिवसीय यह सफल आयोजन संभव हुआ है।


    श्री बसंत प्रताप सिंह, मुख्य सचिव, मध्य प्रदेश सरकार ने कहा कि नवाचारों के लिए प्राप्त अवसरों का सही इस्तेमाल करना बेहद जरूरी है। अधिकारियों की सही सोच, नीयत और प्रयासों को सरकार और समाज का समर्थन और सहयोग मिलता ही है। उन्होंने कहा कि मध्य प्रदेश पहला राज्य था जिसमें 2010 में लोकसेवा गारंटी अधिनियम लागू किया गया। इसमें अधिसूचित योजनाएं निर्धारित समय सीमा में पूरी करना अनिवार्य था। यह योजना लोगों की सहायता करने का प्रभावी माध्यम साबित हुआ। फिर हमने ‘समाधान एक दिन’ योजना शुरू की। विभागों के अधिकारियों को इन सेवाओं को देने के लिए अधिकृत किया गया। उन्होंने कहा कि मध्य प्रदेश में सीएम ऑनलाइन, जन सुनवाई, सीएम डैशबोर्ड, रिवेन्यू डैशबोर्ड जैसी प्रभावी और उपयोगी जन सेवाएं चल रही हैं।


    सुश्री स्मिता कुमार, संयुक्त सचिव, प्रशासनिक सुधार और लोक शिकायत विभाग, भारत सरकार ने कहा कि विकास के लिए नवाचार जितने जरूरी हैं, उनकी जानकारियों को प्रसारित किया जाना उतना ही जरूरी है। विकास के लिए साझा विचार और साझा प्रयास जरूरी हैं।


    समापन कार्यक्रम के पहले आयोजित हुए नागरिक सेवाओं पर केंद्रित सत्र में नीति आयोग के सलाहकार श्री राकेश रंजन ने कहा कि राज्य और जिला प्रशासन को विकास कार्यों की सही वस्तु स्थिति की जानकारी रखना चाहिए। इसके लिए प्रभावी तंत्र विकसित किया जाना चाहिए क्योंकि ऐसा न होने पर विकास योजना कार्यक्रमों का सही तरह से क्रियान्वयन और लोगों तक लाभ पहुंचाना काफी कठिन हो जाता है। राज्य सरकारों और जिला प्रशासन को अति पिछड़े क्षेत्रों में विकास के लिए जरूरी मुद्दों की पहचान करके उन्हें दूर करने के प्रभावी उपाय करने चाहिए। इसी सत्र में चंडीगढ़ हाउसिंग बोर्ड के मुख्य कार्यपालन अधिकारी श्री हरीश नैय्यर ने झुग्गी मुक्त शहर प्रोजेक्ट के बारे में बताया। ओडिशा के स्पेशल सेक्रेटरी श्री आर.एन. पिल्लई ने स्टूडेंट ऑनलाइन एप्पीलिकेशन प्रोजेक्ट के बारे में बताया। मध्य प्रदेश के एनआईसी के सीनियर टेक्नीकल डाइरेक्टर श्री सुनील जैन ने पंच परमेश्वर पोर्टल और मोबाइल एप्प के बारे में जानकारियां दीं। उन्होंने बताया कि इस सुविधा के माध्यम से जहां हर ग्राम पंचायत को विकास योजनाओं के लिए दी जा रही धनराशि संबंधी पूरा विवरण उपलब्ध होता है, वहीं हितग्राहियों के बारे में भी सभी जानकारियां उपलब्ध रहती हैं। पूरी तरह पारदर्शी इस व्यवस्था के चलते जहां योजनाओं की सफलता सुनिश्चित होती है, वहीं पंचायतों के कामकाज भी सबकी नजर में बने रहते हैं।


    आकांक्षी जिलों पर केंद्रित सुशासन संबंधी योजनाओं और कार्यक्रमों पर चर्चा करने के लिए आयोजित हुए इस दो दिवसीय सम्मेलन में कुल पांच सत्रों में 13 प्रस्तुतियों के माध्यम से शिक्षा, कृषि और नागरिक सुविधाओं के बारे में किए जा रहे नवाचारों के बारे में 12 राज्यों और दो संघ शासित क्षेत्रों के प्रतिनिधियों ने अपने विचार साझा किए।


    *****


    BB/NK/PK

    
    
    (Release ID: 1545706) Visitor Counter : 101