      गृह मंत्रालय

      केंद्रीय गृह सचिव ने सुरक्षा मंजूरी प्रदान करने के लिये 'इ-सहज' पोर्टल का लोकार्पण किया
      
      "लंबित मामलों में बहुत तेजी से कमी आयी है": श्री राजीव गौबा

      Posted On: 18 SEP 2018 7:52PM by PIB Delhi

    केंद्रीय गृह सचिव श्री राजीव गौबा ने सुरक्षा मंजूरी देने के लिये आज यहां पर 'इ-सहज' पोर्टल का लोकार्पण किया। यह पोर्टल आवेदकों को इंटरनेट के जरिये आवेदन करने की सुविधा प्रदान करने के साथ-साथ समय-समय पर प्रगति की जानकारी भी उपलब्ध करायेगा।


    इस अवसर केंद्रीय गृह सचिव ने कहा कि इस ऑनलॉइन पोर्टल के लोकार्पण के साथ ही इस प्रक्रिया का मानकीकरण होगा और यह तेज, पारदर्शी और निगरानी करने में आसान बनेगी। विभिन्न अधिकारी इंटरनेट के जरिये इसका प्रयोग कर दस्तावेजों को देख कर समय से निर्णय ले सकते हैं।


    श्री गौबा ने कहा कि गृह मंत्रालय ने हाल ही सुरक्षा मंजूरी देने की प्रक्रिया को सुव्यवस्थित बनाया है और नये दिशा-निर्देश जारी किये हैं। सुरक्षा मंजूरी के प्रस्तावों पर तय समय पर निर्णय लेने के लिये प्रत्येक सप्ताह गृह मंत्रालय में अधिकारियों की समिति की बैठक होती है।


    पिछले एक वर्ष में मंत्रालय ने सुरक्षा मंजूरी के 1,100 आवेदनों को अनुमति दी है। यद्यपि मंजूरी देने के लिये अधिकतम 90 दिनों की समय सीमा है लेकिन मंत्रालय 60 दिनों में ही मंजूरी देने का प्रयास करता है और 2018 में प्रति मंजूरी औसत 53 दिनों का समय लगा जिसे और कम किया जा रहा है।


    2016 में 209 मामले ऐसे थे जो कि 6 महीनों से भी ज्यादा समय से लंबित थे, 2017 में इनकी संख्या घटकर 154 रह गयी जो कि 2018 में और घटकर 47 मामलों पर आ गयी।


    कुछ संवेदनशील क्षेत्रों में कंपनियों, बोली लगाने वालों और व्यक्तियों को संबंधित मंत्रालयों से अनुज्ञप्ति, परमिट, मंजूरी और अनुबंध लेने के पहले सुरक्षा मंजूरी लेनी होती है जिसके लिये गृह मंत्रालय समन्वयकर्ता मंत्रालय का काम करता है।


    राष्ट्रीय सुरक्षा अनुमति दिये जाने का उद्देश्य सुरक्षा के संभावित खतरों का मूल्यांकन करना है इसमें आर्थिक खतरे भी शामिल हैं ताकि अहम क्षेत्रों में निवेश के प्रस्तावों और परियोजनाओं को मंजूरी देने से पहले खतरों का आकलन किया जा सके। इसका उद्देश्य देश में निवेश को प्रोत्साहन देने और व्यापार की सरलता को बढ़ावा देने और राष्ट्रीय सुरक्षा की जरूरतों के बीच संतुलन स्थापित करना है।


    इस लोकार्पण कार्यक्रम में गृह मंत्रालय में विशेष सचिव (आंतरिक सुरक्षा) श्रीमती रीना मित्रा और मंत्रालय के वरिष्ठ अधिकारियों के साथ अन्य मंत्रालयों के वरिष्ठ अधिकारी भी उपस्थित थे।


    ***


    आर.के.मीणा/एएम/केटी/सीएल-10314


    

    
    (Release ID: 1546770) Visitor Counter : 75