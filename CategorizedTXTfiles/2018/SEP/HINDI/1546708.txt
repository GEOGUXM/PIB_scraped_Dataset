      विज्ञान एवं प्रौद्योगिकी मंत्रालय

      केन्‍द्रीय विज्ञान एवं प्रौद्योगिकी मंत्री ने दिल्‍ली में ‘स्‍वास्‍थ्‍यप्रद पुन: उपयोग के लिए शहरी सीवेज प्रवाह का स्थानीय शोधन’ प्रोजेक्‍ट सहित दो अनूठी परियोजनाओं का उद्घाटन किया
      
      संयंत्र में प्रतिदिन 10 लाख लीटर सीवेज को 3 टन जैव ईंधन में बदलने की क्षमता है : डॉ. हर्षवर्धन
      
      Posted On: 18 SEP 2018 5:11PM by PIB Delhi


    केन्‍द्रीय विज्ञान एवं प्रौद्योगिकी मंत्री डॉ. हर्षवर्धन ने आज नई दिल्‍ली स्थित सन डायल पार्क में ‘स्‍वास्‍थ्‍यप्रद पुन: उपयोग के लिए शहरी सीवेज प्रवाह का स्‍थानीय शोधन (लोटस एचआर )’ नामक एक अनूठी समग्र परियोजना का उद्घाटन किया। इस परियोजना के तहत स्‍वच्‍छ जल तैयार होता है जिसका दोबारा उपयोग विभिन्‍न उद्देश्‍यों के लिए किया जाता है। इसके साथ ही इस परियोजना में शहरी अपशिष्‍ट जल से पोषक तत्‍वों एवं ऊर्जा को पुन: प्राप्‍त करने की क्षमता है। इस तरह यह परियोजना बारापुला नाले को लाभदायक खदानों में तब्‍दील करने में सक्षम है।


    इसके साथ ही डॉ. हर्षवर्धन ने सन डायल पार्क में निर्मित दो जैव शौचालयों का भी उद्घाटन किया जिसे डीबीटी-बीआईआरएसी और बिल एंड मेलिंडा गेट्स फाउंडेशन के सहयोग से निर्मित किया गया है। यह स्‍वच्‍छ भारत अभियान के तहत तय किए गए लक्ष्‍यों की प्राप्ति की दिशा में एक ठोस प्रयास को दर्शाता है। इसके साथ ही यह विज्ञान एवं प्रौद्योगिकी मंत्रालय के जैव प्रौद्योगिकी विभाग द्वारा ‘स्‍वच्‍छता ही सेवा’ अभियान में किए गए उल्‍लेखनीय योगदान को भी दर्शाता है। उल्‍लेखनीय है कि ‘स्‍वच्‍छता ही सेवा’ अभियान का शुभारंभ हाल ही में प्रधानमंत्री श्री नरेन्‍द्र मोदी ने किया है।


    इस उद्घाटन अवसर पर केन्‍द्रीय मंत्री ने इस पायलट परियोजना से जुड़े अनुसंधानकर्ताओं और वैज्ञानिकों को बधाई दी। उन्‍होंने कहा कि यह संयंत्र इस बात का एक अनोखा उदाहरण है कि किस तरह अपशिष्‍ट को एक लाभदायक खदान में तब्‍दील किया जा सकता है। डॉ. हर्षवर्धन ने कहा कि यह संयंत्र प्रतिदिन 10 लाख लीटर सीवेज को स्‍वच्‍छ जल में तब्‍दील कर सकता है और इसके साथ ही तीन टन जैव ईंधन का उत्‍पादन कर सकता है। उन्‍होंने कहा कि इस संयंत्र की क्षमता बढ़ाई जाएगी और यह पूरी दुनिया के लिए एक अनुकरणीय उदाहरण या मॉडल बन जाएगा।


    इस स्‍थल पर एक अन्‍य अनोखी पहल के तहत जैव प्रौद्योगिकी विभाग (डीबीटी) ने दलदली, विकृत एवं बेकार भूमि पर वनीकरण किया है और पौधों एवं पेड़ों की 2281 प्रजातियों का रोपण किया है। ये कुल मिलाकर 44 स्‍वदेशी प्रजातियों से हासिल की गई हैं। इससे न केवल संबंधित क्षेत्र बिल्‍कुल स्‍वच्‍छ हो जाता है और मच्छरों के प्रजनन में कमी आती है, बल्कि हवा एवं मिट्टी का शुद्धीकरण भी हो जाता है।


    ‘स्‍वास्‍थ्‍यप्रद पुन: उपयोग के लिए शहरी सीवेज प्रवाह का स्‍थानीय शोधन (लोटस एचआर )’ परियोजना भारत और नीदरलैंड के वैज्ञानिकों की एक संयुक्‍त पहल है।


    ***


    आर.के.मीणा / एएम/आरआरएस/वीके -10300

    
    
    (Release ID: 1546708) Visitor Counter : 41