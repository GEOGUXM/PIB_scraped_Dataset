      कार्मिक, लोक शिकायत एवं पेंशन मंत्रालय

      आकांक्षी जिलों पर केंद्रित सुशासन पर क्षेत्रीय सम्‍मेलन का भोपाल में आयोजन
      Posted On: 10 SEP 2018 7:51PM by PIB Delhi


    प्रशासनिक सुधार और लोक शिकायत विभाग, भारत सरकार द्वारा मध्‍य प्रदेश सरकार के सहयोग से भोपाल में सुशासन पर आयोजित दो दिवसीय क्षेत्रीय सम्‍मेलन का शुभारंभ 10 सितंबर, 2018 को प्रशासनिक सुधार एवं लोक शिकायत विभाग भारत सरकार की अपर सचिव श्रीमती वसुधा मिश्रा और मप्र के मुख्यमंत्री के सचिव श्री बी. चंद्रशेखर ने किया।


    इस अवसर पर श्रीमती वसुधा मिश्रा ने कहा कि जरूरतमंद और आकांक्षी जिलों में विकास के विभिन्न प्रतिमानों पर अभी भी बहुत काम किया जाना है । दो दिवसीय इस सम्मेलन में शिक्षा,कृषि और नागरिक सुविधाओं के विस्तार हेतु हो रहे नवाचारों के बारे में उपयोगी चर्चा होगी । सम्मेलन के पहले सत्र में राजस्थान के बारां जिले में शिक्षा के प्रचार-प्रसार हेतु चल रहे प्रोजेक्ट उत्कर्ष , बिहार के बांका में चल रहे प्रोजेक्ट उन्नयन और छत्तीसगढ़ के दंतेवाड़ा में चल रहे शिक्षा प्रोजेक्ट की जानकारी वहां के प्रतिनिधियों ने दी। अन्य सत्रों में कृषि और सुशासन पर चर्चा की गई।


    दो दिवसीय इस सम्मेलन में मध्यप्रदेश के साथ राजस्थान, बिहार, छत्तीसगढ़, गुजरात, पंजाब, हरियाणा, झारखंड, मेघालय समेत 12 राज्यों और दो केंद्र शासित प्रदेशों के प्रतिनिधि शामिल हो रहे हैं। सम्मेलन में हिस्सा लेने वाले सभी राज्य अपने-अपने प्रदेशों में किये जा रहे प्रयासों की जानकारी और अन्य राज्य इन्हें कैसे अपना सकते हैं इसपर इन दो दिनों में चर्चा करेंगे।


    11 सितंबर को सम्मेलन के समापन समारोह को श्री के.वी.ईपेन, सचिव, प्रशासनिक सुधार और लोक शिकायत विभाग, भारत सरकार तथा श्री बसंत प्रताप सिंह, मुख्य सचिव, मध्य प्रदेश शासन संबोधित करेंगे।


    ****


    BB/NK/AN/SS

    
    
    (Release ID: 1545582) Visitor Counter : 146