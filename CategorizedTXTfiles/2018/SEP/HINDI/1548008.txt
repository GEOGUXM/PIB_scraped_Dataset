      प्रधानमंत्री कार्यालय

      प्रधानमंत्री ने अंजार में एलएनजी टर्मिनल एवं पाइपलाइन परियोजनाओं का उद्घाटन किया
      Posted On: 30 SEP 2018 6:46PM by PIB Delhi


    प्रधानमंत्री श्री नरेन्द्र मोदी ने आज अंजार-मुंद्रा परियोजना, मुंद्रा एलएनजी टर्मिनल और अंजार में पालनपुर -पाली-बाड़मेर पाइपलाइन परियोजना का उद्घाटन किया।


    इस अवसर पर प्रधानमंत्री ने कहा कि कच्छ में उन्हें जो प्रेम मिला, वह अद्वितीय है। उन्होंने पिछले 20 वर्षों में कच्छ में किए गए विकास कार्यों की सराहना की।


    उन्होंने कहा कि एलएनजी टर्मिनल का उद्घाटन आज के कार्यक्रम की प्रमुख विशेषता है। उन्होंने कहा कि तीन एलएनजी टर्मिनलों का उद्घाटन करके मैं अपने को बहुत सौभाग्यशाली महसूस करता हूं।


    श्री नरेन्द्र मोदी ने कहा कि जब गुजरात ने अपना पहला एलएनजी टर्मिनल प्राप्त किया था तो लोगों को आश्चर्य हुआ था। उन्होंने कहा कि अब राज्य को निश्चित रूप से चौथा एलएनजी टर्मिनल भी प्राप्त होने वाला है।


    प्रधानमंत्री ने कहा कि गुजरात अब भारत के एलएनजी हब के रूप में उभर रहा है और इससे प्रत्येक गुजरातवासियों को गर्व महसूस करना चाहिए। उन्होंने जोर देकर कहा कि एक मजबूत ऊर्जा क्षेत्र किसी भी देश के विकास के लिए आवश्यक है। उन्होंने कहा कि अगर हम ऊर्जा के लिहाज से निर्धन रहेंगे तो हम गरीबी का उन्मूलन नहीं कर सकते हैं।


    प्रधानमंत्री ने कहा कि लोगों की आकांक्षाएं बढ़ रही हैं और वे पारंपरिक बुनियादी ढांचे के अतिरिक्त आई-वेज, गैस ग्रिड, वॉटर ग्रिड एवं ऑप्टिकल फाइबर नेटवर्क चाहते हैं।


    प्रधानमंत्री ने कहा कि पर्यटन क्षेत्र में प्रचुर संभावनाएं हैं और दुनिया भारत आने के लिए इच्छुक है। उन्होंने कहा कि हमने कच्छ में भी देखा है कि किस प्रकार व्हाइट रण दुनिया भर के लोगों की आंखों का केंद्र बन गया है। उन्होंने केंद्र सरकार द्वारा उड्डयन क्षेत्र को अधिक किफायती बनाने एवं कनेक्टिविटी में सुधार लाने के लिए उठाए गए कदमों की भी चर्चा की।


    प्रधानमंत्री ने उन प्रयासों की भी चर्चा की जो यह सुनिश्चित करने के लिए किए गए थे कि सभी गांवों में बिजली आ जाए और उन कदमों का भी उल्लेख किया जो भारत के प्रत्येक परिवार को विद्युतीकृत करने के लिए उठाए जा रहे हैं। उन्होंने कहा कि हम भारत के आम लोगों के जीवन में गुणात्मक बदलाव लाना चाहते हैं।


    वीके/एसकेजे/सीएल/-10427

    
    
    (Release ID: 1548008) Visitor Counter : 452