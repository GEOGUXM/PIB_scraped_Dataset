      सूक्ष्‍म, लघु एवं मध्‍यम उद्यम मंत्रालय

      ‘एमएसएमई इनसाइडर’ – मंत्रालय का मासिक ई-न्‍यूजलेटर लांच किया गया
      Posted On: 19 SEP 2018 7:02PM by PIB Delhi


    केन्‍द्रीय एमएसएमई राज्य मंत्री (स्‍वतंत्र प्रभार) श्री गिरिराज सिंह मंत्रालय के ई-न्‍यूजलेटर ‘एमएसएमई इनसाइडर’ को लांच करते हुए


    सूक्ष्‍म, लघु एवं मझोले उद्यम मंत्रालय में राज्‍य मंत्री (स्‍वतंत्र प्रभार) श्री गिरिराज सिंह ने आज नई दिल्‍ली में मंत्रालय का मासिक ई-न्‍यूजलेटर ‘एमएसएमई इनसाइडर’ लांच किया। इस अवसर पर श्री गिरिराज सिंह ने कहा कि ई-न्‍यूजलेटर में मंत्रालय की गतिविधियों से जुड़ी जानकारियां रहेंगी। यही नहीं, ई-न्‍यूजलेटर इस मंत्रालय एवं देश भर में फैली लाखों एमएसएमई इकाइयों के बीच एक पुल की भूमिका भी निभाएगा। उन्‍होंने कहा कि इस मंत्रालय का मुख्‍य उद्देश्‍य रोजगार सृजन है। उन्‍होंने कहा कि ई-न्‍यूजलेटर के जरिए एमएसएमई को इस क्षेत्र से जुड़ी जानकारियां नियमित रूप से मिलती रहेंगी, अत: ई-न्‍यूजलेटर से मंत्रालय और इसके हितधारकों के बीच दोतरफा संचार विकसित करने में भी मदद मिलेगी। एमएसएमई सचिव डॉ. अरुण कुमार पांडा ने कहा कि मंत्रालय और इससे संबद्ध संगठनों की विभिन्‍न योजनाओं और अन्‍य गतिविधियों के बारे में जागरूकता बढ़ाने के उद्देश्‍य से ही यह ई-न्‍यूजलेटर प्रस्‍तुत किया गया है।


    मंत्रालय की योजनाओं से एमएसएमई के साथ-साथ आम जनता को भी अवगत कराने के अलावा ई-न्‍यूजलेटर प्रौद्योगिकी के क्षेत्र में नवीनतम नवाचारों, संबंधित माह में होने वाले आगामी कार्यक्रमों और प्रशिक्षण कार्यक्रमों के बारे में भी आवश्‍यक जानकारियां देगा। इसके अलावा, ई-न्‍यूजलेटर में संबंधित अथवा प्रासंगिक विषयों पर रोचक लेख भी होंगे। ई-न्‍यूजलेटर में उन उद्यमियों की सफलता की गाथाएं भी होंगी जो मंत्रालय की योजनाओं से लाभान्वित हुए हैं। ई-न्‍यूजलेटर मंत्रालय की वेबसाइट www.msme.gov.in के साथ-साथ इससे संबद्ध संगठनों की वेबसाइटों पर भी उपलब्‍ध होगा। इसके अलावा, उद्योग आधार मेमोरेंडम पोर्टल पर पंजीकृत हो चुके लगभग 50 लाख एमएसएमई के बीच ई-न्‍यूजलेटर का वितरण भी किया जाएगा।


    एमएसएमई में अपर सचिव एवं विकास आयुक्‍त श्री राम मोहन मिश्रा और मंत्रालय के अन्‍य वरिष्‍ठ अधिकारीगण भी ई-न्‍यूजलेटर को लांच किए जाने के अवसर पर उपस्थित थे।


    ***


    आर.के.मीणा / एएम/आरआरएस/वीके -10308


    

    
    (Release ID: 1546755) Visitor Counter : 261