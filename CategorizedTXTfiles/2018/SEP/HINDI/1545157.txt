      राष्ट्रपति सचिवालय

      राष्‍ट्रपति ने बुल्‍गारिया के प्रधानमंत्री से मुलाकात की
      
      राष्‍ट्रपति ने दोनों देशों के बीच मजबूत द्विपक्षीय व्‍यापारिक रिश्‍तों का आह्वान किया
      
      
      सोफिया में महात्‍मा गांधी की प्रतिमा का अनावरण किया
      Posted On: 06 SEP 2018 3:00PM by PIB Delhi


    राष्‍ट्रपति श्री रामनाथ कोविन्‍द ने आज (06 सितम्‍बर, 2018) को बुल्‍गारिया की राजधानी सोफिया में वहां के प्रधानमंत्री श्री बॉयको बोरिसोव से मुलाकात की। चर्चा के दौरान राष्‍ट्रपति ने कहा कि श्री बॉयको बोरिसोव के नेतृत्‍व में बुल्‍गारिया ने एक राष्‍ट्र के रूप में अत्‍यंत सराहनीय प्रगति की है।


    राष्‍ट्रपति श्री रामनाथ कोविन्‍द ने कहा कि भारत, बुल्‍गारिया के साथ आर्थिक संबंध बढ़ाना चाहता है। बुल्‍गारिया ने सूचना प्रौद्योगिकी, फार्मा, प्रौद्योगिकी, खाद्य प्रसंस्‍करण इत्‍यादि क्षेत्रों में बहुत प्रगति की है। इन क्षेत्रों में भारतीय कंपनियों को बहुत दिलचस्‍पी है और वे बुल्‍गारिया के साथ संयुक्‍त रूप से उपक्रम लगाना तथा निवेश करना चाहती हैं। राष्‍ट्रपति महोदय ने कहा कि दोनों देशों के बीच बहुत पहले से रक्षा सहयोग हो रहा है। भारत, बुल्‍गारिया से प्रौद्योगिकी प्राप्‍त करना चाहता है और अपने ‘मेक इन इंडिया’ कार्यक्रम के तहत बुल्‍गारिया की कंपनियों को आमंत्रित करता है।


    इसके पहले, राष्‍ट्रपति श्री रामनाथ कोविन्‍द और बुल्‍गारिया के राष्‍ट्रपति ने संयुक्‍त रूप से साउथ पार्क, सोफिया में महात्‍मा गांधी की प्रतिमा का अनावरण किया। इस अवसर पर राष्‍ट्रपति महोदय ने कहा कि वे बुल्‍गारिया वासियों के कृतज्ञ हैं कि आज अपने विशेष दिन-राष्‍ट्रीय एकीकरण दिवस – पर उन्‍होंने महात्‍मा गांधी को स्‍थायी निवास दिया हैं। राष्‍ट्रपति महोदय ने कहा कि महात्‍मा गांधी ने अपना पूरा जीवन मानवता की सेवा में लगा दिया था, जिसके मद्देनजर उनके प्रति यह सच्‍ची श्रद्धांजलि है। टकराव, तनाव, हिंसा और तबाही के दौर में महात्‍मा गांधी के विचार और मूल्‍य बहुत प्रासंगिक हैं।


    बुल्‍गारिया यात्रा की समाप्ति के बाद राष्‍ट्रपति चेक गणराज्‍य के लिए रवाना हो गये। उल्‍लेखनीय है कि राष्‍ट्रपति तीन यूरोपीय देशों - साइप्रस, बुल्‍गारिया और चेक गणराज्‍य की यात्रा पर रवाना हुये थे।


    ***


    वीके/एएम/आरकेएम/एकेपी/जीआरएस-10120

    
    
    (Release ID: 1545157) Visitor Counter : 393
    
    
      Read this release in: English , Marathi , Tamil