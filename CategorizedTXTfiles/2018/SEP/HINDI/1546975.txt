      प्रधानमंत्री कार्यालय

      प्रधानमंत्री ने छत्तीसगढ़ के जांजगीर-चम्पा में किसान सम्मेलन को संबोधित किया; कई महत्वपूर्ण आधारभूत परियोजनाओं की आधारशिला भी रखी
      Posted On: 22 SEP 2018 8:06PM by PIB Delhi


    प्रधानमंत्री श्री नरेन्द्र मोदी ने आज छत्तीसगढ़ का दौरा किया। जांजगीर-चंपा में , वे पारंपरिक हथकरघा और कृषि पर एक प्रदर्शनी भी देखने गए। उन्होंने राष्ट्रीय राजमार्ग परियोजनाओं और पेन्ड्रा-अनुपपुर तीसरी रेलवे लाइन की आधारशिला भी रखी। प्रधानमंत्री ने केन्द्र और राज्य सरकारों की विभिन्न कल्याणकारी योजनाओं के लाभार्थियों को प्रमाण पत्र भी सौंपे।


    एक बड़े किसान सम्मेलन को संबोधित करते हुए प्रधानमंत्री ने पूर्व प्रधानमंत्री श्री अटल बिहारी वाजपेयी को याद किया , जिन्होंने तीन नए राज्यों - उत्तराखंड, झारखंड और छत्तीसगढ़ बनाए थे। प्रधानमंत्री ने कहा कि यह विकास की उनकी दृष्टि ही है कि ये सभी राज्य तेजी से प्रगति कर रहे हैं।


    प्रधानमंत्री ने जोर देकर कहा कि केंद्र सरकार विकास के प्रति समर्पित है और लोगों की आकांक्षाओं को पूरा करना चाहती है। प्रधानमंत्री ने कहा कि हम लोगों के जीवन को आसान बनाना चाहते हैं।


    श्री नरेंद्र मोदी ने कहा कि सरकार वोट बैंक या चुनाव जीतने के लिए योजना बनाने में विश्वास नहीं करती है। उन्होंने कहा कि उनका उद्देश्य एक नया , आधुनिक छत्तीसगढ़ बनाना है।


    प्रधानमंत्री ने कहा कि हम सबका साथ , सबका विकास के मिशन के साथ आगे बढ़ रहे हैं, इसके साथ ही उन्होंने जोर देकर यह भी कहा कि केंद्र सरकार यह सुनिश्चित करने के लिए कड़ी मेहनत कर रही है कि किसानों को उनका हक मिले जिससे उन्हें लाभ हो। प्रधानमंत्री ने कहा कि प्रधानमंत्री किसान संपदा योजना किसानों के इस मिशन में मददगार साबित हो रही है। प्रधानमंत्री ने यह भी कहा कि प्रौद्योगिकी के माध्यम से किसानों के कल्याण के कार्य सुनिश्चित किए जा रहे हैं, जिसके तहत कई योजनाएं जैसे मृदा स्वास्थ्य कार्ड और फसल बीमा योजना के जरिए किसानों को लाभान्वित किया जा रहा है।


    प्रधानमंत्री ने याद दिलाते हुए कहा कि पहले ऐसा समय था जब केवल कुछ चुनिंदा लोगों को ही कल्याणकारी योजनाओं का लाभ मिला करता था , और भ्रष्टाचार ने शासन प्रणाली को बर्बाद कर दिया था। प्रधानमंत्री ने जोर देकर कहा कि हम सभी के विकास के प्रति प्रतिबद्ध हैं, केंद्र सरकार 2022 तक हर व्यक्ति के सर पर छत सुनिश्चित करना चाहती है।


    प्रधानमंत्री ने कहा कि शौचालय बनाने का कार्य मिशन की तरह किया गया था। उन्होंने कहा कि उज्ज्वला योजना के तहत गरीबों को खाना पकाने के लिए गैस कनेक्शन दिए गए थे , और अब, सौभाग्य योजना के माध्यम से, हर घर में बिजली कनेक्शन सुनिश्चित किए जा रहे हैं।


    ***


    वीके / आर.के.मीणा / एएम/पीकेपी – 10341


    

    
    (Release ID: 1546975) Visitor Counter : 235