      प्रधानमंत्री कार्यालय

      प्रधानमंत्री श्री नरेन्द्र मोदी और बांग्लादेश की प्रधानमंत्री शेख हसीना ने दो परियोजनाओं के शिलान्यास के लिए संयुक्त रूप से ई-पट्टिका का अनावरण किया
      Posted On: 18 SEP 2018 7:09PM by PIB Delhi


    प्रधानमंत्री श्री नरेन्द्र मोदी और बांग्लादेश की प्रधानमंत्री शेख हसीना ने आज वीडियो कांफ्रेंस के माध्यम से दो परियोजनाओं के शिलान्यास के लिए संयुक्त रूप से ई-पट्टिका का अनावरण किया। इस कार्यक्रम में भारत की विदेश मंत्री श्रीमती सुषमा स्वराज और पेट्रोलियम तथा प्राकृतिक गैस मंत्री श्री धर्मेन्द्र प्रधान भी शामिल हुए।


    इन परियोजनाओं में (ए) भारत-बांग्लादेश मित्रता पाइपलाइन (बी) ढाका-टोंगी-जयदेबपुर रेल परियोजना शामिल हैं।


    इस अवसर पर प्रधानमंत्री ने दोनों देशों के बीच सहयोग को विश्व के लिए एक उदाहरण बताया। उन्होंने कहा कि दोनों देश भौगोलिक रूप से पड़ोसी हैं और भावात्मक रूप से परिवार हैं। उन्होंने कहा कि प्रस्तावित पाइपलाइन न केवल बांग्लादेश की अर्थव्यवस्था को ऊर्जावान बनाएगी बल्कि दोनों देशों के संबंधों को भी मजबूती प्रदान करेगी। उन्होंने विश्वास व्यक्त किया कि प्रस्तावित रेल परियोजना बांग्लादेश में राष्ट्रीय और शहरी परिवहन को मजबूत बनाने की प्रक्रिया में योगदान देगी।


    प्रधानमंत्री के संबोधन का मूल पाठ इस प्रकार है -


    बांग्लादेश की प्रधानमंत्री , Your Excellency शेख हसीना जी,


    भारत और बांग्लादेश के मंत्रीगण ,


    और इस सीधे प्रसारण से जुड़े सभी भारत और बांग्लादेश के साथियों ,


    नमस्कार।


    कुछ ही दिनों के अंतराल में यह हमारी दूसरी video conference है।


    हमारे संपर्क की सहजता का कारण technology नहीं है। इसके पीछे भारत-बांग्लादेश संबंधों की अबाध गति और निर्बाध प्रगति है।


    भौगोलिक रूप से हम पड़ौसी देश हैं। लेकिन भावनात्मक रूप से हम परिवार हैं। एक दूसरे के सुख-दुःख में साथ देना , एक दूसरे के विकास में हाथ बंटाना, यह हमारे पारिवारिक मूल्यों की ही देन है।


    पिछले कुछ वर्षों में हमारे सहयोग ने विश्व को दिखाया है कि यदि दो पड़ौसी देश ठान लें , तो क्या कुछ किया जा सकता है।


    चाहे दशकों पुराने सीमा विवाद हों , या विकास सहयोग के projects, हमने सभी विषयों पर अभूतपूर्व प्रगति की है।


    इस प्रगति का श्रेय , Your Excellency, मैं आपके कुशल नेतृत्व को देता हूँ। और इसके लिए आपका हार्दिक अभिनंदन भी करता हूँ।


    Friends,


    आज जिस भारत-बांग्लादेश मैत्री pipeline पर काम शुरू हुआ है, वह विकास के लिए आपसी सहयोग के महाकाव्य में एक नया अध्याय जोड़ेगी।


    किसी भी देश के विकास के लिए ऊर्जा एक आधारभूत आवश्यकता है। और मुझे विश्वास है कि यह pipeline बांग्लादेश के महत्वाकांक्षी विकास लक्ष्यों की प्राप्ति के लिए संबल बनेगी।


    ख़ास तौर पर बांग्लादेश के उत्तरी हिस्से में यह pipeline सस्ते दाम पर ऊर्जा उपलब्ध कराएगी।


    बांग्लादेश की अर्थव्यवस्था के साथ , हमारे संबंधों को भी यह pipeline ऊर्जावान बनाएगी।


    हालांकि यह pipeline भारत की grant financing से बनाई जा रही है, लेकिन हमारे लिए हर्ष का विषय है कि काम पूरा होने पर इसे बांग्लादेश की सरकार और लोगों को समर्पित कर दिया जाएगा।


    इसी प्रकार आज हमने जिस railway project पर काम शुरू किया है, वह न सिर्फ़ ढाका के जन साधारण को और road traffic को राहत देगा, बल्कि freight revenue भी बढ़ाएगा।


    मुझे विश्वास है कि इस railway project से बांग्लादेश के राष्ट्रीय और शहरी transport को सुधारने की मुहिम में भी सहायता मिलेगी।


    Your Excellency,


    आपका vision है कि हमारे बीच 1965 के पहले की connectivity बहाल हो। इससे हमें प्रेरणा मिलती है।


    मुझे ख़ुशी है कि ढाका – टोंगी – जॉयदेबपुर जैसे projects हमारी connectivity को 21वीं सदी की ज़रूरतों के मुताबिक़ आकार दे रहे हैं।


    मात्र 10 दिनों में हमने video conference के माध्यम से 5 projects का लोकार्पण किया है। यह गति, यह momentum, आपके मजबूत और कुशल नेतृत्व के बिना संभव नहीं था।


    मुझे विश्वास है कि आने वाले समय में भारत और बांग्लादेश के लोगों के उज्ज्वल भविष्य के लिए हम इसी भावना से काम करते रहेंगे।


    Excellency,


    अपनी बात समाप्त करने से पहले मैं आपको 28 सितम्बर पर आपके जन्मदिवस के लिए हार्दिक बधाई देना चाहता हूँ।


    भारत में हम सभी लोग आपकी दीर्घायु , स्वास्थ्य और सफ़लता के लिए प्रार्थना करते हैं, और आशा करते हैं कि बांग्लादेश की विकास यात्रा में और भारत-बांग्लादेश मैत्री के लिए आपका मार्गदर्शन बना रहेगा।


    धन्यवाद।


    ***


    आर.के.मीणा/एएम/एजी/सीएस-10274


    

    
    (Release ID: 1546573) Visitor Counter : 278