      आर्थिक मामलों की मंत्रिमण्‍डलीय समिति (सीसीईए)

      हवाई अड्डा अवसंरचना को प्रोत्‍साहन
      
      मंत्रिमंडल ने पटना हवाई अड्डे पर नया घरेलू टर्मिनल भवन तथा संबंधित अवसंरचना निर्माण की स्‍वीकृत दी
      
      Posted On: 26 SEP 2018 4:08PM by PIB Delhi


    प्रधानमंत्री श्री नरेन्‍द्र मोदी की अध्‍यक्षता में मंत्रिमंडलीय आर्थिक समिति ने पटना हवाई अड्डे पर 1 , 216.90 करोड़ रूपये की अनुमानित लागत से नया घरेलू टर्मिनल भवन तथा संबंधित अवसंरचना के निर्माण को अपनी स्‍वीकृति दे दी है।


    प्रभाव:


    नया टर्मिनल भवन बनने के बाद हवाई अड्डे की यात्री क्षमता बढ़कर प्रतिवर्ष 4 .5 मिलियन हो जाएगी। अभी हवाई अड्डे की यात्री क्षमता प्रतिवर्ष 0.7 मिलियन है। नया टर्मिनल भवन 65,155 वर्ग मीटर का होगा जिसमें 18,650 वर्गमीटर क्षेत्र भूतल होगा। इस भवन को विश्‍व स्‍तरीय यात्रा सुविधाओं से लैस किया जाएगा। नया टर्मिनल भवन बनने से पटना क्षेत्र में आर्थिक गतिविधियां बढ़ेंगी, जिससे अतिरिक्‍त रोजगार सृजन होगा। इस परियोजना के साथ बिहार के लोगों की आकांक्षाएं पूरी हुई हैं।


    यह परियोजना प्रधानमंत्री द्वारा बिहार के लिए घोषित पैकेज का अंग है।


    पृष्‍ठभूमि:


    बिहार का पटना हवाई अड्डा पूर्वी क्षेत्र के प्रमुख हवाई अड्डों में एक है। हवाई अड्डे का वर्तमान टर्मिनल भवन दो मंजिला पुराना ढांचा है और इसका उपयोग क्षमता से चार गुणा अधिक किया जा रहा है। सरकार को बिहार सरकार तथा बिहार की जनता की ओर से वर्तमान हवाई अड्डे को नया रूप देने और विस्‍तार करने के बारे में अनेक अनुरोध प्राप्‍त हुए। पटना हवाई अड्डे पर नया टर्मिनल भवन बनाना तथा संबंधित ढांचा निर्माण करना आवश्‍यक हो गया था, क्‍योंकि पिछले कुछ वर्षों में यात्रियों की संख्‍या काफी बढ़ी है।


    एकेटी/वीके/आर.के.मीणा/एजी/एसके-


    

    
    (Release ID: 1547318) Visitor Counter : 113