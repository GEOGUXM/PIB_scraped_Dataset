      वित्‍त मंत्रालय

      वित्त मंत्रालय ने वित्तीय समावेशन के तहत मोबाइल एप ‘जन धन दर्शक’ लांच किया
      
      मोबाइल एप देश में किसी निर्धारित स्थान पर किसी ‘वित्तीय सेवा टच प्वाइंट’ का पता लगाने में आम लोगों का मार्गदर्शन करेगा
      
      Posted On: 26 SEP 2018 4:11PM by PIB Delhi


    वित्त मंत्रालय के वित्तीय सेवा विभाग (डीएफएस) और राष्ट्रीय सूचना विज्ञान केंद्र (एनआईसी) ने वित्तीय समावेशन (एफआई) पहल के तहत संयुक्त रूप से ‘जन धन दर्शक’ नामक एक मोबाइल एप विकसित किया है। जैसा कि इसके नाम से ही साफ जाहिर है, यह मोबाइल एप देश में किसी भी निर्धारित स्थान पर किसी ‘वित्तीय सेवा टच प्‍वाइंट’ का पता लगाने में आम जनता का मार्गदर्शन करेगा।


    वैसे तो ‘लोकेटर एप’ कई अलग-अलग बैंकों और वित्तीय सेवा प्रदाताओं द्वारा दी जाने वाली एक आम सुविधा है, लेकिन अंतर-संचालन योग्‍य बैंकिंग सेवाओं के इस युग में ‘जन धन दर्शक’ एप इस लिहाज से अनूठा होगा कि वह बैंकों, डाकघरों, सीएससी जैसे समस्‍त वित्‍तीय सेवा प्रदाताओं के वित्तीय सेवा टच प्‍वाइंट्स का पता लगाने के लिए एक जन केंद्रित प्‍लेटफॉर्म सुलभ कराएगा। आम जनता की आवश्‍यकताओं और सुविधा के अनुसार इन सेवाओं का लाभ आसानी से उठाया जा सकता है।


    इस एप पर 5 लाख से भी अधिक वित्तीय सेवा टच प्‍वाइंट्स (बैंक शाखाएं , एटीएम, डाकघर) की मैपिंग की गई है। इसके साथ ही लगभग 1.35 लाख बैंक मित्रों को 01 दिसंबर 2018 तक इनसे जोड़ दिया जाएगा। इस एप्लिकेशन या एप की मुख्य विशेषताओं में से कुछ इस प्रकार हैं:

      * वर्तमान स्थान (शाखाएं/एटीएम/डाकघर) को ध्‍यान में रखते हुए निकटवर्ती वित्तीय सेवा टच प्‍वाइंट्स का पता लगा सकते हैं।
      * जगह के नाम से खोज सकते हैं।
      * वॉयस इंटरफेस के जरिए भी जगह के नाम से खोजने की सुविधा है
      * एकीकृत डायलिंग के लिए कॉल बटन की सुविधा के साथ एप में बैंक शाखाओं के फोन नंबर भी उपलब्ध हैं
      * वि त्तीय सेवा टच प्‍वाइंट्स से जुड़े डेटा को अनिवार्य रूप से अपडेट करने के लिए उपयोगकर्ताओं (यूजर्स) से मिली जानकारियां सीधे संबंधित बैंक को भेजी जाएंगी।

    ***


    वीके/आर.के.मीणा/एएम/आरआरएस/डीके-10362

    

    
    (Release ID: 1547327) Visitor Counter : 371
    
    
    
    
    

*