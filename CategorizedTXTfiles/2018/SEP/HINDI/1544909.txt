      कार्मिक, लोक शिकायत एवं पेंशन मंत्रालय

      विज्ञान एवं प्रौद्योगिकी विभाग के अधीनस्‍थ भारतीय सर्वेक्षण के समूह ‘बी’ (राजपत्रित) अधिकारियों के संघ के प्रतिनिधिमंडल ने डॉ. जितेन्‍द्र सिंह से भेंट की
      Posted On: 04 SEP 2018 6:35PM by PIB Delhi


    विज्ञान एवं प्रौद्योगिकी विभाग के अधीनस्‍थ भारतीय सर्वेक्षण के समूह ‘बी’ (राजपत्रित) अधिकारियों के संघ के एक प्रतिनिधिमंडल ने आज यहां केन्‍द्रीय पूर्वोत्तर क्षेत्र विकास राज्‍य मंत्री (स्‍वतंत्र प्रभार), कार्मिक, लोक शिकायत एवं पेंशन, परमाणु ऊर्जा और अंतरिक्ष राज्‍य मंत्री डॉ. जितेन्‍द्र सिंह से भेंट की। इस संघ के महासचिव श्री उमेश मिश्रा ने प्रतिनिधिमंडल की अगुवाई की।


    इस अधिकारी संघ ने मंत्री महोदय को एक ज्ञापन सौंपा जो अधीक्षक सर्वेक्षकों (सर्वेयर) के पद पर अधिकारी सर्वेक्षकों की पदोन्नति में देरी होने के संबंध में है। संघ ने यह जानकारी दी कि बड़ी संख्‍या में अधीक्षक सर्वेक्षकों के पद रिक्‍त हैं। संघ ने बताया कि भारतीय सर्वेक्षण समूह ‘ए’ सेवा नियम, 1989 के अनुसार अधीक्षक सर्वेक्षकों के स्‍वीकृत 160 पदों (90 असैन्‍य एवं 70 रक्षा) में से 125 पद रिक्‍त हैं। लगभग 200 अधिकारी सर्वेक्षकों ने 8 वर्षों की अपनी अर्हता पूरी कर ली है और वे पिछले 12-15 वर्षों से अपनी अगली पदोन्‍नति का इंतजार कर रहे हैं। विज्ञान एवं प्रौद्योगिकी विभाग अधीक्षक सर्वेक्षकों के पद पर अधिकारी सर्वेक्षकों की पदोन्नति के लिए भारतीय सर्वेक्षण के समूह ‘ए’ सेवा नियमों में एकबारगी ढील देने के लिए डीओपीटी के समक्ष यह मसला पहले ही उठा चुका है।


    डॉ. जितेन्‍द्र सिंह ने कहा कि समय पर अधिकारियों की पदोन्‍नति सुनिश्चित करना और उनसे जुड़े मुद्दों को सुलझाना डीओपीटी की प्राथमिकता है, ताकि पदोन्‍नति में अनावश्‍यक विलंब को टाला जा सके। उन्‍होंने इस अधिकारी संघ को यह आश्‍वासन दिया कि वह डीओपीटी के संबंधित अधिकारियों के समक्ष यह मसला उठाएंगे और नियमों के मुताबिक इस कार्य में तेजी लाएंगे।


    ***


    वीके/एएम/ आरआरएस /वीके – 100 96


    

    
    (Release ID: 1544909) Visitor Counter : 131