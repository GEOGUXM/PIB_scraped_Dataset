      पर्यटन मंत्रालय

      श्री राजनाथ सिंह 16 सितंबर, 2018 को 12 दिन चलने वाले पर्यटन पर्व का उद्घाटन करेंगे
      
      श्री पीयूष गोयल 17 सितंबर 2018 को भारत पर्यटन मार्ट का उद्घाटन करेंगे

      Posted On: 14 SEP 2018 7:05PM by PIB Delhi

    केंद्रीय गृह मंत्री श्री राजनाथ सिंह 16 सितंबर, 2018 को नई दिल्‍ली के राजपथ लॉन पर पर्यटन राज्‍य मंत्री (स्‍वतंत्र प्रभार) श्री के जे अल्‍फोंस की उपस्थिति में पर्यटन पर्व का उद्घाटन करेंगे। केंद्रीय पर्यटन सचिव श्रीमती रश्मि वर्मा ने आज नई दिल्‍ली में यह जानकारी दी। भारत सरकार का पर्यटन मंत्रालय अन्‍य केंद्रीय मंत्रालयों, राज्‍य सरकारों एवं हितधारकों के सहयोग से 16 सितंबर, 2018 से 27 सितंबर, 2018 तक पर्यटन के राष्‍ट्र व्‍यापी समारोह द्वितीय ‘पर्यटन पर्व’का आयोजन कर रहा है।


    मीडिया को इसकी जानकारी देते हुए सचिव ने बताया कि केंद्रीय रेल मंत्री श्री पीयूष गोयल 17 सितंबर, 2018 को नई दिल्‍ली के अशोक होटल में अब तक के पहले भारत पर्यटन मार्ट (आईटीएम) का औपचारिक रूप से उद्घाटन करेंगे। पर्यटन मंत्रालय भारतीय पर्यटन एवं आतिथ्‍य संघटनों के संघ (एफएआईटीएच) की साझीदारी में एवं राज्‍यों/ संघ शासित प्रदेशों (यूटी) के सहयोग से 16 सितंबर, 2018 से 18 सितंबर, 2018 तक भारत पर्यटन मार्ट ( आईटीएम) का आयोजन करेगा। श्रीमती वर्मा ने कहा कि अन्‍य अंतरराष्‍ट्रीय पर्यटन मार्टों की तर्ज पर अब से आईटीएम एक वार्षिक समारोह की तरह मनाया जाएगा और मंत्रालय व्‍यापक भागीदारी सुनिश्चित करने के लिए अगले पांच वर्षों के लिए आईएमटी कार्यक्रम का एक कैलेंडर जारी करेगा।


    श्रीमती रश्मि वर्मा ने कहा कि पर्यटन पर्व जैसे पिछले समारोहों ने पर्यटन क्षेत्र के तेज विकास में सहायता की है जो 2017 के दौरान घरेलू पर्यटक यात्राओं में 18 प्रतिशत की बढोतरी में दृष्टिगोचर था। सचिव ने कहा कि इस वर्ष के पर्यटन पर्व के दौरान अन्‍य केंद्रीय मंत्रालयों एवं राज्‍यों के सहयोग से 3100 समारोहों से अधिक का आयोजन किया जा रहा है जिनमें योग प्रदर्शन, सांस्‍कृतिक संध्‍या, चित्रकारी प्रतियोगिताओं, फूड/कुजीन स्‍टॉल आदि शामिल हैं।


    पर्यटन पर्व 2018


    पर्यटन पर्व का आयोजन पर्यटन के लाभों पर फोकस करने के उद्वेश्‍य से किया जा रहा है जिसमें देश की सांस्‍कृतिक विविधता को प्रदर्शित किया जा रहा है तथा ‘सभी के लिए पर्यटन’ के सिद्धांत को सुदृढ़ बनाया जा रहा है। पर्यटन पर्व के तीन घटक हैं:

      * देखो अपना देश : देशवासियों को अपने खुद के देश की यात्रा के लिए प्रोत्‍साहित करने के लिए।

    देश भर में कई कार्यकलाप आयोजित किए जाएंगे जिनमें पर्यटन आकर्षणों एवं अनुभवों को शामिल करते हुए फोटोग्राफी प्रतियोगिता, सोशल मीडिया पर संवर्द्धन, पर्यटन संबंधित क्विज, निबंध, परिचर्चा एवं छात्रों के लिए चित्रकारी प्रतियोगिता आदि शामिल हैं।

      * सभी के लिए पर्यटन : देश के सभी राज्‍यों में पर्यटन समारोहों का आयोजन किया जा रहा है। इन कार्यकलापों में नृत्‍य, संगीत, थिएटर, पर्यटन प्रदर्शनियां, कुजीन, हस्‍तशिल्‍प, हथकरघा आदि का प्रदर्शन शामिल हैं।
      * पर्यटन एवं गवर्नेंस : देश भर में विभिन्‍न विषय वस्‍तुओं पर हितधारकों के साथ मिल कर संवादमूलक सत्रों एवं कार्यशालाओं का आयोजन किया जाएगा।

    नई दिल्‍ली के राजपथ लॉन पर समारोह की प्रमुख विशेषताएं :

      * राज्‍यों के 18 थीम पैवेलियन
      * 54 फूड स्‍टॉलों के साथ फूड कोर्ट
      * आईएचएम द्वारा किचन स्‍टूडियो
      * 76 हस्‍तशिल्‍प एवं हस्‍तकरघा स्‍टॉलों के साथ क्राफ्ट बाजार
      * राज्‍यों/यूटी एवं उत्‍तर क्षेत्र सांस्‍कृतिक केंद्र द्वारा सांस्‍कृतिक प्रदर्शन
      * आयुष मंत्रालय के मोरारजी देसाई राष्‍ट्रीय योग संस्‍थान द्वारा योग प्रदर्शन, प्रशिक्षण एवं उपचार
      * सूचना एवं प्रसारण मंत्रालय द्वारा ‘ साफ नीयत, सही विकास’थीम पर प्रदर्शनी
      * आगंतुकों के आकर्षण के अन्‍य कार्यकलाप

    भाग लेने वाले अन्‍य केंद्रीय मंत्रालयों/ विभागों एवं एजेन्सियों में शामिल हैं :


    आयुष मंत्रालय, सूचना एवं प्रसारण मंत्रालय, रेल मंत्रालय, कौशल विकास एवं उद्यमशीलता मंत्रालय, युवा मामले एवं खेल मंत्रालय, उपभोक्‍ता मामले मंत्रालय, कपड़ा मंत्रालय, जनजातीय मामले मंत्रालय, उच्‍च शिक्षा विभाग, स्‍कूली शिक्षा एवं साक्षरता विभाग, मदर डेयरी आदि शामिल हैं।


    अखिल भारतीय कार्यकलाप

      * सभी 32 राज्‍यों/ यूटी में कायर्कलाप
      * 12 दिवसीय समारोह के दौरान 3150 कार्यकलाप एवं कार्यक्रम

    भारत पर्यटन मार्ट 2018


    पर्यटन मंत्रालय भारतीय पर्यटन एवं आतिथ्‍य संघटनों के संघ (एफएआईटीएच) की साझीदारी में एवं राज्‍यों/ संघ शासित प्रदेशों (यूटी) के सहयोग से 16 सितंबर, 2018 से 18 सितंबर, 2018 तक भारत पर्यटन मार्ट (आईटीएम) का आयोजन करेगा।


    भारत पर्यटन मार्ट (आईटीएम) ऐसा पहला अवसर होगा जब पर्यटन उद्योग के हितधारक इतने बड़े स्‍तर के कार्यक्रम के लिए एक जुट रहे हैं और उन्‍हें मंत्रालय का सहयोग प्राप्‍त हो रहा है।


    आईटीएम 2018 में लगभग 225 अंतरराष्‍ट्रीय खरीदारों एवं उत्‍तर अमेरिका, पश्चिम यूरोप, पूर्व एशिया, लातिनी अमेरिका, सीआईएस देशों आदि देशों के मीडिया से जुड़े व्‍यक्ति भाग लेंगे।


    ***


    वीके/आरकेएम/एएम/एसकेजे–10218


    

    
    (Release ID: 1546190) Visitor Counter : 255
    
    
    
    
    

*