      प्रधानमंत्री कार्यालय

      प्रधानमंत्री श्री नरेन्‍द्र मोदी, इमाम हुसैन (एसए) की शहादत की स्मृति में इंदौर में अशरा मुबारक़ा में शामिल हुए, जनसमूह को संबोधित किया
      Posted On: 14 SEP 2018 7:06PM by PIB Delhi


    प्रधानमंत्री श्री नरेन्द्र मोदी ने आज इमाम हुसैन की शहादत के सम्मान में इंदौर में आयोजित अशरा मुबारक़ा में दाऊदी बोहरा समाज के विशाल जनसमूह को संबोधित किया ।


    इमाम हुसैन के बलिदान का स्मरण करते हुए प्रधानमंत्री ने कहा कि इमाम हमेशा अन्याय के विरुद्ध खड़े हुए और शांति एवं न्याय की स्थापना के लिये शहीद हुए। उन्होंने कहा कि इमाम की शिक्षाएं आज भी प्रासंगिक हैं । डॉक्टर सैयदना मुफद्दल सैफ़ुद्दीन के कार्य की प्रशंसा करते हुए प्रधानमंत्री ने कहा कि राष्ट्र के प्रति प्रेम एवं समर्पण उनकी शिक्षाओं की विशेषता है।


    प्रधानमंत्री ने कहा कि हर किसी को साथ लेकर चलने की संस्कृति भारत को अन्य सभी देशों से अलग बनाती है। उन्होंने कहा, "हम अपने भूतकाल पर गर्वित हैं, अपने वर्तमान पर विश्वास करते हैं एवं सुनहरे भविष्य के प्रति आशान्वित हैं।"


    दाऊदी बोहरा समुदाय के योगदान को रेखांकित करते हुए प्रधानमंत्री ने कहा कि समुदाय ने हमेशा भारत की प्रगति एवं विकास में मुख्य भूमिका निभाई है। उन्होंने आशा व्यक्त की कि समुदाय विश्व भर में भारतीय संस्कृति की ताकत के प्रसार का अपना महान कार्य जारी रखेगा ।


    बोहरा समाज की प्रशंसा करते हुए प्रधानमंत्री ने कहा कि समुदाय का लगाव पाना उनके लिये सौभाग्य की बात है। गुजरात का मुख्यमंत्री रहने के दौरान बोहरा समुदाय से मिली सहायता को याद करते हुए उन्होंने कहा कि समुदाय का प्रेम उन्हें इंदौर ले आया।


    दाऊदी बोहरा समाज द्वारा चलाये जा रहे विभिन्न सामाजिक कदमों की प्रशंसा करते हुए प्रधानमंत्री ने कहा कि सरकार ने नागरिकों, विशेषकर निर्धनों एवं ज़रूरतमंदों, के रहन सहन के स्तर में सुधार सुनिश्चित करने के लिये अनेक प्रयास किये हैं। इस संदर्भ में उन्होंने सरकार के विभिन्न विकास-आधारित कदमों जैसे आयुष्मान भारत, स्वच्छ भारत अभियान एवं प्रधानमंत्री आवास योजना का उल्लेख किया। उन्होंने बताया कि यह कदम आम लोगों के जीवन में बदलाव ला रहे हैं।


    प्रधानमंत्री ने इंदौर के लोगों को स्वच्छ भारत अभियान को आगे ले जाने के लिये बधाई दी। प्रधानमंत्री ने कहा कि कल 'स्वच्छ्ता ही सेवा' योजना का शुभारंभ किया जाएगा एवं उन्होंने नागरिकों से इस वृहत स्वच्छता अभियान में सक्रिय भागीदारी करने का अनुरोध किया।


    व्यापार में बोहरा समुदाय द्वारा बरती गई ईमानदारी के बारे में ज़िक्र करते हुए प्रधानमंत्री ने कहा कि सरकार जीएसटी, दिवाला एवं दिवालियापन संहिता के माध्यम से ईमानदार व्यापारियों एवं कार्यकर्ताओं को प्रोत्साहन देती है। उन्होंने कहा कि भारतीय अर्थव्यवस्था में प्रगति हो रही है और दोहराया कि क्षितिज पर नया भारत नज़र आ रहा है।


    इस अवसर पर मध्यप्रदेश के मुख्यमंत्री श्री शिवराज सिंह चौहान भी मौजूद थे। इससे पहले डॉक्टर सैयदना मुफद्दल सैफुद्दीन ने प्रधानमंत्री के अनुकरणीय कार्य के लिये उनकी प्रशंसा की एवं देश के लिये उनके कार्य हेतु उन्हें सफलता की शुभकामनाएं दी ।


    *****


    वीके/आरकेएम/एबी/जीआरएस-10222

    
    
    (Release ID: 1546191) Visitor Counter : 187
    
    
      Read this release in: English