      भारी उद्योग एवं लोक उद्यम मंत्रालय

      दिल्ली के द्वारका में ई-वाहनों के लिए चार्जिंग केन्द्रों का उद्घाटन
      Posted On: 06 SEP 2018 7:58PM by PIB Delhi


    नई दिल्ली में ई-चार्जिंग इंफ्रास्ट्रक्चर का उद्घाटन करते हुए अनंत जी. गीते


    केंद्रीय भारी उद्योग एवं लोक उद्यम मंत्री अनंत जी. गीते ने आज नई दिल्ली में द्वारका मेट्रो स्टेशन परिसर में चार्जिंग केंद्रों का उद्घाटन किया। 18 चार्जिंग केंद्रो के साथ चार्जिंग इंफ्रास्ट्रक्चर का विकास राजस्थान इलेक्ट्रॉनिक्स एंड इंस्ट्रूमेंट्स लिमिटेड (आरईआईएल) ने किया है। इस अवसर पर श्री अनंत जी. गीते ने कहा कि इन चार्जिंग केंद्रों से 400 ई-रिक्शा बिना शुल्क दिए अपने वाहनों को चार्ज कर सकेंगे। उन्होंने कहा कि यदि प्रायोजक तैयार होंगे तो चार्जिंग हमेशा के लिए मुफ्त कर दी जाएगी।


    आरईआईएल अलग-अलग शहरों में अब तक 45 चार्जिंग केंद्रों की स्थापना कर चुका है। आरईआईएल द्वारा स्थापित किए गए चार्जिंग केंद्रों के लिए भारी उद्योग विभाग ने राशि उपलब्ध कराई है। पिछले हफ्ते श्री अनंत गीते ने ई-वाहनों की चार्जिंग सुविधाओं के लिए नई दिल्ली के उद्योग भवन परिसर में 8 चार्जिंग केंद्रों को लांच किया था।


    प्रदूषण स्तर में कमी और शहरों को साफ-सुथरा एवं पर्यावरण के अनुकूल बनाने के लिए सरकार इलेक्ट्रिक ऊर्जा पर आधारित साझा सार्वजनिक परिवहन को बढ़ावा देने के लिए एफएएमई- II योजना पर काम कर रही है। एफएएमई योजना के दूसरे चरण में देश में इलेक्ट्रिक मोबिलिटी को सहज बनाने के लिए चार्जिंग इंफ्रास्ट्रक्चर के विकास की जरूरत है। विभाग ने सरकार के राष्ट्रीय इलेक्ट्रिक मोबिलिटी मिशन योजना के तहत वर्ष 2015 में एफएएमई इंडिया योजना को अधिसूचित किया है।


    इस अवसर पर दिल्ली मेट्रो रेल निगम के प्रबंध निदेशक भी मौजूद थे।


    ***


    वीके/एएम/ एके / डीए – 1012 9


    

    
    (Release ID: 1545256) Visitor Counter : 128