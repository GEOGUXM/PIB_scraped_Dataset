      वाणिज्‍य एवं उद्योग मंत्रालय

      इंडसफूड-II, 2019 में 600 वैश्विक खरीददार भाग लेंगे
      Posted On: 07 SEP 2018 10:48AM by PIB Delhi


      भारतीय स्रोतों से खाद्य और पेय जरूरतों को पूरा करने के उद्देश्‍य से ढाका स्थित भारत-बांग्‍लादेश चैम्‍बर ऑफ कॉमर्स (आईबीसीसीआई) इंडसफूड -II, 2019 में खाद्य और पेय क्षेत्र के खरीददारों के विशाल समूह के साथ भाग लेगा। भारत व्‍यापार संवर्धन परिषद (टीपीसीआई) के अध्‍यक्ष श्री अशोक सेठी के साथ परिचर्चा के पश्‍चात आईबीसीसीआई के अध्‍यक्ष तथा बांग्‍लादेश व्‍यापार और उद्योग परिसंघ के पूर्व अध्‍यक्ष श्री अब्‍दुल मतलुब अहमद ने ढाका के मोहाखली स्थित नितोलभवन में यह घोषणा की।


      टीपीसीआई सार्क देशों से अधिक से अधिक खरीददारों को आकर्षित करने के लिए कार्य कर रहा है ताकि उन्‍हें भारत से अपनी खाद्य व पेय जरूरतों को पूरा करने में सहायता मिल सके। खाड़ी सहयोग परिषद (जीसीसी) तथा रूस परिसंघ के स्‍वतंत्र देश (सीआईएस) के कुछ बड़े खरीददारों ने इंडसफूड -II में शामिल होने की सहमति दी है। इन बड़े खरीददारों में सुपर मार्केट चेन के खरीददार भी शामिल हैं।


      बांग्‍लादेश द्वारा भारत से खरीदी जाने वाली कुछ प्रमुख वस्‍तुएं हैं :- फल , मसाले , कृषि उत्‍पाद , सूखे फल , मिठाइयां तथा सरसों व सोया तेल। बांग्‍लादेश पहले से ही पूर्वोत्तर राज्‍यों के साथ व्‍यापार कर रहा है। इंडसफूड -II के तहत बांग्‍लादेश के खरीददारों को पूर्वोत्तर राज्‍यों के नए निर्यातकों से मुलाकात होने की उम्‍मीद है। इनमें पूर्वोत्तर राज्‍यों के बागवानी विभाग भी शामिल है।


      टीपीसीआई को आशा है कि दिल्‍ली (एनसीआर) के ग्रेटर नोएडा में 14-15 जनवरी, 2019 को आयोजित होने वाले विश्‍व खाद्य सुपर मार्केट इंडसफूड -II में 50 देशों के 600 वैश्विक खरीददार और 350 से ज्‍यादा भारतीय निर्यातक व उत्‍पादक भाग लेंगे।


      2018 में आयोजित इंडसफूड -I में 43 देशों के अग्रणी आयातकों तथा 320 भारतीय निर्यातकों ने भाग लिया था। अनुमान है कि इस दौरान 650 मिलियन डॉलर का व्‍यापार हुआ था। अंतर्राष्‍ट्रीय क्रेताओं तथा खाद्य व पेय उद्योग की 12 श्रेणियों से संबंधित भारतीय विक्रेताओं को बी2बी संवाद का अनूठा अवसर प्राप्‍त हुआ था।


      ***


      वीके/एएम/जे के / वीके – 1013 2


    

    
    (Release ID: 1545324) Visitor Counter : 205
    
    
      Read this release in: English , Urdu , Marathi , Tamil