      वाणिज्‍य एवं उद्योग मंत्रालय

      स्‍टार्टअप इंडिया महाराष्‍ट्र यात्रा 3 अक्‍टूबर से शुरू होगी
      Posted On: 27 SEP 2018 4:34PM by PIB Delhi


    केंद्रीय वाणिज्‍य और उद्योग तथा नागरिक उड्डयन मंत्री सुरेश प्रभु 3 अक्‍टूबर को मुंबई में राजभवन से स्‍टार्टअप इंडिया महाराष्‍ट्र यात्रा का शुभारंभ करेंगे। राज्‍यपाल सी.विद्यासागर राव, मुख्‍यमंत्री देवेन्‍द्र फडणवीस तथा राज्‍य के श्रम और कौशल विकास मंत्री सम्‍भाजी पाटिल निलंगेकर भी इस अवसर पर उपस्थित रहेंगे।


    गुजरात, उत्तर प्रदेश, ओडिशा, उत्तराखंड, मध्य प्रदेश, छत्तीसगढ़, झारखंड, आंध्र प्रदेश और तेलंगाना में सफल रहने के बाद स्‍टार्टअप इंडिया यात्रा अब महाराष्‍ट्र में शुरू होने जा रही है। यात्रा का आयोजन औद्योगिक नीति और संवर्द्धन विभाग, इन्‍वेस्‍ट इंडिया, कौशल विकास और उद्यमिता विभाग, महाराष्‍ट्र सरकार और राज्‍य की नवाचार सोसायटी की ओर से मिलकर किया जा रहा है।


    स्‍टार्टअप इंडिया यात्रा में 23 वैन शामिल होंगी जिनमें लोगों के लिए उनके स्‍टार्टअप आइडिया को प्रदर्शित करने की सभी सुविधाएं मौजूद रहेंगी। यात्रा राज्‍य के 16 जिलों के 14 बूट कैंपों से होते हुए 3 नवंबर, 2018 को नागपुर में समाप्‍त होगी। बूट कैंपों में स्‍टार्टअप इंडिया और महाराष्‍ट्र सरकार की स्‍टार्टअप नीति की प्रस्‍तुति दी जाएगी और कार्यशालाएं भी आयोजित की जाएंगी। इस दौरान सबसे बेहतर आइडिया और स्‍टार्टअप्स के चुनाव के लिए एक सत्र भी आयोजित किया जाएगा। चयनित आइडिया और स्‍टार्टअप की घोषणा यात्रा के समापन पर नागपुर की जाएगी।


    यात्रा में हिस्‍सा लेने के इच्‍छुक नवोदित उद्यमियों को www.startupindia.gov.in में पंजीकरण कराना होगा।


    टियर टू/थ्री पहल के तहत आयेाजित इस स्‍टार्टअप इंडिया यात्रा का उद्देश्‍य छोटे शहरों में प्रतिभावान उद्यमियों की तलाश करना है और उन्‍हें राज्‍य में उद्यम शुरू करने के लिए अनुकूल माहौल और मदद उपलब्‍ध कराना है।


    वैन के ठहराव और बूट कैंपों के विस्‍तृत ब्‍यौरे के लिए यहां क्लिक करें।


    ***


    वीके/आर.के.मीणा/एमएस/एसके-10379

    
    
    (Release ID: 1547681) Visitor Counter : 166