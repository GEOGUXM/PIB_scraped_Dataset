      ആരോഗ്യ, കുടുംബക്ഷേമ മന്ത്രാലയം

      കേന്ദ്ര ആരോഗ്യ മന്ത്രി ജെ.പി. നദ്ദ കേരളം സന്ദര്‍ശിച്ചു ; പ്രളയ ദുരിതാശ്വാസ പ്രവര്‍ത്തനങ്ങള്‍ അവലോകനം ചെയ്തു ; കേന്ദ്രം സംസ്ഥാനത്തിന് എല്ലാ പിന്‍തുണയും സഹായവും നല്‍കുമെന്ന് നദ്ദ
      Posted On: 07 SEP 2018 3:24PM by PIB Thiruvananthpuram


    കേന്ദ്ര ആരോഗ്യ കുടുംബക്ഷേമ മന്ത്രി ശ്രീ. ജെ.പി. നദ്ദ ഇന്ന് തൃശൂരില്‍ സംസ്ഥാന ആരോഗ്യ മന്ത്രി ശ്രീമതി കെ.കെ. ശൈലജ ടീച്ചറുമായും മറ്റ് സംസ്ഥാന ഉദ്യോഗസ്ഥരുമായും പ്രളയ ദുരിതാശ്വാസ പ്രവര്‍ത്തനങ്ങള്‍ വിലയിരുത്തി. കേന്ദ്ര ആരോഗ്യ സെക്രട്ടറി ശ്രീമതി പ്രീതി സുധന്‍, കേന്ദ്ര ആരോഗ്യ മന്ത്രാലയത്തിലെ മുതിര്‍ന്ന ഉദ്യോഗസ്ഥര്‍ തുടങ്ങിയവരും സന്നിഹിതരായിരുന്നു.


    വെള്ളപ്പൊക്കത്തെ തുടര്‍ന്ന് ജീവനും വസ്തുവകകള്‍ക്കുമുണ്ടായ നഷ്ടത്തില്‍ ശ്രീ. നദ്ദ ദുഖം രേഖപ്പെടുത്തി. പ്രധാനമന്ത്രി ശ്രീ. നരേന്ദ്ര മോദിയുടെ നേതൃത്വത്തിലും, മേല്‍നോട്ടത്തിലും പ്രളയ ദുരിതാശ്വാസത്തിന് സാധ്യമായ എല്ലാ നടപടികളും കൈക്കൊണ്ട് വരികയാണെന്ന് അദ്ദേഹം പറഞ്ഞു. പ്രധാനമന്ത്രി നേരിട്ട് തന്നെയാണ് സ്ഥിതിഗതികള്‍ നിരീക്ഷിക്കുന്നത്. വെള്ളപ്പൊക്കത്തെ തുടര്‍ന്ന് സംസ്ഥാനത്തെ പൊതുജനാരോഗ്യ സ്ഥിതിഗതികള്‍ ആരോഗ്യമന്ത്രാലയം നിരന്തം നിരീക്ഷിച്ച് വരികയാണെന്ന് കേന്ദ്ര മന്ത്രി പറഞ്ഞു.


    ചാലക്കുടി താലൂക്ക് ആശുപത്രി സന്ദര്‍ശിച്ച ശ്രീ. ജെ.പി. നദ്ദ, അവിടത്തെ രോഗികളുമായി ആശയവിനിമയം നടത്തി. പിന്നീട് വി.ആര്‍.പുരം, മുല്ലശ്ശേരി എന്നിവിടങ്ങളിലെ ദുരിതാശ്വാസ ക്യാമ്പുകള്‍ സന്ദര്‍ശിച്ച അദ്ദേഹം സംസ്ഥാനത്തിന് എല്ലാ പിന്‍തുണയും, സഹകരണവും ഉറപ്പ് നല്‍കി.


    സ്ഥിതിഗതികള്‍ നേരിടുന്നതിന്, ദുരിതബാധിത മേഖലകളില്‍ എത്രയും വേഗം എത്തിക്കുന്നതിനായി 50 ഡോക്ടര്‍മാര്‍ അടങ്ങുന്ന ഒരു സംഘത്തെ ഡെപ്യൂട്ടേഷന്‍ വ്യവസ്ഥയില്‍ നിര്‍ത്തിയിരിക്കുകയാണ്. 12 പൊതുജനാരോഗ്യ സംഘങ്ങളെയും ഉടന്‍ എത്തിക്കുന്നതിനായി തയ്യാറാക്കി നിര്‍ത്തിയിട്ടുണ്ട്. ഓരോ സംഘത്തിലും ഒരു പൊതുജനാരോഗ്യ വിദഗ്ദ്ധന്‍ ഒരു മൈക്രോബയോളജിസ്റ്റ്, ഒരു എന്റമോളജിസ്റ്റ് എന്നിവരുള്‍പ്പെടും. അടിയന്തിര ഘട്ടങ്ങളില്‍ ലഭ്യമാക്കേണ്ട 48 അവശ്യ മരുന്നുകളും കരുതിയിട്ടുണ്ട്.


    സംസ്ഥാന ഗവണ്‍മെന്റിന്റെ അഭ്യര്‍ത്ഥന പ്രകാരം 48 അവശ്യ മരുന്നുകളുടെ 73 മെട്രിക് ടണ്‍ അടങ്ങുന്ന ആദ്യ ഭാഗം ഇന്ത്യന്‍ വ്യോമസേന വഴി ലഭ്യമാക്കിയിരുന്നു. 2.25 കോടി ക്ലോറിന്‍ ഗുളകകള്‍, 80 മെട്രിക് ടണ്‍ ബ്ലീച്ചിംഗ് പൗഡര്‍ എന്നിവയും സംസ്ഥാനത്തിന് ലഭ്യമാക്കിയിട്ടുണ്ട്. സംസ്ഥാനത്ത് നിന്നുള്ള അഭ്യര്‍ത്ഥന പ്രകാരം 4 ലക്ഷം സാനിറ്ററി നാപ്കിനുകള്‍ ലഭ്യമാക്കി, ഇത് കൂടാതെ പിന്നീട് 40 ഫോഗിംഗ് യന്ത്രങ്ങളും നല്‍കിയിട്ടുണ്ട്.


    സംസ്ഥാനത്തിന്റെ ആവശ്യ പ്രകാരം മാനദണ്ഡങ്ങള്‍ ഇളവ് വരുത്തി ദേശീയ ആരോഗ്യ ദൗത്യം വഴി 18.71 കോടി രൂപയും അധികമായി ലഭ്യമാക്കിയിട്ടുണ്ട്. പിന്നീട് പകര്‍ച്ച വ്യാധികള്‍ അല്ലാത്ത രോഗങ്ങളുള്‍പ്പെടെ നേരിടുന്നതിനായി 120 മെട്രിക് ടണ്‍ വരുന്ന 58 അവശ്യ മരുന്നുകളും ലഭ്യമാക്കിയിട്ടുണ്ട്.


    എലിപ്പനി വ്യാപകമായ സാഹചര്യത്തില്‍ അതിന്റെ ചികിത്സയ്ക്ക് ആവശ്യമായ ഡോക്‌സിസൈക്ലിന്‍ മരുന്നിന്റെ 18,00,000 ക്യാപ്‌സ്യൂളുകളും കേരളത്തിന് ലഭ്യമാക്കിയിട്ടുണ്ട്.


    പ്രളയ ദുരന്തം ബാധിച്ചവര്‍ക്ക് മാനസികാരോഗ്യം വീണ്ടെടുക്കുന്നതിന് ആവശ്യമായ സഹായം നല്‍കുന്നതിന് ബംഗലൂരൂവിലെ നിംഹാന്‍സില്‍ നിന്നുള്ള 40 അംഗ സംഘത്തെ വിന്യസിച്ചിട്ടുണ്ട്. ഇവര്‍ ഇതുവരെ 5353 വളന്റിയര്‍മാര്‍ക്ക് ആവശ്യമായ പരിശീലനം നല്‍കിയിട്ടുണ്ട്. പ്രളയത്തില്‍ നിന്ന് രക്ഷപ്പെട്ട 65155 പേര്‍ക്കും മാനസികാരോഗ്യ കൗണ്‍സലിംഗ് നല്‍കിയിട്ടുണ്ട്. 17140 വ്യക്തിഗത സെഷനുകളും 2335 ഗ്രൂപ്പ് സെഷനുകളും ഇതിനായി നടത്തിയിട്ടുണ്ട്. ഇവയില്‍ 396 കേസ്സുകള്‍ ഉയര്‍ന്ന തലത്തിലുള്ള മാനസികാരോഗ്യ പരിചരണത്തിനായി റഫര്‍ ചെയ്തിട്ടുണ്ട്.


    വെള്ളപ്പൊക്ക ബാധിത ജില്ലകളില്‍ 30 സ്‌പെഷ്യലിസ്റ്റ് ഡോക്ടര്‍മാര്‍, 20 ജനറല്‍ ഡ്യൂട്ടി മെഡിക്കല്‍ ഓഫീസര്‍മാര്‍, മലയാളം സംസാരിക്കാന്‍ അറിയാവുന്ന 40 നേഴ്‌സുമാര്‍ എന്നിവരെ വിന്യസിച്ചിട്ടുണ്ട്. എറണാകുളം, പാലക്കാട്, മലപ്പുറം, കോഴിക്കോട് ജില്ലകളിലെ ജില്ലാ- താലൂക്ക് ആശുപത്രികളിലാണ് വിന്യസിച്ചിട്ടുള്ളത്.


    ഇന്ത്യന്‍ റെഡ്‌ക്രോസ് സൊസൈറ്റിയുടെ സംസ്ഥാന ഘടകവും സംസ്ഥാനത്തിന് സഹായം നല്‍കിവരുന്നു. തിരച്ചില്‍ -രക്ഷാ പ്രവര്‍ത്തനങ്ങളില്‍ 5000 റെഡ്‌ക്രോസ് വളന്റിയര്‍മാര്‍ പങ്കെടുത്തു. 300 ടെന്റുകള്‍, 2500 ടാര്‍പോളിന്‍, 3000 സാരികള്‍, 3500 പുതപ്പുകള്‍, 4000 കിടക്കവിരികള്‍ മുതലാവയും മണിക്കൂറില്‍ 200 ലിറ്റല്‍ ശേഷിയുള്ള മൂന്ന് ജലശുദ്ധീകരണ യൂണിറ്റുകളും അവര്‍ ലഭ്യമാക്കി.


    രോഗബാധകള്‍ പൊട്ടിപ്പുറപ്പെടാനുള്ള സാഹചര്യങ്ങള്‍ ദേശീയ രോഗ നിയന്ത്രണ കേന്ദ്രം (നാഷണല്‍ സെന്റര്‍ ഫോര്‍ ഡിസീസ് കണ്‍ട്രോള്‍) നിരന്തരം നിരീക്ഷിച്ച് വരികയാണ് കഴിഞ്ഞ മാസം 21 മുതല്‍ പടരാന്‍ സാധ്യതയുള്ള രോഗങ്ങള്‍ സംബന്ധിച്ച് ദിനംപ്രതിയുള്ള റിപ്പോര്‍ട്ടുകള്‍ പരിശോധിച്ച് വരുന്നുണ്ട്. സ്ട്രാറ്റജിക് ഓപ്പറേഷന്‍ സെന്ററുകളും പ്രവര്‍ത്തന ക്ഷമമാക്കി. സംസ്ഥാനത്തെ എലിപ്പനി, ഡെങ്കിപ്പനി, ചിക്കന്‍പോക്‌സ്, വയറിളക്ക രോഗങ്ങള്‍ എന്നിവ സംബന്ധിച്ച് സ്ഥിതിഗതികള്‍ ഡല്‍ഹിയിലെ ഇലക്‌ട്രോണിക് മെഡിക്കല്‍ റിക്കോര്‍ഡ് വിഭാഗം (ഇ.എം.ആര്‍) ദിനം പ്രതി നിരീക്ഷിച്ച് വരികയാണ്.


    ***

    
    
    (Release ID: 1545340) Visitor Counter : 394
    
    
      Read this release in: English