      PIB Headquarters

      കേരളത്തിൽ 500 കൂടുകൃഷി യൂണിറ്റുകൾ: സിഎംഎഫ്ആർഐ പദ്ധതിക്ക് തുടക്കം
      Posted On: 12 SEP 2018 3:42PM by PIB Thiruvananthpuram

      കൊച്ചി: സംസ്ഥാനത്തെ ആഭ്യന്തര മത്സ്യോൽപാദനം വർധിപ്പിക്കുകയെന്ന ലക്ഷ്യവുമായി കേന്ദ്ര സമുദ്രമത്സ്യ ഗവേഷണ സ്ഥാപനം (സിഎംഎഫ്ആർഐ) വിഭാവനം ചെയ്ത 500 കൂടുമത്സ്യ കൃഷി യൂണിറ്റുകൾ സ്ഥാപിക്കുന്ന പദ്ധതിക്ക് തുടക്കം. കേന്ദ്ര കാർഷിക മന്ത്രാലയ ഏജൻസിയായ നാഷണൽ ഫിഷറീസ് ഡെവലപ്‌മെന്റ് ബോർഡിന്റെ (എൻഎഫ്ഡിബി) സാമ്പത്തിക സഹായത്തോടെ നടപ്പിലാക്കുന്ന പദ്ധതിയുടെ ഉദ്ഘാടനം നെട്ടൂരിൽ നടന്നു.
      നെട്ടൂരിൽ ശ്രീഭദ്ര കുടുംബശ്രീ യൂണിറ്റാണ് കൂടുകൃഷിക്ക് നേതൃത്വം നൽകുന്നത്. നാല് കൂടുകളിൽ 1500 വീതം കാളാഞ്ചി കുഞ്ഞുങ്ങളെയും 500 വീതം കരിമീൻ കുഞ്ഞുങ്ങളെയും നിക്ഷേപിച്ചാണ് കൃഷിക്ക് തുടക്കമിട്ടത്. എട്ട് മാസം കൊണ്ട് വിളവെടുപ്പ് നടത്തും. മരട് നഗരസഭ ചെയർപേഴ്‌സൺ സുനില സിബി ഉദ്ഘാടനം ചെയ്തു. സിഎംഎഫ്ആർഐ ഡയറക്ടർ ഡോ എ ഗോപാലകൃഷ്ണൻ അധ്യക്ഷത വഹിച്ചു. സിഎംഎഫ്ആർഐ മാരികൾച്ചർ വിഭാഗം മേധാവി ഡോ ഇമൽഡ ജോസഫ്, വാർഡ് കൗൺസിലർ അജിത കുമാരി എന്നിവർ പ്രസംഗിച്ചു. എൻഎഫ്ഡിബിയുടെ സാമ്പത്തിക സഹായത്തോടെ കേരളത്തിലും കർണാടകയിലുമായി സിഎംഎഫ്ആർഐയുടെ നേതൃത്വത്തിൽ 1000 കൂടുകൃഷി യൂണിറ്റുകളാണ് സ്ഥാപിക്കുന്നത്. തുടർന്നുള്ള ദിവസങ്ങളിൽ എറണാകുളം ജില്ലയ്ക്ക് പുറമെ, കൊല്ലം, കണ്ണൂർ, തൃശൂർ, ആലപ്പുഴ, മലപ്പുറം, കോഴിക്കോട് തുടങ്ങിയ ജില്ലകളിലെ തീരങ്ങളിലും കൂടുകൃഷി യൂണിറ്റുകൾ സ്ഥാപിക്കും. ഒറ്റയ്ക്കും സംഘമായുമുള്ള കൂടുകൃഷിയുടെ മുതൽമുടക്കിന്റെ 40 ശതമാനം സബ്‌സിഡി നൽകിയാണ് പദ്ധതി. സ്ത്രീകൾക്കും എസ്എസി-എസ്ടി വിഭാഗക്കാർക്കും 60 ശതമാനമാണ് സബ്‌സിഡി. പദ്ധതിയുടെ ഭാഗമാകാൻ അപേക്ഷ നൽകിയതനുസരിച്ച് കർഷകരുടെ കൃഷിയിടങ്ങൾ പരിശോധിച്ച് അനുയോജ്യമൊന്ന് ബോധ്യപ്പെട്ടതിന് ശേഷമാണ് പദ്ധതിയിൽ ഉൾപ്പെടുത്തിയത്.
      കൂടുമത്സ്യ കൃഷിയിൽ പരിശീലനം
      മത്സ്യത്തൊഴിലാളി ക്ഷേമനിധി ബോർഡിൽ അംഗത്വമുള്ള മത്സ്യത്തൊഴിലാളികൾക്ക് കൂടുമത്സ്യ കൃഷിയിൽ സിഎംഎഫ്ആർഐ പരിശീലനം നൽകുന്നു. രണ്ട് ബാച്ചുകളിലായി ഈ മാസം 24 മുതൽ 29 വരെ നൂറു പേർക്കാണ് പരിശീലനം. യാത്ര ചിലവും ക്ഷേമബത്തയും നൽകും. പരിശീലനത്തിൽ പങ്കെടുക്കുന്നതിന് സിഎംഎഫ്ആർഐയിലെ മാരികൾച്ചർ വിഭാഗത്തിൽ അപേക്ഷ നൽകണം. ഫോൺ 0484- 2394867.
    
    
    (Release ID: 1545754) Visitor Counter : 7