      PIB Headquarters

      മ്യാന്‍മാര്‍ എ.എന്‍.ആര്‍.പി.സി.-യില്‍ അംഗമായി
      Posted On: 26 SEP 2018 4:33PM by PIB Thiruvananthpuram


    റബ്ബറുത്പാദകരാജ്യങ്ങളുടെ അന്താരാഷ്ട്ര സംഘടനയായ അസോസിയേഷന്‍ ഓഫ് നാച്ചുറല്‍ റബ്ബര്‍ പ്രൊഡ്യൂസിങ് കണ്‍ട്രീസ് (എ.എന്‍.ആര്‍.പി.സി.)-ല്‍ മ്യാന്‍മാര്‍ അംഗമായി. മ്യാന്‍മാറിലെ കൃഷി, ലൈവ്‌സ്റ്റോക്ക്, ജലസേചനം എന്നിവയ്ക്കുള്ള മന്ത്രാലയം ആയിരിക്കും എ.എന്‍.ആര്‍.പി.സി.-യില്‍ രാജ്യത്തെ പ്രതിനിധാനം ചെയ്യുക. ഈ മന്ത്രാലയത്തിലെ ഡയറക്ടര്‍ ജനറലായ ഡോക്ടര്‍ യെ റ്റിന്റ് റ്റുന്‍ (Dr. Ye Tint Tun) ആണ് മ്യാന്‍മാറിന്റെ അംഗത്വത്തിനായുള്ള ഇന്‍സ്റ്റ്രമെന്റ് ഓഫ് അക്‌സഷന്‍ (instrument of accession)-ല്‍ ഒപ്പു വച്ചത്. 2018 ഓഗസ്റ്റ് ഏഴിന് കൂടിയ മ്യാന്‍മാര്‍ പാര്‍ലമെന്റ് യോഗം ഇതിനുള്ള അംഗീകാരം നല്‍കിയിരുന്നു.
    പ്രകൃതിദത്തറബ്ബറുത്പാദിപ്പിക്കുന്ന രാജ്യങ്ങളുടെ സംഘടനയായ എ.എന്‍.ആര്‍.പി.സി. 1970- ലാണ് സ്ഥാപിതമായത്. ഇന്ത്യക്ക് ഈ സംഘടനയില്‍ 1975 മുതല്‍ അംഗത്വമുണ്ട്. ഇപ്പോള്‍ മ്യാന്‍മാര്‍ ഉള്‍പ്പെടെ 13 രാജ്യങ്ങള്‍ സംഘടനയില്‍ അംഗങ്ങളാണ്. ആഗോള പ്രകൃതിദത്തറബ്ബറുത്പാദനത്തിന്റെ 90.5 ശതമാനവും ഈ രാജ്യങ്ങളില്‍നിന്നാണ്. മ്യാന്‍മാര്‍, ജൂണ്‍ 2018-വരെയുള്ള സാമ്പത്തിക വര്‍ഷം 3,10,000 ഹെക്ടര്‍ സ്ഥലത്ത് നിന്ന് 2,40,000 ടണ്‍ റബ്ബര്‍ ഉത്പാദിപ്പിച്ചു. രാജ്യത്തിന്റെ വാര്‍ഷിക റബ്ബര്‍കയറ്റുമതി 1,50,000 ടണ്‍ ആണ്.
    ഈ വര്‍ഷത്തെ എ.എന്‍.ആര്‍.പി.സി മീറ്റിങ്ങുകള്‍ക്ക് തായ്‌ലാന്റ് ആണ് ആതിഥേയത്വം വഹിക്കുന്നത്. 41--ാമത്തെ എ.എന്‍.ആര്‍.പി.സി അസംബ്ലിയും 48-ാമത്തെ എക്‌സിക്യൂട്ടീവ് കമ്മിറ്റിയും പതിനൊന്നാമത് വാര്‍ഷിക റബ്ബര്‍ കോണ്‍ഫറന്‍സും ഒക്ടോബര്‍ 08 മുതല്‍ 13 വരെയുള്ള ദിവസങ്ങളില്‍ നോര്‍ത്ത് തായ്‌ലന്‍ഡിലെ ചിയാങ് റായിയില്‍ വച്ച് നടക്കും. അംഗങ്ങളായ 13 രാജ്യങ്ങളുടെ പ്രതിനിധികളെ കൂടാതെ അംഗങ്ങളല്ലാത്ത ചില രാജ്യങ്ങളുടെ പ്രതിനിധികളും യോഗത്തില്‍ പങ്കെടുക്കുന്നുണ്ട്. അഡാപ്റ്റിങ് ഫോര്‍ എമര്‍ജിങ് മെഗാ ട്രെന്‍ഡ്‌സ് എന്ന വിഷയത്തെ ആസ്പദമാക്കിയുള്ള റബ്ബര്‍ കോണ്‍ഫറന്‍സ് ഒക്ടോബര്‍ എട്ടിനാണ് നടക്കുക.


    

    
    (Release ID: 1547347) Visitor Counter : 6