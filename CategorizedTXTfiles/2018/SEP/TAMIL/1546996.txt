      உள்நாட்டு விமானப் போக்குவரத்து அமைச்சகம்

      ஜர்சுகுடா விமான நிலையத்தை பிரதமர் துவக்கி வைத்தார் ஜர்சுகுடா – ராய்ப்பூர் மார்க்கத்தில் உடான் விமான சேவையை பிரதமர் துவக்கி வைத்தார்
      Posted On: 23 SEP 2018 1:04PM by PIB Chennai


    ஒடிசாவில் , பிரதமர் திரு . நரேந்திர மோடி நேற்று ஜர்சுகுடா விமான நிலையத்தை துவக்கி வைத்தார் . இந்த நிகழ்ச்சியில் ஒடிசா ஆளுநர் திரு . கணேசி லால் , முதலமைச்சர் திரு . நவீன் பட்நாயக் , மத்திய வர்த்தக , தொழில்துறை மற்றும் சிவில் விமானப் போக்குவரத்துத் துறை அமைச்சர் திரு . சுரேஷ் பிரபு , பெட்ரோலியத் துறை அமைச்சர் திரு . தர்மேந்திர பிரதான் , பழங்குடியினர் நலத்துறை அமைச்சர் திரு . ஜுவல்ஓரம் ஆகியோர் இந்த நிகழ்ச்சியில் கலந்து கொண்டனர் . ஜர்சுகுடா – ராய்ப்பூர் மார்க்கத்தில் உடான் விமான சேவையை பிரதமர் துவக்கி வைத்தார் .


    ஒடிசா மாநிலத்தின் இரண்டாவது விமான நிலையமான ஜர்சுகுடா செயல்பாட்டுக்கு வந்துள்ள நிலையில் , உடான் திட்டத்தின் மூலம் , இந்த விமான நிலையத்திலிருந்து புவனேஷ்வர் , ராய்ப்பூர் மற்றும் ராஞ்சியோடு விமான சேவைக்கு வழியேற்பட்டுள்ளது . ஒடிசா மாநிலத்தில் , ஜர்சுகுடா தவிர , மாநிலத்தின் தொலைதூரப் பகுதிகளுக்கு விமான சேவையை ஏற்படுத்துவதற்கு வசதியாக , மேலும் 3 விமான நிலையங்கள் உருவாக்கப்பட்டு வருகின்றன . இதற்காக , 370 கோடி ரூபாய் ஒதுக்கப்பட்டுள்ளது .


    ஜர்சுகுடா விமான நிலையத்தை , இந்திய விமான நிலைய ஆணையம் , மாநில அரசோடு இணைந்து 210 கோடி ரூபாய் செலவில் அமைத்துள்ளது . எல்லா கால நிலையிலும் , விமானங்களை இயக்கும் வகையில் இந்த விமான நிலையம் அமைக்கப்பட்டுள்ளது . ஏ .320 ரக விமானங்களை இந்த விமான நிலையத்திலிருந்து இயக்கலாம் .


    இந்த விமான நிலையத்தின் ஓடுபாதை 2 ஆயிரத்து 390 மீட்டர் நீளம் கொண்டது . விமான நிலைய முனையத்தில் , 5 பயணிகள் சோதனை கவுண்டர்கள் அமைக்கப்பட்டுள்ளன . விமான நிலையத்திற்குத் தேவையான அனைத்து தொழில்நுட்ப வசதிகளும் ஏற்படுத்தப்பட்டுள்ளது .


    கழிவுநீர் சுத்திகரிப்பு நிலையம் , மழைநீர் சேகரிப்பு அமைப்பு , சூரிய ஒளி மின்சார அமைப்பு மற்றும் விமான நிலையத்திற்கு வரும் சாலைகள் பசுமைவழிச் சாலைகளாக அமைக்கப்பட்டுள்ளது உட்பட பல சிறப்பு அம்சங்கள் இந்த விமான நிலையத்தில் உள்ளன .


    -------

    
    
    (Release ID: 1546996) Visitor Counter : 41
    
    
      Read this release in: English