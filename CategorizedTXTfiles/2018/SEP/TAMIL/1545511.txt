      வீட்டு வசதி மற்றும் நகர்ப்புற வறுமை ஒழிப்பு அமைச்சகம்

      ரியல் எஸ்டேட் துறையில் வெளிப்படைத் தன்மை & பொறுப்புணர்வுடன் கூடிய புதிய சகாப்தம் – இரண்டு ஆண்டுகளாக நடைமுறைப்படுத்தப்படுகிறது – ரியல் எஸ்டேட் ஒழுங்கு முறை ஆணையத்தின் முதலாவது மண்டல பயிலரங்கை தொடங்கிவைத்து ஹர்தீப் புரி பேச்சு
      Posted On: 10 SEP 2018 11:47AM by PIB Chennai


    சொந்த வீடு வாங்க விரும்புவோரின் பிரச்சினைகளுக்கு சாதகமான தீர்வுகாண மத்தியில் ஆளும் தேசிய ஜனநாயக கூட்டணி அரசு உறுதிபூண்டுள்ளதாக மத்திய வீட்டுவசதி மற்றும் நகர்ப்புற விவகாங்கள் துறை இணையமைச்சர் (தனிப்பொறுப்பு) திரு. ஹர்தீப் சிங் புரி தெரிவித்துள்ளார். இதன்மூலம் அவர்கள் விரைவில் வீட்டை வாங்க முடியும் என்றும் அவர் கூறியுள்ளார். புனேயில் இன்று “ரியல் எஸ்டேட் ஒழுங்கு முறை ஆணையத்தின் முதலாவது மண்டல பயிலரங்கு (மேற்கு மண்டலம்) – ரியல் எஸ்டேட் துறையில் வெளிப்படைத்தன்மை மற்றும் பொறுப்புணர்வுடன் கூடிய புதிய சகாப்தம் - இரண்டு ஆண்டுகளாக நடைமுறையில் உள்ளதை முன்னெடுத்துச் செல்வோம்” என்ற தலைப்பிலான பயிலரங்கை தொடங்கிவைத்து உரையாற்றிய அமைச்சர், நாடு சுதந்திரம் அடைந்து 70 ஆண்டுகள் ஆகியும் ரியல் எஸ்டேட் துறையை ஒழுங்குபடுத்த இதுவரை எந்த அமைப்பும் இல்லாமல் இருந்ததை சுட்டிக்காட்டினார். பிரதமர் திரு நரேந்திர மோடி தலைமையிலான தேசிய ஜனநாயக கூட்டணி அரசுதான், 2016 ஆம் ஆண்டில் ரியல் எஸ்டேட் (ஒழுங்குமுறை மற்றும் மேம்பாடு) சட்டம் 2016-ஐ நிறைவேற்றியதாகவும் தெரிவித்தார். மேற்கு மண்டலத்தைச் சேர்ந்த வீட்டுமனை உருவாக்குவோர், வீடு வாங்குவோர், நிதி நிறுவனங்களின் தலைவர்கள் மற்றும் உயரதிகாரிகள், தீர்ப்பாயங்கள் மற்றும் மாநில அரசு அதிகாரிகள் உள்ளிட்டோர் இந்தப் பயிலரங்கில் கலந்து கொண்டனர்.


    இப்பயிலரங்கில் பேசிய அமைச்சர், ரியல் எஸ்டேட் துறை, இதுவரை இல்லாதவகையில் 2016-ம் ஆண்டில் பெரும் மாற்றத்திற்கு ஆளாகி இருப்பதாகவும், ரியல் எஸ்டேட் ஒழுங்குமுறை ஆணையம் அமைக்கப்பட்டதன் காரணமாக புதிய விடியல் பிறந்துள்ளதாகவும் கூறினார். ரியல் எஸ்டேட் ஒழுங்குமுறை ஆணையம், நம்பிக்கை, விதிமுறைகள், ஒழுங்குமுறை மற்றும் ஒழுங்குமுறை மேற்பார்வை போன்றவற்றால் அமைக்கப்பட்டது என்று குறிப்பிட்ட அமைச்சர், 2016-ம் ஆண்டுக்கு முன் நிலவிய அவநம்பிக்கை, மோசடி, முறைகேடு, நிறைவேற்றப்படாத வாக்குறுதிகள் போன்றவற்றின் காரணமாக, இவற்றிற்கு எதிர்ப்பு கிளம்பியதையும் சுட்டிக்காட்டினார். வீடு வாங்குவோர், வீட்டுமனைகளை உருவாக்குவோரின் தயவை நாட வேண்டிய அவசியம் இருந்ததாக கூறிய அமைச்சர், இதனைத் தவிர்ப்பதற்கான விதிமுறைகளை உருவாக்குவதே இந்த வரலாற்றுச் சிறப்புமிக்க சட்டத்தின் முக்கிய நோக்கம் என்றும் அவர் தெரிவித்தார்.


    இருபது ஆண்டுகளுக்கு முன்பே ரியல் எஸ்டேட் ஒழுங்குமுறை ஆணையம் அமைக்கப்பட்டிருக்குமானால், நுகர்வோர்கள் நீதிமன்றத்தை நாட வேண்டிய அவசியம் ஏற்பட்டிருக்காது என்றும் அமைச்சர் குறிப்பிட்டார். ஏனெனில், ரியல் எஸ்டேட் ஒழுங்கு முறை சட்டத்தில் இடம்பெற்றுள்ள கடுமையான விதிமுறைகள், திடீரெனத் தோன்றி மாயமாகிவிடும் ரியல் எஸ்டேட் உரிமையாளர்களை கட்டுப்படுத்தும் வகையில் உள்ளதாகவும் அவர் தெரிவித்தார்.


    ரியல் எஸ்டேட் சட்டம், அடுக்குமாடி குடியிருப்பு உரிமையாளர் சட்டத்திற்கும், நகராட்சி / மேம்பாட்டு சட்டத்திற்கும் இடையேயான இடைவெளியை பூர்த்தி செய்வதாக உள்ளதாகவும் அமைச்சர் புரி கூறினார். பரிவர்த்தனைகளை (வீடு வாங்குதல் மற்றும் விற்பனை செய்தல்) முறைப்படுத்தும் நோக்கிலும், ஒப்பந்தங்களை நடைமுறைப்படுத்தும் வகையிலும் கொண்டுவரப்பட்ட இந்தச்சட்டம், கூட்டாட்சி தத்துவத்தை நிலைநிறுத்தும் வகையில், மாநில அரசுகளே தத்தமது ஒழுங்குமுறை ஆணையங்கள் மற்றும் மேல்முறையீட்டு தீர்ப்பாயங்களை அமைத்துக் கொள்ள அனுமதிப்பதுடன், யூனியன் பிரதேசங்களை கட்டுப்படுத்தும் அதிகாரம் மட்டுமே மத்திய அரசிடம் இருப்பதாகவும் தெரிவித்தார். நுகர்வோர் மற்றும் வீட்டுமனை உருவாக்குவோர் ஆகிய தரப்பினரின் நலன்களையும் பாதுகாக்கும் வகையிலான இச்சட்டம், வீட்டுமனை விற்பனையாளர் மற்றும் வாங்குவோரிடையே சமச்சீரான தகவல் பரிமாற்றத்திற்கும், ஒப்பந்த நிபந்தனைகளை வெளிப்படையானதாக முன்வைக்கவும் வகை செய்வதாக அமைச்சர் தெரிவித்தார். மேலும், குறைந்தபட்சத் தரத்திற்கு பொறுப்பேற்பதுடன், பிரச்சினைகளுக்கு விரைவாக தீர்வுகாணக் கூடிய நடைமுறைகளைக் கொண்டாதாகவும் இச்சட்டம் வகுக்கப்பட்டுள்ளதாக அவர் கூறினார்.


    கிரிடாய் – ஜேஎல்எல் ஆய்வறிக்கையின்படி, 2020-ல் இந்தியாவின் மொத்த உள்நாட்டு உற்பத்தி வீதத்தில் வீட்டுவசதித் துறை 11% பங்கு வகிக்கும் என தெரிவிக்கப்பட்டுள்ளது. இது தற்போதைய இந்திய ரியல் எஸ்டேட் சந்தையை விட, 5 முதல் 6% அதிகரித்து 2020 ஆம் ஆண்டு வாக்கில் 180 பில்லியன் டாலராகவும் 2027 ஆம் ஆண்டு வாக்கில் 350 பில்லியன் டாலராக உயரக்கூடும் என்று மதிப்பிடப்பட்டுள்ளதாகவும் அவர் தெரிவித்தார்.


    *****

    
    
    (Release ID: 1545511) Visitor Counter : 121
    
    
      Read this release in: English , Urdu , Marathi