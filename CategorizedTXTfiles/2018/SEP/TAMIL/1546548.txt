      PIB Headquarters

      மதுரை மண்டலத்தில் தொழிலாளர் வருங்கால வைப்புநிதி ஓய்வூதியம் பெறுபவர்கள் மின்னணு உயிர்வாழ் சான்றிதழ் வழங்க சிறப்பு ஏற்பாடுகள்
      Posted On: 18 SEP 2018 5:55PM by PIB Chennai


    தொழிலாளர் வருங்கால வைப்பு நிதி அலுவலகத்தின், மதுரை மண்டல அலுவலகம் மூலம் சுமார் 88000 ஓய்வூதியதாரர்கள் தொழிலாளர் ஓய்வூதியத் திட்டம் 1995-ன் கீழ் ஆறு அங்கீக்கரிக்கப்பட்ட வங்கிகளின் மூலம் ஓய்வூதியம் பெற்று வருகிறார்கள். பாரத ஸ்டேட் வங்கி, இந்தியன் வங்கி, இந்தியன் ஓவர்சீஸ் வங்கி, ஆக்சிஸ் வங்கி, ஐ.சி.ஐ.சி.ஐ. வங்கி மற்றும் எச்.டி.எப்.சி. வங்கி ஆகியவை அந்த வங்கிகள் ஆகும். மதுரை மண்டல அலுவலகத்தின் மூலம் மதுரை, திண்டுக்கல், ராமநாதபுரம், சிவகங்கை, தேனி மற்றும் விருதுநகர் ஆகிய மாவட்டங்களில் உள்ள ஓய்வூதியதாரர்களுக்கு ஓய்வூதியம் வழங்கப்படுகிறது. இதில் ஏராளமான ஓய்வூதியதார்கள் தங்களுடைய மின்னணு உயிர்வாழ் சான்றிதழை சமர்ப்பிக்காமல் உள்ளனர். இதனால் தொழிலாளர் வருங்கால வைப்புநிதி அலுவலகத்தின் மூலம் அவர்களுக்கு ஓய்வூதியம் வழங்க முடியவில்லை.


    இதன் தொடர்பாக மதுரை மண்டல ஆணையாளர் அங்கீகரிக்கப்பட்ட வங்கிகளின் உயர் அதிகாரிகளுடன் ஆலோசனை நடத்தினார். ஓய்வூதியம் பெறுவோரின் வசதிக்காக மின்னணு உயிர்வாழ் சான்றிதழ் பதிவு செய்யும் வசதிகள் அனைத்து அங்கீகரிக்கப்பட்ட வங்கி கிளைகளிலும் ஏற்படுத்தப்படுவதற்கு உரிய நடவடிக்கைகள் எடுக்கப்படும் என்று வங்கி உயர் அதிகாரிகள் மண்டல ஆணையாளரிடம் உறுதி அளித்துள்ளார்கள்.


    அங்கீகரிக்கப்பட்ட வங்கிகள் பென்சன் பெறுவோர் மின்னணு உயிர் வாழ் சான்றிதழ் பதிவு செய்வதற்கு கைரேகை மற்றும் கருவிழி பதிவு செய்யும் கருவிகளை நிறுவுவதற்கு தேவையான நடவடிக்கைகளை எடுத்துள்ளன. எனவே, அனைத்து ஓய்வூதியதாரர்களும் தாங்கள் ஓய்வூதியம் பெறும் வங்கிகளில் இந்த வசதியினை பயன்படுத்திக் கொள்ளுமாறு கேட்டுக் கொள்ளப்படுகிறார்கள். மின்னணு உயிர் வாழ் சான்றிதழை வங்கிகளில் பதிவு செய்வதில் ஏதேனும் சிரமங்கள் இருந்தால், அந்த வங்கியின் கிளை மேலாளரை அணுகவும்.


    2018 ஜனவரி முதல் ஓய்வூதியம் பெறாத ஓய்வூதியதாரர்கள் தங்களின் மின்னணு உயிர் வாழ் சான்றிதழை பதிவு செய்வதற்கு தங்கள் வங்கிக் கிளையை உடனே அணுகவும். ஆதார் அட்டை மற்றும் ஆதார் அட்டையில் பதிவு செய்யப்பட்டுள்ள கைபேசி எண் கொண்ட கைபேசியுடன் வங்கி கிளையை அணுகவும். தற்போது ஓய்வூதியம் பெற்று வரும் மற்ற ஓய்வூதியதாரர்கள் தங்களுடைய மின்னணு உயிர் வாழ் சான்றிதழை நவம்பர் 2018 மற்றும் டிசம்பர் 2018ல் பதிவு செய்வதற்கு தாங்கள் ஓய்வூதியம் பெற்றுவரும் வங்கியை அணுகவும்.

    
    
    (Release ID: 1546548) Visitor Counter : 117