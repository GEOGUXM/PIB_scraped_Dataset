      PIB Headquarters

      ஊட்டச்சத்து விழிப்புணர்வுப் பயிலரங்கு
      Posted On: 20 SEP 2018 5:04PM by PIB Chennai


    பேறுகால ஊட்டச்சத்து மற்றும் தாய்ப்பால் வழங்குவதன் அவசியம் ஆகியவற்றை வலியுறுத்தும் வகையிலான ஊட்டச்சத்து விழிப்புணர்வு முகாம்கள் இம்மாதம் முழுவதும் தமிழகத்தின் 11 மாவட்டங்களில் 168 இடங்களில் நடைபெறவுள்ளன. இந்த முகாம்களில், மண்டல மக்கள் தொடர்பு அலுவலகத்தின் சார்பில் பாரம்பரியக் கலைகள் வாயிலாக இந்த விழிப்புணர்வுப் பிரச்சாரம் மேற்கொள்ளப்பட உள்ளது.


    இந்த பிரச்சாரத்தை கலைஞர்கள் சிறப்பான வகையில் மேற்கொள்வதற்கு உதவியாக அவர்களுக்கு மண்டல மக்கள் தொடர்பு அலுவலகத்தின் சார்பில் இன்று சென்னை பத்திரிகை தகவல் அலுவலக ஊடக அரங்கில் பயிலரங்கம் நடைபெற்றது.


    இந்த பயிலரங்கத்தில் பேசிய சிறப்பு அழைப்பாளரும் , உணவு மற்றும் ஊட்டச்சத்து செயல் விளக்க அலுவலர் திருமதி. உஷாராணி, தாய்ப்பால் வழங்குவதன் அவசியத்தை உணர்த்தும் வகையிலான பிரச்சாரங்களை கலைஞர்கள் மேற்கொள்ள வேண்டும் என்று கேட்டுக்கொண்டார். பச்சிளங்குழந்தைகள் ஊட்டச்சத்து குறைவால் உயிரிழப்பதை தவிர்க்க தாய்ப்பால் வழங்குவது அவசியம் என்று கூறினார்.


    பழங்கால உணவு முறை ஆரோக்கியம் மிகுந்ததாகவும் , உடலுக்கு ஊட்டம் அளிப்பதாகவும் இருந்தது என்று குறிப்பிட்ட அவர், தற்காலிக துரித கால உணவு வகைகள் பெரும் கேட்டை விளைவிக்கின்றன என்றும் எடுத்துரைத்தார். ஊரக மக்களிடையே அவர்கள் புரிந்து கொள்ளும் வகையில் எளிதான முறையில் பாரம்பரியக் கலைகளின் உதவியுடன் இத்தகைய அரிய தகவல்களை எடுத்துரைக்க வேண்டும் என்று அவர் கூறினார்.


    மற்றொரு சிறப்பு அழைப்பாளரான மருத்துவம்சார் ஊட்டச்சத்து மற்றும் உணவுப்பழக்கத் துறை உதவிப் பேராசிரியர் திருமதி . மேனகா, நமது அன்றாட உணவு உட்கொள்ளுதலில் சராசரியாக அனைத்து தாது வகைகளும் கலந்திருக்கும் வண்ணம் நமது உணவுப் பழக்கவழக்கங்களை அமைத்துக் கொள்ள வேண்டும் என்று கூறினார். தனது கருத்துக்களுக்கு வலுசேர்க்கும் வகையில் அவர், வரைகலை புகைப்படங்களுடனும், காய்கறி, கீரை வகைகளில் பொதிந்துள்ள ஊட்டச்சத்து குறித்த விவரங்களுடனும், டிஜிட்டல் திரைக்காட்சிகள் வாயிலாக விளக்கம் அளித்தார்.


    கலைஞர்களுக்கான பயிலரங்கை தொடங்கி வைத்து நோக்க உரையாற்றிய பத்திரிகை தகவல் அலுவலகம் மற்றும் மண்டல மக்கள் தொடர்பு அலுவலகத்தின் கூடுதல் தலைமை இயக்குநர் திரு மாரியப்பன் , மத்திய அரசின் திட்டங்களை மக்களிடையே கொண்டு செல்ல பாரம்பரியக் கலைஞர்களின் கலைவடிவம் பெரிதும் உதவியாக இருப்பதாக கூறியதுடன், தொடர்ந்து, வரும் மாதங்களில் அந்த கலைஞர்களுக்கு இத்தகைய பணிகளில் கூடுதல் வாய்ப்பு அளிக்கப்படும் என்றும் உறுதியளித்தார். அவர்களுக்கு வழங்கப்படும் ஊதியமும் உயர்த்தி வழங்கப்படவிருப்பதாக அவர் தெரிவித்தார். கலைஞர்கள் அர்ப்பணிப்பு உணர்வுடன் பணியாற்ற வேண்டும் என்றும் மக்கள் நலத்திட்டங்களை ஊரக மக்களிடம் வெகுஜன ஊடகங்களை காட்டிலும், அதிக தாக்கத்துடன் இத்தகைய பாரம்பரிய கலைஞர்கள் நேரடியாகக் கொண்டு செல்ல முடியும் என்றும் அவர் குறிப்பிட்டார்.


    நிகழ்ச்சியில் ஒப்பந்தக் கலைஞர்கள் , ஊட்டச்சத்து முகாமில் பயன்படுத்தவுள்ள பாடல்களை பாடிக்காட்டினர். மண்டல மக்கள் தொடர்பு அலுவலக உதவி இயக்குநர் எம் ரவிக்குமார், இசை நாடகப் பிரிவு மேலாளர் குல்தீப் குமார் சாகரே ஆகியோர் இந்த நிகழ்ச்சியில் கலந்து கொண்டனர்.


    ********


    எஸ்எம் /வேணி

    
    
    (Release ID: 1546823) Visitor Counter : 90