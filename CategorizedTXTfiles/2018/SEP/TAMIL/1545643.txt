      தொலைதொடர்பு மற்றும் தகவல் தொழில்நுட்ப அமைச்சகம்

      அஞ்சல் துறை மூலமாக வெளிநாடுகளுக்கு பார்சல் அனுப்ப ஆதார் கட்டாயமில்லை: அஞ்சல்துறை விளக்கம்
      Posted On: 10 SEP 2018 9:04PM by PIB Chennai


    அஞ்சல்துறை மூலமாக சர்வதேச பார்சல் அல்லது சர்வதேச ஈ.எம்.எஸ். (சரக்குகள்) அனுப்ப பதிவு செய்யும்போது பாதுகாப்பு காரணங்களுக்காக பார்சல் அனுப்புபவர்களின் அடையாள அத்தாட்சி கட்டாயமாக்கப்பட்டுள்ளது என்று அஞ்சல் துறை தெளிவுபடுத்தி இருக்கிறது. இத்தகைய அடையாள அத்தாட்சிகளில் ஒன்றுதான் ஆதார். இதுதவிர, ஓட்டுநர் உரிமம், பாஸ்போர்ட், வாக்காளர் அடையாள அட்டை போன்றவைகளும் அடையாள அத்தாட்சிகளாகும். எனவே, ஆதார் இதற்கு கட்டாயமாக்கப்படவில்லை. இதர அத்தாட்சிகளையும் காண்பித்து பதிவு செய்யலாம். இந்த அத்தாட்சி ஆவணங்கள் அலுவலக சான்றுகளுக்கு மட்டுமே தேவைப்படுகிறது என்றும், அனுப்பும் பார்சல் / சரக்குகள் மீது ஒட்டப்பட வேண்டிய அவசியமில்லை என்றும் அஞ்சல் துறை தெரிவித்துள்ளது.


    “பார்சல்கள் மீது ஆதார் எண் எழுத வேண்டும் என அஞ்சல்துறை கோருகிறது” என்று தலைப்பில் நேற்று (10.09.2018) வெளியான செய்தி, தில்லி வட்ட முதன்மை தலைமை போஸ்ட் மாஸ்டர் அலுவலக டுவிட்டரில் தவறுதலாக வெளியிடப்பட்ட செய்தியின் அடிப்படையில் ஏற்பட்ட குழப்பத்தின் காரணமாக வெளியானது என்று அஞ்சல் துறை விளக்கம் அளித்துள்ளது.


    பாதுகாப்புக்கருதி போதைப் பொருள் கட்டுப்பாட்டு அமைப்பு, வனவிலங்கு குற்றக் கட்டுப்பாட்டு அமைப்பு போன்றவை கேட்டுக் கொண்டதற்கு இணங்கவே பார்சல் / சரக்கு அனுப்ப பதிவு செய்யும் போது ஆதார் உள்ளிட்ட அடையாள அத்தாட்சி நகலை அஞ்சல்துறை கோருவதாக அறிவிக்கப்பட்டு இருந்தது. அஞ்சல்துறை தனது செயல்பாடுகளில் பாதுகாப்பை வழங்க உறுதிபூண்டுள்ளது.

    
    
    (Release ID: 1545643) Visitor Counter : 48
    
    
      Read this release in: English , Bengali