      குடியரசுத் துணைத் தலைவர் செயலகம்

      சுவாமி விவேகானந்தர் இந்து கலாச்சாரத்தின் வடிவமாகத் திகழ்கிறார்: குடியரசுத் துணைத் தலைவர்
      சுவாமி விவேகானந்தர் உரையாற்றியதன் 125-வது ஆண்டு நிறைவைக் குறிக்கும் வகையில் நடைபெற்ற 2-வது உலக இந்துமத மாநாடு 2018-ன் நிறைவு விழாவில் குடியரசுத் துணைத் தலைவர் உரை

      Posted On: 10 SEP 2018 1:20PM by PIB Chennai

    சுவாமி விவேகானந்தர் இந்து கலாச்சாரத்தின் வடிவமாகத் திகழ்வதாகவும், அவரது கருத்துகள் இந்தியா முழுவதும் தற்போதும் தாக்கத்தை ஏற்படுத்துவதாக உள்ளது என்றும் குடியரசுத் துணைத் தலைவர் திரு. எம். வெங்கையா நாயுடு கூறியுள்ளார். அமெரிக்காவின் சிகாகோவில் 1893 ஆம் ஆண்டு நடைபெற்ற சர்வதேச சமய நாடாளுமன்றக் கூட்டத்தில் சுவாமி விவேகானந்தர் சொற்பொழிவாற்றியதன் 125-வது ஆண்டு நிறைவைக் குறிக்கும் வகையில் நடைபெற்ற 2-வது உலக இந்து சமய மாநாட்டில் இன்று நிறைவு உரையாற்றிய அவர் இதனைத் தெரிவித்தார்.


    இந்தியாவின் மதிப்புமிக்க பாரம்பரியத்தை பேணிக் காப்பதே உண்மையான தேசியமாக இருக்க முடியும் என்று குறிப்பிட்ட குடியரசுத் துணைத் தலைவர், இந்தியாவின் அறிவாற்றலும், ஞானமும், தற்போதைய உலகில் ஞானத்தின் பயனை அளிப்பதாக இருக்கும் என்றும் கூறினார்.


    பண்டைக்கால இந்தியாவின் நீண்ட தொலைநோக்கு சிந்தனை, எக்காலத்திற்கும் ஏற்றதாக உள்ளது என்று குறிப்பிட்ட குடியரசுத் துணைத் தலைவர், இந்த சிந்தனைகள் புனிதமான, ஒருங்கிணைந்த மற்றும் உலகளாவிய கருத்துக்களை கொண்டது என்றும் தெரிவித்தார். பிரிவினை, மோதல், வெறுப்பு மற்றும் பாரபட்சமான பகுத்தறிவு அச்சுறுத்தல்களை உலகம் எதிர்நோக்கும் போதெல்லாம், இந்தியாவின் குரல் உலகிற்கு நிவாரணம் அளிப்பதாக அமைவதுடன், இரண்டாயிரம் ஆண்டுகளுக்கு மேல் கலாச்சார உலகில் ஊடுருவி இருப்பதாகவும் அவர் கூறினார்.


    உலக சமய மாநாடு, மதம் மற்றும் கலாச்சார நம்பிக்கையின் வளமையை கொண்டாடும் வகையில் உள்ளதுடன், உலகில் நிலவும் பல்வேறு கருத்துகளை ஒருங்கே உணர்ந்துகொள்வதாக அமைந்துள்ளது என்றும் குடியரசுத் துணைத் தலைவர் தெரிவித்தார். நினைவிற்கு அப்பாற்பட்ட காலந்தொட்டு, மனிதகுலத்திற்குத் தேவையான அமைதி மற்றும் நல்லிணக்கம் பற்றிய கருத்துகளை விரிவாக எடுத்துக்கூறும் வகையில் இக்கருத்துக்கள் அமைந்துள்ளதாகவும் அவர் குறிப்பிட்டார். சுவாமி விவேகானந்தர் சமய மாநாட்டில் ஆற்றிய உரை, பெரும் தாக்கத்தை ஏற்படுத்தியுள்ளதாகவும் அவர் மேலும் தெரிவித்தார்.


    சகிப்புத்தன்மை, பிறர் கருத்துகளை ஏற்றுக்கொள்ளும் மனோபாவம், ஒற்றுமை மற்றும் பன்முக அன்பு, பொறுமை, சேவை, அறம், பாலின சமத்துவம், வறுமை ஒழிப்பு மற்றும் சுற்றுச் சுழல் பாதுகாப்பு போன்ற, சுவாமி விவேகானந்தர் உலகம் முழுவதும் பரப்பிய தெளிவான கருத்துகள், இதற்கு முன் இல்லாத வகையில் தற்போது மிகவும் பொருத்தமானவையாக உள்ளது என்றும் திரு. வெங்கைய நாயுடு குறிப்பிட்டார். இதுபோன்ற கருத்துகளை சொல்லிலும், செயலிலும் மீண்டும் வலுப்படுத்துவதை உறுதி செய்ய வேண்டும் எனவும் அவர் கூறினார்.


    மக்களின் வாழ்க்கையை மாற்றத்தை ஏற்படுத்தக்கூடிய சீர்திருத்தங்களை இந்தியா மேற்கொண்டு வருவதாகக் குறிப்பிட்ட குடியரசுத் துணைத் தலைவர், தற்போதைய காலகட்டத்தில், இந்தியர்கள் என்ற முறையில் நாம் பின்பற்றும் நெறிமுறைகள், நமது தனிநபர் வளர்ச்சிக்கும், கூட்டு முன்னேற்றத்திற்கும் உதவிகரமாக இருக்கும் என்றும் தெரிவித்தார்.


    கருத்துகள், பண்புகள் மற்றும் செயல்பாடுகளின் மரபுரிமையை நாம் பின்பற்றி வருவதாகவும் அவர் கூறினார். எதிர்பாராத மாற்றங்களை சந்தித்து வரும் உலகில், பொறுமையை போதிக்கும் ஆன்மீகத் தத்துவங்கள் தேவை என்றும் தெரிவித்தார். இவற்றை இந்தியா உலகிற்கு வழங்கும் என்றும் குறிப்பிட்டார். கசப்புணர்வுகள் நிறைந்த உலகில் பல்வேறு மலர்களில் இருந்து பல்வேறு தேனிக்களால் சேகரிக்கப்பட்ட தேன் போன்ற ஞானத்தின் சுவையை இந்தியா வழங்கும் என்றும் வெங்கையா நாயுடு தெரிவித்தார்.


    இந்த மாநாட்டின் இடையே, சுரிநாம் நாட்டின் துணை அதிபர் திரு. ஆதின் அஸ்வினை சந்தித்துப் பேசிய திரு. வெங்கையா நாயுடு, அவருடன் இருதரப்பு நலன் சார்ந்த அம்சங்கள் குறித்து விவாதித்தார். அமெரிக்க நாடாளுமன்ற உறுப்பினர்கள் திரு. பில் ஃபோஸ்டர் மற்றும் திரு. பீட்டர் ரோஸ்காம் ஆகியோரும் குடியரசுத் துணைத் தலைவரை சந்தித்து, இந்திய-அமெரிக்க நட்புறவில் ஏற்பட்டுள்ள முன்னேற்றம் குறித்தும், தற்கால பிரச்சினைகளில் பொதுவான புரிந்துணர்வில் ஏற்பட்டுள்ள முன்னேற்றம் குறித்தும் எடுத்துரைத்தனர்.


    கூடுதல் விவரங்களுக்கு www.pib.nic.in என்ற இணையதளத்தை காணவும்.


    *****

    
    
    (Release ID: 1545563) Visitor Counter : 202
    
    
      Read this release in: English , Marathi