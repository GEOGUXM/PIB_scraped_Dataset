      உள்துறை அமைச்சகம்

      பெங்களூருவில் நடைபெற்ற தெற்கு மண்டல சபை கூட்டத்திற்கு மத்திய உள்துறை அமைச்சர் தலைமை தாங்கினார்: பல்வேறு பிசர்சினைகள் விவாதிக்கப்பட்டு உடனடி தீர்வு காணப்பட்டன
      Posted On: 18 SEP 2018 6:02PM by PIB Chennai


    தெற்கு மண்டல சபையின் 28வது கூட்டம் இன்று (18.09.2018) பெங்களூருவில் மத்திய உள்துறை அமைச்சர் ராஜ்நாத் சிங் தலைமையில் நடைபெற்றது இந்தக் கூட்டத்தில் கர்நாடகா, புதுச்சேரி முதலமைச்சர்கள், தமிழ்நாடு துணை முதலமைச்சர், ஆந்திரப் பிரதேச நிதியமைச்சர், கேரள சமூக நீதி மற்றும் அதிகாரமளித்தல் துறை அமைச்சர், கர்நாடக சுற்றுலா அமைச்சர், புதுச்சேரி சுகாதார அமைச்சர், மத்திய உள்துறை இணையமைச்சர், அந்தமான் – நிகோபார் தீவுகளின் துணைநிலை ஆளுநர் மற்றும் மத்திய – மாநில அரசுகளின் உயரதிகாரிகள் பங்கேற்றனர்.


    இந்தக் கூட்டத்தில் நாட்டின் தெற்குப் பகுதியில், பருவமழை மற்றும் வெள்ளத்தால் ஏற்பட்ட உயிரிழப்பு, சொத்து சேதம் குறித்து ஆழ்ந்த கவலையும், இரங்கலும் தெரிவிக்கப்பட்டது. இந்த வகையில், சம்பந்தப்பட்ட மாநிலங்களுக்குத் தேவையான உதவிகளை வழங்குவதில் மத்திய அரசு தயக்கம் காட்டாது என்று கூட்டத்தில் தெரிவிக்கப்பட்டது.


    மீனவர்கள் பாதுகாப்பு, தீபகற்ப சுற்றுலா ரயில்கள் அறிமுகம், அனைத்துப் படிப்புகளுக்கும் ஷெட்யூல்டு வகுப்பு, பழங்குடியின கல்வி உதவித் தொகைகளை அந்த இன மக்கள் தொகை விகிதாச்சாரத்தில் சீராக ஒதுக்கீடு செய்வது, மின்கட்டமைப்பு பாதுகாப்பையும், புதுச்சேரி விமான நிலைய மேம்பாட்டையும் பாதிக்காத வகையில், தென்மாநிலங்களின் புதுப்பிக்கக்கூடிய மின்சாரத்தை முடிந்த அளவு பயன்படுத்துவது போன்ற, கடந்த சபைக் கூட்டத்தில் பரிந்துரை செய்யப்பட்ட விஷயங்களின் அமலாக்கம் குறித்து மதிப்பீடு செய்யப்பட்டது. அதனையடுத்து, சபையில் ஆந்திரப் பிரதேசத்திற்கும் தமிழ்நாட்டுக்கும் இடையேயான புலிகட் ஏரி மீனவர் மீன்பிடிப்பு உரிமை குறித்த பிரச்சினை விவாதிக்கப்பட்டது. சேஷாச்சலம் குன்று பகுதியில் செம்மரக் கடத்தல், சென்னை நகரின் குடிநீர்த் தேவையை மேம்படுத்த கிருஷ்ணா நதிநீரை வழங்குவது, தெற்கு மண்டல கடலோர மாநிலங்கள் மீன்பிடி உரிமைப் பிரச்சினைகள், இறால் ஏற்றுமதி தொழிலால் ஏற்படும் ஆன்டிபயாட்டிக் கழிவுகளை கட்டுப்படுத்துதல், தென்மண்டல மாநில காவல்படைகளை நவீனமயமாக்கும் திட்டம், எல்.பி.ஜி. கிடங்கு இடங்களுக்கான தடையின்மைச் சான்று வழங்குதல், உயிரி எரிபொருள் திட்டம் சார்ந்த பிரச்சினைகள் உள்ளிட்ட 27 பிரச்சினைகள் குறித்து இன்று விவாதிக்கப்பட்டது. இவற்றில் 22 பிரச்சினைகளுக்கு தீர்வுகள் காணப்பட்டன.


    கூட்டத்திற்கு முன்னதாக, இந்த சபையின் நிலைக்குழுக் கூட்டம் 2017 நவம்பர் 28ஆம் தேதி பெங்களூருவில் நடைபெற்றது. இந்தக் கூட்டத்தில், திருவனந்தபுரம், மங்களூர் மற்றும் உடுப்பி வரையிலான உயர்வேக ரயில்பாதை விரிவாக்கம், மத்திய அரசின் தொழில்வரி உச்சவரம்பை மாற்றியமைப்பது, வீட்டுவசதித் துறைக்கு அடிப்படை வசதி அந்தஸ்தை மத்திய அரசு வழங்குவது, மாநிலங்களுக்கு இடையே விலங்குகள் நடமாட்டம், எண்ணெய்வித்துக்கள் மற்றும் எண்ணெய்ப் பனை பயிரிடுவதை மேம்படுத்தி தாவர எண்ணெய் கிடைப்பதை உயர்த்துதல், புதுச்சேரியை மத்திய நிதிக்குழுவில் இணைத்தல், புதுச்சேரி மீனவர்கள் பாதுகாப்பு ஆகிய 7 பிரச்சினைகளுக்கு தீர்வு காணப்பட்டது.


    மண்டலச் சபைகள், மாநிலங்களுக்கு இடையிலான சபை ஆகியவற்றை வலுப்படுத்தும் மத்திய அரசின் நடவடிக்கைகள் காரணமாக, கடந்த நான்கு ஆண்டுகளில் தெற்கு மண்டல சபையின் இரண்டு கூட்டங்களும் நிலைக்குழுவின் மூன்று கூட்டங்களும் நடைபெற்றன. இதுதவிர, எட்டு சபைக் கூட்டங்கள், 12 நிலைக்குழுக் கூட்டங்கள், இதர மண்டல சபைகளில் நடத்தப்பட்டுள்ளன. இந்த அனைத்துக் கூட்டங்களிலும் சுமார் 600 பிரச்சினைகள் விவாதிக்கப்பட்டு, அவற்றில் 406-க்கு தீர்வு காணப்பட்டுள்ளது.


    இன்று பெங்களூருவில் நடைபெற்ற தெற்கு மண்டல சபைக் கூட்டம் சுமுகமாகவும், கூட்டாட்சி ஒத்துழைப்பு அடிப்படையிலும் நடைபெற்றது. இந்த சபையின் அடுத்த கூட்டத்தை தமிழ்நாட்டில் நடத்துவது என்ற முடிவுடன் கூட்டம் நிறைவடைந்தது.


    -------

    
    
    (Release ID: 1546565) Visitor Counter : 38
    
    
      Read this release in: English , Malayalam