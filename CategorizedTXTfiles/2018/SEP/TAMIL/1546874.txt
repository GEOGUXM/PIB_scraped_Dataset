      உள்துறை அமைச்சகம்

      ஜப்பான் தூதர் மத்திய உள்துறை இணை அமைச்சர் திரு. கிரண் ரிஜிஜு-வை சந்தித்தார்
      பேரிடர் அபாயம் குறைத்தல் மற்றும் அடிப்படை கட்டமைப்பு வசதி மேம்பாடு ஆகியவற்றில் ஒத்துழைப்பை மேம்படுத்த இருநாடுகளும் ஆர்வம்

      Posted On: 20 SEP 2018 5:36PM by PIB Chennai

    இந்தியாவில் உள்ள ஜப்பான் தூதர் திரு. கெஞ்சி ஹீராமட்சு புதுதில்லியில் இன்று (20.09.2018) மத்திய உள்துறை இணை அமைச்சர் திரு. கிரண் ரிஜிஜு-வை சந்தித்தார். இரு தலைவர்களும் அடிப்படை கட்டமைப்பு வசதி, மூங்கில் ஆராய்ச்சி மற்றும் பயன்பாடு, பேரிடர் மேலாண்மை உள்ளிட்ட பரஸ்பரம் அக்கறையுள்ள விஷயங்கள் குறித்து விவாதித்தனர்.


    நிலநடுக்க மீட்டெழுச்சி, கட்டமைப்புகள், உருவாக்குதல், நகர்ப்புற வெள்ளக் கட்டுப்பாடு, வெள்ளச்சேத வரைபடத் தயாரிப்பு, அணைகள் மேம்பாடு ஆகியவற்றில் ஜப்பானிய நிபுணத்துவத்தை வழங்க திரு.கெஞ்சி முன்வந்தார். மலைப்பாங்கான பகுதிகளில் நெடுஞ்சாலைகள் அமைப்பதற்கான திறன் மேம்பாட்டுத்திட்டம், வாரணாசியில் நீர் தேங்கும் பிரச்சினையை கட்டுப்படுத்துதல் உள்ளிட்டவற்றில், தற்போது நடைபெற்று வரும் ஜப்பானிய திட்டங்கள் குறித்து அவர் குறிப்பிட்டார். ஜப்பான் வானிலை முகமையின் நிலநடுக்க முன்னெச்சரிக்கை அமைப்பில் இணைக்கப்பட்டுள்ள மண்டல நிலநடுக்க எச்சரிக்கை அமைப்பான “ஈக்யூ கார்டு”-ஐ திரு.கெஞ்சி காட்சிப்படுத்தினார்.


    உயர் வேக ரயில் திட்டம் உள்ளிட்ட பல்வேறு துறைகளில் இருதரப்பு ஒத்துழைப்பு வேகம் குறித்து திரு.ரிஜிஜு திருப்தி தெரிவித்தார். இந்தியாவில், குறிப்பாக வடகிழக்கு மண்டலத்தில் சாலை மற்றும் நெடுஞ்சாலை அமைப்புத் திட்டங்களில் முதலீடு செய்ய முன்வருமாறு ஜப்பானை, அமைச்சர் கேட்டுக் கொண்டார்.


    டோக்கியோவில் அடுத்த மாதம் நடைபெற உள்ள “பேரிடர் ஆபத்து குறைப்பது குறித்த தேசிய மாநாடு 2018” மற்றும் “ பேரிடர் ஆபத்து குறைப்பு குறித்த இரண்டாவது இந்தியா – ஜப்பான் பயிலரங்கு” ஆகியவற்றில் பங்கேற்குமாறு, ஜப்பான் நாட்டு பேரிடர் மேலாண்மை துறை இணை அமைச்சர் திரு.ஹாச்சிரோ ஓகோநோகி விடுத்த அழைப்பினை திரு.கெஞ்சி, இணை அமைச்சர் திரு.ரிஜிஜு-விடம் வழங்கினார்.


    *******

    
    
    (Release ID: 1546874) Visitor Counter : 35
    
    
      Read this release in: English