      குடியரசுத் துணைத் தலைவர் செயலகம்

      விஞ்ஞானமும் ஆராய்ச்சியும் மனித குலம் மேம்படுவதற்குப் பயன்படுத்தப்பட வேண்டும்: குடியரசுத் துணைத் தலைவர்
      Posted On: 24 SEP 2018 1:01PM by PIB Chennai


    “சாதாரண மக்கள், குறிப்பாக விவசாயிகள் தங்களது தொழிலைச் சிறப்பாக மேற்கொள்ள உத்திகளை வகுப்பதற்கு விஞ்ஞானிகள் உதவ வேண்டும்” என்று குடியரசுத் துணைத் தலைவர் திரு. எம். வெங்கையா நாயுடு அறிவுறுத்தினார். அவர்களுக்குத் தகவல்களை அளிப்பதுடன் தேவைகளைப் பெறவும் உதவ வேண்டும் என்றும் அவர் கேட்டுக் கொண்டார்.


    ஹைதராபாதில் தேசிய தொலையுணர்வு மையத்தில் ( National Remote Sensing Centre ) விஞ்ஞானிகள், ஆய்வாளர்கள் கலந்துகொண்ட நிகழ்ச்சியில் இன்று அவர் சிறப்புரையாற்றினார். இந்திய விண்வெளி ஆய்வு நிறுவனத்தின் ( ISRO ) தலைவர் டாக்டர் கே. சிவன் உள்ளிட்ட முக்கியப் பிரமுகர்கள் அந்நிகழ்ச்சியில் பங்கேற்றனர்.


    நிகழ்ச்சியில் குடியரசுத் துணைத்தலைவர் பேசியதாவது: இஸ்ரோ தனது விண்வெளித் தொழில்நுட்பத்தின் மூலம் கிராமப்புற, நகர்ப்புற வளர்ச்சிக்குத் துணை புரிந்து வருகிறது. ‘இஸ்ரோ’ நிறுவனம் மிகப் பெரிய தகவல் தொடர்பு மற்றும் தொலையுணர்வுக்கான செயற்கைக்கோள்களை விண்ணில் இயக்கி வருகிறது. சந்திரனுக்கு சந்திரயான் 1 ராக்கெட் அனுப்பியதுடன், செவ்வாய் சுற்றுவட்டப் பாதைக்கு ஒரு ராக்கெட்டை அனுப்பியதுடன் அடுத்த ஆண்டு சந்திரனுக்கு மற்றொரு ராக்கெட்டையும் ஏவுவதன் மூலம் ஒவ்வொரு இந்தியனையும் தலைநிமிரச் செய்துள்ளது.


    நாட்டின் வளர்ச்சியில் கிராமப்புற மேம்பாடு மிகவும் முக்கியமானது. அதற்காகவே நாட்டில் பல்வேறு பெரிய திட்டங்கள் செயல்படுத்தப்பட்டு வருகின்றன. அத்திட்டங்கள் முறையாக செயல்படுத்த வளங்களைக் கண்டறியவும் உரிய ஆய்வுகளுக்கும் செயற்கைக்கோள் மிகவும் தேவை.


    வேளாண் நீர்ப்பாசனத் திட்டத்தின் ஓர் அங்கமான நீர்ப்பிடிப்பு மேம்பாட்டுத் திட்டத்தின் ( Kisan Sinchaayi Yojana ) மூலம் நீர் மேலாண்மை, தண்ணீர் பாதுகாப்பு ஆகியவற்றைச் செயல்படுத்துவதில் இந்தியா உறுதி பூண்டுள்ளது. அதைப் போல் பயிர் மகசூலில் அதன் தாக்கம் குறித்தும் ஆய்வு செய்யப்படுகிறது.


    சமூகத்துக்குப் பலனளிக்கும் வகையில் இஸ்ரோ நிறுவனம் எதிர்காலத் தேவைக்கு ஏற்ப புதுமையான திட்டங்களை மேற்கொள்ள வேண்டும்.


    சாமானியக் குடிமக்களின் தேவை அதிகரித்து வருவதால், செயற்கைக்கோள் வழித் தகவல்களை அளிப்பதிலும் பல்வேறு மாநிலங்களுடனான தொழில்நுட்ப கருத்துப் பரிமாறுவதிலும் தேசிய தொலையுணர்வு மையம் ( NRSC ) மிக முக்கியப் பங்கை ஆற்ற வேண்டியுள்ளது. தன்னிடமுள்ள திறமையாளர்கள், வல்லுநர்களைக் கொண்டு தொலையுணர்வு மையம் புதுமையாக குடிமக்கள் நலன் சார்ந்த திட்டங்களைச் செயல்படுத்தும் என்று உறுதியாக நம்புகிறேன்”


    இவ்வாறு குடியரசுத் துணைத் தலைவர் பேசினார்.


    குடியரசுத் துணைத் தலைவரின் முழு உரையைப் பார்க்க : http://www.pib.nic.in


    ****************

    
    
    (Release ID: 1547106) Visitor Counter : 157
    
    
      Read this release in: English , Marathi