      சுற்றுச்சூழல் மற்றும் வனத்துறை அமைச்சகம்

      ஓசோன் மண்டலத்தைக் காக்க அனைவர் கவனத்தை உலக ஓசோன் பாதுகாப்பு தினம் ஈர்க்கும்: அமைச்சர்
      “குளுமை செயல் திட்டம் குறித்த ஆவணம் வெளியிட்ட முதல் நாடு இந்தியா”

      Posted On: 17 SEP 2018 3:22PM by PIB Chennai

    உலக ஓசோன் பாதுகாப்பு தினம் இன்று கடைப்பிடிக்கப்பட்டது. இதையொட்டி தில்லியில் நடைபெற்ற நிகழ்ச்சியில் மத்திய சுற்றுச்சூழல் வனம், பருவமாற்றத் துறை அமைச்சர் டாக்டர் ஹர்ஷ்வர்தன் பேசுகையில், “ஓசோன் பாதுகாப்பு குறித்து அரசு, தொழில்நிறுவனங்கள், தொழில் அமைப்புகள் உள்ளிட்ட பல தரப்பினர் செயல்படுவதற்கான ஒத்துழைப்பை வலுப்படுத்த வேண்டும்” என்று குறிப்பிட்டார்.


    உலக ஓசோன் பாதுகாப்பு தினத்தைக் கடைப்பிடிப்பதன் மூலம் உலக அளவில் ஓசோன் மண்டலப் பாதுகாப்பு நடவடிக்கைகள், சுற்றுச்சூழல் பாதுகாப்பு ஆகியவற்றில் உலக நாடுகளின் கவனத்தை ஈர்க்க முடியும் என்றும் அமைச்சர் கூறினார்.


    “நாடு முழுவதும் குளிர்சாதனப் பெட்டிகள், குளிர்சாதனக் கருவிகளின் சேவைகளில் ஈடுபட்டுள்ள ஒரு லட்சம் தொழில்நுட்ப வல்லுநர்களுக்குத் திறன் மேம்பாட்டுப் பயிற்சி அளிக்க அமைச்சகம் ஏற் க னவே நடவடிக்கை எடுத்து வருகிறது. மத்திய திறன்மேம்பாடு, தொழில்முனைவு அமைச்சகத்தின் உதவியுடன் பிரதமர் திறன் மேம்பாட்டுத் திட்டம் ( Pradhan Mantri Kaushal Vikas Yojana ) – திறன் மிக்க இந்தியா இயக்கம் ( Skill India Mission ) ஆகியவற்றின் கீழ் நடவடிக்கைகள் மேற்கொள்ளப்பட்டு வருகின்றன” என்றும் அமைச்சர் டாக்டர் ஹர்ஷ்வர்தன் கூறினார்.


    இந்திய குளுமைச் செயல் திட்டம் ( India Cooling Action Plan ) குறித்த வரைவு அறிக்கையையும் “மாண்ட்ரீயல் நெறிமுறை – இந்தியாவின் வெற்றிக் கதை” ( Montreal Protocol – India’s Success Story ) என்ற சிறு நூலையும் அவர் வெளியிட்டார். அமைச்சகத்தின் ஓசோன் பிரிவின் மேம்படுத்தப்பட்ட இணையத்தையும் அவர் வெளியிட்டார். குளிர்சாதன, குளிர்பதன தொழில்நுட்ப வல்லுநர்களுக்கான கையேட்டையும் அமைச்சர் வெளியிட்டார்.


    நிகழ்ச்சியில் பேசிய சுற்றுச்சூழல் அமைச்சகத்தின் செயலர் திரு. சி.கே. மிஸ்ரா, குளுமைத் தேவை குறித்தும் செயல் திட்டங்கள் குறித்தும் ஆவணத்தை வெளியிட்ட முதல் நாடு இந்தியா என்று குறிப்பிட்டார்.


    உலக ஓசோன் பாதுகாப்பு தின நிகழ்ச்சியில் சுற்றுச்சூழல், வனம், பருவமாற்ற அமைச்சகத்தின் மூத்த அலுவலர்கள், பல்வேறு நாடுகளின் பிரதிநிதிகள், அரசுத் துறைகள், தொழில் நிறுவனங்கள், தொழில் அமைப்புகள் ஆகியவற்றின் பிரதிநிதிகள், மாணவர்கள் கலந்துகொண்டனர்.


    ***********

    
    
    (Release ID: 1546422) Visitor Counter : 128
    
    
      Read this release in: English , Marathi