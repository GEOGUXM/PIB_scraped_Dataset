      குடியரசுத் தலைவர் செயலகம்

      சைப்ரஸ் பல்கலைக்கழகத்தில் இந்திய குடியரசுத் தலைவர் உரை ; அடுத்த தலைமுறையினரை ஈர்க்க உயர் சிறப்புகளை தொடர்வது அவசியம்
      Posted On: 04 SEP 2018 4:42PM by PIB Chennai


    குடியரசுத் தலைவர் திரு. ராம்நாத் கோவிந்த், சைப்ரஸ் பல்கலைக்கழகத்தில் இன்று (04.09.2018) உரையாற்றினார். “இளைஞர், தொழில்நுட்பம் மற்றும் கருத்துக்கள் : 21ஆம் நூற்றாண்டிற்கான நெறிமுறைகளை வடிவமைத்தல்” என்ற தலைப்பில் அவர் உரையாற்றினார்.


    நிகழ்ச்சியில் பேசிய குடியரசுத் தலைவர், அதிவேகமாக சுழலும் உலகில், தற்போது நாம் வசித்து வருவதாகக் கூறினார். அடுத்த பத்தாண்டுகளில் நாம் காண விரும்பும் மாற்றம் மனித வரலாற்றில் இதுவரை பார்க்காத ஒன்றாக இருக்கும் என்றார். தொழில்நுட்பம், புதிய தொழில் தொடங்குதல், கண்டுபிடிப்புகள், புதிய கருத்துக்கள், டிஜிட்டல் உதவியாளர்கள், தூய்மையான எரிசக்தி மற்றும் பாஸ்தா வைக்கோல் போன்றவை நிறைந்த உலகில், நமது அன்றாட வாழ்க்கை நம்பமுடியாத வகையில் மாறும். வரலாற்றில் முதல் முறையாக, பெருமளவிலான மாற்றத்தை ஏற்படுத்துவதில் இளைஞர்கள் நேரடியாக ஈடுபட்டுள்ளது குறிப்பிடத்தக்கது.


    பருவநிலை மாற்றம் மற்றும் சுற்றுச்சூழல் பிரச்சினைகளை எதிர்கொள்வதே தற்போது நம் உள்ள பெரும் சவாலாக உள்ளது என்றும், குடியரசுத் தலைவர் தெரிவித்தார். பருவநிலையில் ஏற்படும் பல்வேறு மாற்றங்கள், திடீர் வெள்ளப் பெருக்கு மற்றும் காட்டுத்தீ போன்றவற்றை எதிர்கொள்வதும் தற்போதைய தலைமுறையினருக்கு பெரும் சவாலாக உள்ளது. எதிர்கால தலைமுறையினருக்கு இதுபோன்ற பாதிப்புகள் மிக மோசமானதாக இருக்கும். இதுபோன்ற பிரச்சினைகள் தீர்க்க முடியாதவைகள் அல்ல. காடுகளைப் பாதுகாத்து, சூழலியலை மதித்து, வளர்ச்சிப் பணிகளுடன் நிலைத்தன்மையை இணைப்பதுடன், தூய்மையான எரிசக்தி வாய்ப்புக்களை பின்பற்றுவதன் மூலமே பருவநிலை மாற்றத்தைச் சமாளிக்க முடியும். இப்பிரச்சினையில், சர்வதேச சூரிய சக்தி கூட்டமைப்பின் மூலம் இந்தியா முன்முயற்சிகளை மேற்கொண்டுள்ளது. பழமையான கலாச்சாரத்தை பின்பற்றும் நாடுகளான இந்தியாவும், சைப்ரஸூம், பல நூற்றாண்டுகளாக இயற்கையுடன் இணைந்து வாழ்வதாகவும் குறிப்பிட்டார். கடந்த கால அறிவாற்றலுடன், புதிய தொழில்நுட்பங்களை இணைப்பதன் மூலமும், நாம் சந்திக்கும் பல்வேறு சுற்றுச்சூழல் பிரச்சினைகளுக்கு தீர்வு காணலாம் என்றும் அவர் தெரிவித்தார்.


    சைப்ரஸ் பயணத்தை முடித்துக்கொண்டு, குடியரசுத் தலைவர் பல்கேரியா புறப்பட்டுச் சென்றார். தமது சைப்ரஸ், பல்கேரியா மற்றும் செக் குடியரசு ஆகிய மூன்று ஐரோப்பிய நாடுகள் சுற்றுப்பயணத்தின் இரண்டாம் கட்டமாக அவர் பல்கேரியா சென்றுள்ளார். இன்று மாலை (04.09.2018), சோஃபியாவில் வசிக்கும் இந்தியர்களிடையே குடியரசுத் தலைவர் உரையாற்றுகிறார்.


    முன்னதாக நேற்று மாலை (03.09.2018) சைப்ரஸ் அதிபர் நிகோஸ் அனஸ்டாசியேட்ஸ் அளித்த விருந்திலும் குடியரசுத் தலைவர் கலந்து கொண்டார். நிகழ்ச்சியில் பேசிய திரு. ராம் நாத் கோவிந்த், இந்தியாவும், சைப்ரஸூம் பரஸ்பரம் மற்ற நாட்டின் கருத்துக்கள், கலாச்சாரம் மற்றும் மக்களை வரவேற்பதாக தெரிவித்தார். வரலாற்று அனுபவங்கள் மற்றும் உணர்வுகளை பகிர்ந்து கொள்வதன் மூலம் இரு நாடுகளும் நெருங்கிய நண்பர்கள் மற்றும் கூட்டாளிகளாக திகழ்வதாகவும் கூறினார். முக்கிய பிரச்சினைகளில் இரு நாடுகளும் பரஸ்பர ஆதரவுடன் செயல்படுவதாகவும் அவர் தெரிவித்தார்.


    *****

    
    
    (Release ID: 1544914) Visitor Counter : 55
    
    
      Read this release in: English , Marathi , Bengali