      தொழிலாளர் மற்றும் வேலைவாய்ப்பு அமைச்சகம்

      நிறுவனங்களை பதிவு செய்வதற்கும், உரிமம் பெறுவதற்குமான விண்ணப்பங்களை இணையதளம் மூலம் தாக்கல் செய்வது கட்டாயமாக்கப்படுகிறது
      கட்டணம் மற்றும் காப்புத் தொகைகளையும் மின்னணு முறையிலேயே செலுத்த வேண்டும்

      Posted On: 26 SEP 2018 11:31AM by PIB Chennai

    இந்தியாவை, “டிஜிட்டல் இந்தியா”-வாக மாற்றுவது என்ற மத்திய அரசின் குறிக்கோளை மனதில் கொண்டு, அரசின் பல்வேறு சேவைகள் பொதுமக்களுக்கு மின்னணு முறையில் கிடைப்பதையும் நம்பிக்கை அடிப்படையிலான பொதுச் சேவைகள் வழங்குவதை வெளிப்படையானதாகவும், பொறுப்புள்ளதாகவும் மாற்றுவதை உறுதி செய்யும் வகையிலும், மத்திய தொழிலாளர் மற்றும் வேலைவாய்ப்புத் துறை பல்வேறு முன்முயற்சிகளை மேற்கொண்டுள்ளது. அதன்படி i) ஒப்பந்தத் தொழிலாளர் (ஒழுங்குமுறை மற்றும் ஒழிப்பு) சட்டம் 1970 (1970-ம் ஆண்டின் 37-வது சட்டம்), ii) மாநிலங்கள் இடையே இடம் பெயரும் தொழிலாளர் (வேலைவாய்ப்பு மற்றும் பணி நிபந்தனைகள் ஒழுங்குமுறை) சட்டம் 1979 (1979-ம் ஆண்டின் 30-வது சட்டம்), iii) கட்டிடம் மற்றும் இதர கட்டுமான தொழிலாளர்கள் (வேலைவாய்ப்பு மற்றும் பணி நிபந்தனைகள் ஒழுங்குமுறை) சட்டம் 1996 (1996-ம் ஆண்டின் 27-வது சட்டம்) ஆகியவற்றின்படி நிறுவனங்கள் பதிவு மற்றும் உரிமம் பெறுவதற்கான விண்ணப்பங்களை “ஷ்ரம் சுவிதா” வலைதளம் மூலம் இணையதளம் வாயிலாகவே வழங்குவது கட்டாயமாக்கப்பட்டுள்ளது.


    எனவே, 2018 செப்டம்பர் 4-ந் தேதியிட்ட அறிவிப்பாணை எண். ஜி.எஸ்.ஆர். 830(இ)-ன்படி, திருத்தியமைக்கப்பட்ட “கட்டிடம் மற்றும் இதர கட்டுமானப் பணியாளர்கள் (வேலைவாய்ப்பு மற்றும் பணி நிபந்தனைகள் ஒழுங்குமுறை) மத்திய (திருத்தம்) விதிமுறை 2018”-ன்படி, வேலை வழங்குவோர் தங்களது நிறுவனங்களை பதிவு செய்வதற்கான விண்ணப்பத்தையும், பதிவு செய்யப்பட்டதற்கான சான்றிதழ் வழங்குவதையும் ஷ்ரம் சுவிதா வலைதளம் மூலம் இணையதளம் வாயிலாகவே விண்ணப்பிக்க வேண்டும்.


    ஷ்ரம் சுவிதா வலைதளம் மூலம் இணையதளம் வாயிலாக பதிவு மற்றும் உரிமம் பெறுவதற்கு ஏற்ப, மத்திய தொழிலாளர் (ஒழுங்குமுறை மற்றும் ஒழிப்பு) மத்திய விதிமுறைகள் 1971 மற்றும் மாநிலங்களிடையே இடம்பெயரும் தொழிலாளர்கள் (வேலைவாய்ப்பு மற்றும் பணி நிபந்தனைகள் ஒழுங்குமுறை) மத்திய விதிமுறைகள் 1980 ஆகியவற்றுக்கான திருத்தச் சட்ட வரைவு, 2018 செப்டம்பர் 4-ந் தேதியிட்ட அறிவிப்பாணைகள் ஜி.எஸ்.ஆர்.829 (இ) மற்றும் ஜி.எஸ்.ஆர். 830 (இ) ஆகியவற்றின்படி மத்திய அரசிதழில் வெளியிடப்பட்டுள்ளது. மேலும், இந்த வரைவு விதிமுறைகள் இறுதி செய்யப்படும் வரை, 2018 செப்டம்பர் 4-ந் தேதியிட்ட மத்திய அரசிதழில் வெளியிடப்பட்ட அறிவிப்பாணை எண். எஸ்.ஓ.4259(இ) மற்றும் எஸ்.ஓ.4260 (இ)–ன்படி நிறுவனங்கள் பதிவு மற்றும் உரிமங்கள் பெறுவதற்கான விண்ணப்பங்களை ஷ்ரம் சுவிதா வலைதளம் மூலம் இணையதளம் வாயிலாக விண்ணப்பிக்க வகை செய்யப்பட்டுள்ளது.


    அனைத்திற்கும் மேலாக, மேற்கூறிய 3 சட்டங்களின்படி, அண்மையில் வெளியிடப்பட்ட அறிவிப்புகள் மூலம் பதிவு/உரிமம் பெறுவதற்கான கட்டணங்கள் மற்றும் காப்புத் தொகைகளை மின்னணு முறையிலேயே செலுத்துவதற்கு வகை செய்யப்பட்டுள்ளது.


    

    
    (Release ID: 1547277) Visitor Counter : 118
    
    
      Read this release in: English , Marathi