      நித்தி ஆயோக்

      2018-2022-க்கான நிலைத்த மேம்பாட்டுக் கட்டமைப்பு ஒப்பந்தத்தில் நிதி ஆயோக்கும், இந்தியாவில் உள்ள ஐ.நா. அலுவலகமும் கையெழுத்திட்டன
      Posted On: 28 SEP 2018 3:42PM by PIB Chennai


    2018-2022-க்கான நிலைத்த மேம்பாட்டுக் கட்டமைப்பு ஒப்பந்தத்தில் நிதி ஆயோக்கும், இந்தியாவில் உள்ள ஐநா அலுவலகமும் கையெழுத்திட்டன. இன்று புதுதில்லியில் கையெழுத்தான இந்த ஒப்பந்தம் நிலைத்த மேம்பாட்டு இலக்குகளை அடைவதில் இந்தியாவின் நடவடிக்கைக்கான உறுதிப்பாட்டை எதிரொலிக்கிறது. இந்த ஒப்பந்தத்தில் நிதி ஆயோக் முதன்மை நிர்வாக அலுவலர் திரு. அமிதாப் கான், இந்தியாவில் உள்ள ஐநா-வின் ஒருங்கிணைப்பாளர் திரு. யூரி அஃபனா சியவ் ஆகியோர் கையெழுத்திட்டனர். இதற்கான நிகழ்ச்சிக்கு நிதி ஆயோக் துணைத் தலைவர் டாக்டர் ராஜீவ் குமார் தலைமையேற்றார். நிகழ்ச்சியில் நிதி ஆயோக் உறுப்பினர்கள், இந்தியாவில் உள்ள ஐநா அமைப்புகளின் தலைவர்கள் பங்கேற்றனர்.


    நிகழ்ச்சியில் பேசிய டாக்டர் ராஜீவ் குமார், 2022ஆம் ஆண்டு இந்தியாவின் சுதந்திரம் பெற்ற 75ஆவது ஆண்டாக இருப்பதால், 2018-க்கும் 2022-க்கும் இடைப்பட்ட காலம் நாட்டின் வளர்ச்சியில் முக்கியமான கட்டம் என்று கூறினார். இந்நிலையில், ஐநா நிலைத்த மேம்பாட்டுக் கட்டமைப்பு ஒப்பந்தம் போன்றவை புதிய இந்தியாவை உருவாக்கும் நடவடிக்கையை முடுக்கி விடுவதற்கு அவசியமானது என்றார்.


    நிதி ஆயோக் முதன்மை நிர்வாக அலுவலர் அமிதாப் கான் பேசுகையில், இந்தியாவின் மேம்பாட்டு சவால்களை எதிர்கொள்ள புதுமைப்படைப்பை மேம்படுத்துவது அவசியம் என்று வலியுறுத்தினார். சமூக தொழில்முனைவுத் திறன், தனியார் துறை ஆகியவற்றின் ஆற்றலை உரிய அளவுக்கு பயன்படுத்த வேண்டியதன் அவசியத்தையும் அவர் வலியுறுத்தினார்.


    அனைவரும் இணைவோம் அனைவரும் உயர்வோம் என்ற இந்திய அரசின் கொள்கைக்கு ஏற்ப, ஐநா நிலைத்த மேம்பாட்டுக் கட்டமைப்பு ஒப்பந்தம் குறைந்த வருவாய் மாநிலங்களான பீகார், சத்தீஸ்கர், ஜார்க்கண்ட், மத்திய பிரதேசம், ஒடிசா, ராஜஸ்தான், உத்தரபிரதேசம் ஆகியவற்றையும் வடகிழக்கு மண்டலத்தையும் இலக்காக கொண்டுள்ளது. நிதி ஆயோக் அடையாளம் கண்டுள்ள முன்னேற விரும்பும் மாவட்டங்களும் இந்த ஒப்பந்தத்தின் இலக்காக உள்ளன. இந்த ஒப்பந்தத்தின்கீழ் வரும் பணிகளில் வசதி வாய்ப்புகள் அற்றோர், ஏழைகள், எளிதில் பாதிக்கப்படும் சமுதாயத்தினர், குறிப்பாக பெண்கள் மற்றும் சிறுமியர் ஆகியோரின் வாழ்க்கையை மேம்படுத்துவது முக்கிய கவனம்பெறும்.


    ***********

    
    
    (Release ID: 1547876) Visitor Counter : 94
    
    
      Read this release in: Marathi , English , Hindi