      நிதி அமைச்சகம்

      நிதிக்குழு தமிழ்நாட்டில் செப்டம்பர் 5 ஆம் தேதியிலிருந்து பயணம் மேற்கொள்கிறது
      சில தனித்துவமான பிரச்சினைகளை அறிந்துகொள்ள இந்த மண்டலத்தில் உள்ள பொருளாதார நிபுணர்களையும் சந்திக்க உள்ளது

      Posted On: 03 SEP 2018 4:15PM by PIB Chennai

    மத்திய அரசின் 15 ஆவது நிதிக்குழு தமிழ்நாட்டில் செப்டம்பர் 5 ஆம் தேதியிலிருந்து 8 ஆம் தேதி வரை பயணம் மேற்கொள்கிறது. திரு. என். கே சிங்கை தலைவராகவும், டாக்டர் அனூப் சிங், டாக்டர் அசோக் லகிரி, டாக்டர் ரமேஷ் சந்த் ஆகியோரை உறுப்பினர்களாகவும் கொண்ட இந்தக் குழு செயலாளர் திரு. அர்விந்த் மேத்தா மற்றும் பிற அதிகாரிகளுடன் சென்னையில் மாநில முதலமைச்சர், அமைச்சர்கள் மற்றும் அதிகாரிகளை சந்திக்க உள்ளது. மாநில அரசின் நிதித் தொடர்பான விரிவான அறிக்கைகள் அளிக்கப்பட உள்ளன. செப்டம்பர் 6 ஆம் தேதி முதலமைச்சரை சந்திப்பதற்கு முன், இந்தப் பிராந்தியத்தில் ஏற்பட்டுள்ள வளர்ச்சிப் பாதையைக் கருத்தில் கொண்டு நாட்டின் தென்பகுதியில் உள்ள பரு பொருளாதார பிரச்சினைகள் மற்றும் சில தனித்துவம் மிக்க பிரச்சினைகளை அறிந்து கொள்ள இந்தப் பிராந்தியத்தின் பொருளாதார நிபுணர்களை இந்தக் குழு செப்டம்பர் 5 ஆம் தேதி சென்னையில் சந்திக்கும். தென்னிந்தியாவில் கேரளாவிற்குப் பின், இரண்டாவது மாநிலமாக தமிழ்நாட்டிற்கு இந்தக் குழு பயணம் செய்வது குறிப்பிடத்தக்கது.


    இந்த மாநிலம் சம்பந்தமான பிரச்சினைகளை அறிந்து கொள்ள பல்வேறு அரசியல் கட்சிகள், தொழில் வர்த்தகப் பிரதிநிதிகள் நகராட்சி மற்றும் பஞ்சாயத்து ராஜ் அமைப்புகளின் பிரதிநிதிகளுடனும் கூட்டங்கள் நடத்தப்படும். மதுரையில் கள ஆய்வை மேற்கொள்ளும் இந்தக் குழு ராமேஸ்வரத்தில் உள்ள டாக்டர் ஏ.பி.ஜே. அப்துல் கலாம் நினைவிடத்தையும் பார்வையிடும். இந்தப் பயணத்திற்கு முன்னதாக, தமிழ்நாட்டின் தலைமை கணக்காயரிடமிருந்து இதன் சமூகப் பொருளாதார நிலைமைகள் தொடர்பான நிதி மற்றும் பிற பிரச்சினைகளின் பல்வேறு அம்சங்களை நிதிக்குழு புதுதில்லியில் அறிந்து கொண்டது.


    பின்னணி :


    தனி நபர் வருமானம் மற்றும் ஜி.எஸ்.டி வசூலில் மாவட்டங்களுக்கு இடையே சமச்சீரற்ற நிலை, சொந்த வரி வருவாய் வளர்ச்சிக் குறைவு மற்றும் மூலதன செலவினம் கவலைக்குரியதாக இருப்பது.


    தமிழ்நாடு தொழில்துறை வளர்ச்சியில் பெரும் முன்னேற்றத்தைக் கண்டுள்ளது. பொருள் உற்பத்தி மையமாக அது உருவாகி வருகிறது. நாட்டின் பொருளாதார வளர்ச்சிக்கு அதன் பங்களிப்பு மிகவும் ஊக்கமளிப்பதாக உள்ளது. அதிகபட்ச வளர்ச்சித் திறனை அது காட்டுகிறது. தமிழ்நாட்டின் ஒட்டுமொத்த மாநில உள்வளர்ச்சிக் கட்டமைப்பு வேளாண் துறையிலிருந்து தொழில் மற்றும் சேவைகள் துறைக்கு மாறியிருக்கிறது. 2012-13-லிருந்து 2016-17 வரை வேளாண்மை மற்றும் அது சார்ந்த துறையின் சராசரி பங்களிப்பு 10.9 %-ஆகவும், தொழில்துறை சராசரி 35% ஆகவும், சேவைகள் துறை சராசரி 54.6% ஆகவும் இருந்தது.


    2015-16-ல் மாநிலத்தின் மொத்த உள்நாட்டு உற்பத்தி குறைந்து தற்போது மீண்டும் வேகம் பெற்றுள்ளது. இருப்பினும், சொந்த வரி வருவாய் வளர்ச்சி விகிதம் சமீப ஆண்டுகளில் குறிப்பாக 2013-14-லிருந்து குறைந்திருப்பது கவலை அளிக்கிறது. மந்தமான வருவாய் வளர்ச்சி போன்ற விஷயங்களும் உதய் போன்ற விதிவிலக்கான திடீர் செலவினங்களும் ஊதியக்குழு பரிந்துரைகளும் மத்திய அரசின் நிதிப் பங்கீட்டில் கடுமையான குறைவும் சேர்ந்ததன் காரணமாக 2013-14-லிருந்து இந்த மாநிலம் வருவாய் பற்றாக்குறையை சந்திக்கிறது. இதன் மூலதனச் செலவினமும் கூட குறைவாகவே உள்ளது. மாநில அரசுகளின் நிதிநிலை அறிக்கைகள் பற்றிய இந்திய ரிசர்வ் வங்கி ஆய்வின்படி, தமிழ்நாடு அதிகபட்சமாக கடன் பெறும் மாநிலங்களில் ஒன்றாக உள்ளது. இதன் நிதிப் பற்றாக்குறை 4%-கும் கூடுதலாக உள்ளது. ஒட்டுமொத்த உள்நாட்டு உற்பத்தியில் கடனுக்கான விகிதம் 2016-17-ல் 22.31%-மாக உள்ளது. ஜிஎஸ்டி வசூல் தொடர்பான விஷயங்களையும் நிதிக்குழு கவனிக்க உள்ளது. இம்மாநிலத்தில் மின்சாரத் துறையும் முழுமையாகப் பிரிக்கப்படவில்லை. உதய் திட்ட அமலாக்கம் தொடர்பான பிரச்சினைகளையும் நிதிக்குழு அறிந்து கொள்ள முயற்சி செய்யும்.


    மக்களின் பொருளாதார முன்னேற்றத்திற்கு தமிழ்நாடு நன்றாக செயல்பட்டுள்ள போதும், தனிநபர் வருமானத்தில் மாவட்டங்களுக்கு இடையே சீரற்ற நிலை இருப்பது கண்கூடு. 32 மாவட்டங்களில் 18 மாவட்டங்கள் மாநிலத்தின் சராசரி தனிநபர் வருவாயைவிட (2015-16-ல் ரூ.1,54,375) குறைவாக உள்ளது. தனிநபர் வருவாயில் மிக உயர்ந்த நிலையில் உள்ள மாவட்டம் மிகவும் ஏழ்மையான மாவட்டத்தைவிட 2.8 மடங்கு பெரிதாக உள்ளது. நாட்டின் பல மாநிலங்களைவிட தமிழ்நாட்டில் வறுமை குறைவாக உள்ளது. ஆனால், தமிழ்நாட்டின் சில பகுதிகள் அதிக வறுமையைக் கொண்டிருக்கின்றன. அரசு தலையீட்டின் பயனாக வறுமை விகிதம் வேகமாக குறைந்திருக்கிறது. வறுமைக் கோட்டிற்கு கீழ் உள்ள குடும்பங்களின் எண்ணிக்கை பெரும்பாலும் கிராமப்பகுதிகளில் உள்ளன.


    அதிகபட்சம் நகரமயமாகும் மாநிலங்களில் ஒன்றாக தமிழ்நாடு உள்ளது. இதனால், நகரமயம், குடிபெயர்வு, குடிசைப்பகுதிகள், நகர்ப்புற வறுமை தொடர்பான சவால்கள் ஏற்படுகின்றன. மக்கள் தொகை வளர்ச்சியில் மாறாவிகிதத்தை மாநிலம் எட்டியிருப்பதால், கவலைக்குரிய வகையில் மூத்தவர்களின் மக்கள் தொகை அதிகரித்து வருகிறது. மக்கள் தொகை மற்றும் நகர்மயம் என்ற தனித்துவ சேர்க்கையால் வரும் 10 ஆண்டுகளில் முக்கியமான துறைகளின் பொதுச் செலவினம் மற்றும் முதலீட்டில் குறிப்பிடத்தக்க உத்தி தேவைப்படுகிறது. வளர்ச்சித் திறன் எட்டப்பட்டால், நாட்டின் மற்ற மாநிலங்களுக்கு முன்மாதிரியாக இம்மாநிலம் திகழும்.


    பாலின விகிதம், மருத்துவமனையில் மகப்பேறு, சிசுக்கள் இறப்பு விகிதம், பேறுகால மரண விகிதம் போன்ற பல சமூக விஷயங்களில் இந்த மாநிலம் நன்கு செயல்பட்டுள்ளது. இருப்பினும், அகில இந்திய சராசரியைவிட பெண்கள் மற்றும் குழந்தைகளிடையே சோகைத் தன்மை சதவீதம் அதிகமாக இருப்பதை தேசிய குடும்ப சுகாதார ஆய்வறிக்கை-4 காட்டுகிறது. கல்வித் துறையில் எழுத்தறிவு விகிதம் அதிகமாக உள்ளபோதும், 2016-17-ன் வருடாந்திர கல்வி நிலை அறிக்கையின்படி, மாநிலத்தில் கற்றல்நிலை பலவீனமாக உள்ளதைக் காட்டுகிறது. மூன்றாம் அடுக்கிற்கு ஜனநாயக ரீதியான அதிகாரப்பகிர்வு மாநிலத்தில் நன்கு செயல்படுத்தப்பட்டுள்ளது. 5-வது மாநில நிதிக்குழுவின் பரிந்துரைகள் (2016) அமலாக்கத்தில் உள்ளன.


    நிதிக்குழுவின் பரிசீலனைக்காக மாநில அரசு விரிவான அறிக்கையையும் சமர்ப்பித்துள்ளது. மாநில அரசுடன் நடத்தும் கலந்துரையாடல்கள் மற்றும் கூட்டங்களின் போது தமிழ்நாட்டின் பொருளாதார வளர்ச்சி மற்றும் மேம்பாடு தொடர்பான தனித்துவ பிரச்சினைகளை ஆழமாக புரிந்து கொள்ள முடியும் என்று நிதிக்குழு எதிர்பார்க்கிறது.


    ****

    
    
    (Release ID: 1544876) Visitor Counter : 674
    
    
      Read this release in: English , Urdu