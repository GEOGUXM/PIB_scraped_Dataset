      PIB Headquarters

      பயங்கரவாத தாக்குதல்களை பார்த்துக் கொண்டு அமைதியாக இருக்க முடியாது: சென்னையில் பாதுகாப்புத்துறை அமைச்சர் திருமதி. நிர்மலா சீதாராமன் பேட்டி.
      Posted On: 29 SEP 2018 7:59PM by PIB Chennai


    எல்லைக்கு அப்பாலிருந்து முகாம்களில் பயிற்சி அளிக்கப்பட்ட பயங்கரவாதிகள் , நமது நாட்டின்மீது தாக்குதல் நடத்துவதை பார்த்துக் கொண்டு நாம் அமைதியாக இருக்க முடியாது என்று பாதுகாப்புத்துறை அமைச்சர் திருமதி . நிர்மலா சீதாராமன் தெரிவித்தார் .


    இன்று சென்னையில் செய்தியாளர்களிடம் பேசிய அவர் , பாகிஸ்தான் ஆதரவோடு செயல்படும் இந்த பயங்கரவாதிகளுக்கு எதிராக , இந்திய ராணுவம் மேற்கொண்ட துல்லிய தாக்குதல் நடவடிக்கை , பயங்கரவாத தாக்குதல்களை பார்த்துக் கொண்டு நாம் அமைதியாக இருக்கமாட்டோம் என்பதை நிரூபித்திருப்பதாக தெரிவித்தார் .


    இந்திய ராணுவ வீரர்கள் ஓய்வில் இருக்கும்போது , கோழைத்தனமாக அவர்கள்மீது தாக்குதல் நடத்திய பயங்கரவாதிகளுக்கு எதிராக , உறுதியுடன் திருப்பித் தாக்கும் வல்லமை படைத்தது இந்தியா என்று அமைச்சர் திருமதி . நிர்மலா சீதாராமன் குறிப்பிட்டார் .


    எல்லைப் பகுதியில் இந்திய ராணுவ வீரர்கள் தாக்கப்படுவது பற்றி கேட்டதற்கு , அதற்கு தகுந்த பதில் நடவடிக்கையை தொடர்ந்து இந்திய ராணுவம் எடுக்கும் என்றார் .


    நமது ராணுவத்தின் வீரதீர விழா நாடு முழுவதும் 32 நகரங்களில் நடைபெற்று வருவதாக குறிப்பிட்ட அமைச்சர் , இதன்மூலம் நமது எல்லையை பாதுகாக்கும் வீரர்களின் வீரமும் , தியாகமும் பறைசாற்றப்படுவதாக அறிவித்தார் .


    ரஃபேல் பிரச்சினை பற்றி கேட்ட கேள்விக்கு பதிலளித்த அமைச்சர் திருமதி . நிர்மலா சீதாராமன் , மத்திய அரசு ஊழலற்ற அரசாக நடைபெற்று வருவதோடு , இடைத்தரகர்கள் இல்லாமல் பாதுகாப்பு பரிவர்த்தனைகளை மேற்கொண்டு வருகிறது என்றும் , இதனால் காங்கிரஸ் கட்சி ஏமாற்றம் அடைந்து இந்தப் பிரச்சினையில் அடிப்படையற்ற தகவல்களை பரப்பி வருவதாக கூறினார் .


    ரஃபேல் ஒப்பந்தம் பற்றி குறிப்பிட்ட அமைச்சர் , இந்த ஒப்பந்தம் தசால்ட் நிறுவனத்திற்கும் , ரிலையன்ஸ் நிறுவனத்திற்கும் இடையிலான ஒப்பந்தம் என்றும் , இதில் அரசுக்கு எந்தப் பங்கும் இல்லை என்றும் தெளிவுபடுத்தினார் .


    இந்த ஒப்பந்தம் குறித்து , விசாரணை நடத்த அவசியமில்லை என்று குறிப்பிட்ட அமைச்சர் , இதுகுறித்து நாடாளுமன்றத்தில் தாம் விளக்கமளித்ததை சுட்டிக்காட்டினார் .


    முப்படைகளையும் தயார்நிலையில் வைத்திருப்பதை உறுதி செய்யத் தவறிய காங்கிரஸ் கட்சிக்கு இதுகுறித்து அடிப்படையற்ற குற்றச்சாட்டுகளை மத்திய அரசுமீது கூற எந்த உரிமையும் இல்லை என்றார் .


    ஹிந்துஸ்தான் விமான தயாரிப்பு நிறுவனத்திற்கு 20 ஆயிரம் கோடி ரூபாய் மதிப்பிலான பணிகள் வழங்கப்பட்டு , அந்த நிறுவனத்திற்கு அரசு ஆதரவு அளித்து வருவதாகவும் அமைச்சர் தெளிவுபடுத்தினார் .


    இந்த நிறுவனத்தின் உற்பத்தித் திறனை மேம்படுத்துவதற்காக அதன் தொழிற்சாலைகளில் உள்ள வசதிகளை மேம்படுத்தவும் அரசு உதவி வருவதாகக் கூறினார் .


    தமிழகத்தில் , சென்னை , கோயம்புத்தூர் , திருச்சி உள்ளிட்ட பகுதிகளில் , பாதுகாப்பு தொழிற்சாலைகள் அமைப்பது பற்றிய கேள்விக்கு பதிலளித்த அமைச்சர் , பாதுகாப்பு தளவாடங்களை உற்பத்தி செய்யும் தொழிற்சாலைகளை அமைக்கத் தேவையான அடிப்படை வசதிகளை மேற்கொள்ளும் பணிகள் தொடங்கி நடைபெற்று வருவதாக கூறினார் .


    தொழிற்சாலைகளை அமைப்பதற்கு , அதிகாரிகள் தொடர்ந்து சிறு மற்றும் குறு தொழில்நிறுவனங்களோடு தொடர்ந்து கலந்துரையாடி வருவதாகவும் அமைச்சர் திருமதி . நிர்மலா சீதாராமன் தெரிவித்தார் .


    ********

    
    
    (Release ID: 1547950) Visitor Counter : 25