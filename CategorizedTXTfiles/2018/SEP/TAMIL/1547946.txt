      மனித வள மேம்பாட்டு அமைச்சகம்

      தொழில்நுட்ப வல்லுநர்களை உருவாக்க உயர்தொழில்நுட்ப ஆய்வகங்கள்: திரு. பிரகாஷ் ஜவடேகர்
      Posted On: 29 SEP 2018 2:35PM by PIB Chennai


    உயர் கல்வியில் புதுமையாக்கத்துக்காக உயர் தொழில்நுட்ப ஆய்வகங்கள் அமைக்கப்பட்டு வருகின்றன என்று மத்திய மனித ஆற்றல் மேம்பாட்டு அமைச்சர் திரு. பிரகாஷ் ஜவடேகர் தெரிவித்தார்.


    புது தில்லியில் இன்று (செப்டம்பர் 29) நடைபெற்ற “மறு எழுச்சிக்கான கல்வியின் தலைமை” என்ற தலைப்பிலான மாநாட்டில் பேசிய அவர், “புதுமையாக்கம் இல்லாமல் ஒரு நாடு நீடித்த வளர்ச்சியை சாதிக்க முடியாது. எனவே மத்திய மனித ஆற்றல் மேம்பாட்டுத் துறை பல்வேறு முன் முயற்சிகளை மேற்கொண்டு வருகிறது” என்றும் குறிப்பிட்டார்.


    “மறு எழுச்சிக்கான கல்வியின் தலைமை” என்ற தலைப்பிலான மாநாட்டைப் பிரதம மந்திரி திரு. நரேந்திர மோடி தொடங்கிவைத்து சிறப்புரை நிகழ்த்தினார். புது தில்லி விஞ்ஞான் பவனில் நடைபெற்ற இந்நிகழ்ச்சியில் பல்கலைக்கழக மானியக் குழு ( UGC ), அகில இந்திய தொழில்நுட்பக் கல்விக் கவுன்சில் ( AICTE ), இந்திய சமூக அறிவியல் ஆய்வு கவுன்சில் ( ICSSR ), இந்திரா காந்தி தேசிய கலை மையம் ( IGNCA ), இந்திரா காந்தி திறந்தநிலைப் பல்கலைக்கழகம் ( IGNOU ), ஜவஹர்லால் நேரு தேசியப் பல்கலைக்கழகம் ( JNU ), ஸ்ரீ குருகோவிந்த் சிங் 300-வது ஆண்டு நினைவு பல்கலைக்கழகம் ( SGT University ) ஆகியவற்றின் துணைவேந்தர்கள், இயக்குநர்கள் மத்திய மனித ஆற்றல் மேம்பாட்டு அமைச்சக அதிகாரிகள், இணையமைச்சர் டாக்டர் சத்யபால் சிங் ஆகியோர் பங்கேற்றனர்.


    இந்தியக் கல்வி முறையில் காணப்படும் சவால்களை எதிர்கொள்வது குறித்தும் கல்வியில் பெரிய அளவில் மாற்றம் ஏற்படுத்துவதற்கான திட்டத்தை வகுப்பது, கல்வி முறையை ஒழுங்குபடுத்துவது ஆகியவை குறித்தும் விவாதிக்க இந்த மாநாடு ஏற்பாடு செய்யப்பட்டது.


    நிகழ்ச்சியில் பேசிய அமைச்சர் திரு. ஜவடேகர், கல்வித் துறையில் ஆய்வு மற்றும் புதுமையாக்கத்தின் அடிப்படையில் ஒட்டுமொத்த மேம்பாட்டுக்காக பாரதப் பிரதமர் திரு. நரேந்திர மோடியின் தொலைநோக்குச் சிந்தனைகளையும் திட்டங்களையும் பாராட்டிப் பேசினார். அவர் பேசியதாவது:


    “ கல்வித் துறையில் புதுமையைக் கொண்டு வராமல் ஒரு நாடு நீடித்த வளர்ச்சி காண இயலாது. எனவே மத்திய மனித ஆற்றல் மேம்பாட்டு அமைச்சகம் பல திட்டங்களைச் செயல்படுத்தி வருகிறது. ஆய்வு – புதுமைத் தொழில்நுட்பம் ஆகியவற்றின் தாக்கம் ( IMPRINT ), பொலிவுறு இந்தியா கணினித் திருவிழா ( Smart India Hackathon –SIH ), உலகளாவிய கல்விப் பின்னல் முன்முயற்சி ( Global Initiative of Academic Networks - GIAN ), ஸ்வயம் ( Study Webs of Active Learning for Young Aspiring Minds- SWAYAM ), தேசிய டிஜிட்டல் நூலகம் (NDL) ஆகியவை ஒட்டுமொத்த கல்வி முறையையும் மாற்றியமைக்கும்.


    கல்வியில் கட்டமைப்பையும் கல்வி முறையைும் புதுப்பிப்பதற்காக மத்திய அரசு ரூ. 1 லட்சம் கோடியை ஒதுக்கியுள்ளது. இது ஆய்வுக்கும் கட்டமைப்புக்கும் பெரிதும் உதவும். விருப்பமுள்ள மாவட்டங்களில் தேசிய உயர்கல்வி இயக்கத்தின் மூலம் ( Rashtriya Uchchatar Shiksha Abhiyan - RUSA ) மூலம் கல்வியின் தரத்தை மேம்படுத்தும் பணியில் அரசு ஈடுபட்டு வருகிறது.


    “சம்க்ரா சிக்ஷா” ( Samagra Siksha ) திட்டத்தின் கீழ் அரசுப் பள்ளிகளில் நூலகங்கள், விளையாட்டு உபகரணங்களுக்காகவும் கஸ்தூர்பா காந்தி பாலிகா வித்யாலயங்களில் விடுதிகளை விரிவுபடுத்தவும் மத்திய அரசு நிதியுதவி அளித்து வருகிறது” இவ்வாறு அமைச்சர் ஜவடேகர் பேசினார்.


    மாநாட்டின் விவாதிக்கப்படும் கருத்தியல்கள்:


    கற்பிக்கும் முறையை மேம்படுத்தி படிப்போருக்கு உதவும் வகையில் அமைப்பது, புதியன புகுத்துதல்.


    வேலை தேடுவோராக இருப்போரை வேலை அளிப்போராக மாற்றுதல், படிப்போரைத் தொழில்முனைவோராக்க உதவுதல்.


    ஆய்வுத் தரத்தை மேம்படுத்தி இந்தியாவுக்குத் தேவையானவற்றில் கவனம் செலுத்துதல்.


    கல்விநிறுவனங்களிடையே இணைப்பை ஏற்படுத்துதல், நூலகப் பரிமாற்றம் போன்றவற்றின் மூலம் கல்வி வளத்தை ஒன்று திரட்டுதல்.


    வளாகங்களில் மாணவர்களிடையே உணர்வுபூர்மான நட்பையும் அன்பையும் வலுப்படுத்துதல்.


    மாணவர்களை ஆளுகையில் ஈடுபடுத்தி, மாதிரி பங்களிப்பு ஆளுகையை உருவாக்குதல்.


    முன்னாள் மாணவர்கள், கார்ப்பரேட் நிறுவனங்கள் மூலமாக நிதியை வலுப்படுத்துதல்,


    கல்வியில் வாழ்க்கைத் திறன்களை அறிமுகம் செய்து, உலகளாவிய விழுமியங்களைக் கொண்டுவந்து விழுமியக் கல்வியை உருவாக்குதல்.


    மேலும் விவரங்களுக்கு : http://pib.nic.in


    ***

    
    
    (Release ID: 1547946) Visitor Counter : 79
    
    
      Read this release in: English