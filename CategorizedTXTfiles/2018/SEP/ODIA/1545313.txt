      ରାଷ୍ଟ୍ରପତିଙ୍କ ସଚିବାଳୟ

      ବୁଲଗେରିଆ ପ୍ରଧାନମନ୍ତ୍ରୀଙ୍କ ସହ ରାଷ୍ଟ୍ରପତିଙ୍କ ସାକ୍ଷାତ
      • ସୁଦୃଢ଼ ବ୍ୟବସାୟିକ ସଂପର୍କ ବୃଦ୍ଧି ପାଇଁ ରାଷ୍ଟ୍ରପତିଙ୍କ ପ୍ରସ୍ତାବ
      • ସୋଫିଆଠାରେ ମହାତ୍ମା ଗାନ୍ଧୀଙ୍କ ପ୍ରତିମୂର୍ତ୍ତି ଉନ୍ମୋଚନ
      Posted On: 06 SEP 2018 3:39PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଆଜି (ସେପ୍ଟେମ୍ବର 6 , 2018) ବୁଲଗେରିଆ ପ୍ରଧାନମନ୍ତ୍ରୀ ଶ୍ରୀ ବୋୟକୋ ବୋରିସୋଭଙ୍କୁ ସୋଫିଆଠାରେ ସାକ୍ଷାତ କରିଛନ୍ତି । ଏହି ସାକ୍ଷାତ ଆଲୋଚନା ବେଳେ ବୁଲଗେରିଆ ବିଭିନ୍ନ କ୍ଷେତ୍ରରେ ହାସଲ କରିଥିବା ସଫଳତା ପାଇଁ ସେ ଦେଶର ନେତୃବର୍ଗଙ୍କୁ ରାଷ୍ଟ୍ରପତି ଭୂୟସୀ ପ୍ରଶଂସା କରିଥିଲେ । ଜାନୁଆରୀଠାରୁ ଜୁନ 2018 ପର୍ଯ୍ୟନ୍ତ ୟୁରୋପୀୟ ସଂଘର ଅଧ୍ୟକ୍ଷ ପଦକୁ କ୍ରମାନ୍ୱୟରେ ଚଳାଇ ରଖିଆସିଥିବାରୁ ସେ ବୁଲଗେରିଆ ନେତୃବର୍ଗଙ୍କୁ ଅଭିନନ୍ଦନ ଜଣାଇଥିଲେ ।


    ରାଷ୍ଟ୍ରପତି କହିଲେ ଯେ ଭାରତ ବୁଲଗେରିଆ ସହ ଆର୍ଥିକ ସଂପର୍କ ବୃଦ୍ଧି ପାଇଁ ଆଗ୍ରହୀ । ବୁଲଗେରିଆ ଆଇଟି , ଫାର୍ମା , ପ୍ରଯୁକ୍ତି , ଖାଦ୍ୟ ପ୍ରକ୍ରିୟାକରଣ ଏବଂ ଅନ୍ୟାନ୍ୟ ସେକ୍ଟରରେ ଉଲ୍ଲେଖନୀୟ ପ୍ରଗତି ହାସଲ କରିଛି । ସେହିସବୁ କ୍ଷେତ୍ରରେ ଭାରତୀୟ କମ୍ପାନୀମାନେ ବୁଲଗେରିଆ ସହ ସହଯୋଗ କରିବା ଏବଂ ପୁଞ୍ଜି ନିବେଶ କରିବା ଲାଗି ଆଗ୍ରହୀ ବୋଲି ରାଷ୍ଟ୍ରପତି ସୂଚାଇଥିଲେ ।


    ରାଷ୍ଟ୍ରପତି କହିଲେ ଯେ ଦୀର୍ଘ ଦିନରୁ ଭାରତ ଓ ବୁଲଗେରିଆ ମଧ୍ୟରେ ପ୍ରତିରକ୍ଷା କ୍ଷେତ୍ରରେ ସହଯୋଗ ରହିଆସିଛି । ଭାରତ ବୁଲଗେରିଆ ପ୍ରଯୁକ୍ତି ଏବଂ ଯାନ୍ତ୍ରିକ ଜ୍ଞାନ ଆହରଣ ସକାଶେ ଆଗ୍ରହୀ । ତେଣୁ ବୁଲଗେରିଆର କମ୍ପାନୀମାନେ ଭାରତକୁ ଆସି ସେଠାରେ ସେମାନଙ୍କ ସାମଗ୍ରୀ ଉତ୍ପାଦନ କରନ୍ତୁ ଏବଂ ମେକ୍‌ ଇନ୍‌ ଇଣ୍ଡିଆ କାର୍ଯ୍ୟକ୍ରମରେ ସାମିଲ ହୁଅନ୍ତୁ ବୋଲି ରାଷ୍ଟ୍ରପତି ଆହ୍ୱାନ ଜଣାଇଥିଲେ ।


    ପରେ ରାଷ୍ଟ୍ରପତି ବୁଲଗେରିଆ ପ୍ରତିପକ୍ଷଙ୍କ ସହ ରାଜଧାନୀ ସୋଫିଆର ସାଉଥ୍‌ ପାର୍କଠାରେ ଜାତିର ପିତା ମହାତ୍ମା ଗାନ୍ଧୀଙ୍କର ଏକ ପ୍ରତିମୂର୍ତ୍ତକୁ ମିଳତ ଭାବେ ଉନ୍ମୋଚନ କରିଥିଲେ । ଏହି ଅବସରରେ ନିଜର ବକ୍ତବ୍ୟରେ ରାଷ୍ଟ୍ରପତି କହିଲେ ଯେ ବୁଲଗେରିଆରେ ସବୁଦିନ ପାଇଁ ମହାତ୍ମା ଗାନ୍ଧୀଙ୍କୁ ସ୍ଥାନ ଦେଇଥିବାରୁ ସେ ବୁଲଗେରିଆବାସୀଙ୍କ ନିକଟରେ କୃତଜ୍ଞ । ତାହା ପୁଣି ସେ ଦେଶର ଜାତୀୟ ସଂଗଠନ ଦିବସରେ । ମାନବ ସମାଜ ପାଇଁ ନିଜର ସମଗ୍ର ଜୀବନକାଳ ଉତ୍ସର୍ଗ କରିଥିବା ଜଣେ ବିଶ୍ୱ ବ୍ୟକ୍ତିତ୍ୱଙ୍କ ପ୍ରତି ଏହା ପ୍ରକୃଷ୍ଟ ଶ୍ରଦ୍ଧାଞ୍ଜଳି ବୋଲି ସେ ମତ ପୋଷଣ କରିଥିଲେ । ଆଜିର ବିଭେଦ , ବ୍ୟାପକ ହିଂସା ଏବଂ ଚିନ୍ତାହୀନ ଭାବେ ସର୍ବତ୍ର ଧ୍ୱଂସଲୀଳା ଘଟି ଚାଲିଥିବା ବେଳେ ମହାତ୍ମା ଗାନ୍ଧୀଙ୍କ ଚିନ୍ତନ ଓ ଉପଦେଶ ଜନସମାଜରେ ମୂଲ୍ୟବୋଧର ଧାରା ଉଦ୍ରେକ କରିପାରିବ ବୋଲି ରାଷ୍ଟ୍ରପତି ମତ ପୋଷଣ କରିଥିଲେ ।


    ବୁଲଗେରିଆ ଯାତ୍ରା ଶେଷ କରି ରାଷ୍ଟ୍ରପତି ଚେକ୍‌ ଗଣରାଜ୍ୟ ଅଭିମୁଖେ ଯାତ୍ରା କରିଛନ୍ତି । ଏହା ତାଙ୍କ ତ୍ରିରାଷ୍ଟ୍ରୀୟ ଗସ୍ତର ତୃତୀୟ ତଥା ଅନ୍ତିମ ଚରଣ ।


    ଗତକାଲି ରାଷ୍ଟ୍ରପତି ବୁଲଗେରିଆ-ଭାରତ ବ୍ୟବସାୟିକ ସଂଗୋଷ୍ଠୀକୁ ସୋଫିଆ ଠାରେ ସମ୍ବୋଧିତ କରିଥିଲେ ।


    ଏହି ସଂଗୋଷ୍ଠୀକୁ ସମ୍ବୋଧିତ କରି ରାଷ୍ଟ୍ରପତି କହିଲେ ଯେ ଦୁଇ ଦେଶର ଅର୍ଥନୀତି ମଧ୍ୟରେ ଏକ ପ୍ରାକୃତିକ ସାମଞ୍ଜସ୍ୟ ରହିଛି । ତେଣୁ ଆମର ପାରସ୍ପରିକ ଫାଇଦା ସକାଶେ ଆମେ ଏଭଳି ସୁଯୋଗର ଉପଯୋଗ କରିବା ଆବଶ୍ୟକ । ଭାରତର ଉଚ୍ଚ ଆର୍ଥିକ ଅଭିବୃଦ୍ଧିରୁ ବୁଲଗେରିଆର କମ୍ପାନୀମାନେ ପର୍ଯ୍ୟାପ୍ତ ସୁଯୋଗ ନେଇପାରିବେ । ସେହିଭଳି ଭାରତୀୟ କମ୍ପାନୀମାନେ ବୁଲଗେରିଆ ସହ ସହଭାଗୀତା ସଂପର୍କ ସ୍ଥାପନ କରି ଦ୍ୱିପାକ୍ଷିକ ବାଣିଜ୍ୟ କାରବାର ବୃଦ୍ଧି କରିପାରିବେ । ଏବେ ଦୁଇ ଦେଶ ମଧ୍ୟରେ ଦ୍ୱିପାକ୍ଷିକ ବାଣିଜ୍ୟ କାରବାର ମାତ୍ର 300 ନିୟୁତ ଡ଼ଲାରରେ ସୀମିତ ରହିଛି । ଏହା ସାମର୍ଥ୍ୟ ଠାରୁ ଢ଼େର୍‌ କମ୍‌ । ଏହାକୁ ବୃଦ୍ଧି କରିବା ଦିଗରେ ଉଭୟ ଦେଶର କମ୍ପାନୀମାନେ ପ୍ରୟାସ କରିବା ଆବଶ୍ୟକ ବୋଲି ରାଷ୍ଟ୍ରପତି ମତ ପୋଷଣ କରିଥିଲେ ।


    ପରେ ସନ୍ଧ୍ୟାରେ ତାଙ୍କ ସମ୍ମାନାର୍ଥେ ବୁଲଗେରିଆ ରାଷ୍ଟ୍ରପତି ଶ୍ରୀ ରୁମେନ ରାଡ଼େଭଙ୍କ ଦ୍ୱାରା ଆୟୋଜିତ ଏକ ଭୋଜିସଭାରେ ରାଷ୍ଟ୍ରପତି ଯୋଗ ଦେଇଥିଲେ । ଏହି କାର୍ଯ୍ୟକ୍ରମରେ ଯୋଗଦେଇ ରାଷ୍ଟ୍ରପତି କହିଲେ ଯେ ଦୁଇ ଦେଶର ସଂପର୍କର ଭବିଷ୍ୟତ ଯୁବଗୋଷ୍ଠୀଙ୍କ ଉପରେ ନିର୍ଭରଶୀଳ । ତେଣୁ ଦୁଇ ଦେଶର ଯୁବଗୋଷ୍ଠୀ ପରସ୍ପର ମଧ୍ୟରେ ସୁସଂପର୍କ ସ୍ଥାପନ କରିବାକୁ ଆଗେଇ ଆସିବା ଉଚିତ । ବୁଲଗେରିଆ ଷ୍ଟାର୍‌ ଦିନିତାର ବେର୍ବାଟୋଭ୍‌ ଭାରତରେ ଅନେକ ପ୍ରଶଂସକ ଅର୍ଜନ କରିସାରିଛନ୍ତି । ଏବେ ସିନେମାର ମ୍ୟାଜିକ ଏବଂ ବୁଲଗେରିଆର ପର୍ବତମାନଙ୍କ ଅପରୂପ ଶୋଭା ସହ ଆମେ ଆହୁରି ନିବିଡ଼ ଭାବେ ବନ୍ଧୁତାର ସୂତ୍ରରେ ବ୍ୟାହତ କରୁନଥିବ ।


    ***********

    
    
    (Release ID: 1545313) Visitor Counter : 3