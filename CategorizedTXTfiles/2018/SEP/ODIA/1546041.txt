      କ୍ୟାବିନେଟ

      ତୈଳ ଏବଂ ଗ୍ୟାସ ଲାଗି ପରିବର୍ଦ୍ଧିତ ରିକଭରୀ ବ୍ୟବସ୍ଥାକୁ ପ୍ରୋତ୍ସାହନ ସଂକ୍ରାନ୍ତ ନୀତିଗତ ଢାଂଚାକୁ କ୍ୟାବିନେଟ ମଞ୍ଜୁରି
      Posted On: 12 SEP 2018 6:34PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ କେନ୍ଦ୍ର କ୍ୟାବିନେଟ ତୈଳ ଏବଂ ଗ୍ୟାସର ଘରୋଇ ଉତ୍ପାଦନକୁ ପ୍ରୋତ୍ସାହନ ଦେବା ଲାଗି ବର୍ତ୍ତମାନର ହାଇଡ୍ରୋକାର୍ବନ ଭଣ୍ଡାରରୁ ରିକଭରୀରେ ସୁଧାର ଲାଗି ପରିବର୍ଦ୍ଧିତ ରିକଭରୀ (ଇଆର)/ଉନ୍ନତ ରିକଭରୀ (ଆଇଆର)/ଅଣପାରମ୍ପରିକ ହାଇଡ୍ରୋକାର୍ବନ (ୟୁଏଚସି) ଉତ୍ପାଦନ ପଦ୍ଧତି/କୌଶଳକୁ ବିକଶିତ କରିବା ସଂକ୍ରାନ୍ତ ନୀତିଗତ ଢାଂଚାକୁ ମଞ୍ଜୁରି ଦେଇଛନ୍ତି । ଇଆରରେ ପରିବର୍ଦ୍ଧିତ ତୈଳ ରିକଭରି (ଇଓଆର) ଏବଂ ପରିବର୍ଦ୍ଧିତ ଗ୍ୟାସ ରିକଭରୀ (ଇଜିଆର) ସାମିଲ ରହିଛି । ଅଣ-ପାରମ୍ପରିକ ହାଇଡ୍ରୋକାର୍ବନ (ୟୁଏଚସି) ଉତ୍ପାଦନ ପଦ୍ଧତି/କୌଶଳରେ ଶେଲ ତୈଳ ଏବଂ ଗ୍ୟାସ ଉତ୍ପାଦନ , ଟାଇଟ ତୈଳ ଏବଂ ଗ୍ୟାସ , ଶେଲ , ଗ୍ୟାସ ହାଇଡ୍ରେଟ୍ସ ଏବଂ ଭାରୀ ତୈଳରୁ ଉତ୍ପାଦନ ସାମିଲ ରହିଛି । ପରିବର୍ଦ୍ଧିତ ରିକଭରୀ , ଉନ୍ନତ ରିକଭରୀ ଏବଂ ଅଣ ପାରମ୍ପରିକ ହାଇଡ୍ରୋକାର୍ବନ ଉତ୍ପାଦନ ଲାଗି ଅତ୍ୟଧିକ ପୁଞ୍ଜି ଏବଂ ଜଟିଳ ପ୍ରଯୁକ୍ତିର ଆବଶ୍ୟକତା ରହିଥାଏ । ସେଥିପାଇଁ ଏହା ଅତି ଆହ୍ୱାନପୂର୍ଣ୍ଣ ହୋଇଥାଏ । ଏଥିପାଇଁ ସହାୟକ ମୌଳିକ ଢାଂଚା ପ୍ରତିଷ୍ଠା କରିବା , ଲଜିଷ୍ଟିକ ସହାୟତା , ରାଜସ୍ୱ ପ୍ରୋତ୍ସାହନ ଓ ଅନୁକୂଳ ପରିବେଶ ପ୍ରସ୍ତୁତ କରିବାର ଆବଶ୍ୟକତା ଥାଏ ।


    ଏହି ନୀତିର ରଣନୈତିକ ଉଦ୍ଦେଶ୍ୟ ଏକାଡେମିକ ଏବଂ ଗବେଷଣା ପ୍ରତିଷ୍ଠାନ , ଉଦ୍ୟୋଗ ଏବଂ ଶିକ୍ଷା ପ୍ରତିଷ୍ଠାନ ମଧ୍ୟରେ ଉନ୍ନତ ତାଳମେଳ ଜରିଆରେ ଅନୁକୂଳ ପରିବେଶ ସୃଷ୍ଟି କରିବା , ଉତ୍ତୋଳନ ଏବଂ ଉତ୍ପାଦନ (ଇଏଣ୍ଡପି) ଠିକାଦାରମାନଙ୍କୁ ଇଆର/ଆଇଆର/ୟୁଏଚସି ବ୍ୟବସ୍ଥା/କୌଶଳ ବ୍ୟବହାର ଲାଗି ସହାୟତା ଏବଂ ପ୍ରୋତ୍ସାହନ ଯୋଗାଇଦେବା ଅଟେ । ଏହି ନୀତି ସମସ୍ତ ଅନୁବନ୍ଧ ପ୍ରଣାଳୀ ଏବଂ ନାମାଙ୍କିତ କ୍ଷେତ୍ରରେ ଲାଗୁ ହେବ । ଏହି ନୀତିଗତ ପଦକ୍ଷେପର ଦ୍ୱାରା ନୂତନ ନିବେଶକୁ ପ୍ରୋତ୍ସାହନ ମିଳିବ , ଆର୍ଥିକ ଗତିବିଧି ତ୍ୱରାନ୍ୱିତ ହେବ ଏବଂ ଅତିରିକ୍ତ ନିଯୁକ୍ତି ସୁଯୋଗ ସୃଷ୍ଟି ହେବ ବୋଲି ଆଶା କରାଯାଉଛି । ଏହି ନୀତି ଦ୍ୱାରା ନୂତନ , ଅଭିନବ ଏବଂ ଅତ୍ୟାଧୁନିକ ପ୍ରଯୁକ୍ତିର ବ୍ୟବହାର ଏବଂ ଜ୍ଞାନକୌଶଳ ସମ୍ବନ୍ଧୀୟ ସମନ୍ଵୟକୁ ପ୍ରୋତ୍ସାହନ ମିଳିବ ଯାହାଦ୍ୱାରା ବର୍ତ୍ତମାନର କ୍ଷେତ୍ରରେ ଉତ୍ପାଦକତାରେ ସୁଧାର ଆସିବ ।


    ଏହି ନୀତି ଅନ୍ତର୍ଗତ ଇଆର ପ୍ରକଳ୍ପର ବ୍ୟୟରେ ବିପଦ ହ୍ରାସ କରିବା ଲାଗି ଇଆର କ୍ଷମତା , ଉଚିତ ଇଆର କୌଶଳର ଆକଳନ ଏବଂ ରାଜସ୍ୱ ପ୍ରୋତ୍ସାହନ ଆଧାରରେ ପ୍ରତ୍ୟେକ କ୍ଷେତ୍ରର ବ୍ୟବସ୍ଥିତ ଆକଳନର ପରିକଳ୍ପନା କରାଯାଇଛି ଯାହାଦ୍ୱାରା ନିବେଶକୁ ଆର୍ଥିକ ଭାବେ ବ୍ୟବହାରିକ କରାଯାଇପାରିବ । ଏହି ନୀତିର ପ୍ରମୁଖ ବିଶେଷତ୍ୱ ମଧ୍ୟରେ ସରକାରଙ୍କ କ୍ଷମତା ପ୍ରାପ୍ତ ଅନୁଷ୍ଠାନ ଜରିଆରେ କ୍ଷେତ୍ରର ବାଧ୍ୟତାମୂଳକ ଯାଂଚ ଅନୁଧ୍ୟାନ ସୁନିଶ୍ଚିତ କରିବା ଏବଂ ବାଣିଜ୍ୟିକ ସ୍ତରରେ ଇଆର ପ୍ରକଳ୍ପର କାର୍ଯ୍ୟାନ୍ୱୟନ ଜରିଆରେ ଏହାକୁ ପାଇଲଟ ଆଧାରରେ ଲାଗୁ କରିବା ସାମିଲ ରହିଛି । ପରିବର୍ଦ୍ଧିତ ରିକଭରୀ (ଇଆର) ସମିତି ଗଠନ କରାଯାଇଛି ସେଥିରେ ପେଟ୍ରୋଲିୟମ ଏବଂ ପ୍ରାକୃତିକ ବାଷ୍ପ ମନ୍ତ୍ରଣାଳୟ ଏବଂ ହାଇଡ୍ରୋକାର୍ବନ ମହାନିର୍ଦ୍ଦେଶାଳୟର ପ୍ରତିନିଧି , ଶିକ୍ଷା ଏବଂ ଖନନ କ୍ଷେତ୍ରର ବିଶେଷଜ୍ଞ ସାମିଲ ରହିଛନ୍ତି । ସମିତି ଏହି ନୀତିକୁ ଲାଗୁ ଏବଂ ଅନୁଧ୍ୟାନ କରିବ । ଏହି ନୀତି ବିଜ୍ଞପ୍ତି ପ୍ରକାଶ ପାଇବାର ତାରିଖ ଠାରୁ ପରବର୍ତ୍ତୀ 10 ବର୍ଷର ଅବଧି ଲାଗି ଲାଗୁ ରହିବ । ତେବେ ରାଜସ୍ୱ ପ୍ରୋତ୍ସାହନ ଇଆର/ୟୁଏଚସି ପ୍ରକଳ୍ପରେ ଉତ୍ପାଦନ ଆରମ୍ଭ କରିବାର ତାରିଖ ଠାରୁ 120 ମାସର ଅବଧି ଲାଗି ଉପଲବ୍ଧ ରହିବ । ଏହି ନୀତି ଅନ୍ତର୍ଗତ ବିଭିନ୍ନ ପ୍ରକ୍ରିୟାକୁ ପୂରଣ କରିବା ଲାଗି ସମୟ-ସୀମା ନିର୍ଦ୍ଧାରଣ କରାଯାଇଛି । ନିର୍ଦ୍ଧାରିତ କୂପରେ ଇଆର କୌଶଳକୁ ଲାଗୁ କରାଯିବା ଦ୍ୱାରା ହେଉଥିବା ଅତିରିକ୍ତ ଉତ୍ପାଦନ ଉପରେ ଉପଟିକସ/ରୟାଲିଟିରେ ଆଂଶିକ ଛାଡ଼ ରୂପରେ ରାଜସ୍ୱ ପ୍ରୋତ୍ସାହନ ଦିଆଯାଇଛି ।


    ପୁରୁଣା ତୈଳ କୂପରେ ଉନ୍ନତ ପ୍ରଯୁକ୍ତିର ବ୍ୟବହାର ଦ୍ୱାରା ହାଇଡ୍ରୋକାର୍ବନ ଉତ୍ପାଦନକୁ ଦ୍ରୁତ କରାଯାଇପାରିବ । ଏହାଦ୍ୱାରା ମୂଳ ତୈଳ ଉତ୍ପାଦନରେ 5 ପ୍ରତିଶତର ବୃଦ୍ଧି ହାର ଦ୍ୱାରା ପରବର୍ତ୍ତୀ 20 ବର୍ଷରେ 120 ଏମଏମଟି ଅତିରିକ୍ତ ତୈଳ ଉତ୍ପାଦନ ପାଇଁ ଲକ୍ଷ୍ୟ ରଖାଯାଇଛି । ଗ୍ୟାସ ବ୍ୟାପାରରେ ମୂଳ ଉତ୍ପାଦନରେ 3 ପ୍ରତିଶତର ବୃଦ୍ଧି ହାର ଦ୍ୱାରା ପରବର୍ତ୍ତୀ 20 ବର୍ଷ ପାଇଁ 52 ବିସିଏମ ଅତିରିକ୍ତ ଗ୍ୟାସ ଉତ୍ପାଦନ ପାଇଁ ଲକ୍ଷ୍ୟ ରଖାଯାଇଛି ।


    **********


    

    
    (Release ID: 1546041) Visitor Counter : 3