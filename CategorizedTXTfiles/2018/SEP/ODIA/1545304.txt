      ରାଷ୍ଟ୍ରପତିଙ୍କ ସଚିବାଳୟ

      ବୁଲଗେରିଆରେ ରାଷ୍ଟ୍ରପତି
      • ସୋଫିଆ ବିଶ୍ୱବିଦ୍ୟାଳୟରେ ରାଷ୍ଟ୍ରପତିଙ୍କ ଉଦ୍‌ବୋଧନ
      • ପ୍ରତିନିଧିସ୍ତରୀୟ ଆଲୋଚନାରେ ନେତୃତ୍ୱ ଗ୍ରହଣ
      • ଭାରତ-ବୁଲଗେରିଆ ମଧ୍ୟରେ ପାଞ୍ଚଟି ରାଜିନାମା ସ୍ୱାକ୍ଷରିତ
      Posted On: 05 SEP 2018 3:02PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ୟୁରୋପ ଯାତ୍ରାର ଦ୍ୱିତୀୟ ଚରଣରେ ବୁଲଗେରିଆଠାରେ ପହଞ୍ଚିଛନ୍ତି । ଏବେ ରାଷ୍ଟ୍ରପତି ଶ୍ରୀ କୋବିନ୍ଦ ସାଇପ୍ରସ୍‌ , ବୁଲଗେରିଆ ଏବଂ ଚେକ୍‌ ଗଣରାଜ୍ୟ ଗସ୍ତରେ ଅଛନ୍ତି ।


    ଆଜି ରାଷ୍ଟ୍ରପତି ସେଠାକାର ସୋଫିଆ ବିଶ୍ୱବିଦ୍ୟାଳୟରେ “ ଶିକ୍ଷା ପରିବର୍ତ୍ତନ ଓ ସହଭାଗୀ ସମୃଦ୍ଧିର ବାହକ ” ପ୍ରସଙ୍ଗ ଉପରେ ତାଙ୍କର ବକ୍ତବ୍ୟ ପ୍ରଦାନ କରିଛନ୍ତି । ଭାରତରେ ଗୁରୁ ଦିବସ ପାଳନ ମଧ୍ୟ ଆଜିର ଦିନରେ କରାଯାଇଥାଏ ଯାହା ଭାରତର ଦ୍ୱିତୀୟ ରାଷ୍ଟ୍ରପତି ଡ଼କ୍ଟର ସର୍ବପଲ୍ଲୀ ରାଧାକୃଷ୍ଣନ୍‌ଙ୍କ ଜନ୍ମଦିନ ଅବସର ଭାବେ ସର୍ବତ୍ର ବିଦିତ ।


    ଏହି ଅବସରରେ ଉଦ୍‌ବୋଧନ ଦେଇ ରାଷ୍ଟ୍ରପତି ଭାରତର ମହାନ୍‌ ଶିକ୍ଷକ , ବିଦ୍ୱାନ ତଥା ଶିକ୍ଷାବିତମାନଙ୍କ ପ୍ରତି ଶ୍ରଦ୍ଧାଞ୍ଜଳି ଜ୍ଞାପନ କରିଥିଲେ । ସେ କହିଲେ ଯେ ଏହିସବୁ ମହାନ ଗୁରୁମାନେ ଭାରତରେ ଯୁଗ ଯୁଗ ଧରି ରହି ଆସିଥିବା ବିଦ୍ୟାଧ୍ୟୟନ ଓ ପ୍ରଜ୍ଞା ପରମ୍ପରାରୁ ସେମାନଙ୍କର ପ୍ରେରଣା ଲାଭ କରିଥିଲେ । ଭାରତକୁ ସାରା ବିଶ୍ୱର ଜ୍ଞାନର ଭଣ୍ଡାରରେ ପରିଣତ କରିବାରେ ସେମାନଙ୍କର ଅବଦାନ ଅବିସ୍ମରଣୀୟ ବୋଲି ରାଷ୍ଟ୍ରପତି ଉଲ୍ଲେଖ କରିଥିଲେ । ବିଶ୍ୱର ପ୍ରତ୍ୟେକ ମହାଦେଶର ଭାରତର ଜ୍ଞାନ ଓ ଶିକ୍ଷାବିତମାନେ ସେମାନଙ୍କର ଶ୍ରେଷ୍ଠତ୍ୱ ପ୍ରତିପାଦନ କରିଆସିଛନ୍ତି ଓ ସେମାନଙ୍କୁ ସ୍ୱୀକୃତି ମିଳିଛି ଯାହା ବିଶ୍ୱ ଅର୍ଥନୀତି ଠାରୁ ଆରମ୍ଭ କରି ଜ୍ଞାନର ଢ଼ାଞ୍ଚା ଗଠନରେ ସହାୟକ ହୋଇପାରିଛି । ତାହା ଭାରତ ପ୍ରତି ସମସ୍ତଙ୍କ ମନରେ ଶ୍ରଦ୍ଧା ଜାତ କରିଛି ।


    ରାଷ୍ଟ୍ରପତି କହିଲେ ଯେ ଏକବିଂଶ ଶତାବ୍ଦୀରେ ପ୍ରଯୁକ୍ତି କ୍ଷେତ୍ରରେ ବୈପ୍ଳବିକ ପରିବର୍ତ୍ତନ ଘଟିଚାଲିଛି । ଚତୁର୍ଥ ଶିଳ୍ପ ବିପ୍ଳବ , କୃତ୍ରିମ ପ୍ରଜ୍ଞା , ଏବଂ ରେବୋଟିକ୍ସର ପରିପକ୍ୱତା ତଥା 3 D ଓ ପ୍ରିସିଜନ୍‌ ମାନୁଫାକ୍‌ଚରିଂ ଆମର ଜୀବନଧାରା ଓ କାର୍ଯ୍ୟଶୈଳୀକୁ ଢ଼େର ମାତ୍ରାରେ ବଦଳାଇ ସାରିଛି । ଡ଼ିଜିଟାଲ ପ୍ରଯୁକ୍ତି ଆମକୁ ଆଗକୁ ଦ୍ରୁତ ବେଗରେ ଅଗ୍ରସର ହେବାରେ ସହାୟକ ହୋଇପାରିଛି ଯାହା ଏଯାବତ୍‌ ସମ୍ଭବପର ହୋଇପାରିନଥିଲା ।


    ରାଷ୍ଟ୍ରପତି କହିଲେ ଯେ ପ୍ରଯୁକ୍ତି ଓ ଡ଼ିଜିଟାଲ ବିପ୍ଳବରେ ଯୁବଗୋଷ୍ଠୀ ହିଁ ନେତୃତ୍ୱ ନେଇଛନ୍ତି । ସେମାନେ କ୍ୟାମ୍ପସର ନେଇ ଏହି ଜ୍ଞାନକୁ ଜନସାଧାରଣଙ୍କ ନିକଟରେ ପହଞ୍ଚାଇ ପାରିଛନ୍ତି । ଏକବିଂଶ ଶତାବ୍ଦୀର ବିଦ୍ୟା ପରିସର କେବଳ ଡ଼ିଗ୍ରୀ ଯୋଗାଣକାରୀ ସ୍ଥାନ ନୁହେଁ ଅପରନ୍ତୁ ଏହା ଏବେ ଅଭିନବତ୍ୱ ତଥା ଉଦ୍ୟମିତା ତଥା ଷ୍ଟାର୍ଟ ଅପ୍‌ ଓ କ୍ଷୁଦ୍ର ବ୍ୟବସାୟୀମାନଙ୍କ ସକାଶେ ଇନକୁବେଟର ପାଲଟିଛି ଏବଂ ତାହା କେବଳ ପ୍ରଯୁକ୍ତି ଯୋଗୁ ହିଁ ସମ୍ଭବପର ହୋଇପାରିଛି । କ୍ୟାମ୍ପସମାନଙ୍କରେ ଏବେ ସୃଜନଶୀଳ ମସ୍ତିଷ୍କ ବହୁଳ ମାତ୍ରାରେ କାର୍ଯ୍ୟରତ । ସେମାନେ ବୈପ୍ଳବିକ ପରିବର୍ତ୍ତନଶୀଳ ଆପ୍‌ ମାନ ସୃଷ୍ଟି କରିବାକୁ ସକ୍ଷମ ।


    ରାଷ୍ଟ୍ରପତି କହିଲେ ଯେ ଭାରତରେ ଏହି ବିପ୍ଳବ ରିଅଲ ଟାଇମରେ ତା ’ ର ଭୂମିକା ନିର୍ବାହ କରିଚାଲିଛି । ଏହା ଭାରତକୁ ବିଶ୍ୱର ତୃତୀୟ ବୃହତ୍ତମ ଅଭିନବତ୍ୱ ତଥା ଷ୍ଟାର୍ଟ ଅପ୍‌ ହବ୍‌ରେ ପରିଣତ କରିଛି । ଭାରତ ଷ୍ଟାର୍ଟ ଅପ୍‌ ବାତାବରଣ କେବଳ କର୍ମନିଯୁକ୍ତି ସୃଷ୍ଟି କରୁନାହିଁ ଅପରନ୍ତୁ ତାହା ସଂପଦ ମଧ୍ୟ ସୃଷ୍ଟି କରୁଛି । ବୌଦ୍ଧିକ ସଂପଦ ସୃଷ୍ଟି କରୁଛି । ଚଳିତ ବର୍ଷ ଭାରତର ଗବେଷଣା ଓ ବିକାଶ ନିବେଶ 83 ବିଲିୟନ ଡ଼ଲାର ଛୁଇଁବ ଏହା ନିଶ୍ଚିତ ଭାବେ ଏକ ଉତ୍ସାହଜନକ ପରିବେଶ । ଏଥିରେ ସାମିଲ ହେବାକୁ ରାଷ୍ଟ୍ରପତି ବୁଲଗେରିଆର ଯୁଗଗୋଷ୍ଠୀଙ୍କୁ ଆହ୍ୱାନ ଜଣାଇଥିଲେ । ବୁଲଗେରିଆମାନେ ବିଶ୍ୱର 166ଟି ରାଷ୍ଟ୍ରର ଛାତ୍ରମାନଙ୍କ ମଧ୍ୟରୁ ଅନ୍ୟତମ ଯେଉଁମାନେ ଏବେ ଭାରତର ବିଭିନ୍ନ ବିଶ୍ୱବିଦ୍ୟାଳୟ ଓ ଅନ୍ୟାନ୍ୟ ଶିକ୍ଷାନୁଷ୍ଠାନମାନଙ୍କରେ ଉଚ୍ଚଶିକ୍ଷା ଗ୍ରହଣ କରୁଛନ୍ତି ବୋଲି ରାଷ୍ଟ୍ରପତି ସୂଚାଇଥିଲେ । ପୂର୍ବରୁ ଆଜି ସକାଳେ ରାଷ୍ଟ୍ରପତି ସେଣ୍ଟ୍‌ ଆଲେକଜାଣ୍ଡାର ନେଭସ୍କି ଚୌକ ପରିଦର୍ଶନ କରିଥିଲେ । ସେଠାରେ ତାଙ୍କୁ ସେ ଦେଶର ରାଷ୍ଟ୍ରପତି ରୁବେନ ରାଡ଼େଭ୍‌ ସ୍ୱାଗତ କରିଥିଲେ । ରାଷ୍ଟ୍ରପତିଙ୍କୁ ସେଠାରେ ଆନୁଷ୍ଠାନିକ ଭବ୍ୟ ସ୍ୱାଗତ ସମ୍ବଦ୍ଧନା ଜ୍ଞାପନ କରାଯାଇଥିଲା । ସେଠାରେ ରାଷ୍ଟ୍ରପତି ଅଜ୍ଞାନ ସୈନିକମାନଙ୍କ ସୌଧରେ ଶ୍ରଦ୍ଧାଞ୍ଜଳି ଜ୍ଞାପନ କରିଥିଲେ ।


    ପରେ ରାଷ୍ଟ୍ରପତି ରାଡ଼େଭଙ୍କ ସହ ରାଷ୍ଟ୍ରପତି ଶ୍ରୀ କୋବିନ୍ଦ ପାରସ୍ପରିକ ଦ୍ୱିପାକ୍ଷିକ ଆଲୋଚନା କରିଥିଲେ । ବେଶ୍‌ ସୌହାର୍ଦ୍ଦ୍ୟପୂର୍ଣ୍ଣ ବାତାବରଣ ମଧ୍ୟରେ ଦୁଇ ନେତା ଭାବ ବିନିମୟ କରିଥିଲେ । ରାଷ୍ଟ୍ରପତି କହିଲେ ଯେ ଭାରତ ବୁଲଗେରିଆ ଦ୍ୱିପାକ୍ଷିକ ରାଜନୈତିକ ସଂପର୍କକୁ ଆହୁରି ଘନିଷ୍ଠ କରିବା ତାଙ୍କ ଏହି ଗସ୍ତର ମୂଳ ଉଦ୍ଦେଶ୍ୟ । ଏହା ବ୍ୟତୀତ ବୁଲଗେରିଆ ସହ ଆର୍ଥିକ ସଂପର୍କ ସୁଦୃଢ଼ କରିବା ଅନ୍ୟତମ ଲକ୍ଷ୍ୟ । ପରେ ରାଷ୍ଟ୍ରପତି ସେ ଦେଶର ନେତୃବର୍ଗଙ୍କ ସହ ପ୍ରତିନିଧିସ୍ତରୀୟ ଆଲୋଚନାରେ ନେତୃତ୍ୱ ନେଇଥିଲେ । ଏହି ଅବସରରେ ଆଲୋଚନାରେ ଅଂଶଗ୍ରହଣ କରି ରାଷ୍ଟ୍ରପତି କହିଲେ ଯେ ବୁଲଗେରିଆ ସବୁ ସ୍ତରରେ ଯେଉଁ ସଫଳତା ହାସଲ କରିଛି ତାହା ଅଭିନନ୍ଦନୀୟ । ଭାରତ ଏବେ ସୁଦୃଢ଼ ପ୍ରଗତି ପଥରେ ଧାବମାନ । ତେଣୁ ଦୁଇ ଦେଶ ମଧ୍ୟରେ ଆର୍ଥିକ ସଂପର୍କକୁ ଆହୁରି ସୁଦୃଢ଼ କରିବାର ଆବଶ୍ୟକତା ରହିଛି । ଦୁଇ ଦେଶ ଆଇଟି ଠାରୁ ପ୍ରତିରକ୍ଷା , ଫାର୍ମା , ଖାଦ୍ୟ ପ୍ରକ୍ରିୟାକରଣ , ଅବସର ବିନୋଦନ ଓ ପର୍ଯ୍ୟଟନ ଭଳି କ୍ଷେତ୍ରରେ ସଂପର୍କ ବୃଦ୍ଧି କରିପାରିବେ ।


    ପ୍ରତିନିଧିସ୍ତରୀୟ ଆଲୋଚନା ପରେ ଦୁଇ ପକ୍ଷ କେତେଗୋଟି ଗୁରୁତ୍ୱପୂର୍ଣ୍ଣ ରାଜିନାମାରେ ସ୍ୱାକ୍ଷର କରିଥିଲେ । ଭାରତ ଓ ବୁଲଗେରିଆ ମଧ୍ୟରେ ପାଞ୍ଚଟି ଗୁରୁତ୍ୱପୂର୍ଣ୍ଣ ରାଜିନାମା ସ୍ୱାକ୍ଷରିତ ହୋଇଛି । ସେଗୁଡ଼ିକ ହେଲା :

      * ଇନଭେଷ୍ଟ ଇଣ୍ଡିଆ ଏବଂ ଇନଭେଷ୍ଟ ବୁଲଗେରିଆ ମଧ୍ୟରେ ରାଜିନାମା ;
      * ପର୍ଯ୍ୟଟନ କ୍ଷେତ୍ରରେ ସହଯୋଗ ଓ ବ୍ୟବସ୍ଥା ସରଳୀକରଣ ରାଜିନାମା ;
      * ବିଜ୍ଞାନ ଓ ପ୍ରଯୁକ୍ତି କ୍ଷେତ୍ରରେ ସହଯୋଗ ବୃଦ୍ଧି ରାଜିନାମା ;
      * ବେସାମରିକ ଆଣବିକ ଗବେଷଣା ଓ ସହଯୋଗ ବୃଦ୍ଧି ରାଜିନାମା ;
      * ଏବଂ ଭାରତୀୟ ସାଂସ୍କୃତିକ ସଂପର୍କ ପରିଷଦ ଏବଂ ସୋଫିଆ ବିଶ୍ୱବିଦ୍ୟାଳୟ ମଧ୍ୟରେ ହିନ୍ଦୀ ଅଧ୍ୟୟନ ସକାଶେ ରାଜିନାମା ।

    ତାଙ୍କର ବୁଲଗେରିଆ ଗସ୍ତ ଅବସରରେ ରାଷ୍ଟ୍ରପତି ଏକ ପ୍ରେସ୍‌ ବିଜ୍ଞପ୍ତି ଜାରି କରିଛନ୍ତି ।


    ଗତକାଲି ସନ୍ଧ୍ୟାରେ ରାଷ୍ଟ୍ରପତି ଭାରତୀୟ ସମୁଦାୟ ଏବଂ ଫ୍ରେଣ୍ଡସ୍‌ ଅଫ୍‌ ଇଣ୍ଡିଆର ସଦସ୍ୟମାନଙ୍କ ଏକ କାର୍ଯ୍ୟକ୍ରମରେ ଉଦ୍‌ବୋଧନ ଦେଇଥିଲେ । ବୁଲଗେରିଆ ପ୍ରଜାତନ୍ତ୍ରରେ ଅବସ୍ଥାପିତ ଭାରତୀୟ ରାଷ୍ଟ୍ରଦୂତ ସୁଶ୍ରୀ ପୂଜା କପୁର ରାଷ୍ଟ୍ରପତିଙ୍କ ସମ୍ମାନାର୍ଥେ ଏହି ଭୋଜିର ଆୟୋଜନ କରିଥିଲେ ।


    ଏହି କାର୍ଯ୍ୟକ୍ରମରେ ଉଦ୍‌ବୋଧନ ଦେଇ ରାଷ୍ଟ୍ରପତି କହିଲେ ଯେ ଭାରତୀୟ ଡ଼ାୟାସ୍ପୋରା ବୁଲଗେରିଆ ଏବଂ ଭାରତ ମଧ୍ୟରେ ସାଂସ୍କୃତିକ ସେତୁ ଭାବେ କାର୍ଯ୍ୟ କରୁଛନ୍ତି । ସେମାନଙ୍କ ସଂଖ୍ୟ ସ୍ୱଳ୍ପ ହୋଇଥାଇପାରେ । କିନ୍ତୁ ଦ୍ୱିପାକ୍ଷିକ ସଂପର୍କ ବୃଦ୍ଧିରେ ସେମାନଙ୍କ ବିରାଟ ସହଯୋଗ ରହିଛି । ରାଷ୍ଟ୍ରପତି ଏହି ଅବସରରେ ଫ୍ରେଣ୍ଡସ୍‌ ଅଫ ଇଣ୍ଡିଆ ସଂଗଠନକୁ ସେମାନଙ୍କର ସାଂସ୍କୃତିକ ଓ ଶୈକ୍ଷିକ ପ୍ରତିଷ୍ଠାନ , ଯୋଗ ବିଦ୍ୟାଳୟ ଓ ଆୟୁର୍ବେଦ କେନ୍ଦ୍ର ମାଧ୍ୟମରେ ସହଯୋଗ ସକାଶେ ଭୂୟସୀ ପ୍ରଶଂସା କରିଥିଲେ । ସେ କହିଲେ ଯେ ସୋଫିଆ ବିଶ୍ୱବିଦ୍ୟାଳୟର ଇଣ୍ଡୋଲୋଜି ବିଭାଗ ବିଗତ 35 ବର୍ଷ ଧରି ଏ ଦିଗରେ ଉଲ୍ଲେଖନୀୟ କାର୍ଯ୍ୟ କରିଆସୁଛି । ଏହାର ବିଦ୍ୱାନମାନେ ଏଯାବତ୍‌ ପ୍ରମୁଖ ଆଠଟି ଉପନିଷଦ ଗ୍ରନ୍ଥକୁ ସଂସ୍କୃତରୁ ବୁଲଗେରିଆ ଭାଷାରେ ଅନୁବାଦ କରିପାରିଛନ୍ତି ।


    *****************

    
    
    (Release ID: 1545304) Visitor Counter : 3
    
    
    
    
    

*