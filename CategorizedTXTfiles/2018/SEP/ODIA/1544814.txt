      ରାଷ୍ଟ୍ରପତିଙ୍କ ସଚିବାଳୟ

      ସୁପ୍ରିମକୋର୍ଟ ପଞ୍ଜିକୃତ ଆଡ଼ଭୋକେଟ ସଂଘ ଦ୍ୱାରା ଆୟୋଜିତ ଆଲୋଚନାଚକ୍ର ଉଦଘାଟନ ଅବସରରେ ରାଷ୍ଟ୍ରପତିଙ୍କ ପ୍ରଦତ୍ତ ଅଭିଭାଷଣ
      Posted On: 01 SEP 2018 2:23PM by PIB Bhubaneshwar


    1. ସୁପ୍ରିମକୋର୍ଟ ପଞ୍ଜିକୃତ ଆଡ଼ଭୋକେଟ ସଂଘ ଦ୍ୱାରା ଆୟୋଜିତ ଏହି ଜାତୀୟ ଆଲୋଚନାଚକ୍ର କାର୍ଯ୍ୟକ୍ରମକୁ ଉଦ୍‌ଘାଟନ କରିବାଲାଗି ଆଜି ଏଠାକୁ ଆସି ମୁଁ ବେଶ୍‌ ଆନନ୍ଦିତ । ଏହି ସଂଘର ଜଣେ ପୂର୍ବତନ ସଦସ୍ୟ ଏବଂ ଏଥିସହ ପୂର୍ବରୁ ସଂଶ୍ଳଷ୍ଟ ରହିଥିବା କାରଣରୁ ଏହା ମୋତେ ଘରବାହୁଡ଼ା ଭଳି ଲାଗୁଛି । ପଞ୍ଜିକୃତ ଆଡ଼ଭୋକେଟମାନଙ୍କର ଏକ ଗୌରବମୟ ପରମ୍ପରା ରହିଛି । ସୁପ୍ରିମକୋର୍ଟଙ୍କ ନିୟମାନୁସାରେ , ଭାରତର ସୁପ୍ରିମକୋର୍ଟରେ କୌଣସି ବାଦୀ ଅବା ପ୍ରତିବାଦୀମାନଙ୍କ ଦ୍ୱାରା ଆଗତ ମାମଲାକୁ ସେମାନଙ୍କ ପକ୍ଷରୁ ଏହି ଆଇନଜୀବୀମାନେ ଲଢ଼ିବାକୁ ଆଇନତଃ ସ୍ୱୀକୃତ । ସେମାନଙ୍କର ପେଶାଦାରୀ ପାରଦର୍ଶିତା ଏବଂ ଆଇନ ଡ଼ିଗ୍ରୀ ସେମାନଙ୍କୁ ଏହି ମାନ୍ୟତା ପ୍ରଦାନ କରିଥାଏ । ଏହି ପରିପ୍ରେକ୍ଷୀରେ , କହିବାକୁ ଗଲେ ଦେଶରେ ଆଇନସେବା ଓ ନ୍ୟାୟ ପ୍ରଦାନ ବ୍ୟବସ୍ଥାକୁ ଆଗକୁ ଆଗେଇ ନେବାରେ ପଞ୍ଜିକୃତ ଆଇନଜୀବୀମାନଙ୍କର ଏକ ମହାନ ପରମ୍ପରା ରହିଆସିଛି ଏବଂ ସେମାନେ ତାହାକୁ ନିଷ୍ଠାର ସହ ପରିଚାଳନା କରୁଛନ୍ତି ।


    2. ଏହି ସମ୍ମିଳନୀରେ ଦୁଇଟି ଶୀର୍ଷକ ରହିଛି । ପ୍ରଥମଟି ହେଲା “ ପ୍ରଯୁକ୍ତ , ତାଲିମ ଏବଂ ସଂସାଧନ: ତ୍ୱରିତ ନ୍ୟାୟ ପ୍ରଦାନର ଚାବିକାଠି ” ଏବଂ ଦ୍ୱିତୀୟଟି ହେଲା “ ଭାରତରେ ଆଇନ ଶିକ୍ଷାର ପରିବର୍ତ୍ତନଶୀଳ ଚେହେରା ” । ଏହି ଦୁଇଟି ଯାକ ପ୍ରସଙ୍ଗ ବେଶ୍‌ ଗୁରୁତ୍ୱପୂର୍ଣ୍ଣ ଏବଂ ଏହା ସକ୍ରିୟ ଆଇନସେବା ପ୍ରଦାନ , ରାୟ ପ୍ରକାଶ ଏବଂ ନାଗରିକମାନଙ୍କୁ ନ୍ୟାୟ ପ୍ରଦାନ କରିବାରେ ବିଶେଷ ଭୂମିକା ଗ୍ରହଣ କରିଥାଏ । ବିଶେଷ କରି ଗରିବ ତଥା ମଧ୍ୟମ ବର୍ଗର ନାଗରିକ ଏବଂ ସମାଜର ପାରମ୍ପରିକ ଦୁର୍ବଳ ଶ୍ରେଣୀର ଲୋକମାନଙ୍କ ନ୍ୟାୟ ପ୍ରଦାନଯେ ଏହା ଅତ୍ୟନ୍ତ ଜରୁରି ।


    3. ନ୍ୟାୟିକ ବ୍ୟବସ୍ଥାକୁ ସଠିକ ଭାବେ ଉଜ୍ଜୀବିତ ରଖିବା ଏବଂ ଏପରିକି ନିଜକୁ ସୁରକ୍ଷା ପ୍ରଦାନ କରିବାକୁ ସୁଦ୍ଧା ଅକ୍ଷମ ବ୍ୟକ୍ତିବିଶେଷଙ୍କୁ ନ୍ୟାୟ ପ୍ରଦାନ କରିବାକୁ ସଦାସର୍ବଦା ସଚେତନ ରହିଆସିଥିବାରୁ ଭାରତୀୟ ନ୍ୟାୟ ବ୍ୟବସ୍ଥାକୁ ବିଶ୍ୱବ୍ୟାପୀ ସମ୍ମାନ ମିଳିଥାଏ । ଏକଥା ମଧ୍ୟ ସତ ଯେ ଆମର ବିଚାରପତିମାନେ ମାମଲାର ପ୍ରାବଲ୍ୟ ଓ ଏହାର ସମାଧାନ କରିବାରେ ଭାରାକ୍ରାନ୍ତ । ପରିଣାମତଃ , ଭାରତୀୟ ନ୍ୟାୟିକ ବ୍ୟବସ୍ଥାରେ ନ୍ୟାୟ ପ୍ରଦାନରେ ବିଳମ୍ବ ଘଟୁଥିବା କଥା ମଧ୍ୟ ଆଲୋଚିତ ହୋଇଥାଏ । ମୁଁ ଯାହା ଜାଣିଛି , ଏବେ ଦେଶର ବିଭିନ୍ନ ନ୍ୟାୟାଳୟମାନଙ୍କରେ ପ୍ରାୟ 3.3 କୋଟି ଛୋଟବଡ଼ ମୋକଦ୍ଦମା ଫଇସଲା ପାଇଁ ପଡ଼ିରହିଛି । ସେଥି ମଧ୍ୟରୁ 2.84 କୋଟି ମାମଲା କେବଳ ତଳ କୋର୍ଟରେ ରହିଛି । ଅବଶିଷ୍ଟ 43 ଲକ୍ଷ ମୋକଦ୍ଦମା ବିଭିନ୍ନ ହାଇକୋର୍ଟରେ ଏବଂ 58 ହଜାର ମାମଲା ସୁପ୍ରିମ କୋର୍ଟରେ ବିଚାରାଧୀନ ରହିଛି ।


    4. ଏଭଳି ବିଳମ୍ବର ନାନାଦି କାରଣ ରହିଛି । ଭିତ୍ତିଭୂମିଗତ ଆବଶ୍ୟକତା ଓ ବୈଷମ୍ୟ ଏବଂ ନ୍ୟାୟାଳୟଗୁଡ଼ିକରେ ବ୍ୟାପକ ସଂଖ୍ୟାରେ ପଦପଦବୀ ଶୂନ୍ୟ ପଡ଼ିବା ଏହାର ମୁଖ୍ୟ କାରଣ । ବିଶେଷ କରି ତଳିଆ କୋର୍ଟରେ ପଦପଦବୀ ଖାଲି ରହିବା ଚିନ୍ତାର ବିଷୟ । ପୁଣି ସମୟକ୍ରମେ ମୋକଦ୍ଦମାକୁ ମୁଲତବୀ ରଖିବା ବ୍ୟବସ୍ଥା ଏକ ଜରୁରି ସାଧନ ପରିବର୍ତ୍ତେ ଏକ ନିୟମିତ ଧାରାରେ ପରିଣତ ହେଲାଣି । ଏହା ପ୍ରତ୍ୟେକ ମାମଲାରେ ବାରମ୍ବାର ଉପଯୋଗ କରାଯାଉଛି । ତେଣୁ ମାମଲା ଫଇସଲାରେ ବିଳମ୍ବ ଘଟୁଛି । ମୁଁ ଜାଣିବାକୁ ପାଇଛି ଯେ ଏଭଳି ଧାରାକୁ ସଂକୁଚିତ କରିବା ସକାଶେ ନ୍ୟାୟପାଳିକା ଏବେ ନିଷ୍ଠାର ସହ ପ୍ରୟାସ କରୁଛି । ମୋର ଦୃଢ଼ ବିଶ୍ୱାସ ଯେ ନ୍ୟାୟିକ ବ୍ୟବସ୍ଥା ସହ ଜଡ଼ିତ ସମସ୍ତ ଅଙ୍ଗ ଯଦି ମିଳିତ ଭାବେ ସଂକଳ୍ପ ନିଅନ୍ତି ଏବଂ ଏ ଦିଗରେ ପ୍ରୟାସ କରନ୍ତି ତେବେ ଏଭଳି ଏକ ବ୍ୟବସ୍ଥାକୁ ନିଶ୍ଚିତ ଭାବେ ଏଡ଼ାଯାଇପାରିବ । କେବଳ ଅତ୍ୟାବଶ୍ୟକ ସ୍ଥଳେ ଏହାର ଉପଯୋଗ କରାଯିବ ।


    5. ଏକଥା ଲକ୍ଷ୍ୟ କରାଯାଇଛି ଯେ ବିଭିନ୍ନ ସରକାର ଏବଂ ସରକାରୀ ଏଜେନ୍ସିମାନେ ଅନେକ ମାମଲାର ବାଦୀ ପ୍ରତିବାଦୀ ରହିଆସିଛନ୍ତି । ଏହି ସଂଖ୍ୟାକୁ ହ୍ରାସ କରିବା ସକାଶେ ଭାରତ ସରକାରଙ୍କ ନିଷ୍ଠାପର ପ୍ରୟାସକୁ ମୁଁ ପ୍ରଶଂସା କରୁଛି । ନିକଟ ଅତୀତରେ ଏ ଦିଗରେ ଅନେକ ପ୍ରତିଷେଧମୂଳକ ପଦକ୍ଷେପମାନ ଗ୍ରହଣ କରାଯାଇଛି । ଉଦାହରଣ ସ୍ୱରୂପ , ସରକାର ବିଭିନ୍ନ ଟ୍ରିବୁନାଲ ଏବଂ କୋର୍ଟମାନଙ୍କରେ ଟିକସ ସଂପର୍କୀତ ବିବାଦ ସଂପର୍କରେ ଆବେଦନ କରିବାର ପରିସରକୁ ବ୍ୟାପକ କରିଛନ୍ତି । ସୁପ୍ରିମ କୋର୍ଟରେ ଏହାର ସୀମାକୁ 25 ଲକ୍ଷ ଟଙ୍କାରୁ ଏକ କୋଟି ଟଙ୍କାକୁ ବଢ଼ାଇ ଦିଆଯାଇଛି । ସେହିଭଳି ଅନେକ ଫଇସଲା ପାଇଁ ଅପେକ୍ଷାରତ ମାମଲାକୁ ଓହରାଇ ନେବାକୁ ସରକାର ସିଦ୍ଧାନ୍ତ ଗ୍ରହଣ କରିଛନ୍ତି ।


    6. ହାଇକୋର୍ଟଙ୍କ ବ୍ୟବସାୟିକ କୋର୍ଟ , ବ୍ୟବସାୟିକ ଡ଼ିଭିଜନ ଏବଂ ବ୍ୟବସାୟିକ ଆପିଲେଟ ଡ଼ିଭିଜନ ଆଇନ 2015କୁ ସରକାର ଆଗକୁ ଆଗେଇ ନେବାଲାଗି ପ୍ରୟାସ ଜାରି ରଖିଛନ୍ତି । ଏହା ଦ୍ୱାରା ଜଟିଳ ବ୍ୟବସାୟିକ ମାମଲାଗୁଡ଼ିକର ସହଜରେ ଓ ତ୍ୱରିତ ଫଇସଲା ହୋଇପାରିବ । ବିଶେଷ କରି ଅଧିକ ପରିମାଣର ଅର୍ଥ ସଂଶ୍ଳିଷ୍ଟ ଥିବା ମାମଲାଗୁଡ଼ିକ ଏହା ଦ୍ୱାର ସମାଧାନ ହୋଇପାରିବ । ଏହା ବ୍ୟବସାୟିକ ଧାରାକୁ ସହଜସାଧ୍ୟ କରିପାରିବ । ଅଧିକନ୍ତୁ , ଏହି ଆଇନରେ 2018ରେ ଆବଶ୍ୟକ ସଂଶୋଧନ ଘଟାଯାଇଛି । ଏହା କ୍ଷୁଦ୍ର ବ୍ୟବସାୟୀ ଯେଉଁମାନଙ୍କର କି ବ୍ୟବସାୟ ତିନି ଲକ୍ଷ ଟଙ୍କା ଭିତରେ , ସେମାନଙ୍କୁ ଅଧିକ ମାତ୍ରାରେ ସହାୟକ ହେବ ।


    7. ଦେଶର ଟ୍ରିବୁନାଲଗୁଡ଼ିକ ସୁସଂଗତ କରିବା ସକାଶେ ସଚେତନତାର ସହ ପ୍ରୟାସ ଜାରି ରହିଛି । 36ଟି ଟ୍ରିବୁନାଲକୁ ଚିହ୍ନଟ କରାଯାଇ ସେଗୁଡ଼ିକୁ ପରସ୍ପର ସହ ମିଶାଯାଇ ମୋଟ 18ଟି ଟ୍ରିବୁନାଲ ଭାବେ ଗଠନ କରାଯାଇଛି । ଏହା ଦ୍ୱାରା ସେମାନଙ୍କର କାର୍ଯ୍ୟକ୍ଷେତ୍ର ମଧ୍ୟରେ ଥିବା ପାରସ୍ପରିକ ଦୋହରାକରଣକୁ ରୋକାଯାଇପାରିଛି ଏବଂ ସେମାନଙ୍କୁ ନିଜ କର୍ତ୍ତବ୍ୟ ସଂପାଦନ ସକାଶେ ଅଧିକ ସ୍ୱଚ୍ଛତା ମିଳିଛି । ଅଭିଯୋଗକାରୀ ପକ୍ଷମାନଙ୍କୁ ତ୍ୱରିତ ନ୍ୟାୟ ପ୍ରଦାନ ଦିଗରେ ଏହା ସହାୟକ ହେବ । ଏହା କେବଳ ସରକାର ଗ୍ରହଣ କରିଥିବା ବିଭିନ୍ନ ପଦକ୍ଷେପମାନଙ୍କ ମଧ୍ୟରୁ କେତୋଟି । ଏହା ବ୍ୟତୀତ ଆହୁରି ଅନେକ ପଦକ୍ଷେପ ରହିଛି ।


    8. ନ୍ୟାୟ ପ୍ରଦାନରେ ପ୍ରଯୁକ୍ତିର ବିଶେଷ ଭୂମିକା ରହିଛି । ଏହି ଦିଗରେ 2016 ମସିହାରେ ପ୍ରୟାସ ଆରମ୍ଭ କରାଯାଇଥିଲା । ସେହି ବର୍ଷ ହାଇଦ୍ରାବାଦ ହାଇକୋର୍ଟରେ ଭାରତର ପ୍ରଥମ ଇ କୋର୍ଟ ବ୍ୟବସ୍ଥାର ଅୟମାରମ୍ଭ କରାଯାଇଥିଲା । ସେହି ଦିନ ଠାରୁ , ଦେଶର ଅନ୍ୟତ୍ର ଇ କୋର୍ଟ ବ୍ୟବସ୍ଥା ପ୍ରସାରିତ ହେବାରେ ଲାଗିଛି । ଏଭଳି ଇ କୋର୍ଟ ସ୍ଥାପନ ସକାଶେ କେନ୍ଦ୍ରୀକୃତ ଇଲେକ୍ଟ୍ରୋନିକ୍‌ ଫାଇଲିଂ , ନଥିପତ୍ରର ଡ଼ିଜିଟାଲାଇଜେସନ୍‌ , , ନଥି ପରିଚାଳନା ବ୍ୟବସ୍ଥା ଗ୍ରହଣ , ଇ ଫାଇଲିଂ ଓ ଇ ପେମେଣ୍ଟ ଗେଟୱେ ବ୍ୟବସ୍ଥା ସୃଷ୍ଟି , ତଥା ମାମଲା ଫଇସଲାରେ ହାଡ଼ୱେର ଏବଂ ସଫ୍ଟୱେରର ବ୍ୟବହାର ଅପରିହାର୍ଯ୍ୟ । ମୁଁ ଏକଥା ଜାଣି ଅତ୍ୟନ୍ତ ଆନନ୍ଦିତ ଯେ ସେହିସବୁ ବ୍ୟବସ୍ଥା ଧୀରେ ଧୀରେ ସଂପ୍ରସାରିତ ଓ ଗୃହୀତ ହେବାରେ ଲାଗିଛି ଏବଂ ଏଠାକାର ନ୍ୟାୟପାଳିକା ଏ ଦିଗରେ ନେତୃତ୍ୱ ଗ୍ରହଣ କରୁଥିବାରୁ ମୁଁ ଏହି କାର୍ଯ୍ୟକୁ ଭୂୟସୀ ପ୍ରଶଂସା କରୁଛି । ସାନ୍ଧ୍ୟ କୋର୍ଟ ଏବଂ ପରିବାର ନ୍ୟାୟାଳୟ ଭଳି ଅଭିନବ ବ୍ୟବସ୍ଥା ତଥା ତ୍ୱରିତ ନ୍ୟାୟ ପ୍ରଦାନ ସକାଶେ କରାଯାଇ ଆସୁଥିବା ନିରବଚ୍ଛିନ୍ନ ପ୍ରୟାସ , ମହିଳାମାନଙ୍କ ବିରୋଧରେ ହେଉଥିବା ଯୌନ ଅପରାଧିକ ମାମଲାଗୁଡ଼ିକର ଫାଷ୍ଟ ଟ୍ରାକ୍‌ କୋର୍ଟରେ ନ୍ୟାୟ ପ୍ରଦାନ ଏ ଦିଗରେ ଅତି ଉଲ୍ଲେଖନୀୟ ପ୍ରଗତି ।


    9. ସରକାରଙ୍କ ଡ଼ିଜିଟାଲ ଇଣ୍ଡିଆ ପ୍ରୟାସ ଦିଗରେ , ନ୍ୟାୟିକ ସୂଚନା ପରିଚାଳନା ଓ ବ୍ରିଫିଂ ବ୍ୟବସ୍ଥା (ଲିମ୍ବସ୍‌)କୁ କୋର୍ଟ କେସ୍‌ଗୁଡ଼ିକର ମନିଟରିଂ ଓ ସୁସଂଗତିକରଣ ସକାଶେ ଅନଲାଇନ୍‌ ମେକାନିଜିମ ପ୍ରବର୍ତ୍ତନ କରାଯାଇଛି । ପୁଣି ସରକାରଙ୍କ ନିଜସ୍ୱ ବିଭିନ୍ନ ମୋକଦ୍ଦମାକୁ ହ୍ରାସ କରିବା ସକାଶେ ପ୍ରୟାସ ଆରମ୍ଭ ହୋଇଛି । ଲିମ୍ବସ୍‌ ସମସ୍ତ ପକ୍ଷ- ଯଥା ମନ୍ତ୍ରଣାଳୟ ଠାରୁ ଆରମ୍ଭ କରି ଓକିଲ ଏବଂ ଦାବିଦାର ଓ ଅନ୍ୟାନ୍ୟ ପକ୍ଷଙ୍କୁ ଏକ ପ୍ଲାଟଫର୍ମରେ ଏକଜୁଟ କରିବାର ପ୍ରୟାସ କରୁଛି । ଏହା କେବଳ ମାମଲାଗୁଡ଼ିକର ତ୍ୱରିତ ଫଇସଲାରେ ସହାୟକ ହେବନାହିଁ ଅପରନ୍ତୁ ସରକାରଙ୍କ ଉପରୁ ଏହା ଆର୍ଥିକ ବୋଝ ମଧ୍ୟ କମାଇବ । ଏଯାବତ୍‌ ଏହି ପ୍ଲାଟଫର୍ମରେ 2.6 ଲକ୍ଷ ମାମଲାକୁ ସ୍ଥାନୀତ କରାଯାଇସାରିଛି । ଆୟକର ଆପିଲେଟ ଟ୍ରିବୁନାଲର ଡ଼ିଜିଟାଲାଇଜେସନ୍‌ ଏବଂ ନୋଟାରୀ ସାର୍ଟିଫିକେଟ ପ୍ରାପ୍ତି ପାଇଁ ଅନଲାଇନ୍‌ ବ୍ୟବସ୍ଥା ମଧ୍ୟ ପ୍ରଶଂସନୀୟ ପଦକ୍ଷେପ ।


    ସଜ୍ଜନମଣ୍ଡଳୀ ,


    10. ଆଇନ ଶିକ୍ଷା ମଧ୍ୟ ପ୍ରଯୁକ୍ତିକୁ ଗ୍ରହଣ କରିବା ସହ ଓତଃପ୍ରୋତ ଭାବେ ଜଡ଼ିତ । ପୁଣି ଏଥିସହ ସକ୍ରିୟ ନ୍ୟାୟ ପ୍ରଦାନ ବ୍ୟବସ୍ଥା ସଂଶ୍ଳିଷ୍ଟ । ଉପଲବ୍ଧ ଭିତ୍ତିଭୂମି ଓ ସଂସାଧନର ଉପଯୁକ୍ତ ଉପଯୋଗ ସକାଶେ ତାଲିମ ଏକାନ୍ତ ଆବଶ୍ୟକ । ବିଶେଷ କରି ଯେଉଁମାନେ ଏଥିସହ ଜଡ଼ିତ ସେମାନେ ବିଚାରପତି ହୋଇଥାନ୍ତୁ ଅଥବା ଆଡ଼ଭୋକେଟ୍‌ ଅଥବା ପ୍ରଶାସକ ହୋଇଥାନ୍ତୁ ଅଥବା ଅନ୍ୟକେହି , ସେମାନଙ୍କ ପାଇଁ ପ୍ରଯୁକ୍ତିଗତ ତାଲିମ ଜରୁରି । ନ୍ୟାୟିକ ଅଧିକାରୀ , ଆଇନ ଶିକ୍ଷାବିତମାନଙ୍କ ସକାଶେ ଏଭଳି ତାଲିମ ଦିଗରେ ଯଥେଷ୍ଟ ପ୍ରଗତି ଘଟିସାରିଛି ଏବଂ ଦେଶର ସମସ୍ତ ରାଜ୍ୟରେ ଏଭଳି ତାଲିମ ବ୍ୟବସ୍ଥା କରାଯାଇସାରିଛି । ଏହା ବ୍ୟତୀତ ଭୋପାଳ ଠାରେ ଜାତୀୟ ନ୍ୟାୟିକ ଏକାଡ଼େମୀ ପ୍ରତିଷ୍ଠା କରାଯାଇଛି ।


    11. ଆମ ଦେଶରେ ଆଇନଜୀବୀମାନଙ୍କୁ ତାଲିମ ପ୍ରଦାନ କରାଯିବାର ଏକ ସୁଦୀର୍ଘ ପରମ୍ପରା ରହିଆସିଛି । ଏବଂ ଏହା ସମୟର ଆହ୍ୱାନ ଓ ଆବଶ୍ୟକତା ସହ ତାଳ ଦେଇ ବିକାଶଲାଭ କରିଛି । ସ୍ୱାଧୀନତା ପରେ ଦେଶର ଆଇନ ଶିକ୍ଷା ବ୍ୟବସ୍ଥାର ସଂସ୍କାର ସକାଶେ ପ୍ରଥମ ପଦକ୍ଷେପ ସ୍ୱରୂପ , ଆଡଭୋକେଟ ଆଇନ 1961 ପ୍ରଣୀତ ହୋଇଥିଲା । ଭାରତରେ ଆଇନ ଶିକ୍ଷାକୁ ନିରୀକ୍ଷଣ ଓ ପରିଚାଳନା କରିବା ନିମନ୍ତେ ବାର କାଉନସିଲ୍‌ ଅଫ୍‌ ଇଣ୍ଡିଆ ସ୍ଥାପନ କରାଯାଇଥିଲା ।


    12. 1980 ଦଶକ ମଧ୍ୟଭାଗରେ ଦ୍ୱିତୀୟ ପର୍ଯ୍ୟାୟ ସଂସ୍କାର କାର୍ଯ୍ୟକାରୀ ହୋଇଥିଲା । ସାମଗ୍ରିକ ଆଇନ ଶିକ୍ଷା ସକାଶେ ବିବିଧ ଶୃଙ୍ଖଳକ ଓ ସମନ୍ୱିତ ପଦକ୍ଷେପର ଆବଶ୍ୟକତା ରହିଛି ବୋଲି ଅନୁଭବ କରାଯାଇଥିଲା । ଏହାର ପରିଣାପ ସ୍ୱରୂପ ଯେଉଁଠାରେ ଆବଶ୍ୟକ ସେଠାରେ ଡ଼ିମଡ଼୍‌ ବିଶ୍ୱବିଦ୍ୟାଳୟ ସ୍ଥାପନ କରାଯାଇଥିଲା ଏବଂ ତାହା ମାତ୍ର ପାଞ୍ଚବର୍ଷ ଅବଧି ମଧ୍ୟରେ । ସେତେବେଳେ ସେହିସବୁ ଆଇନଜ୍ଞମାନଙ୍କୁ ବିବିଧ ବିଷୟରେ ଶିକ୍ଷାଦାନର ବ୍ୟବସ୍ଥା କରାଯାଇଥିଲା । ସେଗୁଡ଼ିକ କେବଳ ଆଇନ ଶିକ୍ଷା ମଧ୍ୟରେ ସୀମିତ ନୁହେଁ , ବରଂ ଅନ୍ୟାନ୍ୟ ସାମାଜିକ ଓ ନାଚୁରାଲ ସାଇନ୍ସ ପ୍ରସଙ୍ଗ ସଂପର୍କୀତ ।


    13. ଡ଼ିମଡ଼ ବିଶ୍ୱବିଦ୍ୟାଳୟ ସ୍ଥାପନ ସହ ଆଇନ ଶିକ୍ଷାର ପରିସର ସଂପ୍ରସାରିତ ହୋଇଛି । ନିକଟ ଦଶକମାନଙ୍କରେ ଆମର ଓକିଲ ଏବଂ ପେଶାଦାର ଆଇନଜ୍ଞମାନଙ୍କ ଠାରୁ ଆମର ଆବଶ୍ୟକତା ମଧ୍ୟ ବୃଦ୍ଧିପାଇଛି । ଭାରତୀୟ ଅର୍ଥନୀତି ଯେଉଁଭଳି ଭାବେ ଉନ୍ମୁକ୍ତ ହୋଇଛି ସେହିଭଳି ବ୍ୟବସାୟ ଓ ବାଣିଜ୍ୟ ଆଇନ ଓ ପ୍ରଯୁକ୍ତିଗତ ଆଇନ ମଧ୍ୟ ନୂଆ ନୂଆ ଦିଗରେ ବିଶେଷ ମହତ୍ତ୍ୱ ଗ୍ରହଣ କରିଛି । ଏହିସବୁ ଅଧ୍ୟୟନ ଆମର ଆଇନଶିକ୍ଷାରେ ନୂତନ ରଙ୍ଗ ଲଗାଇଛି ।


    14. ଆମକୁ ଆଉଥରେ ବାର୍‌ ପ୍ରସଙ୍ଗ ଉତ୍ଥାପନ କରିବାକୁ ପଡ଼ିବ । ପାରମ୍ପରିକ ଆଇନ ଶିକ୍ଷାବିତମାନେ ସରକାରୀ ବିଶ୍ୱବିଦ୍ୟାଳୟମାନଙ୍କରେ ଭାରତର ଆଇନ ବ୍ୟବସ୍ଥାକୁ ମଜଭୁତ କରିବାରେ ବିଶେଷ ଯୋଗଦାନ କରିଆସିଛନ୍ତି । କିନ୍ତୁ ସେମାନଙ୍କର ଚିନ୍ତାଧାରାରେ ମଧ୍ୟ ପୁନର୍ବିନ୍ୟାସ ଘଟିବା ଆବଶ୍ୟକ । ଏଥିପାଇଁ ଉଭୟ ଘରୋଇ ଏବଂ ଅନ୍ୟାନ୍ୟ ଅଭିନବ ସୂତ୍ରରୁ ଏହି କ୍ଷେତ୍ରରେ ଅଧିକ ପାଣ୍ଠି ପ୍ରବେଶର ଆବଶ୍ୟକତା ରହିଛି । ଏଥିପାଇଁ ସମସ୍ତ ସୂତ୍ରରୂ ପ୍ରୟାସ ହେବା ଜରୁରି । କେତେକ ପର୍ଯ୍ୟାୟର ଘରୋଇ ଆଇ ସ୍କୁଲ ପ୍ରସଙ୍ଗ ଆସିବା ବେଳେ ବାର କାଉନସିଲ ଅଫ୍‌ ଇଣ୍ଡିଆ ସେମାନଙ୍କୁ ଅଧିକ ସ୍ୱାୟତ୍ତତା ପ୍ରଦାନ କଥା ଚିନ୍ତା କରିପାରିବେ- ସମ୍ଭବତଃ ସେମାନଙ୍କୁ “ ଗୁରୁତ୍ୱପୂର୍ଣ୍ଣ ଅନୁଷ୍ଠାନ ” ର ମାନ୍ୟତା ପ୍ରଦାନ କରିପାରିବେ ।


    15. ଏତିକି କହି , ମୁଁ ପୁଣି ଥରେ ଏହି ସମ୍ମିଳନୀ , ଏଥିରେ ଯୋଗଦେଇଥିବା ପ୍ରତିନିଧି , ସୁପ୍ରିମକୋର୍ଟ ଆଡ଼ଭୋକେଟ୍ସ ଅନ୍‌ ରେକର୍ଡ଼ ଆସୋସିଏସନଙ୍କ ସକଳ ପ୍ରକାର ସଫଳତା କାମନା କରୁଛି । ଏହି ସମ୍ମିଳନୀ ଅବସରରେ ଆପଣମାନେ ବିଭିନ୍ନ ପ୍ରସଙ୍ଗ ଉପରେ ଆଲୋଚନା ମାଧ୍ୟମରେ ମତାମତ ବିନିମୟ କରିବେ । ଦେଶର ଦୁର୍ବଳ ଓ ସବୁଠାରୁ ଆପଦାପୂର୍ଣ୍ଣ ନାଗରିକ ତଥା ସମସ୍ତଙ୍କୁ କିଭଳି ଆଇନସେବା ଉପଲବ୍ଧ ହୋଇପାରିବ ସେ ସଂପର୍କରେ ଆଲୋଚନା କରିବେ । ଏହାହିଁ ଆପଣମାନଙ୍କ ସଫଳତା ହେଉ , ଏତିକି କାମନା ।


    *****************

    
    
    (Release ID: 1544814) Visitor Counter : 1