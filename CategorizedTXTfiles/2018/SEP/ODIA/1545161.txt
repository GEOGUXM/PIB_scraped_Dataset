      ଆଦିବାସୀ ବ୍ୟାପାର ମନ୍ତ୍ରଣାଳୟ

      ଆଦିବାସୀ ବ୍ୟାପାର ମନ୍ତ୍ରଣାଳୟ ସଚିବଙ୍କ ଦ୍ୱାରା ‘ପୋଷଣ ମାସ’ କାର୍ଯ୍ୟକ୍ରମର ସମୀକ୍ଷା
      Posted On: 05 SEP 2018 4:39PM by PIB Bhubaneshwar


    ‘ ପୋଷଣ ମାସ ’ ( ଜାତୀୟ ପୋଷଣ ମାସ) ପାଳନ ଅବସରରେ ଦେଶବ୍ୟାପୀ ବିଭିନ୍ନ ରାଜ୍ୟ ସରକାର/କେନ୍ଦ୍ରଶାସିତ କ୍ଷେତ୍ର ପ୍ରଶାସନମାନଙ୍କ ଦ୍ୱାରା କାର୍ଯ୍ୟକାରୀ କରାଯାଉଥିବା ବିଭିନ୍ନ କାର୍ଯ୍ୟକ୍ରମ ଏବଂ ଉତ୍ସବର ସମୀକ୍ଷା କରିଛନ୍ତି କେନ୍ଦ୍ର ଆଦିବାସୀ ବ୍ୟାପାର ସଚିବ , ଶ୍ରୀ ଦୀପକ ଖାଣ୍ଡେକର । ଦେଶର ମୋଟ 23ଟି ରାଜ୍ୟ ସରକାର/କେନ୍ଦ୍ରଶାସିତ କ୍ଷେତ୍ର ପ୍ରଶାସନମାନଙ୍କ ପକ୍ଷରୁ ନିଜ ନିଜ ରାଜ୍ୟର ଆଦିବାସୀ ଅଧ୍ୟୁସିତ କ୍ଷେତ୍ରରେ ଏଭଳି ପୋଷଣ ମାହ କାର୍ଯ୍ୟକ୍ରମମାନ ଆୟୋଜନ କରାଯାଉଛି ଏବଂ ସେହିସବୁ ରାଜ୍ୟ/କେନ୍ଦ୍ରଶାସିତ କ୍ଷେତ୍ର ସରକାରମାନେ ଭିଡ଼ିଓ କନଫରେନ୍ସିଂ ମାଧ୍ୟମରେ ଏହି ସମୀକ୍ଷା ବୈଠକରେ ସାମିଲ ହୋଇଥିଲେ । ନୂଆଦିଲ୍ଲୀଠାରେ ଆଜି ଏହି ସମୀକ୍ଷା ବୈଠକ ଅନୁଷ୍ଠିତ ହୋଇଛି । ସେପ୍ଟେମ୍ବର ମାସ ପାଇଁ ପୋଷଣ କାର୍ଯ୍ୟକ୍ରମ ଜରିଆରେ ସାପ୍ତାହିକ କି କି କାର୍ଯ୍ୟକ୍ରମମାନ ଆୟୋଜନ କରାଯାଉଛି ସେ ସଂପର୍କରେ ସମୀକ୍ଷା ବୈଠକରେ ପୁଙ୍ଖାନୁପୁଙ୍ଖ ଆଲୋଚନା କରାଯାଇଥିଲା ।


    ଏହି ବୈଠକକୁ ସମ୍ବୋଧିତ କରି ସଚିବ ଶ୍ରୀ ଖାଣ୍ଡେକର କହିଲେ ଯେ ଆଦିବାସୀ ବ୍ୟାପାର ମନ୍ତ୍ରଣାଳୟ ଆନୁକୂଲ୍ୟରେ ଦେଶର ବିଭିନ୍ନ ବ୍ଲକ୍ , ଜିଲ୍ଲା ଓ ରାଜ୍ୟସ୍ତରରେ ବିଭିନ୍ନ ଅନୁଷ୍ଠାନ ଓ ସଂସ୍ଥାମାନଙ୍କ ପକ୍ଷରୁ ଯେଉଁସବୁ କାର୍ଯ୍ୟକ୍ରମମାନ କାର୍ଯ୍ୟକାରୀ କରାଯାଉଛି ତାହା ସନ୍ତୋଷଜନକ । ସମାଜର ତଳ ସ୍ତରରେ ଲୋକମାନଙ୍କୁ ପୌଷ୍ଟିକତା ସଂପର୍କରେ ସଚେତନ କରାଇବା ନିମନ୍ତେ ଗ୍ରାମସଭାମାନ ଆୟୋଜନ କରିବା ଲାଗି ସେ ରାଜ୍ୟ/କେନ୍ଦ୍ରଶାସିତ କ୍ଷେତ୍ରର ଅଧିକାରୀମାନଙ୍କୁ ପରାମର୍ଶ ଦେଇଥିଲେ । ରାଜ୍ୟ ସରକାରଙ୍କ ଆଦିବାସୀ ବ୍ୟାପାର ବିଭାଗ ଅନ୍ୟ ସଂସ୍ଥା ଓ ସହଭାଗୀମାନଙ୍କ ସହ ମିଶି ଆଦିବାସୀ ଇଲାକାରେ ଅନୁରୂପ କାର୍ଯ୍ୟକ୍ରମମାନ ଆୟୋଜନ କରିବା ନିମନ୍ତେ ଏଥିରେ ପରାମର୍ଶ ଦିଆଯାଇଥିଲା । କାର୍ଯ୍ୟକ୍ରମର ଫଟୋଚିତ୍ର ଉତ୍ତୋଳନ ଓ ଭିଡ଼ିଓମାନ କରାଯିବା ଓ ସେଗୁଡ଼ିକୁ ଦୈନିକ ଭିତ୍ତିରେ ଡ୍ୟାସବୋର୍ଡ଼ରେ ଅପଲୋଡ଼ କରିବା ଲାଗି ସେ ନିର୍ଦ୍ଦେଶ ଦେଇଥିଲେ । ଏହିସବୁ ଆୟୋଜିତ କାର୍ଯ୍ୟକ୍ରମ ଯେଭଳି ସ୍ଥାନୀୟ ଗଣମାଧ୍ୟମରେ ବହୁଳ ଭାବେ ପ୍ରସାରିତ ହୁଏ ଏବଂ ତଦ୍ୱାରା ଲୋକମାନଙ୍କ ମଧ୍ୟରେ ସଚେତନତା ବୃଦ୍ଧି ପାଇବ ବୋଲି ସେ ମତ ପୋଷଣ କରିଥିଲେ । ପୋଷଣ ଅଭିଯାନକୁ ଏହା ଦ୍ୱାରା ଏକ ଜନ ଆନ୍ଦୋଳନରେ ପରିଣତ କରାଯାଇପାରିବ ଓ ଆଦିବାସୀ ଅଧ୍ୟୁସିତ ଅଞ୍ଚଳରେ ତଦ୍ୱାରା କୁପୋଷଣ ଦୂର ହୋଇପାରିବ ବୋଲି ସେ କହିଥିଲେ ।


    ଏହି ଭିଡ଼ିଓ କନଫରେନ୍ସିଂ ସମୀକ୍ଷା କାର୍ଯ୍ୟକ୍ରମରେ ଯୋଗ ଦେଇଥିବା ବିଭିନ୍ନ ରାଜ୍ୟର ପ୍ରତିନିଧିମାନେ ସେମାନଙ୍କ ଦ୍ୱାରା ଆୟୋଜିତ କାର୍ଯ୍ୟକ୍ରମ ଏବଂ ସେସବୁର ଉଦ୍ଦେଶ୍ୟ ସଂପର୍କରେ ସଚିବଙ୍କୁ ଅବଗତ କରାଇଥିଲେ । ସେପ୍ଟେମ୍ବର ମାସରେ ଆଦିବାସୀ ଅଞ୍ଚଳରେ ଆଦିବାସୀ ଖାଦ୍ୟ ମେଳା , ଇଏମଆର , ଆଶ୍ରମ ବିଦ୍ୟାଳୟ , ଆଦିବାସୀ ଅଞ୍ଚଳରେ ଥିବା ସରକାରୀ ବିଦ୍ୟାଳୟରେ ସଜନା ଗଛ ରୋପଣ ସକାଶେ ପ୍ରୋତ୍ସାହନ ପ୍ରଦାନ କରାଯାଉଛି । ସେହିଭଳି ଖାଇବା ପୂର୍ବରୁ ହାତଧୁଆ ପାଇଁ ପୋଷ୍ଟର ମରା , ବିଭିନ୍ନ କ୍ଷେତ୍ରସ୍ତରରେ କାର୍ଯ୍ୟରତ ବ୍ୟକ୍ତିବିଶେଷଙ୍କୁ ଏ ସଂପର୍କରେ ସଚେତନ କରାଇବା , ଆଦିବାସୀ ବର୍ଗର ଶିଶୁମାନଙ୍କ ରକ୍ତହୀନତା ଦୂର କରିବା ସକାଶେ କିଭଳି ପଦକ୍ଷେପମାନ ଗ୍ରହଣ କରାଯିବା ଆବଶ୍ୟକ ସେ ସଂପର୍କରେ ବୈଠକରେ ଆଲୋଚନା କରାଯାଇଥିଲା । ଏହା ବ୍ୟତୀତ ରାଜ୍ୟ ସ୍ତରରେ ପ୍ରବନ୍ଧ ରଚନା , ଚିତ୍ରାଙ୍କନ ପ୍ରତିଯୋଗିତାର ଆୟୋଜନ , ସ୍ୱାସ୍ଥ୍ୟ ଯାଞ୍ଚ ଶିବିରର ଆୟୋଜନ , ଶିଶୁମାନଙ୍କ ଅଭିଭାବକମାନଙ୍କୁ ନେଇ ଆଲୋଚନାଚକ୍ରର ଆୟୋଜନ , ରନ୍ଧନ ପ୍ରତିଯୋଗିତା , ବିଶେଷ ଗ୍ରାମସଭା , ଆଦିବାସୀ ଅଞ୍ଚଳର ବିଦ୍ୟାଳୟମାନଙ୍କରେ ରୋଷେଇ ସକାଶେ ପୋଷଣ ତାଲିମ ଆଦି ସେଥିରେ ସାମିଲ ।


    ଦେଶବ୍ୟାପୀ ଏବେ ଜାତୀୟ ପୌଷ୍ଟିକତା ମାସ ପାଳନ କରାଯାଉଛି । ପୋଷଣ ଅଭିଯାନ କାର୍ଯ୍ୟକ୍ରମ ଅଧୀନରେ ଏହି ବିଶେଷ ଅଭିଯାନ ଆରମ୍ଭ ହୋଇଛି । ମହିଳା ଓ ଶିଶୁ ବିକାଶ ମନ୍ତ୍ରଣାଳୟ ଏଥିପାଇଁ ଆଦିବାସୀ ବ୍ୟାପାର ମନ୍ତ୍ରଣାଳୟକୁ ପ୍ରୋତ୍ସାହନ ଯୋଗାଇ ଦେଇଛି । ଏହି କାର୍ଯ୍ୟକ୍ରମ ସକାଶେ ଆଦିବାସୀ ବ୍ୟାପାର ମନ୍ତ୍ରଣାଳୟ ପକ୍ଷରୁ ବିଭିନ୍ନ କାର୍ଯ୍ୟକ୍ରମର ସୂଚନା ଯୋଗାଇ ଦିଆଯାଇଛି ।


    *************

    
    
    (Release ID: 1545161) Visitor Counter : 5