      ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି

      ବିଦ୍ୟୁତକରଣ ସହିତ ଇନ୍ଦୋର (ମାଙ୍ଗଲିୟାଗାଓଁ)- ବୁଡନୀ ନୂତନ ରେଳ ଲାଇନ (205.5 କିଲୋମିଟର)କୁ କ୍ୟାବିନେଟ ଅନୁମୋଦନ;
      ଜବଲପୁର ଏବଂ ଇନ୍ଦୋର ମଧ୍ୟରେ ଦୂରତା 68 କିଲୋମିଟର ହ୍ରାସ ପାଇବ;
      ପ୍ରକଳ୍ପ ନିର୍ମାଣ କାଳରେ ପାଖାପାଖି 49.32ଲକ୍ଷ ମାନବ ଦିବସ ଲାଗି ପ୍ରତ୍ୟକ୍ଷ ନିଯୁକ୍ତି ସୁଯୋଗ ସୃଷ୍ଟି ହେବ
      Posted On: 19 SEP 2018 9:04PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି (ସିସିଇଏ) ବୁଡନୀରୁ ଇନ୍ଦୋର (ମାଙ୍ଗଲିୟାଗାଓଁ) ମଧ୍ୟରେ 205.5 କିଲୋମିଟର ଦୂରତା ବିଶିଷ୍ଟ ରେଳପଥ ନିର୍ମାଣକୁ ଅନୁମୋଦନ କରିଛନ୍ତି । ଏହି ପ୍ରକଳ୍ପର ମୋଟ ବ୍ୟୟ ଅଟକଳ 3261.82 କୋଟି ଟଙ୍କା ରଖାଯାଇଛି ।


    ଏହି ପ୍ରକଳ୍ପର ମୁଖ୍ୟ ଉଦ୍ଦେଶ୍ୟ ପଛୁଆ ଅଂଚଳର ବିକାଶ ଏବଂ ଇନ୍ଦୋରରୁ ଜବଲପୁର ମଧ୍ୟରେ ଯାତ୍ରା ସମୟକୁ ହ୍ରାସ କରିବା ଏବଂ ଇନ୍ଦୋରରୁ ମୁମ୍ବାଇ ଏବଂ ଦକ୍ଷିଣ ଦିଗକୁ ଯାତ୍ରା ସମୟ କମାଇବା । ଏହାଦ୍ୱାରା ଭୋପାଳ ରାସ୍ତା ଦେଇ ବର୍ତ୍ତମାନର ମାର୍ଗ ତୁଳନାରେ ଇନ୍ଦୋର ଏବଂ ଜବଲପୁର ମଧ୍ୟରେ ଦୂରତା 68 କିଲୋମିଟର କମ ହୋଇଯିବ । ଏହାଦ୍ୱାରା ଏହି ଅଂଚଳର ଜନସଧାରଣ ଏବଂ ଉଦ୍ୟୋଗଗୁଡ଼ିକୁ ଉନ୍ନତ ପରିବହନ ସୁବିଧା ମିଳିପାରିବ । ଏହାଦ୍ୱାରା ପ୍ରକଳ୍ପ କ୍ଷେତ୍ରରେ ନିଯୁକ୍ତି ସୁଯୋଗ ସୃଷ୍ଟି ହେବ । ନିର୍ମାଣ ଅବଧି କାଳରେ 49.32 ଲକ୍ଷ ମାନବ ଦିବସର ପ୍ରତ୍ୟକ୍ଷ ନିଯୁକ୍ତି ସୁଯୋଗ ସୃଷ୍ଟି ହେବ ।


    ପ୍ରସ୍ତାବିତ ଲାଇନ ବୁଡନୀର ବର୍ତ୍ତମାନ ୟାର୍ଡରୁ ଆରମ୍ଭ ହେବ ଏବଂ ଇନ୍ଦୋର ନିକଟବର୍ତ୍ତୀ ପଶ୍ଚିମ ରେଳବାଇର ବର୍ତ୍ତମାନର ଷ୍ଟେସନ ମାଙ୍ଗଲିୟାଗାଓଁ ସହ ଯୋଡ଼ି ହେବ । ଏହି ମାର୍ଗରେ ଦଶଟି ନୂଆ କ୍ରସିଂ ଏବଂ 7ଟି ନୂଆ ହଲ୍ଟ ଷ୍ଟେସନ ନିର୍ମାଣ କରିବାର ପ୍ରସ୍ତାବ ରହିଛି । ନୂଆ ଲାଇନ ଦ୍ୱାରା ସିହୋର , ଦେବାସ ଏବଂ ଇନ୍ଦୋର ଜିଲ୍ଲାକୁ ଲାଭ ମିଳିବ । ବୁଡନୀଠାରୁ ଇନ୍ଦୋର ମଧ୍ୟରେ ସିଧାସଳଖ ସମ୍ପର୍କ ପ୍ରତିଷ୍ଠା ହେବ । ବର୍ତ୍ତମାନ ବୁଡନୀରୁ ବରଖେଡ଼ା ଘାଟ ସେକ୍ସନ ସହିତ ଭୋପାଳ-ଇଟାରସୀର ଭିଡ଼ ଥିବା ମାର୍ଗ ଦେଇ ଯିବାକୁ ପଡ଼ିଥାଏ ।


    ନୂଆ ଲାଇନର ଆଖାପାଖ କ୍ଷେତ୍ରର ଶିଳ୍ପ ବିକାଶ ଲାଗି ମୌଳିକ ଢାଂଚାଗତ ସୁବିଧା ପ୍ରଦାନ କରିବ ଏବଂ ଏହାଦ୍ୱାରା ସାମାଜିକ-ଆର୍ଥିକ ଲାଭ ମିଳିବ । ଏହି ପ୍ରକଳ୍ପ ଏହି ଅଂଚଳର ପଛୁଆବର୍ଗଙ୍କ ବିକାଶ କରିବା ଏବଂ ନସରୁଲ୍ଲାଗଞ୍ଜ , ଖାତେଗାଓଁ ଏବଂ କନ୍ନୌଦ ଭଳି ବିଭିନ୍ନ ସହର/ଗ୍ରାମଗୁଡ଼ିକ ଠାରୁ ରେଳ ଯୋଗାଯୋଗ ପ୍ରତିଷ୍ଠା ହେବ , ଯେଉଁଠି ବର୍ତ୍ତମାନ ରେଳ ଯୋଗାଯୋଗ ନାହିଁ ।


    **********

    
    
    (Release ID: 1546778) Visitor Counter : 3