      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଗୁରୁ ଦିବସ ଅବସରରେ ଦେଶର ଶିକ୍ଷକ ସମାଜକୁ ପ୍ରଧାନମନ୍ତ୍ରୀଙ୍କ ପତ୍ର;
      ଶିକ୍ଷା, ଗବେଷଣା, ଅଭିନବତ୍ୱକୁ ଗୁରୁତ୍ୱ ଦେଉଥିବା ସମାଜ ଏକବିଂଶ ଶତାବ୍ଦୀର ଭାଗ୍ୟ ନିର୍ଦ୍ଧାରଣ କରିବ

      Posted On: 05 SEP 2018 6:54PM by PIB Bhubaneshwar

    ଦେଶର ଶିକ୍ଷକ ସମାଜକୁ ମୋର ଅଭିନନ୍ଦନ ଏବଂ ପବିତ୍ର ଗୁରୁ ଦିବସ ଅବସରରେ ମୁଁ ଡକ୍ଟର ସର୍ବପଲ୍ଲୀ ରାଧାକୃଷ୍ଣନଙ୍କ ପ୍ରତି ମୋର ଭକ୍ତିପୂତ ଶ୍ରଦ୍ଧାଞ୍ଜଳି ଜ୍ଞାପନ କରୁଛି । ଆଜି ଗୁରୁ ଦିବସ ଅବସରରେ ପ୍ରଧାନମନ୍ତ୍ରୀ କହିଛନ୍ତି ଯେ ଶିକ୍ଷକମାନେ ସମାଜକୁ କେବଳ ଉଦବୁଦ୍ଧ କରିନଥାନ୍ତି ପରନ୍ତୁ ସେମାନେ ସମାଜକୁ ଜ୍ଞାନର ସୂଚନା ପ୍ରଦାନ କରିବା ସହ ଶିକ୍ଷାଦାନ ଓ ମାର୍ଗଦର୍ଶନ କରିଥାନ୍ତି ।


    ଦେଶର ଲକ୍ଷ ଲକ୍ଷ ଶିକ୍ଷକମାନଙ୍କୁ ଏକ ଇ-ମେଲ ବାର୍ତ୍ତା ଦେଇ ପ୍ରଧାନମନ୍ତ୍ରୀ କହିଛନ୍ତି ଯେ ଶିଶୁମାନଙ୍କ ଜୀବନକୁ ଶିକ୍ଷକମାନେ ଗଭୀର ଭାବେ ପ୍ରଭାବିତ କରିଥାନ୍ତି । ସେମାନଙ୍କ ପ୍ରେରଣା ଛାତ୍ରଛାତ୍ରୀମାନଙ୍କ ମନରେ ଜୀବନ ବ୍ୟାପୀ ରେଖାପାତ କରିଥାଏ ।


    ପ୍ରଧାନମନ୍ତ୍ରୀ ଏହି ଅବସରରେ ଭୂତପୂର୍ବ ରାଷ୍ଟ୍ରପତି ଡକ୍ଟର ଏ ପି ଜେ ଅବଦୁଲ କଲାମଙ୍କ ଉକ୍ତିକୁ ଉଦ୍ଧାର କରି କହିଛନ୍ତି ଯେ ଡ଼କ୍ଟର କଲାମ ଏକଦା କହିଥିଲେ: “ ଶିକ୍ଷକତା ଏଭଳି ଏକ ଆଦର୍ଶ ପେଶା ଯାହା ବ୍ୟକ୍ତିର ଚରିତ୍ର , ସାମର୍ଥ୍ୟ ଏବଂ ଭବିଷ୍ୟତକୁ ରୂପ ପ୍ରଦାନ କରିଥାଏ । ”


    ପ୍ରଧାନମନ୍ତ୍ରୀ ଶ୍ରୀ ମୋଦୀ କହିଛନ୍ତି ଯେ ଶିକ୍ଷା , ଗବେଷଣା ଓ ଅଭିନବତ୍ୱକୁ ଗୁରୁତ୍ୱ ପ୍ରଦାନ କରୁଥିବା ସମାଜ ହିଁ ଏକବିଂଶ ଶତାବ୍ଦୀର ଭାଗ୍ୟ ନିର୍ଦ୍ଧାରଣ କରିବ । “ ଉଲ୍ଲେଖ ନିଷ୍ପ୍ରୟୋଜନ ଯେ ଏହାହିଁ ଆମର ଶିକ୍ଷକମାନଙ୍କ ଭୂମିକାକୁ ଅତୀବ ଗୁରତ୍ୱପୂର୍ଣ୍ଣ ବୋଲି ସୂଚୀତ କରେ ” ବୋଲି ସେ ମତ ପୋଷଣ କରିଛନ୍ତି ।


    ପ୍ରଧାନମନ୍ତ୍ରୀ କହିଛନ୍ତି , “ ମୋର ଦୃଢ଼ ବିଶ୍ୱାସ ଯେ ଆପଣମାନେ ପ୍ରଯୁକ୍ତିର ସର୍ବାଧୁନିକ ପ୍ରଗତି ସହ ନିଜକୁ ସାମିଲ କରି ଆଗକୁ ଅଗ୍ରସର ହେଉଛନ୍ତି ଏବଂ ଆପଣମାନେ ଛାତ୍ରଛାତ୍ରୀମାନଙ୍କୁ ଭବିଷ୍ୟତର ପ୍ରଯୁକ୍ତିଧାରା ସହ ଯୋଡ଼ି ପାରୁଛନ୍ତି । ” ପ୍ରଧାନମନ୍ତ୍ରୀ ତାଙ୍କର ପତ୍ରରେ ଉଲ୍ଲେଖ କରିଛନ୍ତି ଯେ ଶିକ୍ଷା କ୍ଷେତ୍ରରେ ଭାରତ ସରକାର ଆଣୁଥିବା କେତେଗୋଟି ସଂସ୍କାର ବୈପ୍ଳବିକ ପରିବର୍ତ୍ତନ ଘଟାଇବ ।


    ପ୍ରଧାନମନ୍ତ୍ରୀ କହିଛନ୍ତି ଯେ , ଶିକ୍ଷକମାନଙ୍କ ଉଲ୍ଲେଖନୀୟ ପ୍ରୟାସ ସଦାବେଳେ ପ୍ରଶଂସନୟ । ସେମାନଙ୍କର ପ୍ରୟାସରୁ ଏବେ ରାଷ୍ଟ୍ର ଓ ଛାତ୍ରସମାଜ ସୁଫଳ ପାଇପାରିଛି । ଶିକ୍ଷାଦାନ ଠାରୁ ଏହା ଶିକ୍ଷାଲାଭରେ ପରିଣତ ହୋଇପାରିଛି । ଦେଶରେ କୌଶଳ ବିକାଶର ବ୍ୟାପକ ପ୍ରସାର ଘଟିଛି । ଅଟଳ ନବୋନ୍ମେଷ ପ୍ରୟୋଗଶାଳା ଯୋଗୁ ଏହା ସମ୍ଭବପର ହୋଇପାରିଛି । ଭାରତରେ ଏବେ ଅନେକ ନୂଆ ନୂଆ ବିଶ୍ୱବିଦ୍ୟାଳୟମାନ ସ୍ଥାପନ ହେଉଛି ଯଦ୍ୱାରା ଯୁବକମାନେ ଗୁଣାତ୍ମକ ଶିକ୍ଷା ଅତି ଆନନ୍ଦମୟ ପରିବେଶ ମଧ୍ୟରେ ପାଇପାରୁଛନ୍ତି ।


    ଅକ୍ଟୋବର 2 ତାରିଖ ସଂପର୍କରେ ସୂଚନା ଦେଇ ପ୍ରଧାନମନ୍ତ୍ରୀ କହିଲେ ଯେ ଏହା ହେଉଛି ଜାତିର ପିତା ମହାତ୍ମା ଗାନ୍ଧୀଙ୍କ 150ତମ ଜୟନ୍ତୀ । ଏହାକୁ ଏକ ଅବସର ଭାବେ ଗ୍ରହଣ କରି ବାପୁଙ୍କ ଆଦର୍ଶ ଓ ଚିନ୍ତନକୁ ଅଭିନବ ଉପାୟରେ ଛାତ୍ରଛାତ୍ରୀମାନଙ୍କ ନିକଟରେ ପହଂଚାଇବା ଓ ସେଥିରେ ସେମାନଙ୍କୁ ଉଦବୁଦ୍ଧ କରିବା ସକାଶେ ପ୍ରଧାନମନ୍ତ୍ରୀ ଶିକ୍ଷକ ସମାଜକୁ ଆହ୍ୱାନ ଜଣାଇଛନ୍ତି । ସ୍ୱଚ୍ଛ ଭାରତ ଅଭିଯାନକୁ ସାକାର କରିବା ଦିଗରେ ଦେଶର ଶିକ୍ଷକ ସମାଜ ଗ୍ରହଣ କରିଥିବା ଗୁରୁ ଦାୟିତ୍ୱକୁ ଏହି ଅବସରରେ ପ୍ରଧାନମନ୍ତ୍ରୀ ଭୂୟସୀ ପ୍ରଶଂସା କରିଛନ୍ତି ।


    2022 ମସିହା ସୁଦ୍ଧା ଏକ ନୂତନ ଭାରତର ପରିକଳ୍ପନା ସଂପର୍କରେ ଦୋହରାଇ ପ୍ରଧାନମନ୍ତ୍ରୀ କହିଲେ ଯେ ସେହି ବର୍ଷ ଆମେ ଦେଶ ସ୍ୱାଧୀନତାର 75ତମ ବର୍ଷ ପୂର୍ତ୍ତି ପାଳନ କରିବାକୁ ଯାଉଛୁ । ତେଣୁ ଦେଶର ଶିକ୍ଷକ ସମାଜ ଆଗାମୀ ଚାରି ବର୍ଷ ମଧ୍ୟରେ ସେମାନଙ୍କର ଚିନ୍ତନ ଓ ଶ୍ରମକୁ ଏଥିରେ ଉପଯୋଗ କରି ସ୍ୱାଧୀନତା ପାଇଁ ବଳିଦାନ ଦେଇଥିବା ଦେଶର ଅଜସ୍ର ସଂଗ୍ରାମୀଙ୍କ ସ୍ୱପ୍ନକୁ ସାକାର କରିବାକୁ ବଦ୍ଧପରିକର ହେବାକୁ ସେ ଆହ୍ୱାନ ଜଣାଇଥିଲେ ।


    ପ୍ରଧାନମନ୍ତ୍ରୀ ଶିକ୍ଷକ ସମାଜକୁ ନିବେଦନ କରି କହିଛନ୍ତି ଯେ ସେମାନଙ୍କ ହୃଦୟକୁ ଯେଉଁ ପ୍ରସଙ୍ଗ ନିଷ୍ଠାର ସହ ଛୁଉଁଛି , ସେମାନେ ସେ ସଂପର୍କରେ ସ୍ଥାନୀୟ ସମାଜକୁ ଉଦବୁଦ୍ଧ କରନ୍ତୁ । ଏହାଦ୍ୱାରା ସେ ବସବାସ କରୁଥିବା ଚତୁଃପାର୍ଶ୍ଵ ସମାଜରେ ସକରାତ୍ମକ ପରିବର୍ତ୍ତନ ଘଟିପାରିବ । ଏହା ଆମର ସ୍ୱାଧୀନତା ସେନାନୀମାନଙ୍କ ପ୍ରତି ଉପଯୁକ୍ତ ଶ୍ରଦ୍ଧାଞ୍ଜଳି ହେବ ଏବଂ ନୂତନ ଭାରତ ଗଠନ କରିବା ସକାଶେ ବଚନବଦ୍ଧ ହେବା ସକାଶେ ସମସ୍ତଙ୍କୁ ଅନୁପ୍ରେରିତ କରିବ ବୋଲି ପ୍ରଧାନମନ୍ତ୍ରୀ ମତ ପୋଷଣ କରିଛନ୍ତି ।


    **********


    

    
    (Release ID: 1545233) Visitor Counter : 1