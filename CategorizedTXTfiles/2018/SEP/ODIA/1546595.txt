      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପ୍ରଧାନମନ୍ତ୍ରୀ ଏବଂ ବାଂଲାଦେଶ ପ୍ରଧାନମନ୍ତ୍ରୀ ଶେଖ ହସିନା ମିଳିତ ଭାବେ ଉନ୍ମୋଚନ କଲେ ଦୁଇଟି ପ୍ରକଳ୍ପର ଭୂମିପୂଜନ ଫଳକ
      Posted On: 18 SEP 2018 8:50PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଏବଂ ବାଂଲାଦେଶ ପ୍ରଧାନମନ୍ତ୍ରୀ ଶେଖ ହସିନା ଆଜି ମିଳିତ ଭାବେ ଭିଡିଓ କନଫରେନ୍ସ ଜରିଆରେ ଦୁଇଟି ପ୍ରକଳ୍ପ ପାଇଁ ଭୂମିପୂଜନର ଇ-ଫଳକ ଉନ୍ମୋଚନ କରିଥିଲେ । ଭାରତର ବୈଦେଶିକ ବ୍ୟାପାର ମନ୍ତ୍ରୀ ଶ୍ରୀମତି ସୁଷମା ସ୍ୱରାଜ ଏବଂ ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ ମଧ୍ୟ ଏହି ସମାରୋହରେ ଉପସ୍ଥିତ ଥିଲେ ।


    ଏହି ପ୍ରକଳ୍ପଗୁଡ଼ିକ ମଧ୍ୟରେ ରହିଛି : (କ) ଭାରତ-ବାଂଲାଦେଶ ବନ୍ଧୁତ୍ୱ ପାଇପ ଲାଇନ (ଖ) ଢାକା-ଟୋଙ୍ଗି-ଜୟଦେବପୁର ରେଳ ପ୍ରକଳ୍ପ ।


    ଏହି ଅବସରରେ ଉଦ୍ବୋଧନ ଦେଇ ଦୁଇ ଦେଶର ସହଯୋଗ ସାରା ବିଶ୍ୱ ପାଇଁ ଏକ ଉଦାହରଣ ବୋଲି ପ୍ରଧାନମନ୍ତ୍ରୀ ବର୍ଣ୍ଣନା କରିଥିଲେ । ସେ କହିଥିଲେ ଯେ ଦୁଇ ଦେଶ ଭୌଗଳିକ ଭାବେ ଏବଂ ପାରିବାରିକ ତଥା ଭାବଗତ ଭାବେ ପଡ଼ୋଶୀ । ସେ କହିଥିଲେ ଯେ ପ୍ରସ୍ତାବିତ ପାଇପଲାଇନ କେବଳ ବାଂଲାଦେଶର ଅର୍ଥବ୍ୟବସ୍ଥାକୁ ସଶକ୍ତ କରିବ ନାହିଁ , ବରଂ ଦୁଇ ଦେଶ ମଧ୍ୟରେ ସମ୍ପର୍କକୁ ଆହୁରି ସଶକ୍ତ କରିବ । ପ୍ରସ୍ତାବିତ ରେଳ ପ୍ରକଳ୍ପ ବାଂଲାଦେଶର ଜାତୀୟ ଏବଂ ସହରାଂଚଳ ଯୋଗାଯୋଗ ବ୍ୟବସ୍ଥାକୁ ସୁଦୃଢ଼ କରିବା ଦିଗରେ ଯୋଗଦାନ କରିପାରିବ ବୋଲି ପ୍ରଧାନମନ୍ତ୍ରୀ ବିଶ୍ୱାସ ପ୍ରକଟ କରିଥିଲେ ।


    ନିମ୍ନରେ ପ୍ରଧାନମନ୍ତ୍ରୀଙ୍କ ସମ୍ବୋଧନର ସମ୍ପୂର୍ଣ୍ଣ ମୂଳପାଠ ଦିଆଗଲା : -


    ବାଂଲାଦେଶର ପ୍ରଧାନମନ୍ତ୍ରୀ , ମହାମହିମ ଶେଖ ହସିନା ମହୋଦୟା ,


    ଭାରତ ଏବଂ ବାଂଲାଦେଶର ମନ୍ତ୍ରୀଗଣ ,


    ଏବଂ ଏହି ସିଧା ପ୍ରସାରଣ ସହ ଜଡ଼ିତ ସମସ୍ତ ଭାରତ ଏବଂ ବାଂଲାଦେଶର ସାଥୀଗଣ ,


    ନମସ୍କାର ,


    କିଛି ଦିନ ବ୍ୟବଧାନରେ ଏହା ଆମର ଦ୍ୱିତୀୟ ଭିଡିଓ କନଫରେନ୍ସ ଅଟେ ।


    ଆମ ସମ୍ପର୍କର ସହଜତା କାରଣ ପ୍ରଯୁକ୍ତି ନୁହେଁ । ଏହା ପଛରେ ଭାରତ-ବାଂଲାଦେଶର ସମ୍ପର୍କର ବାଧାମୁକ୍ତ ଗତି ଏବଂ ନିର୍ବାଧ ପ୍ରଗତି ରହିଛି ।


    ଭୌଗଳିକ ଭାବେ ଆମେ ପଡ଼ୋଶୀ ରାଷ୍ଟ୍ର ଅଟୁ । କିନ୍ତୁ ଭାବଗତ ଭାବେ ଆମେ ପରିବାର ଅଟୁ । ପରସ୍ପରର ସୁଖ-ଦୁଃଖରେ ସାଥୀ ହେବା , ପରସ୍ପରର ବିକାଶରେ ସହାୟକ ହେବା , ଏହା ଆମ ପାରିବାରିକ ମୂଲ୍ୟବୋଧ ସ୍ୱରୂପ ଆମକୁ ମିଳିଛି ।


    କିଛି ବର୍ଷ ଧରି ଆମ ସହଯୋଗ ବିଶ୍ୱକୁ ଦେଖାଇଛି ଯେ ଯଦି ଦୁଇ ପଡ଼ୋଶୀ ଦେଶ ସ୍ଥିର କରିନିଅନ୍ତି , ତ ’ କଣ ହୋଇନପାରିବ ।


    ତାହା ଦଶନ୍ଧି ପୁରୁଣା ସୀମା ବିବାଦ ହେଉ , କିମ୍ବା ବିକାଶ ସହଯୋଗର ପ୍ରକଳ୍ପ , ଆମେ ସବୁ ବିଷୟରେ ଅଭୂତପୂର୍ବ ପ୍ରଗତି କରିଛୁ ।


    ଏହି ପ୍ରଗତିର ଶ୍ରେୟ , ମହାମହିମ , ମୁଁ ଆପଣଙ୍କ କୁଶଳ ନେତୃତ୍ୱକୁ ପ୍ରଦାନ କରୁଛି । ଏବଂ ଏଥିପାଇଁ ଆପଣଙ୍କୁ ହାର୍ଦ୍ଦିକ ଅଭିନନ୍ଦନ ମଧ୍ୟ ଜଣାଉଛି ।


    ବନ୍ଧୁଗଣ ,


    ଆଜି ଯେଉଁ ଭାରତ-ବାଂଲାଦେଶ ମୈତ୍ରୀ ପାଇପଲାଇନ ଉପରେ କାର୍ଯ୍ୟ ଆରମ୍ଭ ହୋଇଛି , ତାହା ବିକାଶ ଲାଗି ଆପୋସ ସହଯୋଗର ମହାକାବ୍ୟରେ ଏକ ନୂତନ ଅଧ୍ୟାୟ ଯୋଡ଼ିବ ।


    କୌଣସି ଦେଶର ବିକାଶ ଲାଗି ଇନ୍ଧନ ଏକ ମୌଳିକ ଆବଶ୍ୟକତା ଅଟେ । ଏବଂ ମୋର ବିଶ୍ୱାସ ଅଛି ଯେ ଏହି ପାଇପ ଲାଇନ ବାଂଲାଦେଶର ମହତ୍ୱାକାଂକ୍ଷୀ ବିକାଶ ଲକ୍ଷ୍ୟ ପ୍ରାପ୍ତି ନିମନ୍ତେ ସମ୍ବଳ ସାଜିବ ।


    ବିଶେଷ କରି ବାଂଲାଦେଶର ଉତ୍ତର ଭାଗରେ ଏହି ପାଇପ ଲାଇନ ଶସ୍ତା ଦାମରେ ଇନ୍ଧନ ଉପଲବ୍ଧ କରାଇବ ।


    ବାଂଲାଦେଶର ଅର୍ଥବ୍ୟବସ୍ଥା ସହିତ , ଆମ ସମ୍ପର୍କକୁ ମଧ୍ୟ ଏହି ପାଇପଲାଇନ ଶକ୍ତିସମ୍ପନ୍ନ କରିବ ।


    ତେବେ ଏହି ପାଇପଲାଇନ ଭାରତର ଗ୍ରାଂଟ ଫାଇନାନ୍ସିଂ ଦ୍ୱାରା ନିର୍ମାଣ କରାଯାଉଛି , କିନ୍ତୁ ଆମ ପାଇଁ ଏହା ସୁଖର ବିଷୟ ଯେ ଏହି କାର୍ଯ୍ୟ ପୂରଣ ହେବା ପରେ ଏହାକୁ ବାଂଲାଦେଶ ସରକାର ଏବଂ ଲୋକମାନଙ୍କୁ ସମର୍ପିତ କରିଦିଆଯିବ ।


    ଏହିପରି ଆଜି ଆମେ ଯେଉଁ ରେଳ ପ୍ରକଳ୍ପ ଉପରେ କାମ ଆରମ୍ଭ କରିଛୁ , ତାହା କେବଳ ଜନସାଧାରଣଙ୍କୁ ଏବଂ ଟ୍ରାଫିକ ଭିଡ଼କୁ ଆଶ୍ୱସ୍ତି ଦେବ ନାହିଁ , ବରଂ ମାଲ ରାଜସ୍ୱ ବଢ଼ାଇବ ।


    ମୋର ବିଶ୍ୱାସ ଯେ ଏହି ରେଳ ପ୍ରକଳ୍ପ ଦ୍ୱାରା ବାଂଲାଦେଶର ଜାତୀୟ ଏବଂ ସହରାଂଚଳ ପରିବହନକୁ ସୁଧାରିବାର ପ୍ରୟାସରେ ସହାୟତା ମିଳିପାରିବ ।


    ମହାମହିମ ,


    ଆପଣଙ୍କ ଲକ୍ଷ୍ୟ ,


    ଆପଣଙ୍କ ଦୂରଦୃଷ୍ଟି ଏହା ଯେ ଆମ ଭିତରେ 1965 ପୂର୍ବରୁ ଯୋଗାଯୋଗ ପୁନଃ କାର୍ଯ୍ୟକ୍ଷମ ହେଉ । ଏଥିରୁ ଆମକୁ ପ୍ରେରଣା ମିଳିଥାଏ ।


    ମୁଁ ଖୁସି ଯେ ଢାକା-ଟୋଙ୍ଗୀ-ଜୟଦେବପୁର ଭଳି ପ୍ରକଳ୍ପ ଆମ ଯୋଗାଯୋଗକୁ ଏକବିଂଶ ଶତାବ୍ଦୀର ଆବଶ୍ୟକତା ମୁତାବକ ଆକାର ଦେଉଛି ।


    ମାତ୍ର 10 ଦିନରେ ଆମେ ଭିଡିଓ କନଫରେନ୍ସ ମାଧ୍ୟମରେ 5ଟି ପ୍ରକଳ୍ପର ଲୋକାର୍ପଣ କରିଛୁ । ଏହି ଗତି , ଏବଂ ଧାରା , ଆପଣଙ୍କ ମଜଭୁତ ଏବଂ କୁଶଳ ନେତୃତ୍ୱ ବିନା ସମ୍ଭବ ନୁହେଁ ।


    ମୋର ବିଶ୍ୱାସ ଯେ ଆଗାମୀ ଦିନରେ ଭାରତ ଏବଂ ବାଂଲାଦେଶର ଲୋକମାନଙ୍କ ଉଜ୍ଜ୍ୱଳ ଭବିଷ୍ୟତ ଲାଗି ଆମେ ଏହି ଭାବନା ନେଇ କାର୍ଯ୍ୟ ଜାରି ରଖିବୁ ।


    ମହାମହିମ ,


    ନିଜ କଥା ସମାପ୍ତ କରିବା ପୂର୍ବରୁ ମୁଁ ଆପଣଙ୍କୁ 28 ସେପ୍ଟେମ୍ବରରେ ଆପଣଙ୍କ ଜନ୍ମ ଦିନ ଲାଗି ହାର୍ଦ୍ଦିକ ଶୁଭକାମନା ଦେବାକୁ ଚାହୁଁଛି ।


    ଭାରତରେ ଆମେ ସମସ୍ତେ ଆପଣଙ୍କ ଦୀର୍ଘାୟୁ , ସୁସ୍ଥତା ଏବଂ ସଫଳତା ପାଇଁ ପ୍ରାର୍ଥନା କରୁଛୁ , ଏବଂ ଆଶା କରୁଛୁ ଯେ ବାଂଲାଦେଶର ବିକାଶ ଯାତ୍ରାରେ ଏବଂ ଭାରତ-ବାଂଲାଦେଶର ଲାଗି ଆପଣଙ୍କ ମାର୍ଗଦର୍ଶନ ଏପରି ଜାରି ରହିବ ।


    ଧନ୍ୟବାଦ ।


    **********

    
    
    (Release ID: 1546595) Visitor Counter : 4