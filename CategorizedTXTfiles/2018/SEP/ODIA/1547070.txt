      ବେସାମରିକ ବିମାନ ଚଳାଚଳ ମନ୍ତ୍ରଣାଳୟ

      ଝାରସୁଗୁଡ଼ା ବିମାନବନ୍ଦରକୁ ଉଦଘାଟନ କରିବା ସହ ଝାରସୁଗୁଡ଼ା-ରାୟପୁର ମଧ୍ୟରେ ଉଡ଼ାନ ବିମାନ ଯାତ୍ରାର ଶୁଭାରମ୍ଭ କଲେ ପ୍ରଧାନମନ୍ତ୍ରୀ
      Posted On: 23 SEP 2018 4:09PM by PIB Bhubaneshwar


    ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ଶନିବାର ଝାରସଗୁଡ଼ାରେ ଏକ ନୂତନ ବିମାନବନ୍ଦରକୁ ଉଦଘାଟନ କରିଛନ୍ତି । ଝାରସଗୁଡ଼ା ଓଡ଼ିଶାର ଶକ୍ତିକ୍ଷେତ୍ର ଭାବେ ପରିଚିତ । ଓଡ଼ିଶାର ରାଜ୍ୟପାଳ ପ୍ରଫେସର ଗଣେଶୀ ଲାଲ , ମୁଖ୍ୟମନ୍ତ୍ରୀ ନବୀନ ପଟ୍ଟନାୟକ , କେନ୍ଦ୍ର ବାଣିଜ୍ୟ ଓ ଉଦ୍ୟୋଗ ଏବଂ ବେସାମରିକ ବିମାନ ଚଳାଚଳ ମନ୍ତ୍ରୀ ସୁରେଶ ପ୍ରଭୁ , କେନ୍ଦ୍ର ପେଟ୍ରୋଲିୟମ , ପ୍ରାକୃତିକ ଗ୍ୟାସ , ଦକ୍ଷତା ବିକାଶ ଏବଂ ଉଦ୍ୟମିତା ମନ୍ତ୍ରୀ ଧର୍ମେନ୍ଦ୍ର ପ୍ରଧାନ ଏବଂ କେନ୍ଦ୍ର ଆଦିବାସୀ ବ୍ୟାପାର ମନ୍ତ୍ରୀ ଜୁଏଲ ଓରାମ ଏହି କାର୍ଯ୍ୟକ୍ରମରେ ଉପସ୍ଥିତ ଥିଲେ । ଝାରସୁଗୁଡ଼ା-ରାୟପୁର ରୁଟରେ ଉଡ଼ାନ୍ ଉଡ଼ାଣର ମଧ୍ୟ ପ୍ରଧାନମନ୍ତ୍ରୀ ଏହି ଅବସରରେ ଶୁଭାରମ୍ଭ କରିଥିଲେ ।


    ଭୁବନେଶ୍ୱର ପରେ ଝାରସଗୁଡ଼ା ଓଡ଼ିଶାର ଦ୍ୱିତୀୟ ବିମାନବନ୍ଦର । ଭୁବନେଶ୍ୱର , ରାୟପୁର ଓ ରାଞ୍ଚିକୁ ମଧ୍ୟ ପ୍ରଥମ ଥର ପାଇଁ ଉଡ଼ାନ ଯୋଜନାରେ ବିମାନ ଉଡ଼ାଣ ହେବ । ଓଡ଼ିଶାର ଆଭ୍ୟନ୍ତରୀଣ ଅଞ୍ଚଳର ବିକାଶ ସହ ବିମାନ ସଂଯୋଗ ପାଇଁ କୋରାପୁଟ ଜିଲ୍ଲାର ଜୟପୁର , ସୁନ୍ଦରଗଡ଼ ଜିଲ୍ଲାର ରାଉରକେଲା ଏବଂ କଳାହାଣ୍ଡି ଜିଲ୍ଲାର ଉତକେଲାଠାରେ ଅନ୍ୟ ତିନୋଟି ବିମାନବନ୍ଦରର ବିକାଶ କାମ ଚାଲିଛି । ଏହି ଚାରିଟି ବିମାନବନ୍ଦରର ବିକାଶ ପାଇଁ ଆଞ୍ଚଳିକ ଯୋଗାଯୋଗ ଯୋଜନା (ରିଜିଓନାଲ କନେକ୍ଟିଭ୍ ସ୍କିମ୍)ରେ 370 କୋଟି ଟଙ୍କା ମଞ୍ଜୁର କରାଯାଇଛି ।


    ଓଡ଼ିଶା ସରକାରଙ୍କ ସହାୟତାରେ ଭାରତର ବିମାନବନ୍ଦର କର୍ତ୍ତୃପକ୍ଷ (ଏୟାରପୋର୍ଟସ ଅଥରିଟି ଅଫ ଇଣ୍ଡିଆ) ଝାରସୁଗୁଡ଼ା ବିମାନବନ୍ଦରର ବିକାଶ କରିଛି । ଏଥିପାଇଁ 210 କୋଟି ଟଙ୍କା ଖର୍ଚ୍ଚ ହୋଇଥିବା ବେଳେ ଓଡ଼ିଶା ସରକାର 75 କୋଟି ଟଙ୍କା ବହନ କରିଛନ୍ତି । 1027.5 ଏକର ଜମି ପରିବ୍ୟାପ୍ତ ଏହି ବିମାନବନ୍ଦରରେ ଟର୍ମିନାଲ ବିଲ୍ଡିଂ 4000 ବର୍ଗ ମିଟର ଉପରେ ନିର୍ମିତ ହୋଇଛି । ଏହା ଏକ ସବୁଦିନିଆ ବିମାନବନ୍ଦର ଏବଂ A -320 ଶ୍ରେଣୀର ଏୟାରକ୍ରାଫ୍ଟ ସହ ରାତି ବେଳା ମଧ୍ୟ ବିମାନ ଚଳାଚଳ କରିପାରିବ ।


    2390 ମିଟର ଦୈର୍ଘ୍ୟର ରନୱେ ଥିବା ଏହି ବିମାନବନ୍ଦରରେ A -320 ଶ୍ରେଣୀର ବିମାନ ରହିପାରିବ । ଟର୍ମିନାଲ ବିଲ୍ଡିଂରେ 5ଟି ଚେକ୍ ଇନ୍ କାଉଣ୍ଟର , ଏକ ଆରାଇଭାଲ କାରୋସେଲ ଥିବା ବେଳେ ଭିଡ଼ ସମୟରେ ଏକକାଳୀନ 300 ଯାତ୍ରୀ ଯାତାୟାତ କରିପାରିବେ । ଟର୍ମିନଲ ବିଲ୍ଡିଂ ସହ ଏଠାରେ ଆଇସୋଲେସନ ବେ , ନ୍ୟୁ ଟେକ୍ନିକାଲ ବ୍ଲକ ତଥା କଣ୍ଟ୍ରୋଲ ଟାୱାର , ଫାୟାର ଷ୍ଟେସନ କାଟାଗୋରୀ-7 , ଏମଟି ୱାର୍କସପ୍ ଏବଂ ଆବଶ୍ୟକ ନାଭିଗେସନ ଓ ଭିଜୁଆଲ ଏଡ ସୁବିଧା ରହିଛି ।


    ସିୱେଜ ଟ୍ରିଟମେଣ୍ଟ ପ୍ଲାଣ୍ଟ , ଏୟାର କଣ୍ଡିସନିଂ ଏବଂ ଉଦ୍ୟାନରେ ଜଳର ପୁନଃବ୍ୟବହାର ସୁବିଧା , ଭୂତଳ ଜଳ ସ୍ତର ରକ୍ଷା ଲାଗି ବର୍ଷାଜଳ ଅମଳ ପ୍ରକଳ୍ପ , ସୌରଶକ୍ତି ବ୍ୟବସ୍ଥା , ଶକ୍ତି ସଂରକ୍ଷଣ ଚିଲରସ , ବିମାନବନ୍ଦର ଆପ୍ରୋଚ ରୋଡରେ ସବୁଜ ବଳୟ ଇତ୍ୟାଦିର ସୁବିଧା ରହିଛି ।


    ଏହି ନୂତନ ବିମାନବନ୍ଦର ପଶ୍ଚିମ ଓଡ଼ିଶାର ବିକାଶରେ ଗୁରୁତ୍ୱପୂର୍ଣ୍ଣ ଭୂମିକା ନେବା ସହ ପର୍ଯ୍ୟଟନକୁ ପ୍ରୋତ୍ସାହିତ କରିବ ।


    ଦେଶର ଆଭ୍ୟନ୍ତରୀଣ ଅଞ୍ଚଳକୁ ସଂଯୋଗ ପାଇଁ ଏବଂ ଅଣସଂରକ୍ଷିତ ରୁଟରେ ବିମାନ ଉଡ଼ାଣ , ଆଞ୍ଚଳିକ ଅଭିବୃଦ୍ଧିର ସନ୍ତୁଳନ ରକ୍ଷା ଏବଂ କମ୍ ଦେୟରେ ସାଧାରଣ ନାଗରିକଙ୍କୁ ବିମାନ ସେବା ଯୋଗାଇଦେବା ପାଇଁ ଭାରତ ସରକାର ଉଡ଼ାନ୍ ( UdeDesh Ka AamNaagrik ) ଯୋଜନା କାର୍ଯ୍ୟକାରୀ କରିଛନ୍ତି ।


    ******************

    
    
    (Release ID: 1547070) Visitor Counter : 1