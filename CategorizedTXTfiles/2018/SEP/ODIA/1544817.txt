      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଆଇଆଇଟି ମଣ୍ଡିରେ ଭୂସ୍ଖଳନର ମୁକାବିଲା ପ୍ରସ୍ତୁତି ନେଇ ଏନଡିଏମ୍ଏର ପ୍ରଶିକ୍ଷଣ ଶିବିର
      Posted On: 01 SEP 2018 2:27PM by PIB Bhubaneshwar


    ହିମାଚଳ ପ୍ରଦେଶର ଆଇଆଇଟି-ମଣ୍ଡିରେ ‘ ଭୂସ୍ଖଳନ ପ୍ରଶମନ ଓ ଏହାର ମୁକାବିଲା ନେଇ ସମ୍ପୂର୍ଣ୍ଣ ପ୍ରକଳ୍ପ ରିପୋଟ ’ ଶୀର୍ଷକ ଏକ ପାଞ୍ଚ ଦିନିଆ କର୍ମଶାଳା ସଫଳତାର ସହ ଅଗଷ୍ଟ 31 ତାରିଖରେ ଶେଷ ହୋଇଛି । କର୍ମଶାଳାରେ ଜାତୀୟ ବିପର୍ଯ୍ୟୟ ପରିଚାଳନା କର୍ତ୍ତୃପକ୍ଷ ଓ ଆଇଆଇଟି-ମଣ୍ଡି ସହଯୋଗ କରିଥିଲେ । ଭୂସ୍ଖଳନ ପ୍ରଶମନ ଏବଂ ଧନଜୀବନ ଉପରେ ଏହାର କ୍ଷୟକ୍ଷତି ହ୍ରାସ କରିବା ନେଇ ଏକ ଡିପିଆର ପ୍ରସ୍ତୁତି ଓ ବିଭିନ୍ନ ପକ୍ଷଙ୍କୁ ସଚେତନ କରାଇବା କର୍ମଶାଳାର ଉଦ୍ଦେଶ୍ୟ ଥିଲା ।


    ଭୂସ୍କଳନ ପ୍ରଭାବିତ ରାଜ୍ୟ ଗୁଡ଼ିକରେ ଏହାର ମୁକାବିଲାରେ ସଂପୃକ୍ତ ଜିଓ-ଟେକ୍ନିକାଲ ଇଞ୍ଜିନିୟର , ସିଭିଲ ଇଞ୍ଜିନିୟର , ଭୂତତ୍ତ୍ୱବିତ୍ , ବିପର୍ଯ୍ୟୟ ପରିଚାଳନାକାରୀମାନେ କିପରି ବିଭିନ୍ନ ପଦକ୍ଷେପ ଗ୍ରହଣ କରିବା ସହ ତାହାର ବିକାଶ କରିବେ ସେ ବାବଦରେ କର୍ମଶାଳରେ ମତ ବିନିମୟ ହୋଇଥିଲା । ଭୂସ୍ଖଳନ ବିଶେଷଜ୍ଞ ଭାବେ ନରେୱ ଏନଟିଏନୟୁର ପ୍ରଫେସର ବିକାଶ ଠାକୁର , ବେଙ୍ଗାଲୁରୁ ଏନଆଇଆରଏମର ଡକ୍ଟର ଏ.କେ. ନଇଥାନୀ , ଆଇଆଇଟି-ମଣ୍ଡିର ଡକ୍ଟର ଦୀପକ , ଡକ୍ଟର ବରୁନ୍ , ଡକ୍ଟର ଉଦୟ ଏବଂ ଦିଲ୍ଲୀ ଏନଡିଏମ୍ଏର ଡକ୍ଟର ରବିନ୍ଦର ସିଂ କର୍ମଶାଳା ପରିଚାଳନା କରିଥିଲେ । ଅଗଷ୍ଟ 29 ତାରିଖରେ ସମସ୍ତେ କାଟ୍ରୋପି ଭୂସ୍ଖଳନ ଅଞ୍ଚଳ ପରିଦର୍ଶନ କରିଥିଲେ ।


    ଉଦ୍ୟାପନୀ ଦିବସରେ ଏନଡିଏମ୍ଏର ଅବସରପ୍ରାପ୍ତ ସଦସ୍ୟ ଲେଫ୍ଟନାଣ୍ଟ ଜେନେରାଲ ଏନ.ସି. ମାରୱା ଭୂସ୍ଖଳନର ପ୍ରଶମନ ଦିଗରେ ପ୍ରସ୍ତୁତି ଉପରେ ଗୁରୁତ୍ୱ ଦେଇଥିଲେ । କଷ୍ଟସାଧ୍ୟ ଅଞ୍ଚଳରେ କମ୍ ଖର୍ଚ୍ଚ ଓ ସ୍ଥାନୀୟ ପ୍ରଯୁକ୍ତି ବିଦ୍ୟାରେ ଭୂସ୍ଖଳନର ମୁକାବିଲା ଦିଗରେ ସ୍ୱଦେଶୀ ଜ୍ଞାନକୌଶଳର ଗବେଷଣା ପାଇଁ ସେ ପରାମର୍ଶ ଦେଇଥିଲେ ।


    ଅଗଷ୍ଟ 27 ତାରିଖରେ କର୍ମଶାଳାକୁ ଉଦଘାଟନ କରି ମଣ୍ଡିର ଡେପୁଟି କମିଶନର ରୁଗଭେଦ ଏମ୍. ଠାକୁର ମଣ୍ଡି ଜିଲ୍ଲାରେ ଅତୀତରେ ଉପୁଜିଥିବା ଭୂସ୍ଖଳନ ସମସ୍ୟା ଓ ତାହାର ମୁକାବିଲା ନେଇ ତଥ୍ୟ ଉପସ୍ଥାପନ କରିଥିଲେ । ଭୂସ୍ଖଳନର ମୁକାବିଲା ଦିଗରେ ବହୁମୁଖୀ ଆଭିମୁଖ୍ୟ ଉପରେ ସେ ମତ ଦେଇଥିଲେ । ଏନଡିଏମ୍ଏ ନିର୍ଦ୍ଦେଶାବଳୀ ଆଧାରରେ ଡିପିଆର ଦ୍ୱାରା ଭୂସ୍ଖଳନ ପ୍ରଶମନ ବାବଦରେ ଉପସ୍ଥିତ ବ୍ୟକ୍ତିମାନଙ୍କୁ ଅବଗତ କରାଯାଇଥିଲା ।


    ଭୂସ୍କଳନ ପ୍ରଭାବିତ ରାଜ୍ୟ ମିଜୋରାମ , ତାମିଲନାଡ଼ୁ , ମହାରାଷ୍ଟ୍ର , ଆସାମ , ହିମାଚଳ ପ୍ରଦେଶ , ଉତ୍ତରାଖଣ୍ଡ , ଜମ୍ମୁ-କାଶ୍ମୀର ଏବଂ ବିଭିନ୍ନ ବିଭାଗ ଯଥା ; ପବ୍ଲିକ ୱାର୍କସ ଡିପାର୍ଟମେଣ୍ଟ , ଡିରେକ୍ଟୋରେଟ ଅଫ୍ ଜିଓଲୋଜି ଆଣ୍ଡ ମିନେରାଲ ରିସୋର୍ସେସ୍ , ଷ୍ଟେଟ ଡିଜାଷ୍ଟର ମ୍ୟାନେଜମେଣ୍ଟ ଅଥରିଟିଜ୍ ଏବଂ ଜିଓଲୋଜିକାଲ ସର୍ଭେ ଅଫ୍ ଇଣ୍ଡିଆର 31 ଜଣ ଅଧିକାରୀ କର୍ମଶାଳାରେ ଯୋଗ ଦେଇଥିଲେ ।


    ଭୂସ୍ଖଳନ ଦେଶର 15% ଜନସାଧାରଣଙ୍କୁ ପ୍ରଭାବିତ କରୁଥିବା ବେଳେ ପ୍ରତି ବର୍ଷ ବ୍ୟାପକ ଆର୍ଥିକ କ୍ଷୟକ୍ଷତି କରୁଛି । ଭୂସ୍ଖଳନ ପ୍ରଶମନ ପାଇଁ ସଚେତନତା , ଶିକ୍ଷା , ପ୍ରସ୍ତୁତି , ସମ୍ଭାବ୍ୟ ସୂଚନା ଏବଂ ଉଚିତ ସମୟରେ ଆଗୁଆ ସୂଚନା ଯୋଗୁ ଭୂସ୍ଖଳନର କ୍ଷୟକ୍ଷତି ହ୍ରାସ ହୋଇପାରିବ । ଏହି ଦିଗରେ ଆଉ ଏକ ପାଦ ଆଗେଇ ଆଇଆଇଟି-ମଣ୍ଡି ଓ ଏନଡିଏମ୍ଏ ମିଳିତ ଭାବେ ‘ ଡେଭଲପମେଣ୍ଟ ଆଣ୍ଡ ଇଭାଲୁଏସନ ଅଫ ଲୋ-କଷ୍ଟ ଲ୍ୟାଣ୍ଡସ୍ଲାଇଡ ମନିଟରିଂ ସଲ୍ୟୁସନ୍ସ ’ ( କମ୍ ଖର୍ଚ୍ଚରେ ଭୂସ୍ଖଳନର ମୁକାବିଲା ଏବଂ ଏହାର ବିକାଶ)ନାମକ ପାଇଲଟ ପ୍ରକଳ୍ପ ପ୍ରସ୍ତୁତ କରିଛନ୍ତି ।


    ********************

    
    
    (Release ID: 1544817) Visitor Counter : 1