      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଜାମ୍ମୁ-କାଶ୍ମୀରରେ ନୂତନ ପଦକ୍ଷେପ
      Posted On: 28 SEP 2018 6:17PM by PIB Bhubaneshwar


    2018 ଜୁଲାଇ 4-5 ତାରିଖରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହଙ୍କ ଜାମ୍ମୁ-କାଶ୍ମୀର ଗସ୍ତ ବେଳେ ସମୀକ୍ଷା ବୈଠକରେ ହୋଇଥିବା ନିଷ୍ପତ୍ତି ଅନୁସାରେ ରାଜ୍ୟ ସରକାର କେତେକ ନୂତନ ପଦକ୍ଷେପ ନେଇଛନ୍ତି । ସ୍ୱାୟତ୍ତ ସଂସ୍ଥାଗୁଡ଼ିକର ନିର୍ବାଚନ , ଯାହାର ପ୍ରକ୍ରିୟା ଏବେ ଚାଲିଛି , ଏହି ପଦକ୍ଷେପ ମଧ୍ୟରୁ ଗୁରୁତ୍ୱପୂର୍ଣ୍ଣ । ନିର୍ବାଚନ ଯେପରି ସୁରୁଖୁରୁରେ ପରିଚାଳିତ ହେବ ସେଥିପାଇଁ କେନ୍ଦ୍ର ସରକାର ଯଥାସମ୍ଭବ ସହାୟତା କରୁଛନ୍ତି । ଆବଶ୍ୟକ ସଂଖ୍ୟକ କେନ୍ଦ୍ରୀୟ ବାହିନୀ ମଧ୍ୟ ମୁତୟନ କରାଯାଇଛି ।


    ସ୍ଵାୟତ୍ତ ସଂସ୍ଥାଗୁଡ଼ିକର ନିର୍ବାଚନ


    ବିଭିନ୍ନ ଦିଗରୁ ସ୍ୱାୟତ୍ତ ସଂସ୍ଥାର ନିର୍ବାଚନ ରାଜ୍ୟ ପାଇଁ ଐତିହାସିକ । ବହୁ ବର୍ଷ ଧରି ତୃଣମୂଳ ସ୍ତରରେ ପ୍ରତିଷ୍ଠା ହୋଇ ନଥିବା ଗଣତାନ୍ତ୍ରିକ ପ୍ରକ୍ରିୟା ଏହା ଦ୍ୱାରା ଦୂର ହୋଇପାରିବ । ନଗର ଉନ୍ନୟନ ନିଗମର ନିର୍ବାଚନ 2005 ଏବଂ ପଞ୍ଚାୟତ ନିର୍ବାଚନ 2011 ପରେ ଅନୁଷ୍ଠିତ ହେଉଛି । ଦାୟିତ୍ୱବଦ୍ଧତା ସ୍ଥିର କରିବାକୁ ପଞ୍ଚାୟତ ସ୍ତରରେ ସରପଞ୍ଚମାନେ ଏବେ ସିଧାସଳଖ ନିର୍ବାଚିତ ହେବେ । ଏହାଫଳରେ ଚତୁର୍ଦ୍ଦଶ ଅର୍ଥ କମିଶନ ଦ୍ୱାରା ମଂଜୁର ହୋଇଥିବା 4335 କୋଟି ଟଙ୍କା କେନ୍ଦ୍ରୀୟ ଅନୁଦାନ ରାଜ୍ୟ ପାଇପାରିବ । କିନ୍ତୁ ଏହି ନିର୍ବାଚନ ହୋଇ ନଥିବାରୁ ରାଜ୍ୟକୁ କଲ୍ୟାଣମୂଳକ କାର୍ଯ୍ୟ ପାଇଁ ଥିବା ଉକ୍ତ ଅର୍ଥ ମିଳିପାରିନି । ଦେଶରେ ପ୍ରତିଷ୍ଠିତ ହୋଇଥିବା ପଞ୍ଚାୟତସ୍ତରୀୟ କ୍ଷମତାର ସର୍ବଶ୍ରେଷ୍ଠ ପଦ୍ଧତି ରାଜ୍ୟରେ ଆପଣା ଯାଉଛି । ଏହା ଫଳରେ ସ୍ଥାନୀୟ ସମସ୍ୟାଗୁଡ଼ିକର ସମାଧାନ କରାଯାଇପାରିବ ।


    ଭାରତୀୟ ସମ୍ବିଧାନର 73ତମ ସଂଶୋଧନ ଅନୁଯାୟୀ ପଞ୍ଚାୟତକୁ ମିଳୁଥିବା 29ଟି ପ୍ରସଙ୍ଗର କ୍ଷମତା ଜାମ୍ମୁ-କାଶ୍ମୀରରେ ମଧ୍ୟ ସମ୍ଭବ ହୋଇପାରିବ । ଏଗୁଡ଼ିକ ମଧ୍ୟରେ ରହିଛି ପ୍ରାଥମିକ ସ୍ୱାସ୍ଥ୍ୟ କେନ୍ଦ୍ର , ପ୍ରାଥମିକ ବିଦ୍ୟାଳୟ , ଅଙ୍ଗନବାଡ଼ି କେନ୍ଦ୍ର ଇତ୍ୟାଦି । ପଞ୍ଚାୟତଗୁଡ଼ିକର ଆର୍ଥିକ କ୍ଷମତା ମଧ୍ୟ 10 ହଜାର ଟଙ୍କାରୁ 10 ଗୁଣା ବୃଦ୍ଧି ପାଇ 1 ଲକ୍ଷ ଟଙ୍କା କରାଯିବ । ସେହିପରି ବ୍ଲକ ପରିଷଦ ଗୁଡ଼ିକର କ୍ଷମତା 25 ହଜାର ଟଙ୍କାରୁ ଅଢ଼େଇ ଲକ୍ଷ ଟଙ୍କାକୁ ବୃଦ୍ଧି ହୋଇପାରିବ । ନିଜସ୍ୱ ସମ୍ବଳ ସଂଗ୍ରହ କ୍ଷମତା ମଧ୍ୟ ପଞ୍ଚାୟତଗୁଡ଼ିକୁ ମିଳିବ । ସେହିପରି ମନରେଗା , ପିଏମ୍ଏୱାଇ , ଆଇସିଡିଏସ୍ ଏବଂ ମଧ୍ୟାହ୍ନ ଭୋଜନ ଇତ୍ୟାଦି ବାବଦକୁ କେନ୍ଦ୍ରୀୟ ସହାୟତା ମଧ୍ୟ ରାଜ୍ୟ ପାଇପାରିବ ।


    ବିଭିନ୍ନ ଯୋଜନାର ହିତାଧିକାରୀମାନଙ୍କୁ ପଞ୍ଚାୟତ ଚୟନ କରିବା ସହ ଜାତୀୟ ସ୍ୱାସ୍ଥ୍ୟ ମିଶନ , ସମଗ୍ରହ ଶିକ୍ଷା , କୃଷି ଉଦ୍ୟାନର ବିକାଶ ମିଶନ , ଆତ୍ମା , ପ୍ରଧାନମନ୍ତୀ କୃଷି ସିଚାଇ ଯୋଜନା ଆଦି କେନ୍ଦ୍ରୀୟ ଯୋଜନାକୁ ମଧ୍ୟ ପ୍ରଣୟନ କରିବା କ୍ଷମତା ପଞ୍ଚାୟତ ହାତରେ ରହିବ । ଏସବୁ ଯୋଜନାକୁ କାର୍ଯ୍ୟକାରୀ କରିବା ପାଇଁ ଏବେ ବାର୍ଷିକ ପ୍ରତି ପଞ୍ଚାୟତକୁ ପ୍ରାୟ 50-80 ଲକ୍ଷ ଟଙ୍କା ମିଳିପାରିବ । ପଞ୍ଚାୟତଗୁଡ଼ିକୁ ସୁଦୃଢ଼ କରିବାକୁ ଅତିରିକ୍ତ ଭାବେ ଏକାଉଣ୍ଟାଣ୍ଟ , ଡାଟା ଏଣ୍ଟ୍ରି ଅପରେଟର ଏବଂ ବ୍ଲକ ପଞ୍ଚାୟତ ଇନ୍ସପେକ୍ଟରଙ୍କୁ ମଧ୍ୟ ନିଯୁକ୍ତି ମିଳିବ ।


    ଲେହ ଏବଂ କାରଗିଲ ସ୍ଵୟଂ ଶାସିତ ହିଲ ବିକାଶ ପରିଷଦକୁ ସୁଦୃଢ଼ କରାଯିବ


    ଲେହ ଏବଂ କାରଗିଲ ଅଟୋନୋମସ ହିଲ୍ ଡେଭଲପମେଣ୍ଟ କାଉନସିଲକୁ ସୁଦୃଢ଼ ଏବଂ ସଶକ୍ତିକରଣ କରାଯାଇଛି । ଏହା ଯେପରି ଲଦାଖର ଲୋକଙ୍କ ବିଭିନ୍ନ ସମସ୍ୟା ସମାଧାନରେ ସହାୟକ ହୋଇପାରିବ । ସ୍ଥାନୀୟ ଅଞ୍ଚଳରେ ଟିକସ ଆଦାୟ ପାଇଁ ମଧ୍ୟ କ୍ଷମତା ଦିଆଯାଇଛି । ବିଭିନ୍ନ ବିଭାଗର ନିୟନ୍ତ୍ରଣ ତଥା ଯେଉଁ ସବୁ ବିଭାଗର ଦାୟିତ୍ୱ ପଞ୍ଚାୟତ ହାତରେ ଅଛି ସେଥିରେ କାର୍ଯ୍ୟରତ ସରକାରୀ କର୍ମଚାରୀମାନଙ୍କୁ ମଧ୍ୟ କାଉନସିଲ ପରିଚାଳନା କରିବ ।


    ସ୍ପେସିଆଲ ପୁଲିସ ଅଫିସର


    ସ୍ପେସିଆଲ ପୁଲିସ ଅଫିସରମାନଙ୍କ ଭୂମିକା ଗୁରୁତ୍ୱପୂର୍ଣ୍ଣ ଥିବା ଅନୁଭବ କରି କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟ 5 ବର୍ଷ ପୂର୍ଣ୍ଣ କରିଥିବା ଏସପିଓମାନଙ୍କ ମାସିକ ପ୍ରାପ୍ୟ 6 ହଜାର ଟଙ୍କାରୁ 9 ହଜାର ଟଙ୍କାକୁ ବୃଦ୍ଧି କରିଛନ୍ତି । ସେହିପରି 15 ବର୍ଷ ପୂର୍ଣ୍ଣ କରିଥିବା ଏସପିଓମାନଙ୍କ ମାସିକ ଦରମା 12 ହଜାର ଟଙ୍କାକୁ ବୃଦ୍ଧି କରାଯାଇଛି ।


    ପଶ୍ଚିମ ପାକିସ୍ତାନରୁ ଆସି ଜାମ୍ମୁ-କାଶ୍ମୀରରେ ଥିବା ଶରଣାର୍ଥୀମାନଙ୍କୁ ଆର୍ଥିକ ସହାୟତା


    ଜାମ୍ମୁ-କାଶ୍ମୀରରେ ଥଇଥାନ ହୋଇଥିବା ପଶ୍ଚିମ-ପାକିସ୍ତାନର ପ୍ରାୟ 5764 ଜଣ ଶରଣାର୍ଥୀଙ୍କୁ 5.5 ଲକ୍ଷ ଟଙ୍କା ଲେଖାଏଁ ସହାୟତା ସକାଶେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟ ମଂଜୁର କରିଛି । ଉପଯୁକ୍ତ ହିତାଧିକାରୀମାନଙ୍କୁ ଏହି ଅର୍ଥ ବ୍ୟାଙ୍କ ଏକାଉଣ୍ଟ ଜରିଆରେ ପ୍ରଦାନ କରାଯିବ । ଏହି କାର୍ଯ୍ୟ ଯେପରି ତ୍ୱରିତ ଏବଂ ସୁଚାରୁ ରୂପେ ହୋଇପାରିବ ସେଥିପାଇଁ ଜାମ୍ମୁର ଡିଭିଜନାଲ କମିଶନରଙ୍କୁ ନୋଡାଲ ଅଫିସର ଭାବେ ରାଜ୍ୟ ସରକାର ନିଯୁକ୍ତ କରିଛନ୍ତି ।


    **********

    
    
    (Release ID: 1548137) Visitor Counter : 12