      କୌଶଳ ବିକାଶ ଓ ଉଦ୍ଯୋଗ ମନ୍ତ୍ରଣାଳୟ

      ଦେଶରେ କୌଶଳ ବାତାବରଣ ବୃଦ୍ଧି ସକାଶେ ବିବିଧ କାର୍ଯ୍ୟକ୍ରମର ଶୁଭାରମ୍ଭ କଲେ କେନ୍ଦ୍ରମନ୍ତ୍ରୀ ଧର୍ମେନ୍ଦ୍ର ପ୍ରଧାନ
      Posted On: 05 SEP 2018 4:38PM by PIB Bhubaneshwar


    କୌଶଳ ବିକାଶ ଓ ଉଦ୍ୟମିତା ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ ଦେଶରେ କୌଶଳ ବାତାବରଣକୁ ସୁଦୃଢ଼ କରିବା ସକାଶେ ବିବିଧ କାର୍ଯ୍ୟକ୍ରମର ଶୁଭାରମ୍ଭ କରିଛନ୍ତି । ଏହି ପରିପ୍ରେକ୍ଷୀରେ ମନ୍ତ୍ରୀ ଶ୍ରୀ ପ୍ରଧାନ ସେହିସବୁ କାର୍ଯ୍ୟକ୍ରମ ସଂପର୍କରେ ଘୋଷଣା କରିଛନ୍ତି । ସେହିସବୁ ପଦକ୍ଷେପଗୁଡ଼ିକ ହେଲା:


    1. ଦେଶରେ ସର୍ବତ୍ର ପ୍ରଦାନ କରାଯାଉଥିବା କୌଶଳ ବିକାଶ ତାଲିମ ଓ ପ୍ରଶିକ୍ଷଣର ମାନ ନିର୍ଦ୍ଧାଣ କରିବା ଉଦ୍ଦେଶ୍ୟରେ ଡ଼ିଜିଟି ଏହାର ପାଠକ୍ରମଗୁଡ଼ିକୁ ଜାତୀୟ କୌଶଳ ଯୋଗ୍ୟତା ଫ୍ରେମୱାର୍କ ( NSQF ) ସହ ସଂଯୋଗ କରିଛନ୍ତି । ଏହା ଏକ ଯୋଗ୍ୟତାଭିତ୍ତିକ ପ୍ରଶିକ୍ଷଣ ଢାଞ୍ଚା । ସେଥିପାଇଁ ଏନଏସକ୍ୟୁଏଫ ସହ ସଂଯୁକ୍ତ ତାଲିମ କାର୍ଯ୍ୟକ୍ରମ ଆରମ୍ଭ କରିବା ନିମନ୍ତେ ଏକ ବ୍ୟାପକ ଅନୁଦେଶ ତାଲିମଦାତା ମାନୁଆଲ୍ ଉନ୍ମୋଚନ କରାଯାଇଛି । ଏହା ଦେଶରେ ଏକ ଉନ୍ନତମାନର କର୍ମଶକ୍ତି ସୃଷ୍ଟି କରିବ ଯାହା ଗୁଣାତ୍ମକ ଓ ବ୍ୟାପକ ଆବଶ୍ୟକତା ପୂରଣ କରିପାରିବ ।


    2. ଏହି ପରିପ୍ରେକ୍ଷୀରେ ଡ଼ିଜିଟି , ଏନଏସଡ଼ିସି ଏବଂ ଆଡ଼ୋବ ଇଣ୍ଡିଆ ମଧ୍ୟରେ ଏକ ତ୍ରିପାକ୍ଷିକ ବୁଝାମଣାପତ୍ର ସ୍ୱାକ୍ଷରିତ ହୋଇଛି । ଆଡ଼ୋବ ଡ଼ିଜିଟାଲ ଦିଶା କାର୍ଯ୍ୟକ୍ରମର ଶୁଭାରମ୍ଭ ହେବା ପରେ ଆଡ଼ୋବ ସହଯୋଗରେ ଆଡ଼ୋବ ସ୍ପାର୍କ ଶକ୍ତି ବୃଦ୍ଧି ପାଇବ । ଏହା ପ୍ରଧାନମନ୍ତ୍ରୀ କୌଶଳ କେନ୍ଦ୍ର ଓ ଆଇଟିଆଇମାନଙ୍କରେ ଆଶାୟୀ ତାଲିମପ୍ରାର୍ଥୀମାନଙ୍କୁ ଗୁଣାତ୍ମକ ତାଲିମ ପ୍ରଦାନରେ ସହାୟକ ହେବ । ଏହା ସୃଜନଶୀଳତା ଓ ଡିଜିଟାଲ ସାକ୍ଷରତାକୁ ମିଶ୍ରଣ ଘଟାଇ ଶ୍ରେଣୀକକ୍ଷ ଶିକ୍ଷାଦାନ ତଥା ପାଠ୍ୟକ୍ରମ ମଧ୍ୟରେ ଉପଯୁକ୍ତ ସମନ୍ୱୟ ରକ୍ଷା କରିବ । ଆଜିର ଡ଼ିଜିଟାଲ ଯୁଗରେ ଚାକିରି ପାଇଁ ଯେଉଁସବୁ କୌଶଳ ଆବଶ୍ୟକ ତାହା ଯୁଗଗୋଷ୍ଠୀ ଯେଭଳି ସହଜରେ ପାଇପାରିବେ ଏବଂ କୁଶଳୀ ହୋଇପାରିବେ ସେ ଦିଗରେ ଏହା ଉପକାରସିଦ୍ଧ ହେବ । 2020 ମସିହା ସୁଦ୍ଧା ଆଡ଼ୋବ ଡ଼ିଜିଟାଲ ଦିଶା ଦେଶର ପ୍ରାୟ 10 ଲକ୍ଷ ଛାତ୍ରଛାତ୍ରୀ ତଥା ଶିକ୍ଷକଙ୍କ ଜୀବନକୁ ଛୁଇଁବାର ଆଶା କରାଯାଉଛି ।


    3. ଭବିଷ୍ୟତର କର୍ମନିଯୁକ୍ତିର ଭୂମିକାକୁ ଦୃଷ୍ଟିରେ ରଖି ଦେଶରେ ଯେଉଁପ୍ରକାର କୁଶଳୀ କର୍ମଶକ୍ତିର ଆବଶ୍ୟକତା ରହିଛି ତାହା ସୃଷ୍ଟି କରିବା ସକାଶେ ଜାତୀୟ କୌଶଳ ବିକାଶ ନିଗମ ( NSDC ) ଏବଂ ଆଇବିଏମ ଇଣ୍ଡିଆ ମଧ୍ୟରେ ଏକ ବୁଝାମଣାପତ୍ର ସ୍ୱାକ୍ଷରିତ ହୋଇଛି । ଏନଏସଡ଼ିସି ଆଇବିଏମ ସ୍କିଲ୍ ଏକାଡ଼େମୀ ସହ ସହଭାଗୀତା ସ୍ଥାପନ କରି ଏସିଆ ପାସିଫିକ୍ ସ୍କିଲ୍ସ ଏକାଡ଼େମୀର ବ୍ୟାଜ୍ , କର୍ମନିଯୁକ୍ତି ମାର୍ଗ , ଏବଂ ଅନ୍ୟାନ୍ୟ ସଂପର୍କୀତ ଆଇବିଏମ ସୁଯୋଗକୁ ଉପଯୋଗ କରିବ ଯଦ୍ୱାରା ସ୍କିଲ୍ ଇଣ୍ଡିଆ ମିଶନ କାର୍ଯ୍ୟକ୍ରମ ସୁଦୃଢ଼ ହୋଇପାରିବ । ଏହା ଭବିଷ୍ୟତରେ ଏନଏସଡ଼ିସି ଦ୍ୱାରା ସ୍ୱୀକୃତ ଭବିଷ୍ୟତର ସମସ୍ତ ତାଲିମ ଯୋଗାଣକାରୀ ସଂସ୍ଥାଙ୍କୁ ଶକ୍ତିଶାଳୀ କରିବ । ଏହା ଦ୍ୱାରା ତାଲିମ ଗ୍ରହଣକାରୀ ଛାତ୍ରଛାତ୍ରୀମାନେ କ୍ୟାରିଅରମୁଖୀ ହେବା ସହ ଏଆଇ , କ୍ଲାଉଡ଼ , ବିଗ୍ ଡ଼ାଟା , ସାଇବର ନିରାପତ୍ତା ଆଦି ତାଲିମ ଗ୍ରହଣ କରିପାରିବେ ଯଦ୍ୱାରା ସେମାନେ ନୂତନ ପିଢ଼ିର ଚାକିରି ଆବଶ୍ୟକତାକୁ ପୂରଣ କରିପାରିବେ । ଏହି ସହଯୋଗ ଦ୍ୱାରା ପ୍ରଧାନମନ୍ତ୍ରୀ କୌଶଳ କେନ୍ଦ୍ରଗୁଡ଼ିକ ଆଇବିଏମ ଭଳି ଭର୍ଚୁଆଲ ପ୍ଲାଟଫର୍ମ ଉପଯୋଗ କରି ତାଲିମ ପ୍ରଦାନ କରିବାକୁ ସକ୍ଷମ ହେବେ ।


    4. ପ୍ରଥମ ଥର ପାଇଁ ଦେଶରେ ପୁନେ କ୍ୟାଣ୍ଟନମେଣ୍ଟର ଏକ ଆଇଟିଆଇକୁ ପାଞ୍ଚଟି ଟ୍ରେଡ଼ର ଅନୁମତି ପ୍ରଦାନ କରାଯାଇଛି । ଏମଏସଡ଼ିଇ ଅନ୍ୟ କ୍ୟାଣ୍ଟନମେଣ୍ଟ କ୍ଷେତ୍ରରେ ଥିବା ଆଇଟିଆଇଗୁଡ଼ିକରେ ସମାନ ଧରଣର ଆଇଟିଆଇ ଖୋଲିବାର ଯୋଜନା କରୁଛି ।


    5. ଅହମ୍ମଦାବାଦସ୍ଥିତ ଏକ ଦୃଷ୍ଟିବାଧିତ ଜନ ସଂଗଠନ ପରିଚାଳିତ ଆଇଟିଆଇକୁ ଏଭଳି ସ୍ୱୀକୃତି ପ୍ରଦାନ କରାଯାଇଛି । ବିଶେଷ ଭାବେ ଦିବ୍ୟାଙ୍ଗ ଅନୁକୂଳ ଟ୍ରେଡ଼ଗୁଡ଼ିକୁ ଏଭଳି ଆଇଟିଆଇରେ ସାମିଲ କରାଯାଇଛି । ଦିବ୍ୟାଙ୍ଗମାନଙ୍କୁ କୌଶଳ ତାଲିମ ପ୍ରଦାନ ସକାଶେ ପ୍ରଥମ ଥର ଲାଗି ଏକ ଆଇଟିଆଇକୁ ଏଭଳି ଅନୁମତି ପ୍ରଦାନ କରାଯାଇଛି । ଏମଏସଡ଼ିଇ ଅନ୍ୟାନ୍ୟ ରାଜ୍ୟରେ ଅନୁରୂପ ଧରଣର ଆଇଟିଆଇ ଖୋଲିବାର ଯୋଜନା ରଖିଛନ୍ତି ।


    6. ଏମଏସଡ଼ିଇର ଅଭିଯାନ ଅନୁସାରେ ଆଇଟିଆଇଗୁଡ଼ିକୁ ଗୁଣାତ୍ମକ ତାଲିମ ପ୍ରଦାନକ୍ଷମ କରିବା ସକାଶେ , ଏକ ଏକମାସିଆ କଳା ତାଲିମଦାତା ତାଲିମ ଯୋଜନା ( CITS ) ପାଠ୍ୟକ୍ରମ ଘୋଷଣା କରାଯାଇଛି । ଏହା ଦ୍ୱାରା ଆଇଟିଆଇଗୁଡ଼ିକରେ ଗୁଣାତ୍ମକ ତାଲିମଦାତା ଉପଲବ୍ଧ ହୋଇପାରିବେ ଏବଂ ସେମାନଙ୍କୁ ପ୍ରାକ୍ ଶିକ୍ଷଣ ସ୍ୱୀକୃତି ( RPL ) ମୋଡ଼ରେ ତାଲିମ ପ୍ରଦାନ କରାଯିବ ।


    7. ଡ଼୍ରୋନ୍ ଉଡ଼ାଣ ସକାଶେ କେତେକ ତାଲିମଦାତାମାନଙ୍କୁ ସୃଷ୍ଟି କରାଯିବ । ସେଥିପାଇଁ “ ଅନମ୍ୟାନଡ଼୍ ଏରିଆଲ୍ ଭେଇକିଲ୍/ଡ୍ରୋନ୍ ପାଇଲଟ ” ନାମକ ଏକ ନୂତନ ପାଠ୍ୟକ୍ରମର ଶୁଭାରମ୍ଭ କରାଯାଇଛି । ସେହି ତାଲିମଦାତାମାନେ ଏକ ନିର୍ଦ୍ଦିଷ୍ଟ ମାନ ଓ ନିୟମାବଳୀ ଆଧାରରେ ଏହାର ପରିଚାଳନା ଏବଂ ରକ୍ଷଣାବେକ୍ଷଣ କାର୍ଯ୍ୟ ସଂପାଦନ କରିବେ । ଏହା ଦେଶରେ ଏକ ତାଲିମଦାତା ଗୋଷ୍ଠୀ ସୃଷ୍ଟି କରିବ ଓ ସେମାନେ ବେସାମରିକ ବିମାନ ଚଳାଚଳ ମନ୍ତ୍ରଣାଳୟର ଡ଼୍ରୋନ ନୀତି ଆଧାରରେ ଡ଼୍ରୋନ୍ ଉଡ଼ାଣ ଓ ନିୟନ୍ତ୍ରଣ କାର୍ଯ୍ୟ ସଂପାଦନ କରିପାରିବେ ।


    ଏହି ଅବସରରେ ଉଦବୋଧନ ଦେଇ ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ “ ଗୁରୁ ଦିବସ ଅବସରରେ ମୁଁ ଦେଶର ଶିକ୍ଷକ ସମାଜଙ୍କୁ ଅଭିନନ୍ଦନ ଜଣାଉଛି । ଛାତ୍ରଛାତ୍ରୀମାନଙ୍କୁ ଶିକ୍ଷାଦାନ କରି ସେମାନେ ଦେଶ ଗଠନ ଦିଗରେ ଗୁରୁତ୍ୱପୂର୍ଣ୍ଣ ଭୂମିକା ନିର୍ବାହ କରିଆସୁଛନ୍ତି । ଆଜିର ଏହି କାର୍ଯ୍ୟକ୍ରମରେ ଯେଉଁସବୁ ଆଇଟିଆଇମାନେ ସମ୍ବର୍ଦ୍ଧିତ ହୋଇଛନ୍ତି ସେମାନଙ୍କୁ ମୁଁ ଅଭିନନ୍ଦନ ଜଣାଉଛି ଏବଂ ସେମାନେ ଯେଉଁ ଉଲ୍ଲେଖନୀୟ କାର୍ଯ୍ୟ ସଂପାଦନ କରିଛନ୍ତି ତାହାକୁ ଭୂୟସୀ ପ୍ରଶଂସା କରୁଛି । ଦେଶରେ କୁଶଳୀ ମାନବସମ୍ବଳ ସୃଷ୍ଟିରେ ସେମାନଙ୍କର ବିଶେଷ ଅବଦାନ ରହିଛି । ଆଜିର ଡ଼ିଜିଟାଲ ଯୁଗରେ ବଞ୍ଚିବାକୁ ହେଲେ ଆମର କୌଶଳର ମୌଳିକ ଢ଼ାଞ୍ଚାରେ ଯେଉଁ ପରିବର୍ତ୍ତନ ଘଟିଚାଲିଛି ସେଥିରେ ପ୍ରଯୁକ୍ତି ଓ ଅଭିନବତ୍ୱର ଦ୍ରୁତ ବିବର୍ତ୍ତନର ଆବଶ୍ୟକତା ରହିଛି । ମୁଣ୍ଡ ଟେକୁଥିବା ଅନେକ କ୍ଷେତ୍ରରେ ନୂଆ ନୂଆ କର୍ମସଂସ୍ଥାନମାନ ସୃଷ୍ଟି ହେଉଛି । ଆମର ଯୁବଗୋଷ୍ଠୀ ସେହିସବୁ କର୍ମନିଯୁକ୍ତିର ଫାଇଦା ଉଠାଇବାକୁ ହେଲେ ସେମାନଙ୍କୁ ନୂଆ ନୂଆ କୌଶଳ ହାସଲ କରିବାକୁ ପଡ଼ିବ । ତଦ୍ୱାରା ସେମାନେ ଏଥିରୁ ସର୍ବାଧିକ ଫାଇଦା ହାସଲ କରିପାରିବେ । ଆଜି ମୁଁ ଅତ୍ୟନ୍ତ ଖୁସି ଯେ ଆମର ଏହି ଅଭିଯାନରେ ଆଡ଼ୋବ ଏବଂ ଆଇବିଏମ ଭଳି ପ୍ରମୁଖ ଆଇଟି କମ୍ପାନୀମାନେ ଆମସହ ହାତ ମିଳାଇଛନ୍ତି । ଏହା ଦ୍ୱାରା ଭାରତର ସାଧାରଣ ଜନତାଙ୍କ ନିକଟରେ ସୁଦ୍ଧା ନୂଆ ନୂଆ କୌଶଳ ଓ ଦକ୍ଷତା ପହଞ୍ଚିପାରିବ । ”


    ସଂଯୋଗ କ୍ରମେ ଗୁରୁ ଦିବସ ଦିନ ଏଭଳି କାର୍ଯ୍ୟକ୍ରମର ଶୁଭାରମ୍ଭ ହୋଇଥିବାରୁ ମନ୍ତ୍ରୀ ଶ୍ରୀ ପ୍ରଧାନ ଦେଶର ଶ୍ରେଷ୍ଠ 20ଟି ଆଇଟିଆଇ ସଂସ୍ଥାନକୁ ଏହି ଅବସରରେ ସମ୍ବର୍ଦ୍ଧିତ କରିଥିଲେ । ଏକ ସ୍ୱାଧୀନ ତୃତୀୟ ପକ୍ଷ ସଂସ୍ଥା ଦ୍ୱାରା ଦେଶର 4811ଟି ଆଇଟିଆଇ ଅନୁଷ୍ଠାନକୁ ସେମାନଙ୍କର କାର୍ଯ୍ୟଦକ୍ଷତା ଆଧାରରେ ଗ୍ରେଡ଼ ପ୍ରଦାନ କରାଯାଇଛି । ଏହି କାର୍ଯ୍ୟକ୍ରମରେ 54ତମ ସର୍ବ ଭାରତୀୟ ଶିଳ୍ପୀ ପ୍ରତିଯୋଗିତାର କୃତୀ ପ୍ରତିଯୋଗୀମାନଙ୍କୁ ମଧ୍ୟ ପୁରସ୍କୃତ କରାଯାଇଥିଲା । ଦେଶର ଆଇଟିଆଇ/ଆଇଟିସିମାନଙ୍କରେ ତାଲିମ ଗ୍ରହଣ କରୁଥିବା ଶିକ୍ଷାର୍ଥୀମାନଙ୍କ ମଧ୍ୟରେ ସୁସ୍ଥ ପ୍ରତିଯୋଗିତାର ମନୋଭାବ ଜାଗରିତ କରିବା ସକାଶେ ଏଭଳି ବାର୍ଷିକ ପ୍ରତିଯୋଗିତାର ଆୟୋଜନ କରାଯାଇଥାଏ ।


    ଏହି କାର୍ଯ୍ୟକ୍ରମରେ ଡ଼ିଜିଟିର ମହାନିର୍ଦ୍ଦେଶକ ଶ୍ରୀ ରାଜେଶ ଅଗ୍ରୱାଲ , ଜାତୀୟ କୌଶଳ ବିକାଶ ନିଗମ ( NSDC )ର ପରିଚାଳନା ନିର୍ଦ୍ଦେଶକ ତଥା ସିଇଓ ମନୀଶ କୁମାର , ଆଡ଼ୋବ ଇଣ୍ଡିଆର ପରିଚାଳନା ନିର୍ଦ୍ଦେଶକ ଶ୍ରୀ କୁଲମୀତ ବାୱା ଏବଂ ଆଇବିଏମର ଭିପି ସୁଶ୍ରୀ ପ୍ରତିଭା ମହାପାତ୍ର ପ୍ରମୁଖ ଉପସ୍ଥିତ ଥିଲେ ।


    ***************

    
    
    (Release ID: 1545159) Visitor Counter : 3