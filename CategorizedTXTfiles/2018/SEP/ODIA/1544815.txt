      ରାଷ୍ଟ୍ରପତିଙ୍କ ସଚିବାଳୟ

      ସୁପ୍ରିମକୋର୍ଟ ପଞ୍ଜିକୃତ ଆଡ଼ଭୋକେଟ ସଂଘ ଦ୍ୱାରା ଆୟୋଜିତ ଆଲୋଚନାଚକ୍ର ରାଷ୍ଟ୍ରପତିଙ୍କ ଦ୍ୱାରା ଉଦଘାଟିତ
      Posted On: 01 SEP 2018 2:24PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଆଜି ସୁପ୍ରିମକୋର୍ଟ ପଞ୍ଜିକୃତ ଆଇନଜୀବୀମାନଙ୍କ ଦ୍ୱାରା ଆୟୋଜିତ ଏକ ଜାତୀୟ ଆଲୋଚନାଚକ୍ରକୁ ଆନୁଷ୍ଠାନିକ ଭାବେ ଉଦଘାଟନ କରିଛନ୍ତି ।


    ଏହି ଅବସରରେ ଉଦ୍‌ବୋଧନ ଦେଇ ରାଷ୍ଟ୍ରପତି କହିଲେ ଯେ ଭାରତର ଆଇନ ବ୍ୟବସ୍ଥାକୁ ସାରା ବିଶ୍ୱରେ ସମ୍ମାନ ଓ ମାନ୍ୟତା ପ୍ରଦାନ କରାଯାଇଥାଏ । କାରଣ ଏହା ନିରୀହ ଓ ଅସହାୟ ଲୋକଙ୍କ ସକାଶେ ଆଇନର ଉପଲବ୍ଧତାକୁ ସଦାବେଳେ ସୁନିଶ୍ଚିତ କରିଆସିଛି । ଏକଥା ସତ ଯେ ଆମର ବିଚାରପତିମାନେ ମାତ୍ରାଧିକ ମାମଲା ଫଇସଲା କରିବା କାର୍ଯ୍ୟରେ ସଦାବେଳେ ଡ଼ୁବି ରହିଛନ୍ତି । କାରଣ ଦେଶରେ ମାମଲା ସଂଖ୍ୟା ଢ଼େର ଗୁଣରେ ବୃଦ୍ଧି ପାଇଛି । ଏହାର ପରିଣାମ ସ୍ୱରୂପ , ବେଳେ ବେଳେ ମାମଲାଗୁଡ଼ିକର ଫଇସଲା ହେବା ନିମନ୍ତେ ଅତ୍ୟଧିକ ସମୟ ଲାଗିଯାଉଛି । ଏଭଳି ବିଳମ୍ବ ପାଇଁ ଆମେ ଆଲୋଚିତ ହେଉଛୁ । ଦେଶର ବିଭିନ୍ନ କୋର୍ଟରେ ଏବେ ପ୍ରାୟ 3.3 କୋଟି ବିଭିନ୍ନ ମାମଲା ବିଚାର ପାଇଁ ପଡ଼ିରହିଥିବାର ସୂଚନା ଦେଇ ରାଷ୍ଟ୍ରପତି କହିଲେ ଯେ ସେଥି ମଧ୍ୟରୁ 2.84 କୋଟି ମାମଲା କେବଳ ତଳ କୋର୍ଟରେ ରହିଛି । ଅବଶିଷ୍ଟ 43 ଲକ୍ଷ ମୋକଦ୍ଦମା ବିଭିନ୍ନ ହାଇକୋର୍ଟରେ ଏବଂ 58 ହଜାର ମାମଲା ସୁପ୍ରିମ କୋର୍ଟରେ ବିଚାରାଧୀନ ରହିଛି ।


    ରାଷ୍ଟ୍ରପତି କହିଲେ ଯେ ମାମଲାଗୁଡ଼ିକର ତ୍ୱରିତ ସମାଧାନ ନହେବାର ବିଭିନ୍ନ କାରଣ ରହିଛି । ସେଥିପାଇଁ ଆବଶ୍ୟକ ଭିତ୍ତିଭୂମି କ୍ଷେତ୍ରରେ ଥିବା ସମସ୍ୟା , ବିଭିନ୍ନ ବିଚାରାଳୟରେ ଅନେକ ସଂଖ୍ୟକ ପଦପଦବୀ ଶୂନ୍ୟ ପଡ଼ିବା ଏହାର ପ୍ରମୁଖ କାରଣ । ପୁଣି ମୋକଦ୍ଦମାଗୁଡ଼ିକୁ ମୁଲତବୀ ରଖାଯିବା ପ୍ରକ୍ରିୟାକୁ ଏକ ଆବଶ୍ୟକତା ପରିବର୍ତ୍ତେ ତାହା ସମୟକ୍ରମେ ଏକ ସଂସ୍କୃତିରେ ପରିଣତ ହୋଇସାରିଛି । ବାରମ୍ବାର ମୋକଦ୍ଦମାମାନଙ୍କରେ ମୁଲତବୀ ରଖାଯାଉଥିବା ହେତୁ ଧୀରେ ଧୀରେ ଏକ ନୂତନ ଚିନ୍ତାଧାରା ମୁଣ୍ଡ ଟେକୁଛି । ଏଭଳି ଧାରାକୁ ବନ୍ଦ କରିବା ନିମନ୍ତେ ନ୍ୟାୟପାଳିକା ନିଷ୍ଠାର ସହ ପ୍ରଚେଷ୍ଟା ଜାରି ରଖିଛି । ତେଣୁ ମୁଲତବୀ ଭଳି ଘଟଣାକୁ କେବଳ ଅତ୍ୟାବଶ୍ୟକ ପରିସ୍ଥିତି ସ୍ଥଳେ ଉପଯୋଗ କରାଯିବା ବ୍ୟତୀତ ଏହାକୁ ବାରମ୍ବାର ଉପଯୋଗ ନକରିବା ସକାଶେ ନ୍ୟାୟପାଳିକା ସହ ଜଡ଼ିତ ସମସ୍ତେ ନିଷ୍ଠାର ସହ ପ୍ରୟାସ କରିବାକୁ ରାଷ୍ଟ୍ରପତି ଆହ୍ୱାନ ଜଣାଇଥିଲେ ।


    ରାଷ୍ଟ୍ରପତି କହିଲେ ଯେ ବିଗତ ଦଶନ୍ଧିମାନଙ୍କରେ ଆମର ଆଡ଼ଭୋକେଟ ଏବଂ ଅନ୍ୟାନ୍ୟ ଆଇନ ପେଶାଦାରମାନଙ୍କ ଠାରୁ ସେମାନଙ୍କର ବିଭିନ୍ନ ଦାବି ଅନେକ ମାତ୍ରାରେ ବୃଦ୍ଧି ପାଇଛି । ଯେହେତୁ ଭାରତୀୟ ଅର୍ଥନୀତି ଏବେ ସଂପୂର୍ଣ୍ଣ ମୁକ୍ତ ହୋଇସାରିଛି , ବ୍ୟବସାୟ ଓ ବାଣିଜ୍ୟିକ ଆଇନ ଓ ପ୍ରଯୁକ୍ତି ଆଇନ ଏକ ନୂତନ ଭୂମିକା ଓ ମହତ୍ତ୍ୱ ବହନ କରିଛି । ଆମର ଆଇନ ଶିକ୍ଷାକୁ ଏହା ଏକ ନୂଆ ଚମକ ଦେଇଛି ।


    ରାଷ୍ଟ୍ରପତି କହିଲେ ଯେ ଦେଶର ଆଇନସେବାରେ କାର୍ଯ୍ୟରତ ଆଇନଜୀବୀମାନଙ୍କୁ ବିଭିନ୍ନ ବିଶ୍ୱବିଦ୍ୟାଳୟରେ କାର୍ଯ୍ୟରତ ଅଧ୍ୟାପକମାନେ ସୁଦୃଢ଼ କରିବାରେ ଯଥେଷ୍ଟ ମାତ୍ରାରେ ସହାୟକ ହୋଇ ଆସିଛନ୍ତି । ଆଇନ ଅଧ୍ୟାପନାକୁ ନୂତନ ଦିଶା ପ୍ରଦାନ , ଏହାକୁ କିଭଳି ସରକାରୀ ଓ ଘରୋଇ ସୂତ୍ରରୁ ଅଧିକ ପାଣ୍ଠି ମିଳିପାରିବ ଯଦ୍ୱାରା ଆଇନଶିକ୍ଷା ଅଧିକ ବ୍ୟାପକ ଓ ସୁଦୃଢ଼ ହେବ ସେଥିପାଇଁ ମିଳିତ ପ୍ରୟାସ ହେବା ଉଚିତ । ଯେତେବେଳେ କେତେକ ମାନ୍ୟତାର ଘରୋଇ ଆଇନ ବିଦ୍ୟାଳୟମାନଙ୍କ କଥା ଉଲ୍ଲେଖ କରାଯାଉଛି , ସେତେବେଳେ ଭାରତୀୟ ବାର କାଉନସିଲକୁ ଅଧିକା ସ୍ୱାୟତ୍ତତା ପ୍ରଦାନ କରାଯିବା ପ୍ରସଙ୍ଗ ଉପରେ ମଧ୍ୟ ବିଚାର କରାଯିବା ଆବଶ୍ୟକ । ସମ୍ଭବତଃ ଏହାକୁ ଏକ ପ୍ରଜ୍ଞାଯୁକ୍ତ ପ୍ରତିଷ୍ଠାନ ଭଳି ବିବେଚନା କରାଯିବା ଉପରେ ଧ୍ୟାନ କେନ୍ଦ୍ରୀତ ହେବା ଉଚିତ ବୋଲି ରାଷ୍ଟ୍ରପତି ମତ ପୋଷଣ କରିଥିଲେ ।


    ***************

    
    
    (Release ID: 1544815) Visitor Counter : 4