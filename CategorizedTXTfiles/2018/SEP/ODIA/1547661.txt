      ନିର୍ବାଚନ ଆୟୋଗ

      ଭିଭିପାଟ ଏବଂ ଇଭିଏମ୍ ଯୋଗାଣ ଠିକ୍ ଭାବେ ଚାଲିଛି, କିଛି ଉଦବେଗର କାରଣ ନାହିଁ: ନିର୍ବାଚନ କମିଶନ
      Posted On: 26 SEP 2018 3:36PM by PIB Bhubaneshwar


    2019 ଲୋକସଭା ନିର୍ବାଚନ ପାଇଁ ଭିଭିପାଟ୍ ଯୋଗାଣ ଦିଗରେ କୌଣସି ଆଶଙ୍କା ଓ ଅଯଥା ଉଦବେଗର କାରଣ ନାହିଁ ବୋଲି ନିର୍ବାଚନ କମିଶନ କହିଛନ୍ତି । ସାଧାରଣ ନିର୍ବାଚନ ତଥା ଲୋକସଭା ଓ ବିଧାନସଭା ଉପନିର୍ବାଚନ ପାଇଁ ମଧ୍ୟ ଶତ ପ୍ରତିଶତ ଭିଭିପାଟ ଯୋଗାଣ ହେବ ବୋଲି କମିଶନ ଦୃଢ଼ ଭାବେ କହିଛନ୍ତି । 2019 ଲୋକସଭା ନିର୍ବାଚନ ପାଇଁ ବାଙ୍ଗାଲୋରର ଭାରତ ଇଲେକ୍ଟ୍ରୋନିକ୍ସ ଲିମିଟେଡ୍ (ଭେଲ୍) ଏବଂ ହାଇଦ୍ରାବାଦର ଇଲେକ୍ଟ୍ରୋନିକ୍ସ କର୍ପୋରେସନ ଅଫ୍ ଇଣ୍ଡିଆ ଲିମିଟେଡକୁ ନିର୍ବାଚନ କମିଶନ 17.45 ଲକ୍ଷ ଭିଭିପାଟ ଯୋଗାଇ ଦେବାକୁ କହିଛନ୍ତି । ରାଷ୍ଟ୍ରାୟତ୍ତ ଉଦ୍ୟୋଗ ଦ୍ୱାରା ଏ ପର୍ଯ୍ୟନ୍ତ 9.45 ଲକ୍ଷ ଭିଭିପାଟ ଯୋଗାଇ ଦିଆଯାଇଛି । 2018 ନଭେମ୍ବର ମାସ ପୂର୍ବରୁ ବିଭିନ୍ନ ରାଜ୍ୟ/କେନ୍ଦ୍ରଶାସିତ ଅଞ୍ଚଳକୁ ବଳକା 8 ଲକ୍ଷ ଭିଭିପାଟ ଯୋଗାଇ ଦିଆଯିବ ବୋଲି ଉଭୟ ରାଷ୍ଟ୍ରାୟତ୍ତ ଉଦ୍ୟୋଗ ନିର୍ବାଚନ କମିଶନଙ୍କୁ ପ୍ରତିଶ୍ରୁତି ଦେଇଛନ୍ତି ।


    ଭିଭିପାଟ ଉତ୍ପାଦନ ଓ ଯୋଗାଣ ନେଇ ରାଷ୍ଟ୍ରାୟତ୍ତ ଉଦ୍ୟୋଗର ସିଏମଡିଙ୍କ ସହ ନିର୍ବାଚନ କମିଶନ ନିୟମିତ ବ୍ୟବଧାନରେ ସ୍ଥିତିର ସମୀକ୍ଷା କରୁଛନ୍ତି । ଏଥିସହ ଇଭିଏମ୍ ଓ ଭିଭିପାଟ ଗୁଡ଼ିକର ନିର୍ମାଣ କୌଶଳ , ଉତ୍ପାଦନ ଏବଂ ଯୋଗାଣ କାର୍ଯ୍ୟ ତଥା ଟେକ୍ନିକାଲ ଏକ୍ସପର୍ଟ କମିଟି ( TEC )ର ପରାମର୍ଶ ଅନୁଯାୟୀ ଏଗୁଡ଼ିକରେ ଆବଶ୍ୟକ ଫିଚର ସଂଯୁକ୍ତ କରାଯାଉଛି କି ନାହିଁ ଏବଂ ସେଗୁଡ଼ିକର କାର୍ଯ୍ୟଦକ୍ଷତା ନେଇ ମଧ୍ୟ ତଦାରଖ କରାଯାଉଛି । ନିର୍ବାଚନ ପୂର୍ବ ପ୍ରସ୍ତୁତି ଅନୁଯାୟୀ ସମୟାନୁସାରେ ମେସିନ ଉତ୍ପାଦନ ଓ ଯୋଗାଣ ହେଉଛି କି ନାହିଁ ତାହାକୁ କମିଶନଙ୍କ ଅଧିକାରୀମାନେ ଦୈନନ୍ଦିନ ତଦାରଖ କରୁଛନ୍ତି ।


    ଅତୀତର ବିଭିନ୍ନ ନିର୍ବାଚନରେ ଭିଭିପାଟର ତ୍ରୁଟିକୁ ଲକ୍ଷ୍ୟ କରି କମିଶନ ଅତିରିକ୍ତ ଭିଭିପାଟର ଆବଶ୍ୟକତାକୁ 125% ରୁ 135%କୁ ବୃଦ୍ଧି କରିଛନ୍ତି । ଆଗାମୀ ଲୋକସଭା ନିର୍ବାଚନ ପାଇଁ କମିଶନ 171% ବାଲଟ ୟୁନିଟ , 125% କଣ୍ଟ୍ରୋଲ ୟୁନିଟ ଏବଂ 135% ଭିଭିପାଟ ଆବଶ୍ୟକତା ଥିବା ଆକଳନ କରିଛନ୍ତି । ଉଲ୍ଲେଖଯୋଗ୍ୟ , ଭିଭିପାଟରେ କୌଣସି ତ୍ରୁଟି ଦେଖାଦେଲେ କେବଳ ଭିଭିପାଟକୁ ବଦଳାଯାଇଥାଏ । କିନ୍ତୁ ଇଭିଏମର ବାଲଟ ୟୁନିଟ କିମ୍ବା କଣ୍ଟ୍ରୋଲ ୟୁନିଟରେ କିଛି ତ୍ରୁଟି ପରିଲକ୍ଷିତ ହେଲେ , ସମ୍ପୂର୍ଣ୍ଣ ବାଲଟ ୟୁନିଟ , କଣ୍ଟ୍ରୋଲ ୟୁନିଟ ଏବଂ ଭିଭିପାଟ ପରିବର୍ତ୍ତନ କରାଯାଇଥାଏ । ତେଣୁ ଇଭିଏମର କଣ୍ଟ୍ରୋଲ ୟୁନିଟ ଅପେକ୍ଷା ଅଧିକ ସଂଖ୍ୟକ ଭିଭିପାଟ ଆବଶ୍ୟକ ପଡ଼ିଥାଏ ।


    2018 , ମେ ରେ ଅନୁଷ୍ଠିତ କାଇରାନା ଓ ଭଣ୍ଡାରା-ଗୋନ୍ଦିୟା ଉପନିର୍ବାଚନରେ ଅତ୍ୟଧିକ ବୁଥରେ ଆଲୋକ ଯୋଗୁ ଭିଭିପାଟ ବନ୍ଦ ହୋଇଯିବା ଘଟଣାର ଅଭିଜ୍ଞତାକୁ ଆଧାର କରି ଟେକ୍ନିକାଲ କମିଟି ସୁପାରିସ ଅନୁଯାୟୀ ଏବେ ଭିଭିପାଟ ହାର୍ଡୱେୟାରରେ ପରିବର୍ତ୍ତନ କରାଯାଇଛି , ଯଦ୍ୱାରାକି ଅତ୍ୟଧିକ ଆଲୋକରେ ତାହା ବନ୍ଦ ହେବ ନାହିଁ ।


    ବିଭିନ୍ନ ରାଜ୍ୟ ଓ କେନ୍ଦ୍ରଶାସିତ ଅଞ୍ଚଳରେ ଇଭିଏମ୍ ଏବଂ ଭିଭିପାଟ ଗୁଡ଼ିକର ପ୍ରଥମ ପର୍ଯ୍ୟାୟ ପରୀକ୍ଷଣ ଇତି ମଧ୍ୟରେ ଆରମ୍ଭ ହୋଇଛି , ଯଦ୍ୱାରାକି ସୁବ୍ୟବସ୍ଥିତ ଭାବେ ସମୟାନୁସାରେ ଲୋକସଭା ନିର୍ବାଚନ ପୂର୍ବରୁ ଏହି କାର୍ଯ୍ୟ ଶେଷ ହୋଇପାରିବ । ମାନବୀୟ ତ୍ରୁଟି ଯୋଗୁ ଯେପରି ଇଭିଏମ୍/ଭିଭିପାଟରେ ସମସ୍ୟା ଦେଖା ନଯିବ ସେଥିପାଇଁ ପ୍ରଥମ ପର୍ଯ୍ୟାୟ ଚେକିଂ କର୍ମଶାଳା ଏବଂ ପୁଲିଂ ଅଫିସରମାନଙ୍କ ପ୍ରଶିକ୍ଷଣ ଇତି ମଧ୍ୟରେ ନିୟମିତ ଚାଲିଛି ।


    ଏହା ପ୍ରଶଂସନୀୟ ଯେ ବିଗତ 20 ବର୍ଷ ମଧ୍ୟରେ ଭାରତର ନିର୍ବାଚନ କମିଶନ ସଫଳତାର ସହ 113ଟି ରାଜ୍ୟ ବିଧାନସଭା ନିର୍ବାଚନ ଏବଂ 3ଟି ଲୋକସଭା ନିର୍ବାଚନରେ ଇଭିଏମ୍ ବ୍ୟବହାର କରିଛନ୍ତି । 2017 ଜୁନ୍ ମାସ ପରଠାରୁ ଭୋଟର ଭେରିଫାଏବଲ ପେପର ଅଡିଟ ଟ୍ରେଲ (ଭିଭିପାଟ୍) ମେସିନ୍ ଇଭିଏମ୍ ସହିତ ବିଭିନ୍ନ ରାଜ୍ୟ ବିଧାନସଭା ଏବଂ ସଂସଦୀୟ ଉପନିର୍ବାଚନରେ ସଫଳତାର ସହ ବ୍ୟବହାର କରାଯାଇଛି । ଆସନ୍ତା ଦିନରେ ସମସ୍ତ ନିର୍ବାଚନରେ ଭିଭିପାଟ ବ୍ୟବହାର କରିବାକୁ କମିଶନ ପ୍ରସ୍ତୁତ ଅଛନ୍ତି ।


    ନିର୍ବାଚନ ପରିଚାଳନା , ପ୍ରସ୍ତୁତି ଏବଂ ଆଇନ ପ୍ରଣୟନ ପାଇଁ ଭାରତୀୟ ସମ୍ବିଧାନର ଧାରା 324ରୁ 329 ପର୍ଯ୍ୟନ୍ତ ଅନୁଯାୟୀ ନିର୍ବାଚନ କମିଶନ କ୍ଷମତା ପାଇଛନ୍ତି ।


    ****************

    
    
    (Release ID: 1547661) Visitor Counter : 1