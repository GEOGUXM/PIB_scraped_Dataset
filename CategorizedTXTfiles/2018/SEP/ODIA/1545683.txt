      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ସ୍ୱଚ୍ଛ, ସକ୍ରିୟ ଓ ସୁଲଭ ଚଳନ ବ୍ୟବସ୍ଥା ଉପରେ ପେଟ୍ରୋଲିୟମ ମନ୍ତ୍ରୀ ଧର୍ମେନ୍ଦ୍ର ପ୍ରଧାନଙ୍କ ଗୁରୁତ୍ୱାରୋପ;
      ଦେଶରେ 10,000 ସିଏନଜି ଷ୍ଟେସନ୍‌ ସ୍ଥାପନ କରାଯିବ;
      ପ୍ରଣୟନ କରାଯିବ ଜୈବ-ଏଟିଏଫ ଓ ଜୈବ-ସିଏନଜି ନୀତି
      Posted On: 08 SEP 2018 5:28PM by PIB Bhubaneshwar


    କେନ୍ଦ୍ର ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ତଥା ଦକ୍ଷତା ବିକାଶ ଓ ଉଦ୍ୟମିତା ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ କହିଛନ୍ତି ଯେ , ସ୍ୱଚ୍ଛ ସକ୍ରିୟ ତଥା ସୁଲଭ ଚଳନ ବ୍ୟବସ୍ଥା ଉପରେ ସରକାର ଗୁରୁତ୍ୱ ଆରୋପ କରନ୍ତି । ଏଠାରେ ଆୟୋଜିତ ଗ୍ଲୋବାଲ ମୋବିଲିଟି ସମ୍ମିଳନୀ 2018ରେ ଉଦ୍ବୋଧନ ଦେଇ ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ ବିଶ୍ୱରେ ସମ୍ପ୍ରତି ଘଟୁଥିବା ପରିବର୍ତ୍ତନର ଧାରା ସତ୍ତ୍ୱେ , ଭାରତରେ ବର୍ଷକୁ ପେଟ୍ରୋଲ ଓ ଡ଼ିଜେଲ ବ୍ୟବହାର 5% ହିସାବରେ ବଢ଼ିବାରେ ଲାଗିଛି । ଇଲେକ୍ଟ୍ରିକ ଯାନବାହନର ବ୍ୟବହାର ବୃଦ୍ଧି ଯାହା ହୋଇଥାଉ ନା କାହିଁକି ଭାରତ ସଦାସର୍ବଦା ତାର ଶୋଧନ କ୍ଷମତା ବୃଦ୍ଧି କରିଚାଲିବ କାରଣ ତାହାର ଆବଶ୍ୟକତା ରହିଛି । ସ୍ୱଚ୍ଛ ବର୍ଯ୍ୟ ଲକ୍ଷ୍ୟ ଧାର୍ଯ୍ୟ ସକାଶେ , ଭାରତ ବିଏସ-4ରୁ ସିଧାସଳଖ ବିଏସ-6 ପର୍ଯ୍ୟାୟକୁ ଡ଼େଇଁବ । ଚଳିତ ବର୍ଷ ଅପ୍ରେଲ ମାସଠାରୁ ଜାତୀୟ ରାଜଧାନୀ କ୍ଷେତ୍ର ଦିଲ୍ଲୀରେ ସ୍ୱଚ୍ଛ ଇନ୍ଧନ ବ୍ୟବହାର ଆରମ୍ଭ ହୋଇସାରିଛି । ସରକାର ଏବେସୁଦ୍ଧା ବ୍ୟବସାୟିକ ଯାନବାହନ ସକାଶେ ସକ୍ରିୟ ଇନ୍ଧନ ନୀତି ପ୍ରବର୍ତ୍ତନ କରିସାରିଛନ୍ତି ବୋଲି ସେ ସୂଚାଇଥିଲେ ।


    ବାଷ୍ପଭିତ୍ତିକ ପରିବହନ ବ୍ୟବସ୍ଥା ସଂପର୍କରେ ସୂଚନା ଦେଇ ମନ୍ତ୍ରୀ କହିଲେଯେ ସିଏନଜି , ଏଲଏନଜି ଏବଂ ଜୈବ-ସିଏନଜିର ବ୍ୟବହାର ଏବେ ଏହି ସେକ୍ଟରରେ ବୃଦ୍ଧି ପାଇବାରେ ଲାଗିଛି । ଆସନ୍ତା ଦଶବର୍ଷ ମଧ୍ୟରେ ଦେଶରେ 10 , 000 ସିଏନଜି ଷ୍ଟେସନ ସ୍ଥାପନ କରାଯିବାର ଯୋଜନା ରହିଛି ବୋଲି ସେ କହିଥିଲେ । ଏହିସବୁ ସିଏନଜି ଷ୍ଟେସନ ଦେଶର ବିଭିନ୍ନ ଭାଗରେ ସ୍ଥାପନ କରାଯିବ । ଏଲଏନଜିର ବ୍ୟବହାର ବୃଦ୍ଧି ସଂପର୍କରେ ନିଜର ମତ ରଖି ଶ୍ରୀ ପ୍ରଧାନ କହିଲେ ଯେ ରାଷ୍ଟ୍ରାୟତ୍ତ ତୈଳ ଉତ୍ପାଦନକାରୀ କମ୍ପାନୀମାନଙ୍କ ଦ୍ୱାରା ଏ ଦିଗରେ ପ୍ରୟାସ ଜାରି ରହିଛି । କେତେକ ଘରୋଇ କମ୍ପାନୀ ମଧ୍ୟ ଏଲଏନଜି ବିତରଣ ଭିତ୍ତିଭୂମି ସ୍ଥାପନ କରୁଛନ୍ତି । ଦେଶରେ 12ଟି ଜୈବ ତୈଳ ବିଶୋଧନାଗାର ସ୍ଥାପନ କରାଯାଉଛି ଏବଂ ଏ ଦିଗରେ 10% ଇଥାନାଲ ମିଶ୍ରିତ ଇନ୍ଧନ ଉତ୍ପାଦନ ସକାଶେ ପଦକ୍ଷେପ ଗ୍ରହଣ କରାଯାଉଛି । ଖୁବ୍‌ ଶୀଘ୍ର ଜୈବ ଏଟିଏଫ ଏବଂ ଜୈବ ସିଏନଜି ନୀତି ନିର୍ଦ୍ଧାରଣ କରାଯିବ । ଇଣ୍ଡିଆନ ଅଏଲ 50 ହାଇଡ଼୍ରୋଜେନ ସମୃଦ୍ଧ ସିଏନଜି ବସ୍‌ ଆସନ୍ତା ବର୍ଷଠାରୁ ପ୍ରଚଳନ କରିବା ସକାଶେ ଦିଲ୍ଲୀ ସରକାରଙ୍କ ସହ ଅନୁବନ୍ଧିତ ହୋଇଛନ୍ତି । ଇଲେକ୍ଟ୍ରିକ ଯାନବାହନ ପରିପ୍ରେକ୍ଷୀରେ ସୂଚନା ଦେଇ ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ ଏଭଳି ସଂସାଧନ ସ୍ଥାପନ ଦିଗରେ କେତେଗୁଡ଼ିଏ ଚାଲେଞ୍ଜ ରହିଛି ଏବଂ ଇଭିକୁ ପରିବର୍ତ୍ତନ କରାଯିବା ଦିଗରେ ଅର୍ଥନୈତିକ ସମସ୍ୟା ମଧ୍ୟ ଅଛି । ଏହି ଦିଗରେ ଏକ ବ୍ୟାପକ ନୀତି ପ୍ରଣୟନ ସକାଶେ ଆନ୍ତଃ ମନ୍ତ୍ରଣାଳୟର ଏକ ଟିମ୍‌ କାର୍ଯ୍ୟରତ ଅଛନ୍ତି ।


    ଏହି ଅଧିବେଶନରେ ବ୍ରିଟେନର ସଂସଦୀୟ ଅଣ୍ଡର ସେକ୍ରେଟାରୀ ମିଷ୍ଟର ଗ୍ରାହାମ ଷ୍ଟୁଆର୍ଟ , ସିଙ୍ଗାପୁରର ସ୍ୱାସ୍ଥ୍ୟ ଓ ପରିବହନ ମନ୍ତ୍ରୀ ଡ଼କ୍ଟର ଲାମ୍‌ ପିନ୍‌ ମିନ୍‌ , ଦକ୍ଷିଣ ଆଫ୍ରିକାର ପରିବହନ ଉପମନ୍ତ୍ରୀ ଶ୍ରୀମତୀ ସିନ୍ଦିସିୱେ ଚିକୁଙ୍ଗା ଅଂଶଗ୍ରହଣ କରିଥିଲେ । ପରିବହନ କ୍ଷେତ୍ରରେ ନିଜ ନିଜ ରାଷ୍ଟ୍ରରେ ଥିବା ବିଭିନ୍ନ ସମସ୍ୟା ସଂପର୍କରେ ସେମାନେ ଉଲ୍ଳେଖ କରିଥିଲେ । ସେହିସବୁ ସମସ୍ୟାର ମୁକାବିଲା ସକାଶେ ସେମାନଙ୍କ ଦେଶରେ ଗ୍ରହଣ କରାଯାଉଥିବା ପଦକ୍ଷେପ ସଂପର୍କରେ ଅବତାରଣା କରିଥିଲେ । ଶ୍ରୀ ଷ୍ଟୁଆର୍ଟ ଭାରତ ସରକାର ଏଲପିଜି ଏବଂ ଇଲେକ୍ଟ୍ରିସିଟି କ୍ଷେତ୍ରରେ ହାସଲ କରିଥିବା ସଫଳତା ଏବଂ ଦେଶର ବିପୁଳ ନାଗରିକମାନଙ୍କ ନିକଟରେ ତାହା ଉପଲବ୍ଧ କରାଇପାରିଥିବାରୁ ଏହାର ଭୂୟସୀ ପ୍ରଶଂସା କରିଥିଲେ ।


    **********


    

    
    (Release ID: 1545683) Visitor Counter : 1