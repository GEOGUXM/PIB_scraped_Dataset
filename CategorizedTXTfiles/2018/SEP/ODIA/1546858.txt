      କୌଶଳ ବିକାଶ ଓ ଉଦ୍ଯୋଗ ମନ୍ତ୍ରଣାଳୟ

      ସ୍କିଲ ଇଣ୍ଡିଆ ଅଭିଯାନର ଆମ୍ବାସାଡ଼ର ଭାବେ ଚୁକ୍ତିବଦ୍ଧ ହେଲେ ହିନ୍ଦୀ ଚଳଚ୍ଚିତ୍ର ତାରକା ବରୁଣ ଧାୱନ ଓ ଅନୁଷ୍କା ଶର୍ମା
      Posted On: 19 SEP 2018 6:19PM by PIB Bhubaneshwar


    ହିନ୍ଦୀ ଚଳଚ୍ଚିତ୍ର ଜଗତର ସୁପ୍ରସିଦ୍ଧ ଅଭିନେତା ବରୁଣ ଧାୱନ ଏବଂ ଅଭିନେତ୍ରୀ ଅନୁଷ୍କା ଶର୍ମା ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ ସ୍କିଲ ଇଣ୍ଡିଆ ଅଭିଯାନର ଏକ ବୈଠକରେ ଏହାର ପ୍ରଚାର ଏବଂ ପ୍ରସାର ନିମନ୍ତେ ଆମ୍ବାସାଡ଼ର ରୂପେ କାର୍ଯ୍ୟ କରିବା ଲାଗି ଚୁକ୍ତିନାମାରେ ସ୍ୱାକ୍ଷର କରିଛନ୍ତି ।


    ଏହି କଳାକାର ଦ୍ୱୟ ସେମାନଙ୍କର ଲୋକପ୍ରିୟ ଚଳଚ୍ଚିତ୍ର “ ସୂଇ ଧାଗା- ମେଡ଼ ଇନ୍ ଇଣ୍ଡିଆ ” ମାଧ୍ୟମରେ ଭାରତର ଉଦ୍ୟୋଗୀ ଏବଂ କୁଶଳୀ କର୍ମଶକ୍ତିଙ୍କୁ ସଲାମ କରି ବେଶ୍ ଚର୍ଚ୍ଚିତ ହୋଇଛନ୍ତି । ବିଶେଷ କରି କୁଟିରଶିଳ୍ପରେ ନିୟୋଜିତ କଳାକାର , କୁଶଳୀ କାରୀଗର ଏବଂ ବୁଣାକାରମାନେ ଯେଉଁମାନେ କି ଦେଶକୁ ବିଶ୍ୱବ୍ୟାପୀ ଗୌରବାନ୍ୱିତ କରାଇଛନ୍ତି ସେମାନଙ୍କୁ ସମ୍ମାନ ପ୍ରଦର୍ଶନ କରି ଲୋକମାନଙ୍କ ମଧ୍ୟରେ ଏକ ନୂତନ ଜାଗରଣ ସୃଷ୍ଟି କରିଛନ୍ତି । ଏହି ଚଳଚ୍ଚିତ୍ରରେ ଭାରତର କୁଶଳୀ କଳାକାରମାନେ ଯେଉଁମାନଙ୍କୁ କି ଏପର୍ଯ୍ୟନ୍ତ ଉତ୍ତମ ରୂପେ ଉପଯୋଗ କରାଯାଇନାହିଁ ଏବଂ ଏଭଳି କୁଶଳୀ କର୍ମଶକ୍ତି ସମାଜର ତୃଣମୂଳ ସ୍ତରରେ ରହିଆସିଛନ୍ତି ସେମାନଙ୍କ ଜୀବନ କାହାଣୀ ପ୍ରଦର୍ଶନ କରାଯାଇଛି । ସେମାନେ କି ପ୍ରକାର ସମସ୍ୟାର ସମ୍ମୁଖୀନ ହୋଇ ଆସୁଛନ୍ତି ତାହା ମଧ୍ୟ ଏ ଚଳଚ୍ଚିତ୍ରରେ ସୂଚୀତ କରାଯାଇଛି । ବରୁଣ ଧାୱନ ଏହି ଚଳଚ୍ଚିତ୍ରରେ ମୁଖ୍ୟ ଅଭିନେତାର ଭୂମିକା ଗ୍ରହଣ କରିଛନ୍ତି । ସ୍କିଲ୍ ଇଣ୍ଡିଆ ସହ ଅନୁବନ୍ଧିତ ହୋଇ ସେ ତାଙ୍କର ସମୟ ଭାରତର କୁଶଳୀ କଳାକାରମାନଙ୍କୁ ପ୍ରୋତ୍ସାହନ ଯୋଗାଇବା ଏବଂ ସେମାନଙ୍କ କଳା କୌଶଳକୁ ଲୋକଲୋଚନକୁ ଆଣିବା ଦିଗରେ କାର୍ଯ୍ୟ କରିବେ । ସେମାନେ ଏଥିପାଇଁ ଦେଶର ବିଭିନ୍ନ ଭାଗରେ ଭିନ୍ନ ଭିନ୍ନ ସମୟରେ ଆୟୋଜିତ କାର୍ଯ୍ୟକ୍ରମମାନଙ୍କରେ ଅଂଶଗ୍ରହଣ କରିବେ ।


    ମୁମ୍ବାଇଠାରେ ଗତକାଲି ଅନୁଷ୍ଠିତ ଏଭଳି ଅନୁବନ୍ଧନ କାର୍ଯ୍ୟକ୍ରମ ସଂପର୍କରେ ସୂଚନା ଦେଇ ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ତଥା କୌଶଳ ବିକାଶ ଓ ଉଦ୍ୟମିତା ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ କହିଲେ ଯେ “ ବରୁଣ ଧାୱନ ଏବଂ ଅନୁଷ୍କା ଶର୍ମା ସେମାନଙ୍କ ଚଳଚ୍ଚିତ୍ର “ ସୂଇ ଧାଗା- ମେଡ଼ ଇନ୍ ଇଣ୍ଡିଆ ” ମାଧ୍ୟମରେ ଦେଶର କୁଶଳୀ କର୍ମଶକ୍ତିଙ୍କ ଠାରେ ନିହିତ ଥିବା ଅସମ୍ଭବ ଏବଂ ଅସୀମ କର୍ମକୁଶଳତା ସଂପର୍କରେ ଜନସାଧାରଣଙ୍କୁ ଅବଗତ କରାଇଛନ୍ତି । ଦେଶର ଏହି କୁଶଳୀ କର୍ମଶକ୍ତିକୁ ଏବେ ଆମକୁ ଚିହ୍ନିବାକୁ ପଡ଼ିବ ଏବଂ ସେମାନଙ୍କର କଳାକୌଶଳକୁ ଉପଯୋଗ କରି ସେମାନଙ୍କୁ ସମାଜର ମୁଖ୍ୟସ୍ରୋତରେ ସାମିଲ କରି ସେମାନଙ୍କ ଜୀବନରେ ସକାରାତ୍ମକ ପରିବର୍ତ୍ତନ ଓ ଉନ୍ନତି ଘଟାଇବାକୁ ହେବ । ବାସ୍ତବିକ ସେମାନଙ୍କ ଭଳି କଳାକାରମାନେ ଚଳଚ୍ଚିତ୍ର ମାଧ୍ୟମରେ ଦେଶର କୁଶଳୀ କର୍ମଶକ୍ତିଙ୍କୁ ଲୋକଲୋଚନକୁ ଆଣି ଏକ ଗୁରୁତ୍ୱପୂର୍ଣ୍ଣ ସାମାଜିକ ବାର୍ତ୍ତା ଦେଇଛନ୍ତି । ଭାରତ ହେଉଛି ବିଶ୍ୱର ଅନ୍ୟତମ ଯୁବରାଷ୍ଟ୍ର । ତେଣୁ ଦେଶର ଏଭଳି କୁଶଳୀ ଯୁବଶକ୍ତିଙ୍କୁ ଚିହ୍ନିବା ବାସ୍ତବିକ ଗୌରବର କଥା । ସେମାନେ ସେମାନଙ୍କର କର୍ମ , କଳା ଓ କୌଶଳ ମାଧ୍ୟମରେ ରାଷ୍ଟ୍ରକୁ ସମଗ୍ର ବିଶ୍ୱରେ ସୁପରିଚିତ କରାଇପାରିବେ । ”


    ଏହି ଦୁଇ ଅଭିନେତା ଓ ଅଭିନେତ୍ରୀଙ୍କ ସ୍କିଲ ଇଣ୍ଡିଆ ସହ ହାତ ମିଳାଇବା ପ୍ରୟାସକୁ ପ୍ରଶଂସା କରି ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ ଏହା ଦ୍ୱାରାଦେଶର ଯୁବଶକ୍ତି ସେମାନଙ୍କ ଠାରୁ ପ୍ରେରଣା ଲାଭ କରି କୁଶଳୀ ହେବାକୁ ବ୍ରତୀ ହେବେ । ଏହା ସେମାନଙ୍କୁ ରୋଜଗାରକ୍ଷମ କରିବା ସହ ସେମାନଙ୍କ ଆର୍ଥିକ ଜୀବନରେ ବୈପ୍ଳବିକ ପରିବର୍ତ୍ତନ ଆଣିବ ଏବଂ ସେମାନେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ପରିକଳ୍ପିତ ନୂତନ ଭାରତ ଗଠନରେ ସକାରାତ୍ମକ ଯୋଗଦାନ କରିପାରିବେ ।


    କୌଶଳ ବିକାଶ ଓ ଉଦ୍ୟମିତା ମନ୍ତ୍ରଣାଳୟ ନେତୃତ୍ୱରେ ସ୍କିଲ୍ ଇଣ୍ଡିଆ ଧନ୍ଦାମୂଳକ ତାଲିମକୁ ଦେଶବ୍ୟାପୀ ଗୋଟିଏ ମାନର କରିବାକୁ ଯୋଜନା ରଖିଛି । ଉଭୟ ନୂତନ ଏବଂ ପାରମ୍ପରିକ କୌଶଳ ଏଥିପାଇଁ ଆବଶ୍ୟକ ଭିତ୍ତିଭୂମି ଗଠନ କରିବାରେ ସହାୟକ ହେବ । ସେହିଭଳି ଏଥିରେ ଶିଳ୍ପସଂସ୍ଥାମାନେ ଭାଗୀଦାର ଭାବେ ଅଂଶଗ୍ରହଣ କରିପାରିବେ । ସେମାନଙ୍କ ପ୍ରଯୁକ୍ତିଗତ ସହଯୋଗ ଦ୍ୱାରା କୁଶଳୀ ଯୁବଶକ୍ତି ଅଧିକ କର୍ମନିଯୁକ୍ତିକ୍ଷମ ହୋଇପାରିବେ । ଏହା ସେମାନଙ୍କ ପାଇଁ କର୍ମସଂସ୍ଥାନର ନୂତନ ବାତାବରଣ ଯୋଗାଇଦେବ । ଏହା ଫଳରେ ଦେଶରେ ପ୍ରତିବର୍ଷ ଏକ କୋଟିରୁ ଅଧିକ ଯୁବକଙ୍କୁ କୌଶଳ ତାଲିମ ପ୍ରଦାନ କରାଯିବାର ବ୍ୟବସ୍ଥା ସରକାର କରିଛନ୍ତି । ଏହା ସେମାନଙ୍କ ଜୀବନରେ ତଥା ନୂତନ ଭାରତ ଗଠନରେ ବୈପ୍ଳବିକ ପରିବର୍ତ୍ତନ ଘଟାଇପାରିବ ।


    ଏହି ଅବସରରେ ନିଜର ମତ ରଖି ବରୁଣ ଧାୱନ କହିଲେ ଯେ “ ପ୍ରଧାନମନ୍ତ୍ରୀ ଦେଶର ପାରମ୍ପରିକ ଶିଳ୍ପୀ , କଳାକାର ଏବଂ ସେହିଭଳି ଅନ୍ୟାନ୍ୟ କୁଶଳୀ ହସ୍ତଙ୍କୁ କୁଶଳୀ କରିବା , ତାଲିମ ଦେବା ଏବଂ ସେମାନଙ୍କୁ ଆର୍ଥିକ ସହାୟତା ଭଳି ପ୍ରୋତ୍ସାହନ ଦେବା ସକାଶେ ଯେଉଁ ଅସମ୍ଭବ ଦୂରଦୃଷ୍ଟି ଏବଂ ନିଷ୍ଠାପର ଚିନ୍ତାଧାରା ପ୍ରକଟ କରିଛନ୍ତି ତାହା ବାସ୍ତବିକ ପ୍ରଶଂସନୀୟ । ଏହି ଅଭିଯାନରେ ସାମିଲ ହୋଇ ଆମେମାନେ ନିଜକୁ ଗୌରବାନ୍ୱିତ ମନେକରୁଛୁ । “ ସୂଇ ଧାଗା ’ ଚଳଚ୍ଚିତ୍ର ମାଧ୍ୟମରେ ଆମେ ଦେଶର କଳାକାର ଓ ଶିଳ୍ପୀମାନଙ୍କୁ ଆତ୍ମନିର୍ଭରଶୀଳ ଏବଂ ଉଦ୍ୟୋଗୀ ହେବା ପାଇଁ ପ୍ରବର୍ତ୍ତାଇବାର ପ୍ରୟାସ କରିଛୁ ବୋଲି ଶ୍ରୀ ଧାୱନ କହିଥିଲେ ।


    ଅଭିନେତ୍ରୀ ଅନୁଷ୍କା ଶର୍ମା ତାଙ୍କର ବକ୍ତବ୍ୟରେ କହିଲେ ଯେ ସ୍କିଲ୍ ଇଣ୍ଡିଆ ଅଭିଯାନ ସରକାରଙ୍କ ଦେଶର ଯୁବଗୋଷ୍ଠୀଙ୍କୁ କୁଶଳୀ କରିବାର ପ୍ରତିବଦ୍ଧତାକୁ ପ୍ରକଟ କରେ । ଏହି ଅଭିଯାନରେ ସାମିଲ ହେବା ଦ୍ୱାର ଆମେ ଆମ ଦେଶର ଯୁବଶକ୍ତିଙ୍କୁ କୁଶଳୀ କରିବାରେ ସହଯୋଗ କରିପାରିବୁ । ଆମେ “ ସୂଇ ଧାଗା ” ଚଳଚ୍ଚିତ୍ର ସୁଟିଂ ସମୟରେ ଦେଶର ବିଭିନ୍ନ ସ୍ଥାନରେ ଏଇଭଳି ଅସମ୍ଭବ ସମ୍ଭାବନା ତଥା କୌଶଳ ଥିବା ଅନେକ ଯୁବ କଳାକାରମାନଙ୍କୁ ଦେଖିଛୁ । ସେଇଭଳି ଲୋକମାନଙ୍କୁ ସମାଜର ମୁଖ୍ୟ ସ୍ରୋତକୁ ଆଣିପାରିଲେ ସେମାନଙ୍କ ଜୀବନରେ ତଥା ଦେଶର ପ୍ରଗତିରେ ଉଲ୍ଲେଖନୀୟ ଅଗ୍ରଗତି ହୋଇପାରିବ । ”


    ସ୍କିଲ୍ ଇଣ୍ଡିଆ ଅଭିଯାନ କାର୍ଯ୍ୟକ୍ରମରେ ସରକାର କୌଶଳ ବିକାଶ ଓ ଉଦ୍ୟମିତା ସକାଶେ ଅନେକ ନୀତିଗତ ପରିବର୍ତ୍ତନ ଓ ପ୍ରବର୍ତ୍ତନ ଆଣିଛନ୍ତି । ଏହା ଦ୍ୱାରା ନବୀଶ ତାଲିମ ଆଇନ 1961ରେ ବ୍ୟାପକ ପରିବର୍ତ୍ତନ ଘଟାଯାଇଛି । ପ୍ରଧାନମନ୍ତ୍ରୀ କୌଶଳ ବିକାଶ ଯୋଜନା ପ୍ରବର୍ତ୍ତନ କରେ ଦେଶର ଯୁବବର୍ଗଙ୍କୁ ଅତି ଉନ୍ନତ ମାନର ତାଲିମ ଯୋଗାଇ ଦିଆଯାଉଛି । ଏହି ଯୋଜନା ଅଧୀନରେ ଏମଏସଡ଼ିଇର ପ୍ରାକ୍ ଅଧ୍ୟୟନକୁ ସ୍ୱୀକୃତି ପ୍ରଦାନ କରାଯାଉଛି ଏବଂ ସେମାନେ ପୂର୍ବରୁ ଯେଉଁ ଅଭିଜ୍ଞତା ଅର୍ଜନ କରିଛନ୍ତି ତାହାକୁ ବିବେଚନା କରି ସେମାନଙ୍କୁ ଅଧିକ କୌଶଳ ତାଲିମର ବ୍ୟବସ୍ତା କରାଯାଉଛି । ଏହା ଦ୍ୱାରା ଅସଂଗଠିତ ସେକ୍ଟର ଧୀରେ ଧୀରେ ସଂଗଠିତ ହେବାକୁ ଆରମ୍ଭ କରିଛି ।


    ***************

    
    
    (Release ID: 1546858) Visitor Counter : 4