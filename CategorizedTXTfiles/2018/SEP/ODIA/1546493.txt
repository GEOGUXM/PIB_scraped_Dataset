      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଜମ୍ମୁ-କାଶ୍ମୀରର ଆନ୍ତର୍ଜାତିକ ସୀମାରେଖାରେ ସ୍ମାର୍ଟ ତାରବାଡ ପ୍ରକଳ୍ପ ଉଦ୍ଘାଟନ କଲେ ରାଜନାଥ ସିଂହ
      Posted On: 17 SEP 2018 2:58PM by PIB Bhubaneshwar


    ଜମ୍ମୁକୁ ଲାଗିଥିବା ଭାରତ-ପାକିସ୍ତାନ ଆନ୍ତର୍ଜାତିକ ସୀମାରେଖାରେ ଦୁଇଟି ସ୍ମାର୍ଟ ଫେନ୍ସିଂ (ତାରବାଡ଼) ପାଇଲଟ ପ୍ରକଳ୍ପକୁ ସୋମବାର କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ଉଦଘାଟନ କରିଛନ୍ତି ।


    ଏହି ରାଜନାଥ ସିଂହ କହିଲେ ଯେ , ଦେଶର ସୀମାକୁ ଅଧିକ ନିରାପଦ କରିବାକୁ ସରକାର ଅନେକ ଗୁଡ଼ିଏ ପଦକ୍ଷେପ ନେଇଛନ୍ତି । ସୀମାରେ ନିରାପତ୍ତା ବ୍ୟବସ୍ଥାକୁ ଦୃଢ଼ ଓ ଫଳପ୍ରଦ କରିବାକୁ ସରକାର ଟେକ୍ନୋଲୋଜିର ଅଧିକ ବ୍ୟବହାର କରୁଛନ୍ତି । ସୀମାବର୍ତ୍ତୀ ରାଜ୍ୟ ଗୁଡ଼ିକର ସମମ୍ୟା ଦୂର କରିବାକୁ ଏହି ସ୍ମାର୍ଟ ତାରବାଡ଼ ଟେକ୍ନୋଲୋଜି ବ୍ୟବହାର କରାଯାଉଛି । ପରୀକ୍ଷାମୂଳକ ଭାବେ ଏବେ ଜମ୍ମୁକୁ ଲାଗିଥିବା ଭାରତ-ପାକିସ୍ତାନ ଆନ୍ତର୍ଜାତିକ ସୀମାରେଖାରେ 5 କିଲୋମିଟର ଦୂରତ୍ୱରେ ଦୁଇଟି ସ୍ମାର୍ଟ ତାରବାଡ଼ ପ୍ରକଳ୍ପ କାର୍ଯ୍ୟକାରୀ କରାଯାଉଛି ।


    ସେ କହିଲେ ଯେ , ଏହି ସ୍ମାର୍ଟ ତାରବାଡ଼ ଯୋଗୁ ସୀମାରେ ଯବାନଙ୍କ ସହିଦ ହେବା ଘଟଣା ହ୍ରାସ ପାଇବ ଏବଂ ଯବାନଙ୍କ ମାନସିକ ବଳକୁ ମଧ୍ୟ ଦୃଢ଼ କରିପାରିବ ।


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ପୁଣି କହିଲେ ଯେ , ସ୍ମାର୍ଟ ତାରବାଡ଼ ଯୋଗୁ ଆମ ସୀମା ସମ୍ପୂର୍ଣ୍ଣ ନିରାପଦ ରହିପାରିବ । କାରଣ ଏହାକୁ ଅତିକ୍ରମ କରିବା ଆତଙ୍କବାଦୀଙ୍କ ପକ୍ଷେ ଅସମ୍ଭବ ଓ ଅନୁପ୍ରବେଶ କରିବା କଷ୍ଟକର ହେବ ।


    କେନ୍ଦ୍ର ଉତ୍ତର-ପୂର୍ବାଞ୍ଚଳ ବିକାଶ (ସ୍ୱାଧୀନ) , ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ , ପର୍ସୋନେଲ , ପବ୍ଲିକ ଗ୍ରିଭାନ୍ସ ଓ ପେନସନ୍ , ଆଣବିକ ଶକ୍ତି ଓ ମହାକାଶ ବିଭାଗ ରାଷ୍ଟ୍ର ମନ୍ତ୍ରୀ ଡକ୍ଟର ଜିତେନ୍ଦ୍ର ସିଂହ , ବିଏସଏଫ୍ ମହାନିର୍ଦ୍ଦେଶକ କେ.କେ. ଶର୍ମା ଏବଂ ଅନ୍ୟାନ୍ୟ ବରିଷ୍ଠ ଅଧିକାରୀମାନେ ଏହି ଅବସରରେ ଉପସ୍ଥିତ ଥିଲେ ।


    ପରେ ଗଣମାଧ୍ୟମକୁ ସମ୍ବୋଧିତ କରି ରାଜନାଥ ସିଂହ କହିଲେ , ସୀମାକୁ ସମ୍ପୂର୍ଣ୍ଣ ନିରାପଦ ରଖିବା ସରକାରଙ୍କ ପାଇଁ ପ୍ରାଥମିକତା । 2026 କିଲୋମିଟର ଦୈର୍ଘ୍ୟର ସୀମା ସମ୍ବେଦନଶୀଳ ଏବଂ ଏହାକୁ ଡିଜିଟାଲ ତାରବାଡ଼ ଟେକ୍ନୋଲୋଜି ଦ୍ୱାରା ସୁରକ୍ଷିତ ରଖିବାକୁ ପ୍ରଚେଷ୍ଟା କରାଯାଉଛି । ସ୍ମାର୍ଟ ଫେନ୍ସିଂ ଦ୍ୱାରା ସୀମା ଅଧିକ ନିରାପଦ ରହିପାରିବ ଏବଂ ଯବାନଙ୍କ ଦ୍ୱାରା ଗ୍ରାଉଣ୍ଡ ପାଟ୍ରୋଲିଂ ହ୍ରାସ ପାଇପାରିବ ।


    ଦେଶରେ ପ୍ରଥମ ଥର ପାଇଁ କମ୍ପ୍ରେହେନ୍ସିଭ୍ ଇଣ୍ଟିଗ୍ରେଟେଡ ବର୍ଡର ମ୍ୟାନେଜମେଣ୍ଟ ସିଷ୍ଟମ ( CIBMS ) କାର୍ଯ୍ୟକ୍ରମ ଅଧୀନରେ ସ୍ମାର୍ଟ ବର୍ଡର ଫେନ୍ସି (ସୀମା ତାରବାଡ଼) କରାଯାଉଛି । ଆନ୍ତର୍ଜାତିକ ସୀମାରେଖାରେ ପ୍ରତ୍ୟେକ 5.5 କିଲୋମିଟର ଦୈର୍ଘ୍ୟର ଦୁଇଟି ପ୍ରକଳ୍ପ କାର୍ଯ୍ୟକାରୀ ହୋଇଛି । ଏହାଦ୍ୱାରା ଦୃଶ୍ୟ ହେଉନଥିବା ଇଲେକ୍ଟ୍ରୋନିକ୍ ବ୍ୟାରିଅର ରହିବ ଏବଂ ଭୂଭାଗ , ଭୂତଳ , ଜଳ ଏବଂ ଆକାଶରେ ଏହା ନଜର ରଖିପାରିବ , ଯାହାଦ୍ୱାରା କି ଦୁର୍ଗମ ଅଞ୍ଚଳରେ ବିଏସଏଫ୍ ଅନୁପ୍ରବେଶ ଉଦ୍ୟମକୁ ଠାବ କରି ବିଫଳ କରିପାରିବ । ଗମନାଗମନ ନଥିବା ଏବଂ ନଦୀ ଶଯ୍ୟାରେ ଯେଉଁଠାରେ ପାଟ୍ରୋଲିଂ ସମ୍ଭବ ନୁହେଁ , ତାହା ଉପରେ ମଧ୍ୟ ସିଆଇବିଏମଏସ ଟେକ୍ନୋଲୋଜି ଦ୍ୱାରା ନଜର ରଖାଯାଇପାରିବ ।


    ନିରୀକ୍ଷଣ , ସଞ୍ଚାର ଏବଂ ତଥ୍ୟ ସଂରକ୍ଷଣ ପାଇଁ ସିଆଇବିଏମଏସ୍ ଭିନ୍ନ ଭିନ୍ନ ଡିଭାଇସ ବ୍ୟବହାର କରୁଛି । ଏରୋଷ୍ଟାଟ , ଟାୱାର ଏବଂ ଖୁଣ୍ଟ ଇତ୍ୟାଦିରେ ଥର୍ମାଲ ଇମେଜର , ୟୁଜିଏସ୍ , ଫାଇବର ଅପ୍ଟିକାଲ ସେନ୍ସର , ରାଡାର , ସୋନାର ଇତ୍ୟାଦି ସେନ୍ସର ସଂଯୁକ୍ତ କରାଯାଇଛି । ସିଆଇବିଏମ୍ଏସ ପ୍ରକଳ୍ପରେ ଏ ସବୁ ସେନ୍ସର ଏବଂ ଅନ୍ୟାନ୍ୟ ଟେକ୍ନୋଲୋଜିକୁ ସମନ୍ୱିତ କରାଯାଇଛି । ଏହାର ସିଗନାଲ ୟୁନିଫାଏଡ କମାଣ୍ଡ ଏବଂ କଣ୍ଟ୍ରୋଲ ସେଣ୍ଟରରେ ପହଞ୍ଚିଥାଏ , ଯଦ୍ୱାରାକି ବିଏସଏଫ୍ ଏହାକୁ ଉଚିତ ସମୟରେ ନିରୀକ୍ଷଣ କରିବାରେ ସୁବିଧା ହୋଇଥାଏ । ଧୂଳିଝଡ଼ , କୁହୁଡ଼ି କିମ୍ବା ବର୍ଷା , ଭିନ୍ନ ଭିନ୍ନ ପାଣିପାଗରେ ପ୍ରତ୍ୟେକ ସମୟରେ ଚବିଶ ଘଣ୍ଟା ସୀମାରେ ନଜର ରଖିବାରେ ସିଆଇବିଏମଏସ ଦ୍ୱାରା ସମ୍ଭବ ।


    ଜମ୍ମୁ ଗସ୍ତ ଅବସରରେ ସ୍ୱରାଷ୍ଟ୍ର ମନ୍ତ୍ରୀ ମଧ୍ୟ ସ୍ୱଚ୍ଛ ଭାରତ ଅଭିଯାନରେ ଭାଗ ନେବା ସହ ବିଏସଏଫ୍ ଅଧିକାରୀ , ଯବାନ୍ ଓ ଅନ୍ୟାନ୍ୟ ଅଫିସରମାନଙ୍କୁ ସ୍ୱଚ୍ଛତାର ଶପଥ ଗ୍ରହଣ କରାଇଥିଲେ ।


    ****************

    
    
    (Release ID: 1546493) Visitor Counter : 4