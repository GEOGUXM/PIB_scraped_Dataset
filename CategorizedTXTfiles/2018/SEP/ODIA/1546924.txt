      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ମହିଳା ସୁରକ୍ଷାକୁ ସୁଦୃଢ଼ କରିବା ଲାଗି ଦୁଇଟି ପୋର୍ଟାଲର ଶୁଭାରମ୍ଭ କଲେ ସ୍ୱରାଷ୍ଟ୍ର ମନ୍ତ୍ରୀ
      Posted On: 20 SEP 2018 7:07PM by PIB Bhubaneshwar


    ମହିଳାଙ୍କ ବିରୋଧରେ ଅନଲାଇନରେ ହେଉଥିବା ଅଶୋଭନୀୟ ପୋଷ୍ଟକୁ ରୋକିବାକୁ ସାଇବର କ୍ରାଇମ ପ୍ରିଭେନ୍ସନ୍ ଏଗନଷ୍ଟ ୱିମେନ ଆଣ୍ଡ ଚିଲଡ୍ରେନ୍ ( CCPWC ) ପୋର୍ଟାଲ ଏବଂ ଯୌନ ଅପରାଧର ତଦନ୍ତ ଏବଂ ଏହା ଉପରେ ନଜର ରଖିବାକୁ ନ୍ୟାସନାଲ ଡାଟାବେସ୍ ଅନ ସେକ୍ସୁଆଲ ଅଫଣ୍ଡର୍ସ ( NDSO ) ପୋର୍ଟାଲ ।


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ଗୁରୁବାର ମହିଳାଙ୍କ ସୁରକ୍ଷା ସୁଦୃଢ଼ କରିବାକୁ ଦୁଇଟି ଭିନ୍ନ ଭିନ୍ନ ପୋର୍ଟାଲର ଶୁଭାରମ୍ଭ କରିଛନ୍ତି । “cybercrime.gov.in” ପୋର୍ଟାଲ ଜରିଆରେ ଜନସାଧାରଣଙ୍କଠାରୁ ଶିଶୁଙ୍କ ବିରୋଧରେ ହେଉଥିବା ଯୌନୋଦ୍ଦୀପକ ଅପରାଧ , ସେ ସମ୍ପର୍କିତ ପ୍ରସଙ୍ଗ , ବଳାତ୍କାର ଏବଂ ଗଣବଳାତ୍କାର ଆଦି ସମ୍ପର୍କରେ ଅଭିଯୋଗ ଦାଖଲ କରିପାରିବେ ।


    ଏ ସମ୍ପର୍କିତ ବିଭିନ୍ନ ମାମଲାର ତଦନ୍ତରେ ସହାୟତା କରିବାକୁ ତଦନ୍ତକାରୀ ସଂସ୍ଥା ଗୁଡ଼ିକ ପାଇଁ ଏନଡିଏସଓ ପୋର୍ଟାଲ ସହାୟକ ହୋଇପାରିବ ।


    ଏହି ଅବସରରେ ବିଭିନ୍ନ ରାଜ୍ୟର ଅଫିସରମାନଙ୍କୁ ରାଜନାଥ ସିଂହ ଭିଡିଓ କନଫରେନ୍ସି ଜରିଆରେ କହିଲେ ଯେ , ମହିଳା ଓ ଶିଶୁମାନଙ୍କ ବିରୋଧରେ ହେଉଥିବା ଅପରାଧ ରୋକିବାକୁ ସରକାର ବିଭିନ୍ନ ପଦକ୍ଷେପ ନେଇଛନ୍ତି । ଦୃଢ଼ କାର୍ଯ୍ୟାନୁଷ୍ଠାନ ସହ ଆଧୁନିକ ପ୍ରକ୍ରିୟାରେ ତଦନ୍ତ ପାଇଁ ଫୋରେନସିକ୍ ବ୍ୟବସ୍ଥାରେ ମଧ୍ୟ ବିକାଶ କରାଯାଇଛି । ମହିଳାଙ୍କ ସୁରକ୍ଷା ପାଇଁ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟରେ ସ୍ୱତନ୍ତ୍ର ଡିଭିଜନ ଖୋଲାଯିବା ସହ ନିରାପଦ ସିଟି ପ୍ରକଳ୍ପ ମଧ୍ୟ ଆରମ୍ଭ ହୋଇଛି । ମହିଳା ଓ ଶିଶୁମାନଙ୍କ ସୁରକ୍ଷାକୁ ଦୃଢ଼ କରିବା ଦିଗରେ ଏବେ ଆଉ ଦୁଇଟି ପୋର୍ଟାଲ ଆରମ୍ଭ କରାଯାଇଛି । ତଳସ୍ତରରେ ପୀଡ଼ିତ ମାନଙ୍କୁ କିପରି ଶୀଘ୍ର ନ୍ୟାୟ ମିଳିପାରିବ ସେ ଦିଗରେ ପୁଲିସ ଉଦ୍ୟମ କରୁଛି । ଏହି ପ୍ରକ୍ରିୟାକୁ ସଫଳ କରିବା ପାଇଁ ସମସ୍ତେ ଦୁଇ ନୂତନ ପୋର୍ଟାଲକୁ ସର୍ବଦା ବ୍ୟବହାର କରିବା ସହ ଅପଡେଟ୍ ରଖିବାକୁ ସ୍ୱରାଷ୍ଟ୍ର ମନ୍ତ୍ରୀ ପରାମର୍ଶ ଦେଇଥିଲେ । ମହିଳା ଓ ଶିଶୁ ବିରୋଧୀ ଅପରାଧ ରୋକିବା ଦିଗରେ କେତେକ ରାଜ୍ୟର ସ୍ୱତନ୍ତ୍ର ପ୍ରଚେଷ୍ଟାକୁ ସ୍ୱରାଷ୍ଟ୍ର ମନ୍ତ୍ରୀ ପ୍ରଶଂସା କରିବା ସହ ଅନ୍ୟ ରାଜ୍ୟମାନଙ୍କୁ ମଧ୍ୟ ଏ ସମ୍ପର୍କରେ ଅବଗତ କରାଇବାକୁ ଅନୁରୋଧ କରିଥିଲେ ।


    ଏହି ଅବସରରେ ମହିଳା ଓ ଶିଶୁ ବିକାଶ ମନ୍ତ୍ରୀ ମାନେକା ଗାନ୍ଧୀ ଆଶ୍ରୟ ସ୍ଥଳ ଗୁଡ଼ିକରେ ଶିଶୁମାନଙ୍କ ସୁରକ୍ଷାକୁ ସ୍ୱତନ୍ତ୍ର ଧ୍ୟାନ ଦେବାକୁ ସଂସ୍ଥାଗୁଡ଼ିକୁ ପରାମର୍ଶ ଦେଇଥିଲେ । ଯୌନ ଅପରାଧର ତ୍ୱରିତ ତଦନ୍ତ ପାଇଁ ପୁଲିସ ଥାନା ଗୁଡ଼ିକରେ ଫୋରେନସିକ୍ କିଟ୍ ମହଜୁଦ୍ ରଖିବା ଉପରେ ସେ ଗୁରୁତ୍ୱ ଦେଇଥିଲେ । ବିବାହର ତୁରନ୍ତ ପରେ ପତ୍ନୀଙ୍କୁ ସ୍ୱାମୀ ଛାଡ଼ି ଦେଉଥିବା ମାମଲା ଗୁଡ଼ିକୁ ଅଧିକ ଗୁରୁତ୍ୱ ଦେଇ ତଦନ୍ତ କରିବାକୁ ସେ କହିଥିଲେ ।


    କେନ୍ଦ୍ର ସ୍ୱରାଷ୍ଟ୍ର ସଚିବ ରାଜୀବ ଗଉବା ଅପରାଧୀଙ୍କ ଉପରେ ଲଗାମ ଦେବାକୁ ଯୌନ ଅପରାଧ ଗୁଡ଼ିର ତଦନ୍ତ ନିର୍ଦ୍ଦିଷ୍ଟ ସମୟ ମଧ୍ୟରେ ଶେଷ କରିବାକୁ କହିଥିଲେ । ଏ ଦିଗରେ ମଧ୍ୟ ପ୍ରଦେଶ ଓ ଉତ୍ତର ପ୍ରଦେଶ ପୁଲିସର କାର୍ଯ୍ୟକୁ ସେ ପ୍ରଶଂସା କରିବା ସହ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟ ଅନ୍ୟ ରାଜ୍ୟ ପୁଲିସର କାର୍ଯ୍ୟକୁ ମଧ୍ୟ ସମୀକ୍ଷା କରିବ ବୋଲି କହିଥିଲେ । ଶୁଭାରମ୍ଭ ହୋଇଥିବା ଦୁଇଟି ନୂତନ ପୋର୍ଟାଲ ତଦନ୍ତକାରୀ ସଂସ୍ଥାଗୁଡ଼ିକ ପାଇଁ ସହାୟକ ହେବ , ଏବଂ ବିଶେଷ କରି ଯେଉଁ ସବୁ ମାମଲାରେ ଅପରାଧୀ ନିଜ ରାଜ୍ୟ ଛାଡ଼ି ଅନ୍ୟ ରାଜ୍ୟକୁ ପଳାୟନ କରୁଛନ୍ତି , ସେହି କ୍ଷେତ୍ରରେ ଏହି ପୋର୍ଟାଲ ଅଧିକ କାମରେ ଆସିବ ବୋଲି ସେ କହିଥିଲେ ।


    ସିସିପିଡବ୍ଲୁସିରେ ଜଣେ ଅଭିଯୋଗକାରୀ ନିଜ ପରିଚୟ ଗୋପନ ରଖି ଅଭିଯୋଗ ଦାଖଲ କରିପାରିବ । ଏହି ପୋର୍ଟାଲ କେବଳ ପୀଡ଼ିତ କିମ୍ବା ଅଭିଯୋଗକାରୀଙ୍କୁ ନୁହେଁ ବରଂ ସମାଜର ପ୍ରତ୍ୟେକ ଦାୟିତ୍ୱବାନ ନାଗରିକ ଏବଂ ସିଭିଲ ସୋସାଇଟି ସଂଗଠନ ଗୁଡ଼ିକୁ ମହିଳା ଓ ଶିଶୁମାନଙ୍କ ବିରୋଧରେ ହେଉଥିବା ଯୌନୋଦ୍ଦୀପକ ଅପରାଧ ନେଇ ଅଭିଯୋଗ ଦାଖଲର ସୁଯୋଗ ଦେବ । ରାଜ୍ୟ ପୁଲିସକୁ ତଦନ୍ତରେ ସହାୟତା କରିବା ପାଇଁ ନିଷିଦ୍ଧ ତଥ୍ୟ , ଭିଡିଓ , ୟୁଆରଏଲ୍ ମଧ୍ୟ ଯେ କେହି ଅପଲୋଡ କରିପାରିବ । ଅଭିଯୋଗ ଦାଖଲ କରୁଥିବା ବ୍ୟକ୍ତିଙ୍କ ସହ ସେହି ରାଜ୍ୟର ପୁଲିସ ଯୋଗାଯୋଗରେ ରହିବ । ଅଭିଯୋଗକାରୀ ‘ ରିପୋର୍ଟ ଆଣ୍ଡ ଟ୍ରାକ ’ ଜରିଆରେ ନିଜ ମୋବାଇଲ ଫୋନ୍ ନମ୍ବର ଉଲ୍ଲେଖ କରି ଏହି ପୋର୍ଟାଲରେ ନିଜ ଅଭିଯୋଗ ନେଇ ହୋଇଥିବା ତଦନ୍ତର ସ୍ଥିତି ସମ୍ପର୍କରେ ମଧ୍ୟ ଅବଗତ ହୋଇପାରିବ ।


    ନ୍ୟାସନାଲ କ୍ରାଇମ ରେକର୍ଡସ ବ୍ୟୁରୋ ( NCRB ) ଅଭିଯୋଗ ମିଳିଥିବା ଭିଡିଓ କିମ୍ବା ତଥ୍ୟକୁ ସୋସିଆଲ ମିଡିଆରୁ ହଟାଇବା ଦିଗରେ ପଦକ୍ଷେପ ନେବ । ଏଥିପାଇଁ ଏନସିଆରବିକୁ ଆଇଟି ଆକ୍ଟର ଧାରା 79 (3) b ଅନୁଯାୟୀ ନୋଟିସ ପ୍ରଦାନ କରିବାର କ୍ଷମତା ପ୍ରଦାନ କରାଯାଇଛି ।


    ସ୍ୱରାଷ୍ଟ୍ର ମନ୍ତ୍ରୀଙ୍କ ଦ୍ୱାରା ଉନ୍ମୋଚିତ ହୋଇଥିବା ଦ୍ୱିତୀୟ ପୋର୍ଟାଲ ଏନଡିଏସ୍ଓ ଜାତୀୟ ସ୍ତରରେ ତଥ୍ୟ ଠୁଳ ବା ସଂରକ୍ଷଣ ପାଇଁ ଉଦ୍ଦିଷ୍ଟ । ଯୌନ ଅପରାଧୀଙ୍କ ସମ୍ପର୍କରେ ଜାତୀୟ ସ୍ତରରେ ଡାଟା ସଂରକ୍ଷଣ ପାଇଁ ଏହା କାର୍ଯ୍ୟ କରିବ । ରାଜ୍ୟ ପୁଲିସମାନଙ୍କ ସହ ସମନ୍ୱୟ ରଖି ଏନସିଆରବି ଏହି ପୋର୍ଟାଲର ପରିଚାଳନା କରିବ । ତଦନ୍ତ ପାଇଁ ଏହି ପୋର୍ଟାଲକୁ କେବଳ ତଦନ୍ତକାରୀ ସଂସ୍ଥାମାନେ ବ୍ୟବହାର କରିପାରିବେ । ବଳାତ୍କାର , ଗଣବଳାତ୍କାର , ପୋସ୍କୋ ଏବଂ ଅସଦାଚରଣ ମାମଲାରେ ଦଣ୍ଡିତ ହୋଇଥିବା ବ୍ୟକ୍ତିମାନଙ୍କ ତଥ୍ୟ ଏହି ପୋର୍ଟାଲରେ ସଂରକ୍ଷିତ ରହିବ । ଏବେ 4.4 ଲକ୍ଷ ତଥ୍ୟ ଏଠାରେ ସ୍ଥାନ ପାଇସାରିଛି । 2005 ପରଠାରୁ ସମସ୍ତ ତଥ୍ୟ ଏଥିରେ ଅପଲୋଡ କରି ଏହାକୁ ଅପଡେଟ୍ ରଖିବାକୁ ରାଜ୍ୟ ପୁଲିସକୁ ପରାମର୍ଶ ଦିଆଯାଇଛି । ପ୍ରତ୍ୟେକ ଅପରାଧୀଙ୍କ ନାମ , ଠିକଣା , ଫଟୋଗ୍ରାଫ ଏବଂ ଆଙ୍ଗୁଠି ଛାପ ଏଠାରେ ଉପଲବ୍ଧ ହୋଇପାରିବ । ତେବେ ଏହି ପୋର୍ଟାଲ କୌଣସି ବ୍ୟକ୍ତିଙ୍କ ଗୋପନୀୟତା ପ୍ରକାଶ କରିବ ନାହିଁ ।


    ରାଜ୍ୟ/କେନ୍ଦ୍ରଶାସିତ ଅଞ୍ଚଳ ସ୍ତରରେ ପୁଲିସ ଅଫିସର , ସରକାରୀ ଓକିଲ ଏବଂ ବିଚାବିଭାଗୀୟ ଅଫିସରମାନଙ୍କୁ ସାଇବର ଅପରାଧର ତଦନ୍ତ ବାବଦରେ ଅଧିକ ପ୍ରଶିକ୍ଷଣ ଦେବାକୁ ଏବଂ ଫୋରେନସିକ୍ ଓ ପ୍ରଶିକ୍ଷଣ ଲାବୋରେଟାରୀ ପ୍ରତିଷ୍ଠା ସକାଶେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟ ଇତି ମଧ୍ୟରେ 94.5 କୋଟି ଟଙ୍କା ମଞ୍ଜୁର କରିସାରିଛି ।


    ସ୍ୱରାଷ୍ଟ୍ର ମନ୍ତ୍ରଣାଳୟ , କେନ୍ଦ୍ର ମହିଳା ଓ ଶିଶୁ ବିକାଶ ମନ୍ତ୍ରଣାଳୟର ଅଧିକାରୀ , ବିଭିନ୍ନ ରାଜ୍ୟ ଓ କେନ୍ଦ୍ରଶାସିତ ଅଞ୍ଚଳର ବରିଷ୍ଠ ପୁଲିସ ଅଧିକାରୀ ଭିଡିଓ କନଫରେନ୍ସିଂ ଜରିଆରେ ଏହି କାର୍ଯ୍ୟକ୍ରମରେ ସାମିଲ ହୋଇଥିଲେ ।


    ****************

    
    
    (Release ID: 1546924) Visitor Counter : 2