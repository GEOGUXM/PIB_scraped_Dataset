      ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟ

      ଚତୁର୍ଥ ଅନ୍ତରାଷ୍ଟ୍ରୀୟ ବିଜ୍ଞାନ ମେଳାକୁ ଉଦଘାଟନ କରିବେ ରାଷ୍ଟ୍ରପତି
      • ଆଇଆଇଏସଏଫ 2018 ହେବ ଦିବଂଗତ ପ୍ରଧାନମନ୍ତ୍ରୀ ଅଟଳ ବିହାରୀ ବାଜପେୟୀଙ୍କ ପ୍ରତି ଶ୍ରଦ୍ଧାଞ୍ଜଳି : ଡକ୍ଟର ହର୍ଷବର୍ଦ୍ଧନ

      Posted On: 24 SEP 2018 3:43PM by PIB Bhubaneshwar

    ଆସନ୍ତା ଅକ୍ଟୋବର 6 , 2018 ତାରିଖ ଦିନ ଲକ୍ଷ୍ନୌଠାରେ ଭାରତ ଆନ୍ତର୍ଜାତିକ ବିଜ୍ଞାନ ମେଳା ( IISF )ର ଚତୁର୍ଥ ସଂସ୍କରଣ ଆୟୋଜିତ ହେବ । ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଏହି ମେଳାକୁ ଉଦ୍‌ଘାଟନ କରିବେ । ଆଇଆଇଏସଏଫ- 2018ରେ ଦେଶ ବିଦେଶର 5000 ଛାତ୍ରଛାତ୍ରୀଙ୍କ ସମେତ ପ୍ରାୟ 10000 ପ୍ରତିନିଧି ଯୋଗ ଦେବାର ସମ୍ଭାବନା ରହିଛି । ସେମାନଙ୍କ ଭିତରେ ଉତ୍ତର ପୂର୍ବାଞ୍ଚଳ କ୍ଷେତ୍ରରୁ 550 ଶିକ୍ଷକ ଏବଂ 200 ଛାତ୍ରଛାତ୍ରୀ ସାମିଲ ରହିବେ । ଏହା ବ୍ୟତୀତ ଏହି ମେଳାରେ 20ଜଣ ଆନ୍ତର୍ଜାତିକ ପ୍ରତିନିଧି ତଥା ପ୍ରାୟ 200 ଷ୍ଟାର୍ଟ ଅପ୍‌ ଯୋଗ ଦେବାର କାର୍ଯ୍ୟକ୍ରମ ରହିଛି ।


    ନୂଆଦିଲ୍ଲୀଠାରେ ଏହି ମେଳାର କର୍ଟେନ ରେଜର କାର୍ଯ୍ୟକ୍ରମରେ ଉଦ୍‌ବୋଧନ ଦେଇ କେନ୍ଦ୍ର ବିଜ୍ଞାନ ଓ ପ୍ରଯୁକ୍ତି ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ କହିଲେ ଯେ ଆଇଆଇଏସଏଫ ଦେଶର ବିଭିନ୍ନ ଭାଗର ଛାତ୍ରଛାତ୍ରୀମାନଙ୍କୁ ଏକଜୁଟ କରିବାର ସର୍ବବୃହତ୍‌ ପ୍ଲାଟଫର୍ମ । ଏଥିରେ ଛାତ୍ରଛାତ୍ରୀମାନଙ୍କ ବ୍ୟତୀତ ଶିକ୍ଷକ , ଗବେଷକ , ଅଭିନବ ଉଦ୍ଭାବନକାରୀ , କଳାକାର ଏବଂ ସାଧାରଣ ଜନତା ଏକତ୍ରିତ ହେବେ । ବିଜ୍ଞାନ ଓ ପ୍ରଯୁକ୍ତି କ୍ଷେତ୍ରରେ ଦେଶ କେତେ ସଫଳତା ହାସଲ କରିଛି ତାହା ସେମାନେ ଏକତ୍ର ଏକ ଉତ୍ସବ ଆକାରେ ମନାଇବେ । ବିଜ୍ଞାନ ଓ ପ୍ରଯୁକ୍ତି ପ୍ରତି ଯୁବଗୋଷ୍ଠୀ ତଥା ଛାତ୍ରଛାତ୍ରୀମାନଙ୍କୁ ଆକୃଷ୍ଟ ଏବଂ ଉତ୍ସାହିତ କରିବା ହେଉଛି ଆଇଆଇଏସଏଫ କାର୍ଯ୍ୟକ୍ରମର ମୂଳ ଉଦ୍ଦେଶ୍ୟ ।ପୁଣି ଦେଶରେ ବିଜ୍ଞାନ ଓ ପ୍ରଯୁକ୍ତିର ବାତାବରଣକୁ ଆଗକୁ ଆଗେଇ ନେବା ଏବଂ ଏକତ୍ର ତଥା ସହଯୋଗ ଭିତ୍ତିରେ ଏହି କ୍ଷେତ୍ରରେ କାର୍ଯ୍ୟ କରିବା ଲାଗି ଏହି ମେଳା ବିଶେଷ ଭାବେ ସହାୟକ ହୋଇପାରିବ ବୋଲି ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ ମତ ପୋଷଣ କରିଥିଲେ ।


    ଡକ୍ଟର ହର୍ଷବର୍ଦ୍ଧନ କହିଲେ ଯେ ଆଇଆଇଏସଏଫର ଚଳିତ ସଂସ୍କରଣ ଲକ୍ଷ୍ନୌଠାରେ ଆୟୋଜିତ ହେବାର ମୂଳ କାରଣ ହେଲା ଏହି ଉତ୍ସବକୁ ସ୍ୱର୍ଗୀୟ ପ୍ରଧାନମନ୍ତ୍ରୀ ଅଟଳ ବିହାରୀ ବାଜପେୟୀଙ୍କ ସ୍ମୃତି ଉଦ୍ଦେଶ୍ୟରେ ଉତ୍ସର୍ଗ କରିବା । ଶ୍ରୀ ବାଜପେୟୀ ବିଜ୍ଞାନକୁ ଜାତୀୟ ଜୀବନ ତଥା କାର୍ଯ୍ୟକ୍ରମରେ କେନ୍ଦ୍ରବିନ୍ଦୁକୁ ଆଣିବାରେ ତାଙ୍କର ଅବଦାନ ଅବିସ୍ମରଣୀୟ । ଶ୍ରୀ ବାଜପେୟୀ ହିଁ ଲାଲ ବାହାଦୂର ଶାସ୍ତ୍ରୀଙ୍କ ପ୍ରସିଦ୍ଧ ବାଣୀ “ ଜୟ ଯବାନ , ଜୟ କିଷାନ ” ସହ ଜୟ ବିଜ୍ଞାନକୁ ଯୋଡ଼ିଥିଲେ । ଡକ୍ଟର ବର୍ଦ୍ଧନ କହିଲେ ଯେ “ ବିଜ୍ଞାନରୁ ବିକାଶ ” ଦିଗରେ ସଭିଏଁ କାନ୍ଧକୁ କାନ୍ଧ ମିଳାଇ କାର୍ଯ୍ୟ କଲେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ପରିକଳ୍ପିତ ନୂତନ ଭାରତ ଗଠନ କରାଯାଇପାରିବ । “ ଅଟଳଜୀ ” ଙ୍କ ସ୍ୱପ୍ନର ଭାରତକୁ ସାକାର କରିବା ଦିଗରେ ପ୍ରଧାନମନ୍ତ୍ରୀ ଶ୍ରୀ ମୋଦୀ କାର୍ଯ୍ୟ କରୁଛନ୍ତି ବୋଲି ମନ୍ତ୍ରୀ ଡକ୍ଟର ବର୍ଦ୍ଧନ ମତ ପୋଷଣ କରିଥିଲେ ।


    ଆଇଆଇଏସଏଫ- 2018ରେ “ ପରିବର୍ତ୍ତନ ପାଇଁ ବିଜ୍ଞାନ ” କୁ ପ୍ରାଧାନ୍ୟ ଦିଆଯାଇଛି । ଏହି ମେଳା ଅବସରରେ ମୋଟ 23ଟି ବିଶେଷ କାର୍ଯ୍ୟକ୍ରମର ଆୟୋଜନ କରାଯିବ । ସେଥି ମଧ୍ୟରେ ବୈଶ୍ୱିକ ଭାରତ ବିଜ୍ଞାନ ଓ ପ୍ରଯୁକ୍ତି ଷ୍ଟେକହୋଲ୍ଡର୍ସ ମିଟ୍‌ ( GIST ) , ଶିଳ୍ପ ଶିକ୍ଷକ ମିଟ୍‌ ଓ ଅଭିନବତ୍ୱର ବିକାଶ ପାଇଁ ବିଜ୍ଞାନ ଓ ପ୍ରଯୁକ୍ତି (ସାଥୀ) ସେଥି ମଧ୍ୟରୁ ଅନ୍ୟତମ । ସେହିଭଳି ଜାତୀୟ ଷ୍ଟାର୍ଟଅପ୍‌ ଉଦ୍ୟୋଗୀ ସମ୍ମିଳନୀ ଏବଂ ଛାତ୍ର ବିଜ୍ଞାନ ଗ୍ରାମ ଅନ୍ୟ କେତେଗୁଡ଼ିଏ ପ୍ରମୁଖ କାର୍ଯ୍ୟକ୍ରମ ଯାହା ଏହି ମେଳା ଅବସରରେ ଆୟୋଜିତ ହେବ । ବିଜ୍ଞାନ ଗ୍ରାମ କାର୍ଯ୍ୟକ୍ରମକୁ ପ୍ରଧାନମନ୍ତ୍ରୀ ସଂସଦ ଆଦର୍ଶ ଗ୍ରାମ ଯୋଜନା ସହ ସଂଯୋଗ କରାଯାଇଛି ଯଦ୍ୱାରା ଗ୍ରାମାଞ୍ଚଳର ଲୋକମାନଙ୍କୁ ବିଜ୍ଞାନ ଓ ପ୍ରଯୁକ୍ତି ସହ ଯୋଡ଼ାଯାଇପାରିବ । ସମାଜ ବିଶେଷ କରି ଦେଶର ଗ୍ରାମାଞ୍ଚଳର ଲୋକମାନେ ସମ୍ମୁଖୀନ ହେଉଥିବା ବିଭିନ୍ନ ସମସ୍ୟାକୁ କିଭଳି ଭାବେ ବୈଜ୍ଞାନିକ ଉପାୟରେ ଏବଂ ପ୍ରଯୁକ୍ତିର ସହାୟତାରେ ସମାଧାନ କରାଯାଇପାରିବ ସେ ସଂପର୍କରେ ଗ୍ରାମାଞ୍ଚଳର ଲୋକମାନେ ଏହାଦ୍ୱାରା ଅବଗତ ହୋଇପାରିବେ ।


    ଏହି ଅବସରରେ ଉଦ୍‌ବୋଧନ ଦେଇ ଜୈବବିଜ୍ଞାନ ବିଭାଗ ସଚିବ ଡ଼କ୍ଟର ରେଣୁ ସ୍ୱରୂପ କହିଲେ ଯେ ଦେଶର ବିଜ୍ଞାନ ବିକାଶ କାର୍ଯ୍ୟକ୍ରମରେ ମହିଳା ବିଜ୍ଞାନୀ ଓ ଉଦ୍ୟୋଗୀମାନଙ୍କ ଭୂମିକା ଉପରେ ଏହି ମେଳା ଅବସରରେ ବିଶେଷ କାର୍ଯ୍ୟକ୍ରମର ଆୟୋଜନ କରାଯିବ । ଏହା ଦ୍ୱାରା ନୂଆ ନୂଆ ଉଦ୍ୟୋଗୀମାନେ ଏହି ମାର୍ଗ ପ୍ରତି ଆକୃଷ୍ଟ ହେବେ ଏବଂ ସେମାନେ ବିଜ୍ଞାନ ଓ ପ୍ରଯୁକ୍ତି କ୍ଷେତ୍ରରେ ମହିଳା ବିଜ୍ଞାନୀମାନେ କିଭଳି ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିପାରିବେ ସେ ସଂପର୍କରେ ଆଲୋଚନା କରିବେ ଓ ପରସ୍ପର ମଧ୍ୟରେ ସହଯୋଗର ସେତୁ ସ୍ଥାପନ କରିବେ ।


    ସେହିଭଳି ଦେଶର ଉତ୍ତର ପୂର୍ବାଞ୍ଚଳ କ୍ଷେତ୍ର ତଥା ଆକାଂକ୍ଷୀ ଜିଲ୍ଲାମାନଙ୍କ ପାଇଁ ବିଶେଷ କାର୍ଯ୍ୟକ୍ରମର ଆୟୋଜନ କରାଯିବ । ଉତ୍ତର ପୂର୍ବାଞ୍ଚଳ ଛାତ୍ର ସମ୍ମିଳନୀ ଏହି କାର୍ଯ୍ୟକ୍ରମକୁ ଶତାଧିକ ଅଭିନବ , ସମର୍ପିତ , ଆଗ୍ରହୀ ତଥା ପୁରସ୍କୃତ ଛାତ୍ରଛାତ୍ରୀଙ୍କୁ ଆଣିବ ଯଦ୍ୱାରା ସେମାନେ ଗୋଟିଏ ପ୍ଲାଟଫର୍ମରେ ଏକଜୁଟ ହୋଇପାରିବେ ଓ ପରସ୍ପର ମଧ୍ୟରେ ନିଜ ନିଜର ଅନୁଭୂତିକୁ ବାଣ୍ଟିପାରିବେ । ଏହା ସେମାନଙ୍କୁ ଆଗକୁ ଆଗେଇବାରେ ତଥା ନୂଆ ନୂଆ ଯୋଜନା ପାଇଁ ପ୍ରେରିତ କରିବ । ଆଇଆଇଏସଏଫ - 2018ର ଅନ୍ୟ ଏକ ବୈଶିଷ୍ଟ୍ୟ ହେବ ମେଗା ବିଜ୍ଞାନ ଓ ଶିଳ୍ପ ଏକ୍ସପୋର ଆୟୋଜନ ଯାହା ଦେଶ ବିଜ୍ଞାନ , ପ୍ରଯୁକ୍ତି ଓ ଶିଳ୍ପ କ୍ଷେତ୍ରରେ କେତେ ପ୍ରଗତି କରିଛି ଓ କି କି ପ୍ରକାର ସଫଳତା ହାସଲ କରିଛି ତାହା ଏହି ମଞ୍ଚରେ ପ୍ରଦର୍ଶିତ ହେବ ।


    2015 ମସିହା ଠାରୁ ଆଇଆଇଏସଏଫରେ ବିଶ୍ୱ ରେକର୍ଡ଼ ପ୍ରୟାସକୁ ଏକ ଗୁରୁତ୍ୱପୂର୍ଣ୍ଣ ଅଙ୍ଗ ଭାବେ ଗ୍ରହଣ କରାଯାଇଛି ସେହି ଦୃଷ୍ଟିରୁ ଆଇଆଇଏସଏଫ - 2018ରେ ଅଷ୍ଟମରୁ ଦଶମ ଶ୍ରେଣୀ ମଧ୍ୟରେ ଅଧ୍ୟୟନରତ 500 ଛାତ୍ରଛାତ୍ରୀମାନଙ୍କ ଦ୍ୱାରା “ ଡ଼ିଏନଏ ପୃଥକୀକରଣ ” ର ଏକ ବିଶ୍ୱ ରେକର୍ଡ଼ ଦିଗରେ ପ୍ରୟାସ କରାଯିବ ।


    ସହଭାଗୀତା ଗଠନ: “ ରାଜ୍ୟ ବିଜ୍ଞାନ ଓ ପ୍ରଯୁକ୍ତି ମନ୍ତ୍ରୀଙ୍କ ସମ୍ମିଳନୀ ” ରେ ସମାଜ ଉପରେ ବିଜ୍ଞାନ ଓ ପ୍ରଯୁକ୍ତିର ପ୍ରଭାବକୁ ଶୀର୍ଷକ ଭାବେ ଗ୍ରହଣ କରାଯାଇଛି । ସେହିପରି ଆଇଆଇଏସଏଫ- 2018ରେ ନବ ଭାରତ ନିର୍ମାଣ ଏବଂ ବିଜ୍ଞାନ ଓ ସାକ୍ଷରତା ଉତ୍ସବ ହେଉଛି ଅନ୍ୟତମ ପ୍ରମୁଖ କାର୍ଯ୍ୟକ୍ରମ । ଏହି ଉତ୍ସବ ସମସ୍ତ ପକ୍ଷଙ୍କୁ ଏକତ୍ର ଗୋଟିଏ ଛତା ତଳେ ଏକଜୁଟ କରି ବିଜ୍ଞାନ ଓ ପ୍ରଯୁକ୍ତିର ଅବଦାନ ଓ ଭାରତ ସରକାରଙ୍କ ବିଭିନ୍ନ ଫ୍ଲାଗସିପ କାର୍ଯ୍ୟକ୍ରମରେ ସେସବୁର ଉପଯୋଗ ଉପରେ ଆଲୋଚନା କରାଯିବ ।


    ଆଇଆଇଏସଏଫର ପ୍ରଥମ ଓ ଦ୍ୱିତୀୟ ସଂସ୍କରଣ ନୂଆ ଦିଲ୍ଲୀଠାରେ ଆୟୋଜିତ ହୋଇଥିଲା । ଏହାର ତୃତୀୟ ସଂସ୍କରଣ ଚେନ୍ନାଇ ଠାରେ ଅନୁଷ୍ଠିତ ହୋଇଥିଲା । ଚଳିତ ବର୍ଷ ଅକ୍ଟୋବର 5-8 ତାରିଖ ପର୍ଯ୍ୟନ୍ତ ଏହି ଚାରିଦିନିଆ ବିରାଟ କାର୍ଯ୍ୟକ୍ରମ ଲକ୍ଷ୍ନୌଠାରେ ଆୟୋଜିତ ହେଉଛି । କେନ୍ଦ୍ର ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟ , ଭୂବିଜ୍ଞାନ ମନ୍ତ୍ରଣାଳୟ ଏବଂ ବିଜ୍ଞାନ ଭାରତୀ ଅଥବା ବିଭାର ମିଳିତ ସହଯୋଗରେ ଏହା ଆୟୋଜନ କରାଯାଉଛି । ମୁଖ୍ୟ ଉତ୍ସବର ପ୍ରାରମ୍ଭିକ କାର୍ଯ୍ୟକ୍ରମ ଭାବେ ଜୈବପ୍ରଯୁକ୍ତି ବିଭାଗ ଏବଂ ବିଜ୍ଞାନ ଭାରତୀ ଦେଶର 80ଟି ସ୍ଥାନରେ ଆଉଟରିଚ୍‌ କାର୍ଯ୍ୟକ୍ରମର ଆୟୋଜନ କରୁଛି ।


    *******************

    
    
    (Release ID: 1547188) Visitor Counter : 4