      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଭିଡିଓ କନଫରେନ୍ସ ଜରିଆରେ ବାଂଲାଦେଶରେ ତିନୋଟି ପ୍ରକଳ୍ପ ଉଦଘାଟନ ସମୟରେ ପ୍ରଧାନମନ୍ତ୍ରୀଙ୍କ ଉଦବୋଧନ
      Posted On: 10 SEP 2018 9:10PM by PIB Bhubaneshwar


    ମହାମହିମ ଶେଖ ହସିନା , ବାଂଲାଦେଶର ପ୍ରଧାନମନ୍ତ୍ରୀ ,


    ଭାରତ ଏବଂ ବାଂଲାଦେଶର ବୈଦେଶିକ ମନ୍ତ୍ରୀ


    ସୁଶ୍ରୀ ମମତା ବାନାର୍ଜୀ , ପଶ୍ଚିମ ବଙ୍ଗର ମୁଖ୍ୟମନ୍ତ୍ରୀ ,


    ବିପ୍ଳବ କୁମାର ଦେବ , ତ୍ରିପୁରାର ମୁଖ୍ୟମନ୍ତ୍ରୀ ,


    କିଛିଦିନ ପୂର୍ବରୁ କାଠମାଣ୍ଡୁରେ ବିମସ୍ଟେକ ଶିଖର ସମ୍ମିଳନୀ କାଳରେ ଶେଖ ହସିନା ମହୋଦୟାଙ୍କ ସହ ସାକ୍ଷାତ ହୋଇଥିଲା । ଏଥିପୂର୍ବରୁ ଆମେ ମଇ ମାସରେ ଶାନ୍ତି ନିକେତନରେ , ଏବଂ ଏପ୍ରିଲରେ ରାଜ୍ୟଗୋଷ୍ଠୀ ଶିଖର ସମ୍ମିଳନୀ ଉପଲକ୍ଷେ ଲଣ୍ଡନରେ ଭେଟିଥିଲୁ ।


    ଏବଂ ମୁଁ ପ୍ରସନ୍ନ ଯେ ଆଜି ଭିଡିଓ କନଫରେନ୍ସ ମାଧ୍ୟମରେ ଆପଣଙ୍କ ସହିତ ପୁଣିଥରେ ସାକ୍ଷାତ ହେବାର ସୁଯୋଗ ମିଳିଲା ।


    ମୁଁ ପୂର୍ବରୁ ଅନେକ ଥର କହିସାରିଛି ଯେ ପଡ଼ୋଶୀ ଦେଶର ନେତାମାନଙ୍କ ସହିତ ପଡ଼ୋଶୀଙ୍କ ଭଳି ସମ୍ପର୍କ ରହିବା ଆବଶ୍ୟକ । ଯେତେବେଳେ ଇଚ୍ଛା ହେଲା କଥାବାର୍ତ୍ତା ହେବା ଆବଶ୍ୟକ , ଗସ୍ତ ହେବା ଆବଶ୍ୟକ । ଏ ସବୁ ବିଷୟ ଉପରେ ଆମକୁ ପ୍ରୋଟୋକଲର ବନ୍ଧନରେ ପଡ଼ିରହିବାର ଆବଶ୍ୟକତା ନାହିଁ ।


    ଏବଂ ଏହି ନିବିଡ଼ତା ପ୍ରଧାନମନ୍ତ୍ରୀ ଶେଖ ହସିନା ମହୋଦାୟାଙ୍କ ସହିତ ମୋର ସମ୍ପର୍କରୁ ସ୍ପଷ୍ଟ ଭାବେ ପ୍ରତିଫଳିତ ହେଉଛି । ଅନେକ ସାକ୍ଷାତକୁ ବାଦ ଦେଲେ ଏହା ଆମର ଚତୁର୍ଥ ଭିଡିଓ କନଫରେନ୍ସ ଅଟେ , ଏବଂ ନିକଟ ଭବିଷ୍ୟତରେ ଆଉ ଏକ ଭିଡିଓ କନଫରେନ୍ସ ମଧ୍ୟ ହେବ ।


    ଏହି ଭିଡିଓ କନଫରେନ୍ସର ସବୁଠୁ ବଡ଼ କଥା ହେଉଛି ଆମ ଦୁଇ ଦେଶର ସହଯୋଗର ପ୍ରକଳ୍ପ ଶୁଭାରମ୍ଭ କିମ୍ବା ଉଦଘାଟନ କୌଣସି ବଡ଼ବଡ଼ିଆ ଗସ୍ତର ଆବଶ୍ୟକ କରୁନାହିଁ ।


    ମହାମହିମ , ଯେତେବେଳେ ବି ଆମେ ଯୋଗଯୋଗର କଥା ହେଉଛୁ , ତ ’ ମୋର ସବୁବେଳେ ଆପଣଙ୍କ 1965 ପୂର୍ବ ସଂଯୋଗ ପୁନଃପ୍ରଚଳନ କରିବାର ସଂକଳ୍ପ କଥା ମନେ ପଡ଼ୁଛି ।


    ଏବଂ ମୋ ପାଇଁ ଅତି ପ୍ରସନ୍ନତାର ବିଷୟ ଏହା ଯେ ଆମେ ଗତ କିଛି ବର୍ଷ ମଧ୍ୟରେ ଲଗାତାର ଏ ଦିଗରେ ପଦକ୍ଷେପ ନେଉଛୁ ।


    ଆଜି ଆମେ ଆମର ବିଦ୍ୟୁତ ସଂଯୋଗ ବଢ଼ାଇଛୁ , ଏବଂ ରେଳ ଯୋଗାଯୋଗକୁ ଆହୁରି ଅଧିକ ଗଭୀର କରିବା ଲାଗି ଦୁଇଟି ପ୍ରକଳ୍ପର ଆରମ୍ଭ କରିଛୁ ।


    2015ରେ ମୁଁ ଯେତେବେଳେ ବାଂଲାଦେଶ ଆସିଥିଲି , ସେତେବେଳେ ଆମେ ବାଂଲାଦେଶକୁ 500 ମେଗାୱାଟର ଅତିରିକ୍ତ ବିଦ୍ୟୁତ ଯୋଗାଣ କରିବା ଲାଗି ନିଷ୍ପତ୍ତି ନେଇଥିଲୁ । ଏବଂ ଏଥିପାଇଁ ପଶ୍ଚିମବଙ୍ଗରୁ ବାଂଲାଦେଶର ସଂଚାର ସଂଯୋଗର ଉପଯୋଗ କରାଯାଉଛି । ଏହି କାର୍ଯ୍ୟକୁ ପୂରଣ କରିବାରେ ସହଯୋଗ ପାଇଁ ମୁଁ ମୁଖ୍ୟମନ୍ତ୍ରୀ ସୁଶ୍ରୀ ମମତା ବାନାର୍ଜୀଙ୍କୁ ଅଭିନନ୍ଦନ ଜଣାଉଛି ।


    ଏହି ପ୍ରକଳ୍ପ ସମ୍ପୂର୍ଣ୍ଣ ହେବା ଦ୍ୱାରା ଏବେ 1.16 ଗିଗାୱାଟ ବିଦ୍ୟୁତ ଭାରତରୁ ବାଂଲାଦେଶକୁ ଯୋଗାଣ କରାଯାଉଛି । ମୁଁ ଭାବୁଛି ଯେ ମେଗାୱାଟରୁ ଗିଗାୱାଟକୁ ଏହି ଲମ୍ଫ ଆମ ସମ୍ପର୍କର ସୁବର୍ଣ୍ଣ ଅଧ୍ୟାୟକୁ ପ୍ରତିଫଳିତ କରୁଛି ।


    ରେଳବାଇ କ୍ଷେତ୍ରରେ ମଧ୍ୟ ଆମର ଯୋଗାଯୋଗ ଲଗାତାର ବୃଦ୍ଧି ପାଉଛି । ଏଥିରେ ବାଂଲାଦେଶର ଅନ୍ତରୀଣ ଯୋଗାଯୋଗ , ଏବଂ ଭାରତ ସହିତ ଯୋଗାଯୋଗ , ଆମ ସହଯୋଗର ପ୍ରମୁଖ ଦିଗ ଅଟେ ।


    ଅଖାଉରା-ଅଗରତାଲାର ରେଳ ଯୋଗାଯୋଗ କାର୍ଯ୍ୟ ପୂରଣ ହେବା ଦ୍ୱାରା ଆମର ସୀମାପାର ଯୋଗାଯୋଗରେ ଆଉ ଏକ ଅଧ୍ୟାୟ ଯୋଡ଼ି ହୋଇଯିବ । ଏହି ପ୍ରକଳ୍ପ ନିମନ୍ତେ ସହଯୋଗ ଲାଗି ମୁଁ ମୁଖ୍ୟମନ୍ତ୍ରୀ ଶ୍ରୀ ବିପ୍ଳବ କୁମାର ଦେବଙ୍କୁ ଅଭିନନ୍ଦନ ଜଣାଉଛି ।


    ପ୍ରଧାନମନ୍ତ୍ରୀ ଶେଖ ହସିନା ବାଂଲାଦେଶର ବିକାଶ ନିମନ୍ତେ ମହତ୍ଵାକାଂକ୍ଷୀ ଲକ୍ଷ୍ୟ ନିର୍ଦ୍ଧାରଣ କରିଛନ୍ତି- 2021 ସୁଦ୍ଧା ମଧ୍ୟମ ଆୟ ରାଷ୍ଟ୍ର , ଏବଂ 2041ସୁଦ୍ଧା ବିକଶିତ ରାଷ୍ଟ୍ରରେ ପରିଣତ କରିବାର ସଂକଳ୍ପକୁ ସାକାର କରିବାରେ ସହଯୋଗ କରିବା ଆମ ପାଇଁ ଗର୍ବର ବିଷୟ ଅଟେ ।


    ମୋର ସମ୍ପୂର୍ଣ୍ଣ ବିଶ୍ୱାସ ଯେ ଆମେ ଆମ ସମ୍ପର୍କ ଯେତିକି ଯେତିକି ବଢ଼ାଇ ଚାଲିବୁ ଏବଂ ଲୋକମାନଙ୍କ ମଧ୍ୟରେ ସମ୍ପର୍କକୁ ସୁଦୃଢ଼ କରିବା , ସେତିକି ସେତିକି ଆମେ ବିକାଶ ଏବଂ ସମୃଦ୍ଧିର ନୂତନ ଉଚ୍ଚତାକୁ ଛୁଇଁବୁ ।


    ଏହି କାର୍ଯ୍ୟରେ ସହଯୋଗ ଲାଗି ଏବଂ ଆଜି ଏହି କାର୍ଯ୍ୟକ୍ରମରେ ଉପସ୍ଥିତି ଲାଗି ମୁଁ ପ୍ରଧାନମନ୍ତ୍ରୀ ଶେଖ ହସିନାଜୀଙ୍କୁ ଏବଂ ପଶ୍ଚିମବଙ୍ଗ ଏବଂ ତ୍ରିପୁରାର ମୁଖ୍ୟମନ୍ତ୍ରୀଙ୍କୁ ହୃଦୟରୁ କୃତଜ୍ଞତା ଜ୍ଞାପନ କରୁଛି ।


    ଧନ୍ୟବାଦ ।


    **********


    

    
    (Release ID: 1545597) Visitor Counter : 5