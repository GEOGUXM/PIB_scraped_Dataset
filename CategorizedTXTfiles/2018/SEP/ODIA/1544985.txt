      ରାଷ୍ଟ୍ରପତିଙ୍କ ସଚିବାଳୟ

      ରାଷ୍ଟ୍ରପତିଙ୍କ ସାଇପ୍ରସ ଗସ୍ତ
      • ସାଇପ୍ରସର ପ୍ରତିନିଧି ସଭାରେ ରାଷ୍ଟ୍ରପତିଙ୍କ ଉଦ୍‌ବୋଧନ

      Posted On: 03 SEP 2018 4:07PM by PIB Bhubaneshwar

    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ତିନି ୟୁରୋପୀୟ ରାଷ୍ଟ୍ର ଗସ୍ତରେ ଯାଇ ଯାତ୍ରାର ପ୍ରଥମ ଚରଣରେ ଗତକାଲି ସାଇପ୍ରସ ଠାରେ ପହଞ୍ଚିଛନ୍ତି । ସାଇପ୍ରସ ସହ ରାଷ୍ଟ୍ରପତି ବୁଲଗେରିଆ ଏବଂ ଚେକ୍‌ ଗଣରାଜ୍ୟ ମଧ୍ୟ ଗସ୍ତ କରିବେ । ସାଇପ୍ରସଠାରେ ପହଞ୍ଚିବା ପରେ ରାଷ୍ଟ୍ରପତି ନିକୋସିଆସ୍ଥିତ ସେଠାକାର ପ୍ରତିନିଧି ସଭାରେ ଉଦ୍‌ବୋଧନ ଦେଇଛନ୍ତି ।


    ଏହି ଅବସରରେ ଉପସ୍ଥିତ ସେ ଦେଶର ଜନ ପ୍ରତିନିଧିମାନଙ୍କୁ ସମ୍ବୋଧିତ କରି ରାଷ୍ଟପତି କହିଲେ ଯେ ସାଇପ୍ରସ ଓ ଭାରତ ମଧ୍ୟରେ ସଂପର୍କ ଯେତିକି ପ୍ରାଚୀନ , ସେତିକି ନିବିଡ଼ ଏବଂ ସୁଦୃଢ଼ । ପୁଣି ଏହି ସଂପର୍କ ବିବିଧ ସ୍ତରରେ ବ୍ୟାପ୍ତ । ବିଶ୍ୱର ଦୁଇ ପ୍ରାଚୀନ ସଭ୍ୟତା ଭାବେ ଉଭୟ ରାଷ୍ଟ୍ର ନିଜ ନିଜର ଜନସାଧାରଣଙ୍କ ସୁଖ ଓ ସମୃଦ୍ଧିକୁ ସଦାସର୍ବଦା ଅଗ୍ରପ୍ରାଧାନ୍ୟ ପ୍ରଦାନ କରିଆସିଛନ୍ତି । ତେଣୁ ସାଇପ୍ରସ ଓ ଭାରତ ମମଧ୍ୟରେ ଗଢ଼ି ଉଠିଥିବା ଏହି ନିବିଡ଼ ସଂପର୍କ ହିଁ ଆମ ସଂପର୍କର ସବୁଠାରୁ ବଡ଼ ଶକ୍ତି ଓ ଆଧାର । ଜନଜନ ମଧ୍ୟରେ ଗଢ଼ି ଉଠିଥିବା ସଂପର୍କକୁ ନେଇ ଆମେ ପାରସ୍ପରିକ ଆର୍ଥିକ ଓ ବାଣିଜ୍ୟିକ ସଂପର୍କକୁ ବ୍ୟାପକ କରିପାରିଛୁ । ପୁଣି ଏହା ଶୈକ୍ଷିକ ତଥା ବୌଦ୍ଧିକ ସଂପର୍କ ସ୍ଥାପନରେ ସହାୟକ ହୋଇଛି । ପୁଣି ଉଭୟ ରାଷ୍ଟ୍ର ବିଶ୍ୱରେ ଶାନ୍ତ ଓ ସ୍ଥିରତା ସକାଶେ ପ୍ରତିଶ୍ରୁତିବଦ୍ଧ । ଏହାକୁ ଆମେ ବିଭିନ୍ନ କ୍ଷେତ୍ରୀୟ ତଥା ବୈଶ୍ୱିକ ଫୋରମରେ ଉପସ୍ଥାପନ କରିଆସୁଛୁ । ଅନେକ ଗୁରୁତ୍ୱପୂର୍ଣ୍ଣ ପ୍ରସଙ୍ଗ , ଯେଉଁଥିରେ କି ଉଭୟ ରାଷ୍ଟ୍ରଙ୍କ ସ୍ୱାର୍ଥ ତଥା ବିଶ୍ୱ ସମୁଦାୟଙ୍କ ସ୍ୱାର୍ଥ ନିହିତ ସେହିସବୁ ପ୍ରସଙ୍ଗ ଉପରେ ଆମେ ନିଜକୁ ଗୋଟିଏ ପକ୍ଷରେ ଆବିଷ୍କାର କରିପାରିଛୁ ।


    ରାଷ୍ଟ୍ରପତି କହିଲେ ଯେ ଭାରତ ଏବେ ଆଧୁନିକୀକରଣ ତଥା ଆର୍ଥିକ ପ୍ରଗତି କ୍ଷେତ୍ରରେ ଦ୍ରୁତ ଗତିରେ ଧାବମାନ । ଦେଶର ପ୍ରଗତି ସମାଜର ସମସ୍ତ ବର୍ଗଙ୍କ ନିକଟରେ ଯେଭଳି ପହଞ୍ଚିପାରିବ ସେଥି ସକାଶେ ଆମେ ସଚେତନ । ସାଇପ୍ରସ୍‌ ଏହି ଦିଗରେ ଆମର ଏକ ନିର୍ଭରଯୋଗ୍ୟ ସହଯୋଗୀ ରାଷ୍ଟ୍ର । ସେଥିପାଇଁ ସାଇପ୍ରସ୍‌ ଭାରତରେ ପୁଞ୍ଜି ନିବେଶର ଏକ ବିରାଟ ସହଯୋଗୀ ହୋଇପାରିଛି । ଭାରତ ଏବେ ବିକାଶର ଏକ ଚୌଛକିରେ ଦଣ୍ଡାୟମାନ ଏବଂ ପୁଂଜି ନିବେଶ ପାଇଁ ଏହା ଏବେ ଏକ ବିଶ୍ୱ ଲକ୍ଷ୍ୟସ୍ଥଳରେ ପରିଣତ ହୋଇଛି । ପୁଣି ଏଥି ସକାଶେ ପର୍ଯ୍ୟାପ୍ତ ସୁଯୋଗ ରହିଚି । ଭାରତର ସାମଗ୍ରିକ ବିକାଶ ହାର ( GDP ) ବିଗତ ତୈମାସରେ 8.2 ପ୍ରତିଶତ ଛୁଇଁଛି । ବିଗତ କିଛି ବର୍ଷ ମଧ୍ୟରେ ଏହା ସର୍ବାଧିକ ବିକାଶ । ଏହା ଭାରତକୁ ବିଶ୍ୱର ଦ୍ରୁତତମ ଅର୍ଥ ବ୍ୟବସ୍ଥାରେ ପରିଣତ କରିପାରିଛି । ତେଣୁ ଭାରତ ସରକାରଙ୍କ ବିଭିନ୍ନ ବିକାଶ କାର୍ଯ୍ୟକ୍ରମରେ ସାଇପ୍ରସ ପୁଞ୍ଜି ନିବେଶ କରିବା ସକାଶେ ରାଷ୍ଟ୍ରପତି ସେ ଦେଶର ସରକାର ଓ ପୁଞ୍ଜିପତିମାନଙ୍କୁ ଆହ୍ୱାନ ଜଣାଇଥିଲେ । ରାଷ୍ଟ୍ରପତି କହିଲେ ଯେ ବାଣିଜ୍ୟ କାରବାର ସକାଶେ ଭାରତର ଦ୍ୱାର ସଦାବେଳେ ଉନ୍ମୁକ୍ତ- ଏବଂ ସାଇପ୍ରସ ପାଇଁ ତାହା ଅଧିକ ଉନ୍ମୁକ୍ତ ।


    ରାଷ୍ଟ୍ରପତି କହିଲେ ଯେ ଚଳିତ ବର୍ଷ ପ୍ରାରମ୍ଭିକ ପର୍ଯ୍ୟାୟରେ ଭାରତ ଆନ୍ତର୍ଜାତିକ ସୌର ସଂଘର ଉଦ୍ଘାଟନୀ ସମ୍ମିଳନୀର ଆୟୋଜନ କରିଥିଲା । ଏହି ବୈଶ୍ୱିକ ସଂସ୍ଥାର ଭାରତ ସହ ପ୍ରତିଷ୍ଠାତା । ଜଳବାୟୁ ପରିବର୍ତ୍ତନକୁ ରୋକିବା ସକାଶେ ଆନ୍ତର୍ଜାତିକ ସହଯୋଗ , ସମ୍ବଳ ଏବଂ ପ୍ରଯୁକ୍ତ ସଂଗ୍ରହ କରିବା ଉପରେ ଭାରତ ସରକାର ସର୍ବାଧିକ ଗୁରୁତ୍ୱ ଆରୋପ କରନ୍ତି । ଅକ୍ଷୟ ଶକ୍ତି ଉତ୍ପାଦନ ସକାଶେ ସର୍ବତ୍ର ପର୍ଯ୍ୟାପ୍ତ ସୁଯୋଗ ରହିଛି । ଏହା ବିଶ୍ୱ ଉତ୍ତାପନ ଏବଂ ସମୁଦ୍ର ଜଳସ୍ତର ବୃଦ୍ଧିକୁ ରୋକିବା ଦିଗରେ ସବୁଠାରୁ ଉତ୍ତମ ଉପାୟ । ଆମ ଉଭୟ ରାଷ୍ଟ୍ରଙ୍କ ନିକଟରେ ସୁଦୀର୍ଘ ବେଳାଭୂମି ତଥା ପର୍ଯ୍ୟାପ୍ତ ସୌରରଶ୍ମି ଉପଲବ୍ଧ ରହିଛି । ତେଣୁ ସାଇପ୍ରସ ଓ ଭାରତ ଉଭୟ ଏ ଦିଗରେ ଢ଼େର୍‌ କିଛି ହାସଲ କରିପାରିବେ । ସାଇପ୍ରସ୍‌ ଏହି ପରିପ୍ରେକ୍ଷୀରେ ଆଇଏସଏର ଅଂଶବିଶେଷ ହେବାକୁ ରାଷ୍ଟ୍ରପତି ଆହ୍ୱାନ ଜଣାଇଥିଲେ ।


    ରାଷ୍ଟ୍ରପତି କହିଲେ ଯେ ବିଶ୍ୱର ଦୁଇ ସମୃଦ୍ଧ ରାଷ୍ଟ୍ରଭାବେ ଉଭୟ ସାଇପ୍ରସ ଓ ଭାରତ ଆନ୍ତର୍ଜାତିକ ସ୍ତରରେ ଦେଖାଦେଉଥିବା ବିଭିନ୍ନ ଚାଲେଞ୍ଜ ସଂପର୍କରେ ସଚେତନ । ତେଣୁ ନୀତିଭିତ୍ତିକ ବ୍ୟବସ୍ଥାକୁ ମାନି ଆନ୍ତର୍ଜାତିକ ଶୃଙ୍ଖଳା ଅନୁସାରେ ଦ୍ୱିପାକ୍ଷିକ ବାଣିଜ୍ୟ କାରବାର ବୃଦ୍ଧି , ଆମର ସାମୁଦ୍ରିକ ପଥର ସୁରକ୍ଷା , ବୈଶ୍ୱିକ ସାମୁଦ୍ରିକ ବ୍ୟବସ୍ଥା ଓ ପାରସ୍ପରିକ ଆସ୍ଥା ଓ ବିଶ୍ୱାସ ଆଧାରରେ ଆମେ କାର୍ଯ୍ୟ କରିପାରିବା । ଆମର ସାର୍ବଭୌମତ୍ୱ ଏବଂ ଆତଙ୍କବାଦ ଓ ଅତିବାଦକୁ ପ୍ରତିହତ କରିବା ସକାଶେ ଆମର ପ୍ରୟାସ ଆମକୁ ଏକତା ସୂତ୍ରରେ ବାନ୍ଧିରଖିଛି । ଏହି ପରିପ୍ରେକ୍ଷୀରେ ଭାରତ ଆନ୍ତର୍ଜାତିକ ଆତଙ୍କବାଦ ସଂପର୍କୀତ ବ୍ୟାପକ ଘୋଷଣାନାମା ସକାଶେ ମିଳିତ ଜାତିସଂଘରେ ଦୃଢ଼ ଦାବି କରିଛି ଏବଂ ସେଥିରେ ସାଇପ୍ରସର ସମର୍ଥନକୁ ଭାରତ ଗୁରୁତ୍ୱର ସହ ବିବେଚନା କରେ ।


    ଆଜି ସକାଳେ ରାଷ୍ଟ୍ରପତି ନିକୋସିଆଠାରେ ସେ ଦେଶର ରାଷ୍ଟ୍ରପତିଙ୍କୁ ସାକ୍ଷାତ କରିବା ସହ ତାଙ୍କର ସରକାରୀ ଗସ୍ତକ୍ରମ ଆରମ୍ଭ କରିଥିଲେ । ସେଠାରେ ସାଇପ୍ରସର ରାଷ୍ଟ୍ରପତି ମିଷ୍ଟର ନିକୋସ ଆନାଷ୍ଟାସିଆଡ଼େସ୍‌ ତାଙ୍କୁ ଭବ୍ୟ ସ୍ୱାଗତ ସମ୍ବଦ୍ଧର୍ନ ଜଣାଇଥିଲେ । ଏହି ଅବସରରେ ସେଠାରେ ରାଷ୍ଟ୍ରପତି ଶ୍ରୀ କୋବିନ୍ଦ ଆର୍କବିଶପ ମାକାରିଓସଙ୍କ ପ୍ରତିମୂର୍ତ୍ତି ନିକଟରେ ଶ୍ରଦ୍ଧାଞ୍ଜଳି ଜ୍ଞାପନ କରିଥିଲେ ।


    ଏହା ପରେ ଉଭୟ ନେତାଙ୍କ ମଧ୍ୟରେ ବିଭିନ୍ନ ଦ୍ୱିପାକ୍ଷିକ ତଥା ବୈଶ୍ୱିକ ପ୍ରସଙ୍ଗ ଉପରେ ଆଲୋଚନା ଅନୁଷ୍ଠିତ ହୋଇଥିଲା । ନିକଟରେ ମିଷ୍ଟର ଆନାଷ୍ଟାସିଆଡ଼େସ୍‌ ପୁନର୍ବାର ରାଷ୍ଟ୍ରପତି ନିର୍ବାଚିତ ହୋଇଥିବାରୁ ରାଷ୍ଟ୍ରପତି ତାଙ୍କୁ ଅଭିନନ୍ଦନ ଜଣାଇଥିଲେ । ତାଙ୍କର ସଫଳ ନେତୃତ୍ୱ ଅନେକଙ୍କୁ ଅନୁପ୍ରାଣୀତ କରିଛି ବୋଲି ରାଷ୍ଟ୍ରପତି ଉଲ୍ଲେଖ କରିଥିଲେ । ତାଙ୍କ ନେତୃତ୍ୱରେ ସାଇପ୍ରସର ଅର୍ଥନୀତି ବେଶ୍‌ ଆଗେଇ ପାରିଛି । ସାଇପ୍ରସ ପ୍ରସଙ୍ଗର ସମ୍ଭାବ୍ୟ ସମାଧାନ ସକାଶେ ତାଙ୍କର ପ୍ରତିବଦ୍ଧତାକୁ ଭାରତ ପ୍ରଶଂସା କରେ ବୋଲି ସେ ଉଲ୍ଲେଖ କରିଥିଲେ ।


    ପରେ , ଉଭୟ ପକ୍ଷଙ୍କ ମଧ୍ୟରେ ଅନୁଷ୍ଠିତ ପ୍ରତିନିଧିସ୍ତରୀୟ ଆଲୋଚନାରେ ରାଷ୍ଟ୍ରପତି ଭାରତୀୟ ପକ୍ଷର ନେତୃତ୍ୱ ନେଇଥିଲେ । ଏହି ଅବସରରେ ନିଜର ବକ୍ତବ୍ୟ ରଖି ରାଷ୍ଟ୍ରପତି କହିଲେ ଯେ ଏକ ସମାନ ମୂଲ୍ୟବୋଧ ଭାରତ ଓ ସାଇପ୍ରସ ମଧ୍ୟରେ ସଂପର୍କକୁ ନିବିଡ଼ କରିବାରେ ସହାୟକ ହୋଇପାରିଛି । ଭାରତ ଏବେ ବିଶ୍ୱର ଦ୍ରୁତତମ ବୃହତ୍‌ ଅର୍ଥନୀତିରେ ପରିଣତ ହୋଇଛି । ଏହା ସାଇପ୍ରସର ପୁଞ୍ଜିନିବେଶକାରୀମାନଙ୍କ ଭାରତରେ ପୁଞ୍ଜି ଖଟାଇବା ସକାଶେ ପର୍ଯ୍ୟାପ୍ତ ସୁଯୋଗ ପ୍ରଦାନ କରେ । ଏହା କେବଳ ପୋର୍ଟଫୋଲିଓ ନିବେଶ ମଧ୍ୟରେ ସୀମିତ ନରହି ଭିତ୍ତିଭୂମି , ରିଅଲ ଇଷ୍ଟେଟ୍‌ , ଅକ୍ଷୟ ଶକ୍ତି , ଫାର୍ମା , ନିରାମୟ ଓ ସ୍ୱାସ୍ଥ୍ୟସେବା ଆଦି କ୍ଷେତ୍ରକୁ ସଂପ୍ରସାରିତ ହେବା ଆବଶ୍ୟକ ବୋଲି ରାଷ୍ଟ୍ରପତି ମତ ପୋଷଣ କରିଥିଲେ ।


    ପ୍ରତିନିଧି ସ୍ତରୀୟ ଆଲୋଚନା ଶେଷ ହେବାପରେ ଉଭୟ ପକ୍ଷଙ୍କ ମଧ୍ୟରେ ଦୁଇଟି ରାଜିନାମା ସ୍ୱାକ୍ଷରିତ ହୋଇଥିଲା । ସେଥିରୁ ପ୍ରଥମ ରାଜିନାମାଟି ଭାରତର ଆର୍ଥିକ ଗୁଇନ୍ଦା ୟୁନିଟ୍‌ ଏବଂ ସାଇପ୍ରସର ୟୁନିଟ୍‌ ଫର୍‌ କମ୍ବାଟିଂ ମନି ଲାଉଣ୍ଡରିଂ ମଧ୍ୟରେ ସ୍ୱାକ୍ଷରିତ ହୋଇଛି । ଏହା ଫଳରେ ଉଭୟ ଦେଶ ଆର୍ଥିକ ହେରଫେର ବ୍ୟାପାରରେ ପରସ୍ପର ମଧ୍ୟରେ ଗୁଇନ୍ଦା ସୂଚନା ଆଦାନପ୍ରଦାନ କରିବେ । ସେହିଭଳି ଟେରର ଫାଇନାନ୍ସିଂ ଏବଂ ଅନ୍ୟାନ୍ୟ ସଂପର୍କୀତ ଅପରାଧ ଜନିତ ସୂଚନା ପରସ୍ପର ମଧ୍ୟରେ ବିନିମୟ କରିବାକୁ ଉଭୟ ରାଷ୍ଟ୍ର ରାଜି ହୋଇଛନ୍ତି । ଦ୍ୱିତୀୟ ରାଜିନାମାଟି ପର୍ଯ୍ୟାବରଣ ସୁରକ୍ଷା ପ୍ରସଙ୍ଗ ଉପରେ ପାରସ୍ପରିକ ସହଯୋଗ ପ୍ରସଙ୍ଗରେ ସ୍ୱାକ୍ଷରିତ ହୋଇଛି । ସାଇପ୍ରସ ଗସ୍ତ ପରିପ୍ରେକ୍ଷୀରେ ରାଷ୍ଟ୍ରପତି ମଧ୍ୟ ଏକ ପ୍ରେସ୍‌ ବିଜ୍ଞପ୍ତି ଜାରି କରିଥିଲେ ।


    ଗତକାଲି ରାଷ୍ଟ୍ରପତି ନିକୋସିଆ ଠାରେ ଭାରତୀୟ ସମୁଦାୟଙ୍କ ପକ୍ଷରୁ ଆୟୋଜିତ ଏକ ଭବ୍ୟ ସମାରୋହରେ ଉଦ୍‌ବୋଧନ ଦେଇଥିଲେ । ନିକୋସିଆ ଠାରେ ଅବସ୍ଥାପିତ ଭାରତୀୟ ଉଚ୍ଚାୟୁକ୍ତ ଡ଼କ୍ଟର ଆର କେ ରାଘବନଙ୍କ ଦ୍ୱାରା ଏହି କାର୍ଯ୍ୟକ୍ରମର ଆୟୋଜନ କରାଯାଇଥିଲା ।


    ଏହି କାର୍ଯ୍ୟକ୍ରମରେ ଉଦ୍‌ବୋଧନ ଦେଇ ରାଷ୍ଟ୍ରପତି କହିଲେ ଯେ ଭାରତୀୟ ସମୁଦାୟ ସାଇପ୍ରସର ସଭ୍ୟତା , ସଂସ୍କୃତି ଓ ସମାଜ ସହ ଓତପ୍ରୋତ ଭାବେ ଜଡ଼ିତ ରହିଥିବା ଦେଖି ସେ ବେଶ୍‌ ଆନନ୍ଦିତ । ସେମାନେ ସାଇପ୍ରସର ଆର୍ଥିକ ବିକାଶରେ ମଧ୍ୟ ସାମିଲ ହୋଇଥିବା ତାଙ୍କୁ ବିଶେଷ ଖୁସି ଦେଇଛି । ଭାରତୀୟ ଡ଼ାୟାସ୍ପୋରାଙ୍କ ସକାଶେ ଭାରତ ସରକାର ଆରମ୍ଭ କରିଥିବା ବିଭିନ୍ନ ପ୍ରୟାସ ସଂପର୍କରେ ରାଷ୍ଟ୍ରପତି ସେମାନଙ୍କୁ ସୂଚୀତ କରିଥିଲେ । ଭାରତର ବାର୍ତ୍ତାକୁ ବିଶ୍ୱର ବିଭିନ୍ନ ଭାଗରେ ପହଞ୍ଚାଇବା କ୍ଷେତ୍ରରେ ଦରିଆପାରି ଭାରତୀୟ ସମୁଦାୟ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିଛନ୍ତି ବୋଲି ଭାରତ ସରକାର ବିଶ୍ୱାସ କରୁଥିବା ରାଷ୍ଟ୍ରପତି ସୂଚାଇଥିଲେ ।


    ***************

    
    
    (Release ID: 1544985) Visitor Counter : 7