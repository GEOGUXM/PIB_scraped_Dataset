      ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟ

      76ତମ ପ୍ରତିଷ୍ଠା ଦିବସ ପାଳନ କଲା ସିଏସଆଇଆର
      • ସିଏସଆଇଆର ବିଶ୍ୱର 1207 ସରକାରୀ ଗବେଷଣା ପ୍ରତିଷ୍ଠାନ ମଧ୍ୟରେ ନବମ
      • ଭାରତୀୟ ବୈଜ୍ଞାନିକମାନେ ବିଶ୍ୱର ସର୍ବଶ୍ରେଷ୍ଠ: ଡକ୍ଟର ହର୍ଷବର୍ଦ୍ଧନ
      Posted On: 26 SEP 2018 3:41PM by PIB Bhubaneshwar


    ବିଜ୍ଞାନ ଗବେଷଣା ମାଧ୍ୟମରେ ଏପର୍ଯ୍ୟନ୍ତ ଅସମାହିତ ଥିବା ଦେଶର ବିଭିନ୍ନ ସମସ୍ୟା ସମାଧାନ କରାଯିବାକୁ ବିଜ୍ଞାନ ଓ ପ୍ରଯୁକ୍ତି ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ ବୈଜ୍ଞାନିକମାନଙ୍କୁ ଆହ୍ୱାନ ଜଣାଇଛନ୍ତି । ଏହି ଅଭିଯାନରେ ଅବସରପ୍ରାପ୍ତ ବୈଜ୍ଞାନିକମାନେ ସହଯୋଗର ହାତ ବଢ଼ାଇବାକୁ ସେ ଅନୁରୋଧ କରିଛନ୍ତି । ନୂଆଦିଲ୍ଲୀଠାରେ ଭାରତୀୟ ଶିଳ୍ପ ଗବେଷଣା ପରିଷଦ ( CSIR )ର 77ତମ ପ୍ରତିଷ୍ଠା ଦିବସ କାର୍ଯ୍ୟକ୍ରମରେ ଉଦ୍‌ବୋଧନ ଦେଇ ଡକ୍ଟର ବର୍ଦ୍ଧନ କହିଲେ ଯେ ଅବସରପ୍ରାପ୍ତ ବୈଜ୍ଞାନିକ ଗବେଷକମାନଙ୍କ ସକାଶେ ସିଏସଆଇଆରର ବିଜ୍ଞାନାଗାରଗୁଡ଼ିକ ସକାରାତ୍ମକ ଭାବେ ଉନ୍ମୁକ୍ତ ରଖାଯିବା ଆବଶ୍ୟକ । କାରଣ ସେମାନେ ସିଏସଆଇଆର ପରିବାରର ସଦସ୍ୟ । ଜଣେ ବିଜ୍ଞାନୀଙ୍କର ଅବସର ନେବାର ଅବସର କେତେବେଳେ ଆସିନଥାଏ ବୋଲି ସେ ମତ ପୋଷଣ କରିଥିଲେ ।


    ମନ୍ତ୍ରୀ ଡକ୍ଟର ବର୍ଦ୍ଧନ କହିଲେ ଯେ ଏହି ପ୍ରତିଷ୍ଠା ଦିବସରେ ହିଁ ଦେଶର ବୈଜ୍ଞାନିକମାନେ ଶପଥ ଗ୍ରହଣ କରିବା ଉଚିତ ଯେ ସ୍ୱାଧୀନତା ପ୍ରାପ୍ତିର 70 ବର୍ଷ ଧରି ଦେଶର ଯେଉଁସବୁ ସମସ୍ୟା ଏଯାବତ୍‌ ଅସମାହିତ ରହିଛି ସେସବୁକୁ କିଭଳି ବୈଜ୍ଞାନିକ ଉପାୟରେ ସମାଧାନ କରାଯାଇପାରିବ ତାହାର ଉପାୟ ସେମାନେ ବାହାର କରିବାକୁ ପ୍ରୟାସ କରିବେ । ଏଥିପାଇଁ ସେମାନେ ଗୋଷ୍ଠୀବଦ୍ଧ ଭାବେ କାର୍ଯ୍ୟ କରନ୍ତୁ , ସେମାନଙ୍କର ଲକ୍ଷ୍ୟକୁ ବିଧିବଦ୍ଧ ଭାବେ ସଂଜ୍ଞା ନିରୂପିତ କରୁନ୍ତୁ , ସେଥିଲାଗି ଏକ ପରିଚାଳନା ଯୋଜନା ପ୍ରସ୍ତୁତ କରନ୍ତୁ ଏବଂ ସର୍ବୋପରି ବର୍ଷ ପରେ ବର୍ଷ ସେମାନଙ୍କର ପଦ୍ଧତିକୁ କିଭଳି କ୍ଷେତ୍ରରେ କାର୍ଯ୍ୟାନ୍ୱୟନ କରାଯାଇପାରିବ ତାହାର କାର୍ଯ୍ୟଯୋଜନା ପ୍ରସ୍ତୁତ କରନ୍ତୁ ।


    ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ କହିଲେ ଯେ ବିଗତ ସାଢ଼େ ଚାରିବର୍ଷ ଭିତରେ , ସେ ସିଏସଆଇଆରର 38ଟି ବିଜ୍ଞାନାଗାର ପରିଦର୍ଶନ କରିସାରିଛନ୍ତି ଏବଂ ସେଠାରେ କାର୍ଯ୍ୟରତ ବୈଜ୍ଞାନିକ ଓ ଗବେଷକମାନଙ୍କ ସହ ବିଭିନ୍ନ ପ୍ରସଙ୍ଗରେ ଆଲୋଚନା କରିଛନ୍ତି । ଏହି ଭାବବିନିମୟ ପରେ ତାଙ୍କର ହୃଦବୋଧ ହୋଇଛି ଯେ ଭାରତୀୟ ବୈଜ୍ଞାନିକମାନେ ବିଶ୍ୱର ଶ୍ରେଷ୍ଠ ବିଜ୍ଞାନୀ ଏବଂ ଏଠାରେ ଯେଉଁସବୁ ବିଜ୍ଞାନାଗାର ରହିଛି ତାହା ବିଶ୍ୱର ଅନ୍ୟତ୍ର ଥିବା ବିଜ୍ଞାନାଗାର ସହ ସମାନ ଅବା ଉନ୍ନତ ବୋଲି ସେ ମତ ପୋଷଣ କରିଥିଲେ ।


    ପୂର୍ବରୁ ନୀତି ଆୟୋଗ ସଦସ୍ୟ ଡକ୍ଟର ଏସ କେ ସାରସ୍ୱତ କୃତ୍ରିମ ପ୍ରଜ୍ଞା ଓ ମାନବସମାଜ ଶୀର୍ଷକ ଉପରେ ସିଏସଆଇଆର ପ୍ରତିଷ୍ଠା ଦିବସ ବକ୍ତୃତା ପ୍ରଦାନ କରିଥିଲେ ।


    ଡକ୍ଟର ସାରସ୍ୱତ ଏହି ଅବସରରେ ବିଭିନ୍ନ ବର୍ଗରେ ଦିଆଯାଉଥିବା ସିଏସଆଇଆର ବାର୍ଷିକ ପୁରସ୍କାର ପ୍ରଦାନ କରିଥିଲେ । ଏହିସବୁ ପୁରସ୍କାର ବିଦ୍ୟାଳୟ ଛାତ୍ରଛାତ୍ରମାନଙ୍କ ସକାଶେ ଅଭିନବତ୍ୱ ପୁରସ୍କାର , ଯୁବ ବୈଜ୍ଞାନିକ ପୁରସ୍କାର , ପ୍ରଯୁକ୍ତି ପୁରସ୍କାର , ହୀରକ ଜୟନ୍ତି ପ୍ରଯୁକ୍ତି ପୁରସ୍କାର , ଗ୍ରାମାଞ୍ଚଳ ବିକାଶ ସକାଶେ ବିଜ୍ଞାନ ଓ ପ୍ରଯୁକ୍ତି କ୍ଷେତ୍ରରେ ଅଭିନବତ୍ୱ ପୁରସ୍କାର , ଜୀବ ବିଜ୍ଞାନ ଗବେଷଣା କ୍ଷେତ୍ରରେ ଉତ୍କର୍ଷ ପାଇଁ ଜିଏନ ରାମଚନ୍ଦ୍ରନ୍‌ ସ୍ୱର୍ଣ୍ଣ ମେଡ଼ାଲ ଐବହ ଭୋତରୟ ବାୟୁସେନା ସକାଶେ ପ୍ରଦାନ କରାଯାଉଥିବା ପ୍ରଯୁକ୍ତି ଓ ଯୋଗାଯୋଗ ପୁରସ୍କାର ଆଦି ଅନ୍ୟତମ । ନିଜସ୍ୱ ଜ୍ଞାନକୌଶଳରେ ନିର୍ମିତ ସାରସ ବିମାନର ଜାନୁଆରୀ 24 , 2018 ତାରିଖ ଦିନ ସଫଳ ପରୀକ୍ଷଣ ଉଡ଼ାଣ ସକାଶେ ଭାରତୀୟ ବାୟୁସେନାର ବୈମାନିକଙ୍କୁ ଏହି ପୁରସ୍କାର ପ୍ରଦାନ କରାଯାଇଥିଲା ।


    ଏହି ଅବସରରେ ବିଜ୍ଞାନ ଓ ପ୍ରଯୁକ୍ତି ବିଭାଗ ସଚିବ ପ୍ରଫେସର ଏବଂ ସିଏସଆଇଆରର ମହା ନିର୍ଦ୍ଦେଶକ ଆଶୁତୋଷ ଶର୍ମା ଶାନ୍ତି ସ୍ୱରୂପ ଭାଟନଗର ପୁରସ୍କାର 2018ର ବିଜୟୀଙ୍କ ନାମ ଘୋଷଣା କରିଥିଲେ । ଭାରତରେ ଆନ୍ତଃବୈଜ୍ଞାନିକ ବିଜ୍ଞାନ ଗବେଷଣା କ୍ଷେତ୍ରରେ ଏହା ହେଉଛି ସର୍ବବୃହତ୍‌ ପୁରସ୍କାର । ଏହି ପୁରସ୍କାର ପାଇବା ସକାଶେ ଚଳିତ ବର୍ଷ ମୋଟ 13ଜଣ ବୈଜ୍ଞାନିକ ମନୋନୀତି ହୋଇଛନ୍ତି । ଏହି ପୁରସ୍କାର ସ୍ୱରୂପ ପ୍ରତ୍ୟେକ ବିଜେତାଙ୍କୁ ନଗଦ ପାଞ୍ଚଲକ୍ଷ ଟଙ୍କା ସହ ଏକ ମାନପତ୍ର ପ୍ରଦାନ କରାଯାଇଥାଏ ।


    ******************

    
    
    (Release ID: 1547666) Visitor Counter : 1