      ଆଦିବାସୀ ବ୍ୟାପାର ମନ୍ତ୍ରଣାଳୟ

      ଦାନ୍ତେୱାଡ଼ା ଓ ବସ୍ତର କ୍ଷେତ୍ରର ମହିଳା ସ୍ୱୟଂସହାୟକ ଗୋଷ୍ଠୀଙ୍କ ସଶକ୍ତିକରଣ ସମ୍ମିଳନୀକୁ ଉଦ୍‌ଘାଟନ କଲେ ଜୁଏଲ ଓରାମ
      Posted On: 26 SEP 2018 3:38PM by PIB Bhubaneshwar


    କେନ୍ଦ୍ର ଆଦିବାସୀ ବ୍ୟାପାର ମନ୍ତ୍ରୀ ଶ୍ରୀ ଜୁଏଲ ଓରାମ ଆଜି ନୂଆଦିଲ୍ଲୀର ନୀତି ଆୟୋଗଠାରେ “ ଦାନ୍ତେୱାଡ଼ା ଓ ବସ୍ତର କ୍ଷେତ୍ରର ମହିଳା ସ୍ୱୟଂ ସହାୟକ ଗୋଷ୍ଠୀ ( SHG )ଙ୍କ ସଶକ୍ତିକରଣ ଏବଂ ଜୈବ କୃଷିକାରୀଙ୍କ ସହବାୟ ସଂସ୍ଥା ” ଶୀର୍ଷକ ଏକ ଆଲୋଚନାଚକ୍ରକୁ ଉଦଘାଟନ କରିଛନ୍ତି । ଏହି କାର୍ଯ୍ୟକ୍ରମ ନୀତି ଆୟୋଗ , କେନ୍ଦ୍ର ଆଦିବାସୀ ବ୍ୟାପାର ମନ୍ତ୍ରଣାଳୟ ଏବଂ ଭାରତୀୟ ଆଦିବାସୀ ସମବାୟ ମାର୍କେଟିଂ ବିକାଶ ମହାସଂଘ (ଟ୍ରାଇଫେଡ଼)ର ମିଳିତ ସହଯୋଗରେ ଆୟୋଜନ କରାଯାଇଥିଲା । ଏହି କାର୍ଯ୍ୟକ୍ରମରେ ନୀତି ଆୟୋଗର ସିଇଓ ଶ୍ରୀ ଅମିତାଭ କାନ୍ତ , ଆଦିବାସୀ ବ୍ୟାପାର ମନ୍ତ୍ରଣାଳୟର ସଚିବ ଶ୍ରୀ ଦୀପକ ଖାଣ୍ଡେକର , ଟ୍ରାଇଫେଡ଼ର ସିଏମଡ଼ି ଶ୍ରୀ ପ୍ରବୀର କ୍ରିଷ୍ଣା ପ୍ରମୁଖ ଉପସ୍ଥିତ ଥିଲେ । ସେହିଭଳି ମଧ୍ୟପ୍ରଦେଶର ଦାନ୍ତେୱାଡ଼ା ଓ ବସ୍ତର କ୍ଷେତ୍ରର ଅନେକ ମହିଳା ସ୍ୱୟଂ ସହାୟକ ଗୋଷ୍ଠୀ ତଥା ଜୈବ କୃଷିକାର୍ଯ୍ୟରେ ନିୟୋଜିତ ସମବାୟ ସଂସ୍ଥାର ସଦସ୍ୟମାନେ ଅଂଶଗ୍ରହଣ କରିଥିଲେ ।


    ଏହି ସମ୍ମିଳନୀ ଅବସରରେ ଦାନ୍ତେୱାଡ଼ା ଓ ବସ୍ତର କ୍ଷେତ୍ରର ଅନେକ ମହିଳା ସ୍ୱୟଂ ସହାୟକ ଗୋଷ୍ଠୀ ନୂଆଦିଲ୍ଲୀ ଗସ୍ତ କରିବା ସହ ସେମାନଙ୍କ ଉତ୍ପାଦ ସକାଶେ ସହରାଞ୍ଚଳରେ କିଭଳି ବଜାର ସୁବିଧା ରହିଛି ତାହା ନିଜେ ଦେଖିଥିଲେ । ସେହିଭଳି ବିଭିନ୍ନ ଗୋଷ୍ଠୀର ସଦସ୍ୟମାନେ ନିଜ ନିଜର ଅଭିଜ୍ଞତାକୁ ପରସ୍ପର ମଧ୍ୟରେ ବାଣ୍ଟିଥିଲେ ଯାହା ସେମାନଙ୍କୁ ଭବିଷ୍ୟତରେ ସେମାନଙ୍କ କାର୍ଯ୍ୟକୁ ଆଗକୁ ଆଗେଇ ନେବାରେ ବିଶେଷ ଭାବେ ସହାୟକ ହେବ । ଆଦିବାସୀ ବ୍ୟାପାର ମନ୍ତ୍ରୀ ତଥା ଆଦିବାସୀ ବ୍ୟାପାର ମନ୍ତ୍ରଣାଳୟର ବରିଷ୍ଠ ଅଧିକାରୀମାନେ ଏହି ମହିଳା ପ୍ରତିନିଧି ତଥା ଜୈବ କୃଷିରେ ନିୟୋଜିତ କୃଷକମାନଙ୍କ ସହ ଭାବ ବିନିମୟ କରିଥିଲେ ।


    ଏହି ସମ୍ମିଳନୀକୁ ସମ୍ବୋଧିତ କରି ମନ୍ତ୍ରୀ ଶ୍ରୀ ଜୁଏଲ ଓରାମ କହିଲେ ଯେ ସରକାର ଜନଜାତି ବର୍ଗର ଲୋକମାନଙ୍କ ସର୍ବାଙ୍ଗୀନ ଉନ୍ନତି ପାଇଁ ପ୍ରତିଶ୍ରୁତିବଦ୍ଧ । ଏହି ମର୍ମରେ ତାଙ୍କ ମନ୍ତ୍ରଣାଳୟ ପକ୍ଷରୁ ଗ୍ରହଣ କରାଯାଇଥିବା ବିଭିନ୍ନ ପଦକ୍ଷେପ ଓ କାର୍ଯ୍ୟକ୍ରମ ସଂପର୍କରେ ଶ୍ରୀ ଓରାମ ସୂଚୀତ କରିଥିଲେ । ସେ ଆଶା ବ୍ୟକ୍ତ କରିଥିଲେ ଯେ ଏହି ସମ୍ମିଳନୀ ସେମାନଙ୍କ ନିଜ ଉତ୍ପାଦର ବଜାରକୁ ଚିହ୍ନିବାରେ ପର୍ଯ୍ୟାପ୍ତ ସୁଯୋଗ ପ୍ରଦାନ କରିବ ଯଦ୍ୱାରା ସେମାନେ ନିଜ ଉତ୍ପାଦିତ ଦ୍ରବ୍ୟକୁ ଦେଶର ଅନ୍ୟାନ୍ୟ ଭାଗରେ ବିକ୍ରୟ କରିପାରିବେ । ମନ୍ତ୍ରୀ ଶ୍ରୀ ଓରାମ ସୂଚାଇଥିଲେ ଯେ ତାଙ୍କ ମନ୍ତ୍ରଣାଳୟ ଅଧୀନରେ କାର୍ଯ୍ୟ କରୁଥିବା ଟ୍ରାଇଫେଡ଼ ଅଧୁନା ଦେଶର ବିଭିନ୍ନ ଭାଗରେ 103ଟି ଆଉଟଲେଟ ଖୋଲିଛି ଯେଉଁଠାରେ ଜନଜାତି ଉତ୍ପାଦିତ ଦ୍ରବ୍ୟ ବିକ୍ରୟ କରାଯାଇପାରୁଛି । ତେଣୁ ଜନଜାତି ବର୍ଗର କଳାକାର ଓ ଶିଳ୍ପୀମାନେ ସେମାନଙ୍କର ଅଭିନବ ଉତ୍ପାଦକୁ ଉଦ୍ୟୋଗ ମାଧ୍ୟମରେ ବିକ୍ରୟ କରିବାକୁ ସେ ସେମାନଙ୍କୁ ପ୍ରୋତ୍ସାହିତ କରିଥିଲେ । ତାଙ୍କ ମନ୍ତ୍ରଣାଳୟ ପକ୍ଷରୁ “ ପଞ୍ଚ ତନ୍ତ୍ର କଲେକସନ୍‌ ” ଆସନ୍ତାକାଲି ଠାରୁ ଆରମ୍ଭ କରାଯାଉଛି ଯେଉଁଥିରେ ପଞ୍ଚତନ୍ତ୍ର ଆଦିବାସୀ କଳାକୃତିକୁ ହସ୍ତତନ୍ତ ଓ ହସ୍ତକଳାମାନଙ୍କରେ ସ୍ଥାନୀତ କରାଯିବ ବୋଲି ସେ ସୂଚାଇଥିଲେ ।


    ଏହି କାର୍ଯ୍ୟକ୍ରମରେ ନିଜର ବକ୍ତବ୍ୟ ରଖି ଶ୍ରୀ ଅମିତାଭ କାନ୍ତ କହିଲେ ଯେ ଦାନ୍ତେୱାଡ଼ା ଓ ବସ୍ତର ଭଳି କ୍ଷେତ୍ର ବିଗତ କିଛି ବର୍ଷ ଭିତରେ ବେଶ୍‌ ପ୍ରଗତି ହାସଲ କରିଛି । ଅନେକ ଜନଜାତି ବର୍ଗର ଲୋକ ଉଦ୍ୟୋଗ କ୍ଷେତ୍ରରେ ଢ଼େର୍‌ ଆଗକୁ ଆଗେଇ ପାରିଛନ୍ତି । ଏବେ ସେହି କ୍ଷେତ୍ରରେ ଆଦିବାସୀ ମହିଳାମାନେ ସଡ଼କରେ ଅଟୋ ଚଳାଉଥିବାର ଲକ୍ଷ୍ୟ କରାଯାଉଛି । ଏହା ନିଶ୍ଚିତ ଭାବେ ପ୍ରଗତିର ଲକ୍ଷଣ ଏବଂ ଅଭିନବ ପ୍ରୟାସ । ଦାନ୍ତେୱାଡ଼ାର କୃଷି ଓ କୁକ୍କୁଟ ଉତ୍ପାଦର ବେଶ୍‌ ଗୁଣାତ୍ମକ ମାନ ରହିଛି । ତେଣୁ ସେ ଦିଗରେ ସ୍ଥାନୀୟ ଲୋକମାନଙ୍କୁ ପ୍ରୋତ୍ସାହନ ଯୋଗାଯିବା ଉଚିତ ।


    ଶ୍ରୀ ଦୀପକ ଖାଣ୍ଡେକର ତାଙ୍କର ବକ୍ତବ୍ୟରେ କହିଲେ ଯେ ଆଦିବାସୀ ବର୍ଗର ଲୋକମାନଙ୍କ ଉତ୍ପାଦର ଉପଯୁକ୍ତ ମାର୍କେଟିଂ କରାଯାଇପାରିଲେ ସେମାନଙ୍କ ଆର୍ଥିକ ଅବସ୍ଥାରେ ସ୍ୱଚ୍ଛଳତା ଆସିପାରିବ । ଏ ଦିଗରେ ତାଙ୍କ ମନ୍ତ୍ରଣାଳୟ ପକ୍ଷରୁ ଅନେକ ପଦକ୍ଷେପ ଗ୍ରହଣ କରାଯାଇଥିବା ସେ ଉଲ୍ଲେଖ କରିଥିଲେ ।


    ***************

    
    
    (Release ID: 1547663) Visitor Counter : 2