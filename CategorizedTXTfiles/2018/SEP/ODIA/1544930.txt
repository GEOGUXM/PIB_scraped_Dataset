      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      • ରାଷ୍ଟ୍ରୀୟ ଶିକ୍ଷକ ପୁରସ୍କାର ବିଜେତାଙ୍କ ସହ ପ୍ରଧାନମନ୍ତ୍ରୀଙ୍କ ମତ ବିନିମୟ
      • ସ୍କୁଲ ଓ ଆଖପାଖରେ ଡିଜିଟାଲ ସଂସ୍କାର ଆଣିବା ପାଇଁ ଶିକ୍ଷକମାନଙ୍କୁ ପରାମର୍ଶ
      • ଗୁରୁ-ଶିଷ୍ୟଙ୍କ ମଧ୍ୟରେ ବ୍ୟବଧାନ ହ୍ରାସ ଲାଗି ଶିକ୍ଷାବିତମାନଙ୍କୁ ଆହ୍ୱାନ
      Posted On: 04 SEP 2018 8:47PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ , ଶିକ୍ଷକ ଦିବସ ଅବ୍ୟବହିତ ପୂର୍ବରୁ ଆଜି (ମଙ୍ଗଳବାର) ଲୋକ କଲ୍ୟାଣ ମାର୍ଗଠାରେ ବର୍ଷ 2017ର ରାଷ୍ଟ୍ରୀୟ ଶିକ୍ଷକ ପୁରସ୍କାର ବିଜେତାମାନଙ୍କ ସହ ମତ ବିନିମୟ କରିଛନ୍ତି । ଏହି ଅବସରରେ କେନ୍ଦ୍ର ମାନବ ସମ୍ବଳ ବିକାଶ ମନ୍ତ୍ରୀ ଶ୍ରୀ ପ୍ରକାଶ ଜାଭଡେକର ଉପସ୍ଥିତ ଥିଲେ ।


    ଦେଶରେ ଶିକ୍ଷାର ମାନ ବୃଦ୍ଧି କ୍ଷେତ୍ରରେ ଅନନ୍ୟ ଅବଦାନ ପାଇଁ ପ୍ରଧାନମନ୍ତ୍ରୀ , ପୁରସ୍କାର ବିଜେତାମାନଙ୍କୁ ଶୁଭେଚ୍ଛା ଜଣାଇଥିଲେ । ଶିକ୍ଷା ପାଇଁ ଉତ୍ସର୍ଗୀକୃତ ମନୋଭାବ ଏବଂ ଏହାକୁ ସେମାନଙ୍କ ଜୀବନର ମନ୍ତ୍ର ଭାବେ ଗ୍ରହଣ କରିଥିବାରୁ ସେ ତାଙ୍କର ଭୂରି ଭୂରି ପ୍ରଶଂସା କରିଥିଲେ । ସେ କହିଥିଲେ ଯେ , ଜଣେ ଶିକ୍ଷକ ଜୀବନସାରା ଶିକ୍ଷକ ହିଁ ହୋଇ ରହିଥାନ୍ତି ।


    ଆଲୋଚନା ବେଳେ , ସେମାନଙ୍କ ସଂଗଠନକୁ ସକ୍ରୀୟ କରାଇବା ସହିତ ସ୍କୁଲର ବିକାଶରେ ଏକ ଅଭିନ୍ନ ଅଙ୍ଗ ଭାବେ ଅଂଶଗ୍ରହଣ କରିବା ପାଇଁ ପ୍ରଧାନମନ୍ତ୍ରୀ ବିଜେତାମାନଙ୍କୁ ନିବେଦନ କରିଥିଲେ । ଛାତ୍ରମାନଙ୍କର ବିଶେଷକରି ଗରିବ ଶ୍ରେଣୀର ଏବଂ ଗ୍ରାମାଂଚଳରେ ବସବାସ କରୁଥିବା ଛାତ୍ରଛାତ୍ରୀମାନଙ୍କର ଅନ୍ତର୍ନିହିତ ପ୍ରତିଭାକୁ ବିକଶିତ କରିବା କ୍ଷେତ୍ରରେ କାର୍ଯ୍ୟ କରିବା ଲାଗି ସେ ଶିକ୍ଷକମାନଙ୍କୁ କହିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ଶିକ୍ଷାବିତମାନେ ଶିକ୍ଷକ ଏବଂ ଛାତ୍ରଛାତ୍ରୀମାନଙ୍କ ମଧ୍ୟରେ ଥିବା ଦୂରତ୍ୱକୁ ସଂପୂର୍ଣ୍ଣ ରୂପେ ହ୍ରାସ କରିବା ଦିଗରେ କାର୍ଯ୍ୟ କରନ୍ତୁ , ଯାହାଦ୍ୱାରା ଶିକ୍ଷକମାନେ ଛାତ୍ରଛାତ୍ରୀମାନଙ୍କର ଆଜୀବନ ସ୍ମରଣୀୟ ହୋଇ ରହିବେ । ସ୍କୁଲଗୁଡିକରେ ଏବଂ ଏହାର ପାର୍ଶ୍ଵବର୍ତ୍ତି ଅଂଚଳରେ ଡିଜିଟାଲ ସଂସ୍କାର ଆଣିବା ପାଇଁ ଶିକ୍ଷକମାନଙ୍କୁ ସେ ପ୍ରୋତ୍ସାହିତ କରିଥିଲେ ।


    ପ୍ରଧାନମନ୍ତ୍ରୀଙ୍କ ସହ ଆଲୋଚନ କରିବା ସମୟରେ ପୁରସ୍କାର ବିଜେତାମାନେ ସେମାନଙ୍କ ସ୍କୁଲକୁ ଶିକ୍ଷାର କେନ୍ଦ୍ର ଏବଂ ସର୍ବୋତ୍ତମ ଭାବେ ରୂପାନ୍ତରିତ କରିବା କ୍ଷେତ୍ରରେ ଉତ୍ସାହପୂର୍ଣ୍ଣ କାହାଣୀମାନ ବର୍ଣ୍ଣନା କରିଥିଲେ । ନୂତନ ଅନଲାଇନ ପଞ୍ଜୀକରଣ ବ୍ୟବସ୍ଥା ଏବଂ ଡିଜିଟାଲ ଇଣ୍ଡିଆ ଭଳି ଯୋଜନା ପାଇଁ ସେମାନେ ପ୍ରଧାନମନ୍ତ୍ରୀଙ୍କୁ ଧନ୍ୟବାଦ ଜ୍ଞାପନ କରି କହିଥିଲେ ଯେ ଏହା ଜରିଆରେ ଦେଶରେ ସ୍କୁଲ ଶିକ୍ଷା କ୍ଷେତ୍ରରେ ଏକ ବଡ ଧରଣର ଗୁଣାତ୍ମକ ପରିବର୍ତ୍ତନ ଅଣାଯାଇପାରିବ ।


    ଚଳିତ ବର୍ଷ , ମାନବ ସମ୍ବଳ ବିକାଶ ମନ୍ତ୍ରଣାଳୟ ଦ୍ୱାରା ରାଷ୍ଟ୍ରୀୟ ଶିକ୍ଷକ ପୁରସ୍କାର ଚୟନ ନିୟମାବଳୀରେ ପରିବର୍ତ୍ତନ କରାଯାଇଥିଲା । ଏହି ନୂତନ ଯୋଜନାରେ ସ୍ୱ-ଚୟନର ପରିକଳ୍ପନା କରାଯାଇଛି ଏବଂ ସଂପ୍ରତି ପ୍ରମୁଖ ରାଷ୍ଟ୍ରୀୟ ପୁରସ୍କାରଗୁଡିକର ନୂତନତ୍ୱ ଦ୍ୱାରା ଏହା ପ୍ରେରିତ । ଏହି ଯୋଜନା ସ୍ୱଚ୍ଛ , ନିରପେକ୍ଷ ଏବଂ ପୁରସ୍କାରର ଉତ୍କୃଷ୍ଟତାକୁ ପ୍ରଦର୍ଶିତ କରୁଛି ।


    **********


    

    
    (Release ID: 1544930) Visitor Counter : 4