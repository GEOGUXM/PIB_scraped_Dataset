      ରାଷ୍ଟ୍ରପତିଙ୍କ ସଚିବାଳୟ

      ଚେକ୍‌ ଗଣରାଜ୍ୟର ଚାର୍ଲସ ବିଶ୍ୱବିଦ୍ୟାଳୟଠାରେ ଗୋଲ ଟେବୁଲ ବୈଠକରେ ରାଷ୍ଟ୍ରପତିଙ୍କ ଯୋଗଦାନ;
      Posted On: 08 SEP 2018 5:30PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ପ୍ରାଗସ୍ଥିତ ଚାର୍ଲସ ବିଶ୍ୱବିଦ୍ୟାଳୟଠାରେ ଆଜି ଭାରତବିଦମାନଙ୍କ ସହ ଏକ ଗୋଲ ଟେବୁଲ ଆଲୋଚନାରେ ଯୋଗ ଦେଇଛନ୍ତି ।


    ଏହି ଅବସରରେ ଉଦ୍‌ବୋଧନ ଦେଇ ରାଷ୍ଟ୍ରପତି କହିଲେ ଯେ ପ୍ରାଗରେ ଭାରତୀୟ ପରମ୍ପରା ବହୁ ଦିନରୁ ବିଦ୍ୟମାନ । 1850 ମସିହାରେ ଚାର୍ଲସ ବିଶ୍ୱବିଦ୍ୟାଳୟଠାରେ ସଂସ୍କୃତ ଭାଷାର ଏକ ଚେୟାର ପ୍ରତିଷ୍ଠା ହୋଇଥିବା ଏହାର ପ୍ରମାଣ । ପ୍ରଫେସର ଲେସନୀ ଚେକ୍‌ ସ୍କୁଲ ଅଫ୍‌ ଇଣ୍ଡୋଲଜି ପ୍ରତିଷ୍ଠା କରିଥିବା ଉଦ୍ୟୋକ୍ତାମାନଙ୍କ ମଧ୍ୟରୁ ଅନ୍ୟତମ । ସେ ଥିଲେ ପ୍ରଥମ ୟୁରୋପୀୟ ଇଣ୍ଡୋଲଜିଷ୍ଟ ଯିଏ ରବିନ୍ଦ୍ରନାଥ ଟାଗୋରଙ୍କ କବିତାକୁ ମୂଳ ବଙ୍ଗଳାରୁ ଚେକ୍‌ ଭାଷାରେ ଅନୁବାଦ କରିଥିଲେ । ସେଥିପାଇଁ ସେ ଇଂରାଜୀକୁ ମଧ୍ୟବର୍ତ୍ତୀ ଭାଷା ଭାବେ କଦାଚିତ୍‌ ବ୍ୟବହାର କରିନଥିଲେ । ରାଷ୍ଟ୍ରପତି କହିଲେ ଯେ ଇଣ୍ଡୋଲଜି କେବଳ ଭାରତ ଏବଂ ଚେକ୍‌ ଗଣରାଜ୍ୟକୁ ପରସ୍ପର ସହ ମିଳାଇନାହିଁ ଅପରନ୍ତୁ ଏହା ଆଧୁନିକ ଭାରତ ଗଠନ ଏବଂ ଭାରତର ଉନ୍ନତ ଅତୀତକୁ ପୁନଃ ଆବିଷ୍କାର କରିବାରେ ମଧ୍ୟ ସହଯୋଗ କରିଛି ।


    ପରେ ରାଷ୍ଟ୍ରପତି ପ୍ରାଗସ୍ଥିତ ଆନ୍ତର୍ଜାତିକ ଲେଜର ଗବେଷଣା କେନ୍ଦ୍ର ଇଏଲଆଇ ବିମଲାଇନ୍ସ ପରିଦର୍ଶନ କରିଥିଲେ । ସେଠାରେ କରାଯାଉଥିବା ଅତ୍ୟାଧୁନିକ ଗବେଷଣା ସଂପର୍କରେ ରାଷ୍ଟ୍ରପତିଙ୍କୁ ସୂଚୀତ କରାଯାଇଥିଲା । ଏହି କେନ୍ଦ୍ର ଲେଜର ଗବେଷଣା କ୍ଷେତ୍ରରେ ବିଶ୍ୱର ଏକ ଅଗ୍ରଣୀ ଅନୁଷ୍ଠାନ ଭାବେ ସୁପରିଚିତ । ରାଷ୍ଟ୍ରପତିଙ୍କ ଗସ୍ତ ସମୟରେ ହିଁ ଇଏଲଆଇ ବିମଲାଇନ୍ସ ଏବଂ ମୁମ୍ବାଇର ଟାଟା ଇନଷ୍ଟିଚୁଟ୍‌ ଅଫ୍‌ ଫଣ୍ଡାମେଣ୍ଟାଲ ରିସର୍ଚ୍ଚ ମଧ୍ୟରେ ଏକ ସହଯୋଗ ରାଜିନାମା ସ୍ୱାକ୍ଷରିତ ହୋଇଛି । ଏହି ଅବସରରେ ଟିଆଇଏଫଆରର ପ୍ରଯୁକ୍ତିବିଦମାନେ ରାଷ୍ଟ୍ରପତିଙ୍କ ସହ ଉପସ୍ଥିତ ଥିଲେ ଏବଂ ସେମାନେ ସ୍ୱାସ୍ଥ୍ୟସେବା , ଶକ୍ତି ଏବଂ ନିରାପତ୍ତା କ୍ଷେତ୍ରରେ ଏଭଳି ଲେଜର ବିଦ୍ୟାରେ ସହଯୋଗ କିଭଳି ଭାବେ ଉପକାରସିଦ୍ଧ ହେବ ସେ ସଂପର୍କରେ ରାଷ୍ଟ୍ରପତିଙ୍କୁ ଅବଗତ କରାଇଥିଲେ ।


    ଋାଷ୍ଟ୍ରପତି ଶ୍ରୀ କୋବିନ୍ଦ ତାଙ୍କର ତିନି ୟୁରୋପୀୟ ରାଷ୍ଟ୍ର- ସାଇପ୍ରସ୍‌ , ବୁଲଗେରିଆ ଏବଂ ଚେକ୍‌ ଗଣରାଜ୍ୟ ଗସ୍ତ ଶେଷ କରି ଆସନ୍ତାକାଲି ନୂଆଦିଲ୍ଲୀ ପ୍ରତ୍ୟାବର୍ତ୍ତନ କରିବେ । ପ୍ରାଗ ଛାଡ଼ିବା ପୂର୍ବରୁ ରାଷ୍ଟ୍ରପତି ସେଠାକାର ଠାକୁରୋଭା ପାର୍କ ଯାଇ ମହାନ କବିଙ୍କୁ ଶ୍ରଦ୍ଧାସୂମନ ଅର୍ପଣ କରିବେ । ଏହି ପାର୍କ ରବୀନ୍ଦ୍ରନାଥ ଟାଗୋରଙ୍କ ନାମାନୁସାରେ ନାମିତ କରାଯାଇଛି ।


    ଗତକାଲି ରାଷ୍ଟ୍ରପତି ପ୍ରାଗଠାରେ ଭାରତ-ଚେକ୍‌ ଗଣରାଜ୍ୟ ବ୍ୟବସାୟିକ ଫୋରମରେ ଉଦ୍‌ବୋଧନ ଦେଇଥିଲେ । ରାଷ୍ଟ୍ରପତି ଏହି ଅବସରରେ କହିଲେ ଯେ ଭାରତ ଏବଂ ଚେକ୍‌ ଗଣରାଜ୍ୟର ଅର୍ଥନୀତି ମଧ୍ୟରେ ଅନେକ ଚାରିତ୍ରିକ ସାଦୃଶ୍ୟ ରହିଛି । ତେଣୁ ଉଭୟେ ଉଭୟଙ୍କ ସହାୟକ ହୋଇପାରିବେ । ଆଇଟି , ଭିତ୍ତିଭୂମି କ୍ଷେତ୍ର , ଫାର୍ମାସିଉଟିକାଲ୍ସ , ଅଟୋମୋବାଇଲ୍‌ ଏବଂ ସେବା କ୍ଷେତ୍ରରେ ଏଥିପାଇଁ ପର୍ଯ୍ୟାପ୍ତ ସୁଯୋଗ ରହିଛି । ଭାରତର ବିଶାଳ ଖାଉଟି ବଜାର ରହିଛି ଏବଂ ଚେକ୍‌ କମ୍ପାନୀମାନେ ଏହାର ସୁଯୋଗ ନେଇ ସେମାନଙ୍କର ସାମର୍ଥ୍ୟ ପ୍ରଦର୍ଶନ କରିପାରିବେ । ଭାରି ଇଞ୍ଜିନିୟରିଂ , ପ୍ରତିରକ୍ଷା , ଅତ୍ୟାଧୁନିକ ଉତ୍ପାଦନ କ୍ଷେତ୍ର , ଅଟୋମୋଟିଭ୍‌ ଏବଂ ଶକ୍ତି ପ୍ରଯୁକ୍ତିରେ ପରସ୍ପର ମଧ୍ୟରେ ସହଯୋଗ ସ୍ଥାପନ ହୋଇପାରିବ ବୋଲି ରାଷ୍ଟ୍ରପତି ମତ ପୋଷଣ କରିଥିଲେ ।


    ଋାଷ୍ଟ୍ରପତି କହିଲେ ଯେ ପ୍ରତିରକ୍ଷା କ୍ଷେତ୍ର ଭାରତ ଓ ଚେକ୍‌ ଗଣରାଜ୍ୟ ମଧ୍ୟରେ ସହଯୋଗ ପାଇଁ ବିଶେଷ ସୁଯୋଗ ପ୍ରଦାନ କରେ । ତେଣୁ ଚେକ୍‌ ପ୍ରତିରକ୍ଷା କମ୍ପାନୀମାନେ ଭାରତ ଆସି ସେଠାରେ ନିବେଶ କରନ୍ତୁ ଏବଂ ସେମାନଙ୍କର ପ୍ରତିରକ୍ଷା ସାମଗ୍ରୀ ଉତ୍ପାଦନ କରନ୍ତୁ ବୋଲି ରାଷ୍ଟ୍ରପତି ଆହ୍ୱାନ ଜଣାଇଥିଲେ । ରାଷ୍ଟ୍ରପତି କହିଲେ ଯେ ବାଟା ଠାରୁ ସ୍କୋଡ଼ା , ଇଣ୍ଡୋ-ଚେକ୍‌ ସହଭାଗୀତା ଲୋକମାନଙ୍କ ମନରେ ଆଗ୍ରହ ଓ ଗ୍ରହଣୀୟତାକୁ ପ୍ରମାଣସିଦ୍ଧ କରିସାରିଛି ।


    ଋାଷ୍ଟ୍ରପତି ଶ୍ରୀ କୋବିନ୍ଦଙ୍କ ଚେକ୍‌ ଗଣରାଜ୍ୟ ଅବସରରେ ସେଠାକାର ପ୍ରଧାନମନ୍ତ୍ରୀ ମିଷ୍ଟର ଆଣ୍ଡ୍ରେଜ୍‌ ବାବିସ୍‌ ଏବଂ ସଂସଦର ହାଉସ୍‌ ଅଫ୍‌ ଡ଼େପୁଟିଜର ଅଧ୍ୟକ୍ଷ ରାଡ଼େକ୍‌ ଭୋଣ୍ଡ୍ରାସେକ୍‌ ରାଷ୍ଟ୍ରପତିଙ୍କୁ ସୌଜନ୍ୟମୂଳକ ସାକ୍ଷାତ କରିଥିଲେ । ଏହି ଅବସରରେ ପ୍ରଧାନମନ୍ତ୍ରୀ ବାବିସ୍‌ ଚେକ୍‌ ଉତ୍ପାଦକ କମ୍ପାନୀମାନେ ପ୍ରତିରକ୍ଷା ଓ ଅନ୍ୟାନ୍ୟ ବ୍ୟବସାୟିକ କ୍ଷେତ୍ରରେ ଭାରତ ସହ ସହଭାଗୀତା ପାଇଁ ଆଗ୍ରହୀ ଥିବା ସୂଚାଇଥିଲେ ।


    **********

    
    
    (Release ID: 1545684) Visitor Counter : 1