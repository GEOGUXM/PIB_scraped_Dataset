      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଡିଫେନ୍ସ ଆଣ୍ଡ ହୋମଲ୍ୟାଣ୍ଡ ସିକ୍ୟୁରିଟି ଏକ୍ସପୋ-2018 ସ୍ୱରାଷ୍ଟ୍ର ମନ୍ତ୍ରୀଙ୍କ ଦ୍ୱାରା ଉଦଘାଟିତ
      • ଆତଙ୍କବାଦ ମୁକାବିଲା ପାଇଁ ନୂଆ ଟେକ୍ନୋଲୋଜିର ପ୍ରୟୋଗ ଏବଂ ଶୀଘ୍ର ନୂତନ ଡ୍ରୋନ୍ ନୀତି ଲାଗୁ ପାଇଁ ରାଜନାଥ ସିଂହଙ୍କ ଆହ୍ୱାନ
      
      Posted On: 06 SEP 2018 4:07PM by PIB Bhubaneshwar


    ଆତଙ୍କବାଦ ତଥା ଦେଶର ନିରାପତ୍ତା କ୍ଷେତ୍ରରେ ସୃଷ୍ଟି ହୋଇଥିବା ନୂତନ ଆହ୍ୱାନର ମୁକାବିଲା ପାଇଁ ଆଇନଶୃଙ୍ଖଳା ରକ୍ଷାକାରୀ ସଂସ୍ଥା ଗୁଡ଼ିକ ନୂତନ ଟେକ୍ନୋଲୋଜି ଗ୍ରହଣ କରିବା ସହ ନିଜ ଦକ୍ଷତା ବଢ଼ାଇବାକୁ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ଆହ୍ୱାନ ଦେଇଛନ୍ତି । ସେ କହିଲେ ଯେ ଭାରତ ଦୀର୍ଘ ବର୍ଷ ଧରି ନିରାପତ୍ତା ତଥା ଆତଙ୍କବାଦ ସମ୍ପର୍କିତ ବିପଦର ସମ୍ମୁଖୀନ ହୋଇ ଆସୁଛି ଏବଂ ବିଭିନ୍ନ ପ୍ରକାର ବିପଦ ପାଇଁ ଅନେକ ଗୁଡ଼ିଏ ସମ୍ବେଦନଶୀଳ ସ୍ଥାନ ରହିଛି । କ୍ଷୁଦ୍ର , ଲଘୁ ଓ ମଧ୍ୟମ ଉଦ୍ୟୋଗ ମନ୍ତ୍ରଣାଳୟ ସହଯୋଗରେ ଚେମ୍ବର ଅଫ୍ କମର୍ସ ଆଣ୍ଡ ଇଣ୍ଡଷ୍ଟ୍ରି ପକ୍ଷରୁ ଆୟୋଜିତ ତିନିଦିନିଆ ଡିଫେନ୍ସ ଆଣ୍ଡ ହୋମଲ୍ୟାଣ୍ଡ ସିକ୍ୟୁରିଟି ଏକ୍ସପୋ ଆଣ୍ଡ କନଫରେନ୍ସ-2018କୁ ଗୁରୁବାର ଉଦଘାଟନ କରି ସ୍ୱରାଷ୍ଟ୍ର ମନ୍ତ୍ରୀ ଏହା କହିଥିଲେ ।


    ରାଜନାଥ ସିଂହ କହିଲେ ଯେ , ଡ୍ରୋନର ବ୍ୟବହାର ନେଇ ସରକାର ପ୍ରସ୍ତୁତ କରିଥିବା ନୂତନ ନିୟମାବଳୀ ଶୀଘ୍ର ଲାଗୁ ହେବ । ନିରାପତ୍ତା ଦୃଷ୍ଟିରୁ ସମ୍ବେଦନଶୀଳ ଅଞ୍ଚଳ ଗୁଡ଼ିକ ଉପରେ ନଜର ରଖିବା ଲାଗି ଭାରତୀୟ ନିରାପତ୍ତା ସଂସ୍ଥା ଗୁଡ଼ିକରେ ଏବେ ଅଧିକରୁ ଅଧିକ ଡ୍ରୋନ୍ ବ୍ୟବହାର କରାଯାଉଛି । ବିଶେଷ କରି ଘଞ୍ଚ ବାମପନ୍ଥୀ ଉଗ୍ରବାଦ ଅଧ୍ୟୁଷିତ ଘଞ୍ଚ ଜଙ୍ଗଲରେ , ଯେଉଁଠାରେ ପ୍ରତ୍ୟକ୍ଷ ଭାବେ ପ୍ରବେଶ ସମ୍ଭବ ନୁହେଁ , ସେଠାରେ ଡ୍ରୋନ୍ ବ୍ୟବହାର କରାଯାଉଛି ।


    ବିଶେଷ କରି ଜମ୍ମୁ-କାଶ୍ମୀର , ଗୁଜରାଟ ଏବଂ ଆସାମରେ ଆତଙ୍କବାଦର ମୁକାବିଲା ପାଇଁ ନୂତନ ଟେକ୍ନୋଲୋଜି ବ୍ୟବହାର କରାଯିବା ଉପରେ ରାଜନାଥ ସିଂହ ଘୋଷଣା କରିଥିଲେ । ଜମ୍ମୁ ଅଞ୍ଚଳରେ ଶୀଘ୍ର ଏହାର ପ୍ରୟୋଗ କରାଯିବ ବୋଲି ସେ ସୂଚନା ଦେଇଥିଲେ । ସେ କହିଲେ ଯେ , ଆମ ସୁରକ୍ଷା ବାହିନୀ ବିଶ୍ୱର ସବୁଠାରୁ ଦୀର୍ଘ ସୀମା ଅର୍ଥାତ୍ 7500 କିଲୋମିଟର ଜଗୁଛନ୍ତି । ସେଥିରୁ ପ୍ରାୟ 900 କିଲୋମିଟର ଅଞ୍ଚଳରେ ପ୍ରତ୍ୟକ୍ଷ ଭାବେ ଉପସ୍ଥିତ ରହି ଜଗିବା ସମ୍ଭବ ନୁହେଁ । ତେଣୁ ଏ ସବୁ ଅଞ୍ଚଳରେ ନୂତନ ଟେକ୍ନୋଲୋଜି , ବିଶେଷ କରି ରାଡାର କିମ୍ବା ଡ୍ରୋନର ଆବଶ୍ୟକତା ରହିଛି ।


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ କହିଲେ ଯେ , ଆଜିର ବିଶ୍ୱରେ ସାଇବର ଅପରାଧ ସବୁଠାରୁ ବଡ଼ ଅପରାଧ ଏବଂ ଏହାର ମୁକାବିଲା ଲାଗି ଅତ୍ୟାଧୁନିକ ଟେକ୍ନୋଲୋଜିର ଆବଶ୍ୟକତା ରହିଛି । ତେଣୁ ସ୍ୱରାଷ୍ଟ୍ର ମନ୍ତ୍ରଣାଳୟ ଅଧୀନରେ ଏକ ସ୍ୱତନ୍ତ୍ର ଡିଭିଜନ ଖୋଲାଯାଇଛି ।


    ଦେଶର ନିରାପତ୍ତା (ହୋମଲ୍ୟାଣ୍ଡ ସିକ୍ୟୁରିଟି) ଦିଗରେ ପବ୍ଲିକ-ପ୍ରାଇଭେଟ ପାର୍ଟନରସିପ୍ ଏକ ଉତ୍ତମ ପ୍ରଚେଷ୍ଟା ବୋଲି ସେ ଉଲ୍ଲେଖ କରି କହିଥିଲେ , ହୋମଲ୍ୟାଣ୍ଡ ସିକ୍ୟୁରିଟି ନିର୍ମାତାମାନଙ୍କ ପାଇଁ ଔଦ୍ୟୋଗିକ ଲାଇସେନ୍ସ ପାଇବାରେ ଥିବା ସମସ୍ୟାକୁ ଶୀଘ୍ର ସ୍ୱରାଷ୍ଟ୍ର ଓ ବାଣିଜ୍ୟ ମନ୍ତ୍ରଣାଳୟ ମଧ୍ୟରେ ଆଲୋଚନା ଦ୍ୱାରା ଦୂର କରାଯିବ । ବିଭିନ୍ନ ସାମଗ୍ରୀ କ୍ରୟ ସକାଶେ ଅର୍ଦ୍ଧ ସାମରିକ ବଳର ମୁଖ୍ୟମାନଙ୍କୁ ଅଧିକ ଆର୍ଥିକ କ୍ଷମତା ଦିଆଯାଇଥିବା ସେ କହିଥିଲେ ।


    ସିଆରପିଏଫ ମହା ନିର୍ଦ୍ଦେଶକ ରାଜୀବ ରାୟ ଭଟ୍ଟନାଗର ତାଙ୍କ ଉଦବୋଧନରେ କିପରି ଦେଶର ସୁରକ୍ଷାରେ ଅର୍ଦ୍ଧସାମରିକ ବଳ ନିଜକୁ ନିୟୋଜିତ କରିଛି ଏବଂ ଏଥିପାଇଁ ଭବିଷ୍ୟତରେ ଥିବା ଆବଶ୍ୟକତା ବାବଦରେ ସୂଚନା ଦେଇଥିଲେ ।


    ଏହି ତିନି ଦିନିଆ ଅଧିବେଶନରେ ହୋମଲ୍ୟାଣ୍ଡ ସିକ୍ୟୁରିଟି ଏବଂ ଡିଫେନ୍ସ ମଡର୍ଣ୍ଣାଇଜେସନ ପ୍ରସଙ୍ଗରେ କ୍ଷୁଦ୍ର , ଲଘୁ ଓ ମଧ୍ୟମ ଉଦ୍ୟୋଗ ମନ୍ତ୍ରଣାଳୟ ସହ ବିସ୍ତୃତ ଭାବେ ଆଲୋଚନା ହେବ ।


    ପ୍ରତିରକ୍ଷା ସାମଗ୍ରୀ ନିର୍ମାଣ ଓ କ୍ରୟକୁ ଗୁରୁତ୍ୱ ଦେବା ଲାଗି ବିଭିନ୍ନ କ୍ଷେତ୍ରର ନୀତି ନିର୍ଦ୍ଧାରକମାନଙ୍କ ପାଇଁ ପ୍ରଥମ ଥର ଏଭଳି ଏକ୍ସପୋ ଆୟୋଜିତ ହୋଇଛି । ବିଭିନ୍ନ ଉଦ୍ୟୋଗର ସର୍ଭେଲାନ୍ସ , ସାଇବର ସିକ୍ୟୁରିଟି , ଗୁଳି ନିରୋଧକ ଜ୍ୟାକେଟ , ରୋବୋଟ୍ , ଡ୍ରୋନ୍ , ଜୀବିକା ସାମଗ୍ରୀ ସହ ଅତ୍ୟାଧୁନିକ ଯନ୍ତ୍ରପାତି , ଗବେଷଣା ଓ ବିକାଶ ଏବଂ ପୁଲିସ ଆଧୁନିକୀକରଣ ସହ ଜଡ଼ିତ ବିଭିନ୍ନ ସାମଗ୍ରୀ ଓ ପ୍ରସଙ୍ଗ ଏକ୍ସପୋରେ ସ୍ଥାନ ପାଇଛି ।


    କାର୍ଯ୍ୟକ୍ରମରେ ବରିଷ୍ଠ ସରକାରୀ ଓ ପୁଲିସ ଅଧିକାରୀ , ଇସ୍ରାଏଲ ଦୂତାବାସର କାର୍ଯ୍ୟକାରୀ ରାଷ୍ଟ୍ରଦୂତ ମାୟା କୋଡୋସ୍ , ପିଏଚଡି ଚେମ୍ବରର ପ୍ରେସିଡେଣ୍ଟ ଅନିଲ ଖୈତାନ୍ , ସିନିଅର ଭାଇସ ପ୍ରେସିଡେଣ୍ଟ ରାଜୀବ ତଲୱାର , ଭାଇସ ପ୍ରେସିଡେଣ୍ଟ ଡି.କେ. ଅଗ୍ରୱାଲ , ଡିଫେନ୍ସ ଆଣ୍ଡ ହୋମଲ୍ୟାଣ୍ଡ ସିକ୍ୟୁରିଟିର ଚେୟାରମ୍ୟାନ୍ , ପିଏଚଡି ଚେମ୍ବର ରାଜୀବ ଭଟ୍ଟନାଗର ପ୍ରମୁଖ ଉପସ୍ଥିତ ଥିଲେ ।


    *************

    
    
    (Release ID: 1545321) Visitor Counter : 3