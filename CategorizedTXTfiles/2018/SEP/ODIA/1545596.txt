      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପ୍ରଧାନମନ୍ତ୍ରୀ ମୋଦୀ, ବାଂଲାଦେଶ ପ୍ରଧାନମନ୍ତ୍ରୀ ଶେଖ ହସିନା, ପଶ୍ଚିମବଙ୍ଗ ଓ ତ୍ରିପୁରା ମୁଖ୍ୟମନ୍ତ୍ରୀ ମିଳିତ ଭାବେ ଉତ୍ସର୍ଗ କଲେ ବାଂଲାଦେଶର ତିନି ପ୍ରକଳ୍ପ
      Posted On: 10 SEP 2018 9:08PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ , ବାଂଲାଦେଶ ପ୍ରଧାନମନ୍ତ୍ରୀ ଶେଖ ହାସିନା , ପଶ୍ଚିମବଙ୍ଗ ମୁଖ୍ୟମନ୍ତ୍ରୀ ସୁଶ୍ରୀ ମମତା ବାନାର୍ଜୀ ଏବଂ ତ୍ରିପୁରା ମୁଖ୍ୟମନ୍ତ୍ରୀ ଶ୍ରୀ ବିପ୍ଳବ କୁମାର ଦେବ ଆଜି ବାଂଲାଦେଶରେ ତିନୋଟି ପ୍ରକଳ୍ପକୁ ମିଳିତ ଭାବେ ଭିଡିଓ କନଫରେନ୍ସ ଜରିଆରେ ଉଦଘାଟନ କରିଥିଲେ । ଏହି ଅବସରରେ ଭାରତର ବୈଦେଶିକ ବ୍ୟାପାର ମନ୍ତ୍ରୀ ଶ୍ରୀମତି ସୁଷମା ସ୍ୱରାଜ ଏବଂ ବାଂଲାଦେଶ ବୈଦେଶିକ ମନ୍ତ୍ରୀ ଭିଡିଓ କନଫରେନ୍ସିଂ ଜରିଆରେ ଯଥାକ୍ରମେ ନୂଆଦିଲ୍ଲୀ ଏବଂ ଢାକାରୁ ଯୋଗ ଦେଇଥିଲେ ।


    ଉଦଘାଟିତ ପ୍ରକଳ୍ପ ମଧ୍ୟରେ ରହିଛି : (1) ଭେରମାରା (ବାଂଲାଦେଶ)-ବହରମପୁର (ଭାରତ) ଆନ୍ତଃସଂଯୋଗ ଜରିଆରେ ଭାରତରୁ ବାଂଲାଦେଶକୁ 500 ମେଗାୱାଟ ଅତିରିକ୍ତ ବିଦ୍ୟୁତ ଯୋଗାଣ , ( 2) ଆଖଉରା-ଅଗରତାଲା ରେଳ ଲିଙ୍କ (3) ବାଂଲାଦେଶ ରେଳବାଇର କୁଲାଉରା-ଶାହାବାଜପୁର ଅଂଶର ପୁନଃନିର୍ମାଣ ।


    ଏହି ଅବସରରେ ଉଦବୋଧନ ଦେଇ ପ୍ରଧାନମନ୍ତ୍ରୀ ସ୍ମରଣ କରି କହିଥିଲେ ଯେ ସେ ନିକଟ ଅତୀତରେ ଅନେକ ଥର , କାଠମାଣ୍ଡୁରେ ଆୟୋଜିତ ବିମସ୍ଟେକ ଶିଖର ସମ୍ମିଳନୀରେ , ଶାନ୍ତି ନିକେତନରେ ଏବଂ ଲଣ୍ଡନରେ ଅନୁଷ୍ଠିତ ରାଜ୍ୟଗୋଷ୍ଠୀ ଶିଖର ସମ୍ମିଳନୀରେ ବାଂଲାଦେଶ ପ୍ରଧାନମନ୍ତ୍ରୀ ଶେଖ ହାସିନାଙ୍କୁ ଭେଟିବାର ସୁଯୋଗ ପାଇଛନ୍ତି ।


    ପ୍ରୋଟୋକଲରେ ଫସି ନଯାଇ ପଡ଼ୋଶୀ ରାଷ୍ଟ୍ରଗୁଡ଼ିକ ମଧ୍ୟରେ ପଡ଼ୋଶୀଙ୍କ ଭଳି ସମ୍ପର୍କ ରହିବା ଆବଶ୍ୟକ ବୋଲି ସେ ଦୋହରାଇଥିଲେ । ସେମାନଙ୍କ ମଧ୍ୟରେ ନିୟମିତ ଗସ୍ତ ଏବଂ ଆଲୋଚନା ହେବା ଆବଶ୍ୟକ ବୋଲି ସେ କହିଥିଲେ । ସେ କହିଥିଲେ ଯେ ତାଙ୍କର ବାଂଲାଦେଶ ପ୍ରଧାନମନ୍ତ୍ରୀଙ୍କ ମଧ୍ୟରେ ନିୟମିତ ବାର୍ତ୍ତାଳାପ ଯୋଗୁ ଦୁଇ ଦେଶର ସମ୍ପର୍କରେ ନିବିଡ଼ତା ପ୍ରତିଫଳିତ ହୋଇଛି ।


    1965 ପୂର୍ବ ସ୍ଥିତି ଭଳି ଯୋଗାଯୋଗ ବ୍ୟବସ୍ଥାର ପୁନରୁଦ୍ଧାର ପାଇଁ ବାଂଲାଦେଶ ପ୍ରଧାନମନ୍ତ୍ରୀ ଶେଖ ହାସିନାଙ୍କ ଦୂରଦୃଷ୍ଟି ବିଷୟରେ ପ୍ରଧାନମନ୍ତ୍ରୀ ମୋଦୀ ସ୍ମରଣ କରାଇଥିଲେ । ସେ ଖୁସି ବ୍ୟକ୍ତ କରି କହିଥିଲେ ଯେ ଗତ କିଛି ବର୍ଷ ମଧ୍ୟରେ ଏହି ଲକ୍ଷ୍ୟ ହାସଲ ଦିଗରେ ସ୍ଥିର ଅଗ୍ରଗତି ହୋଇଛି । ସେ କହିଥିଲେ ଯେ ଆଜି ଆମେ ଆମର ବିଦ୍ୟୁତ ସଂଯୋଗକୁ ବଢ଼ାଇଛୁ ଏବଂ ଆମର ରେଳ ଯୋଗାଯୋଗକୁ ବଢ଼ାଇବା ଲାଗି ଦୁଇଟି ପ୍ରକଳ୍ପ ବୃଦ୍ଧି କରିଛୁ । ସେ ସ୍ମରଣ କରାଇ ଦେଲେ ଯେ 2015ରେ ତାଙ୍କର ବାଂଲାଦେଶ ଗସ୍ତ କାଳରେ ବାଂଲାଦେଶକୁ ଅତିରିକ୍ତ 500 ମେଗାୱାଟ ବିଦ୍ୟୁତ ଶକ୍ତି ଦେବା ଲାଗି ନିଷ୍ପତ୍ତି ନିଆଯାଇଥିଲା । ପଶ୍ଚିମବଙ୍ଗ ଏବଂ ବାଂଲାଦେଶ ମଧ୍ୟରେ ସଂଚାର ସଂଯୋଗ ପ୍ରୟୋଗ ମାଧ୍ୟମରେ ଏହା କରାଯାଇଥିବା ସେ କହିଥିଲେ ଏବଂ ଏଥିପାଇଁ ପଶ୍ଚିମବଙ୍ଗ ମୁଖ୍ୟମନ୍ତ୍ରୀ ସୁଶ୍ରୀ ମମତା ବାନାର୍ଜୀଙ୍କୁ ଏହି ସୁବିଧା ଯୋଗାଇ ଦେବା ଲାଗି ଧନ୍ୟବାଦ ଜଣାଇଥିଲେ । ସେ କହିଥିଲେ ଯେ ଏହି ପ୍ରକଳ୍ପ ଶେଷ ହେବା ଦ୍ୱାରା 1.16 ଗିଗାୱାଟ ବିଦ୍ୟୁତ ଶକ୍ତି ବର୍ତ୍ତମାନ ଭାରତରୁ ବାଂଲାଦେଶକୁ ଯୋଗାଣ କରାଯାଉଛି । ସେ କହିଥିଲେ ଯେ ମେଗାୱାଟରୁ ଗିଗାୱାଟକୁ ଏହି ଯାତ୍ରା ଭାରତ ଏବଂ ବାଂଲାଦେଶ ମଧ୍ୟରେ ରହିଥିବା ସମ୍ପର୍କରେ ସୁବର୍ଣ୍ଣ ଯୁଗକୁ ଦର୍ଶାଉଛି ।


    ପ୍ରଧାନମନ୍ତ୍ରୀ କହିଥିଲେ ଯେ ଆଖାଉରା-ଅଗରତାଲା ରେଳ ଯୋଗାଯୋଗ ଦୁଇ ଦେଶ ମଧ୍ୟରେ ସୀମା ପାର ଯୋଗାଯୋଗ ପାଇଁ ଆଉ ଏକ ମାର୍ଗ ପ୍ରଶସ୍ତ କରିବ । ଏହି କାର୍ଯ୍ୟ ସମ୍ପୂର୍ଣ୍ଣ କରିବା ଲାଗି ସେ ତ୍ରିପୁରା ମୁଖ୍ୟମନ୍ତ୍ରୀ ଶ୍ରୀ ବିପ୍ଳବ କୁମାର ଦେବଙ୍କୁ ଧନ୍ୟବାଦ ଜଣାଇଥିଲେ ।


    2021 ସୁଦ୍ଧା ବାଂଲାଦେଶକୁ ମଧ୍ୟମ ଆୟ ରାଷ୍ଟ୍ର ଏବଂ 2041 ସୁଦ୍ଧା ଏହାକୁ ବିକଶିତ ରାଷ୍ଟ୍ରରେ ପରିଣତ କରିବା ଲାଗି ପ୍ରଧାନମନ୍ତ୍ରୀ ଶେଖ ହାସିନଙ୍କ ବିକାଶ ଲକ୍ଷ୍ୟକୁ ପ୍ରଧାନମନ୍ତ୍ରୀ ମୋଦୀ ପ୍ରଶଂସା କରିଥିଲେ । ସେ କହିଥିଲେ ଯେ ଦୁଇ ଦେଶ ମଧ୍ୟରେ ନିବିଡ଼ ସମ୍ପର୍କ ଏବଂ ନାଗରିକଙ୍କ ଠାରୁ ନାଗରିକଙ୍କ ମଧ୍ୟରେ ସମ୍ପର୍କ ଆମର ବିକାଶ ଏବଂ ସମୃଦ୍ଧିକୁ ଏକ ନୂତନ ଉଚ୍ଚତାକୁ ନେଇଯିବ ।


    **********


    

    
    (Release ID: 1545596) Visitor Counter : 3