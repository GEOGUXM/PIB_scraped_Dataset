      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ବାରାଣସୀରେ ପ୍ରମୁଖ ବିକାଶୋନ୍ମୁଖୀ ପ୍ରକଳ୍ପଗୁଡିକକୁ ଉଦଘାଟନ କଲେ ପ୍ରଧାନମନ୍ତ୍ରୀ
      Posted On: 18 SEP 2018 8:51PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ବାରାଣସୀସ୍ଥିତ ବନାରସ ହିନ୍ଦୁ ବିଶ୍ୱବିଦ୍ୟାଳୟଠାରେ ଏକ ଜନସମାବେଶରେ କେତେକ ପ୍ରମୁଖ ବିକାଶ ପ୍ରକଳ୍ପର ଉଦଘାଟନ ଏବଂ ଆଧାରଶିଳା ରଖିଥିଲେ ।


    ଉଦଘାଟିତ ହୋଇଥିବା ପ୍ରକଳ୍ପଗୁଡିକ ମଧ୍ୟରେ ପୁରୁଣା କାଶୀ ପାଇଁ ସମନ୍ୱିତ ଶକ୍ତି ବିକାଶ ଯୋଜନା ଏବଂ ବନାରସ ହିନ୍ଦୁ ବିଶ୍ୱବିଦ୍ୟାଳୟର ଅଟଳ ନବୋନ୍ୱେଷ କେନ୍ଦ୍ର ରହିଛି । ଆଧାରଶିଳା ସ୍ଥାପନ କରାଯାଇଥିବା ପ୍ରକଳ୍ପଗୁଡିକ ମଧ୍ୟରେ ହିନ୍ଦୁ ବିଶ୍ୱବିଦ୍ୟାଳୟରେ ଆଂଚଳିକ ଚକ୍ଷୁ ଚିକିତ୍ସା କେନ୍ଦ୍ର ରହିଛି ।


    ଆଜି ଉଦଘାଟନ ଏବଂ ଆଧାରଶିଳା ସ୍ଥାପନ କରାଯାଇଥିବା ମୋଟ ପ୍ରକଳ୍ପର ମୂଲ୍ୟ 550 କୋଟି ଟଙ୍କା ।


    ଏହି ଅବସରରେ ସମ୍ବୋଧନ କରି ପ୍ରଧାନମନ୍ତ୍ରୀ କହିଥିଲେ ଯେ ବାରାଣସୀରେ ପରିବର୍ତ୍ତନ ଅଣାଯିବା ତଥା ସହରର ସମୃଦ୍ଧ ଐତିହ୍ୟକୁ ସଂରକ୍ଷିତ କରିବାର ପ୍ରଚେଷ୍ଟା କରାଯାଉଛି । ସେ କହିଥିଲେ ଯେ ସହରର ପ୍ରାଚୀନ ପରିଚୟକୁ ସୁରକ୍ଷିତ ରଖି ସହରର ବିକାଶ କରାଯାଉଛି । ସେ କହିଥିଲେ ଯେ କାଶୀର ଜନସାଧାରଣଙ୍କ 4 ବର୍ଷର ସଂକଳ୍ପ ଦ୍ୱାରା ଯେଉଁ ପରିବର୍ତ୍ତନ ଅଣାଯାଇଛି ତାହା ଏବେ ପରିଲକ୍ଷିତ ହେଉଛି ।


    ଶ୍ରୀ ନରେନ୍ଦ୍ର ମୋଦୀ ବିଦ୍ୟୁତ , ସଡକ ତଥା ଅନ୍ୟ ଭିତ୍ତିଭୂମି କ୍ଷେତ୍ରରେ ଜାରି ରହିଥିବା ବିଭିନ୍ନ ପ୍ରକଳ୍ପଗୁଡିକର ଉଦାହରଣ ଦେଇ କହିଥିଲେ ଯେ ଏହି ପ୍ରକଳ୍ପଗୁଡିକରେ ଦୃତ ପ୍ରଗତି ପରିଲକ୍ଷିତ ହେଉଛି ଏବଂ ଏହାଦ୍ୱାରା ବାରାଣସୀ ତଥା ଆଖପାଖ ଅଂଚଳର ଲୋକମାନଙ୍କ ଜୀବନ ଶୈଳୀରେ ପରିବର୍ତ୍ତନ ହୋଇପାରିଛି । ଯେତେବେଳେ ଲୋକମାନେ ବାରାଣସୀ କ୍ୟାଣ୍ଟ ଷ୍ଟେସନର ଛବି ଅନଲାଇନ ପୋଷ୍ଟ କରିବାର ଦେଖିଥାନ୍ତି ସେତେବେଳେ ସେ ଅତ୍ୟନ୍ତ ଆନନ୍ଦ ଅନୁଭବ କରନ୍ତି । ପ୍ରଧାନମନ୍ତ୍ରୀ ପରିବହନ ସଂରଚନାର ଆଧୂନିକିକରଣ ଦିଗରେ କରାଯାଉଥିବା କାର୍ଯ୍ୟ ବିଷୟରେ ମଧ୍ୟ ଆଲୋକପାତ କରିଥିଲେ । ସେ ସ୍ୱଚ୍ଛତା ଦିଗରେ ଏବଂ ସହରର ସୌନ୍ଦର୍ଯ୍ୟକରଣ କ୍ଷେତ୍ରରେ କରାଯାଉଥିବା କାର୍ଯ୍ୟର ମଧ୍ୟ ଆଲୋଚନା କରିଥିଲେ । ସେ କହିଥିଲେ ଯେ ପର୍ଯ୍ୟଟନ କ୍ଷେତ୍ରରେ ପରିବର୍ତ୍ତନ ଆଣିବାର ପ୍ରଚେଷ୍ଟା ଏକ ନିରନ୍ତର ପ୍ରୟାସ । ଏହି ପରିପ୍ରେକ୍ଷୀରେ ସାରନାଥଠାରେ କରାଯାଉଥିବା କାର୍ଯ୍ୟ ବିଷୟରେ ମଧ୍ୟ ଆଲୋକପାତ କରିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ସଡକ , ବିଜୁଳି ଏବଂ ପାନୀୟ ଜଳ ଭଳି ଅତ୍ୟାବଶ୍ୟକ ସୁବିଧାଗୁଡିକ ମଧ୍ୟ ବାରାଣସୀର ଆଖପାଖ ଗ୍ରାମୀଣ ଅଂଚଳ ପର୍ଯ୍ୟନ୍ତ ଉପଲବ୍ଧ । ସେ କହିଥିଲେ ଯେ କାଶୀ ଏବେ ସ୍ୱାସ୍ଥ୍ୟ କେନ୍ଦ୍ରର ପେଣ୍ଠସ୍ଥଳୀ ଭାବେ ପରିଚିତ । ଆଜି ଉଦଘାଟିତ ଅଟଳ ନବୋନ୍ୱେଷ କେନ୍ଦ୍ରର ଉଲ୍ଲେଖ କରି ସେ କହିଥିଲେ ଯେ ଷ୍ଟାର୍ଟ ଅପ ଏବେ ଏହାସହିତ ସଂଯୋଗ ହୋଇପାରିଛି । ସେ କହିଥିଲେ ଯେ ଦେଶର ବଚ୍ଛା ବଚ୍ଛା ସହର ମଧ୍ୟରେ ଏବେ ବାରାଣସୀ ଅନ୍ୟତମ ଯେଉଁଠାରେ ପାଇପ ମାଧ୍ୟମରେ ରୋଷେଇ ଗ୍ୟାସ ଉପଲବ୍ଧ କରାଯାଉଛି ।


    ସଂକଳ୍ପବଦ୍ଧ ହୋଇ ସହରର ଉନ୍ନତିକରଣରେ ସ୍ୱତଃପ୍ରବୃତ ଭାବେ ଯୋଗଦାନ କରିବାକୁ ପ୍ରଧାନମନ୍ତ୍ରୀ ବାରାଣସୀର ଜନସାଧାରଣଙ୍କୁ ନିବେଦନ କରିଥିଲେ ।


    **********

    
    
    (Release ID: 1546596) Visitor Counter : 3