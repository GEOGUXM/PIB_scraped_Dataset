      ସଡକ ପରିବହନ ଓ ରାଜପଥ ମନ୍ତ୍ରଣାଳୟ

      ବିକଳ୍ପ ଜାଳେଣି କିମ୍ବା ବିଦ୍ୟୁତ ଚାଳିତ ସାଧାରଣ ପରିବହନ ବ୍ୟବସ୍ଥା ଉପରେ ଗୁରୁତ୍ୱ ଦେବାକୁ ଅଟୋମୋବାଇଲ କମ୍ପାନୀମାନଙ୍କୁ ନିତିନ ଗଡକରୀଙ୍କ ଆହ୍ୱାନ;
      ଜଳପଥକୁ ମଧ୍ୟ କମ୍ ଖର୍ଚ୍ଚ ପାଇଁ ବିକଳ୍ପ ପରିବହନ ବ୍ୟବସ୍ଥା ଭାବେ ପସନ୍ଦ କରିବାକୁ ଗଡକରୀଙ୍କ ପରାମର୍ଶ

      Posted On: 07 SEP 2018 5:20PM by PIB Bhubaneshwar

    ଦେଶରେ ବିକଳ୍ପ ଜାଳେଣି କିମ୍ବା ବିଦ୍ୟୁତ ଚାଳିତ ତଥା ସୁଦକ୍ଷ ସାଧାରଣ ପରିବହନ ବ୍ୟବସ୍ଥା ପ୍ରତି ଗୁରୁତ୍ୱ ଦେବାକୁ ଅଟୋମୋବାଇଲ କମ୍ପାନୀମାନଙ୍କୁ କେନ୍ଦ୍ର ସଡ଼କ ପରିବହନ ଓ ରାଜମାର୍ଗ , ଜାହାଜ ଚଳାଚଳ , ଜଳସମ୍ପଦ , ନଦୀ ବିକାଶ ଏବଂ ଗଙ୍ଗା ସଂରକ୍ଷଣ ମନ୍ତ୍ରୀ ନିତିନ ଗଡକରୀ ଆହ୍ୱାନ ଦେଇଛନ୍ତି । ନୂଆଦିଲ୍ଲୀରେ ଶୁକ୍ରବାର ‘ ମୁଭ୍-ଗ୍ଲୋବାଲ ମୋବିଲିଟି ସମିଟ୍ 2018 ’ ରେ ଉପସ୍ଥିତ ଭାରତ ତଥା ବିଶ୍ୱର ବିଭିନ୍ନ ଅଟୋମୋବାଇଲ କମ୍ପାନୀର ସିଇଓମାନଙ୍କୁ ଉଦବୋଧନ ଦେଇ ସେ ଏହା କହିଛନ୍ତି । ଅଟୋମୋବାଇଲ କମ୍ପାନୀମାନେ ସାଧାରଣ ପରିବହନ ବ୍ୟବସ୍ଥାକୁ ଦକ୍ଷ କରିବା ଦିଗରେ ନୂତନ ଚିନ୍ତାଧାରାର ପ୍ରୟୋଗ ପାଇଁ ଗବେଷଣା ଜାରି ରଖିବା ଉପରେ ସେ ଗୁରୁତ୍ୱ ଦେଇଥିଲେ । ବେସରକାରୀ ଗାଡ଼ିର ସଂଖ୍ୟା ଦ୍ରୁତ ଗତିରେ ବଢ଼ି ଚାଲିଥିବାରୁ ଏହି ଭିଡ଼କୁ ଧରି ରଖିବାରେ ଆମ ରାଜପଥ ଅକ୍ଷମ ହେବ ବୋଲି ସେ କହିଥିଲେ । ତେଣୁ ଆମେ ସାଧାରଣ ପରିବହନ ବ୍ୟବସ୍ଥାକୁ ନିରାପଦ , ଆରାମଦାୟକ ଏବଂ ଦକ୍ଷ କରି ଲୋକମାନଙ୍କୁ ସେ ଦିଗରେ ଆଗ୍ରହୀ ହେବା ସକାଶେ ପ୍ରରୋଚିତ କରିପାରିବା ବୋଲି ସେ କହିଥିଲେ ।


    ଶ୍ରୀ ଗଡକରୀ କହିଥିଲେ ଯେ , ପେଟ୍ରୋଲିୟମ ଉତ୍ପାଦ ଆମଦାନୀରେ ଦେଶର ଖର୍ଚ୍ଚ ପରିମାଣକୁ ହ୍ରାସ କରିବା ଜରୁରି । ତେଣୁ ଅଟୋମୋବାଇଲ କ୍ଷେତ୍ର ବିଦ୍ୟୁତ ଚାଳିତ ଯାନ କିମ୍ବା ବିକଳ୍ପ ଜାଳେଣି ତଥା , ଇଥାନଲ , ମିଥାନଲ୍ , ବାୟୋ-ଡିଜେଲ କିମ୍ବା ହାଇବ୍ରିଡକୁ ଗୁରୁତ୍ୱ ଦେବା ଆବଶ୍ୟକ । ପେଟ୍ରୋଲିୟମ ଉତ୍ପାଦ ଆମଦାନୀ ଖର୍ଚ୍ଚ କମାଇବା ଲାଗି କମ୍ପାନୀମାନେ ବିକଳ୍ପ ଭାବେ ଆଣୁଥିବା ସମସ୍ତ ପରିବେଶ ଅନୁକୂଳ ତଥା ସ୍ୱଦେଶୀ ଜ୍ଞାନକୌଶଳକୁ ସରକାରଙ୍କ ସମର୍ଥନ ରହିଛି ବୋଲି ସେ କହିଥିଲେ ।


    କମ୍ପାନୀମାନେ କମ୍ ଖର୍ଚ୍ଚରେ ପରିବହନ ସମ୍ଭବ ହୋଇପାରୁଥିବା ଆନ୍ତଃଜଳପଥକୁ ମଧ୍ୟ ଗୁରୁତ୍ୱ ଦେବା ପାଇଁ ଶ୍ରୀ ଗଡକରୀ ପରାମର୍ଶ ଦେଇଥିଲେ । ଏବେ କାର୍ଯ୍ୟକାରୀ ହେଉଥିବା ଜଳମାର୍ଗ ବିକାଶ ପ୍ରକଳ୍ପ ଦ୍ୱାରା ଗଙ୍ଗା ନଦୀ ପରିବହନ ପଥ ପାଇଁ ପ୍ରସ୍ତୁତ ହେଉଛି । ଭବିଷ୍ୟତରେ ଏହାକୁ ବ୍ରହ୍ମପୁତ୍ର ନଦୀ ସହ ସଂଯୋଗ କରାଯିବ , ଯାହା ଫଳରେ କି ଭାରତରୁ ବାଂଲାଦେଶ ଓ ମିଆଁମାରକୁ ଜଳପଥରେ ସାମଗ୍ରୀ ପରିବହନ ସମ୍ଭବ ହୋଇପାରିବ ବୋଲି ସେ କହିଥିଲେ । ନିଜ ନିଜ ଯାନ ଗୁଡ଼ିକୁ ଏହି ଜଳପଥରେ ପରିବହନ କରାଇବାକୁ ଅଟୋମୋବାଇଲ କମ୍ପାନୀମାନଙ୍କୁ ଶ୍ରୀ ଗଡକରୀ ପରାମର୍ଶ ଦେଇଥିଲେ ।


    ଟାଟା ମୋଟର୍ସ , ଟାଟା ପାୱାର , ମର୍ସିଡିସ୍ ବେଞ୍ଜ୍ (ଭାରତ) , ମାରୁତି ସୁଜୁକି , ହିରୋ ମୋଟୋକର୍ପ , ହୋଣ୍ଡା ଇଣ୍ଡିଆ , ଫୋର୍ଡ ଏବଂ ସ୍ପାଇସ୍ ଜେଟ୍ ସମେତ ଭାରତ ଓ ବିଶ୍ୱର ଅନେକ କମ୍ପାନୀର ସିଇଓ / ଏମଡି/ ପ୍ରତିନିଧି ଏହି ସମିଟରେ ଭାଗ ନେଇଥିଲେ । ଭାରତରେ ସେମାନଙ୍କ କମ୍ପାନୀ ମୋବିଲିଟି କ୍ଷେତ୍ରରେ ସମ୍ମୁଖିନ ହେଊଥିବା ବିଭିନ୍ନ ଆହ୍ୱାନ ସମ୍ପର୍କରେ ସେମାନେ ମତ ଉପସ୍ଥାପନ କରିଥିଲେ । ଦେଶର ମୋବିଲିଟି କ୍ଷେତ୍ରରେ ଥିବା ସମସ୍ୟାଗୁଡ଼ିକୁ ଦୂର କରିବାକୁ ପ୍ରଧାନମନ୍ତ୍ରୀ ଶୁକ୍ରବାର ସମିଟରେ ତାଙ୍କ ଉଦବୋଧନରେ ଗୁରୁତ୍ୱ ଦେଇଥିବା ପ୍ରସଙ୍ଗ (ଥ୍ରୀ-ସି ; କମନ୍ , କନେକ୍ଟେଡ , କନଭିନିଏଣ୍ଟ , କଞ୍ଜେସନ-ଫ୍ରି , ଚାର୍ଜଡ ଏବଂ କଟିଙ୍ଗ ଏଜ୍)କୁ ସେମାନେ ଉଲ୍ଲେଖ କରିଥିଲେ ।


    ଶ୍ରୀ ଗଡକରୀ ସମିଟରେ ଅଧ୍ୟକ୍ଷତା କରି କମ୍ପାନୀମାନଙ୍କୁ ନୂତନ ପ୍ରଯୁକ୍ତି ବିଦ୍ୟା ଦ୍ୱାରା କମ୍ ଖର୍ଚ୍ଚ ତଥା ପରିବେଶ ଅନୁକୂଳ ସାଧାରଣ ବପରିବହନ ବ୍ୟବସ୍ଥା ଆଦରିବାକୁ ଆହ୍ୱାନ ଦେଇଥିଲେ । ଆସନ୍ତା କୁମ୍ଭ ମେଳା ଅବସରରେ ଆଲ୍ଲାହାବାଦ ଓ ବାରାଣସୀକୁ ଜଳପଥରେ ତୀର୍ଥଯାତ୍ରୀ ଓ ପର୍ଯ୍ୟଟକମାନଙ୍କୁ ପରିବହନ କରିବାକୁ ସେ ପରାମର୍ଶ ଦେଇଥିଲେ ।


    ସଡ଼କ ପରିହବନ ଏବଂ ରାଜମାର୍ଗ ମନ୍ତ୍ରଣାଳୟ ସଚିବ ଯୁଦ୍ଧବିର ସିଂ ମଲ୍ଲିକ କହିଥିଲେ , କମ୍ପାନୀମାନେ ଆନ୍ତଃସହର ପରିବହନ ଉପରେ ବେଶୀ ଦୃଷ୍ଟି ଦେବା ସହ ଆମେମାନେ ବ୍ୟକ୍ତିଗତ ଯାନର ବିକଳ୍ପ ଭାବେ ସାଧାରଣ ପରିବହନ ବ୍ୟବସ୍ଥାକୁ ଗ୍ରହଣ କରିବା ଉପରେ ଗୁରୁତ୍ୱ ଦେଇଥିଲେ । ଏଥିପାଇଁ ସାଧାରଣ ପରିବହନ ବ୍ୟବସ୍ଥା ସମୟାନୁବର୍ତ୍ତୀ , ସହଜଲବ୍ଧ ଏବଂ ଆରାମଦାୟକ ହେବା ଜରୁରି । ରାଜପଥ ଗୁଡ଼ିକ ଏବେ 40% ଟ୍ରାଫିକ୍ ପରିବହନ କରୁଥିବା ବେଳେ ଏହାର ନିର୍ମାଣ ତ୍ୱରାନ୍ୱିତ ହୋଇଥିବା ସେ ସୂଚନା ଦେଇଥିଲେ । ତଥାପି ସବୁ ଅଞ୍ଚଳକୁ ସଂଯୋଗ ନେଇ ସେ ସଂଶୟ ପ୍ରକାଶ କରିଥିଲେ । ବିଗତ 25 ବର୍ଷରେ ଗାଡ଼ିମୋଟର ସଂଖ୍ୟା 10 ଗୁଣା ବୃଦ୍ଧି ପାଇଥିବା ସେ କହିଥିଲେ । ଦୁଇ ଚକିଆ ଯାନ ବେଶୀ ଓ କାର୍ ସଂଖ୍ୟା କମ୍ ବଢ଼ିଛି । ତୁଳନାତ୍ମକ ଭାବେ ବସ୍ ସଂଖ୍ୟା ବହୁତ କମ୍ । ତେଣୁ ଦେଶରେ ସାଧାରଣ ପରିବହନ ବ୍ୟବସ୍ଥାକୁ ସୁସଂହତ କରିବା ଆବଶ୍ୟକ ବୋଲି ସେ କହିଥିଲେ । ଜନସାଧାରଣ ଓ ସାମଗ୍ରୀ ପରିବହନରେ ନୂତନ ଦିଗ ଓ ସମ୍ଭାବନା ସୃଷ୍ଟି ଲକ୍ଷ୍ୟରେ ନୂଆଦିଲ୍ଲୀରେ ନିତି ଆୟୋଗ ଦ୍ୱାରା ଏହି ମୋବିଲିଟି ସମିଟ୍ ଆୟୋଜିତ ହୋଇଛି ।


    **********


    

    
    (Release ID: 1545679) Visitor Counter : 1