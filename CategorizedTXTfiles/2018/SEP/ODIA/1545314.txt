      ଭୂବିଜ୍ଞାନ ମନ୍ତ୍ରଣାଳୟ

      ସୁନାମୀ ସଂକ୍ରାନ୍ତ ମକ୍‌ ଡ୍ରିଲ୍‌ କାର୍ଯ୍ୟକ୍ରମ ଅନୁଷ୍ଠିତ
      • ଆଇଟିଇଡ଼ବ୍ଲୁସି ଇଏସଏସଓ ଏବଂ ଭାରତୀୟ ଜାତୀୟ ମହାସାଗର ସୂଚନା ସେବା କେନ୍ଦ୍ରର ଅଂଶଗ୍ରହଣ

      Posted On: 06 SEP 2018 3:40PM by PIB Bhubaneshwar

    ଭାରତ ସମେତ ଭାରତ ମହାସାଗର ତଟବର୍ତ୍ତୀ 23ଟି ରାଷ୍ଟ୍ର ମିଳିତ ଭାବେ ଭାରତ ମହାସାଗର କ୍ଷେତ୍ରରେ ସେପ୍ଟେମ୍ବର 4 ଓ 5 , 2018 ତାରିଖରେ ବ୍ୟାପକ ସୁନାମି ମୁକାବିଲା ଅଭ୍ୟାସ କରିଛନ୍ତି । ଏହି ମକ୍‌ ଡ଼୍ରିଲ୍‌ର ନାମ IOWave18 ରଖାଯାଇଥିଲା । ୟୁନେସ୍କୋର ଆନ୍ତଃସରକାରୀ ମହାସାଗରୀୟ କମିଶନ ପକ୍ଷରୁ ଆୟୋଜିତ ଏହି ଅଭ୍ୟାସ କାର୍ଯ୍ୟକ୍ରମ ବିଭିନ୍ନ ସମୟରେ କରାଯାଇଆସୁଛି । 2004 ମସିହା ଡ଼ିସେମ୍ବର 26 ତାରିଖରେ ଭାରତ ମହାସାଗର କ୍ଷେତ୍ରରେ ସଂଘଟିତ ପ୍ରଳୟଙ୍କରୀ ସୁନାମୀ ପରେ ଏହି କ୍ଷେତ୍ର ପାଇଁ ଏକ ଭାରତ ମହାସାଗର ସୁନାମୀ ପୂର୍ବାନୁମାନ ଚେତାବନୀ ଓ ନିରାକରଣ ବ୍ୟବସ୍ଥା ( IOTWMS ) ଗଠନ କରିବା ସକାଶେ ପ୍ରୟାସ ଜାରି ରହିଛି ।


    ଗତକାଲି ଶେଷ ହୋଇଥିବା IOWave18 ଅଭ୍ୟାସ ଇଣ୍ଡୋନେସିଆର ଉତ୍ତର ସୁମାତ୍ରାରେ ଭାରତୀୟ ସମୟ 0830ରେ ସଂଘଟିତ 9.3 ତୀବ୍ରତାର ଏକ ଭୂମିକମ୍ପ ସହ ତାଳମେଳ ରଖି ସଂପନ୍ନ କରାଯାଇଥିଲା । ଗୋଷ୍ଠୀସ୍ତର ପର୍ଯ୍ୟନ୍ତ ଏହି ଅଭ୍ୟାସ କାର୍ଯ୍ୟକ୍ରମରେ ସମସ୍ତ ପୂର୍ବ ଉପକୂଳ ରାଜ୍ୟ ଅଂଶଗ୍ରହଣ କରିଥିଲେ । ରିଅଲ ଟାଇମ ଅନୁସାରେ ପ୍ରାୟ 12ଘଣ୍ଟା ପର୍ଯ୍ୟନ୍ତ ଏହି କାର୍ଯ୍ୟକ୍ରମ ଜାରି ରହିଥିଲା । ଜିଟିଏସ , ଇମେଲ୍‌ , ଫାକ୍ସ , ଏସଏମଏସ ତଥା ୱେବସାଇଟ ଜରିଆରେ ଜାତୀୟ ତଥା ଆଞ୍ଚଳିକ ସମସ୍ତ ସହଭାଗୀମାନଙ୍କୁ 15ଟି ସୁନାମୀ ବୁଲେଟିନ୍‌ ଜାରି କରାଯାଇଛି ।


    ଭାରତରେ ଭାରତୀୟ ଜାତୀୟ ମହାସାଗର ସୂଚନା ସେବା କେନ୍ଦ୍ର ( INCOIS ) ଯାହାକି ଭୂବିଜ୍ଞାନ ମନ୍ତ୍ରଣାଳୟ ଦ୍ୱାରା ପରିଚାଳିତ ଏହାର ସମନ୍ୱୟରେ ତଥା ସ୍ୱରାଷ୍ଟ୍ର ବ୍ୟାପାର ମନ୍ତ୍ରଣାଳୟ ଅଧୀନସ୍ଥ ଜାତୀୟ ବିପର୍ଯ୍ୟୟ ପରିଚାଳନା ପ୍ରାଧିକରଣ ତଥା ଜାତୀୟ ବିପର୍ଯ୍ୟୟ ମୁକାବିଲା ଫୋର୍ସ ( NDRF ) , ତଟୀୟ ରାଜ୍ୟ/କେନ୍ଦ୍ରଶାସିତ କ୍ଷେତ୍ରଙ୍କ ସହଯୋଗରେ ଏହି ଅଭ୍ୟାସ କାର୍ଯ୍ୟକ୍ରମ ସଂପନ୍ନ ହୋଇଛି ।


    ଗତକାଲିର ଅଭ୍ୟାସରେ ଆଣ୍ଡାମାନ ଓ ନିକୋବର ଦ୍ୱୀପରୁ ପ୍ରାୟ 1000 ଲୋକଙ୍କୁ ସ୍ଥାନାନ୍ତର କରାଯାଇଥିଲା । ସେହିଭଳି ପଶ୍ଚିମ ବଙ୍ଗର ତିନୋଟି ଜିଲ୍ଲାରୁ 1200ରୁ ଉର୍ଦ୍ଧ୍ଵ ଲୋକଙ୍କୁ ସାମୟିକ ଭାବେ ସ୍ଥାନାନ୍ତର କରାଯାଇଥିଲା । ତାମିଲନାଡ଼ୁର 13ଟି ଜିଲ୍ଲାରୁ ମୋଟ 5054ଜଣ ଲୋକଙ୍କୁ ଏହି ସମୟରେ ସେମାନଙ୍କ ଘରୁ ଅନ୍ୟତ୍ର ସ୍ଥାନାନ୍ତର କରାଯାଇଥିଲା । ସେହିଭଳି ପୁଡ଼ିଚେରୀର 100 ଲୋକଙ୍କୁ ସ୍ଥାନାନ୍ତର କରାଯାଇଥିବା ବେଳେ ଆନ୍ଧ୍ର ପ୍ରଦେଶର 9ଟି ଜିଲ୍ଲା ଓ ଓଡ଼ିଶାର 6ଟି ଜିଲ୍ଲା (328ଟି ଗ୍ରାମ)ରୁ ପ୍ରାୟ 1 , 00 , 000 ଲୋକଙ୍କୁ ସ୍ଥାନାନ୍ତର କରାଯାଇଥିବା ଜଣାପଡ଼ିଛି ।


    ଏହି ଦୁଇଦିନିଆ ଅଭ୍ୟାସ କାର୍ଯ୍ୟକ୍ରମରେ ସମସ୍ତ ଉପକୂଳବର୍ତ୍ତୀ ଜିଲ୍ଲାମାନଙ୍କୁ ଆଇଏନସିଓଆଇଏସ ବୁଲେଟିନ୍‌ ଜାରି କରାଯାଇଥିଲା । ଏହି ଅଭ୍ୟାସ ବେଳେ ସୁନାମୀ ସଂପର୍କୀତ ପୂର୍ବାନୁମାନ , ଚିହ୍ନଟ , ବିପଦ ଆକଳନ ସତର୍କ ଚେତାବନୀ , ସତର୍କ ସୂଚନା ପ୍ରସାରଣ ଏବଂ ଏହାର ମୁକାବିଲା ଘେନି ଲୋକମାନଙ୍କୁ କିଭଳି ପ୍ରସ୍ତୁତ କରାଯାଇପାରିବ ସେ ସଂପର୍କରେ ଅଭ୍ୟାସ କରାଯାଇଥିଲା । 9ଟି ରାଜ୍ୟର ମୋଟ 44ଟି ଜିଲ୍ଲା ଏହି ଗୋଷ୍ଠୀ ଅଭ୍ୟାସ କାର୍ଯ୍ୟକ୍ରମରେ ଅଂଶଗ୍ରହଣ କରିଥିଲେ । ମୋଟ 375ଟି ଗ୍ରାମରେ ଏହା ସଂପନ୍ନ କରାଯାଇଥିବା ବେଳେ 1 , 25 , 000 ଲୋକଙ୍କୁ ସାମୟସକ ଭାବେ ସ୍ଥାନାନ୍ତର କରାଯାଇଥିଲା ।


    ଏନଡ଼ିଏମଏର ବରିଷ୍ଠ ପରାମର୍ଶଦାତା ଅବସରପ୍ରାପ୍ତ ମେଜର ଜେନେରାଲ ଡ଼କ୍ଟର ଭି କେ ନାୟକ ଏଥିରେ ପର୍ଯ୍ୟବେକ୍ଷକ ଭାବେ ଯୋଗ ଦେଇଥିଲେ । ଏଭଳି ସୁନାମୀ ଚେତାବନୀ ଏବଂ ସେମାନଙ୍କୁ ପ୍ରଦାନ କରାଯାଉଥିବା ବୁଲେଟିନ୍‌ ସଂପର୍କରେ ରାଜ୍ୟସ୍ତର ଠାରୁ ଆରମ୍ଭ କରି ଗୋଷ୍ଠୀ ସ୍ତର ପର୍ଯ୍ୟନ୍ତ ସମସ୍ତଙ୍କ ପ୍ରତିକ୍ରିୟା ଜାଣିବା ସକାଶେ ସେମାନଙ୍କ ସହ ସଂପର୍କ ସ୍ଥାପନ କରାଯାଇଥିଲା ।


    ************

    
    
    (Release ID: 1545314) Visitor Counter : 2