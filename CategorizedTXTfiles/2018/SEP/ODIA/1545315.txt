      ଜଳ ସମ୍ପଦ ମନ୍ତ୍ରଣାଳୟ

      ଜଳ ବଞ୍ଚାଅ, ଭିଡ଼ିଓ ବନାଅ, ପୁରସ୍କାର ପାଅ ପ୍ରତିଯୋଗିତା
      • ଦ୍ୱିତୀୟ ପକ୍ଷରେ ପୁରସ୍କାର ଲାଭ କଲେ ମହମ୍ମଦ ଅମଜାଦ, ସୁପ୍ରୀତ ଦେବ ଓ ଚନ୍ଦନ କୁମାର

      Posted On: 06 SEP 2018 3:42PM by PIB Bhubaneshwar

    କେନ୍ଦ୍ର ଜଳ ସଂପଦ , ନଦୀ ବିକାଶ ଓ ଗଙ୍ଗା ସଂରକ୍ଷଣ ମନ୍ତ୍ରଣାଳୟ ପକ୍ଷରୁ ଦ୍ୱିତୀୟ ପକ୍ଷ (ଜୁଲାଇ 25 - ଅଗଷ୍ଟ 08) ପାଇଁ ଅନୁଷ୍ଠିତ ଜଳ ବଞ୍ଚାଅ , ଭିଡ଼ିଓ ବନାଅ , ପ୍ରତିଯୋଗିତାରେ ପୁରସ୍କାର ପାଅ ପ୍ରତିଯୋଗିତାର ଫଳାଫଳ ପ୍ରକାଶ ପାଇଛି । ପାଟଣାର ମହମ୍ମଦ ଅମଜାଦ୍‌ , କର୍ଣ୍ଣାଟକ , ତୁମକୁରର ସୁପ୍ରୀତ ଦେବ ଏବଂ ଚମ୍ପାରଣର ଶ୍ରୀ ଚନ୍ଦନ କୁମାର ଯଥାକ୍ରମେ ଏହି ପ୍ରତିଯୋଗିତାରେ ପ୍ରଥମ , ଦ୍ୱିତୀୟ ଏବଂ ତୃତୀୟ ପୁରସ୍କାର ଲାଭ କରିଛନ୍ତି । ବିଜୟୀ ପ୍ରତିଯୋଗୀମାନଙ୍କ ପ୍ରଥମ ପୁରସ୍କାର ସ୍ୱରୂପ 25 , 000/- , ଦ୍ୱିତୀୟ ପୁରସ୍କାର ପାଇଁ 15 , 000/- ଏବଂ ତୃତୀୟ ପୁରସ୍କାର ବାବଦରେ 10 , 000/- ଟଙ୍କା ମିଳିବ ।


    ମନ୍ତ୍ରଣାଳୟ ପକ୍ଷରୁ ଜଳ ବଞ୍ଚାଅ , ଭିଡ଼ିଓ ବନାଅ ଏବଂ ପ୍ରତିଯୋଗିତାରେ ପୁରସ୍କାର ପାଅ ପ୍ରତିଯୋଗିତା ଭାରତ ସରକାରଙ୍କ ମାଇଁଗଭ୍‌ ପୋର୍ଟାଲ ସହଯୋଗିତାରେ ଆରମ୍ଭ କରାଯାଇଥିଲା । ଦେଶର ଜନସାଧାରଣଙ୍କ ମଧ୍ୟରେ ଜଳ ସଂରକ୍ଷଣ ଜନିତ ସଚେତନତା ବୃଦ୍ଧି କରିବା ଏହାର ଉଦ୍ଦେଶ୍ୟ ।


    ଏହି ପ୍ରତିଯୋଗିତାରେ ଯେକୌଣସି ଭାରତୀୟ ନାଗରିକ ଅଂଶ ଗ୍ରହଣ କରିପାରିବେ । ଏଥିପାଇଁ ସେମାନଙ୍କୁ ଜଳ ସଂରକ୍ଷଣର ଅଭିନବ ଉପାୟ ସଂପର୍କରେ କୌଣସି ଗୋଟିଏ ନିଜସ୍ୱ ମୂଳ ଭିଡ଼ିଓ ପ୍ରସ୍ତୁତ କରିବାକୁ ହେବ । ସେମାନେ ନିଜର ଏହି ଏଣ୍ଟ୍ରିକୁ ମାଇଁଗଭ୍‌ ପୋର୍ଟାଲରେ ଥିବା www.mygov.in . ପ୍ରତିଯୋଗିତା ପୃଷ୍ଠାରେ ଅପଲୋଡ଼ କରିପାରିବେ । ପ୍ରତ୍ୟେକ ପକ୍ଷରେ ଆସନ୍ତା ନଭେମ୍ବର 4 ତାରିଖ ପର୍ଯ୍ୟନ୍ତ ତିନିଜଣ ପ୍ରତିଯୋଗୀଙ୍କୁ ଏହି ପୁରସ୍କାର ମିଳିବ ।


    କେନ୍ଦ୍ର ଜଳ ସଂପଦ , ନଦୀ ବିକାଶ ଓ ଗଙ୍ଗା ସଂରକ୍ଷଣ ମନ୍ତ୍ରଣାଳୟ ପକ୍ଷରୁ ଦେଶର ଜନସାଧାରଣଙ୍କୁ ଅନୁରୋଧ କରାଯାଇଛି ଯେ ସେମାନେ ଦେଶର ବିଭିନ୍ନ ଭାଗରେ ଜଳ ସଂରକ୍ଷଣ , ଜଳର ସର୍ବାଧିକ ଉପଯୋଗ ଏବଂ ଜଳସଂପଦ ବିକାଶ ଓ ପରିଚାଳନାର ଅଭିନବ ଉପାୟ , ପ୍ରୟାସ ଏବଂ ଗୁରୁତ୍ୱପୂର୍ଣ୍ଣ ଅବଦାନ ସଂପର୍କରେ ଭିଡ଼ିଓମାନ ପ୍ରସ୍ତୁତ କରି ଉପରୋକ୍ତ ପୋର୍ଟାଲରେ ଅପଲୋଡ଼ କରିପାରିବେ । ଏହି ଭିଡ଼ିଓ ସଂପୂର୍ଣ୍ଣ ରୂପେ ସେମାନଙ୍କ ମୂଳ ଭିଡ଼ିଓ ହୋଇଥିବା ବାଂଛନୀୟ । ଏହି ଭିଡ଼ିଓର ଅବଧି ସର୍ବନିମ୍ନ ଦୁଇ ମିନିଟର ଏବଂ ସର୍ବାଧିକ ଦଶ ମିନିଟର ହୋଇଥିବ ଏବଂ ସେ ସଂପର୍କରେ ହିନ୍ଦୀ , ଇଂରାଜୀ କିମ୍ବା ଅନ୍ୟ ଯେକୌଣସି ଆଞ୍ଚଳିକ ଭାଷାରେ ତାହା ବର୍ଣ୍ଣନା କରାଯାଇଥିବ ଯାହାକି କୌଣସି ମତେ ଭାରତୀୟ କପିରାଇଟ ଆଇନ 1957କୁ ଉଲ୍ଲଙ୍ଘନ କରୁନଥିବ ଅଥବା କୌଣସି ତୃତୀୟ ପକ୍ଷଙ୍କ ବୌଦ୍ଧିକ ସଂପତ୍ତି ଅଧିକାରକୁ ବ୍ୟାହତ କରୁନଥିବ ।


    *************

    
    
    (Release ID: 1545315) Visitor Counter : 2