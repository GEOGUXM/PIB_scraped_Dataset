      ଆଦିବାସୀ ବ୍ୟାପାର ମନ୍ତ୍ରଣାଳୟ

      ଟ୍ରାଇଫେଡ଼ ଓ “ଟ୍ରାଇବ୍ସ ଇଣ୍ଡିଆ” ପକ୍ଷରୁ ପଞ୍ଚତନ୍ତ୍ର ସଂଗ୍ରହ କାର୍ଯ୍ୟକ୍ରମର ଶୁଭାରମ୍ଭ
      • ମେରୀ କମ୍‌ ହେବେ ବ୍ରାଣ୍ଡ ଆମ୍ବାସାଡ଼ର

      Posted On: 26 SEP 2018 3:39PM by PIB Bhubaneshwar

    “ ପଞ୍ଚତନ୍ତ୍ର ସଂଗ୍ରହ ଏବଂ ଟ୍ରାଇବ୍ସ ଇଣ୍ଡିଆ ସକାଶେ ସୁଶ୍ରୀ ମେରୀ କମ୍‌ ବ୍ରାଣ୍ଡ ଆମ୍ବାସାଡ଼ର ଭାବେ କାର୍ଯ୍ୟ କରିବା ପାଇଁ ଆସନ୍ତାକାଲି ଏକ ବିଶେଷ କାର୍ଯ୍ୟକ୍ରମର ଆୟୋଜନ କରାଯାଇଛି । କେନ୍ଦ୍ର ଆଦିବାସୀ ବ୍ୟାପାର ମନ୍ତ୍ରଣାଳୟ ପକ୍ଷରୁ ଏହି କାର୍ଯ୍ୟକ୍ରମ ନୂଆଦିଲ୍ଲୀଠାରେ ଆୟୋଜିତ ହେଉଛି । କେନ୍ଦ୍ର ଆଦିବାସୀ ବ୍ୟାପାର ମନ୍ତ୍ରୀ ଶ୍ରୀ ଜୁଏଲ ଓରାମ ଏହି କାର୍ଯ୍ୟକ୍ରମରେ ସୁପ୍ରସିଦ୍ଧ ଭାରତୀୟ କ୍ରୀଡ଼ା ପ୍ରତିଭା ତଥା ବିଶ୍ୱ ମୁଷ୍ଟିଯୁଦ୍ଧ ଚାମ୍ପିଅନ୍‌ ସୁଶ୍ରୀ ମେରୀ କମ୍‌ଙ୍କୁ “ ଟ୍ରାଇବ୍ସ ଇଣ୍ଡିଆ ” ର ବ୍ରାଣ୍ଡ୍‌ ଆମ୍ବାସାଡ଼ର ଭାବେ ପରିଚିତ କରାଇବେ । ଏହି ଅବସରରେ ମନ୍ତ୍ରଣାଳୟ ପକ୍ଷରୁ “ ପଞ୍ଚତନ୍ତ୍ର ଦୀପାବଳୀ ସଂଗ୍ରହ ” ର ଶୁଭାରମ୍ଭ କରାଯିବ । ଏହି ଅବସରରେ ଆଦିବାସୀ ବ୍ୟାପାର ରାଷ୍ଟ୍ରମନ୍ତ୍ରୀ ଶ୍ରୀ ଯଶୱନ୍ତସିଂ ସୁମନଭାଇ ଭାଭୋର ଓ ଶ୍ରୀ ସୁଦର୍ଶନ ଭଗତ , ଆଦିବାସୀ ବ୍ୟାପାର ବିଭାଗ ସଚିବ ଶ୍ରୀ ଦୀପକ ଖାଣ୍ଡେକର ଓ ଟ୍ରାଇଫେଡ଼ର ପରିଚାଳନା ନିର୍ଦ୍ଦେଶକ ଶ୍ରୀ ପ୍ରବୀର କ୍ରିଷ୍ଣା ଉପସ୍ଥିତ ରହିବେ ।


    ପଞ୍ଚତନ୍ତ୍ର ରେଞ୍ଜର କଳାକୃତି ମଧ୍ୟରେ ହସ୍ତତନ୍ତ ଓ ହସ୍ତକଳା ରହିଛି ଯାହା ବିଶ୍ୱ ବକ୍ସିଂ ଚାମ୍ପିଅନ୍‌ ସୁଶ୍ରୀ ମେରୀ କମ୍‌ଙ୍କ ଦ୍ୱାରା ପ୍ରୋତ୍ସାହିତ ଓ ପ୍ରମୋଟ କରାଯାଇଛି । କଠିନ ଶ୍ରମ , ଶୃଙ୍ଖଳା , ଅଧ୍ୟବସାୟ ଓ ସମର୍ପିତ ମନୋଭାବ ନେଇ ଏଭଳି ବିଶେଷ ପଞ୍ଚ ତନ୍ତ୍ର କଲେକସନ୍‌ ପ୍ରସ୍ତୁତ କରାଯାଇଛି । ଟ୍ରାଇବ୍ସ ଇଣ୍ଡିଆର ବ୍ରାଣ୍ଡ ଆମ୍ବାସାଡ଼ର ଭାବେ ସୁଶ୍ରୀ ମେରୀ କମ୍‌ ଏହାକୁ ଲୋକମାନଙ୍କ ନିକଟରେ ଆଦୃତ କରିବା ଦିଗରେ କାର୍ଯ୍ୟକରିବେ । ଏହି କଲେକ୍ସନର ନାମ ଯାହା ସୂଚାଏ ଏହା ମେରୀ କମ୍‌ଙ୍କର ଏକ ଶକ୍ତିଶାଳ “ ମୁଷ୍ଟି ପ୍ରହାର ” ଯାହାକି ତାଙ୍କର କଠିନ ଶ୍ରମ ଓ ନିଷ୍ଠାର ନମୁନା । ଏହି ନିଷ୍ଠା ବଳରେ ସେ ଆଜି ସଫଳତାର ଶୀର୍ଷରେ ପହଞ୍ଚି ପାରିଛନ୍ତି । ତେଣୁ ଏହି କଲେକ୍ସନ ମଧ୍ୟ ସେହିଭଳି ନିଷ୍ଠା ଓ ଶ୍ରମର ମିଳିତ ସୁଫଳ ଯାହାକୁ ଆଦିବାସୀ କଳା ବିଶେଷଜ୍ଞ ଓ ଶିଳ୍ପୀମାନେ ସେମାନଙ୍କର ଶ୍ରମ ଓ ନିଷ୍ଠା ବଳରେ ସାକାର କରିପାରିଛନ୍ତି ।


    ଆଦିବାସୀ କଳା ପରମ୍ପରାର ପଞ୍ଚ ତନ୍ତ୍ର ହେଉଛି ଏକ ଉତ୍କର୍ଷ ତଥା ଶକ୍ତିଶାଳୀ ଆକର୍ଷଣୀୟ ସଂଗ୍ରହ । ଏଥିରେ ବିଭିନ୍ନ ଜନଜାତିଙ୍କ ସ୍ୱକୀୟ ପାରମ୍ପରିକ ହସ୍ତକଳା ତଥା ତନ୍ତକାର୍ଯ୍ୟରେ ପ୍ରସ୍ତୁତ ଶାଢ଼ି , ଷ୍ଟୋଲ୍‌ , ଦୁପଟ୍ଟା , କୁର୍ତ୍ତା/ କୁର୍ତ୍ତି , ଲ୍ୟାମ୍ପ ସେଡ଼୍‌ (ଖଣ୍ଡେଲ) , ଆକାଶ ଚତା , ଦୀପ , ଗିଫ୍ଟ ହାମ୍ପର୍ସ ଇତ୍ୟାଦି ରହିଛି ଯାହା ବିଶେଷ ଭାବେ ଆଗାମୀ ଦୀପାବଳୀ ଉତ୍ସବକୁ ଦୃଷ୍ଟିରେ ରଖି ପ୍ରସ୍ତୁତ କରାଯାଇଛି ।


    ଟ୍ରାଇଫେଡ଼ ପକ୍ଷରୁ ଟ୍ରାଇବ୍ସ ଇଣ୍ଡିଆ ସୋ ’ ରୁମ୍‌ , ଆଦି ମହୋତ୍ସବ/ ପ୍ରଦର୍ଶନୀ ଏବଂ ବିଭିନ୍ନ ପ୍ରକାର ଇ- କମର୍ସ ପ୍ଲାଟଫର୍ମ ଯଥା ଆମାଜନ୍‌ , ଫ୍ଲିପକାର୍ଟ , ସ୍ନାପଡ଼ିଲ ଓ ଜିଇଏମ ଆଦି ନେଟୱାର୍କ ମାଧ୍ୟମରେ ପ୍ରଚାର ଓ ପ୍ରସାର କରାଯାଇଥାଏ । ଏହିସବୁ ପ୍ଲାଟଫର୍ମ ଜନଜାତି ବର୍ଗର କଳାକାର ଓ ଶିଳ୍ପୀମାନଙ୍କ ଦ୍ୱାରା ପ୍ରସ୍ତୁତ ବିଭିନ୍ନ ଉତ୍ପାଦକୁ ଜାତୀୟ ତଥା ଆନ୍ତର୍ଜାତୀୟ ବଜାରରେ ପହଞ୍ଚାଇଥାଏ । ଟ୍ରାଇଫେଡ଼ ଅଧୁନା ଅଧିକରୁ ଅଧିକ ଜନଜାତି କଳାକାର ଓ ଶିଳ୍ପୀମାନଙ୍କୁ ନିଜ ପରିସରକୁ ଆଣିବା ସହ ସେମାନଙ୍କ ଜୀବନଧାରଣ ପ୍ରକ୍ରିୟା ତଥା ଆର୍ଥିକ ସ୍ଥିତିରେ ସକାରାତ୍ମକ ପରିବର୍ତ୍ତନ ଓ ଉନ୍ନତି ଘଟାଇ ଚାଲିଛି ।


    ************

    
    
    (Release ID: 1547665) Visitor Counter : 1