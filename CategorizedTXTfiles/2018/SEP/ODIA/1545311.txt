      ରାଷ୍ଟ୍ରପତିଙ୍କ ସଚିବାଳୟ

      ସୋଫିଆର ସାଉଥ ପାର୍କଠାରେ ମହାତ୍ମା ଗାନ୍ଧୀଙ୍କ ପ୍ରତିମୂର୍ତ୍ତି ଉନ୍ମୋଚନ ଅବସରରେ ରାଷ୍ଟ୍ରପତିଙ୍କ ବକ୍ତବ୍ୟ
      Posted On: 06 SEP 2018 3:37PM by PIB Bhubaneshwar


    ରାଷ୍ଟ୍ରପତି ରାଦେଭଙ୍କ ସହ ଆଜି ଏଠାରେ ଜାତିର ପିତା ମହାତ୍ମା ଗାନ୍ଧୀଙ୍କ ପ୍ରତିମୂର୍ତ୍ତି ଉନ୍ମୋଚନ କରିବା ମୋ ପାଇଁ ଏକ ସୌଭାଗ୍ୟର କଥା ।


    ବୁଲଗେରିଆ ଜନସାଧାରଣଙ୍କ ପାଇଁ ଆଜି ଏକ ପବିତ୍ର ଦିବସ । ଆପଣମାନେ ଆଜି ଆପଣମାନଙ୍କ ଜାତୀୟ ସଂଗଠନ ଦିବସ ପାଳନ କରୁଛନ୍ତି । ଏହି ଅବସରରେ ମୁଁ ଆପଣମାନଙ୍କୁ ମୋର ଶୁଭେଚ୍ଛା ଜ୍ଞାପନ କରୁଛି । ବୁଲଗେରିଆବାସୀଙ୍କ ନିକଟରେ ମୁଁ କୃତଜ୍ଞ ଯେ ଆଜିର ଏହି ପବିତ୍ର ଦିବସରେ ଏବଂ ଏହି ସୁନ୍ଦର ଭୂମିରେ ଆପଣମାନେ ମହାତ୍ମା ଗାନ୍ଧୀଙ୍କୁ ସ୍ଥାୟୀ ଭାବେ ସ୍ଥାନ ଦେଇଛନ୍ତି ।


    ବୁଲଗେରିଆର ମହାନ୍‌ ସ୍ଥପତି ଇଭାନ ରୁସେଭିସଙ୍କ ଦ୍ୱାରା ଏହି ପ୍ରତିମୂର୍ତ୍ତିଟିର ପରିକଳ୍ପନା ଏବଂ ନିର୍ମାଣ କରାଯାଇଛି । ଗାନ୍ଧୀ ଏପରି ଜଣେ ବ୍ୟକ୍ତିତ୍ୱ ଯିଏ ତାଙ୍କର ସମଗ୍ର ଜୀବନ ମାନବ ସମାଜର ସେବା ସକାଶେ ଉତ୍ସର୍ଗ କରିଥିଲେ । ଆଜିର ବିଭାଜନର ମାନସିକତା , ନିରବଚ୍ଛିନ୍ନ ହିଂସା ଏବଂ ଅବାରିତ ଧ୍ୱଂସର ଅବଧିରେ ତାଙ୍କର ଚିନ୍ତନ ଓ ମୂଲ୍ୟବୋଧର ବିଶେଷ ଆବଶ୍ୟକତା ରହିଛି ।


    ତେଣୁ ଏହି ପ୍ରତିମୂର୍ତ୍ତି ଉନ୍ମୋଚନ ପାଇଁ ଏହାଠାରୁ ପ୍ରକୃଷ୍ଟ ସମୟ ଆଉ କିଛି ହୋଇନପାରେ । ଆଉ ମାତ୍ର ଏକ ମାସଠାରୁ କମ୍‌ ସମୟପରେ , ଅକ୍ଟୋବର 2 ତାରିଖରେ , ଆମେ ଆମର ବିଶ୍ୱବ୍ୟାପୀ ମହାତ୍ମା ଗାନ୍ଧୀଙ୍କ 150ତମ ଜୟନ୍ତୀ ପାଳନ କରିବାକୁ ଯାଉଛୁ । ବୁଲଗେରିଆରେ ଏହାକୁ ସଫଳ କରିବା ସକାଶେ ମୁଁ ଆପଣମାନଙ୍କ ଠାରୁ କାମନା ରଖୁଛି ।


    ଏହା ମୋ ପାଇଁ ଏକ ଆବେଗର ମୁହୂର୍ତ୍ତ । ଆମେମାନେ ଯେତେବେଳେ ଜାତିର ପିତା ଯିଏ କି ସାରା ବିଶ୍ୱର ଶାନ୍ତି ଓ ଅହିଂସାର ପ୍ରତୀକ ଭାବେ ସର୍ବମାନ୍ୟ , ତାଙ୍କ ପ୍ରତି ଶ୍ରଦ୍ଧାଞ୍ଜଳି ଜ୍ଞାପନ କରୁଛେ , ସେତେବେଳେ ଆମ ମନ ଗର୍ବରେ ଉତଫୁଲ୍ଲିତ ହୋଇଉଠୁଛି । ଏହି ଦୁଇ ଅସ୍ତ୍ର ସାହାଯ୍ୟରେ ସେ ରାଜନୈତିକ ଦୃଷ୍ଟିକୋଣରୁ ଯାହା କଳ୍ପନାତୀତ ବୋଲି ଚିନ୍ତା କରାଯାଉଥିଲା ତାହାକୁ ସାକାର କରି ଦେଖାଇ ପାରିଥିଲେ ।


    ତାଙ୍କର ଜୀବନାଦର୍ଶ ଏପରି ଏକ ଆଦର୍ଶ ଶକ୍ତି ଯାହା ଅସଂଖ୍ୟ ଲୋକଙ୍କୁ ପ୍ରଭାବିତ କରିଛି । ତାଙ୍କର ସଂଗ୍ରାମ ନେଲସନ୍‌ ମାଣ୍ଡେଲାଙ୍କୁ ଏଭଳି ଭାବେ ପ୍ରଭାବିତ କରିଥିଲା ଯେ ସେ ତାଙ୍କ ଦେଶରେ ବର୍ଣ୍ଣବିଦ୍ୱେଷ ବିରୋଧରେ ତାଙ୍କର ଐତିହାସିକ ସଂଗ୍ରାମ ଆରମ୍ଭ କରିଥିଲେ । ସତ୍ୟାଗ୍ରହ ତାଙ୍କ ପାଇଁ ଥିଲା ପ୍ରେରଣାର ଉତ୍ସ । ଆମେରିକାରେ ମାର୍ଥିନ ଲୁଥର କିଙ୍ଗ୍‌ ମଧ୍ୟ ତାଙ୍କର ମାନବିକ ଅଧିକାର ଆନ୍ଦୋଳନ ସକାଶେ ଗାନ୍ଧୀଜୀଙ୍କ ଠାରୁ ପ୍ରେରଣା ଲାଭ କରିଥିଲେ ।


    ବୁଲଗେରିଆ ସହ ମହାତ୍ମା ଗାନ୍ଧୀଙ୍କର ଏକ ବିଶେଷ ସଂପର୍କ ଥିଲା । ବୁଲଗେରିଆର ମହାନ ଚିତ୍ରକର ବୋରିସ ଜିଓରଜିଏଭ୍‌ ମହାତ୍ମା ଗାନ୍ଧୀଙ୍କ ସହ ତାଙ୍କ ଆଶ୍ରମର ନିର୍ମାଣ ସକାଶେ ତାଙ୍କ ଜୀବନର ଅନେକ ବର୍ଷ ବିତାଇଥିଲେ ଓ ଉଭୟଙ୍କ ମଧ୍ୟରେ ଘନିଷ୍ଠ ବନ୍ଧୁତା ଥିଲା ।


    ଭାରତ ସରକାର ତଥା ଭାରତର ଜନସାଧାରଣଙ୍କ ତରଫରୁ ଏବଂ ମୋ ନିଜ ତରଫରୁ ମୁଁ ଆପଣମାନଙ୍କୁ ସମସ୍ତଙ୍କୁ ବିଶେଷ ଧନ୍ୟବାଦ ଜ୍ଞାପନ କରୁଛି ଯେଉଁମାନଙ୍କ ପ୍ରୟାସ ଯୋଗୁ ଏଭଳି ଏକ ମହାନ କାର୍ଯ୍ୟ ସାଧିତ ହୋଇପାରିଛି । ମୁଁ ପୁଣିଥରେ ବୁଲଗେରିଆ ଜନସାଧାରଣଙ୍କୁ ସେମାନଙ୍କର ବିପୁଳ ପ୍ରଗତି ଓ ସଫଳତା ସକାଶେ ଶୁଭେଚ୍ଛା ଜଣାଉଛି ।


    ****************

    
    
    (Release ID: 1545311) Visitor Counter : 1