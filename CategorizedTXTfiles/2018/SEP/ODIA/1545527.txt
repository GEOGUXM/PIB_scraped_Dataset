      ମହିଳା ଓ ଶିଶୁ କଲ୍ୟାଣ ମନ୍ତ୍ରଣାଳୟ

      ରାଷ୍ଟ୍ରୀୟ ଶିଶୁ ପୁରସ୍କାର-2018 ପାଇଁ ଆବେଦନ ପତ୍ର ଆମନ୍ତ୍ରିତ କଲା ମହିଳା ଓ ଶିଶୁ ବିକାଶ ମନ୍ତ୍ରଣାଳୟ
      ପୁରସ୍କାର ପାଇଁ ଲୋଗୋ ଡିଜାଇନ ପ୍ରତିଯୋଗୀତା ଆରମ୍ଭ

      Posted On: 08 SEP 2018 5:13PM by PIB Bhubaneshwar

    ରାଷ୍ଟ୍ରୀୟ ଶିଶୁ ପୁରସ୍କାର - 2018 ପାଇଁ ମହିଳା ଓ ଶିଶୁ ବିକାଶ ମନ୍ତ୍ରଣାଳୟ ଆବେଦନ ପତ୍ର ଆମନ୍ତ୍ରିତ କରିଛନ୍ତି । ଭାରତର ରାଷ୍ଟ୍ରପତିଙ୍କ ଦ୍ୱାରା ଏହି ରାଷ୍ଟ୍ରୀୟ ପୁରସ୍କାର ପ୍ରଦାନ କରାଯାଏ । ଅଭିନବୀକରଣ , ଶୈକ୍ଷିକ ଉପଲବ୍ଧି , କ୍ରୀଡା , କଳା ଏବଂ ସଂସ୍କୃତି ସାମାଜିକ ସେବା ଏବଂ ଦୁଃସାହସିକ ଆଦି କ୍ଷେତ୍ରରେ ସର୍ବୋକ୍ରୃଷ୍ଟ ପ୍ରଦର୍ଶନ କରିଥିବା ପିଲାମାନଙ୍କୁ ପ୍ରଦାନ କରାଯାଏ । ଏହି ପୁରସ୍କାର ପାଇଁ ଆବେଦନପତ୍ର ଦାଖଲ କରିବାର ଅନ୍ତିମ ତିଥି ସେପ୍ଟେମ୍ବର 30 , 2018 ଧାର୍ଯ୍ୟ କରାଯାଇଛି ।


    ପୁରସ୍କାର ଉପରେ ବିସ୍ତୃତ ଭାବେ ବର୍ଣ୍ଣନା କରି କେନ୍ଦ୍ର ମହିଳା ଓ ଶିଶୁ ବିକାଶ ମନ୍ତ୍ରୀ ଶ୍ରୀମତୀ ମେନକା ସଂଜୟ ଗାନ୍ଧୀ କହିଥିଲେ ଯେ ରାଷ୍ଟ୍ରୀୟ ଶିଶୁ ପୁରସ୍କାର ଆମ ପିଲାମାନଙ୍କ ମଧ୍ୟରେ ଅସାଧାରଣ ପ୍ରତିଭାକୁ ସମ୍ମାନିତ କରିବା ପାଇଁ ଏକ ସ୍ୱତନ୍ତ୍ର ମଂଚ । ଏହାଦ୍ୱାରା ସଂପୃକ୍ତ ପିଲାମାନେ ଅନ୍ୟ ପିଲାମାନଙ୍କ ପାଇଁ ପ୍ରେରଣା ହୋଇପାରିବେ । ଏହି ପୁରସ୍କାର ଜରିଆରେ ସରକାର ନିଜ ପିଲାମାନଙ୍କର ବିକାଶକୁ ସୁନିଶ୍ଚିତ କରିବା ଏବଂ ସମାଜ ପ୍ରତି ନିଜର ପ୍ରତିଭା ଏବଂ ପ୍ରତିଶୃତିବଦ୍ଧତାକୁ ସମ୍ମାନିତ କରିବା ଦିଗରେ ସଂକଳ୍ପକୁ ପ୍ରତିପାଦିତ କରୁଛନ୍ତି ।


    ‘ ରାଷ୍ଟ୍ରୀୟ ଶିଶୁ ପୁରସ୍କାର ’ ଏବଂ ‘ ରାଷ୍ଟ୍ରୀୟ ଶିଶୁ କଲ୍ୟାଣ ପୁରସ୍କାର ’, ଏହି ଦୁଇଟି ବର୍ଗରେ ଆବେଦନପତ୍ର ଆମନ୍ତ୍ରିତ କରାଯାଇଛି ।


    ‘ ରାଷ୍ଟ୍ରୀୟ ଶିଶୁ ପୁରସ୍କାର ’ ବିଜେତାଙ୍କୁ ମେଡାଲ ସହିତ ଏକ ଲକ୍ଷ ଟଙ୍କାର ନଗଦ ଅର୍ଥ , 10 ହଜାର ଟଙ୍କାର ବୁକ ଭାଉଚର ଏବଂ ଏକ ପ୍ରଶଂସା ପତ୍ର ପ୍ରଦାନ କରାଯିବ ।


    ‘ ରାଷ୍ଟ୍ରୀୟ ଶିଶୁ କଲ୍ୟାଣ ପୁରସ୍କାର ’ ବର୍ଗରେ ପିଲାମାନଙ୍କ ମଙ୍ଗଳ , ବିକାଶ ଏବଂ ସୁରକ୍ଷା ପାଇଁ ସର୍ବୋକ୍ରୃଷ୍ଟ କାର୍ଯ୍ୟ କରିଥିବା ବ୍ୟକ୍ତି କିମ୍ବା ସଂଗଠନକୁ ପ୍ରଦାନ କରାଯିବ । ଏହି ପୁରସ୍କାର ବିଜେତାଙ୍କୁ ଏକ ଲକ୍ଷ ଟଙ୍କାର ନଗଦ ଅର୍ଥ ସହିତ ଏକ ପ୍ରଶଂସା ପତ୍ର ମଧ୍ୟ ପ୍ରଦାନ କରାଯିବ ।


    ପୁରସ୍କାର ଲାଗି ମନ୍ତ୍ରଣାଳୟ ଦ୍ୱାରା ଏକ ଲୋଗୋ ଡିଜାଇନ ପ୍ରତିଯୋଗୀତା ଆରମ୍ଭ କରାଯାଇଛି । ଏହି ପ୍ରତିଯୋଗୀତାର ସଂପୂର୍ଣ୍ଣ ବିବରଣୀ ମନ୍ତ୍ରଣାଳୟ ଫେସବୁକ ଏବଂ ଟ୍ୱିଟର (@MinistryWCD) ରେ ଉପଲବ୍ଧ କରାଯାଇଛି । ଏଥିପାଇଁ ଆବେଦନ ପତ୍ର ଦାଖଲର ଅନ୍ତିମ ତାରିଖ ସେପ୍ଟେମ୍ବର 23 , 2018 ରଖାଯାଇଛି ।


    ପୁରସ୍କାରଗୁଡିକର ସଂପୂର୍ଣ୍ଣ ବିବରଣୀ www.nca-wcd.nic.in ରେ ଉପଲବ୍ଧ କରାଯାଇଛି ।


    **********

    
    
    (Release ID: 1545527) Visitor Counter : 2