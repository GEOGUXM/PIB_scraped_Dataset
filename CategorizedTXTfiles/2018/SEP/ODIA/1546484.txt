      ରାଷ୍ଟ୍ରପତିଙ୍କ ସଚିବାଳୟ

      ରାଷ୍ଟ୍ରପତିଙ୍କୁ ସାକ୍ଷାତ କଲେ ଭାରତୀୟ ଅଡ଼ିଟ ଓ ଆକାଉଣ୍ଟସ ସେବା, ବାଣିଜ୍ୟ ସେବା ଏବଂ ସୂଚନା ସେବାର ଶିକ୍ଷାନବୀଶ ଅଧିକାରୀ
      Posted On: 17 SEP 2018 2:21PM by PIB Bhubaneshwar


    ଭାରତୀୟ ଅଡ଼ିଟ ଓ ଆକାଉଣ୍ଟସ ସେବା , ବାଣିଜ୍ୟ ସେବା ଏବଂ ସୂଚନା ସେବାର ଶିକ୍ଷାନବୀଶ ଅଧିକାରୀମାନେ ପୃଥକ୍‌ ପୃଥକ୍‌ ଗୋଷ୍ଠୀ ଆଜି ମିଳିତ ଭାବେ (ସେପ୍ଟେମ୍ବର 17 , 2018) ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦଙ୍କୁ ରାଷ୍ଟ୍ରପତି ଭବନଠାରେ ସାକ୍ଷାତ କରିଛନ୍ତି ।


    ଏହି ସୁବ ଶିକ୍ଷାନବୀଶ ଅଧିକାରୀମାନଙ୍କୁ ସମ୍ବୋଧିତ କରି ରାଷ୍ଟ୍ରପତି କହିଲେ ଯେ ଅଡ଼ିଟ ଓ ଆକାଉଣ୍ଟସ ସେବା ଅଧିକାରୀମାନଙ୍କର ଉଭୟ କାର୍ଯ୍ୟପାଳିକା ଓ ବିଧାନପାଳିକାଙ୍କ ପ୍ରତି ବିଶେଷ ତଥା ଗୁରୁତ୍ୱପୂର୍ଣ୍ଣ ଦାୟିତ୍ୱବୋଧ ରହିଛି । ସେମାନେ ସେମାନଙ୍କ ନିକଟରେ ଉତ୍ତରଦାୟୀ । ସିଏଜି ରିପୋର୍ଟ ଯାହାକି ବିଧାନପାଳିକା ନିକଟରେ ଉପସ୍ଥାପନ କରାଯାଇଥାଏ , ତାହା କାର୍ଯ୍ୟପାଳିକାର ଉତ୍ତରଦାୟୀତ୍ଵକୁ ରୂପାୟନ କରିବାରେ ଗୁରୁତ୍ୱପୂର୍ଣ୍ଣ ଭୂମିକା ନିର୍ବାହ କରିଥାଏ । ଜନସାଧାରଣଙ୍କ ଆସ୍ଥା ଏବଂ ଆର୍ଥିକ ସ୍ୱଚ୍ଛତା ବଜାୟ ରଖିବା ଦିଗରେ ଅଡ଼ିଟ ଓ ଆକାଉଣ୍ଟସ୍‌ ସେବା ଅଧିକାରୀମାନେ ଅଭିଭାବକର ଭୂମିକା ଗ୍ରହଣ କରିଥାନ୍ତି ।


    ରାଷ୍ଟ୍ରପତି କହିଲେ ଯେ ଆଜି ଜଗତୀକରଣ ଦୁନିଆରେ , ଗୋଟିଏ ରାଷ୍ଟ୍ରର ସାମର୍ଥ୍ୟ ଏହାର ଅର୍ଥନୀତିରୁ ହିଁ ବିବେଚନା କରାଯାଇଥାଏ । ବିଶ୍ୱ ବଜାର ଓ ବାଣିଜ୍ୟରୁ ସିଂହଭାଗ ହାତେଇବା ସକାଶେ ରାଷ୍ଟ୍ର ରାଷ୍ଟ୍ର ମଧ୍ୟରେ ପ୍ରତିଯୋଗିତା ଲାଗିରହିଛି । ଆମେ ବିଗତ ଦୁଇ ଦଶନ୍ଧି ମଧ୍ୟରେ ବାଣିଜ୍ୟ କାରବାର କ୍ଷେତ୍ରରେ ଯଥେଷ୍ଟ ପ୍ରଗତି ହାସଲ କରିଥିଲେ ସୁଦ୍ଧା ଏବେ ବି ଢ଼େର କିଛି ହାସଲ କରିବାକୁ ବାକି ଅଛି । ଐତିହାସିକ ଦୃଷ୍ଟିକୋଣରୁ ବିଚାର କଲେ ବିଶ୍ୱ ବାଣିଜ୍ୟରେ ଭାରତର ଏକ ବିଶେଷ ଭାଗ ରହିଛି । ଆଜି କିନ୍ତୁ ବିଶ୍ୱ ବାଣିଜ୍ୟର ମାତ୍ର ଦୁଇ ଭାଗ ଭାରତ ଭାଗରେ ପଡ଼ିଛି । ବାଣିଜ୍ୟ ସେବାର ଅଧିକାରୀମାନେ ତେଣୁ ଏ ଦିଗରେ ବିଶେଷ ଭୂମିକା ଗ୍ରହଣ କରିବାର ଅବସର ରହିଛି । ବିଶ୍ୱ ବାଣିଜ୍ୟ କାରବାରରେ ଯେଭଳି ଭାରତର ଅଂଶ ଦୃଦ୍ଧି ପାଏ ସେ ଦିଗରେ ସେମାନେ ନିଜକୁ ବ୍ରତୀ କରାଇବା ଆବଶ୍ୟକ ।


    ରାଷ୍ଟ୍ରପତି କହିଲେ ଯେ ଆଜିର ସମାଜ ସୂଚନା ଯୁଗଭାବେ ବିବେଚିତ ହୋଇଥିବା ବେଳେ ସରକାରଙ୍କ ବିଭିନ୍ନ ଜନକଲ୍ୟାଣକାରୀ ଯୋଜନା ସଂପର୍କରେ ଲୋକମାନେ ଏବେ ସୁଦ୍ଧା ଅବଗତ ହୋଇପାରିନାହାନ୍ତି । ସେମାନେ ତାହା ଜାଣିଲେ ସେସବୁର ସୁଫଳ ସେମାନଙ୍କ ନିକଟରେ ସହଜରେ ପହଞ୍ଚିପାରିବ । ତେଣୁ ଜନସାଧାରଣଙ୍କୁ ଏଭଳି ସୂଚନା ଅବଗତ କରାଇବା ସୂଚନା ଅଧିକାରୀମାନଙ୍କର ପ୍ରଥମ ଓ ପରମ କର୍ତ୍ତବ୍ୟ । ଯେଉଁ ଲୋକମାନେ ଦୁର୍ଗମ ଅଞ୍ଚଳରେ ବସବାସ କରୁଛନ୍ତି ସେମାନଙ୍କ ନିକଟରେ ପହଞ୍ଚିବା ସେମାନଙ୍କର କର୍ତ୍ତବ୍ୟ । ଭାରତୀ ସୂଚନା ସେବାର ଅଧିକାରୀମାନେ ଏ ଦିଗରେ ଗୁରୁତ୍ୱପୂର୍ଣ୍ଣ ଭୂମିକା ନିର୍ବାହ କରିପାରିବେ । ସରକାରଙ୍କ ଆଉଟରିଚ୍‌ କାର୍ଯ୍ୟକ୍ରମକୁ ଉପାଦେୟ , ସମୟୋଚିତ ଏବଂ ବାସ୍ତବ ତଥା ଫଳପ୍ରସୂ କରାଇବାରେ ସେମାନଙ୍କ ଭୂମିକା ନିର୍ବିବାଦୀୟ ବୋଲି ରାଷ୍ଟ୍ରପତି ଉଲ୍ଲେଖ କରିଥିଲେ ।


    **************

    
    
    (Release ID: 1546484) Visitor Counter : 1