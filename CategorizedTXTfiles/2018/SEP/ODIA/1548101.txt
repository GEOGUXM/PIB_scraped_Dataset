      ଆଦିବାସୀ ବ୍ୟାପାର ମନ୍ତ୍ରଣାଳୟ

      ଟ୍ରାଇବ୍ସ ଇଣ୍ଡିଆ ପକ୍ଷରୁ “ପଞ୍ଚ ତନ୍ତ୍ର କଲେକ୍ସନ୍‌”ର ଶୁଭାରମ୍ଭ
      ସୁଶ୍ରୀ ମେରୀ କୋମ୍‌ ହେଲେ ଟ୍ରାଇବ୍ସ ଇଣ୍ଡିଆର “ବ୍ରାଣ୍ଡ୍‌ ଆମ୍ବାସାଡ଼ର”

      Posted On: 27 SEP 2018 5:26PM by PIB Bhubaneshwar

    କେନ୍ଦ୍ର ଆଦିବାସୀ ବ୍ୟାପାର ମନ୍ତ୍ରଣାଳୟ ଅଧୀନରେ କାର୍ଯ୍ୟରତ ଟ୍ରାଇବ୍ସ ଇଣ୍ଡିଆ ଏବଂ ଟ୍ରାଇଫେଡ଼ ପକ୍ଷରୁ “ ପଞ୍ଚ ତନ୍ତ୍ର କଲେକ୍ସନ ” ପ୍ରଦର୍ଶନୀର ଶୁଭାରମ୍ଭ କରାଯାଇଛି । ଏହି ଅବସରରେ ନୂଆଦିଲ୍ଳୀ ଠାରେ ଆଜି ଆୟୋଜିତ ଏକ କାର୍ଯ୍ୟକ୍ରମରେ ଅଲମ୍ପିକ୍ସ ଚାମ୍ପିଅନ ସୁଶ୍ରୀ ମେରୀ କୋମଙ୍କୁ ଟ୍ରାଇବ୍ସ ଇଣ୍ଡିଆର ବ୍ରାଣ୍ଡ ଆମ୍ବାସାଡ଼ର ରୂପେ ଘୋଷଣା କରାଯାଇଛି । କାର୍ଯ୍ୟକ୍ରମରେ ଯୋଗଦେଇ କେନ୍ଦ୍ର ଆଦିବାସୀ ବ୍ୟାପାର ମନ୍ତ୍ରୀ ଶ୍ରୀ ଜୁଏଲ ଓରାମ ଭାରତୀୟ କ୍ରୀଡ଼ା ବିସ୍ମୟ ତଥା ବିଶ୍ୱ ବକ୍ସିଂ ଚାମ୍ପିଆନ୍‌ ସୁଶ୍ରୀ ମେରୀ କୋମଙ୍କୁ ଟ୍ରାଇବ୍ସ ଇଣ୍ଡିଆର ବ୍ରାଣ୍ଡ ଆମ୍ବାସାଡ଼ର ଭାବେ ପରିଚୟ କରାଇଥିଲେ । ଆଗାମୀ ଦୀପାବଳୀ ପୂର୍ବରୁ ଦୀୱାଲୀ କଲେକ୍ସନ ଭାବେ ଟ୍ରାଇବ୍ସ ଇଣ୍ଡିଆ ପକ୍ଷରୁ “ ପଞ୍ଚ ତନ୍ତ୍ର ” କଲେକ୍ସନର ଶୁଭାରମ୍ଭ କରାଯାଇଥିଲା । ଏଥିପାଇଁ ଏନଏଫଡ଼ିସି ପକ୍ଷରୁ ବ୍ରାଣ୍ଡ ଆମ୍ବାସାଡ଼ର ସୁଶ୍ରୀ ମେରୀ କୋମଙ୍କ ଦ୍ୱାରା ଜନଜାତି ବର୍ଗର ଲୋକମାନଙ୍କ ଦ୍ୱାରା ପ୍ରସ୍ତୁତ ଉତ୍ପାଦ ସକାଶେ ଚାରିଟି ପ୍ରମୋସନାଲ ଭିଡ଼ିଓ ସ୍ପଟ୍‌ ନିର୍ମାଣ କରାଯାଇଛି ଯାହାକୁ ଏହି କାର୍ଯ୍ୟକ୍ରମରେ ଉନ୍ମୋଚନ କରାଯାଇଥିଲା ।


    ପଞ୍ଚତନ୍ତ୍ର ରେଞ୍ଜର ଜନଜାତି କଳାକୃତି ଓ ଉତ୍ପାଦ ମଧ୍ୟରେ ହସ୍ତତନ୍ତ ଓ ହସ୍ତକଳାର ବିଭିନ୍ନ ସାମଗ୍ରୀ ରହିଛି ଯାହାକୁ ବିଶ୍ୱ ବକ୍ସିଂ ଚାମ୍ପିଅନ୍‌ ସୁଶ୍ରୀ ମେରି କୋମ ଲୋକମାନଙ୍କ ନିକଟରେ ସୁପରିଚିତ କରିବା ସକାଶେ ପ୍ରୟାସ କରିଛନ୍ତି । ଏହି ଅବସରରେ ଟ୍ରାଇଫେଡ଼ର ଅଧ୍ୟକ୍ଷ ଶ୍ରୀ ଆର ସି ମୀନା , ଆଦିବାସୀ ବ୍ୟାପାର ମନ୍ତ୍ରଣାଳୟର ସଚିବ ଶ୍ରୀ ଦୀପକ ଖାଣ୍ଡେକର , ଟ୍ରାଇଫେଡ଼ର ପରିଚାଳନା ନିର୍ଦ୍ଦେଶକ ଶ୍ରୀ ପ୍ରବୀର କ୍ରିଷ୍ଣା ପ୍ରମୁଖ ଉପସ୍ଥିତ ଥିଲେ ।


    ଏହି ଅବସରରେ ଉଦ୍‌ବୋଧନ ଦେଇ ମନ୍ତ୍ରୀ ଶ୍ରୀ ଜୁଏଲ ଓରାମ କହିଲେ ଯେ ଅନେକ ପିଏସୟୁ ଠାରୁ ଟ୍ରାଇଫେଡ଼ର ସମ୍ଭାବ୍ୟ ସାମର୍ଥ୍ୟ ଢ଼େର୍‌ ବେଶୀ । ଏହା ସରକାରଙ୍କ ଅଧୀନରେ ରହିଛି ଏବଂ ଯଦି ଟ୍ରାଇଫେଡ଼କୁ ଉପଯୁକ୍ତ ଭାବେ ଉପଯୋଗ କରାଯାଏ ତେବେ ଏହା ଭାରତୀୟ ଅର୍ଥନୀତି ସକାଶେ ପଟ୍ଟ ପରିବର୍ତ୍ତନକାରୀ ଭୂମିକା ଗ୍ରହଣ କରିପାରିବ । ଜନଜାତି ବର୍ଗର ଲୋକମାନଙ୍କ ଦ୍ୱାର ଉତ୍ପାଦିତ ବିଭିନ୍ନ ସାମଗ୍ରୀକୁ ପ୍ରଚାର ଓ ପ୍ରସାର ଜରିଆରେ ଲୋକମାନଙ୍କ ନିକଟରେ ପହଞ୍ଚାଇବାରେ ଟ୍ରାଇଫେଡ଼ର ଭୂମିକାକୁ ସେ ଭୂୟସୀ ପ୍ରଶଂସା କରିଥିଲେ । ଟ୍ରାଇଫେଡ଼ ପକ୍ଷରୁ ଟ୍ରାଇବ୍ସ ଇଣ୍ଡିଆ ସୋ ’ ରୁମ୍‌ , ଆଦି ମହୋତ୍ସବ/ ପ୍ରଦର୍ଶନୀ ଏବଂ ବିଭିନ୍ନ ପ୍ରକାର ଇ- କମର୍ସ ପ୍ଲାଟଫର୍ମ ଯଥା ଆମାଜନ୍‌ , ଫ୍ଲିପକାର୍ଟ , ସ୍ନାପଡ଼ିଲ ଓ ଜିଇଏମ ଆଦି ନେଟୱାର୍କ ମାଧ୍ୟମରେ ପ୍ରଚାର ଓ ପ୍ରସାର କରାଯାଇଥାଏ । ଏହିସବୁ ପ୍ଲାଟଫର୍ମ ଜନଜାତି ବର୍ଗର କଳାକାର ଓ ଶିଳ୍ପୀମାନଙ୍କ ଦ୍ୱାରା ପ୍ରସ୍ତୁତ ବିଭିନ୍ନ ଉତ୍ପାଦକୁ ଜାତୀୟ ତଥା ଆନ୍ତର୍ଜାତୀୟ ବଜାରରେ ପହଞ୍ଚାଇଥାଏ । ଟ୍ରାଇଫେଡ଼ ଏବେ ଦେଶର ବିଭିନ୍ନ ସ୍ଥାନରେ 103ଟି ବିକ୍ରୟ କେନ୍ଦ୍ର ଖୋଲିଛି ଏବଂ ଇତି ମଧ୍ୟରେ ଏହାର ବିକ୍ରୟ ମାତ୍ରା 300 ଗୁଣ ବୃଦ୍ଧିପାଇଛି । ମନ୍ତ୍ରୀ କହିଲେ ଯେ ଆମର ଜନଜାତିର କଳାକାରମାନଙ୍କ ନିକଟରେ ଅତି ଅସମ୍ଭବ କଳା ପ୍ରତିଭା ରହିଛି । ସେମାନେ ନିପୁଣ କାରିଗର ଏବଂ ଜନଜାତିର ମହିଳାମାନେ ମଧ୍ୟ ସେହି ଦିଗରୁ ପଛରେ ନାହାନ୍ତି । ସେମାନଙ୍କର ଏହି କଳା ପ୍ରତିଭା ଓ ଉତ୍ପାଦକୁ ସମାଜର ମୁଖ୍ୟ ସ୍ରୋତକୁ ଆଣି ସୁପରିଚିତ କରିବା ପାଇଁ ପର୍ଯ୍ୟପ୍ତ ପ୍ରୟାସ କରାଯିବା ଉପରେ ଶ୍ରୀ ଓରାମ ଗୁରୁତ୍ୱ ଆରୋପ କରିଥିଲେ । ସେମାନଙ୍କର ଉତ୍ପାଦର ଉପଯୁକ୍ତ ମାର୍କେଟିଂ ହେଲେ ସେମାନେ ଜଣେ ଜଣେ ଶିଳ୍ପପତି ହୋଇପାରିବେ । ଏହା ବ୍ୟତୀତ ପ୍ରତ୍ୟେକ ଜନଜାତି ଉତ୍ପାଦର ପର୍ଯ୍ୟାପ୍ତ ବଜାର ଚାହିଦା ରହିଛି ବୋଲି ସେ ଦୃଢ଼ୋକ୍ତି ବ୍ୟକ୍ତ କରିଥିଲେ ।


    ମନ୍ତ୍ରୀ ଶ୍ରୀ ଓରାମ କହିଲେ ଯେ ଆଦିବାସୀ ମନ୍ତ୍ରଣାଳୟ ସୁଶ୍ରୀ ମେରୀ କୋମଙ୍କ ନିକଟରେ କୃତଜ୍ଞ ଯେ ସେ ଏଭଳି ଜନଜାତି ଉତ୍ପାଦର ପ୍ରଚାର ଓ ପ୍ରସାର ସକାଶେ ବିଶେଷ ପାରିଶ୍ରମିକ ନନେଇ ଏହାର ବ୍ରାଣ୍ଡ ଆମ୍ବାସାଡ଼ର ହେବାକୁ ସମ୍ମତି ପ୍ରଦାନ କରିଛନ୍ତି । ସୁଶ୍ରୀ ମେରୀ କୋମଙ୍କ ସହଯୋଗରେ ଟ୍ରାଇବ୍ସ ଇଣ୍ଡିଆ ତାର ଉତ୍ପାଦ ବିକ୍ରୟକୁ ନୂତନ ଶୀର୍ଷରେ ପହଞ୍ଚାଇପାରିବ ବୋଲି ସେ ଆଶା ପ୍ରକାଶ କରିଥିଲେ ।


    ଏହି କାର୍ଯ୍ୟକ୍ରମରେ ନିଜର ନିଜର ବକ୍ତବ୍ୟ ରଖି ସୁଶ୍ରୀ ମେରୀ କୋମ ଆଦିବାସୀ ବ୍ୟାପାରକୁ ଧନ୍ୟବାଦ ଜଣାଇବା ସହ ଟ୍ରାଇବ୍ସ ଇଣ୍ଡିଆ ସହ ଯୋଡ଼ି ହୋଇଥବାରୁ ସେ ନିଜକୁ ଗର୍ବିତ ମନେ କରନ୍ତି ବୋଲି ମତ ପୋଷଣ କରିଥିଲେ । ସେ କହିଲେ ଯେ ସେ ନିଜେ ମଧ୍ୟ ଜନଜାତି ବର୍ଗର । ଜନଜାତି ବର୍ଗର ଲୋକମାନଙ୍କ ଦ୍ୱାରା ଉତ୍ପାଦିତ ଦ୍ରବ୍ୟଗୁଡ଼ିକୁ ଯଦି ଉପଯୁକ୍ତ ଭାବେ ବଜାରରେ ବିକ୍ରୟର ବ୍ୟବସ୍ଥା କରାଯାଏ ତେବେ ସେମାନଙ୍କ ଜୀବନରେ , ସମାଜରେ ଏବଂ ଅର୍ଥନୀତିରେ ଢ଼େର୍‌ ପରିବର୍ତ୍ତନ ଘଟାଯାଇପାରିବ ।


    ବିଭାଗୀୟ ସଚିବ ଶ୍ରୀ ଦୀପକ ଖାଣ୍ଡେକର ନିଜ ଭାଷଣରେ କହିଥିଲେ ଯେ ଦେଶର ଜନଜାତି ବର୍ଗର ଲୋକମାନଙ୍କ ଦ୍ୱାରା ଏତେ ସଂଖ୍ୟକ ଦ୍ରବ୍ୟ ଉତ୍ପାଦିତ ହେଉଛି ଯେ ସେସବୁର ଉପଯୁକ୍ତ ବଜାର ବ୍ୟବସ୍ଥା କରାଯିବା ଜରୁରି । ଏହି କାର୍ଯ୍ୟ ଟ୍ରାଇଫେଡ଼ କରିଛି ଏବଂ ସୁଶ୍ରୀ ମେରୀ କୋମଙ୍କୁ ଏହି କାର୍ଯ୍ୟକ୍ରମରେ ସାମିଲ କରିଛି । ଟ୍ରାଇଫେଡ଼ର ମୂଳ କାର୍ଯ୍ୟ ହେଲା ସେଭଳି ଜନଜାତି କଳାକାରମାନଙ୍କ ଦ୍ୱାର ଉତ୍ପାଦିତ ଦ୍ରବ୍ୟର ମାର୍କେଟିଂ ବ୍ୟବସ୍ଥା କରିବା ଯାହାକି ସେମାନଙ୍କ ପାଇଁ ଏବଂ ମନ୍ତ୍ରଣାଳୟ ସକାଶେ ବେଶ୍‌ ଲାଭପ୍ରଦ ହୋଇପାରିବ ।


    ଶ୍ରୀ ପ୍ରବୀର କ୍ରିଷ୍ଣା ତାଙ୍କର ପ୍ରାରମ୍ଭିକ ଅଭିଭାଷଣରେ କହିଲେ ଯେ ଜନଜାତି ବର୍ଗର ଲୋକମାନଙ୍କ ଜୀବନଜୀବିକାରେ ବିଶେଷ ସୁଯୋଗ ପ୍ରଦାନ କରିବା ଏବଂ ଦେଶର ଜନଜାତି କଳାକାର ଓ ଉଦ୍ଦ୍ୟୋଗୀମାନଙ୍କୁ ବିଭିନ୍ନ ଯୋଜନାରେ ସହାୟତା ପ୍ରଦାନ କରିବା ଟ୍ରାଇଫେଡ଼ର ମୂଳ ଉଦ୍ଦେଶ୍ୟ । ଅଧୁନା ଆମ ଦେଶରେ ପ୍ରାୟ ଏକ ଲକ୍ଷ ଆଦିବାସୀ କଳାକାର ଅଛନ୍ତି ଏବଂ ଟ୍ରାଇଫେଡ଼ ସେମାନଙ୍କୁ ସମସ୍ତଙ୍କୁ କୁଶଳୀ କଳାକାରରେ ପରିଣତ କରିବାକୁ ଚାହେଁ । ତଦ୍ୱାରା ସେମାନେ ସଫଳ ଉଦ୍ଦ୍ୟୋଗୀ ମଧ୍ୟ ହୋଇପାରିବେ । ଏବେ ଏହି ଉତ୍ପାଦର ଇ- କମର୍ସ ବ୍ୟବସାୟ 10ଲକ୍ଷ ଟଙ୍କା ଛୁଇଁଥିବାରୁ ସେ ସନ୍ତୋଷ ବ୍ୟକ୍ତ କରିଥିଲେ । ପୁଣି ଏହାକୁ ମୁଦ୍ରା ଓ ଜନ ଧନ ବ୍ୟାଙ୍କ ସହ ଯୋଡ଼ାଯାଉଛି ବୋଲି ସେ ସୂଚୀତ କରିଥିଲେ । ଜନଜାତି କଳାକାରଙ୍କ ଦ୍ୱାରା ଉତ୍ପାଦିତ ଦ୍ରବ୍ୟର ବିକ୍ରୟ ସକାଶେ ଇ କମର୍ସ ପୋର୍ଟାଲ www.eshop.tribesindia.com ଆରମ୍ଭ କରିଥିବାରୁ ସେ ଶ୍ରୀ ଆର ସି ମୀନାଙ୍କୁ ଧନ୍ୟବାଦ ଜଣାଇଥିଲେ । ଆଦିବାସୀ ବର୍ଗର ଲୋକଙ୍କ ଜୀବନଧାରଣ ପ୍ରକ୍ରିୟାରେ ବୈପ୍ଳବିକ ପରିବର୍ତ୍ତନ ଆଣିବା ଦିଗରେ ସେ ଟ୍ରାଇଫେଡ଼ର ଭୂମିକାକୁ ପ୍ରଶଂସା କରିଥିଲେ ।


    ଏହି ଅବସରରେ ବିଶେଷ ପଞ୍ଚ ତନ୍ତ୍ର କଲେକ୍ସନ ଉତ୍ପାଦ ବିକ୍ରୟର ଶୁଭାରମ୍ଭ କରାଯାଇଥିଲା । ପଞ୍ଚତନ୍ତ୍ର ରେଞ୍ଜ୍‌ର କଳାକୃତି ମଧ୍ୟରେ ହସ୍ତତନ୍ତ ଓ ହସ୍ତକଳା ରହିଛି ଯାହା ବିଶ୍ୱ ବକ୍ସିଂ ଚାମ୍ପିଅନ୍‌ ସୁଶ୍ରୀ ମେରୀ କମ୍‌ଙ୍କ ଦ୍ୱାରା ପ୍ରୋତ୍ସାହିତ ଓ ପ୍ରମୋଟ କରାଯାଇଛି । କଠିନ ଶ୍ରମ , ଶୃଙ୍ଖଳା , ଅଧ୍ୟବସାୟ ଓ ସମର୍ପିତ ମନୋଭାବ ନେଇ ଏଭଳି ବିଶେଷ ପଞ୍ଚ ତନ୍ତ୍ର କଲେକସନ୍‌ ପ୍ରସ୍ତୁତ କରାଯାଇଛି । ଟ୍ରାଇବ୍ସ ଇଣ୍ଡିଆର ବ୍ରାଣ୍ଡ ଆମ୍ବାସାଡ଼ର ଭାବେ ସୁଶ୍ରୀ ମେରୀ କମ୍‌ ଏହାକୁ ଲୋକମାନଙ୍କ ନିକଟରେ ଆଦୃତ କରିବା ଦିଗରେ କାର୍ଯ୍ୟକରିବେ । ଏହି କଲେକ୍ସନର ନାମ ଯାହା ସୂଚାଏ ଏହା ମେରୀ କମ୍‌ଙ୍କର ଏକ ଶକ୍ତିଶାଳ “ ମୁଷ୍ଟି ପ୍ରହାର ” ଯାହାକି ତାଙ୍କର କଠିନ ଶ୍ରମ ଓ ନିଷ୍ଠାର ନମୁନା । ଏହି ନିଷ୍ଠା ବଳରେ ସେ ଆଜି ସଫଳତାର ଶୀର୍ଷରେ ପହଞ୍ଚି ପାରିଛନ୍ତି । ତେଣୁ ଏହି କଲେକ୍ସନ ମଧ୍ୟ ସେହିଭଳି ନିଷ୍ଠା ଓ ଶ୍ରମର ମିଳିତ ସୁଫଳ ଯାହାକୁ ଆଦିବାସୀ କଳା ବିଶେଷଜ୍ଞ ଓ ଶିଳ୍ପୀମାନେ ସେମାନଙ୍କର ଶ୍ରମ ଓ ନିଷ୍ଠା ବଳରେ ସାକାର କରିପାରିଛନ୍ତି ।


    ଆଦିବାସୀ କଳା ପରମ୍ପରାର ପଞ୍ଚ ତନ୍ତ୍ର ହେଉଛି ଏକ ଉତ୍କର୍ଷ ତଥା ଶକ୍ତିଶାଳୀ ଆକର୍ଷଣୀୟ ସଂଗ୍ରହ । ଏଥିରେ ବିଭିନ୍ନ ଜନଜାତିଙ୍କ ସ୍ୱକୀୟ ପାରମ୍ପରିକ ହସ୍ତକଳା ତଥା ତନ୍ତକାର୍ଯ୍ୟରେ ପ୍ରସ୍ତୁତ ଶାଢ଼ି , ଷ୍ଟୋଲ୍‌ , ଦୁପଟ୍ଟା , କୁର୍ତ୍ତା/ କୁର୍ତ୍ତି , ଲ୍ୟାମ୍ପ ସେଡ଼୍‌ (ଖଣ୍ଡେଲ) , ଆକାଶ ଚତା , ଦୀପ , ଗିଫ୍ଟ ହାମ୍ପର୍ସ ଇତ୍ୟାଦି ରହିଛି ଯାହା ବିଶେଷ ଭାବେ ଆଗାମୀ ଦୀପାବଳୀ ଉତ୍ସବକୁ ଦୃଷ୍ଟିରେ ରଖି ପ୍ରସ୍ତୁତ କରାଯାଇଛି ।


    ଜନଜାତି ବର୍ଗର କଳାକାର ଓ ଉଦ୍ଦ୍ୟୋଗୀମାନଙ୍କୁ ପ୍ରୋତ୍ସାହନ ପ୍ରଦାନ ସକାଶେ ଗ୍ରହଣ କରାଯାଇଥିବା ଏକ ବିଶେଷ ପ୍ରୟାସ ଓ ସେମାନଙ୍କ ପାଇଁ ଜୀବନଜୀବିକାର ଅଧିକ ସୁଯୋଗ ସୃଷ୍ଟି ନିମନ୍ତେ ଟ୍ରାଇଫେଡ଼ ଦେଶର ବିଭିନ୍ନ ସ୍ଥାନରୁ 200 ଜନଜାତି କଳାକାର/ ଉତ୍ପାଦକଙ୍କୁ ଆମନ୍ତ୍ରଣ କରିବା ସହ ଏହି କାର୍ଯ୍ୟକ୍ରମରେ ସେମାନଙ୍କୁ ସାମିଲ କରିଛି । ଏହାତିରିକ୍ତ , ଛତିଶଗଡ଼ର ଦାନ୍ତେୱାଡ଼ାର 60 ଜଣ ଯୁବ ଉଦ୍ଦ୍ୟୋଗୀ ମଧ୍ୟ ଏହି କାର୍ଯ୍ୟକ୍ରମରେ ଉପସ୍ଥିତ ଥିଲେ । ସେହିସବୁ ଉଦ୍ଦ୍ୟୋଗୀଙ୍କୁ ନୀତି ଆୟୋଗ ଏବଂ ଟ୍ରାଇଫେଡ଼ ମିଳିତ ଭାବେ ଆମନ୍ତ୍ରଣ କରିଛନ୍ତି । ସେମାନଙ୍କ ଉତ୍ପାଦର ଉତ୍ତମ ମାର୍କେଟିଂ ସୁଯୋଗର ସନ୍ଧାନ ଓ ସେମାନଙ୍କ ଜୀବନଜୀବିକାରେ ଉନ୍ନତି ଘଟାଇବା ଏହି କାର୍ଯ୍ୟକ୍ରମର ଉଦ୍ଦେଶ୍ୟ । ଏହିସବୁ କଳାକାର ଓ ଉଦ୍ଦ୍ୟୋଗୀମାନେ ବେଶ୍‌ ଆକର୍ଷଣୀୟ ବିଭିନ୍ନ ଧରଣର ହସ୍ତତନ୍ତ ଓ ହସ୍ତକଳା ଉତ୍ପାଦମାନ ସେଥିରେ ପ୍ରଦର୍ଶନ କରିଛନ୍ତି । ପୁଣି ଲୁହା ଓ ଅନ୍ୟାନ୍ୟ ଉତ୍ପାଦ , ମାଟି , କାଠ , ବାଉଁଶରୁ ତିଆରି ବିଭିନ୍ନ ସାମଗ୍ରୀ ଯାହାକି ଅତି ସରଳ ତଥା ମନଲୋଭା ରଙ୍ଗ ଓ ଡ଼ିଜାଇନରେ ପ୍ରସ୍ତୁତ ତାହା ଦର୍ଶକ ଓ କ୍ରେତାମାନଙ୍କୁ ଆକୃଷ୍ଟ କରିବ । ଆଜିର ଅତ୍ୟାଧୁନିକ ସହରୀ ଜୀବନଶୈଳୀ ସହ ସେହିସବୁ ଉତ୍ପାଦ ଉପଯୁକ୍ତ ଭାବେ ପ୍ରତିଯୋଗିତା କରିପାରୁନାହିଁ । ତେଣୁ ଏହାର ମାର୍କେଟିଂ ବ୍ୟବସ୍ଥା କରିବା ପ୍ରଦର୍ଶନୀର ଉଦ୍ଦେଶ୍ୟ । ସରକାର ସାମ୍ବିଧାନିକ ଦାୟିତ୍ୱ ସଂପାଦନ ସ୍ୱରୂପ ସେମାନଙ୍କର ସାଂସ୍କୃତିକ ଓ ଆର୍ଥିକ ସ୍ୱାର୍ଥ ରକ୍ଷା ନିମନ୍ତେ ସେମାନଙ୍କୁ ସମ୍ମାନର ସହ ଜୀବନଧାରଣର ସୁଯୋଗ ପ୍ରଦାନ କରିବା ଏବଂ ସେମାନଙ୍କୁ ସଶକ୍ତ କରିବା ଲାଗି ବଦ୍ଧପରିକର ।


    *****************


    

    
    (Release ID: 1548101) Visitor Counter : 35