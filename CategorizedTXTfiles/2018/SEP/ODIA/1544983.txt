      ରେଳ ମନ୍ତ୍ରଣାଳୟ

      ଭାରତୀୟ ରେଳବାଇ ଓ ନୀତି ଆୟୋଗ ଦ୍ୱାରା ଆୟୋଜିତ ଇ-ମୋବିଲିଟି କନଫରେନ୍ସ ଉଦଘାଟିତ
      Posted On: 04 SEP 2018 4:06PM by PIB Bhubaneshwar


    ନୀତି ଆୟୋଗ ଦ୍ୱାରା ସେପ୍ଟେମ୍ବର 7 ଓ 8 ତାରିଖରେ ‘ ମୁଭ୍: ଗ୍ଲୋବାଲ୍ ମୋବିଲିଟି ସମିଟ୍ ’ ଶୀର୍ଷକରେ ଏକ କନଫରେନ୍ସ ଅନୁଷ୍ଠିତ ହେବ । ଏହା ପୂର୍ବରୁ ସେପ୍ଟେମ୍ବର 4 ତାରିଖରେ ‘ ଭାରତୀୟ ରେଳବାଇରେ ଇ-ମୋବିଲିଟି ’ ଶୀର୍ଷକରେ ଏକ ଦିବସୀୟ କନଫରେନ୍ସ ଅନୁଷ୍ଠିତ ହୋଇଯାଇଛି । ଏହାକୁ ଉଦଘାଟନ କରିଥିଲେ ସଞ୍ଚାର ରାଷ୍ଟ୍ର ମନ୍ତ୍ରୀ ସ୍ୱାଧୀନ ଦାୟିତ୍ୱ ମନୋଜ ସିହ୍ନା । କାର୍ଯ୍ୟକ୍ରମରେ ନୀତି ଆୟୋଗ ସିଇଓ ଅମିତାଭ କାନ୍ତ , ରେଲୱେ ବୋର୍ଡ ଚେୟାରମ୍ୟାନ୍ ଅଶ୍ୱିନୀ ଲୋହାନୀ , ରେଲୱେ ବୋର୍ଡର ମେମ୍ବର ଟ୍ରାକ୍ସନ ତଥା ଆଇଆରଇଇର ପାଟ୍ରନ୍ ଘନଶ୍ୟାମ ସିଂହ , ରେଲୱେ ବୋର୍ଡର ଅନ୍ୟାନ୍ୟ ସଦସ୍ୟମାନେ , ରେଲୱେ ବୋର୍ଡ ଇଲେକ୍ଟ୍ରିକାଲର ଅତିରିକ୍ତ ସଦସ୍ୟ , ଆଇଆରଇଇର ପ୍ରେସିଡେଣ୍ଟ ମଞ୍ଜୁ ଗୁପ୍ତା ଏବଂ ବରିଷ୍ଠ ଅଧିକାରୀମାନେ ଉପସ୍ଥିତ ଥିଲେ ।


    ଏହି ଅବସରରେ ମନୋଜ ସିହ୍ନା କହିଥିଲେ ଯେ , ରେଳ ମନ୍ତ୍ରଣାଳୟ ବିଦ୍ୟୁତୀକରଣକୁ ତ୍ୱରାନ୍ୱିତ କରିବା ସହ ଇପିସି ମୋଡରେ ଆରଇ ପ୍ରକଳ୍ପର ଟେଣ୍ଡର ପାଇଁ ନିଷ୍ପତ୍ତି ନେଇଛି । ରେଳ ଲାଇନର ପ୍ରସ୍ତାବିତ ବିଦ୍ୟୁତୀକରଣ କାର୍ଯ୍ୟ ଶେଷ ହୋଇଯିବା ପରେ ଜାଳେଣି ଖର୍ଚ୍ଚରେ ବାର୍ଷିକ 13000 କୋଟି ଟଙ୍କା ସଞ୍ଚୟ ହୋଇପାରିବ ସହ ବାର୍ଷିକ ଅଙ୍ଗାରକାମ୍ଳ ନିର୍ଗମନ ପ୍ରାୟ 3.4 ମିଲିଅନ ଟନ୍ ହ୍ରାସ ହେବ । ଶକ୍ତି ସଂଗ୍ରହ କ୍ଷେତ୍ରରେ ପଦକ୍ଷେପ ଯୋଗୁ ପ୍ରକୃତ ସଞ୍ଚୟ 7504 କୋଟି ଟଙ୍କା ବୋଲି ସେ କହିଥିଲେ । ପ୍ରଧାନମନ୍ତ୍ରୀଙ୍କ ସ୍ୱଚ୍ଛ ଓ ସବୁଜ ଶକ୍ତି ମିଶନକୁ ସଫଳ କରିବା ଲାଗି ଭାରତୀୟ ରେଳବାଇ ସୌର ଶକ୍ତିକୁ ଗୁରୁତ୍ୱ ଦେବା ଉଚିତ ବୋଲି ସେ କହିଥିଲେ । ଇଥାନଲ ବ୍ଲେଣ୍ଡିଂକୁ ମଧ୍ୟ ରେଳବାଇ ଦୃଷ୍ଟି ଦେବା ଉପରେ ସେ ଗୁରୁତ୍ୱ ଦେଇଥିଲେ । ଭାରତୀୟ ରେଳବାଇକୁ ଅଧିକ ଦକ୍ଷ କରିବା ସହ ସବୁଜ ପରିବେଶରେ ପରିବହନ ଏବଂ ଦେଶର ଆର୍ଥିକ ଅଭିବୃଦ୍ଧିରେ ଗୁରୁତ୍ୱପୂର୍ଣ୍ଣ ଭୂମିକା ନେବା ଦିଗରେ ଏହି ଅଧିବେଶନ ସହାୟକ ହେବ ବୋଲି ସେ ଆଶା ପ୍ରକାଶ କରିଥିଲେ ।


    ଦେଶରେ ଦ୍ରୁତ ସହରୀକରଣ ମଧ୍ୟରେ ସ୍ୱଚ୍ଛ ଶକ୍ତି ଦ୍ୱାରା ପରିଚାଳିତ ଇ-ମୋବିଲିଟି ଆଧାରରେ ଲୋକଙ୍କ ଚଳଣିର ମାନରେ ପରିବର୍ତ୍ତନ ଆଣିବା ଉପରେ ଗୁରୁତ୍ୱ ଦେଇଥିଲେ ଅମିତାଭ କାନ୍ତ । ସେ କହିଥିଲେ ଯେ , ସୌର ଶକ୍ତି ଏକ ସୂର୍ଯେ୍ୟାଦୟ ଉଦ୍ୟୋଗ ଏବଂ ଏଥିରେ ବ୍ୟାପକ ନିଯୁକ୍ତିର ସୁଯୋଗ ରହିଛି । ଦେଶରେ ଇଲେକ୍ଟ୍ରିକ୍ ମୋବାଲିଟି ସିଷ୍ଟମକୁ ପ୍ରୋତ୍ସାହନ ଦିଗରେ ଭାରତୀୟ ରେଳବାଇ ଆଗୁଆ ପଦକ୍ଷେପ ନେବା ସହ ସମସ୍ତଙ୍କ ପାଇଁ ଆଦର୍ଶ ହେବା ନେଇ ସେ ଆଶା ପ୍ରକାଶ କରିଥିଲେ । ନବୀକରଣ ଶକ୍ତି ପ୍ରକ୍ରିୟାକୁ ଆଗେଇ ନେବା ଲାଗି ଶକ୍ତି ସଂରକ୍ଷଣ ଟେକ୍ନୋଲୋଜିରେ ଅଧିକ ଗବେଷଣା ଆବଶ୍ୟକ ବେଲି ସେ କହିଥିଲେ । ସୌର ଟେକ୍ନୋଲୋଜି କ୍ଷେତ୍ରରେ ଥିବା ପ୍ରତିଦ୍ୱନ୍ଦ୍ୱିତାମୂଳକ ଦରରୁ ଭାରତୀୟ ରେଳବାଇ ଫାଇଦା ନେବା ସହ ସୌର ଶକ୍ତି ଉତ୍ପାଦନକୁ ଗୁରୁତ୍ୱ ଦେଉ ବୋଲି ସେ କହିଥିଲେ ।


    ଅଶ୍ୱିନୀ ଲୋହାନି କହିଥିଲେ ଯେ , ଭାରତୀୟ ରେଳବାଇ କାର୍ଯ୍ୟକ୍ଷେତ୍ରକୁ ଅଧିକ ଫଳପ୍ରଦ କରିବା ସହ ନିଜକୁ ଏକ ସୁଦକ୍ଷ ପବ୍ଲିକ ଟ୍ରାନ୍ସପୋର୍ଟ ବ୍ୟବସ୍ଥା ଭାବେ ଉପସ୍ଥାପିତ କରିବା ଉଚିତ । ଭାରତୀୟ ରେଳବାଇରେ ଖର୍ଚ୍ଚ ହ୍ରାସ କରିବା ଦିଗରେ ରେଳ ଲାଇନର ବିଦ୍ୟୁତୀକରଣର ମୁଖ୍ୟ ଭୂମିକା ଥିବା ନେଇ ଚିହ୍ନଟ ହୋଇଛି । ଭିନ୍ନ ଭିନ୍ନ ପରିବହନ ବ୍ୟବସ୍ଥାରେ ବାଧାବିହୀନ ଯାତାୟାତ , ରାଜସ୍ୱ ଭାଗ , ମାଲବାହୀ ଟ୍ରେନର ଗତି ବୃଦ୍ଧି , ଟର୍ମିନଲର ବିକାଶ ଏବଂ ସମନ୍ୱୟ ଏପରେ ସେ ଗୁରୁତ୍ୱ ଦେଇଥିଲେ । ଇଲେକ୍ଟ୍ରିକ୍ ଲୋକୋମୋଟିଭର ଅଧିକ ଆବଶ୍ୟକତା ଥିବା ସେ କହିଥିଲେ । ଭାରତୀୟ ରେଳବାଇ ଲୋକଙ୍କ ଆଶା ଓ ଆକାଂକ୍ଷା ପୂରଣ କରିପାରିବ ବୋଲି ସେ କହିଥିଲେ ।


    ଘନଶ୍ୟାମ ସିଂହ ଟ୍ରାକ୍ସନ ଡିରୋକ୍ଟେରେଟର କାର୍ଯ୍ୟପ୍ରଣାଳୀ କହିବା ସହ ବିଗତ ଏକ ବର୍ଷର ସଫଳତା ଏବଂ ପ୍ରସ୍ତାବିତ ଯୋଜନା ଉପସ୍ଥାପନ କରିଥିଲେ । ସେ କହିଥିଲେ ଯେ , ଭାରତୀୟ ରେଳବାଇ 2017-18ରେ ସର୍ବାଧିକ 4087 କିଲୋମିଟର ଲାଇନର ବିଦ୍ୟୁତୀକରଣ କରିପାରିଛି । ଏହି ଦକ୍ଷତାକୁ ଆସନ୍ତା ଦିନରେ ବୃଦ୍ଧି କରିବାକୁ ଯୋଜନା ଥିବା ସେ କହିଥିଲେ । ରେଳ ଲାଇନ ବିଦ୍ୟୁତୀକରଣକୁ ତ୍ୱରାନ୍ୱିତ କରିବା ଦିଗରେ ଥିବା ଆହ୍ୱାନ ; ଯଥା ଇଲେକ୍ଟ୍ରିକ୍ ଲୋକୋମୋଟିଭର ଉପଲବ୍ଧତା , ଡିଜେଲ ଲୋକୋମୋଟିଭର ବ୍ୟବହାରର ସମ୍ମୁଖୀନ ହେବା ପାଇଁ ଇଲେକ୍ଟ୍ରିକ୍ ଲୋକୋମୋଟିଭର ଘରୋଇ ଉତ୍ପାଦନ ବୃଦ୍ଧି କରାଯିବା ସହ ବିଶ୍ୱରେ ପ୍ରଥମ ଥର ପାଇଁ ଡିଜେଲ ଲୋକୋମୋଟିଭକୁ ଇଲେକ୍ଟ୍ରିକ୍ ଲୋକୋମୋଟିଭରେ ରୂପାନ୍ତରିତ କରାଯିବା ସକାଶେ ପଦକ୍ଷେପ ନିଆଯାଇଛି । ରୂପାନ୍ତରିତ ହୋଇଥିବା ଇଲେକ୍ଟ୍ରିକ ଲୋକୋମୋଟିଭରେ ଡିଜେଲ ଲୋକୋମୋଟିଭ ତୁଳନାରେ 92% ଅଧିକ କ୍ଷମତା ରହିବ । ସେ କହିଥିଲେ ଯେ , ଏଲ୍ଇଡି ବ୍ୟବହାର , ନବୀକରଣ ଶକ୍ତି ଏବଂ ନନ୍-ଟ୍ରାକ୍ସନ ଅଞ୍ଚଳରେ ପ୍ରବେଶ ଯୋଗୁ ବାର୍ଷିକ ପ୍ରାୟ 1100 କୋଟି ଟଙ୍କା ସଞ୍ଚୟ ହୋଇପାରିଛି । ଏହି ଅଧିବେଶନ ରେଳ ବିଦ୍ୟୁତୀକରଣରେ ଅଧିକ ନିଯୁକ୍ତି , ବିଦ୍ୟୁତୀକରଣ ପାଇଁ ଅତ୍ୟାଧୁନିକ ଟେକ୍ନୋଲୋଜି , ରୋଲିଂ ଷ୍ଟକ୍ ଏବଂ ଶକ୍ତି ସଂରକ୍ଷଣ ପ୍ରକ୍ରିୟା ପାଇଁ ନୂତନ ଦିଗ ଦେଖାଇବ ବୋଲି ସେ ଆଶା ପ୍ରକାଶ କରିଥିଲେ ।


    ସ୍ୱାଗତ ଭାଷଣ ଅବସରରେ ମଞ୍ଜୁ ଗୁପ୍ତା କହିଥିଲେ ଯେ , ଇ-ମୋବିଲିଟିରେ ପାରମ୍ପରିକ ଜାଳେଣିର ଗାଡ଼ି ବଦଳରେ ବିଦ୍ୟୁତ ଚାଳିତ ଗାଡ଼ିକୁ ଗୁରୁତ୍ୱ ଦିଆଯାଉଛି । ପ୍ରଯୁକ୍ତି ବିଦ୍ୟାର ବିକାଶ ଏବଂ ଡ୍ରାଇଭିଂ ଖର୍ଚ୍ଚ ହ୍ରାସକୁ ଦୃଷ୍ଟିରେ ରଖି ସମଗ୍ର ବିଶ୍ୱ ନବୀକରଣ ଶକ୍ତି ଏବଂ ବିଦ୍ୟୁତ ଚାଳିତ ଗାଡ଼ି ଦିଗକୁ ଅଗ୍ରସର ହେଉଛି । ଏହି ପରିପ୍ରେକ୍ଷୀରେ ନୀତି ଆୟୋଗ ସହଯୋଗରେ ଭାରତୀୟ ରେଳବାଇ ଇ-ମୋବିଲିଟି କନଫରେନ୍ସ ଆୟୋଜନ କରିଛି ।


    ଅଧିବେଶନରେ ରେଳ ମନ୍ତ୍ରଣାଳୟ , ବିଭିନ୍ନ କେନ୍ଦ୍ରୀୟ ମନ୍ତ୍ରଣାଳୟ , ରାଷ୍ଟ୍ରାୟତ୍ତ ଉଦ୍ୟୋଗ ଓ ଔଦ୍ୟୋଗିକ ସହଯୋଗୀଙ୍କ ସଂସ୍ଥାରୁ ପ୍ରାୟ 300 ସଦସ୍ୟ ଯୋଗ ଦେଇଥିଲେ ।


    ଅଧିବେଶନରେ ଏନର୍ଜି , ଷ୍ଟୋରେଜ୍ ସିଷ୍ଟମ , ବିଦ୍ୟୁତୀକରଣ ଏବଂ ରୋଲିଂ ଷ୍ଟକରେ ଅତ୍ୟାଧୁନିକ ଟେକ୍ନୋଲୋଜି ଉପରେ ଟେକ୍ନିକାଲ ପର୍ଯ୍ୟାୟ ଥିଲା । ଟ୍ରାକ୍ସନ ଆପ୍ଲିକେସନରେ ସୌର ଶକ୍ତି ଓ ଥର୍ମାଲ ପାୱାରର ସର୍ବାଧିକ ଉପଯୋଗ ଉପରେ ଆଲୋଚନା ହୋଇଥିଲା । କମ୍ ଖର୍ଚ୍ଚରେ ରେଳବାଇର ବି ଦ୍ୟୁତୀକରଣ ଓ ସମୟଭିତ୍ତିକ ପ୍ରକଳ୍ପ ସମ୍ପୂର୍ଣ୍ଣ ଉପରେ ଅଧିବେଶନର ଗୁରୁତ୍ୱ ଦିଆଯାଇଥିଲା ।


    *************


    

    
    (Release ID: 1544983) Visitor Counter : 2