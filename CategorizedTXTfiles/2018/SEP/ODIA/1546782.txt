      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଆଫଗାନିସ୍ତାନ ରାଷ୍ଟ୍ରପତିଙ୍କ ଭାରତ ଗସ୍ତ
      Posted On: 19 SEP 2018 9:10PM by PIB Bhubaneshwar


    ଆଫଗାନିସ୍ତାନ ଇସଲାମିକ ପ୍ରଜାତନ୍ତ୍ରର ରାଷ୍ଟ୍ରପତି ଡ଼କ୍ଟର ମହମ୍ମଦ ଅସ୍ରଫ ଘନୀ ଆଜି (ସେପ୍ଟେମ୍ବର 19 , 2018) ଭାରତ ଗସ୍ତରେ ଆସିଛନ୍ତି । ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଆମନ୍ତ୍ରଣ କ୍ରମେ ରାଷ୍ଟ୍ରପତି ଡ଼କ୍ଟର ଘନୀ ନୂଆଦିଲ୍ଲୀ ଗସ୍ତରେ ଆସିଥିବା ଜଣାଯାଏ ।


    ରାଷ୍ଟ୍ରପତି ଡ଼କ୍ଟର ଘନୀ ଏହି ଅବସରରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କୁ ସାକ୍ଷାତ କରିଛନ୍ତି । ଉଭୟ ନେତାଙ୍କ ମଧ୍ୟରେ ଦ୍ଵିପାକ୍ଷିକ ତଥା ବିବିଧ କ୍ଷେତ୍ରରେ ସଂପର୍କ ଉପରେ ସମୀକ୍ଷା କରିବା ସହ ଭାରତ-ଆଫଗାନିସ୍ତାନ ଗୁରୁତ୍ୱପୂର୍ଣ୍ଣ ସହଯୋଗ ପ୍ରସଙ୍ଗର ଅଗ୍ରଗତି ସଂପର୍କରେ ବିସ୍ତୃତ ଆଲୋଚନା କରିଥିଲେ । ଦୁଇ ଦେଶ ମଧ୍ୟରେ ଦ୍ଵିପାକ୍ଷିକ ବାଣିଜ୍ୟ କାରବାର 1 ବିଲିୟନ ଡଲାରରେ ପହଞ୍ଚିଥିବାରୁ ଉଭୟ ନେତା ସନ୍ତୋଷ ବ୍ୟକ୍ତ କରିଥିଲେ । ଭାରତ-ଆଫଗାନିସ୍ତାନ ବାଣିଜ୍ୟ ଓ ନିବେଶ ପ୍ରଦର୍ଶନୀ ମୁମ୍ବାଇଠାରେ ସେପ୍ଟେମ୍ବର 12 ଠାରୁ 15 ତାରିଖ ପର୍ଯ୍ୟନ୍ତ ସଫଳତାର ସହ ଆୟୋଜିତ ହେବାରେ ଉଭୟ ପକ୍ଷ ଖୁସି ପ୍ରକଟ କରିଥିଲେ । ଦୁଇ ଦେଶ ମଧ୍ୟରେ ସଂଯୋଗକୁ ଅଧିକ ସୁଦୃଢ କରିବା ଏବଂ ଚାବାହର ବନ୍ଦର ଏବଂ ବିମାନ ପରିବହନ କରିଡ଼ର ମାଧ୍ୟମରେ ଏହାକୁ ବ୍ୟାପକ କରିବା ନିମନ୍ତେ ଉଭୟ ପକ୍ଷ ସହମତ ହୋଇଥିଲେ । ସେହିଭଳି ଆଫଗାନିସ୍ତାନରେ ଭିତ୍ତିଭୂମି , ମାନବ ସମ୍ବଳ ବିକାଶ ଏବଂ ଅନ୍ୟାନ୍ୟ ଦକ୍ଷତା ବିକାଶ ପ୍ରକଳ୍ପ କ୍ଷେତ୍ରରେ କାର୍ଯ୍ୟକାରୀ ହେଉଥିବା ପ୍ରକଳ୍ପଗୁଡ଼ିକ ଯେଭଳି ପ୍ରଭାବୀ ହୋଇପାରିବ ସେଥିପାଇଁ ନୂତନ ବିକାଶ ସହଭାଗୀତାକୁ ଅଧିକ ନିବିଡ଼ କରିବା ଲାଗି ଦୁଇ ଦେଶ ସହମତ ହୋଇଛନ୍ତି ।


    ରାଷ୍ଟ୍ରପତି ଡ଼କ୍ଟର ଘନୀ ଏହି ଅବସରରେ ପ୍ରଧାନମନ୍ତ୍ରୀ ଶ୍ରୀ ମୋଦୀଙ୍କୁ ତାଙ୍କ ସରକାର ଦେଶରେ ଶାନ୍ତି ଏବଂ ସୌହାର୍ଦ୍ଦ୍ୟ ବଜାୟ ରଖିବା ଦିଗରେ କରାଯାଉଥିବା ପ୍ରୟାସ ସଂପର୍କରେ ଅବଗତ କରାଇଥିଲେ । ଆତଙ୍କବାଦ ଓ ଉଗ୍ରବାଦ ଦମନ ଦ୍ଵାରା ଆଫଗାନିସ୍ତାନରେ କିଭଳି ସ୍ଥାୟୀ ଶାନ୍ତି ପ୍ରତିଷ୍ଠା ହୋଇପାରିବ ଏବଂ ଦେଶର ଜନସାଧାରଣଙ୍କ ଧନଜୀବନ ପ୍ରତି ଥିବା ବିପଦ ଟଳିପାରିବ ସେଥିପାଇଁ ଭାରତର ସହଯୋଗ ଏବଂ ଆଫଗାନିସ୍ତାନର ସମର୍ଥନକୁ ଡ଼କ୍ଟର ଘନୀ ଦୋହରାଇଥିଲେ ।


    ପ୍ରଧାନମନ୍ତ୍ରୀ ଶ୍ରୀ ମୋଦୀ ଆଫଗାନିସ୍ତାନ ନେତୃତ୍ୱାଧୀନ , ଆଫଗାନିସ୍ତାନ ଦ୍ଵାରା ନିୟନ୍ତ୍ରିତ ଏବଂ ଆଫଗାନିସ୍ତାନର ଶାନ୍ତି ଓ ସହଯୋଗ ପ୍ରକ୍ରିୟା ପ୍ରତି ଭାରତର ସହଯୋଗକୁ ପୁନଃପ୍ରକଟ କରିବା ସହ ଏହା ଏକକ , ଶାନ୍ତିପୂର୍ଣ୍ଣ , ସମାବେଶୀ ତଥା ଗଣତାନ୍ତ୍ରିକ ଆଫଗାନ ରାଷ୍ଟ୍ର ଗଠନରେ ସହାୟକ ହେବ ବୋଲି ମତ ପୋଷଣ କରିଥିଲେ । ଏହା ଦ୍ଵାରା ସେଠାରେ ଗଣତାନ୍ତ୍ରିକ ପ୍ରକ୍ରିୟା ସୁଦୃଢ ହେବ ଏବଂ ଆର୍ଥିକ ଦୃଷ୍ଟିରୁ ଦେଶ ମଜଭୁତ ହୋଇପାରିବ ବୋଲି ଶ୍ରୀ ମୋଦୀ କହିଥିଲେ । ପ୍ରଧାନମନ୍ତ୍ରୀ କହିଲେ ଯେ ଆଫଗାନିସ୍ତାନ ସରକାରଙ୍କ ଏହି କାର୍ଯ୍ୟରେ ଭାରତ ସଦାଦର୍ବଦା ତାର ସହଯୋଗ ଅବ୍ୟାହତ ରଖିବ । ଆଫଗାନିସ୍ତାନର ନିରାପତ୍ତା ତଥା ସାର୍ବଭୌମତ୍ୱର ସୁରକ୍ଷା ପାଇଁ ଭାରତ ପ୍ରତିଶ୍ରୁତିବଦ୍ଧ । ଆଫଗାନିସ୍ତାନରେ ବିଭିନ୍ନ ସମୟରେ ଘଟୁଥିବା ଆତଙ୍କବାଦୀ କାଣ୍ଡକୁ ପ୍ରଧାନମନ୍ତ୍ରୀ ସ୍ପଷ୍ଟ ସ୍ୱରରେ ନିନ୍ଦା କରିଥିଲେ । ଏହା ସେଠାରେ ଅନେକ ଧନଜୀବନ ହାନି ଘଟାଇଛି । ଆଫଗାନମାନଙ୍କ ଆତଙ୍କବାଦ ବିରୋଧୀ ସଂଗ୍ରାମରେ ଭାରତ ସେମାନଙ୍କ ସହିତ ରହିଛି ବୋଲି ପ୍ରଧାନମନ୍ତ୍ରୀ କହିଥିଲେ ।


    ବିଭିନ୍ନ ଆନ୍ତର୍ଜାତିକ ସଂସ୍ଥାରେ ଆଫଗାନିସ୍ତାନ ଭାରତକୁ ସମର୍ଥନ ଓ ଏହାର ପରାମର୍ଶ ଲୋଡ଼ୁଥିବାରୁ ପ୍ରଧାନମନ୍ତ୍ରୀ ସନ୍ତୋଷ ବ୍ୟକ୍ତ କରି ରାଷ୍ଟ୍ରପତି ଡ଼କ୍ଟର ଘନୀଙ୍କୁ କୃତଜ୍ଞତା ଜ୍ଞାପନ କରିଥିଲେ । ଉଭୟ ପକ୍ଷ ସେମାନଙ୍କ ମଧ୍ୟରେ ଜାରି ଥିବା ଘନିଷ୍ଠ ସହଯୋଗକୁ ଆଗାମୀ ଦିନରେ ଅଧିକ ନିବିଡ଼ କରିବା ତଥା କ୍ଷେତ୍ରୀୟ ତଥା ଆନ୍ତର୍ଜାତିକ ସ୍ତରରେ ସହଯୋଗୀ ଭାବେ ଶାନ୍ତି , ସମୃଦ୍ଧି , ସ୍ଥିରତା ଓ ପ୍ରଗତି ପାଇଁ ମିଳିମିଶି କାର୍ଯ୍ୟ କରିବାକୁ ପ୍ରତିବଦ୍ଧତା ପ୍ରକଟ କରିଥିଲେ ।


    **********

    
    
    (Release ID: 1546782) Visitor Counter : 4