      କୌଶଳ ବିକାଶ ଓ ଉଦ୍ଯୋଗ ମନ୍ତ୍ରଣାଳୟ

      ପ୍ରଧାନମନ୍ତ୍ରୀ କୌଶଳ କେନ୍ଦ୍ର ଉଦ୍ଘାଟିତ
      କଳାହାଣ୍ଡିର ବିଭିନ୍ନ ସ୍ଥାନରେ କୌଶଳ କେନ୍ଦ୍ର ଅନ୍ୟାନ୍ୟ ପ୍ରୟାସର ଶୁଭାରମ୍ଭ କଲେ ମନ୍ତ୍ରୀ ଧର୍ମେନ୍ଦ୍ର ପ୍ରଧାନ ଓ ଶ୍ରୀ ଶ୍ରୀ ରବି ଶଙ୍କର
      
      Posted On: 27 SEP 2018 5:28PM by PIB Bhubaneshwar


    ଓଡ଼ିଶାର କଳାହାଣ୍ଡି ଜିଲ୍ଲାର ଧର୍ମଗଡ଼ ଠାରେ ଆଜି କେନ୍ଦ୍ର ପେଟ୍ରୋଲିୟମ୍‌ ଓ ପ୍ରାକୃତିକ ବାଷ୍ପ ଏବଂ କୌଶଳ ବିକାଶ ଓ ଉଦ୍ୟମିତା ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ ଓ ଆଧ୍ୟାତ୍ମିକ ଗୁରୁ ଶ୍ରୀ ଶ୍ରୀ ରବି ଶଙ୍କର ପ୍ରଧାନମନ୍ତ୍ରୀ କୌଶଳ କେନ୍ଦ୍ରର ଶୁଭ ଉଦ୍ଘାଟନ କରିଛନ୍ତି । ଏହି କେନ୍ଦ୍ର ସ୍ଥାନୀୟ କର୍ମସଂସ୍ଥାନ ପ୍ରୟାସୀମାନଙ୍କୁ ପାଞ୍ଚଟି କ୍ଷେତ୍ର ଯଥା ଜୈବ କୃଷି , ପ୍ଲମ୍ବର , ସିଲେଇ ମେସିନ୍‌ ଅପରେଟର , ଘରୋଇ ସ୍ୱାସ୍ଥ୍ୟ ସହାୟକ ଏବଂ ଘରୋଇ ବିଜୁଳି ସମସ୍ୟା ସମାଧାନକାରୀ ଭଳି କ୍ଷେତ୍ରରେ କୌଶଳ ତାଲିମ ଯୋଗାଇଦେବ । ଏହି କେନ୍ଦ୍ରରୁ ବର୍ଷକୁ ପ୍ରାୟ 1000 ପ୍ରାର୍ଥୀ କୌଶଳ ତାଲିମ ପାଇପାରିବେ ।


    ପ୍ରଧାନମନ୍ତ୍ରୀ କୌଶଳକେନ୍ଦ୍ର ଅଧୁନା କେନ୍ଦ୍ର କୌଶଳ ବିକାଶ ଏବଂ ଉଦ୍ୟମିତା ମନ୍ତ୍ରଣାଳୟ ଅଧୀନରେ କାର୍ଯ୍ୟ କରୁଛି । ଏହି କେନ୍ଦ୍ର ଜରିଆରେ ଦେଶର ଯୁବକ ଯୁବତୀମାନଙ୍କୁ ଗୁଣାତ୍ମକ କୌଶଳ ତାଲିମ ଯୋଗାଇ ଦିଆଯିବାର ବ୍ୟବସ୍ଥା କରାଯାଇଛି । ଏଭଳି ତାଲିମ ସକାଶେ ଉଚ୍ଚ ଗୁଣାତ୍ମକ ପାଠ୍ୟକ୍ରମର ବ୍ୟବସ୍ଥା ହୋଇଛି । ଏଭଳି ତାଲିମ ଗ୍ରହଣ କରିଥିବା ପ୍ରାର୍ଥମାନଙ୍କୁ କର୍ମନିଯୁକ୍ତି ପାଇବାରେ କ୍ଷେତ୍ରରେ ବିଶେଷ ସୁବିଧା ମିଳିପାରୁଛି । ତେଣୁ ସେମାନଙ୍କୁ ନିଯୁକ୍ତିକ୍ଷମ ଏପରି ଆକାଙ୍କ୍ଷୀ ତଥା ବିକାଶମୂଳକ କୌଶଳ ତାଲିମ ଯୋଗାଇ ଦେବାଲାଗି ସରକାରଙ୍କ ତରଫରୁ ବ୍ୟାପକ ବ୍ୟବସ୍ଥା ହୋଇଛି ।


    ଏହି ପରିପ୍ରେକ୍ଷୀରେ ଜାତୀୟ କୌଶଳ ବିକାଶ ନିଗମ ଏବଂ ଶ୍ରୀ ଶ୍ରୀ ଗ୍ରାମୀଣ ବିକାଶ କାର୍ଯ୍ୟକ୍ରମ ଟ୍ରଷ୍ଟ ମଧ୍ୟରେ ଏକ ବୁଝାମଣାପତ୍ର ସ୍ୱାକ୍ଷରିତ ହୋଇଛି । ଏହି ସହଭାଗୀତା ଅଧୀନରେ ଦେଶର ସାତଟି ରାଜ୍ୟ ( ଆସାମ , ଜାମ୍ମୁ ଓ କାଶ୍ମୀର , ଅରୁଣାଚଳ ପ୍ରଦେଶ , ମହାରାଷ୍ଟ୍ର , ଝାଡ଼ଖଣ୍ଡ , ହରିଆଣା ଏବଂ ମଣିପୁର)ର 16ଟି ଜେଲରେ କୌଶଳ କେନ୍ଦ୍ର ସ୍ଥାପନ କରାଯିବ ଏବଂ ଜେଲର ଅନ୍ତେଃବାସୀମାନଙ୍କୁ କୌଶଳ ତାଲିମ ଯୋଗାଇ ଦିଆଯିବ । ପ୍ରଧାନମନ୍ତ୍ରୀ କୌଶଳ ବିକାଶ ଯୋଜନା କାର୍ଯ୍ୟକ୍ରମ ଅଧୀନରେ ଏହି ତାଲିମ ପ୍ରଦାନ କରାଯିବାର ବ୍ୟବସ୍ଥା ହୋଇଛି ।


    ଏହି ପରିପ୍ରେକ୍ଷୀରେ ବିଉଟି ଆଣ୍ଡ ୱେଲନେସ୍‌ ସେକ୍ଟର ସ୍କିଲ୍‌ କାଉନସିଲ ଏବଂ ଶ୍ରୀ ଶ୍ରୀ ଗ୍ରାମୀଣ ବିକାଶ କାର୍ଯ୍ୟକ୍ରମ ଟ୍ରଷ୍ଟ ମଧ୍ୟରେ ଏକ ବୁଝାମଣା ପତ୍ର ହସ୍ତାନ୍ତର କରାଯାଇଛି । ଏହା ମାଧ୍ୟମରେ 20 ,000 ଆର୍ଟ ଅଫ୍‌ ଲିଭିଂ ସ୍ୱେଚ୍ଛାସେବୀ ଏବଂ ଯୁବାଚାର୍ଯ୍ୟଙ୍କ ସକାଶେ ପ୍ରାକ୍‌ ଲର୍ଣ୍ଣିଂ ସାର୍ଟିଫିକେସନ୍‌ ସ୍ୱୀକୃତି କାର୍ଯ୍ୟକ୍ରମ ସଂପାଦନ କରାଯିବ ।


    ଏହି ଅବସରରେ ଓଡ଼ିଶା କୌଶଳ ଗ୍ରାମ ଟର୍ମ ସିଟ୍‌ ଉଭୟ ପକ୍ଷଙ୍କ ମଧ୍ୟରେ ଆଦାନପ୍ରଦାନ କରାଯାଇଛି । ଏହା ଅଧୀନରେ ଓଡ଼ିଶାରେ 20 ,000 ଲୋକଙ୍କ ପାଇଁ ଛଅଟି କର୍ମନିଯୁକ୍ତି ଭୂମିକା ସକାଶେ ପ୍ରାକ୍‌ ଅଧ୍ୟୟନ ସ୍ୱୀକୃତି (ଆରପିଏଲ) ଯୋଜନା କାର୍ଯ୍ୟକାରୀ କରାଯିବ । ତଦ୍ୱାରା ରାଜ୍ୟର ଗ୍ରାମାଞ୍ଚଳର 20 ହଜାର ଅଣସ୍ୱୀକୃତ କୌଶଳଧାରୀ ଶ୍ରମିକଙ୍କୁ ଅଧିକ କୌଶଳ ତାଲିମ ପ୍ରଦାନ କରାଯିବ । ଏହା ଓଡ଼ିଶାରେ କୌଶଳ ଗ୍ରାମ ସୃଷ୍ଟି କରିବାରେ ସହାୟକ ହେବ ।


    ଏହି ଅବସରରେ ବକ୍ତବ୍ୟ ପ୍ରଦାନ କରି ମନ୍ତ୍ରୀ ଧର୍ମେନ୍ଦ୍ର ପ୍ରଧାନ କହିଲେ ଯେ ଦିନକୁ ଦିନ ଶ୍ରମ ବଜାରରେ କୁଶଳୀ ଶ୍ରମଶକ୍ତିର ଚାହିଦା ବୃଦ୍ଧି ପାଇବାରେ ଲାଗିଛି । ତେଣୁ ଦେଶର ଯୁବଶକ୍ତିଙ୍କୁ କୁଶଳୀ କରିବା ସକାଶେ କୌଶଳ ବିକାଶ ଓ ଉଦ୍ୟମିତା ମନ୍ତ୍ରଣାଳୟ ପକ୍ଷରୁ ନିରବଚ୍ଛିନ୍ନ ଭାବେ ପ୍ରୟାସ ଜାରି ରହିଛି । ତଦ୍ୱାରା ଶ୍ରମଶକ୍ତି ଅଧିକ ଗୁଣାତ୍ମକ ଓ କାର୍ଯ୍ୟକ୍ଷମ ହୋଇପାରିବ । ଆମର ଦେଶର ଜନସଂଖ୍ୟା ଦୃଷ୍ଟିରୁ ସରକାର ଏଥିରୁ ପୂର୍ଣ୍ଣ ଫାଇଦା ହାସଲ କରିବା ଦିଗରେ ଉଦ୍ୟମ କରୁଛନ୍ତି ଯାହା ଫଳରେ ଭାରତ “ ବିଶ୍ୱର ଶ୍ରମ ଶକ୍ତିର ପ୍ରାଣକେନ୍ଦ୍ରରେ ପରିଣତ ହୋଇପାରିବ ” ବୋଲି ସେ ମତ ପୋଷଣ କରିଥିଲେ । ସେ କହିଲେ ଯେ ପ୍ରଧାନମନ୍ତ୍ରୀ କୌଶଳ କେନ୍ଦ୍ର ସ୍ଥାପନ ପଛରେ ଥିବା ଉଦ୍ଦେଶ୍ୟଟି ହେଲା ଯୁବଶକ୍ତିଙ୍କୁ ଅଧିକ ସଶକ୍ତ କରିବା । ସେମାନଙ୍କୁ କୌଶଳ ତାଲିମ ଜରିଆରେ ଅଧିକ ବଜାର ଚାହିଦାକ୍ଷମ କରିବା । ତେଣୁ ଦେଶର ସମସ୍ତ ଜିଲ୍ଲାରେ ପ୍ରଧାନମନ୍ତ୍ରୀ କୌଶଳ କେନ୍ଦ୍ର ସ୍ଥାପନ କରାଯିବାକୁ ସରକାର ସ୍ଥିର କରିଛନ୍ତି । ଏହି କୌଶଳ ଭାରତ କାର୍ଯ୍ୟକ୍ରମରେ ଗୁରୁଦେବ ଶ୍ରୀ ଶ୍ରୀ ଜୀ ସରକାରଙ୍କ ସହ ହାତ ମିଳାଇଥିବାରୁ ସେ ତାଙ୍କୁ ଧନ୍ୟବାଦ ଜ୍ଞାପନ କରିଥିଲେ ।


    ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ ସରକାର ଯେହେତୁ ଦେଶର ପ୍ରତ୍ୟେକ ଜିଲ୍ଲାରେ ପ୍ରଧାନମନ୍ତ୍ରୀ କୌଶଳ କେନ୍ଦ୍ର ସ୍ଥାପନର ଲକ୍ଷ୍ୟ ରଖିଛନ୍ତି , ତାହା ସୁନିଶ୍ଚିତ କରାଗଲେ ଯୁବଶକ୍ତିଙ୍କୁ କୁଶଳୀ କରାଯିବାର ଶେଷ ଲକ୍ଷ୍ୟ ହାସଲ କରାଯାଇପାରିବ । ଏବେସୁଦ୍ଧା ଦେଶରେ ଏଭଳି 490ଟି କେନ୍ଦ୍ର ଖୋଲାଯାଇ ସାରିଛି ଏବଂ ଅଧିକ କେନ୍ଦ୍ର ଖୋଲାଯିବାକୁ ପ୍ରୟାସ ଜାରି ରହିଛି ବୋଲି ଶ୍ରୀ ପ୍ରଧାନ ସୂଚାଇଥିଲେ ।


    ଏହି କାର୍ଯ୍ୟକ୍ରମରେ ସାମିଲ ହୋଇ ଆଧ୍ୟାତ୍ମିକ ଗୁରୁ ଶ୍ରୀ ଶ୍ରୀ ରବିଶଙ୍କର କହିଲେ ଯେ ସମାଜରେ ପ୍ରତ୍ୟେକ ବ୍ୟକ୍ତି ପରସ୍ପରର ନିକଟତର ହେବା ଆବଶ୍ୟକ । ଏହାଦ୍ୱାରା ସାମର୍ଥ୍ୟ ବୃଦ୍ଧି ପାଏ ଏବଂ ଜଣେ ଅନ୍ୟ ଜଣଙ୍କ ଠାରୁ ଢ଼େର୍‌ କିଛି ଶିକ୍ଷାଲାଭ କରିଥାଏ । ଏହା ବିକାଶ ପ୍ରକ୍ରିୟାକୁ ତ୍ୱରାନ୍ୱିତ କରେ । ଦେଶ ମାତୃକାର ସେବା ହିଁ ଈଶ୍ୱର ସେବା । ପ୍ରଧାନମନ୍ତ୍ରୀ କୌଶଳ ବିକାଶ ଯୋଜନା କେନ୍ଦ୍ର ସରକାରଙ୍କର ଏକ ପ୍ରଶଂସନୀୟ ପ୍ରୟାସ ଯଦ୍ୱାରା ଦେଶର ଯୁବାଶକ୍ତିକୁ କୁଶଳୀ କରାଯାଇପାରିବ ବୋଲି ସେ ଦୃଢ଼ୋକ୍ତି ପ୍ରକଟ କରିଥିଲେ ।


    ********************

    
    
    (Release ID: 1548102) Visitor Counter : 24