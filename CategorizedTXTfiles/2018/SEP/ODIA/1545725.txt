      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      କୋଏମ୍ବାଟୁର ଶ୍ରୀରାମକୃଷ୍ଣ ମଠ ଦ୍ଵାରା ଆୟୋଜିତ ସ୍ୱାମୀ ବିବେକାନନ୍ଦଙ୍କ ଚିକାଗୋ ବତ୍କୃତାର 125ତମ ବର୍ଷ ପୂର୍ତ୍ତିର ଉଦଯାପନୀ ସମାରୋହକୁ ଭିଡିଓ କନଫରେନ୍ସ ଜରିଆରେ ପ୍ରଧାନମନ୍ତ୍ରୀଙ୍କ ସମ୍ବୋଧନ
      Posted On: 11 SEP 2018 8:27PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି କୋଏମ୍ବାଟୁରସ୍ଥିତ ଶ୍ରୀରାମକୃଷ୍ଣ ମଠ ପକ୍ଷରୁ ଆୟୋଜିତ ସ୍ୱାମୀ ବିବେକାନନ୍ଦଙ୍କ ଚିକାଗୋ ବତ୍କୃତାର 125ତମ ବର୍ଷ ପୂର୍ତ୍ତି ଅବସରରେ ଆୟୋଜିତ କାର୍ଯ୍ୟକ୍ରମକୁ ଭିଡିଓ କନଫରେନ୍ସ ଜରିଆରେ ସମ୍ବୋଧିତ କରିଛନ୍ତି ।


    ତାଙ୍କର ଉଦବୋଧନରେ ପ୍ରଧାନମନ୍ତ୍ରୀ କହିଥିଲେ ଯେ ସ୍ୱାମୀଜୀଙ୍କ ଅଭିଭାଷଣର କିପରି ପ୍ରଭାବ ପଡ଼ିଥିଲା- ଏବଂ ଏହା ଭାରତ ବିଷୟରେ ପାଶ୍ଚାତ୍ୟ ଜଗତର ଧାରଣା କିଭଳି ପରିବର୍ତ୍ତନ କରିଥିଲା ଏବଂ ଭାରତୀୟ ବିଚାର ଏବଂ ଦର୍ଶନକୁ କିପରି ଉଚିତ ସ୍ଥାନ ମିଳିଥିଲା ତାହା ଏହି ସମାରୋହରୁ ପ୍ରତିଫଳିତ ହେଉଛି ।


    ପ୍ରଧାନମନ୍ତ୍ରୀ କହିଥିଲେ ଯେ ସ୍ୱାମୀ ବିବେକାନନ୍ଦ ସାରା ବିଶ୍ୱକୁ ବୈଦିକ ଦର୍ଶନର ବିଶାଳ ବୈଭବ ସମ୍ପର୍କରେ ପରିଚୟ କରାଇଥିଲେ । “ ଚିକାଗୋରୁ ସେ ସାରା ବିଶ୍ୱକୁ ବୈଦିକ ଦର୍ଶନର ଜ୍ଞାନ ବିତରଣ କରିଥିଲେ , ସେ ମଧ୍ୟ ଦେଶକୁ ଏହାର ସମୃଦ୍ଧ ଐତିହ୍ୟ ଏବଂ ଅପାର ସମ୍ଭାବନା ବିଷୟରେ ସ୍ମରଣ କରାଇଦେଇଥିଲେ । ସେ ଆମକୁ ଆମର ଆତ୍ମବିଶ୍ୱାସ , ଆମର ଗର୍ବ , ଆମର ମୌଳିକତା ଆମକୁ ଫେରାଇ ଦେଇଥିଲେ ” ବୋଲି ପ୍ରଧାନମନ୍ତ୍ରୀ କହିଥିଲେ ।


    ଶ୍ରୀ ନରେନ୍ଦ୍ର ମୋଦୀ କହିଥିଲେ ଯେ ସ୍ୱାମୀ ବିବେକାନନ୍ଦଙ୍କ ଏହି ଦୂରଦୃଷ୍ଟି ସହିତ “ ଭାରତ ସମ୍ପୂର୍ଣ୍ଣ ଆତ୍ମବିଶ୍ୱାସର ସହିତ ଆଗକୁ ବଢ଼ୁଛି ” । ସେ ମଧ୍ୟ ଭାରତ ସରକାରଙ୍କ ବିଭିନ୍ନ କାର୍ଯ୍ୟକ୍ରମ ଏବଂ ଯୋଜନା ବିଷୟରେ କହିଥିଲେ ।


    ନିମ୍ନରେ ପ୍ରଧାନମନ୍ତ୍ରୀଙ୍କ ଅଭିଭାଷଣର ମୂଳପାଠ ଦିଆଗଲା :


    “ ସ୍ୱାମୀ ବିବେକାନନ୍ଦଙ୍କ ଚିକାଗୋ ଅଭିଭାଷଣର 125ତମ ବର୍ଷପୂର୍ତ୍ତି ସଂକ୍ରାନ୍ତ ଉଦଯାପନୀ ସମାରୋହ ଅବସରରେ ଉପସ୍ଥିତ ହୋଇ ମୁଁ ନିଜକୁ ଗର୍ବିତ ମନେ କରୁଛି । ମୁଁ ଜାଣିବାକୁ ପାଇଛି ଯେ ଏଠାରେ ଯୁବ ଏବଂ ବୟସ୍କଙ୍କୁ ମିଶାଇ 4 ହଜାର ବନ୍ଧୁ ଉପସ୍ଥିତ ଅଛନ୍ତି ।


    ଘଟଣାକ୍ରମେ , 125 ବର୍ଷ ପୂର୍ବେ ଯେତେବେଳେ ସ୍ୱାମୀ ବିବେକାନନ୍ଦ ଚିକାଗୋ ଠାରେ ବିଶ୍ୱ ଧର୍ମ ସମ୍ମିଳନୀରେ ଅଭିଭାଷଣ ରଖିଥିଲେ , ସେଠାରେ ମଧ୍ୟ 4 ହଜାର ଦର୍ଶକ ଉପସ୍ଥିତ ଥିଲେ ।


    ମୁଁ ଜାଣିନାହିଁ ଯେ ଏହି ମହାନ , ପ୍ରେରଣାଦାୟୀ ବକ୍ତୃତାର ଆଉ କୌଣସି ଉଦାହରଣ ରହିଥିବ ।


    ବୋଧହୁଏ ନା ।


    ଏହି ସମାରୋହ , ତେଣୁ , ସ୍ୱାମୀଜୀଙ୍କ ଅଭିଭାଷଣର ପ୍ରଭାବ- ଏହା କିପରି ଭାରତ ବିଷୟରେ ପାଶ୍ଚାତ୍ୟର ଧାରଣାକୁ ବଦଳାଇ ଦେଇଥିଲା ଏବଂ ଏହା ଭାରତୀୟ ବିଚାର ଏବଂ ଦର୍ଶନକୁ ଉଚିତ ସ୍ଥାନ ପ୍ରଦାନ କରିଥିଲା , ତାହାକୁ ପ୍ରତିଫଳନ କରୁଛି ।


    ଚିକାଗୋ ଅଭିଭାଷଣର ବର୍ଷପୂର୍ତ୍ତି ଅବସରରେ ଆପଣମାନେ ଏହି ଯେଉଁ ସମାରୋହ ଆୟୋଜନ କରିଛନ୍ତି ତାହା ଅତି ସ୍ୱତନ୍ତ୍ର ।


    ଐତିହାସିକ ଅଭିଭାଷଣର ସ୍ମାରକ ସମାରୋହରେ ଆଜି ଅଂଶବିଶେଷ ହୋଇଥିବାରୁ ରାମକୃଷ୍ଣ ମଠ ଏବଂ ମିଶନ ସହିତ ଜଡ଼ିତ ସମସ୍ତଙ୍କୁ , ତାମିଲନାଡ଼ୁ ସରକାରଙ୍କୁ , ଏଠାରେ ଏକତ୍ରିତ ମୋର ହଜାର ହଜାର ଯୁବବନ୍ଧୁମାନଙ୍କୁ ଅଭିନନ୍ଦନ ।


    ସନ୍ଥମାନଙ୍କର ସାତ୍ତ୍ୱିକ ଗୁଣ ଏବଂ ଯୁବକମାନଙ୍କର ଶକ୍ତି ଏବଂ ଉତ୍ସାହର ଅଭିନବ ମେଳକ ଏଠାରେ ଏକତ୍ରିତ ହେବା ଭାରତର ବାସ୍ତବ ଶକ୍ତିର ପ୍ରତୀକ ।


    ମୁଁ ହୁଏତ ’ ଆପଣମାନଙ୍କଠାରୁ ଦୂରରେ ଥାଏ ତଥାପି ମୁଁ ଏହି ଅଭିନବ ଶକ୍ତିକୁ ଅନୁଭବ କରିପାରୁଛି ।


    ମୁଁ ଜାଣିବାକୁ ପାଇଛି ଯେ ଏହି ଦିବସକୁ ଆପଣ କେବଳ ଅଭିଭାଷଣ ମାଧ୍ୟମରେ ସୀମିତ ରଖିନାହାନ୍ତି । ମଠ ପକ୍ଷରୁ ଆହୁରି ଏକାଧିକ କାର୍ଯ୍ୟକ୍ରମ ହାତକୁ ନିଆଯାଇଛି । ସ୍ୱାମୀଜୀଙ୍କ ବାଣୀର ପ୍ରସାର ଲାଗି ବିଦ୍ୟାଳୟ ଏବଂ ମହାବିଦ୍ୟାଳୟଗୁଡ଼ିକରେ ପ୍ରତିଯୋଗିତାମାନ ଆୟୋଜନ କରାଯାଇଛି । ଆମର ଯୁବକମାନେ ଗୁରୁତ୍ୱପୂର୍ଣ୍ଣ ପ୍ରସଙ୍ଗରେ ବିତର୍କ କରିବେ ଏବଂ ଆଜି ଭାରତ ସମ୍ମୁଖୀନ ହେଉଥିବା ଆହ୍ୱାନଗୁଡ଼ିକର ମୁକାବିଲା ପାଇଁ ସମାଧାନ ଖୋଜିବାର ପ୍ରୟାସ କରିବେ । ଅଂଶଗ୍ରହଣ ପାଇଁ ଲୋକମାନଙ୍କର ଏହି ଉତ୍ସାହ , ମିଳିତ ଭାବେ , ଦେଶର ଆହ୍ୱାନଗୁଡ଼ିକୁ ମୁକାବିଲା ଲାଗି ସେମାନଙ୍କ ସମର୍ପଣ , ଏକ ଭାରତ , ଶ୍ରେଷ୍ଠ ଭାରତର ଏହି ଦର୍ଶନ- ଏହା ହେଉଛି ସ୍ୱାମୀଜୀଙ୍କ ବାର୍ତ୍ତାର ମୂଳତତ୍ତ୍ଵ ।


    ବନ୍ଧୁଗଣ , ନିଜର ଅଭିଭାଷଣ ମାଧ୍ୟମରେ ସ୍ୱାମୀ ବିବେକାନନ୍ଦ ଭାରତୀୟ ସଂସ୍କୃତି , ଦର୍ଶନ ଏବଂ ପ୍ରାଚୀନ ପରମ୍ପରାର ଆଲୋକ ସାରା ବିଶ୍ୱକୁ ଦେଖାଇଥିଲେ ।


    ଚିକାଗୋରେ ତାଙ୍କ ଅଭିଭାଷଣ ବିଷୟରେ ଅନେକ ଲୋକ ଲେଖିଛନ୍ତି । ଆପଣମାନେ , ଆଜିର କାର୍ଯ୍ୟକ୍ରମ ଅବସରରେ , ଏହି ଅଭିଭାଷଣର ଗୁରୁତ୍ୱପୂର୍ଣ୍ଣ ଦିଗ ବିଷୟରେ ଆଲୋଚନା କଲେ । ଆମେ ସ୍ୱାମୀଜୀଙ୍କ ବାଣୀକୁ ଅନୁସରଣ କରିବା ଏବଂ ସେଥିରୁ ନୂଆ କଥା ଶିଖିବା ଜାରି ରଖିବା ।


    ସ୍ୱାମୀଜୀଙ୍କ ଅଭିଭାଷଣର ପ୍ରଭାବକୁ ବର୍ଣ୍ଣନା କରିବା ଲାଗି ମୁଁ ସ୍ୱାମୀଜୀଙ୍କ ନିଜସ୍ୱ ଶବ୍ଦକୁ ବ୍ୟବହାର କରିବି । ଚେନ୍ନାଇରେ ତାଙ୍କୁ ପଚରାଯାଇଥିବା ଏକ ପ୍ରଶ୍ନର ଉତ୍ତର ଦେଇ ସେ କହିଥିଲେ , “ ଚିକାଗୋ ଧର୍ମ ସମ୍ମିଳନୀ ଭାରତ ଏବଂ ଭାରତୀୟ ବିଚାର ପାଇଁ ଏକ ଚମତ୍କାର ସଫଳତା ଥିଲା । ଏହାଦ୍ୱାରା ବେଦାନ୍ତର ଦର୍ଶନ ସାରା ବିଶ୍ୱରେ ଖେଳିଯାଇଥିଲା ” ।


    ବନ୍ଧୁଗଣ ,


    ସ୍ୱାମୀଜୀଙ୍କ ଜୀବନକାଳକୁ ଦେଖିଲେ ତାଙ୍କ ଉପଲବ୍ଧୀ ଆହୁରି ମହାନ ପ୍ରତିୟମାନ ହେବ ।


    ଆମ ଦେଶ ବିଦେଶୀ ଶାସକଙ୍କ ଅଧୀନରେ ଥିଲା । ଆମେ ଗରିବ ଥିଲୁ , ଆମ ସମାଜକୁ ପଛୁଆ ଭାବେ ଦେଖାଯାଉଥିଲା ଏବଂ ବାସ୍ତବରେ , ସମାଜରେ ଅନେକ କଳୁଷତା ଭରି ରହିଥିଲା ଯାହା ଆମ ସାମାଜିକ ଜୀବନର ଅଂଶବିଶେଷ ଥିଲା ।


    ବୈଦେଶିକ ଶାସକମାନେ , ସେମାନଙ୍କ ବିଚାରପତିମାନେ , ସେମାନଙ୍କ ପ୍ରଚାରକମାନେ , ଆମ ହଜାର ହଜାର ବର୍ଷର ଜ୍ଞାନ ଏବଂ ସାଂସ୍କୃତିକ ଐତିହ୍ୟକୁ ନିମ୍ନଗାମୀ କରିବାର କୌଣସି ସୁଯୋଗ ଛାଡ଼ୁନଥିଲେ ।


    ଆମର ନିଜସ୍ୱ ଲୋକମାନଙ୍କୁ ନିଜର ଐତିହ୍ୟକୁ ନ୍ୟୁନ କରି ଦେଖିବା ଲାଗି ଶିଖାଯାଉଥିଲା । ସେମାନେ ନିଜ ମୂଳକୁ ଭୁଲିଯାଇଥିଲେ । ଏହି ମାନସିକତାକୁ ସ୍ୱାମୀଜୀ ଅହ୍ୱାନ ଦେଇଥିଲେ । ଭାରତୀୟ ସଂସ୍କୃତିର ଜ୍ଞାନ ଏବଂ ଦାର୍ଶନିକ ବିଚାର ଉପରେ ଶହ ଶହ ବର୍ଷ ଧରି ପଡ଼ିରହିଥିବା କଳୁଷତା ଦୂର କରିବାର ଦାୟିତ୍ୱ ସେ ନିଜ କାନ୍ଧରେ ବହନ କରିଥିଲେ ।


    ବିଶ୍ୱକୁ ସେ ବୈଦିକ ଦର୍ଶନ ବୈଭବ ବିଷୟରେ ପରିଚିତ କରାଇଥିଲେ । ଚିକାଗୋରେ , ସେ ବିଶ୍ୱକୁ ବୈଦିକ ଦର୍ଶନ ଶିଖାଇଥିଲେ , କିନ୍ତୁ ସେ ମଧ୍ୟ ଆମ ଦେଶକୁ ନିଜର ସମୃଦ୍ଧ ଅତୀତ ଏବଂ ବ୍ୟାପକ ସମ୍ଭାବନା ବିଷୟରେ ସ୍ମରଣ କରାଇଦେଇଥିଲେ । ଆମର ଆତ୍ମବିଶ୍ୱାସ , ଆମର ଗର୍ବ ଏବଂ ଆମ ମୂଳକୁ ସେ ଆମକୁ ଫେରାଇ ଦେଇଥିଲେ ।


    ସ୍ୱାମୀଜୀ ଆମ ସମସ୍ତଙ୍କୁ ସ୍ମରଣ କରାଇ ଦେଇଥିଲେ ଯେ ଏହା ହେଉଛି ସେହି ଭୂମି ଯେଉଁଠାରୁ , ଜୁଆରର ଢେଉ ଭଳି ଆଧ୍ୟାତ୍ମିକତା ଏବଂ ଦର୍ଶନ ବାରମ୍ବାର ଉଠିଥିଲା ଏବଂ ସାରା ବିଶ୍ୱକୁ ବୁଡ଼ାଇ ଦେଇଥିଲା ; ଏବଂ ଏହା ହେଉଛି ସେହି ଭୂମି ଯେଉଁଠାରୁ ଏପରି ଢେଉ ଉଠିଥିଲା ଯାହା ନିମ୍ନଗାମୀ ମାନବଜାତିକୁ ଜୀବନ୍ତ ଏବଂ ଶକ୍ତି ପ୍ରଦାନ କରିବା ଲାଗି ଆଗେଇ ଚାଲିଥିଲା ।


    ସ୍ୱାମୀ ବିବେକାନନ୍ଦ କେବଳ ସାରା ବିଶ୍ୱରେ ନିଜର ଛାପ ଛାଡ଼ିଯାଇନଥିଲେ , ବରଂ ଦେଶର ସ୍ୱାଧୀନତାକୁ ଆନ୍ଦୋଳନକୁ ନୂଆ ଉତ୍ସାହ ପ୍ରଦାନ କରିଥିଲେ ।


    ଆମେ କରିପାରିବା , ଆମେ ସମର୍ଥ- ଏହି ଭାବନାର ସହିତ ସେ ଦେଶର ଲୋକମାନଙ୍କୁ ଜାଗ୍ରତ କରିଥିଲେ । ଏହା ହେଉଛି ଆତ୍ମବିଶ୍ୱାସ , ଆତ୍ମବିଶ୍ୱାସ ଯାହା ସେହି ଯୁବ ସନ୍ୟାସୀଙ୍କ ପ୍ରତିଟି ରକ୍ତବିନ୍ଦୁରେ ରହିଥିଲା । ସେ ଦେଶ ପାଇଁ ଏହି ଆତ୍ମବିଶ୍ୱାସ ଫେରାଇ ଆଣିଥିଲେ । ତାଙ୍କର ମନ୍ତ୍ର ଥିଲା “ ନିଜ ଉପରେ ବିଶ୍ୱାସ ରଖ , ଦେଶକୁ ଭଲ ପାଅ ” ।


    ବନ୍ଧୁଗଣ ,


    ସ୍ୱାମୀ ବିବେକାନନ୍ଦଙ୍କ ଏହି ଦୂରଦୃଷ୍ଟି ସହିତ , ଭାରତ ସମ୍ପୂର୍ଣ୍ଣ ଆତ୍ମବିଶ୍ୱାସର ସହିତ ଆଗେଇ ଚାଲିଛି । ନିଜ ଉପରେ ବିଶ୍ୱାସ ଥିଲେ ଏବଂ କଠିନ ପରିଶ୍ରମ କରିବାର ଇଚ୍ଛା ଥିଲେ ଆମେ କ ’ ଣ ହାସଲ କରିପାରିବା ନାହିଁ ?


    ସ୍ୱାସ୍ଥ୍ୟ ଏବଂ ଆରୋଗ୍ୟ ପାଇଁ ଭାରତର ଅତିପ୍ରାଚୀନ ଯୋଗ ଏବଂ ଆୟୁର୍ବେଦ ପରମ୍ପରା ରହିଥିବା ସାରା ବିଶ୍ୱ ଏବେ ବିବେଚନା କରୁଛି ; ଏହା ମଧ୍ୟ ; ସମାନ ଭାବେ ଅତ୍ୟାଧୁନିକ ପ୍ରଯୁକ୍ତିର ଶକ୍ତିକୁ କାମରେ ଲଗାଉଛି ।


    ଆଜି , ଯେତେବେଳେ ଭାରତ ଏକ ସଙ୍ଗେ 100ଟି ଉପଗ୍ରହ ପ୍ରେରଣ କରିପାରୁଛି , ସାରା ବିଶ୍ୱ ମଙ୍ଗଳଯାନ ଏବଂ ଗଗନଯାନ ବିଷୟରେ ଚର୍ଚ୍ଚା କରୁଛି , ଭୀମ ଭଳି ଆମର ଡିଜିଟାଲ ଆପକୁ ଅନ୍ୟମାନେ ଅନୁସରଣ କରିବାକୁ ଚାହୁଁଛନ୍ତି , ସେତେବେଳେ ଆମ ଦେଶର ଆତ୍ମବିଶ୍ୱାସ ଆହୁରି ବୃଦ୍ଧି ପାଉଛି । ଆମେ ଗରିବ , ବଂଚିତ ଏବଂ ପଛୁଆ ଲୋକମାନଙ୍କର ଆତ୍ମବିଶ୍ୱାସ ବୃଦ୍ଧି ଲାଗି କଠିନ ପରିଶ୍ରମ କରୁଛୁ । ଆମର ଯୁବକ ଏବଂ ଆମର ଭଉଣୀମାନଙ୍କ ଆତ୍ମବିଶ୍ୱାସରେ ଏହାର ପ୍ରଭାବ ଦେଖିବାକୁ ମିଳୁଛି ।


    ନିକଟରେ , ଏସୀୟ କ୍ରୀଡ଼ାରେ , ଆମର ଖେଳାଳିମାନେ ପ୍ରଦର୍ଶନ କରିଛନ୍ତି ଯେ ସେମାନେ ଯେତେ ଗରିବ ହୁଅନ୍ତୁ ପଛେ , ସେମାନ ଯେକୌଣସି ପରିବାରରୁ ଆସିଥା ’ ନ୍ତୁ ପଛେ , ଆତ୍ମବିଶ୍ୱାସର ସହିତ ଏବଂ କଠିନ ପରିଶ୍ରମ ଦ୍ୱାରା , ତୁମ ଦେଶ ତୁମ ଉପରେ ଗର୍ବ କରିପାରିବ ।


    ଦେଶରେ ରେକର୍ଡ ପରିମାଣର ଫସଲ ଉତ୍ପାଦନ ଆମ କୃଷକମାନଙ୍କ ଏହି ମନୋଭାବକୁ ଦର୍ଶାଉଛି । ଦେଶର ବ୍ୟବସାୟୀ ଗୋଷ୍ଠୀ , ଆମର ଶ୍ରମିକମାନେ ଆମର ଶିଳ୍ପ ଉତ୍ପାଦନକୁ ତ୍ୱରାନ୍ୱିତ କରୁଛନ୍ତି । ଆପଣମାନଙ୍କ ଭଳି ଯୁବ ଇଞ୍ଜିନିୟର , ଉଦ୍ୟୋଗୀ , ବୈଜ୍ଞାନିକମାନେ ଦେଶକୁ ଷ୍ଟାର୍ଟଅପର ଏକ ନୂଆ ବିପ୍ଳବ ଦିଗରେ ଆଗେଇ ନେଉଛନ୍ତି ।


    ବନ୍ଧୁଗଣ ,


    ଭାରତର ଭବିଷ୍ୟତ ଯୁବକମାନଙ୍କ ଉପରେ ନିର୍ଭର କରିଥାଏ ବୋଲି ସ୍ୱାମୀଜୀ ଦୃଢ଼ ଭାବେ ବିଶ୍ୱାସ କରୁଥିଲେ । ସେ ବେଦର ଉଦ୍ଧୃତାଂଶ ଉଲ୍ଲେଖ କରିଥିଲେ “ ସେହି ଯୁବ , ଦୃଢ଼ ଏବଂ ସୁସ୍ଥ ଥିବା ତୀକ୍ଷ୍ଣ ବୁଦ୍ଧିମତା ହିଁ ଭଗବାନଙ୍କ ନିକଟରେ ପହଁଚିଥାଏ ” ।


    ମୁଁ ଏଥିପାଇଁ ଆନନ୍ଦିତ ଯେ ଆଜିର ଯୁବ ସଂକଳ୍ପ ନେଇ ଆଗକୁ ବଢ଼ୁଛି । ଯୁବକମାନଙ୍କ ଆକାଂକ୍ଷାକୁ ଧ୍ୟାନରେ ରଖି ସରକାର ଏକ ନୂଆ କାର୍ଯ୍ୟପଦ୍ଧତି ଏବଂ ଏକ ନୂଆ ଦୃଷ୍ଟିକୋଣ ସାମ୍ନାକୁ ଆଣିଛି ।


    ବନ୍ଧୁଗଣ ,


    ସ୍ୱାଧୀନତାର 70 ବର୍ଷ ପରେ ଆମର ଯୁବକମାନଙ୍କ ମଧ୍ୟରେ ଏପରି ଅନେକ ଅଛନ୍ତି ଯେଉଁମାନଙ୍କ ପାଖରେ ରୋଜଗାର ହାସଲ କରିବା ଲାଗି ଆବଶ୍ୟକ କୁଶଳତା ନାହିଁ । ତେବେ ସାକ୍ଷରତାରେ ବୃଦ୍ଧି ହୋଇଛି , କିନ୍ତୁ ଆମର ଶିକ୍ଷା ବ୍ୟବସ୍ଥା ଦକ୍ଷତା ବିକାଶ ପ୍ରତି ବିଶେଷ ଧ୍ୟାନ ଦେଇନାହାନ୍ତି ।


    ଯୁବକମାନଙ୍କ ପାଇଁ ଦକ୍ଷତା ବିକାଶର ମହତ୍ୱକୁ ବୁଝି ସରକାର ଦକ୍ଷତା ବିକାଶ ଲାଗି ଏକ ପୃଥକ ମନ୍ତ୍ରଣାଳୟ ଗଠନ କରିଛନ୍ତି ।


    ଏହାବ୍ୟତୀତ ଆମ ସରକାର ସେହି ଯୁବକମାନଙ୍କ ପାଇଁ ବ୍ୟାଙ୍କ ଦ୍ୱାର ଖୋଲିଦେଇଛନ୍ତି ଯେଉଁମାନେ ନିଜ ଉଦ୍ୟମରେ ନିଜ ସ୍ୱପ୍ନକୁ ପୂରଣ କରିବାକୁ ଚାହାନ୍ତି ।


    ମୁଦ୍ରା ଯୋଜନା ଅଧିନରେ ବର୍ତ୍ତମାନସୁଦ୍ଧା 13 କୋଟି ଲୋକମାନଙ୍କୁ ଋଣ ଦିଆଯାଇଛି । ଏହି ଯୋଜନାର ଦେଶର ଗ୍ରାମାଂଚଳ ଏବଂ ସହରରେ ସ୍ୱରୋଜଗାରକୁ ବଢ଼ାଇବାରେ ଗୁରୁତ୍ୱପୂର୍ଣ୍ଣ ଭୂମିକା ନିର୍ବାହ କରିଛି ।


    ଷ୍ଟାର୍ଟଅପ ଇଣ୍ଡିଆ ଅଭିଯାନ ଅନ୍ତର୍ଗତ ଉଦ୍ଭାବନ ବିଚାର ଲାଗି ସରକାର ଉପଯୁକ୍ତ ମଂଚ ପ୍ରଦାନ କରିଛନ୍ତି ।


    ଫଳସ୍ୱରୂପ ଗତବର୍ଷ 8 ହଜାର ଷ୍ଟାର୍ଟଅପକୁ ମାନ୍ୟତା ପ୍ରମାଣପତ୍ର ମିଳିଛି , ଯେତେବେଳେ କି 2016ରେ ଏହି ସଂଖ୍ୟା 800 ଥିଲା । ଏହାର ଅର୍ଥ ହେଉଛି ଯେ ଗୋଟିଏ ବର୍ଷରେ ଦୁଇଗୁଣା ବୃଦ୍ଧି ହୋଇଛି ।


    ବିଦ୍ୟାଳୟରେ ଉଦ୍ଭାବନର ବାତାବରଣ ସୃଷ୍ଟି ଲାଗି “ ଅଟଳ ନବସୃଜନ ମିଶନ ” ର ଆରମ୍ଭ କରାଯାଇଛି । ଏହି ଯୋଜନା ଅନ୍ତର୍ଗତ ଆସନ୍ତା 5 ବର୍ଷରେ ସାରା ଦେଶରେ 5 ହଜାର ଅଟଳ ନବୋନ୍ଵେଷ ପ୍ରୟୋଗଶାଳା ପ୍ରତିଷ୍ଠା କରାଯିବ ।


    ନବସୃଜନ ଭଳି ବିଚାର ଆଗକୁ ଆଣିବା ଲାଗି ସ୍ମାର୍ଟ ଇଣ୍ଡିଆ ହାକାଥନ ଭଳି କାର୍ଯ୍ୟକ୍ରମର ମଧ୍ୟ ଆୟୋଜନ କରାଯାଉଛି ।


    ବନ୍ଧୁଗଣ ,


    ସ୍ୱାମୀ ବିବେକାନନ୍ଦ ଆମ ସାମାଜିକ-ଆଥିର୍କ ସମସ୍ୟା ବିଷୟରେ ବିଚାରବ୍ୟକ୍ତ କରିଥିଲେ । ସେ କହିଥିଲେ ଯେ ସମାଜରେ ସମାନତା ସେତେବେଳେ ପ୍ରତିଷ୍ଠା ହୋଇପାରିବ , ଯେତେବେଳେ ଆମେ ଗରିବମାନଙ୍କ ମଧ୍ୟରୁ ସବୁଠୁ ଗରିବକୁ ସର୍ବୋଚ୍ଚ ସ୍ଥାନରେ ବସିଥିବା ବ୍ୟକ୍ତି ସହିତ ସମକକ୍ଷ ବସାଇପାରିବା । ଗତ 4 ବର୍ଷ ଧରି ଆମେ ଏହି ଦିଗରେ କାର୍ଯ୍ୟ କରୁଛୁ । ଜନ-ଧନ ଏକାଉଣ୍ଟ ଏବଂ ଇଣ୍ଡିଆ ପୋଷ୍ଟ ପେମେଂଟ ବ୍ୟାଙ୍କ ମାଧ୍ୟମରେ ଗରିବଙ୍କ ଘର ଦ୍ୱାର ପର୍ଯ୍ୟନ୍ତ ବ୍ୟାଙ୍କ ସେବା ପହଁଚାଇ ଦିଆଯାଇଛି । ଗରିବମାନଙ୍କ ମଧ୍ୟରୁ ସର୍ବାଧିକ ଗରିବଙ୍କୁ ସହାୟତା ପ୍ରଦାନ କରିବା ଲାଗି ବାସଗୃହ , ଗ୍ୟାସ ଏବଂ ବିଦ୍ୟୁତ ସଂଯୋଗ , ସ୍ୱାସ୍ଥ୍ୟ ଏବଂ ଜୀବନ ବୀମା ଭଳି ଯୋଜନା ଲାଗୁ କରାଯାଇଛି ।


    ଚଳିତ ମାସର 25 ତାରିଖରେ ଆମେ ସାରା ଦେଶରେ ଆୟୁଷ୍ମାନ ଭାରତ ଯୋଜନାର ଶୁଭାରମ୍ଭ କରିବାକୁ ଯାଉଛୁ । ଏହି ଯୋଜନା ଅନ୍ତର୍ଗତ 10 କୋଟିରୁ ଅଧିକ ଗରିବ ପରିବାରକୁ ଗୁରୁତର ରୋଗ ପାଇଁ ନିଃଶୁଳ୍କ ଚିକିତ୍ସା ଲାଗି 5 ଲକ୍ଷ ଟଙ୍କା ପର୍ଯ୍ୟନ୍ତ ଆର୍ଥିକ ସହାୟତା ସୁନିଶ୍ଚିତ କରାଯିବ । ମୁଁ ତାମିଲନାଡ଼ୁ ସରକାର ଏବଂ ଏଠାକାର ଲୋକମାନଙ୍କୁ ଏହି ଯୋଜନା ସହିତ ଯୋଡ଼ି ହେବା ଲାଗି ଅଭିନନ୍ଦନ ଜଣାଉଛି ।


    ଆମର ଦୃଷ୍ଟିକୋଣ କେବଳ ଦାରିଦ୍ର୍ୟ ଦୂର କରିବା ନୁହେଁ , ବରଂ ଦେଶରେ ଦାରିଦ୍ର୍ୟର କାରଣକୁ ଶେଷ କରିବା ଅଟେ ।


    ମୁଁ ଆପଣମାନଙ୍କୁ ସ୍ମରଣ କରାଇ ଦେବାକୁ ଚାହୁଁଛି ଯେ ଆଜିର ଦିନ ଏକ ଅନ୍ୟ ପ୍ରକାରର ଘଟଣାକୁ ସ୍ମରଣ କରାଇ ଦେଉଛି , ତାହା ହେଉଛି 9/11 ଆତଙ୍କବାଦୀ ଆକ୍ରମଣ । ଏହି ଘଟଣା ସାରା ବିଶ୍ୱକୁ ପ୍ରଭାବିତ କରିଥିଲା । ରାଷ୍ଟ୍ର ସମୁଦାୟ ଏହି ସମସ୍ୟାର ସମାଧାନ ଖୋଜିବା ଲାଗି ପ୍ରୟାସ କରୁଛି । ବାସ୍ତବରେ ଏହି ସମସ୍ୟାର ସମାଧାନ ସ୍ୱାମୀଜୀଙ୍କ ଦ୍ୱାରା ଚିକାଗୋରେ ପ୍ରଦର୍ଶିତ କରାଯାଇଥିବା ମାର୍ଗରେ ରହିଛି- ସହିଷ୍ଣୁତା ଏବଂ ଗ୍ରହଣଯୋଗ୍ୟତା ।


    ସ୍ୱାମୀଜୀ କହୁଥିଲେ ଯେ ମୁଁ ଏକଥାକୁ ନେଇ ଗର୍ବିତ ଯେ ମୁଁ ଏପରି ଏକ ଧର୍ମର ଅନୁଗାମୀ ଯାହା ସାରା ବିଶ୍ୱକୁ ସହିଷ୍ଣୁତା ଏବଂ ସର୍ବକାଳନୀ ଗ୍ରହଣୀୟତାର ବାର୍ତ୍ତା ଦେଇଛି ।


    ବନ୍ଧୁଗଣ ,


    ଆମ ଦେଶ ସ୍ୱାଧୀନ ବିଚାରର ଦେଶ ଅଟେ । ଶହ ଶହ ବର୍ଷ ଧରି ଆମ ମାଟି ବିଭିନ୍ନ ବିଚାରଧାରା ଏବଂ ସଂସ୍କୃତିର ସ୍ଥଳୀ ହୋଇ ରହିଛି । ବିଚାର-ବିମର୍ଶ କରିବା ଏବଂ ନିଷ୍ପତି ନେବା ଆମର ପରମ୍ପରା ଭାବେ ରହିଆସିଛି । ଗଣତନ୍ତ୍ର ଏବଂ ବିତର୍କ , ଆମର ମୂଲ୍ୟବୋଧ ।


    କିନ୍ତୁ ବନ୍ଧୁଗଣ , ଏହାର ଅର୍ଥ ଏହା ନୁହେଁ ଯେ ଆମ ସମାତ ସବୁ ପ୍ରକାରର କଳୁଷତାର ମୁକ୍ତ ହୋଇଯାଇଛି । ଅଭିନବ ବିବିଧତା ପରିପୂର୍ଣ୍ଣ ଏହି ବିଶାଳ ରାଷ୍ଟ୍ର ସମ୍ମୁଖରେ ଅନେକ ଆହ୍ୱାନ ରହିଛି ।


    ସ୍ୱାମୀ ବିବେକାନନ୍ଦ କହୁଥିଲେ , ସବୁ ଯୁଗରେ ଅଳ୍ପ ବହୁତ ସବୁସ୍ଥାନରେ ଦୁଷ୍ଟବ୍ୟକ୍ତ ରହିଛନ୍ତି । ଆମକୁ ସମାଜର ଏହି ଦୁଷ୍ଟ ବ୍ୟକ୍ତିତ୍ୱଙ୍କ ଠାରୁ ସାବଧାନ ରହିବାର ଅଛି ଏବଂ ସେମାନଙ୍କୁ ପରାଜିତ କରିବାର ଅଛି । ଆମକୁ ଏହା ମନେ ରଖିବାକୁ ହେବ ଯେ ସମସ୍ତ ସମ୍ବଳର ଉପସ୍ଥିତି ସତ୍ତ୍ୱେ ଯେତେବେଳେ ବି ଭାରତୀୟ ସମାଜରେ ବିଭାଜନ ହୋଇଛି ଏବଂ ଅନ୍ତରୀଣ ସଂଘର୍ଷ ହୋଇଛି , ବାହ୍ୟ ଶତ୍ରୁମାନେ ସେହି ପରିସ୍ଥିତିର ଫାଇଦା ଉଠାଇଛନ୍ତି ।


    ଏହି ସଂଘର୍ଷର ସମୟରେ ଆମର ସନ୍ଥ ଏବଂ ସମାଜ ସୁଧାରକମାନେ ଆମକୁ ସଠିକ ମାର୍ଗ ଦେଖାଇଛନ୍ତି । ଏହି ରାସ୍ତା ଆମକୁ ଏକାଠି ମିଳିମିଶି ରହିବାର ବାର୍ତ୍ତା ଦେଇଥାଏ ।


    ସ୍ୱାମୀ ବିବେକାନନ୍ଦଙ୍କ ପ୍ରେରଣାରୁ ଆମକୁ ଏକ ନୂଆ ଭାରତର ନିର୍ମାଣ କରିବାକୁ ଅଛି ।


    ଆପଣମାନଙ୍କୁ ସମସ୍ତଙ୍କୁ ଧନ୍ୟବାଦ ଅର୍ପଣ କରିବା ସହିତ ମୁଁ ମୋର ଅଭିଭାଷଣ ଶେଷ କରୁଛି । ଆପଣମାନେ ମୋତେ ଏହି ଐତିହାସିକ କାର୍ଯ୍ୟକ୍ରମରେ ସାମିଲ ହେବାର ସୁଅବସର ପ୍ରଦାନ କରିଛନ୍ତି । ବିଦ୍ୟାଳୟ ଏବଂ ମହାବିଦ୍ୟାଳୟର ସେହି ହଜାର ହଜାର ବନ୍ଧୁମାନଙ୍କୁ ଅଭିନନ୍ଦନ , ଯେଉଁମାନେ ସ୍ୱାମୀଜୀଙ୍କ ବାର୍ତ୍ତାକୁ ପଢ଼ୁଛନ୍ତି , ବୁଝୁଛନ୍ତି ଏବଂ ପ୍ରତିଯୋଗିତାରେ ଭାଗ ନେଉଛନ୍ତି ଏବଂ ପୁରସ୍କାର ଜିତୁଛନ୍ତି ।


    ଆପଣମାନଙ୍କୁ ସମସ୍ତ ପୁଣିଥରେ ଧନ୍ୟବାଦ ।


    **********

    
    
    (Release ID: 1545725) Visitor Counter : 4