      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଉତ୍ତର-ପୂର୍ବ ରାଜ୍ୟର ସୁରକ୍ଷା ପାଇଁ ସମନ୍ୱୟ, ସହଯୋଗ ଏବଂ ତ୍ରୁଟିବିହୀନ ଗୋଇନ୍ଦା ତଥ୍ୟର ଆଦାନପ୍ରଦାନ ଜରୁରି: ଗୃହ ରାଷ୍ଟ୍ର ମନ୍ତ୍ରୀ କିରେନ ରିଜିଜୁ
      • ଏହି ଅଞ୍ଚଳରେ ହିଂସା ଏବଂ ମୃତ୍ୟୁ ହ୍ରାର 50% ହ୍ରାସ ପାଇଛି: ରିଜିଜୁ
      • ଇଟାନଗରରେ ଉତ୍ତର-ପୂର୍ବ ଡିଏସଜିପି/ଆଇଏସଜିପି ଏବଂ କେନ୍ଦ୍ରୀୟ ପୁଲିସ ସଂସ୍ଥା ମୁଖ୍ୟ ମାନଙ୍କ 25ତମ ଅଧିବେଶନ ଆରମ୍ଭ
      Posted On: 13 SEP 2018 3:30PM by PIB Bhubaneshwar


    ଉତ୍ତର-ପୂର୍ବାଞ୍ଚଳର ନିରାପତ୍ତା ପାଇଁ ଉତ୍ତର-ପୂର୍ବାଞ୍ଚଳର ରାଜ୍ୟ ଗୁଡ଼ିକର ସୁରକ୍ଷା ବାହିନୀଙ୍କ ମଧ୍ୟରେ ନିରନ୍ତର ସମନ୍ୱୟ ଓ ଗୋଇନ୍ଦା ତଥ୍ୟ ଆଦାନପ୍ରଦାନକୁ ଗୁରୁତ୍ୱ ଦେଇଛନ୍ତି କେନ୍ଦ୍ର ଗୃହରାଷ୍ଟ୍ର ମନ୍ତ୍ରୀ କିରେନ ରିଜିଜୁ । ଗୁରୁବାର ଇଟାନଗରରେ ଉତ୍ତର-ପୂର୍ବ ରାଜ୍ୟଗୁଡ଼ିକର ଡିଏସଜିପି/ଆଇଏସଜିପି ଏବଂ କେନ୍ଦ୍ରୀୟ ପୁଲିସ ସଂସ୍ଥାଗୁଡ଼ିକର ମୁଖ୍ୟମାନଙ୍କ 25ତମ ଅଧିବେଶନକୁ ଉଦଘାଟନ କରି ସେ ଉଦବୋଧନ ଦେଇଛନ୍ତି । ଅଞ୍ଚଳର ନିରାପତ୍ତା କ୍ଷେତ୍ରରେ ଥିବା ଆହ୍ୱାନର ସମ୍ମୁଖିନ ହୋଇ ସ୍ଥିତିରେ ଉନ୍ନତି ଆଣିପାରିଥିବାରୁ ସେ ସୁରକ୍ଷା ବାହିନୀଙ୍କୁ ଧନ୍ୟବାଦ ଜଣାଇଥିଲେ । ଉତ୍ତର-ପୂର୍ବାଞ୍ଚଳ ପଡ଼ୋଶୀ ରାଷ୍ଟ୍ରମାନଙ୍କର ସୀମାକୁ ଲାଗିଥିବାରୁ ଏଠାରେ ନିରାପତ୍ତା ସର୍ବଦା ଏକ ଆହ୍ୱାନ ବୋଲି ସେ କହିଥିଲେ ।


    ସେ କହିଲେ ଯେ , ଭୌଗଳିକ ସ୍ଥିତି ଯୋଗୁ ଓ ଆନ୍ତର୍ଜାତିକ ସୀମାରେଖାକୁ ଏହି ଅଞ୍ଚଳ ଲାଗି ରହିଥିବାରୁ ଏଠାରେ ଆଭ୍ୟନ୍ତରୀଣ ସହ ବାହ୍ୟ ସମସ୍ୟା ମଧ୍ୟ ଜାରି ରହିଥାଏ । ଅଞ୍ଚଳରେ ଆଇନ ଶୃଙ୍ଖଳା ରକ୍ଷା ଦିଗରେ ବିଭିନ୍ନ ରାଜ୍ୟର ପୁଲିସ ଓ କେନ୍ଦ୍ରୀୟ ବାହିନୀର ଭୂମିକାକୁ ସେ ପ୍ରଶଂସା କରିଥିଲେ । ନିରାପତ୍ତା ପାଇଁ ସମନ୍ୱୟ , ସହଯୋଗ ଏବଂ ଗୋଇନ୍ଦା ତଥ୍ୟ ଆଦାନପ୍ରଦାନ ଗୁରୁତ୍ୱପୂର୍ଣ୍ଣ ବୋଲି ସେ କହିଥିଲେ । ଉତ୍ତର-ପୂର୍ବାଞ୍ଚଳରେ ବିଗତ ସାଢ଼େ ଚାରି ବର୍ଷ ମଧ୍ୟରେ ହିଂସା ଓ ଏଥିଜନିତ ମୃତ୍ୟୁହାର 50% ହ୍ରାସ ପାଇଥିବା ସେ ସୂଚନା ଦେଇଥିଲେ ।


    ସେ କହିଥିଲେ ଯେ , ଡିଫୁ (କର୍ବି ଆଙ୍ଗଲଙ୍ଗ ଜିଲ୍ଲା , ଆସାମ)ଠାରେ ଥିବା ଆସାମ ରାଇଫଲ୍ସ ଏକାଡେମୀରେ ଉତ୍ତର-ପୂର୍ବାଞ୍ଚଳର ପୁଲିସମାନଙ୍କୁ ଆତଙ୍କବାଦୀ ମୁକାବିଲା ପ୍ରଶିକ୍ଷଣ ପ୍ରଦାନ ପାଇଁ ଚିହ୍ନଟ ହୋଇଥିବା ସେ କହିଥିଲେ । ତଦନ୍ତ ଓ ଆତଙ୍କବାଦ ମୁକାବିଲା ଦିଗରେ ଏନ୍ଆଇଏ ଉତ୍ତର-ପୂର୍ବ ପୁଲିସକୁ ପ୍ରଶିକ୍ଷଣ ଦେଉଛି ।


    ଉଦଘାଟନୀ ଭାଷଣରେ ଅରୁଣାଚଳ ପ୍ରଦେଶ ମୁଖ୍ୟମନ୍ତ୍ରୀ ପେମା ଖାଣ୍ଡୁ କହିଥିଲେ ଯେ , ସୀମାବର୍ତ୍ତୀ ଲୋକମାନଙ୍କର ସମସ୍ୟା ଦୂର କରିବାକୁ ଆନ୍ତଃରାଜ୍ୟ ସୀମାର ଜିଲ୍ଲାରେ ମୁତୟନ ଥିବା ବରିଷ୍ଠ ପୁଲିସ ଅଫିସରମାନେ ପରସ୍ପର ସହ ଆଲୋଚନା କରିବା ଜରୁରି ।


    ଏହି ଅବସରରେ ଅରୁଣାଚଳ ପ୍ରଦେଶ ପୁଲିସ ମହାନିର୍ଦ୍ଦେଶକ ଏସବିକେ ସିଂହ ଏବଂ ଇଣ୍ଟେଲିଜେନ୍ସ ବ୍ୟୁରୋର ଅତିରିକ୍ତ ନିର୍ଦ୍ଦେଶକ ଏକେ ମିଶ୍ର ମଧ୍ୟ ମୂଲ୍ୟବାନ ମତ ଉପସ୍ଥାପନ କରିଥିଲେ ।


    ପୁଲିସ ଓ ଗୋଇନ୍ଦା ଅଧିକାରୀମାନଙ୍କ ଏହି ଦୁଇ ଦିନିଆ ଅଧିବେଶନରେ ଉତ୍ତର-ପୂର୍ବ ରାଜ୍ୟ ଗୁଡ଼ିକର ଡିଏସଜିପି ଏବଂ ବରିଷ୍ଠ ପୁଲିସ ଅଧିକାରୀ , ଇଣ୍ଟେଲିଜେନ୍ସ ବ୍ୟୁରୋ ଓ କେନ୍ଦ୍ରୀୟ ପୁଲିସ ସଂସ୍ଥାର ବରିଷ୍ଠ ଅଧିକାରୀମାନଙ୍କ ସହ ପଶ୍ଚିମବଙ୍ଗ ପୁଲିସର ଅଧିକାରୀ ମଧ୍ୟ ଅଂଶ ଗ୍ରହଣ କରିଛନ୍ତି ।


    *************


    

    
    (Release ID: 1546131) Visitor Counter : 1