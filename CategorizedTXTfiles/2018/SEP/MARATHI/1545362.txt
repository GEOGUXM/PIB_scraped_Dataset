      रस्ते वाहतूक आणि महामार्ग मंत्रालय

      वाहन उद्योग क्षेत्रातील कंपन्यांनी सार्वजनिक वाहतुकीसाठी पर्यायी इंधन किंवा इलेक्ट्रीसिटीच्या वापरावर भर द्यावा-नितीन गडकरी
      Posted On: 07 SEP 2018 6:18PM by PIB Mumbai


      नवी दिल्ली, 7 सप्टेंबर 201 8


      वाहन उद्योग क्षेत्रातील कंपन्यांनी देशात प्रभावी सार्वजनिक व्यवस्था उपलब्ध करून देण्याच्या दृष्टीने इलेक्ट्रीसिटी किंवा पर्यायी इंधनावर चालणाऱ्या वाहनांच्या निर्मितीवर भर द्यावा, असे आवाहन केंद्रीय भूपृष्ठ वाहतूक मंत्री नितीन गडकरी यांनी केले. नवी दिल्लीत आयोजित ‘मुव्ह: जागतिक गतिशीलता परिषद अर्थात मुव्ह: ग्लोबल मोबिलिटी समीट 2018’च्या उद्‌घाटनप्रसंगी ते आज बोलत होते. सार्वजनिक वाहतूक क्षेत्रासाठी वाहन उद्योगातील कंपन्यांनी पर्यावरणस्नेही आणि आधुनिक संशोधनावर भर द्यावा, असे आवाहन त्यांनी केले.


      भारतातील रस्त्यांवर खासगी वाहनांची संख्या वाढत आहे. मात्र, त्या प्रमाणात रस्त्यांची उपलब्धता शक्य होत नाही. हे लक्षात घेत आपण नागरिकांना सार्वजनिक वाहतूक व्यवस्थेचा वापर करण्यासाठी प्रोत्साहन दिले पाहिजे. त्यासाठी कार्यक्षम, आरामदायक आणि सुरक्षित सार्वजनिक वाहतूक व्यवस्था उपलब्ध करून देण्याची आवश्यकता असल्याचे गडकरी यांनी सांगितले.


      वाहतुकीसाठी अंतर्गत जलमार्ग आणि किनारी भागातील नौवहनाला प्रोत्साहन देण्यासाठी उद्योगांनी प्रयत्न करावेत, असे आवाहन त्यांनी केले. टाटा मोटर्स, टाटा पॉवर, मर्सिडिज बेंझ (भारत), मारुती सुझुकी, हिरो मोटोकॉर्प, होंडा इंडिया, फोर्ड आणि स्पाईस जेट अशा अनेक भारतीय आणि जागतिक दर्जाच्या वाहन क्षेत्रातील कंपन्यांचे प्रतिनिधी या परिषदेत सहभागी झाले आहेत. प्रवाशी तसेच मालवाहतुकीसाठी अधिक चांगले पर्याय चर्चिले जावेत, या उद्देशाने नीती आयोगातर्फे या दोन दिवसीय परिषदेचे आयोजन करण्यात आले आहे.


      B.Gokhale / M.Pange /P.Kor

    
    
    (Release ID: 1545362) Visitor Counter : 24
    
    
      Read this release in: English