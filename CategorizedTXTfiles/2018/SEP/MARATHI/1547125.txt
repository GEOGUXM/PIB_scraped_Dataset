      पर्यटन मंत्रालय

      मुंबईत 27 आणि 28 सप्टेंबरला पर्यटन पर्व-मिनी भारत पर्व साजरे केले जाणार
      Posted On: 24 SEP 2018 6:25PM by PIB Mumbai


      मुंबई, 24 सप्टेंबर 201 8


      पर्यटनाला चालना देण्यासाठी आणि भारताच्या सांस्कृतिक विविधतेचे सर्वांना दर्शन घडवण्यासाठी पर्यटन मंत्रालय येत्या 27 आणि 28 सप्टेंबर रोजी देशभर पर्यटन पर्व साजरे करणार आहे. या पर्यटन पर्वाचे मुख्य तीन भाग असतील. ज्यात ‘देखो अपना देश’ अंतर्गत भारतीयांना आपला देश बघण्यासाठी प्रोत्साहन देणे, सर्वांसाठी पर्यटन अंतर्गत देशभरात पर्यटन विषयक विविध कार्यक्रमांचे आयोजन आणि पर्यटन आणि प्रशासक या अंतर्गत पर्यटनाशी निगडीत विविध हितसंबंधीयांचे चर्चासत्र आणि कार्यशाळा आयोजित केल्या जातील.


      भारत पर्यटन मुंबईच्या प्रादेशिक संचालक नीला लाड यांनी आज प्रसारमाध्यमांना या पर्यटन पर्वाविषयी माहिती दिली. प्रभादेवीच्या पु.ल.देशपांडे कलांगण येथे 27 आणि 28 सप्टेंबर रोजी पर्यटन पर्व-मिनी भारत पर्व हा विशेष कार्यक्रम होणार आहे. या अंतर्गत सांस्कृतिक कार्यक्रम, शास्त्रीय, उपशास्त्रीय तसेच लोककला आणि इतर भारतीय कलांचे सादरीकरण तसेच प्रदर्शन भरवले जाणार आहे. त्याशिवाय पर्यटनाची माहिती देणारे स्टॉल्स, देशभरातले विविध खाद्यपदार्थ आणि इतर आकर्षणेही यावेळी असतील. हा कार्यक्रम पूर्णपणे नि:शुल्क आहे. या कार्यक्रमानिमित्त ‘माझा भारत, स्वच्छ भारत’ या विषयावर आयोजित चित्रकला स्पर्धेतल्या 100 सर्वोत्कृष्ट चित्रांचे प्रदर्शनही भरवले जाणार आहे. मुंबईतल्या 11 केंद्रीय विद्यालयांमध्ये ही स्पर्धा आयोजित करण्यात आली होती. स्पर्धेतल्या विजेत्यांना पुरस्कारही प्रदान केले जातील.


      त्याशिवाय विद्यार्थी आपल्या चित्रकलांचे प्रदर्शन करतील. तसेच वारली चित्रकला, मेहंदी, बाटीक चित्रकला यांच्या कार्यशाळाही भरवल्या जातील. या कार्यक्रमात सादर होणाऱ्या विविध कला, कलाकृती आणि प्रदर्शनातून भारताच्या लघुरुपाचे दर्शन होणार आहे.


      N.Sapre /R.Aghor/P.Kor


    

    
    (Release ID: 1547125) Visitor Counter : 43
    
    
      Read this release in: English