      मनुष्यबळ विकास मंत्रालय

      शिक्षण विषयक परिषदेचे पंतप्रधानांच्या हस्ते उद्या नवी दिल्लीत उद्‌घाटन
      Posted On: 28 SEP 2018 3:58PM by PIB Mumbai


    नवी दिल्ली , 28 सप्टेंबर 201 8


    “ ॲकॅडमिक लीडरशीप ऑन एज्युकेशन फॉर रिसर्जन्स ” या विषयावरच्या परिषदेचे उद्‌घाटन पंतप्रधान नरेंद्र मोदी यांच्या हस्ते उद्या नवी दिल्लीत विज्ञान भवनात होणार आहे. 350 पेक्षा जास्त विद्यापीठांचे कुलगुरु आणि संचालक या परिषदेला उपस्थित राहणार आहेत. विद्यापीठ अनुदान आयोग, अखिल भारतीय तंत्रशिक्षण परिषद, भारतीय समाज विज्ञान संशोधन परिषद, इंदिरा गांधी नॅशनल सेंटर फॉर आर्टस्‌, इंदिरा गांधी राष्ट्रीय मुक्त विद्यापीठ, जवाहरलाल नेहरु विद्यापीठ आणि एसजीटी विद्यापीठ यांनी संयुक्तपणे ही परिषद आयोजित केली आहे.


    भारतीय शिक्षण व्यवस्थेसमोरच्या आव्हानांवर चर्चा करुन शैक्षणिक फलित आणि शिक्षण नियमन या दोन्ही बाबतीत आमूलाग्र बदल घडवून आणण्यासाठी आराखडा तयार करण्याबाबत या परिषदेत चर्चा होणार आहे.

     1. अध्ययन करणाऱ्यांना केंद्रस्थानी ठेवणाऱ्या शिक्षणासाठी अध्यापनशास्त्रात सुधारणा- कृत्रिम बुद्धीमत्तेचा उपयोग
     2. रोजगार मिळवणारा ते रोजगार निर्माण करणारा- कल्पकता, नावीन्यता आणि उद्योजकतेत सुधारणा
     3. संशोधनाचा दर्जा उंचावणे- भारताच्या आवश्यकतेवर लक्ष केंद्रित
     4. शैक्षणिक संस्थात सुसुत्रता आणणे- वाचनालयासारख्या शैक्षणिक संसाधनांचे एकत्रीकरण आणि ज्ञानाचे आदान-प्रदान
     5. समावेशक आणि एकीकृत परिसर निर्माण- विद्यार्थ्यांचे शैक्षणिक परिसराशी भावनिक नाते जोडले जावे या दृष्टीने उपक्रम हाती घेणे
     6. सहभागात्मक प्रशासकीय मॉडेल- प्रशासकीय प्रक्रियेत विद्यार्थ्यांचा सुलभ सहभाग
     7. जोमदार वित्तीय मॉडेल निर्माण करणे- माजी विद्यार्थ्यांकडून अथवा कॉर्पोरेट जगताकडून सामाजिक दायित्वाअंतर्गत निधी निर्माण करुन सरकारी संसाधनांना त्याची जोड देणे
     8. सार्वत्रिक मूल्य आणि जीवन कौशल्यांचा शिक्षणात समावेश करुन मूल्य शिक्षणाला प्रोत्साहन देणे या आठ विषयांवर सत्र घेण्यात येणार आहे. केंद्रीय मनुष्यबळ विकास मंत्री प्रकाश जावडेकर यांच्या अध्यक्षतेखाली होणाऱ्या समारोप समारंभात या आठ विषयावर सादरीकरण केले जाईल. या आठ विषयांवर एकमताने हाती घेण्यात येणाऱ्या कृतीयोजनांचे सादरीकरण होणार असून पूर्ण सत्रात त्यावर अधिक चर्चा होईल आणि देशाच्या उच्च शिक्षणाचा दर्जा उंचावण्यासाठी सर्वंकष कृती आराखडा तयार होईल अशी अपेक्षा आहे.

    उच्च शिक्षण क्षेत्रात परिवर्तन घडवण्यासाठी कृती आराखडा तयार करण्याच्या दृष्टीने मंत्रालय सातत्याने प्रयत्न करत आहे त्याचाच एक भाग म्हणून ही परिषद आयोजित करण्यात आली आहे. या प्रयत्नाअंतर्गत दिल्लीत प्रथम 26-28 जुलैदरम्यान कुलगुरुंची परिषद घेण्यात आली होती.


    N.Sapre/N.Chitale/ P.Malandkar


    

    
    (Release ID: 1547821) Visitor Counter : 18
    
    
      Read this release in: English
    
    
    

8.