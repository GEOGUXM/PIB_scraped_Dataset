      कार्मिक, सार्वजनिक तक्रार आणि निवृत्ती वेतन मंत्रालय

      राज्यमंत्री डॉ. जितेंद्र सिंग उद्या अखिल भारतीय पेन्शन अदालतचे उदघाटन करणार आणि अनुभव पुरस्कार प्रदान करणार
      
      निवृत्त होणारे 600 केंद्रीय कर्मचारी निवृत्ती-पूर्व समुपदेशन कार्यशाळेत सहभागी होणार

      Posted On: 17 SEP 2018 1:29PM by PIB Mumbai

    केंद्रीय ईशान्य क्षेत्र विकास राज्यमंत्री(स्वतंत्र कार्यभार) , पंतप्रधान कार्यालय , कार्मिक , सार्वजनिक तक्रार आणि निवृत्तीवेतन , अणुऊर्जा आणि अंतराळ राज्यमंत्री डॉ. जितेंद्र सिंग उद्या अखिल भारतीय पेन्शन अदालतचे उदघाटन करणार आहेत.


    निवृत्तीवेतन आणि निवृत्तिवेतनधारक कल्याण विभागाने या पेन्शन अदालतचे आयोजन केले असून केंद्र सरकारच्या निवृत्तिवेतनधारकांना समर्पित सुशासनाचा एक भाग म्हणून सरकारने हा मोठा कार्यक्रम हाती घेतला आहे. हा एक वेगळा प्रयत्न असून एकाच दिवशी केंद्र सरकारच्या सर्व मंत्रालयांकडून पेन्शन अदालतींचे आयोजन केले जाते आणि तक्रारींचे ताबडतोब निवारण केले जाते.


    निवृत्तिवेतनधारकाशी संबंधित प्रकरणात संबंधित विभाग , लेखा अधिकारी , संबंधित बँक आणि निवृत्तिवेतनधारक किंवा त्याचा प्रतिनिधी नियमांच्या चौकटीत राहून तक्रारींवर तोडगा काढतात. त्वरित तक्रारी निकाली काढण्याची ही क्रांतिकारी पद्धती आहे.


    देशभरात एकाच दिवशी हजारो निवृत्तिवेतनधारकांच्या समस्या यामुळे सुटतील अशी आशा आहे. केंद्रीय मंत्रालयांबरोबरच महालेखापालाची कार्यालये देखील देशातील सर्व राज्यांमध्ये अखिल भारतीय सेवा अधिकाऱ्यांच्या निवृत्तिवेतनाशी संबंधित समस्या स्वतंत्रपणे सोडवणार आहेत.


    याव्यतिरिक्त , पुढील सहा महिन्यात निवृत्त होणाऱ्या केंद्र सरकारी कर्मचाऱ्यांसाठी निवृत्ती-पूर्व समुपदेशन कार्यशाळेचे आयोजन देखील करण्यात आले आहे. निवृत्त होणारे 600 केंद्रीय कर्मचारी या कार्यशाळेत सहभागी होणार असून यातील बरेच जण केंद्रीय सशस्त्र पोलीस दलातील असतील.


    या कार्यशाळेचा उद्देश निवृत्तीनंतरच्या लाभाच्या पात्रतेबद्दल जागरुकता निर्माण करणे तसेच सेवानिवृत्तीनंतर वैद्यकीय सुविधा आणि ऐच्छिक उपक्रमांमध्ये सहभागी होण्याबाबत माहिती देणे हा आहे.


    अनुभव पोर्टलसाठी कर्मचाऱ्यांनी दिलेले योगदान लक्षात घेऊन डॉ. जितेंद्र सिंग यांच्या हस्ते यावेळी अनुभव पुरस्कार- 2018 प्रदान केले जातील. 2015 मध्ये पंतप्रधान नरेंद्र मोदी यांनी ही अनुभव योजना सुरु केली होती. निवृत्त कर्मचाऱ्यांना सरकारी सेवेत आलेले अनुभव सांगण्यासाठी प्रोत्साहित करणे आणि भावी पिढीतील सरकारी अधिकाऱ्यांना या अनुभवातून मदत मिळावी याउद्देशाने हे पोर्टल सुरु करण्यात आले. आतापर्यंत 91 विभागातील 5 हजारांहून अधिक सरकारी कर्मचाऱ्यांनी आपले अनुभव नोंदवले आहेत.


    ***

    
    
    (Release ID: 1546365) Visitor Counter : 22
    
    
      Read this release in: English , Urdu , Hindi , Tamil