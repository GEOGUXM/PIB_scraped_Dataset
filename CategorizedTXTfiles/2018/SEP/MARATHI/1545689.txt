      पर्यटन मंत्रालय

      स्वच्छता मोहिमेत मनोवृत्तीत बदल सर्वात महत्त्वाचा-डॉ. उत्तम यादव
      
      स्वच्छता पंधरवडानिमित्त इंडिया टूरिझमकडून संवादसत्राचे आयोजन

      Posted On: 11 SEP 2018 5:41PM by PIB Mumbai

      मुंबई, 11 सप्टेंबर 201 8


      स्वच्छता ही आता मोहिम बनली असून समर्पित वृत्ती आणि संघ भावनेतूनच ती यशस्वी होऊ शकते, असे प्रतिपादन इंदूर महानगरपालिकेचे आरोग्य अधिकारी डॉ. उत्तम यादव यांनी केले आहे. ते आज मुंबईत इंडिया टूरिझमने आयोजित केलेल्या संवादसत्रात बोलत होते.


      संवादसत्रात यादव यांनी महानगरपालिकेने हाती घेतलेल्या कामाचे विस्तृत सादरीकरण केले आणि उपस्थितांच्या प्रश्नाला उत्तरे दिली. स्वच्छ सर्वेक्षणाअंतर्गत इंदूर शहराने सलग दोन वर्षे देशातील सर्वात स्वच्छ शहराचा पुरस्कार मिळवला आहे.


      कार्यक्रमाला इंडियन मर्चंटस चेंबर ऑफ कॉमर्स ॲण्ड इंडस्ट्रीच्या पर्यटन आणि सेवा समितीचे प्रमुख फरहात जमाल उपस्थित होते. स्वच्छतेसाठी इंदूर महानगरपालिका आणि भारत पर्यटन, मुंबई करत असलेल्या प्रयत्नांचे त्यांनी कौतुक केले.


      भारत सरकारच्या पर्यटन मंत्रालयातर्फे दरवर्षी 16 ते 30 सप्टेंबर या कालावधीत स्वच्छता पंधरवड्याचे आयोजन केले जाते. त्यानिमित्त या कार्यक्रमाचे आयोजन करण्यात आले होते. पंधरवड्याबरोबरच ‘स्वच्छता ही सेवा’ ही मोहिमही 15 सप्टेंबर ते 2 ऑक्टोबर या काळात राबवली जाईल.


      या कालावधीत इंडिया टूरिझम, मुंबईतर्फे महत्त्वाच्या पर्यटन स्थळांवर स्वच्छता मोहिम राबवली जाईल. जनजागृती कार्यक्रम, प्रतिज्ञा, निबंध स्पर्धा, नुक्कड नाटक आदींचे आयोजन याअंतर्गत करण्यात आले आहे.


      B.Gokhale / S.Kakde /P.Kor


    

    
    (Release ID: 1545689) Visitor Counter : 18
    
    
      Read this release in: English