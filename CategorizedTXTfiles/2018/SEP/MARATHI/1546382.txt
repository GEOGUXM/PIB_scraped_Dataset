      पंतप्रधान कार्यालय

      इंदूर येथे आशरा मुबारक या इमाम हुसेन (एसए) यांच्या हौतात्म्य स्मृती कार्यक्रमात पंतप्रधानांनी केलेले भाषण
      Posted On: 14 SEP 2018 6:32PM by PIB Mumbai


    महामहीम डॉ . सैय्यदना मुफद्द्ल सैफुद्दीन साहिब , मध्य प्रदेशचे लोकप्रिय मुख्यमंत्री शिवराज सिंह चौहान आणि इथे उपस्थित दाऊदी बोहरा समाजातील माझे सर्व कुटुंबीय ,


    तुमच्या कार्यक्रमात सहभागी होणे ही माझ्यासाठी नेहमीच प्रेरणादायी संधी असते , एक नवीन अनुभव मिळतो .


    आशरा मुबारकच्या या पवित्र प्रसंगी देखील तुम्ही मला इथे येण्याची संधी दिलीत याबद्दल मी तुमचा मनापासून खूप खूप आभारी आहे .


    मला सांगण्यात आले आहे की तंत्रज्ञानाच्या माध्यमातून देशातील आणि जगभरातील वेगवेगळ्या सर्व केंद्रांमध्ये देखील आपल्या समाजातील लोक आता आपल्याबरोबर सहभागी झाले आहेत . सुदूर तंत्रज्ञानाने जोडलेल्या तुम्हा सर्वांना मी आज इथून नमस्कार करतो .


    मित्रांनो , इमाम हुसेन यांचा पवित्र संदेश तुम्ही आपल्या जीवनात अंमलात आणला आहे आणि शतकानुशतके देशात आणि जगात संदेश पोहचवला आहे . इमाम हुसेन शांती आणि न्यायासाठी शहीद झाले . त्यांनी अन्याय आणि अहंकाराविरुद्ध जोरदार आवाज उठवला होता . त्यांची ही शिकवण त्याकाळी जेवढी महत्वपूर्ण होती त्याहीपेक्षा अधिक आजच्या जगासाठी महत्वाची आहे . या परंपरांना प्रखरपणे प्रसारित करण्याची आवश्यकता आहे . आणि मला आनंद होत आहे की सय्यदना साहेब , बोहरा समाजातील प्रत्येकजण या अभियानाशी जोडलेला आहे .


    मित्रांनो , आपण संपूर्ण जगाला एक कुटुंब मानणारे " वसुधैव कुटुंबकम " लोक आहोत , आपण ते लोक आहोत , जे सर्वाना बरोबर घेऊन चालण्याची परंपरा आपल्या वागण्यातून दाखवतात . आपल्या समाजाची , आपल्या वारशाची हीच ताकद आहे आपल्याला जगातील अन्य देशांपेक्षा वेगळी ओळख मिळवून देते .


    मला आनंद आहे की बोहरा समाज संपूर्ण जगाला भारताच्या या शक्तीची ओळख करून देत आहे . जगात कुठेही जा , ते मला भेटून ' केम छो ' विचारतात .


    आपल्याला आपल्या भूतकाळाचा अभिमान आहे . वर्तमानावर विश्वास आहे आणि उज्वल भविष्याच्या आत्मविश्वासाबरोबरच संकल्प देखील आहे . मी जगात जिथे कुठे जातो , शांतता आणि विकासासाठी आपल्या समाजाने जे योगदान दिले आहे त्याचा उल्लेख मी आवर्जून करतो .


    मित्रांनो , शांती , सद्भाव , सत्याग्रह आणि राष्ट्रभक्तीप्रती बोहरा समाजाची भूमिका नेहमीच महत्वपूर्ण ठरली आहे . आपला देश , आपली मातृभूमी यांच्याप्रति प्रेम आणि समर्पणाची शिकवण स्वतः सैय्यदना साहेब आपल्या प्रवचनांच्या माध्यमातून देत आले आहेत आणि आताही बहुतांश वेळ ते जितके बोलले , त्यातून आपल्याला हीच शिकवण दिली की आपण देशासाठी , समाजासाठी , नियमांसाठी , कायद्यांसाठी कसे जगायला हवे .


    यापूर्वीही पूज्य सैय्यदना ताहिर सैफुद्दिन साहेबांनी देखील गांधीजींच्या बरोबरीने ही मूल्ये स्थापित करण्यात अतिशय महत्वाची भूमिका पार पाडली आहे .


    मी कुठेतरी वाचले होते की दोन्ही महापुरुषांची भेट रेल्वेगाडीतून प्रवास करताना झाली होती . त्यानंतर महात्मा गांधी आणि त्यांच्यात नेहमीच निरंतर संपर्क राहिला आणि प्रत्येक मोठी घटना किंवा आंदोलना संदर्भात उभयतांमध्ये विचार - विनिमय व्हायचा , वाद - विवाद व्हायचे .


    आपणा सर्वाना माहित आहे दांडी यात्रेच्या वेळी , जे भारताच्या स्वातंत्र्याचे सुवर्णपान आहे , या काळात पूज्य बापू महात्मा गांधी , सैय्यदना साहेब यांच्या घरी सैफी व्हिला इथे राहिले होते . गांधीजींची मैत्री आणि त्यांच्या मूल्यांप्रति आदर व्यक्त करत सैय्यदना ताहिर सैफुद्दीन साहेबांनी ही सैफी व्हिला स्वातंत्र्य मिळाल्यानंतर राष्ट्राला समर्पित केली . आज तीच सैफी व्हिला देशातील तरुण पिढीला प्रेरित करत आहे .


    मित्रांनो , बोहरा समाजाबरोबरचे माझे नाते देखील खूप जुने आहे आणि आता सैय्यदना साहेबांनी जे वर्णन केले , मी खरोखरच एक प्रकारे कुटुंबाचा सदस्य बनलो . नेहमीच म्हणजे एक आपलेपणा वाटणे , कधी त्यांच्याकडे जाणे , हे माझे एक सहज आपलेपण मला जाणवत होते . आजही माझे दरवाजे तुमच्या कुटुंबियांसाठी नेहमी खुले असतात . आणि माझे सौभाग्य आहे की तुमचा स्नेह , तुमच्या पूर्ण कुटुंबाचा माझ्यावर अपरंपार स्नेह राहिला आहे , नेहमीच राहिला आहे .


    आजही , अजून वाढदिवस यायचा आहे , मात्र तुम्ही सर्वप्रथम आणि या पवित्र मंचावरून तुम्ही मला आशिर्वाद दिलेत आणि आशिर्वाद देखील राष्ट्र कल्याणासाठी मला अधिक शक्ती प्रदान करणारे दिले , ही खूप मोठी गोष्ट असते . आणि म्हणूनच मी तुमचा मनापासून आभारी आहे .


    गुजरातमध्ये क्वचितच एखादे गाव असेल जिथे बोहरा व्यापारी समाजाचा कुणी प्रतिनिधी भेटणार नाही . मी जेव्हा गुजरातचा मुख्यमंत्री होतो , तेव्हा पावलोपावली बोहरा समाजाने साथ दिली . तुमच्या याच आपलेपणाने मला आज इथे खेचून आणले आहे . मला आठवतंय की कशा प्रकारे सैय्यदना साहेबांना मी , एकदा सैय्यदना साहेब पाटणहून परत येत होते त्यांना सुरतला जायचे होते , वेळ नव्हता , त्यामुळे मी विमानतळावर गेलो . कारण मी म्हटले मी असे कसे तुम्हाला जाऊ देईन . तुम्ही नाही आलात तर मी येईन . आणि त्यांनी मला , एवढा वेळ आम्ही विमनतळावर बसलो होतो , एवढे प्रेम दिले जसे एखाद्या लहान मुलावर प्रेम करतात . आणि तिथे बोलता बोलता मी गुजरातमधील पाण्याच्या टंचाईबाबत चर्चा केली , धरण बांधण्याबाबत चर्चा केली आणि मला आज अतिशय समाधानाने सांगायचे आहे की एवढीशी छोटीशी गोष्ट सैय्यदना साहेबानी त्यावेळी , आणि तेव्हा त्यांनी वयाची ९७ - ९८ वर्ष ओलांडली असतील , बहुधा ९५ च्या पुढे असतील कारण खूप वर्षे झाली . मात्र गेल्याबरोबर त्यांनी मिशन मोडमध्ये हे काम हाती घेतले आणि गुजरातमध्ये अनेक ठिकाणी तुमच्या प्रयत्नांतून अनेक गावांना धरणातून पावसाचे पाणी साठवण्याचे अभियान यशस्वीपणे राबवण्यात आले ज्यामुळे गावांना पाणी मिळाले .


    एवढेच नाही , काही वर्षांपूर्वी , मी एका कार्यक्रमात कुपोषणाविरोधात गुजरातमध्ये लढाई लढण्यासाठी बोहरा समाजाकडून सहकार्य मागितले होते . लोकजागृती अभियान राबण्याची विनंती केली होती . ते देखील बोहरा


    समाजाने , सैय्यदना साहेबांनी हाती घेतले आणि भीषण समस्या दूर करण्यासाठी गुजरातची मदत केली .


    योगायोग बघा , यावेळी जेव्हा दाऊदी बोहरा समाज अशरा मुबारकच्या पवित्र प्रसंगी एकत्र आला आहे तेव्हा देशात आपण पोषण सप्ताह पाळत आहोत . पोषण अभियान राबवले जात आहे . एक - एक शिशु , एक - एक माता सुरक्षित करण्याचे हे अभियान आज देशभरात सुरु आहे .


    तुम्ही सर्वजण , प्रत्येक मुलाला शिक्षण , त्याचे पोषण , त्याचे आरोग्य याबाबत जे कार्य करत आहात त्याने समाजाला सशक्त करण्याचे काम केले आहे . आणि मला सांगण्यात आले आहे की प्रोजेक्ट राईसच्या माध्यमातून तुम्ही देखील महाराष्ट्रासह देशातील अन्य भागात मुलांना पोषक आहार देण्याचे अभियान चालवत आहात . तुमचा हा प्रयत्न निश्चितपणे देशाचे भवितव्य तंदुरुस्त आणि सशक्त बनवण्यासाठी मदत करेल .


    मित्रानो , पोषण आणि आरोग्याच्या बाबतीत दाऊदी बोहरी समाज नेहमीच जागरूक राहिला आहे . फैज़ अल मवेद आणि थाली , कम्युनिटी किचनच्या माध्यमातून सुनिश्चित करत आहेत की समाजातील कोणतीही व्यक्ती उपाशी झोपणार नाही . एवढेच नाही , देशातील गरीबाला , मध्यम वर्गाला आरोग्य सुविधा देण्यासाठी तुम्ही डझनभर रुग्णालये चालवत आहेत . सार्वत्रिक आरोग्याप्रति तुमचे हे विचार देशाला , समाजाला बळ देत आहेत आणि भविष्यातही अधिक ताकद देईल .


    तुम्हा सर्वाना हे देखील माहित आहे की देशात आरोग्याला सरकारने प्रथमच एवढे प्राधान्य दिले आहे . किफायतशीर आरोग्यसेवा , प्रतिबंधात्मक आरोग्यसेवेला प्रोत्साहन दिले जात आहे . दर्जेदार रुग्णालये , आरोग्य आणि कल्याण केंद्रांचे जाळे पसरवले जात आहे . जन - औषधी केंद्रांवर स्वस्त औषधे उपलब्ध केली जात आहेत . मोफत डायलिसिसची सुविधा देण्यात आली आहे , हृदय आणि गुडघ्याच्या शस्त्रक्रियेसाठी वापरण्यात येणाऱ्या सामानाच्या किमतीही खूप कमी झाल्या आहेत . आता आयुष्मान भारत देशातील सुमारे ५० कोटी गरीब - बंधू - भगिनींसाठी संजीवनी बनून आले आहे .


    हा छोटा कार्यक्रम नाही . अमेरिका , कॅनडा , मेक्सिकोची जेवढी लोकसंख्या आहे त्यापेक्षा जास्त लोकांसाठी आयुष्मान भारत कार्यक्रम आम्ही भारतात राबवणार आहोत .


    संपूर्ण युरोपची जेवढी लोकसंख्या आहे अंदाजे तेवढ्या लोकांच्या आरोग्यासाठी भारतात आरोग्यासाठी आयुष्मान भारत योजना लागू होत आहे . केवढे मोठे काम , किती लोकांच्या भल्याचे काम , याची तुम्ही कल्पना करू शकता ..


    एका वर्षात पाच लाख रुपयांपर्यंत प्रत्येक कुटुंबाचे मोफत उपचार हा छोटा निर्णय नाही . ५० कोटी लोकांच्या प्रत्येक कुटुंबाचा पाच लाख रुपयांपर्यंतचा वार्षिक संपूर्ण खर्च , त्याच्या उपचाराची पूर्ण जबाबदारी सुनिश्चित करणारी ही आयुष्मान योजना सध्या प्रायोगिक तत्वावर राबवली जात आहे आणि २५ सप्टेंबर रोजी , जी पंडित दीनदयाल उपाध्याय यांची जयंती आहे , देशभरात तिची अंमलबजावणी केली जाईल ,.


    मित्रानो , पोषण आणि आरोग्यसेवेबरोबरच गरीबांना , गरजवंतांना घरे देण्याचा जो विडा तुम्ही उचलला आहात तो देखील प्रशंसनीय आहे . मला सांगण्यात आले आहे की सुमारे ११ हजार लोकांना तुमच्या प्रयत्नांतून स्वतःचे घर मिळाले आहे . सरकारने देखील २०२२ पर्यंत देशातील प्रत्येक बेघर गरीब बंधू - भगिनीला पक्के घर देण्याचे उद्दिष्ट ठेवले आहे .


    तुम्हाला हे ऐकून आनंद होईल की , आतापर्यंत एक कोटींहून अधिक बंधू - भगिनींना त्यांच्या घराची चावी सोपवण्यात आली आहे , म्हणजे नुसत्या घोषणा नाही तर त्यांना घराची चावी मिळाली . आणि अन्य घरांचे काम वेगाने पूर्णत्वाकडे जात आहे . याशिवाय , शिक्षण आणि कौशल्य विकास क्षेत्रातही तुमचे सहकार्य सरकारच्या प्रयत्नाना अधिक ताकद देत आहे . कधी - कधी समाजाची शक्ती आणि सरकारची शक्ती एकत्र आल्या तर त्याचा परिणाम कित्येक पट वाढतो . केवळ दुपटीने वाढतो असे नाही तर अनेक पटीने अधिक असतो . देशातील जनमानसाचे आयुष्य सरळ आणि सोपे बनवण्यासाठी , जीवन स्तर उंचावण्यासाठी आम्ही निरंतर प्रयत्न करत असतो , पुढे नेत असतो .


    मित्रानो , गरीब आणि मध्यमवर्गाशी निगडित आणखी एक विषय आहे ज्यावर सरकारने भर दिला आहे . तो विषय आहे स्वच्छतेचा . स्वच्छ भारत अभियान भलेही सरकारने सुरु केले असेल मात्र आज हे अभियान देशातील सव्वाशे कोटी जनता स्वतः पुढे नेत आहे . गाव - गाव , गल्ली - बोळ्यांमध्ये स्वच्छतेप्रति एक अभूतपूर्व आग्रह निर्माण झाला आहे .


    चार वर्षांपूर्वीपर्यंत देशातील ४० टक्के घरांमध्ये , मी पंतप्रधान झालो त्याआधी आपल्या देशात केवळ ४० टक्के घरांमध्ये शौचालये होती . आपल्या माता - भगिनींना किती त्रास होत असेल याची आपण कल्पना करू शकतो . मी आलो तेव्हा घरात शौचालयांची संख्या ४० टक्के होती , एवढ्या कमी वेळेत आता ती ९० टक्क्यांपर्यंत पोहचली आहे . आणि मला विश्वास आहे की लवकरच संपूर्ण देश उघड्यावरील शौचापासून मुक्त घोषित होण्याच्या दिशेने यशस्वीपणे मार्गक्रमण करेल .


    आज आपण ज्या इंदूर शहरात जमलेलो आहोत , ते तर या आंदोलनाचे नेतृत्व आहे , नेता बनले आहे . इंदूर नेहमीच स्वच्छतेच्या निकषांच्या बाबतीत देशात पहिल्या क्रमांकावर राहिले आहे आणि म्हणूनच मी इंदूरच्या सर्व नागरिकांचे , इथल्या निवडून आलेल्या प्रतिनिधींचे , इथल्या नगरपालिकेतील व्यवस्थापकांचे , इथल्या राज्य सरकारचे , इथल्या पाटील , त्यांची संपूर्ण टीम यांचे मनापासून खूप - खूप अभिनंदन करतो .


    इंदूरच नाही तर भोपाळने देखील यावेळी कमाल केली आहे . एक प्रकारे मध्यप्रदेशातील माझे तरुण मित्र , प्रत्येकजण या आंदोलनाला गती देत आहे . स्वच्छता आणि पर्यावरणाची पवित्रता सुनिश्चीतता करण्यात तुमच्या समाजाच्या योगदानाबद्दल देश चांगल्याप्रकरे परिचित आहे . सैय्यदना साहेब तर स्वतः स्वच्छता आणि पर्यावरणाच्या सुरक्षेप्रति आग्रही आहेतच . आणि मला आठवतंय की बडे सैय्यदना साहेबांची जनशताब्दी . त्या कार्यक्रमात मला बोलावले होते .


    अन्य लोक कशा प्रकारे जन्मशताब्दी किंवा जयंती साजरी करतात माहित नाही ? त्या दिवशी आपण सर्वानी , तुम्हालाही आठवत असेल , चिमण्या वाचवण्यासाठी आंदोलन केले होते . प्रत्येकाला एक खोका देण्यात आला ज्यामध्ये त्या आपले घरटे बांधतील . हे पर्यावरणाचे रक्षण नाही तर काय आहे ? हे आपले संस्कार आहेत आणि त्यांनी मनाच्या पावित्र्याला आपल्या वातावरणातील स्वच्छता आणि शुद्धतेशी जोडले आहे .


    मला सांगण्यात आले आहे आणि आता सैय्यदना साहेब हेच म्हणाले - स्वच्छता हृदयाची नि मनाची देखील करायची आहे . मला सांगण्यात आले आहे की इंदूरची प्रतिष्ठा लक्षात घेऊन अशरा मुबारकच्या या संपूर्ण आयोजनाला पर्यावरण आणि स्वच्छतेच्या संदेशाशी जोडण्यात आले आहे .


    प्लास्टिकच्या पिशव्यांवर पूर्णपणे बंदी आहे . या संपूर्ण आयोजनाला शून्य कचरा म्हणजे कचराविरहित बनवण्याचा संकल्प करण्यात आला आहे . इथे दररोज सुमारे दहा टन कचऱ्यावर पुनर्प्रक्रिया करून त्याचे खतामध्ये रूपांतर करण्याचे काम केले जाते आणि नंतर ते शेतकऱ्यांना मोफत वाटले जाते .


    या सर्व कामांच्या माध्यमातून तुम्ही पर्यावरणाची सेवा तर करत आहातच , कचऱ्यापासून ऊर्जा हे जे सरकारचे स्वप्न आहे त्यालाही तुम्ही बळ देत आहात . त्याचबरोबर शेतकरी बंधू - भगिनींसाठी देखील तुमचे हे पाऊल लाभदायक ठरणार आहे . माझे तर देशभरातील स्वच्छाग्रहींना आवाहन आहे की अशा प्रकारच्या आयोजनांतून धडा घेऊन स्वच्छतेशी संबंधित जे आमचे आगामी कार्यक्रम आहेत , त्यात देखील कचऱ्यापासून उर्जेवर भर दिला जावा .


    उद्या १५ सप्टेंबरपासून स्वच्छता हीच सेवा - २ ऑक्टोबर पर्यंत गांधी जयंतीपर्यंत - स्वच्छता हीच सेवा हा पंधरवडा सुरु होत आहे . या काळात देखील आपण हा प्रयोग देशभरात करू शकतो . हा कार्यक्रम गेल्या वर्षी प्रमाणेच महात्मा गांधी जयंती म्हणजेच २ ऑक्टोबर पर्यंत चालेल .


    मी उद्या स्वतः देशातील स्वच्छाग्रहींबरोबर समाजातील स्वच्छतेप्रति जनजागृती करणाऱ्या देशातील सर्व धर्मगुरू , सर्व कलाकार , सर्व खेळाडू , उद्योजक , समाजात जेवढे मान्यवर लोक आहेत त्या सर्वांबरोबर उद्या सकाळी ९ . ३० वाजता व्हिडिओ कॉन्फरन्सिंगच्या माध्यमातून संवाद साधणार आहे आणि त्यांनतर जगातील एक खूप मोठा विक्रम बनेल . एकाचवेळी कोट्यवधी लोक उद्या स्वच्छतेचे काम करणार आहेत .


    एवढेच नाही तर २ ऑक्टोबरपासून महात्मा गांधींच्या दीडशेव्या जयंतीचे कार्यक्रम सुरु होणार आहेत आणि सैय्यदना साहेबांनी देखील आपल्याला पूज्य बापूंच्या १५० व्या जयंतीनिमित्त संदेश दिला आहे . पुढील दोन वर्षे चालणाऱ्या या कार्यक्रमांदरम्यान स्वच्छते बरोबरच बापूनी सांगितलेल्या मार्गावर चालण्यासाठी देशाला आणि जगाला प्रोत्साहित करू .


    आज इथे इंदूरमध्ये तुम्हा सर्वांसमोर दाऊदी बोहरा समाजाला आणि मध्य प्रदेशातील माझ्या बंधू - भगिनींना स्वच्छतेच्या या अभियानात सहभागी होण्याचे निमंत्रण देण्यासाठी देखील मी आलो आहे .


    मित्रांनो , आज या निमित्त मला तुम्हा सर्वांची आणखी एका गोष्टीसाठी प्रशंसा करायची आहे . तुमच्यापैकी बहुतेक व्यापार आणि व्यवसायाशी संबंधित आहेत . नियम , कायद्यानुसार काम कसे करायचे , शिस्त पाळून व्यापार कसा वाढवायचा , याबाबत तुम्ही आदर्श स्थापित केले आहेत आणि आताच सैय्यदना साहेबांनी आपल्याला तीच शिकवण दिली . वारंवार हीच शिकवण दिली जाते . ही छोटी गोष्ट नाही . दाऊदी बोहरा समाज जगात कुठे वसला , या मूल्यांनी त्यांनी आपली एक वेगळी ओळख केली , एक नवीन आदर निर्माण केला .


    प्रामाणिकपणा , सचोटी आणि निष्ठेने व्यापार करून कसे जीवन जगायचे याचे उदाहरण तुम्ही सर्वानी आपल्या आचरणातून दाखवून देशातील व्यापारी आणि व्यावसायिक अर्थव्यवस्थेचा कणा जातो . देशात रोजगार निर्मितीच्या संधी निर्माण करणारा तो महत्वाचा घटक आहे . त्याला जितके प्रोत्साहन देता येईल , यालाच सध्याच्या केंद्र सरकारचे आणि ज्या - ज्या राज्यांमध्ये आम्हाला सेवा करायची संधी मिळाली आहे त्या सर्वांचे प्राधान्य आहे , आणि आम्ही ते देत आहोत .


    मात्र हे देखील खरे आहे की पाचही बोटे एकसारखी नसतात . आपल्यातूनच असे काही लोक निघतात जे छळालाच व्यवसाय मानतात . गेले सरकार हा स्पष्ट संदेश देण्यात यशस्वी झाली आहे की जे काही असेल ते नियमांच्या कक्षेत असायला हवे . जीएसटी , दिवाळखोरी आणि नादारी संहिता यासारख्या कायद्यांच्या माध्यमातून प्रामाणिक व्यावसायिकांना प्रोत्साहित केले जात आहे . आणि याचा सर्वात जास्त फायदा कुणी उठवत असेल तर तो माझा बोहरा समाज उठवत आहे .


    हे एक मोठे कारण आहे की चार वर्षांमध्ये देशातील , जगभरातील गुंतवणूकदारांचा विश्वास वाढला आहे . आज अशी स्थिती आहे की मेक इन इंडिया अंतर्गत मोबाईल फोन असेल , गाड्या असतील किंवा अन्य सामान , आज आपल्याकडे विक्रमी उत्पादन होत आहे . विक्रमी गुंतवणूक होत आहे . याचाच परिणाम आहे की गेल्या तिमाहीत आठ टक्क्यांहून अधिक विकास दर तुम्हा सर्वांच्या प्रयत्नांमुळे , सव्वाशे कोटी देशबांधवांच्या मेहनतीमुळे देशाने गाठला आहे आणि आपली अर्थव्यवस्था जगातील मोठ्या अर्थव्यवस्थांमध्ये सर्वात जलद गतीने वाढणारी अर्थव्यवस्था आहे .


    आता दशकी विकास दरावर देशाची नजर आहे . आणि ज्या गतीने आपण पुढे जात आहोत तिथे तमाम आव्हाने असूनही देशाची ताकद आहे , देश पोहोचू शकतो आणि मला खात्री आहे .


    मित्रांनो , जगभरात भारताप्रति सद्भावना वाढवण्यात तुम्ही सर्व एक महत्वपूर्ण भूमिका पार पाडत आहात . जगात ज्याप्रमाणे प्राचीन भारताचा ठसा होता , आज नवीन भारताला तो सन्मान देण्याचे सौभाग्य आपणा सर्वाना लाभले आहे .


    देशाच्या नवनिर्माणासाठी आपण निरंतर एकत्रितपणे पुढे जात राहू . याच विश्वासासह मी माझे भाषण संपवतो . तुम्हा सर्वांचे मी पुन्हा एकदा खूप - खुप आभार मानतो . सैय्यदना साहेबांचे , त्यांच्या सर्व कुटुंबियांचे मी मनापासून आभार मानतो आणि मला कायम प्रेम , स्नेह , आशिर्वाद तुम्हा सर्वांकडून मिळत आला आहे . तुमचे आशिर्वाद हा माझ्यासाठी ठेवा आहे , ती माझी शक्ती आहे , जी शक्ती माझ्यासाठी नाही तर फक्त आणि फक्त सव्वाशे कोटी देशबांधवांसाठी आहे . हे आशिर्वाद , ही शक्ती , हे सामर्थ्य मी देशवासीयांच्या चरणी समर्पित करत पून्हा एकदा तुम्हा सर्वांचे हृदयापासून अभिनंदन करतो .


    धन्यवाद !


    ***

    
    
    (Release ID: 1546382) Visitor Counter : 13
    
    
      Read this release in: English , Bengali , Tamil , Kannada