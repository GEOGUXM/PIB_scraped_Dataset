      गृह आणि शहरी व्यवहार मंत्रालय

      गृहनिर्माण क्षेत्राचा चेहरामोहरा बदलण्यात रेरा कायदा 2016 उपयुक्त-हरदीप पुरी
      
      रेरावरील पहिल्या क्षेत्रीय कार्यशाळेचे पुरी यांच्या हस्ते पुण्यात उद्‌घाटन

      Posted On: 10 SEP 2018 4:21PM by PIB Mumbai

      नवी दिल्ली, 10 सप्टेंबर 201 8


      गृहखरेदीदारांच्या समस्यांवर सकारात्मक तोडगा काढण्यासाठी केंद्र सरकार कटिबद्ध असल्याचे केंद्रीय गृहनिर्माण आणि शहर खात्याचे मंत्री हरदीप सिंग पुरी यांनी म्हटले आहे. ‘गृहनिर्माण क्षेत्रात पारदर्शकता आणि विश्वासार्हतेचे नवे युग-अंमलबजावणीची दोन वर्षे आणि पुढील मार्ग’ या रेरावरील पहिल्या क्षेत्रीय कार्यशाळेचे आज पुण्यात उद्‌घाटन करताना ते बोलत होते. स्वातंत्र्यानंतर जवळपास 70 वर्षांपर्यंत रेरा कायदा देशात गृहनिर्माण क्षेत्रासाठी नियामक नव्हता. पंतप्रधान नरेंद्र मोदी यांच्या नेतृत्वाखालील रालोआ सरकारने 2016 मध्ये गृहनिर्माण क्षेत्र (नियमन आणि विकास) कायदा 2016 मंजूर केला.


      या कार्यशाळेला पश्चिम भारतातील गृहनिर्माण क्षेत्राशी संबंधित व्यक्ती, विकासक, खरेदीदार, वित्तीय संस्थांचे प्रमुख, प्राधिकरण आणि लवादांचे वरिष्ठ अधिकारी, राज्य सरकारांचे अधिकारी उपस्थित होते.


      वर्ष 2016 मध्ये रेरा कायद्याने गृहनिर्माण क्षेत्राचे स्वरुप कायमस्वरुपी बदलले. 2016 पूर्वी गृहनिर्माण क्षेत्र अविश्वास, घोटाळा, फसवणूक यांनी भरलेले होते, शिस्तीचा अभाव होता. गृहखरेदीदार विकासाच्या दयेवर अवलंबून असायचे, असे पुरी यांनी सांगितले.


      या क्षेत्रात शिस्त आणणे हा या कायद्याचा मुख्य हेतू होता. विकासक आणि ग्राहकांच्या हिताचे संतुलन साधण्याचा प्रयत्न या कायद्यात केला असल्याचे पुरी यांनी सांगितले.


      गेल्या काही वर्षात भारतीय गृहनिर्माण क्षेत्राने मोठे परिवर्तन अनुभवले आहे. क्रेडाई-जेएलएल अहवालानुसार सकल देशांतर्गत उत्पादनात गृहनिर्माण क्षेत्राचे योगदान सध्याच्या 5 ते 6 टक्क्यांवरुन वर्ष 2020 पर्यंत 11 टक्क्यांवर पोहोचणे अपेक्षित आहे. भारतीय गृहनिर्माण क्षेत्राची उलाढाल 2020 पर्यंत 180 अब्ज अमेरिकी डॉलर्सपर्यंत पोहोचणे अपेक्षित आहे, अशी माहिती पुरी यांनी दिली.


      पश्चिम क्षेत्राबाबत बोलतांना पुरी यांनी महाराष्ट्राचे कौतुक केले. रेरा तरतुदींची अंमलबजावणी करणाऱ्या आणि नियामक प्राधिकरण स्थापन करणाऱ्या अग्रणी राज्यांमध्ये महाराष्ट्र असल्याचे त्यांनी सांगितले.


      B.Gokhale /S.Kakde/P.Kor

    
    
    (Release ID: 1545518) Visitor Counter : 30
    
    
      Read this release in: English