      نائب صدر جمہوریہ ہند کا سکریٹریٹ

      اصلاحات کے فوائد معاشرے کے نادار ترین طبقات تک پہنچنے چاہئیں: نائب صدر جمہوریہ ہند
      
      بھارتی کمپنیوں کو نفاذ کو فروغ دینا چاہئے اور کالے دھن کے خلاف مہمات شروع کرنے چاہئیں؛ ہم نے بہت عرصے تک فطرت کے ساتھ کھلواڑ کیا ہے اور اب فطرت ہمارے ساتھ کھلواڑ کررہی ہے؛ انڈین چیمبرس آف کامرس اینڈ انڈسٹری کی 90ویں سالہ تقریبات سے خطاب

      Posted On: 10 OCT 2018 11:09AM by PIB Delhi

    نئی دہلی، 9 /اکتوبر۔ نائب صدر جمہوریہ ہند جناب ایم وینکیا نائیڈو نے کہا ہے کہ حکومت ہند کا اصلاحی ایجنڈہ صرف اسی صورت میں پورے مضمرات کو بروئے کار لاسکتا ہے جب اسے سماج کے تمام طبقات کی اعانت حاصل ہو۔ اس وسیع کام میں کامیابی حاصل کرنے کے لئے انھوں نے کاروباری ایسوسی ایشنوں اور چیمبرس آف کامرس سے کہا ہے کہ وہ ٹیکس ادائیگی پر ایمانداری سے عمل کرنے کے سلسلے کو فروغ دیں اور کالے دھن کے خلاف مہم چلائیں۔


    انڈین چیمبر آف کامرس اینڈ انڈسٹری کے 90ویں برس کی تقریبات سے کوئمبٹور، تمل ناڈو میں خطاب کرتے ہوئے نائب صدر جمہوریہ ہند نے کہا ہے کہ نوٹ بندی اور جی ایس ٹی سنگ میل اقدامات تھے جن کا مقصد شفافیت کو یقینی بنانا، متوازی معیشت کا سدباب کرنا اور سرکاری خزانے کے لئے افزوں مالیہ بہم پہنچانا تھا۔ ان اقدامات نے عوام کے رجحان کو بدل دیا ہے اور اس کا ثبوت اس شکل میں سامنے آیا ہے کہ بڑے پیمانے پر ٹیکس دہندگان کی تعداد میں اضافہ ہوا ہے۔


    نائب صدر جمہوریہ ہند نے کہا ہے کہ حکومت نے لال فیتہ شاہی کا دور دورہ ختم کرنے کے لئے متعدد اقدامات کئے ہیں اور کاروبار کو سہل بنانے، زیادہ بڑے پانے پر سرمایہ کاری راغب کرنے اور کاروباری لحاظ سے سازگار ماحول بنانے کے لئے بہت کچھ کیا ہے۔ حکومت کی جانب سے اقتصادی نمو میں اضافہ کے لئے مختلف النوع اقدامات کئے گئے ہیں جن میں محتلف شعبوں میں کی جانے والی غیرملکی براہ راست سرمایہ کاری نے مستحکم مجموعی اقتصادی بنیادیں فراہم کی ہیں۔ انھوں نے کہا ہے کہ بھارت مستحکم قدموں سے آگے بڑھتے ہوئے دنیا کی تیسری سب سے بڑی معیشت بن جائے گا۔


    نائب صدر جمہوریہ ہند نے کاروباری برادری سے کہا ہے کہ وہ صرف اپنی کارپوریٹ سماجی ذمے داری ہی نہ نبھائیں اور اپنے آپ کو کم از کم ضروریاتی تکمیل تک ہی محدود نہ رکھیں بلکہ آگے بڑھ کر سماج کی فلاح و بہبود کی سرگرمیوں میں بھی حصہ لیں۔ انھیں چاہئے کہ وہ اخلاقیات پر مبنی کارپوریٹ حکمرانی کا ماحول قائم کریں جہاں زیادہ سے زیادہ تعداد میں لوگ ازخود ٹیکس ادا کریں اور تمام اراکین کارپوریٹ سماجی ذمے داری نبھائیں۔


    نائب صدر جمہوریہ ہند نے حاضرین سے خطاب کرتے ہوئے کہا کہ بھارت کا عظیم فلسفہ اشتراک اور نگہداشت کا رہا ہے اور انداز فکر میں یہی بنیادی اصول کے طور پر شامل رہا ہے۔ اس سلسلے میں انھوں نے دی کوئمبٹور چیمبرس کو مشورہ دیا کہ وہ چند سرکاری اسکولوں کو اپنی نگرانی میں لے اور سی ایس آر سرگرمیوں کے ایک حصے کے طور پر بنیادی ڈھانچہ کی اصلاح کرے۔ انھوں نے کہا کہ زراعت، تعلیم اور صحت جیسے شعبوں کو اعلیٰ ترین ترجیح دی جانی چاہئے۔ انھوں نے کہا کہ حکومت، پارلیمنٹ اور پریس کو ان تینوں بنیادی شعبوں پر توجہ مرکوز کرنی چاہئے۔


    زراعت و صنعت کی اہمیت واضح کرتے ہوئے انھوں نے کہا کہ یہ دونوں ہمارے ملک کی دو آنکھوں جیسی حیثیت رکھتے ہیں۔ نائب صدر جمہوریہ ہند نے وزیراعظم جناب نریندر مودی کے ذریعے 2022 تک کاشت کاروں کی آمدنی کو دوگنا کرنے کے خواب کو شرمندۂ تعبیر کرنے کے عمل میں کاروباری برادری کی اعانت کی خواستگاری کی۔ انھوں نے کہا کہ زراعت کو کاشت کاروں کو معاون خدمات مثلاً مرغی بطخ پالن، ماہی پروری، باغبانی اور دیگر مماثل سرگرمیوں کو اختیار کرنے کے لئے ان کی حوصلہ افزائی کی جانی چاہئے اور اسی کے ذریعے کاشت کاری کے پیشے کو منفعت بخش بنایا جانا چاہئے۔ انھوں نے کہا کہ یہ تمام کام سانئس دانوں، کاشت کاروں، حکومت اور کاروباری اداروں کی متحدہ اور مربوط کوششوں سے ہی ممکن ہوسکتا ہے۔


    نائب صدر جمہوریہ ہند نےکہا کہ دریاؤں پر ناجائز طور سے کئے جانے والے قبضے، نہروں اور پانی کے دیگر ذخائر پر غیرقانونی قبضے ایک بہت خراب عادت ہے اور اس طرح کے تمام کام تہذیبی اقدار کے منافی ہیں۔ کیرالہ اور کرناٹک جیسی ریاستوں میں زیرزمین پانی کی گھٹتی ہوئی سطحوں کے تئیں تشویش کا اظہار کرتے ہوئے جہاں حال ہی میں سیلاب کی صورت حال دیکھی گئی تھی، انھوں نے کہا کہ عوام کو موسمیاتی تبدیلی کی چنوتیوں سے واقف کرایا جانا چاہئے۔ انسانوں کے ذریعے ارتکاب کی جانے والی غلطیوں اور ناجائز قبضوں کے نتیجے میں اکثر و بیشتر سیلاب رونما ہوں گے۔ ہم نے عرصے تک فطرت کے ساتھ کھلواڑ کیا ہے اور اب فطرت ہمارے ساتھ کھلواڑ کررہی ہے۔ سمندر کی بڑھتی ہوئی سطحیں اور زیرزمین پانی کی گھٹتی ہوئی سطحیں ہمیں خبردار کررہی ہیں۔ اس سلسلے میں فوری کارروائی درکار ہے تاکہ اس زبردست مسئلے سے نمٹا جاسکے۔ انھوں نے عوام کو فطرت کا تحفظ اور نگرانی کرنے کی تلقین کی۔


    تمل ناڈو کے دیہی ترقیات اور پنچایت راج کے وزیر جناب ایس پی ویلومنی، آئی سی سی آئی سی کے صدر جناب وی لکشمی نرائن سوامی، آئی سی سی آئی سی کے سابق صدر جناب کے جی بالاکرشنن اور دیگر معزز ہستیاں اس موقع پر موجود تھیں۔


    ۔۔۔۔۔۔۔۔۔۔۔۔۔۔۔۔۔۔۔۔۔


    (م ن ۔ ۔ م ر (


    U-5240

    
    
    (Release ID: 1549123) Visitor Counter : 12