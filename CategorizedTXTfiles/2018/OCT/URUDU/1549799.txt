      کامرس اور صنعت کی وزارتہ

      سرکاری خدمات کو عوام الناس تک پہنچانے کے لئے مقامی زبان کو ترجیح: جناب اجے پرکاش ساہنی
      Posted On: 15 OCT 2018 8:03PM by PIB Delhi


    نئی دہلی، 15 /اکتوبر۔ حکومت ہند خدمات سے وابستہ شعبے کو افزوں طور پر عوام الناس کے قریب ترین لانے کے لئے اور تمام اسٹارٹ اپس اور نوجوان صنعت کاروں کو مختلف النوع مواقع فراہم کرانے کی غرض سے تمام تر ممکنہ کوششیں کررہی ہے۔ اس امر کا اظہار الیکٹرانکس اور آئی ٹی کی وزارت کے سکریٹری جناب اجے پرکاش ساہنی نے ’مقامی زبان اور جی ای ایم پر سی آر ایم خدمات‘ کے موضوع پر منعقدہ ایک انٹرایکٹیو اجلاس کے دوران کیا ہے، جس کا اہتمام آج یہاں ایف آئی سی سی آئی اور جی ای ایم نے کیا تھا۔


    الیکٹرانکس اور اطلاعاتی ٹیکنالوجی کی وزارت کے سکریٹری نے کہا کہ مقامی زبان کا استعمال فروخت کاروں اور خریداروں کے لئے شفاف اور کھلی عوامی حصولیابی خدمات کے مواقع کی فراہمی کی ایک کلید ہے۔ اگرچہ اس سلسلے میں متعدد چنوتیاں درپیش ہیں، جن میں مختلف زبانوں میں بولیوں کی شناخت، مکالمے کو عبارت میں ترجمہ کرنا اور عبارت کو بولی کی شکل دینا، آپٹیکل اور مخطوطات کی شناخت وغیرہ کا مسئلہ بھی شامل ہے، تاہم اس امر کی تمام تر کوشش کی جارہی ہے کہ ایک ملیالم اور بنگلہ بولنے والے فروخت کار یا خریدار کو آپس میں بات کرنے میں کوئی دقت نہ پیش آئے۔


    جی ای ایم کی سی ای او، رادھا چوہان نے کہا کہ جی ای ایم اس طرح سے ڈیزائن کیا گیا ہے تاکہ حکومت کے ذریعے سرکاری حصولیابی کے عمل کو شفاف بنایا جاسکے اور یہ لازم ہے کہ ڈیجیٹل انڈیا کو مقامی زبانوں سے ہم آہنگ کیا جائے اور اس شکل میں اسے تغیراتی تحریک بنادیا جائے۔ جہاں تک صارفین سے متعلق تعلقات کے انتظام کا سوال ہے، محترمہ چوہان نے کہا کہ جی ای ایم 10 بھارتی زبانوں میں کالوں کو ہینڈل کرنے کی اہلیت رکھتا ہے، جن کا تعلق سودوں سے ہوتا ہے۔ اب چنوتی اس بات کی ہے کہ سرکاری حصولیابی سے متعلق بولیوں کی پروسیسنگ کو مختلف زبانوں میں دستیاب کرانے کا مسئلہ کیسے حل کیا جائے۔


    ’مائی گو‘ کے سی ای او، ارون گپتا نے کہا کہ ڈیجیٹل انڈیا سے ڈیجیٹل بھارت کے سفر میں زبان کا عنصر سب سے اہم کردار ادا کرے گا۔ ’مائی گو‘ پلیٹ فارم کے تحت مقامی زبان کا عنصر بہت آسانی سے کھپ جاتا ہے۔


    ۔۔۔۔۔۔۔۔۔۔۔۔۔۔۔۔۔۔۔۔۔


    (م ن ۔ م ر (


    U-5347

    
    
    (Release ID: 1549799) Visitor Counter : 7