      عملے، عوامی شکایات اور پنشن کی وزارت

      ’’اچھی حکمرانی سے متعلق اقدامات‘‘ کے موضوع پر علاقائی کانفرنس کوہیما میں شروع ہوئی
      Posted On: 10 OCT 2018 5:32PM by PIB Delhi


    نئی دہلی، 10 /اکتوبر۔ ’’اچھی حکمرانی سے متعلق اقدامات‘‘ کے موضوع پر دوروزہ علاقائی کانفرنس کل کوہیما میں شروع ہوئی۔ یہ کانفرنس ’’صلاحیت سازی ؍ ٹیکنالوجی ؍ توقعاتی اضلاع کے ذریعے اپنائے جانے والے بہترین طریقہ ہائے کار‘‘ کے موضوع پر منعقد ہوئی ہے اور اس کا اہتمام انتظامی اصلاحات اور عوامی شکایات کے محکمہ (ڈی اے آر پی جی) نے حکومت ناگالینڈ کے تعاون و اشتراک سے کیا ہے۔


    افتتاحی تقریب سے خطاب کرتے ہوئے ناگالینڈ کے وزیر اعلیٰ اور مہمان خصوصی جناب نیفیو ریو نے کہا ہے کہ اچھی حکمرانی حکومت کا کوئی متبادل نہیں بلکہ تمام شہریوں کا بنیادی حق ہے اور حکومت کا فرض بنتا ہے کہ وہ اچھی حکمرانی بہرصورت فراہم کرے۔ انھوں نے کہا کہ ایک صاف ستھری اور قابل احتساب حکومت بنیادی ضرورت ہے۔ انھوں نے کہا کہ شہریوں کے توقعات اور امنگیں گزشتہ برسوں میں بڑھی ہیں اور آج شہری بہترین خدمات کا متقاضی ہوتا ہے۔ انھوں نے کہا کہ ہمیں ایک دوسرے سے سیکھنے کی ضرورت ہے اور اس کے ذریعے ہمیں بہترین طریقہ ہائے کار اپنانا چاہئے، تاکہ کامیاب نمونوں کو من و عن اپنے یہاں نافذ کیا جاسکے۔ جناب ریو نے یاد دلایا کہ ان اقدامات پر توجہ مرکوز کرنا ضروری ہے جو ہمہ گیر ہوں اور جنھیں عمل میں لایا جاسکے۔


    اس امر پر اظہار خیال کرتے ہوئے کہ ٹیکنالوجی خدمات کی بہم رسانی کو بہتر بنانے کا ایک ذریعہ ہے، جناب ریو نے کہا کہ آدھار جیسی شناخت والی دستاویزات نے ہمیں اس امر کو یقینی بنانے میں مدد دی ہے کہ فوائد بہتر طور پر اہداف بند افراد تک ہی پہنچیں۔ انھوں نے کہا کہ بینکنگ اور موبائل ٹیلیفونی کی توسیع نے براہ راست نقد منتقلی اور جے اے ایم – جن دھن – آدھار – موبائل تکڑی نے اسکیموں کے بہتر نفاذ کا راستہ ہموار کیا ہے۔ ڈیجیٹل ادائیگیوں اور ڈی بی ٹی طریقہ کار کو اختیار کرنے کے سلسلے میں شمال مشرق کو درپیش چنوتیوں کا حوالہ دیتے ہوئے جناب ریو نے کہا کہ شمال مشرق میں کنیکٹیوٹی کی حالت خستہ ہے اور محدود دائرۂ کار والے بینک ہیں، جبکہ بہت سے ایسے بلاک ہیں جہاں بینکنگ کی کوئی سہولت دستیاب نہیں ہے۔ موبائل بینکنگ انقلاب سے حقیقی معنوں میں مستفید ہونے کے لئے انھوں نے کنیکٹیوٹی بڑھانے اور شمال مشرق میں بینک کے نیٹورک میں اضافہ لانے پر زور دیا۔ انھوں نے یہ بھی کہا کہ شمال مشرق کے بیشتر چودہ توقعاتی اضلاع طبیعیاتی کنیکٹیوٹی کی چنوتیوں اور بنیادی ڈھانچہ کے فقدان کا سامنا کررہے ہیں۔ جناب ریو نے کہا کہ اس طرح کی طبیعیاتی دوریاں ترقیاتی فاصلے پیدا کردیتی ہیں۔


    تمام تر شمال مشرقی ریاستوں سے آئے ہوئے مندوبین کی شرکت کے بارے میں اظہار خیال کرتے ہوئے انھوں نے کہا کہ اس سے ایک دوسرے سے سیکھنے کا موقع ملے گا اور حکمرانی کو بہتر بنانے کے لئے حکمت عملیاں وضع کی جاسکیں گی۔ جناب ریو نے توقع ظاہر کی کہ یہ کانفرنس ایک منصوبہ عمل وضع کرنے پر منتج ہوگی اور ایک ایسا لائحۂ عمل فراہم ہوگا جو نہ صرف شمال مشرقی ریاستوں کے لئے مفید ہوگا بلکہ ایسے مسائل کا حل اور ایسے سوالات کا جواب بھی فراہم کرے گا جنھیں پورے ملک میں افادی طور پر بروئے کار لایا جاسکے۔


    انتظامی اصلاحات اور عوامی شکایات کے محکمہ (ڈی اے آر پی جی)، حکومت ہند کے سکریٹری جناب کے وی ایاپن نے بھی افتتاحی تقریب سے خطاب کیا۔ انھوں نے کہا کہ ریاستیں اچھی حکمرانی سے متعلق اقدامات کو اپنانے کے لئے ڈی پی آر جی، حکومت ہند کی ریاستی اشتراک، پہل قدمیوں کے تحت سرمایہ حاصل کرسکتی ہیں۔ انھوں نے آئندہ منعقد ہونے والی سول سروسیز ڈے کے موقع پر دیے جانے والے پی ایم ایوارڈس کے لئے ترجیحاتی پروگراموں کا مختصر خاکہ بھی پیش کیا۔ انھوں نے توقع ظاہر کی کہ غیرمعمولی اور انعام یافتہ پہل قدمیوں کو باہم شیئر کرنے کے ذریعے انھیں من و عن اپنانے کے عمل میں تیزی آئے گی۔


    ڈی اے آر پی جی کی ایڈیشنل سکریٹری محترمہ وسندھرا مشرا نے حاضرین کا شکریہ ادا کیا۔ نیتی آیوگ کے چیف ایگزیکٹیو آفیسر نے ویڈیو کانفرنس کے توسط سے مندوبین سے خطاب کیا۔


    مذکورہ دوروزہ تقریب ملک بھر میں منعقد ہونے والی ایسی علاقائی کانفرنسوں کے سلسلے کا ایک حصہ ہے، جس کا اہتمام شہریوں پر مرتکز حکمرانی، بہتر عوامی خدمات ڈیلیوری کو ای گورنینس، شفاف، لائق احتساب اور شہریوں کے لئے دوستانہ اور مؤثر انتظامیہ کی فراہمی کے سلسلے میں بہترین طریقہ ہائے کار کو وضع کرنے اور نفاذ سے متعلق تجربات کو باہم شیئر کرنے کے ایک مشترکہ پلیٹ فارم کی فراہمی کے لئے کیا جارہا ہے۔


    تکنیکی اجلاس میں 11 پرزنٹیشن پیش کئے گئے اور 5 اجلاس پر مشتمل پینل ڈسکشن عمل میں آئے، جن میں اچھی حکمرانی کے لئے ٹیکنالوجی، توقعاتی اضلاع کی حالت کی تبدیلی، شہریوں پر مرتکز خدمات، وزیراعظم ایوارڈ سے متعلق پہل قدمیوں اور صلاحیت سازی جیسے موضوعات پر احاطہ کیا گیا۔ مذکورہ دوروزہ علاقائی کانفرنس، جس کا تعلق اچھی حکمرانی سے متعلق اقدامات سے ہے، آج اختتام پذیر ہوجائے گی۔


    ۔۔۔۔۔۔۔۔۔۔۔۔۔۔۔۔۔۔۔۔۔


    U-5280

    
    
    (Release ID: 1549345) Visitor Counter : 1
    
    
      Read this release in: English , Hindi