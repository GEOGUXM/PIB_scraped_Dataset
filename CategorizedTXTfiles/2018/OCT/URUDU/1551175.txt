      نائب صدر جمہوریہ ہند کا سکریٹریٹ

      جمودی اندازِ حیات ترک کریں ، پیک کیا ہوا جَنک فوڈ نہ کھائیں اور صحت مند رہیں : نائب صدر جمہوریہ ہند کی نو جوانوں کو تلقین
      
      یوگ کا مذہب سے کوئی تعلق نہیں ہے ؛ یوگ دنیا کو بھارت کی جانب سے دیا جانے والا ایک عطیہ ہے ، ‘‘ یوگ اور حاضر دماغی ’’ کےموضوع پر کتاب کا اجراء

      Posted On: 29 OCT 2018 7:52PM by PIB Delhi

    نئی دہلی، 29 اکتوبر / نائب صدر جمہوریہ ہند جناب ایم وینکیا نائیڈو نے نوجوانوں کو مشورہ دیا ہے کہ وہ جمودی اندازِ حیات ترک کر دیں ، جنک فوڈ نہ کھائیں اور صحت مند رہیں ۔ انہوں نے عوام کو یہ تلقین بھی کی ہے کہ وہ یوگ کو اپنی روز مرہ کی زندگی کا ایک حصہ بنائیں تاکہ انداز حیات سے وابستہ امراض سے نمٹ سکیں ، جو بڑے پیمانے پر بڑھ رہے ہیں ۔ موصوف معروف یوگ علمبردار محترمہ مانسی گلاٹی کے ذریعے تصنیف کردہ ‘‘یوگا اینڈ مائنڈ فُل نیس ’’ نام کی ایک کتاب کا اجرا کرنے کے بعد حاضرین سے خطاب کر رہے تھے ۔


    نائب صدر جمہوریہ ہند نے کہا کہ یوگ شدید تناؤ سے نمٹنے میں معاون ثابت ہو گا اور اس کے ذریعے اندازِ حیات سے متعلق امراض پر بھی قابو پایا جا سکے گا اور یہ ایک فرد کی مجموعی خیر و عافیت برقرار رکھنے میں مدد گار ثابت ہوتا ہے ۔ یوگا پر عمل کرنے سے اعصاب کو تقویت حاصل ہوتی ہے ۔ تنفس کا عمل بہتر ہوتا ہے ۔ پھیپھڑے بہتر ڈھنگ سے کام کرتے ہیں ۔ جسمانی نظام اور خون کا دوران ٹھیک رہتا ہے ۔ یوگ کا عمل بیماریوں کے خلاف لڑنے کی قوت اور ذہنی آسودگی بھی عطا کرتا ہے ۔


    نائب صدر جمہوریہ ہند نے عوام کو تلقین کی ہے کہ وہ روگ یعنی امراض سے محفوظ رہنے کے لئے یوگ اپنائیں ۔ انہوں نے بڑھتے ہوئے کینسر کے معاملات اور موٹاپے جیسے اندازِ حیات سے مربوط امراض کے افزوں معاملات کے تئیں تشویش کا اظہار کرتے ہوئے کہا کہ غیر صحت مند رجحانات اور اندازِ حیات کے نتیجے میں یہ تمام مسائل پیدا ہو رہے ہیں ۔ انہوں نے کہا کہ آج فرد واحد کو اپنی صحت کے تئیں بیدار اور خبردار ہو نا ہے اور جمود اور کاہلی پر مبنی اندازِ حیات ترک کرنا ہو گا اور جنک فوڈ اور الکحل اور تمباکو کا استعمال ترک کرنا ہو گا ۔


    یوگ دنیا کو بھارت کی جانب سے دیا گیا ایک عطیہ ہے ۔ اس امر کا اعادہ کرتے ہوئے نائب صدر جمہوریہ ہند نے کہاکہ ہر کسی کو اس حقیقت پر فخر کا احساس ہونا چاہیئے کہ اقوام متحدہ نے 21 جون کی تاریخ کو وزیر اعظم جناب نریندر مودی کی کوششوں کے نتیجے میں یوگ کا بین الاقوامی دن قرار دے دیا ہے ۔


    اس امر پر زور دیتے ہوئے کہ یوگ کا مذہب سے کوئی تعلق نہیں ہے ، نائب صدر جمہوریہ ہند نے کہا کہ کچھ افراد عصبیت والے انداز فکر اور ایک مخصوص نظریہ حیات کے تحت اسے مذہبی رنگ دینے کی کوشش کر رہے ہیں ۔ حقیقت یہ ہے کہ مختلف بر اعظموں میں متعدد ممالک نے یوگا کے شوز کو اپنا لیا ہے اور اسی سے یوگ اور مذہب کے مابین کسی طرح کے تعلق کی عدم موجودگی ظاہر ہوتی ہے ۔


    متعدد ممالک کے سفراء اور ہائی کمشنر حضرات ، اراکینِ پارلیمنٹ ، یوگا ماہرین اور دیگر معززین اس موقع پر موجود تھے ۔


    U. No. 5546

    
    
    (Release ID: 1551175) Visitor Counter : 8