      امور داخلہ کی وزارت

      وزیرداخلہ جناب راجناتھ سنگھ کا جمو ں وکشمیر کا دورہ
      
      ریاست میں سلامتی صورتحال پر نظرثانی، ترقیاتی اقدامات کا بھی جائزہ لیا
      
      Posted On: 23 OCT 2018 7:51PM by PIB Delhi


    نئیدہلی۔ 24 ؍اکتوبر۔وزیرداخلہ جناب راجناتھ سنگھ نے جموں وکشمیر کا دورہ کیا ہے۔ ان کے دورے کا مقصد ریاست میں سلامتی صورتحال پر نظرثانی اور اہم ترقیاتی پہل قدمیوں کی نوعیت کا جائزہ لینا تھا۔ موصوف نے بعدازاں سری نگر میں ایک پریس کانفرنس سے بھی خطاب کیا۔ نہرو گیسٹ ہاؤس میں میڈیا سے خطاب کرتے ہوئے جناب سنگھ نے ریاستی حکومت کو پوری ریاست میں ایک آزادانہ اور منصفانہ طریقے سے کسی بھی طرح کے ناپسندیدہ واقعات یا تشدد کے بغیر مقامی اداروں کے انتخابات منعقد کرانے کے لئے مبارکباد پیش کی۔


    اس سے قبل دن میں ، وزیر داخلہ نے ریاست میں سلامتی صورتحال کے موضوع پر منعقدہ سلامتی جائزہ میٹنگ کی صدارت کی اور جموں وکشمیر کے گورنر جناب ستیہ پال ملک سے بھی ملاقات کی۔ انہوں نے سیاسی دائرے کے متعدد وفود سے بھی ملاقات کی اور ان سے اپیل کی کہ وہ آئندہ منعقد ہونے والے پنچایت انتخابات میں بنیادی سطح کے جمہوری ڈھانچے کو مستحکم بنانے اور احتساب کو یقینی بنانے کی غرض سے زیادہ سے زیادہ شرکت کو یقینی بنائیں۔ مقامی اداروں کو ملک میں جاری بہترین طریقہ ہائے کار کے مطابق قابل ذکر اور افزوں تفویض اختیارات سے آراستہ کیا جارہا ہے۔ اس طرح کے تفویض اختیارات سے یہ ادارے اپنے دائرہ کار میں آنے والے بیشتر مقامی مسائل اور موضوعات کو بہتر طریقے سے حل کرسکیں گے۔


    عوام سے آگے آنے کی اپیل کرتے ہوئے وزیر موصوف نے کہا کہ جمہوری طریقہ کار ہی واحد حل اور طریقہ ہے جس کے ذریعے ہم بڑے بڑے مسائل کو کم کرسکتے ہیں اور سنگین معاملات اور موضوعات کا حل نکال سکتے ہیں۔ ریاست کے سلامتی منظر نامے میں گزشتہ چار مہینوں کے دوران جو اہم تبدیلی رونما ہوئی ہے، اس کا ذکر کرتے ہوئے جناب راجناتھ سنگھ نے کہا کہ پتھر بازی کے واقعات میں تعداد کے لحاظ سے تخفیف واقع ہوئی ہے اور ریاست میں جنگجوؤں کی بھرتی کی شرح میں بھی گراوٹ آئی ہے۔ انہوں نے ان خصوصی روزگار اقدامات کا ذکر کیا جو مرکزی حکومت کی جانب سے کیے جارہے ہیں اور عنقریب ان کے ذریعے 2.5 لاکھ نوجوانوں کو روزگار حاصل ہوگا۔


    وزیر داخلہ نے کہا کہ فی الحال بھارت کو دنیا کی سب سے تیز رفتار سے ترقی سے ہمکنار معیشت کے طور پر تسلیم کیا جارہا ہے اور ملک دشمن عناصر اور قوتیں اس راستے میں روکاوٹ کھڑی کرنے کیلئے کوشاں ہیں تاکہ ملک کو عدم استحکام کی جانب دھکیلا جاسکے۔ جموں وکشمیر کو ابھی ترقی کے کارواں کی اس رفتار کے ساتھ قدم سے قدم ملا کر چلنا باقی ہے۔ مرکزی اور ریاستی حکومتیں جموں وکشمیر اور لداخ خطوں کی ترقی کیلئے کام کررہی ہیں ، جموں وکشمیر کو ایک ترقی یافتہ ریاست بنانا ہمارا نصب العین ہے۔


    ریاست میں بدعنوانی کے دور دورے کے مسئلے کو ختم کرنے کیلئے جلد ہی اہم پہل قدمی کا اعلان کیا جائیگا۔


    کلگام میں مڈبھیڑ کے بعد ہونے والے دھماکے میں شہریوں کی ہلاکتوں کا ذکر کرتے ہوئے وزیر داخلہ نے رونما ہوئے جانی اتلاف پر افسوس کا اظہار کیا اور متوفیان کے کنبوں کے تئیں اپنی تعزیت جتائی اور ہر ایک کنبے کیلئے پانچ لاکھ روپئے کے معاوضے کا اعلان کیا۔ انہو ں نے شہریوں سے اپیل کی کہ آپریشن مکمل ہونے کے فوراً بعد وہ کسی بھی مڈبھیڑ کے مقام تک نہ جائیں۔


    جناب سنگھ نے مطلع کیا کہ سڑک کنیکٹیویٹی کے عمل کو کرگل، دراس ، گریز اور کیرن کے لئے یقینی بنایا جائیگا ۔ اس سلسلے میں تفصیلی پروجیکٹ رپورٹیں طلب کی گئی ہیں۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    U-5443

    
    
    (Release ID: 1550423) Visitor Counter : 4
    
    
      Read this release in: English , Hindi