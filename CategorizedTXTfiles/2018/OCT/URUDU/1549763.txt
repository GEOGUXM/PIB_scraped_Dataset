      نائب صدر جمہوریہ ہند کا سکریٹریٹ

      امن ترقی کی پیشگی شرط ہے: نائب صدر جمہوریہ ہند
      
      بھارت ترقی کی جانب گامزن ہے اور پوری دنیا کی نظریں ہم پر لگی ہوئی ہیں؛
      
      ہمیں سلامتی کو یقینی بنانے کے لئے کثیر رخی طریقہ کار اپنانا ہوگا؛
      
      ووٹ نے ثابت کردیا ہے کہ وہ گولی سے کہیں زیادہ طاقتور ہوتا ہے؛
      
      قومی دفاعی کالج میں خطاب

      Posted On: 15 OCT 2018 6:25PM by PIB Delhi

    نئی دہلی، 15 /اکتوبر۔ نائب صدر جمہوریہ ہند جناب ایم وینکیا نائیڈو نے کہا ہے کہ ترقی کے لئے امن ایک پیشگی شرط ہے اور بھارت ترقی کی جانب گامزن ہے اور پوری دنیا کی نظریں ہم پر مرکوز ہیں۔ موصوف قومی دفاعی کالج میں آج یہاں ’’بھارت کی کلیدی ثقافت، قومی بنیادی اقدار، مفادات اور مقاصد‘‘ کے موضوع پر خطبہ دے رہے تھے۔


    نائب صدر جمہوریہ ہند نے کہا کہ بنی نوع انسان کی تاریخ پر نظر ڈالیں تو محسوس ہوتا ہے کہ جنگ اور امن کی قوتوں کے مابین لگاتار کشمکش رہی ہے۔ بدی اور نیکی، تشدد اور عدم تشدد، رواداری اور نفرت، رواداری اور غلط فہمی، الگ تھلگ رہنے اور شمولیت پر مبنی معاشرے کے قیام اور نبردآزمائی اور بقائے باہم کے مابین لگاتار کشمکش جاری رہی ہے۔ یہ ایک جاری جدوجہد ہے اور ممالک کو دیگر اداروں مثلاً اقوام متحدہ کے ساتھ مل کر اس میں ایک اہم کردار ادا کرنا ہے۔


    ایک اور بات بیان کی گئی ہے جو امن اور ترقی کے مابین رابطے کو نمایاں کرتی ہے۔ عوام کی فلاح و بہبود اور ان کی ترقی اور عدم مساوات کی تخفیف اور عدم اطمینان کا خاتمہ پوری قوت کے ساتھ زیادہ سے زیادہ ہم آہنگی پر مبنی پُرامن اور کم سے کم عدم تحفظ کے شکار معاشرے کی تشکیل کرسکتی ہے۔ ہماری کلیدی سلامتی کی سمت درج ذیل عناصر پر محیط ہونی چاہئے:

     1. قومی مفادات کے تحفظ کے لئے تدارکی صلاحیت کو برقرار رکھنا۔
     2. قومی جغرافیائی علاقے کی سلامتی کو یقینی بنانا، ہمارے تجارتی راستوں، فضائی راستوں اور سائبر اسپیس سمیت بحری خطے کی سلامتی کو یقینی بنانا۔
     3. ہمارے اتحاد اور ترقی کو لاحق خطرات کے خلاف ایک محفوظ داخلی ماحول قائم کرنا۔
     4. استحکام اور توسیع ’’مثبت اور تعمیراتی ربط وضبط‘‘ دیگر ممالک کے ساتھ تاکہ علاقائی اور عالمی امن کو فروغ حاصل ہوسکے اور پوری دنیا میں استحکام کا ماحول قائم ہوسکے۔

    نائب صدر جمہوریہ ہند نے کہا کہ ہم نے ہمیشہ اس اصول میں یقین رکھا ہے کہ پوری دنیا ایک کنبہ ہے، جیسا کہ اکثر و بیشتر یہ مقولہ دہرایا جاتا ہے ’’وسودھیووکٹمب کم‘‘۔ ہمارا ملک وہ ملک ہے جس نے نہ صرف یہ کہ روئے زمین پر انسانوں کے لئے امن کی خواہش کی ہے، بلکہ پوری کائنات میں امن کا دور دورہ چاہا ہے۔ پرامن بقائے باہمی ہمارے عقیدے کا ایک لازمی جزو رہا ہے اور ہمیں اپنے ملک کے اس جذبے پر بجاطور پر فخر ہونا چاہئے، جو زمان و مکاں کے حدود سے آزاد رہا ہے اور ایک ایسی دنیا کا تصور یپش کیا ہے جو آج کی دنیا کے لئے بھی اتنا ہی افادیت کا حامل ہے۔


    نائب صدر جمہوریہ ہند نے کہا ہے کہ آج ہم ایک ایسی دنیا میں سکونت پذیر ہیں جہاں شدت پسندانہ انداز فکر، شدید جذبات اور متشددانہ عمل کا دور دورہ ہے۔ انھوں نے کہا کہ سلامتی کو یقینی بنانے کے لئے ہمیں کثیر رخی طریقہ کار اپنانا ہوگا۔ انتہاپسندی، دہشت گردی، فرقہ پرستی، خواتین کے خلاف تشدد اور متشدددانہ برتاؤ کی دیگر متعدد شکلوں سے نمٹنے کے لئے ایک ٹھوس طریقہ کار اپنانا ہوگا۔


    نائب صدر جمہوریہ ہند نے کہا کہ اس وقت کی ضرورت یہ ہے کہ قیام امن کے لئے تعلیم و تدریس کے ذریعے بقائے باہمی کو فروغ دیا جائے۔ انھوں نے کہا کہ دوسروں کی تکلیف کو محسوس کرنا یعنی دردمندی، رحم دلی، رواداری اور نیکوکاری کو نصاب میں مضمر ہونا چاہئے اور انھیں اقدار سے مملو تعلیم نبردآزمائی اور غیرمعقول تشدد پر قدغن لگاسکتی ہے۔ کمیونٹی تعلیم، بین عقیدہ جاتی رواداری اور ایک ایسے معاشرتی اصولوں کو فروغ دیا جانا ،جو ہم آہنگی اور تشدد کو کسی بھی شکل میں برداشت نہ کرنے کے اصولوں پر مبنی ہوں، ہی ایک محفوظ معاشرے کی بنیاد فراہم کرسکتا ہے۔


    نائب صدر جمہوریہ ہند نے کہا کہ ہمیں شورش، بائیں بازو کی انتہا پسندی اور مخصوص تفرقہ پسند قوتوں کی کوششوں کا سامنا رہا ہے، جو ملک کے اتحاد و سالمیت کو کمزور کرنا چاہتی ہیں۔ جمہوریت میں تشدد کی کوئی گنجائش نہیں ہوتی اور بھارت ایک بالغ جمہوری نظام کا حامل ہے اور ووٹ کی قوت نے یہ ثابت کردیا ہے کہ یہ گولی سے کہیں زیادہ طاقتور ہوتی ہے۔


    نائب صدر جمہوریہ ہند نے کہا کہ آج دہشت گردی انسانیت کے لئے سب سے بڑا خطرہ ہے اور تمام ممالک کو اس عالمی وبا کے سدباب کے لئے یکجا ہونا ہوگا۔ اقوام متحدہ اور عالمی برادری کے لئے وقت آگیا ہے کہ وہ افزوں اور پکے ارادے کے ساتھ اس مسئلے سے نمٹنے کے لئے قدم اٹھائے۔


    نائب صدر جمہوریہ ہند نے کہا کہ آگے کا راستہ یہ ہوسکتا ہے کہ ہم شمولیت پر مبنی ترقی پر توجہ مرکوز کریں اور عدم مساوات کو کم کریں۔ مبنی برانصاف اور شمولیت پر مبنی معاشروں کی تشکیل سے زیادہ پرامن دنیا قائم ہوگی اور یہی وہ چیز ہے، بھارت جس کے لئے ’’سب کا ساتھ سب کا وکاس‘‘ کے اصول کی مدد سے حاصل کرنے کے لئے کوشاں ہے۔


    بری فوج، بحریہ، فضائیہ، آئی اے ایس، آئی پی ایس کے سیکڑوں سینئر افسران اور دیگر خدمات کے سینئر افسران جن میں دوست ہمسایہ ممالک کے افسران بھی شریک ہیں، اس سینتالیس ہفتہ پر مشتمل کورس میں شرکت کررہے ہیں۔ اے وی ایس ایم جناب سری کانت نے نائب صدر جمہوریہ ہند کا خیرمقدم کیا۔


    نائب صدر جمہوریہ ہند کی تقریر کا متن درج ذیل ہے:


    آج میں یہاں آپ سب کے مابین آکر اپنے چند خیالات آپ کے ساتھ شیئر کرکے ازحد مسرت کا احساس کررہا ہوں۔ یہ خیالات، کس طرح محفوظ اور پرامن دنیا قائم کی جاسکتی ہے، کے سلسلے میں بھارت کے تناظر پر مبنی ہیں۔


    بنی نوع انسان کی تاریخ پر نظر ڈالیں تو محسوس ہوتا ہے کہ جنگ اور امن کی قوتوں کے مابین لگاتار کشمکش رہی ہے۔ بدی اور نیکی، تشدد اور عدم تشدد، رواداری اور نفرت، رواداری اور غلط فہمی، الگ تھلگ رہنے اور شمولیت پر مبنی معاشرے کے قیام اور نبردآزمائی اور بقائے باہم کے مابین لگاتار کشمکش جاری رہی ہے۔ یہ ایک جاری جدوجہد ہے اور ممالک کو دیگر اداروں مثلاً اقوام متحدہ کے ساتھ مل کر اس میں ایک اہم کردار ادا کرنا ہے۔


    ملک کو ملک کے تمام تر عوام کے تحفظ اور سلامتی کو یقینی بنانے کے کام میں ایک اہم کردار ادا کرنا ہے اور ساتھ ہی ساتھ ملک کی جغرافیائی سلامتی پر بھی نظر رکھنی ہے۔ آئین ہند کے آرٹیکل 21 اور اس میں پنہاں جمہوری اصولوں کے مطابق ہر ایک شہری کو زندہ رہنے اور آزاد رہنے کی ضمانت دی گئی ہے۔


    دراصل شہریوں کی سلامتی اور قومی سلامتی ریاست کی بنیادی ذمہ داری ہے۔ یہاں اس بات کا ذکر مناسب ہوگا کہ کوٹلیہ کا ارتھ شاستر جو تقریباً ایک صدی عیسوی قبل قلم بند کیا گیا تھا، میں فرماں روا کے درج ذیل تین اہم فرائض بیان کئے گئے ہیں:


    پہلا ’’رکشا‘‘ یا ملک کا بیرونی حملوں سے تحفظ کرنا۔


    دوسرا ’’پالنا‘‘ یا قانون و انتظام کا نفاذ اور اسے قائم رکھنا۔


    تیسرا ’’یوگ- شیما‘‘ یا عوامی فلاح و بہبود اور سلامتی کو یقینی بنانا۔


    ریاست کے مذکورہ تینوں اصولوں پر زور دینا دراصل اس نامکمل دنیا کے وجود کا اعتراف ہے جس میں ہم زندگی بسر کرتے ہیں اور لگاتار تشدد اور حملے کے خطرات سے دوچار رہتے ہیں۔


    ریاست کے لئے واضح انداز میں یہ ذمہ داری بیان کی گئی ہے کہ وہ امن و استحکام اور قانون کی حکمرانی قائم رکھے گی، سرحدوں کی حفاظت کرے گی اور اس امر کو یقینی بنائے گی کہ تمام شہریوں کو تحفظ کے ساتھ زندگی بسر کرنے کا موقع حاصل ہو اور وہ اپنی زندگی میں کامیابی حاصل کریں۔


    ایک اور بات بیان کی گئی ہے جو امن اور ترقی کے مابین رابطے کو نمایاں کرتی ہے۔ عوام کی فلاح و بہبود اور ان کی ترقی اور عدم مساوات کی تخفیف اور عدم اطمینان کا خاتمہ پوری قوت کے ساتھ زیادہ سے زیادہ ہم آہنگی پر مبنی پُرامن اور کم سے کم عدم تحفظ کے شکار معاشرے کی تشکیل کرسکتی ہے۔


    لہٰذا ہمیں ان تمام ممکنہ خطرات سے نمٹنا چاہئے جو ہمارے معاشرے کو ایک غیرمحفوظ مقام بناسکتے ہیں۔


    سلامتی پر مبنی حکمت عملی آسان لفظوں میں داخلی، خارجی اور مخلوط خطرات پر توجہ مرکوز کرتی ہے اور تدارکی، تناظری اور عملی پہلوؤں کی تجویز پیش کرتی ہے، جو ان تمام اثرات کو کم کرنے کے لئے جامع، قومی قوت (سی این پی) کے ذریعے عمل میں لائے جانے ہوتے ہیں۔


    قومی سلامتی حکمت عملی کا مقصد ایسے حالات بہم پہنچانا ہوتا ہے جو مؤثر طریقے سے اس کے ترقیاتی ایجنڈے کو سلامتی کی لاگت کو کم سے کم اور قابل استطاعت رکھتے ہوئے آگے بڑھاسکیں۔


    قومی سلامتی متعدد زاویوں اور پہلوؤں پر مشتمل ہوتی ہے۔ اسے مختلف واقعات اور صورت حال جو لگاتار داخلی اور خارجی پیمانے پر رونما ہوتے ہیں، انھیں مدنظر رکھنا ہوتا ہے۔


    ہماری کلیدی سلامتی کی سمت درج ذیل عناصر پر محیط ہونی چاہئے:

     1. قومی مفادات کے تحفظ کے لئے تدارکی صلاحیت کو برقرار رکھنا۔
     2. قومی جغرافیائی علاقے کی سلامتی کو یقینی بنانا، ہمارے تجارتی راستوں، فضائی راستوں اور سائبر اسپیس سمیت بحری خطے کی سلامتی کو یقینی بنانا۔
     3. ہمارے اتحاد اور ترقی کو لاحق خطرات کے خلاف ایک محفوظ داخلی ماحول قائم کرنا۔
     4. استحکام اور توسیع ’’مثبت اور تعمیراتی ربط وضبط‘‘ دیگر ممالک کے ساتھ تاکہ علاقائی اور عالمی امن کو فروغ حاصل ہوسکے اور پوری دنیا میں استحکام کا ماحول قائم ہوسکے۔

    عزیز دوستو،


    جیسا کہ آپ سب واقف ہیں، بھارت کی سلامتی، حکمت عملی سے ان بنیادی اقدار کا اظہار ہوتا ہے جو زمانہ قدیم سے اس کی نمائندگی کرتی رہی ہیں۔


    ہم نے اس اصول میں یقین رکھا ہے کہ پوری دنیا ایک کنبہ ہے، جیسا کہ اکثر و بیشتر دہرائے جانے والے مقولے یعنی ’’وسودھیوو کٹمب کم‘‘ سے ظاہر ہوتا ہے۔


    ہمارا ملک ایک ایسا ملک ہے جس نے روئے زمین پر نہ صرف انسانوں کے لئے قیام امن کی خواہش ظاہر کی ہے بلکہ پورے کرۂ ارض پر قیام امن کا تصور پیش کیا ہے۔ میں ویدک عہد کے سادھوؤں کی وہ بات دہرانا چاہوں گا جو یجروید میں بیان کی گئی ہے:


    ’’خدا کرے کہ امن مطلع عالم پر چھا جائے اور خلا کے ہر کونے تک اس کا دور دورہ ہو،


    خدا کرے کہ کرۂ ارض پر امن احاطہ کرلے، پانی اور سبزہ زار پر درختوں اور اس پر چڑھنے والی بیلوں پر،


    خدا کرے کہ امن عالم پورے کرۂ ارض پر احاطہ کرلے،


    خدا کرے کہ امن سب سے قوت ور ثابت ہو،


    خدا کرے کہ ہر طرف امن اور صرف امن قائم ہو، ہم سب کے لئے امن ہو اور کرۂ ارض پر ہر ذی روح کے لئے امن قائم ہو۔‘‘


    یہ وہ دعا رہی ہے جسے بھارت نے خود اپنے لئے اور پوری دنیا کے لئے مانگا ہے۔


    پرامن بقائے باہمی ہمارے لئے ایک عقیدے کی چیز ہے۔ نفرت اور نبردآزمائی سے ہمہ وقت بیزاری کا اظہار کیا گیا ہے۔ ہمیں اپنے ملک کی زمان و مکاں کی قید سے آزاد اس روایت پر فخر ہونا چاہئے جو پوری دنیا کے لئے ایک ایسا نظریہ چاہتی ہے جو آج بھی اتنی ہی افادیت کا حامل ہے۔ میں آپ کے سامنے اپنشد کی چند سطور پیش کرنا چاہوں گا:


    ’’خدا کرے کہ ہم سب کو ایک ساتھ تحفظ حاصل ہو؛


    ہم سب کو تغذیہ حاصل ہو، ہم سب مل جل کر کام کریں، مشترکہ طور پر پوری توانائی کے ساتھ؛


    خدا کرے ہمارا مطالعہ ہمیں شرف عطا کرے؛


    ہم ایک دوسرے سے کسی وجہ سے نفرت نہ کریں؛


    میرے جسم کے اندر امن و امان کا دورہ ہو؛


    میرے ذہن میں امن قائم ہو؛


    میرے اردگرد کے ماحول میں امن قائم ہو۔‘‘


    عزیز دوستو،


    آج ہم ایک ایسی دنیا میں رہ رہے ہیں جو متشددانہ نظریات، شدت پسندانہ جذبات اور متشدد اعمال کی شکار ہے۔ سلامتی کو یقینی بنانے کے لئے ہمیں کثیر رخی طریقہ کار اپنانا ہوگا۔ یہ جنگ متعدد محاذوں پر لڑنی ہوگی۔


    انتہاپسندی، دہشت گردی، فرقہ پرستی، خواتین کے خلاف تشدد اور متشددانہ برتاؤ کی مختلف شکلوں سے نمٹنے کے لئے ایک ٹھوس طریقہ کار درکار ہے۔


    یونیکسو کے آئین کی تمہید میں اعلان کیا گیا ہے کہ


    ’’چوں کہ جنگوں کی ابتدا انسانوں کے ذہن میں ہوتی ہے، انسانوں کے ذہن ہی وہ مقام ہوتے ہیں جہاں امن کی حفاظت ہوتی ہے اور ایسے ہی اذہان کی ذہن سازی درکار ہے۔‘‘


    امن کا تحفظ متعدد مقامات پر کیا جانا چاہئے اور اس کی ابتدا اسکولوں، کالجوں، کام کاج کے مقامات اور عبادت گاہوں، گھروں اور کھیتوں سے ہونی چاہئے۔ امن اور سیکھنے کی تعلیم، بقائے باہمی کی سیکھ اس وقت کی اشد ضرورت ہے۔


    ایک ایسی تعلیم جس میں دردمندی، رحم دلی، رواداری، نیکی، نصاب کا حصہ ہو، نبردآزمائی اور غیراصولی تشدد کا خاتمہ کرسکتی ہے۔ کمیونٹی تعلیم، بین عقیدہ رواداری، ہم آہنگی کو فروغ دینے والے سماجی طور طریقے اور ہر طرح کے تشدد کے خلاف قطعی برداشت نہ کرنے کا اصول ایک محفوظ معاشرے کی بنیاد ڈال سکتا ہے۔


    بھگود گیتا کے چھٹے باب میں درج ذیل سطور بیان کی گئی ہیں:


    ’’مانا ایوا منوشیا نام


    کارانام بندھا موکشایوہ‘‘


    (یہ دراصل ہمارا انداز فکر ہے جو ہمیں مقید یا آزاد کرتا ہے)


    ہمیں ایسے کشادہ اذہان درکار ہیں جو روشن ہوں، نیک نیتی قبول کرنے کے لئے تیار ہوں، اچھی صلاح قبول کرنے اور اس پر عمل کرنے کے متمنی ہوں، مثبت خیالات و نظریات کو ساجھا کرنے پر راضی ہوں، جو بہتری کے لئے پوری دنیا کو بدل سکتے ہیں۔


    منفی، تنگ نظری پر مبنی، مخصوص محدود انداز فکر ہمیں صرف نبردآزمائی سے دوچار دنیا کی جانب لے جاسکتا ہے اور ہم ایسی دنیا میں کبھی قدم نہیں رکھنا چاہیں گے۔


    یہی وہ ذریعہ اور طویل المدت نظریہ ہے اور اسی کے مطابق اعمال درکار ہیں، تاکہ انتہاپسندانہ تشدد کی روک تھام کی جاسکے۔ تاہم مختصر مدت میں ہمیں کسی بھی طرح کے تشدد کو سر اٹھانے سے روکنے کے لئے مضبوط بننا پڑے گا اور اس سلسلے میں فیصلہ کن، تیز رفتار اور سخت اقدامات کرنے ہوں گے۔


    بھارت میں ہمیں شورش، بائیں بازو کی انتہا پسندی اور چند تفرقہ پسند قوتوں کی کوششوں اور کارروائیوں کا سامنا رہا ہے، جو ہمارے ملک کے اتحاد وسالمیت کو کمزور کرنا چاہتی ہیں۔ جمہوریت میں تشدد کا کوئی مقام نہیں ہے اور بھارت ایک بالغ جمہوریت ہے اور ووٹ کی قوت نے یہ بات ثابت کردی ہے کہ ووٹ گولی سے کہیں زیادہ طاقتور ہوتا ہے۔


    میں نے عرض کیا ہے کہ داخلی سلامتی اور فکر سے عاری تشدد جو مختلف پس منظر میں مختلف شکلیں لے کر ابھرتا ہے، خواہ یہ لسانیات کی شکل میں ہو یا مذہبی شکل میں، یا برادری اور انداز فکر کی شکل میں، ہم اس سے دوچار ہیں۔


    ایسے بیرونی خطرات بھی ہیں جنھیں ہم نے شناخت کرلیا ہے اور بروقت اور مؤثر طریقے سے ان کا سدباب بھی کیا ہے۔ ہم عالم کاری پر مشتمل دنیا میں رہ رہے ہیں اور دنیا کے ایک حصے میں جو کچھ وقوع پذیر ہوتا ہے اس کا اثر متعدد ممالک اور خطوں پر بھی مرتب ہوتا ہے۔


    آج دہشت گردی انسانیت کے لئے سب سے بڑا خطرہ ہے اور تمام ممالک کو اس عالمی وبا کے سدباب کے لئے یکجا ہونا ہوگا۔ اقوام متحدہ اور عالمی برادری کے لئے وقت آگیا ہے کہ وہ افزوں اور پکے ارادے کے ساتھ اس مسئلے سے نمٹنے کے لئے قدم اٹھائے۔


    تمام ممالک نے 2030 تک 17 ہمہ گیر ترقیاتی نصب العینوں کے حصول کے لئے ایک اولوالعزم اور تغیراتی ایجنڈہ اپنایا ہے۔ اس ایجنڈے کے تحت ابتدا میں درج ذیل فیصلے لئے گئے ہیں:


    ’’ہم ایسے پرامن مبنی برانصاف اور شمولیت پر مبنی معاشروں کے قیام کے لئے عہدبند ہیں جو خوف اور تشدد سے پاک ہوں۔ امن کے بغیر ہمہ گیر ترقی ناممکن ہے اور کوئی بھی امن ہمہ گیر ترقیات کے بغیر قائم نہیں رہ سکتا۔‘‘


    اقتصادیات اور امن سے متعلق ادارے کی جانب سے شائع کردہ ’عالمی امن اشاریہ 2018‘ میں ایک اہم انکشاف یہ کیا گیا ہے کہ عالمی یپمانے پر قیام امن میں 2008 سے 2.38 فیصد کی تخفیف واقع ہوئی ہے۔


    اس رپورٹ میں دوسرا اہم انکشاف یہ کیا گیا ہے کہ کشمکش اور نبردآزمائی مجموعی اقتصادی کارکردگی پر کس طرح اثرانداز ہوتی ہے۔ گزشتہ 70 برسوں کے دوران فی کس نمو کی شرح ازحد پرامن ممالک میں تین گنا زیادہ رہی ہے، جبکہ نسبتاً کم قیام امن والے ممالک میں یہ سطح کافی کم رہی ہے۔


    آگے کا راستہ یہ ہوسکتا ہے کہ ہم شمولیت پر مبنی ترقی پر توجہ مرکوز کریں اور عدم مساوات کو کم کریں۔ مبنی برانصاف اور شمولیت پر مبنی معاشروں کی تشکیل سے زیادہ پرامن دنیا قائم ہوگی اور یہی وہ چیز ہے، بھارت جس کے لئے ’’سب کا ساتھ سب کا وکاس‘‘ کے اصول کی مدد سے حاصل کرنے کے لئے کوشاں ہے۔


    عزیز دوستو ،


    واضح طور پر وجوہات اور اس کے اثرات کے مابین ایک گونہ پیچیدہ تعلق ہوتا ہے، اس میں داخلی اور خارجی عناصر کارفرما ہوتے ہیں۔ اس کے تحت مختصر مدتی اور وسط مدتی کلیدی متبادل بھی دستیاب ہوتے ہیں، جسے ہم کو بڑی توجہ کے ساتھ ذہن میں لانا ہوگا اور ایک ایسی حکمت عملی وضع کرنی ہوگی جو ہمارے معاشرے کو درپیش موجودہ اور ابھرتے ہوئے خطرات سے نبردآزما ہونے کے لائق بناسکے۔


    ہمیں اس امر کی تفہیم کی صلاحیت اور اہلیت پیدا کرنی ہوگی کہ ہم ہر ایک خطرے کی کمیت اور اس کی نوعیت کا ادراک کرسکیں اور ہر ایک خطرے سے نمٹنے کے لئے وافر طریقے سے پیش بندیاں بھی کرسکیں۔


    مجھے یہ جان کر خوشی ہوئی ہے کہ نیشنل ڈیفنس کالج حکومت کے مختلف اداروں اور دوست غیرممالک سے منتخبہ سینئر افسران کو اکٹھا کرتا ہے اور انھیں عام طور پر ایک جدید ملک کے لئے قومی سلامتی سے متعلق مختلف موضوعات اور بھارت کے لئے بطور خاص اہمیت کے حامل پہلوؤں سے روشناس کراتا ہے۔ مجھے بتایا گیا ہے کہ اس کالج میں ایسے افسران تیار کئے جاتے ہیں جو قومی سلامتی اور عوامی پالیسی سے متعلق دیگر شعبوں کے لئے اعلیٰ ترین ذمہ داریوں سے نبردآزما ہوسکیں۔


    47ہفتوں پر مشتمل کورس کے دوران بھارت کے سیاسی-سماجی مطالعہ، اقتصادی سلامتی مطالعہ، بین الاقوامی سلامتی ماحولیات، عالمی موضوعات، سائنس اور ٹیکنالوجی، جس میں ماحولیاتی عناصر بھی شامل ہیں، بھارت کی کلیدی ہمسائیگی اور حتمی حکمت عملیوں اور قومی سلامتی جیسے موضوعات پر احاطہ کیا جاتا ہے اور توجہ مرکوز کی جاتی ہے۔


    میں، جب آپ لوگ ایک محفوظ اور ہمہ گیر کرۂ ارض کے قیام کے چنوتی بھرے کام کا آغاز کرنے جارہے ہیں، اس موقع پر آپ سب کی مستقبل کی کوششوں کے لئے اپنی جانب سے نیک تمنائیں پیش کرتا ہوں۔


    جے ہند ۔


    ۔۔۔۔۔۔۔۔۔۔۔۔۔۔۔۔۔۔۔۔۔


    (م ن ۔ م ر (


    U-5339

    
    
    (Release ID: 1549763) Visitor Counter : 7
    
    
    
    
    

4.