      وزارت دفاع

      دفاعی تحقیق و ترقیات ادارے (ڈی آر ڈی او) نے ڈاکٹر اے پی جے عبدالکلام کی پیدائش کی سالگرہ کے موقع پر انھیں خراج عقیدت پیش کیا
      Posted On: 15 OCT 2018 6:50PM by PIB Delhi


    نئی دہلی، 15 /اکتوبر ۔ دفاعی تحقیق و ترقیات ادارے (ڈی آر ڈی او) نے آج نئی دلّی کے ڈی آر ڈی او بھون میں سابق صدر جمہوریہ ہند اور ڈی آر ڈی او کے سابق سربراہ، بھارت رتن ڈاکٹر اے پی جے عبدالکلام کی 87ویں سالگرہ کا اہتمام کیا۔ اس موقع پر وزیر دفاع محترمہ نرملا سیتا رمن مہمان خصوصی اور دفاع کے وزیر مملکت ڈاکٹر سبھاش رام راؤ بھامرے اور حکومت ہند کے وزیراعظم کے سانئسی مشیر پروفیسر کے وجے راگھون اور دیگر معزز شخصیات موجود تھیں۔


    اس موقع پر محترمہ سیتا رمن نے ڈاکٹر کلام سے اپنی ملاقات کا ذکر کیا۔ انھوں نے کہا کہ ڈاکٹر کلام نہ صرف ایک عمدہ سائنس داں تھے، بلکہ اس کے ساتھ ساتھ وہ ایک اچھے منتظم بھی تھے، جو اپنی ٹیم کے اراکین کی صلاحیتوں کی شناخت کرکے انھیں آگے بڑھاتے تھے، انھیں وجوہات سے میزائل مین ایک عظیم ٹیم قائد بن سکے تھے۔


    دفاع کے وزیر مملکت ڈاکٹر بھامرے نے کہا کہ ڈاکٹر کلام ایک مضبوط ملک کی تعمیر میں یقین رکھتے تھے۔ سائنس کے لحاظ سے ایک سرکردہ ملک میں ان کا یقین کامل تھا اور مشن کے تئیں مکمل عہدبندگی کے لئے لوگوں کو ترغیب دیا کرتے تھے۔ ان کا یہ معروف مقولہ تھا کہ اگر آپ سورج کی طرح دمکنا چاہتے ہیں تو پہلے سورج کی طرح جلنا ہوگا۔ اس سے ان کے عہدبندگی کے جذبے کا اظہار ہوتا ہے۔


    وزیر دفاع محترمہ نرملا سیتا رمن نے اس موقع پر ’دی کلام وژن- ڈیئر ٹو ڈریم‘‘ کے موضوع پر ڈی آر ڈی او کے لئے وقف ویب سائٹ بھی لانچ کی۔ یہ ویب سائٹ ابھرتی ٹیکنالوجیوں یعنی مصنوعی ذرائع سے خفیہ اطلاعات کی بہم رسانی، سائبر سلامتی، روبوٹکس، خودکار نظام وغیرہ ایسے نظام پر مشتمل ہے جو نوجوانوں کو اپنی جانب متوجہ کرتے ہیں۔ یہ ویب سائٹ طلبہ اور اسٹارٹ اپ کے لئے کھلے مسابقتی ماحول میں آگے بڑھنے اور شرکت کرنے کے عمل میں مددگار ہوگی۔ ویب سائٹ کا پتہ درج ذیل ہے:


    https://drdo.gov.in/drdo/kalam/kalam.html .


    ’’بے مثال کلام‘‘ نام کی کتاب کے ہندی ایڈیشن کو آج دفاع کے وزیر مملکت ڈاکٹر بھامرے نے جاری کیا۔ ہندی ایڈیشن کے اجرا کا مقصد ڈاکٹر کلام کے پیغامات کو عوام الناس تک پہنچانا ہے۔ یہ کتاب ڈاکٹر کلام سے وابستہ معروف اور معزز سائنس دانوں کے ذاتی تجربات پر مشتمل مرقع ہے۔


    اس تقریب میں دلّی کے تین اسکولوں کے طلباء بھی شامل ہوئے۔ ان اسکولوں نے حکومت ہند کے اٹل اختراعتی مشن کے تحت اپنے اسکولوں میں اٹل اختراعتی تجربہ گاہیں بھی قائم کی ہیں۔ تقریب میں انڈین انسٹی ٹیوٹ آف ٹیکنالوجی (آئی آئی ٹی دلّی) کے طلباء اور محققین بھی شامل ہوئے۔


    طلباء کو اس موقع پر ڈی آر ڈی او بھون میں واقع کلام گیلری کی سیر بھی کرائی گئی، تاکہ طلباء یہاں رکھے گئے دفاعی نظام اور ٹیکنالوجیوں کے مظاہرے کو ملاحظہ کرسکیں۔ ان طلباء نے اس نمائش میں رکھے گئے ڈاکٹر کلام کی زندگی اور ان کی خدمات پر مشتمل تمام اشیاء کے تئیں گہری دلچسپی کا اظہار کیا۔


    ۔۔۔۔۔۔۔۔۔۔ ۔۔۔۔۔۔۔۔۔۔۔


    (م ن۔ م ر (


    U-5344

    
    
    (Release ID: 1549773) Visitor Counter : 5