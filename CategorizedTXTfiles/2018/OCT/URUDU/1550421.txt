      وزارت دفاع

      بھارت اور انڈونیشیا کے مابین دفاع کے موضوع پر گفت و شنید
      Posted On: 23 OCT 2018 8:58PM by PIB Delhi


    نئی دہلی۔ 24 اکتوبر، بھارت اور انڈونیشیا کے مابین وزیر دفاع کی سطح کی باہمی گفت و شنید جکارتہ میں کامیابی کے ساتھ مکمل ہوگئی ہے۔


    وزیر دفاع محترمہ نرملا سیتا رمن اور انڈونیشیا کے ان کے ہم عہدہ وزیر جنرل (سبکدوش)ریامائزر ریاکڈو کے مابین یہ میٹنگ دونوں ممالک کے مابین باہمی تعلقات میں بہتری کے بعد رونما ہوئی ہے اور یہ باہمی تعلقات جامع کلیدی شراکت داری تک پہنچ گئے ہیں اور حال ہی میں ماہ مئی 2018 کے دوران دونوں ممالک کے مابین ایک نیا دفاعی تعاون معاہدہ بھی پایہ تکمیل کو پہنچا ہے۔


    محترمہ نرملا سیتا رمن نے اظہار خیال کرتے ہوئے کہا ہے کہ بھارت اور انڈونیشیا کے درمیان باہمی طور پر مفید گفت و شنید اور ربط و ضبط بحری ہمسایوں کے طور پر بہت کارآمد ہے اور دونوں ممالک کے مابین قریبی سیاسی گفت و شنید ، اقتصادی اور تجارتی تعلقات اور عوام سے عوام کے مابین تعلقات کی دیرینہ روایات استوار رہی ہے۔


    ایک ملک کی فوج سے دوسرے ملک کی فوج کے مابین ربط و ضبط کے موضوع پر اطمینان کا اظہار کرتے ہوئے محترمہ سیتا رمن نے زور دے کر یہ بات کہی کہ تینوں خدمات کے مابین باہمی طور پر بحریہ اور فضائیہ کی مشقیں اور عملے کے مابین متواتر گفت و شنید کا اہتمام ایک مضبوط بنیاد فراہم کرتا ہے جس کے تحت دونوں ممالک کے مسلح دستوں کے مابین مضبوط دفاعی تعاون کی بنیاد استوار ہوگی۔ دونوں ممالک کے مابین تعلقات کو تقویت پہنچنے کے ساتھ ایک جامع کلیدی شراکت داری بھی قائم ہوگی اور اسی پس منظر میں طرفین نے تعاون بڑھانے اور بحری اور ساحلی سلامتی کو مستحکم بنانے سمیت دیگر متعلقہ پہلوؤں پر گفت و شنید کی ہے۔ اس کے تحت اطلاعات کا بہتر تبادلہ اور شئیرنگ اور خصوصی تربیتی کورسوں کا اہتمام بھی شامل ہے۔ بھارت نے ملاکہ اسٹیٹ پیٹرول کے سلسلے میں انڈونیشیا کی جانب سے مجوزہ شراکت داری کا خیرمقدم کیا ہے۔


    دفاعی صنعتوں اور دفاعی تحقیق و ترقیا ت کے شعبے میں تعاون کے مضمرات کے پہلوؤں کو بھی دونوں ممالک کے مابین شناخت کیا گیا ہے۔ دونوں وزراء نے اس امر پر بھی اتفاق کیا کہ باہمی دفاعی ربط و ضبط بڑھانے کے لیے باہمی طور پر رضامندی سے ورکنگ گروپوں کی تشکیل کی جاسکتی ہے۔ وزراء نے خواہش ظاہر کی کہ یہ ورکنگ گروپ بھارت میں پہلی فرصت میں ملاقات کا اہتمام کرسکتے ہیں۔


    وزیر دفاع محترمہ سیتا رمن نے انڈونیشیا کے بحری امور کے وزیر جنرل (سبکدوش) لوہت پنجتین اور سیاسی، قانونی اور سلامتی امور کے تال میل کے وزیر جنرل (سبکدوش) ویرانٹو سے بھی ملاقات کی۔ ان ملاقاتوں کے دوران باہمی دفاعی تعاون کے سلسلے میں کلیدی مفادات اور مضمرات پر مشتمل شعبوں پر تبادلہ خیالات عمل میں آئے اور ان پر اتفاق بھی کیا گیا۔


    پروگرام کے ایک حصے کے طور پر وزیر دفاع محترمہ نرملا سیتا رمن نے جکارتہ میں ان ہندوستانی سپاہیوں کے میموریل پر گل دائرہ بھی نذر کیا، جنھوں نے دوسری جنگ عظیم کے دوران انڈونیشا میں اپنی جانیں قربان کردی تھیں۔


    ***********


    U – 5441


    

    
    (Release ID: 1550421) Visitor Counter : 6
    
    
      Read this release in: English