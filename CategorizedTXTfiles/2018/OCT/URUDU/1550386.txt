      امور داخلہ کی وزارت

      31اکتوبر کو راشٹریہ ایکتا دوس تقریبات منانے کے لئے تیاریاں زور وشور سے جاری
      Posted On: 23 OCT 2018 7:02PM by PIB Delhi


    نئی دہلی، 23 ؍اکتوبر،31 اکتوبر 2018 کو سردار ولبھ بھائی پٹیل کا یوم پیدائش راشٹریہ ایکتا دوس کے طور پر منانے کے لئے تیاریاں پورے زور وشور سے جاری ہیں۔ مختلف وزارتوں، پی ایس یوز اور ملک کی مختلف تنظیموں کی طرف سے راشٹریہ ایکتا دوس پر بہت سی تقریبات منعقد کی جائیں گی۔


    قومی راجدھانی دلّی میں اور تمام ریاستوں میں عوام ہندوستان کے اتحاد اور یکجہتی کے تحفظ کا حلف لیں گے اور دلی میں اتحاد کےلئے دوڑکے پروگرام میں شرکت کریں گے۔ یہ دوڑ 31 اکتوبر 2018 کو صبح 7 بجے میجر دھیان چند اسٹیڈیم سے شروع کی جائے گی۔ مرکزی وزیر داخلہ جناب راج ناتھ سنگھ اس دوڑ کر ہری جھنڈی دکھا کر روانہ کریں گے۔ وزیرداخلہ پارلیمنٹ اسٹریٹ میں سردار ولبھ بھائی پٹیل کے مجسمے پر گلہائے عقیدت بھی پیش کریں گے۔


    مختلف وزارتیں اور محکمے ملک بھر میں اتحاد کے لئے دوڑ ، مارچ پاسٹ ایکتا دوس حلف لینے کے ساتھ ساتھ دیگر مختلف سرگرمیوں کا اہتمام کریں گے۔ ان وزارتوں میں نوجوانوں کے امور اور کھیلوں کی وزارت، وزارت خارجہ، دفاع، ریلویز، بجلی، مکانات اور شہری امور، جہاز رانی، شہری ہوابازی، سڑک ٹرانسپورٹ اور شاہراہوں، سیاحت و پیٹرولیم وقدرتی گیس کی وزارتیں شامل ہیں۔ توقع ہے کہ سینئر سٹیزن، خواتین، سابق فوجی ، ممتاز کھیل شخصیات اور دیگر معزز افراد ان تقریبات میں شامل ہوں گے۔


    وزارت خارجہ بھارتی سفارت خانوں میں حلف لینے کے پروگرام کا اہتمام کرے گی ۔ اس کے علاوہ ایسے کوئیز مقابلوں، بحث ومباحثوں مختصر فلموں، فوٹو نمائش وغیرہ کا بھی اہتمام کیا جائے گا۔یہ تمام سرگرمیاں بھارتی مشنوں میں اور وزارت خارجہ کے دفاتر میں منعقد کی جائیں گی۔ وہ فرینڈ شپ سوسائیٹیوں اور تھنک ٹینکس کے اشتراک سے سردار ولبھ بھائی پٹیل کی خدمات اور ان کی زندگی پر مذاکرے کا اہتمام کرے گا۔


    ریلوے کی وزارت اپنے زونل اور ڈیوژنل ہیڈ کوارٹرس میں حلف لینے اور مارچ پاسٹ کا اہتمام کرے گی۔ مکانات اور شہری امور کی وزارت کے تحت اتحاد کے لئے دوڑ ، حلف لینا ، گلہائے عقیدت، شاعری، مصوری کے مقابلوں کے مختلف پروگراموں کا اہتمام کیا جائے گا، جن میں اسمارٹ اور امروت شہروں ، قصبوں سمیت ٹائر-وَن اور ٹائر-ٹو کے شہروں کے تمام شہری شرکت کریں گے۔


    ثقافت کی وزارت ساہتیہ اکیڈمی میں مضمون نگاری، کویز مقابلوں اور سمپوزیم سمیت مختلف سرگرمیوں کا اہتمام کرے گی۔ اس کے علاوہ زونل کلچرل سینٹروں میں دیگر پروگراموں کا اہتمام کیا جائے گا۔ نیشنل اسکول آف ڈرامہ سردار ولبھ بھائی پٹیل پر ایک خصوصی ڈرامے کا بھی اہتمام کرے گا۔


    انسانی وسائل کے فروغ کی وزارت دو ہزار کیندروں اور نوودیہ ودیالیوں میں مضمون نگاری مقابلے، بیت بازی، رَن فار یونٹی اور حلف لینے کے پروگرام کا اہتمام کررہی ہے۔ جن میں طلباء کی ایک بہت بڑی تعداد حصہ لے گی۔ طلباء کی ایک زبان میں مسلسل 22 دن کے لئے ہر روز آئینی طور پر تسلیم شدہ 22 بھارتی زبانوں میں سادہ جملے؍ الفاظ بولنے کے لئے حوصلہ افزائی بھی کی جائے گی۔


    پیٹرولیم اور قدرتی گیس کی وزارت پی ایس یوز میں پروگراموں کا اہتمام کرے گی۔ اطلاعات ونشریات کی وزارت ڈی ڈی؍ پلے ریڈیو اور ٹی وی چینلز پر فلم سردار پٹیل ٹیلی کاسٹ کرے گی اور سردار پٹیل کی زندگی اور کارناموں پر خصوصی فیچرس جاری کرے گی۔ وزارت کی جانب سے ہندوستان کی یکجہتی پر براہ راست فون-اِن پروگرام ؍ ٹاک شوز ؍ انٹرویو پر مبنی پروگرام بھی ٹیلی کاسٹ کئے جائیں گے۔


    سینٹرل آرمڈ پولیس فورسز ( سی اے پی ایف) ریاستی سطح اور دیگر فیلڈ سطح کی تقریبات میں سرگرمی سے شرکت کریں گی اور مارچ پاسٹ کا اہتمام کریں گی۔


    U- 5433

    
    
    (Release ID: 1550386) Visitor Counter : 5