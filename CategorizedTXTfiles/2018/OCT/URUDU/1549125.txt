      امور داخلہ کی وزارت

      وزیر داخلہ نے آئی پی ایس پروبیشنروں سے خطاب کیا؛ پولیس کے فرائض کی انجام دہی میں مہارت پیدا کرنے کی تلقین کی
      Posted On: 09 OCT 2018 11:18AM by PIB Delhi


    نئی دہلی، 9 /اکتوبر۔ وزیر داخلہ جناب راج ناتھ سنگھ نے تلقین کی ہے کہ پولیس کے فرائض کی انجام دہی میں خصوصی مہارت پیدا کی جانی چاہئے تاکہ عوام کو عالمی سطح کی خدمات فراہم ہوسکیں۔ انڈین پولیس سروس (آئی پی ایس) کے 2017 بیچ کے پروبیشنروں سے خطاب کرتے ہوئے انھوں نے کہا کہ قانون کے نفاذ کی ایجنسیوں کو پولیس افسران کو خصوصی تربیت فراہم کرنے پر توجہ مرکوز کرنی چاہئے، تاکہ ان کی پیشہ ورانہ ہنرمندی اور صلاحیتوں میں اضافہ ہوسکے۔


    نوجوان پولیس افسران کو سائبر جرائم کے پس منظر میں نت نئی چنوتیوں سے نبردآزما ہونے کے لئے نیز ٹیکنالوجی میں رونما ہونے والی تیز رفتار ترقی کے پیش نظر، خود کو چاق و چوبند رکھنے کی تلقین کرتے ہوئے وزیر موصوف نے کہا کہ ملک کو اس وقت متعدد چنوتیاں درپیش ہیں۔ قانون اور انتظام سے متعلق ابھرتی ہوئی چنوتیاں مثلاً ہائی ٹیک کرائمس یعنی اعلیٰ تکنالوجی کی مدد سے ارتکاب کئے جانے والے جرائم، ایل ڈبلیو ای، دہشت گردی، مختلف النوع شکل میں سامنے آرہے ہیں اور اس کے لئے فوری اور فیصلہ کن ردّعمل درکار ہے، تاہم یہ ردّعمل مہارت کا متقاضی ہے۔


    بنیادی سطح کی پولیسنگ یا پولیس انتظام کے پہلو پر گفتگو کرتے ہوئے وزیر داخلہ نے کہا کہ عوام الناس کے ساتھ لگاتار مواصلاتی رابطہ اور گفت و شنید اور ربط و ضبط، جس میں انسانی پہلو شامل ہو، یہ چیز سرکاری فرائض کی انجام دہی، خصوصاً پولیس کے فرائض کی انجام دہی کی بنیادی ضرورت ہے۔ انھوں نے کہا کہ عوام الناس اور سرکاری افسروں کے مابین اطلاعات کا لگاتار تبادلہ وہ کلیدی ذریعہ ہے جو تمام معاملات کی تفہیم فراہم کرتا ہے اور عوامی مسائل کو حل کرنے میں معاون ہوتا ہے۔


    بعد ازاں آئی پی ایس پروبیشنروں سے گفت و شنید کرتے ہوئے وزیر داخلہ نے اپنی جانب سے ان افسروں کو ڈیوٹی اوقات کے دوران تناؤ سے نبردآزما ہونے اور نجات حاصل کرنے کے طریقے بتائے۔ انھوں نے کہا کہ تناؤ کم کرنے کے لئے یوگ بہترین طریقہ ہے۔ انھوں نے یہ بھی کہا کہ اچھی صحت بندھے ٹکے اصولوں اور ڈھرے سے ہٹ کر سوچنے کے لئے اچھی ہے، کیونکہ نوجوان افسروں کے نئے خیالات بہتر پولیس انتظامات میں بڑے معاون ثابت ہوتے ہیں۔


    ایڈیشنل سکریٹری (پولیس) جناب پی کے شریواستو، ڈی جی، بی ایس ایف جناب رجنی کانت مشرا اور ڈائریکٹر سردار ولبھ بھائی پٹیل نیشنل پولیس اکیڈمی، محترمہ ڈی آر ڈولی برمن اور بی ایس ایف کے سینئر افسران اس موقع پر موجود تھے۔


    ۔۔۔۔۔۔۔۔۔۔۔۔۔۔۔۔۔۔۔۔۔


    (م ن ۔ م ر (


    U-5242

    
    
    (Release ID: 1549125) Visitor Counter : 2