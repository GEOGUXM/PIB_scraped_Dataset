      وزارت دفاع

      مردوں کی مخصوص تیسری مکے بازی قومی چمپئن شپ 27 /اکتوبر 2018 سے 2/نومبر 2018 تک پونے کے
      
      آرمی اسپورٹس انسٹی ٹیوٹ میں منعقد ہوگی
      
      Posted On: 23 OCT 2018 8:03PM by PIB Delhi


    نئی دہلی، 23 اکتوبر 2018، سروسیز اسپورٹس کنٹرول بورڈ کے زیراہتمام پونے کا آرمی اسپورٹس انسٹی ٹیوٹ باکسنگ فیڈریشن آف انڈیا کی ایما پر مردوں کی مخصوص تیسری مکے بازی قومی چمپئن شپ کا اہتمام کررہا ہے، جو 27 /اکتوبر سے 2 /نومبر 2018 تک منعقد ہوگی۔ مکے بازی کے اس مقابلے میں مردوں کے زمرے میں 360 مکے باز حصہ لیں گے۔ ان مکے بازوں کا تعلق مختلف ریاستوں / سروسیز یا ریاستی فیڈریشنوں کی 36 ٹیموں سے ہوگا۔ مکے بازی کے مقابلے آرمی اسپورٹس انسٹی ٹیوٹ ، منڈوا روڈ، گھورپاڑی پونے میں ہوں گے۔


    چمپئن شپ سبھی 10 ویٹ زمروں کے لیے منعقد ہوگی۔ اس چمپئن شپ کے ذریعے باکسنگ فیڈریشن آف انڈیا کی جانب سے قومی کیمپوں اور اگلے سال کے اولمپک کوالیفائنگ ٹورنامنٹس کے لیے مکے بازوں کاانتخاب کیاجائے گا۔ اولمپین شیوتھاپا(ایشین گیمز اور کامن ویلتھ کھیلوں میں تمغہ جیتنے والے، ارجن ایوارڈ یافتہ) دولت مشترکہ 2018 میں چاندی کا تمغہ جیتنے والے اور 2018 میں ارجن ایوارڈ پانے والے صوبیدار ستیش کمار، کامن ویلتھ 2018 میں چاندی کا تمغہ جیتنے والے نائب صوبیدار منیش کوشک، دولت مشترکہ 2018 میں کانسے کا تمغہ جیتنے والے نمن تنوور اور سینئر عالمی چمپئن شپ میں کانسے کا تمغہ جیتنے والے گورو بدوری ان چوٹی کے مکے بازوں میں شامل ہیں، جو اس قومی مکے بازی چمپئن شپ میں شرکت کریں گے۔


    قومی باکسنگ چمپئن شپ افتتاحی تقریب کے ساتھ 27 / اکتوبر 2018 سے شروع ہوگی۔ سیمی فائنل اور فائنل باکسنگ مقابلے بالترتیب یکم نومبر اور 2 /نومبر 2018 کو منعقد ہوں گے۔ اختتامی تقریب کے بعد 2/نومبر کو مکے بازی چمپئن شپ جیتنے والوں کو ایک تقریب کے دوران میڈل تقسیم کئے جائیں گے۔


    چمپئن شپ کو خوش اسلوبی سے چلانے کے لیے آرمی اسپورٹس انسٹی ٹیوٹ کی طرف سے کھلاڑیوں، حکام اور انتظام کرنے والے اسٹاف کے رہنے کے لیے تمام انتظامات کیے گئے ہیں اور آرمی اسپورٹس انسٹی ٹیوٹ میں عالمی نوعیت کا بنیادی ڈھانچہ دستیاب ہے۔عالمی نوعیت کے ڈھانچے میچوں کی میزبانی کے لیے استعمال کیا جائے گا۔ پونے میں رہنے والے باکسنگ شائقین کا خیرمقدم ہے کہ وہ تمام دن ان مقابلوں کا لطف اٹھائیں۔


    5436 U-

    
    
    (Release ID: 1550398) Visitor Counter : 8