      عملے، عوامی شکایات اور پنشن کی وزارت

      ملیشیا کے انسانی وسائل کے فروغ کے وزیر جناب ایم کلاسے گرن کی قیادت میں ملیشیائی وفد نے وزیر مملکت ڈاکٹر جتیندر سنگھ سے ملاقات کی
      Posted On: 09 OCT 2018 8:45PM by PIB Delhi


    نئی دہلی، 9 اکتوبر 2018 ، ملیشیا کے انسانی وسائل کے فروغ کے وزیر جناب ایم کلاسے گرن کی قیادت میں ایک ملیشیائی وفد نے آج یہاں وزیر مملکت (آزادانہ چارج) برائے شمال مشرقی خطہ ترقیات (ڈونر)، وزیر مملکت، وزیراعظم کے دفتر، عملہ، عوامی شکایات اور پنشن، ایٹمی توانائی اور خلائی امور ڈاکٹر جتیندر سنگھ سے ملاقات کی۔ یہ دورہ مئی 2018 میں وزیراعظم ملیشیا کے دورے کے سلسلے کی ایک کڑی ہے۔


    ملاقات کے دوران بھرتی تربیت اور عوامی خدمات کے دیگر پہلوؤں کے موضوع پر باہمی تعاون سے متعلق امور پر تبادلہ خیال کئے گئے۔ جناب ایم کلاسے گرن نے بھارت اور ملیشیا کے مابین عوامی خدمات کے شعبے میں باہمی تعاون کو مستحکم بنانے کی بات کہی۔


    ڈاکٹر جتیندر سنگھ نے ملیشیائی وفد کو مطلع کیا کہ بھارت میں سول سروس کی بھرتی اور تربیت کے لئے کیا کیا انتظامات ہیں۔ انہوں نے دیگر خدمات کے علاوہ انڈین ایڈمنسٹریٹیو سروس (آئی ایس)، انڈین پولیس سروس (آئی پی ایس) اور انڈین فارن سروس (آئی ایف ایس) اور انڈین ریوینیو سروس (آئی آر ایس) کے سلسلے میں ان خدمات کے کردار کی وضاحت کی۔ انہوں نے کہا کہ انتخاب کا عمل سہ سطحی عمل پر مشتمل ہے جن میں ابتدائی، اہم اور انٹرویو کے مراحل شامل ہیں۔ وزیر موصوف نے کہا کہ حکومت نے ان خدمات کو شہریوں کے لئے زیادہ سے زیادہ افادیت کی حامل خوبیوں سے مالا مال کرنے کے لئے متعدد اقدامات کئے ہیں، جن میں شہریوں کے ذریعہ از خود اپنی تصدیق اور ضوابط کو آسان کرنا وغیرہ بھی شامل ہیں۔ ڈاکٹر جتیندر سنگھ نے عوامی شکایات سیل اور پنشن کے محکمے کے متعلق بھی گفت و شنید کی۔ انہوں نے کہا کہ حکومت کی توجہ فلیگ شپ پروگراموں کے نفاذ پر مرکوز ہے۔ ڈاکٹر جتیندر سنگھ نے گاندھی سے متعلق گفتگو کرتے ہوئے کہا کہ ملیشیا نے مہاتما گاندھی کی 150 ویں پیدائش کی سالگرہ کی یادگاری تقریب میں شرکت کرکے شکریہ کا موقع دیا ہے۔ انہوں نے دونوں ممالک کے مابین تمل ثقافت کے پس منظر میں مماثلت کے پہلوؤں پر بھی گفتگو کی۔


    عملہ اور تربیت کے محکمے کے سکریٹری ڈاکٹر سی چندرا مولی نے بھی یونین پبلک سروس کمیشن (یو پی ایس سی) سنٹرل وجیلینس کمیشن (سی بی سی) اور سینٹرل انفارمیشن کمیشن (سی آئی سی) کے کام کاج پر روشنی ڈالی۔ انہوں نے پبلک انٹر پرائزز سلیکشن بورڈ (پی ای ایس بی)کے کام کاج پر بھی روشنی ڈالی۔انہوں نے وفد کے روبرو ریاستوں میں قائم سروس کمیشن اور ریاستی سول خدمات میں افسروں کی بھرتی میں ان کے کردار کی وضاحت بھی کی۔


    ۔۔۔۔۔۔۔۔۔۔۔


    م ن۔ن ا۔


    ( 09-10-2018 )


    U- 5236

    
    
    (Release ID: 1549102) Visitor Counter : 6