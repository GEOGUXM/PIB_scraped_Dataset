      सड़क परिवहन एवं राजमार्ग मंत्रालय

      श्री मनसुख लाल मंडाविया ने युवा सड़क सुरक्षा प्रशिक्षु लाइसेंस कार्यक्रम की शुरूआत की
      Posted On: 15 OCT 2018 4:22PM by PIB Delhi


    सड़क परिवहन और राजमार्ग तथा रसायन और उर्वरक राज्‍य मंत्री श्री मनसुख लाल मंडाविया ने आज नई दिल्‍ली में युवा सड़क सुरक्षा प्रशिक्षु लाइसेंस कार्यक्रम की शुरूआत की। यह कार्यक्रम पीपीपी पहल है जिसे डियाजियो इंडिया और इंस्‍टीट्यूट ऑफ रोड ट्रैफिक एजुकेशन (आईआरटीई) के सहयोग से चलाया जाएगा। यह युवाओं, पहली बार गाड़ी चलाने वाले जिन्‍होंने प्रशिक्षु लाइसेंस के लिए आवेदन किया हुआ है, उनके लिए एक औपचारिक और संरचित प्रशिक्षण कार्यक्रम तैयार करने का एक प्रयास है।
    देश में अपनी तरह के ऐसे पहले प्रशिक्षण कार्यक्रम की शुरूआत करते हुए श्री मंडाविया ने कहा कि सरकार के लिए सड़क सुरक्षा का बेहद महत्‍व है क्‍योंकि हाल के समय में सड़क दुर्घटनाओं खासतौर से युवाओं के मारे जाने की घटनाओं में तेजी से वृद्धि आई है। तेज गाड़ी चलाने, शराब पीकर गाड़ी चलाने, आवश्‍यक सुरक्षा उपायों के अभाव में जैसे हेलमेट नहीं पहनना आदि कुछ ऐसे प्रमुख कारक हैं जिसके कारण सड़क दुर्घटनाएं बढ़ी हैं। उन्होंने कहा कि सरकार शहरों और सुरक्षित सड़कों को वास्तविकता में बदलने की अपनी परिकल्पना के प्रति कृतसंकल्प है। इस कार्यक्रम से सरकार को 2020 तक सड़क दुर्घटनाओं में 50 प्रतिशत कमी लाने के अपने लक्ष्य को हासिल करने में मदद मिलेगी।


    मंत्रालय में अपर सचिव सुश्री लीना नंदन ने कहा कि सड़क का इस्तेमाल कर रहा प्रत्येक व्यक्ति सड़क सुरक्षा का ब्रांड एम्बेसेडर है। उन्होंने बताया कि विश्व में होने वाली सड़क दुर्घटनाओं का 12.5 प्रतिशत (एक वर्ष में 1.45 लाख से अधिक मौतें) भारत में होती है। चौंका देने वाली बात यह है कि ऐसी सड़क दुर्घटनाओं का शिकार 72 प्रतिशत लोग 15-44 आयु वर्ग के है जो तेज गति, असावधानी और शराब पीकर गाड़ी चलाने के कारण दुर्घटना के शिकार हुए, जिसके कारण 1.5 प्रतिशत सड़क दुर्घटनाएं हुई और 4.6 प्रतिशत मौतें हुई। उन्होंने सड़क सुरक्षा को औपचारिक शिक्षा प्रणाली की मुख्य धारा में लाने का स्वागत किया।


    मंत्रालय में संयुक्त सचिव श्री अभय दाम्बले ने कहा कि युवा सड़क सुरक्षा प्रशिक्षु लाइसेंस कार्यक्रम सड़क सुरक्षा जागरूकता में सुधार लाकर इस गंभीर मुद्दे के समाधान की दिशा में एक प्रमुख कदम है।


    इंस्‍टीट्यूट ऑफ रोड ट्रैफिक एजुकेशन (आईआरटीई) के अध्यक्ष डॉ. रोहित बालूजा ने कहा कि युवा पीढ़ी सड़क सुरक्षा के प्रति अतिसंवेदनशील है। हर प्रयास उनकी सुरक्षा सुनिश्चित करने के लिए किया जाना चाहिए। उन्होंने बताया कि पहले वर्ष में इस कार्यक्रम में देश भर में कुल 400 कार्यक्रमों के साथ 20 विश्वविद्यालयों को शामिल किया गया है।


    आईआरटीई ‘सुरक्षा के लिए सड़क’ पहल को सफलतापूर्वक चलाया जा रहा है ताकि यातायात पुलिस अधिकारियों को क्षमता निर्माण प्रशिक्षण प्रदान करने और व्यावसायिक चालकों जैसे ट्रक और बस चलाने वालों तथा विश्वविद्यालय के छात्रों को शराब पीकर गाड़ी चलाने के खतरे के प्रति शिक्षित किया जा सके। इस कार्यक्रम के अंतर्गत सड़क सुरक्षा क्षमता निर्माण में 4624 यातायात अधिकारियों, 6000 व्यावसायिक वाहन चालकों और 17 राज्यों के 64 से अधिक शहरों में विश्वविद्यालय के 5000 से अधिक छात्रों को प्रशिक्षित किया जा चुका है।


    डियाजियो इंडिया की मुख्य रणनीतिकार और कॉरपोरेट मामलों की अधिकारी सुश्री अवंति शंकर नारायणन ने भी अपनी बात रखी।


    
    

    ****


    आर.के. मीणा/अर्चना/केपी/डीके – 10709


    

    
    (Release ID: 1549730) Visitor Counter : 226
    
    
      Read this release in: English