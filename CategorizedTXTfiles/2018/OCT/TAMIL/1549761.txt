      பாதுகாப்பு அமைச்சகம்

      டாக்டர் ஏ.பி.ஜே அப்துல் கலாமின் பிறந்த நாளில் பாதுகாப்பு ஆராய்ச்சி மற்றும் வளர்ச்சி அமைப்பின் அஞ்சலி
      Posted On: 15 OCT 2018 4:35PM by PIB Chennai


    முன்னாள் குடியரசுத் தலைவரும், பாதுகாப்பு ஆராய்ச்சி மற்றும் வளர்ச்சி அமைப்பின் (டி.ஆர்.டி.ஓ.) முன்னாள் தலைவருமான பாரத் ரத்னா டாக்டர் ஏ பி ஜே அப்துல் கலாமின் 87-வது பிறந்த நாள் புதுதில்லி டி.ஆர்.டி.ஓ.பவனில் இன்று கொண்டாடப்பட்டது.


    நிகழ்ச்சியில் பேசிய மத்திய பாதுகாப்புத்துறை அமைச்சர் திருமதி நிர்மலா சீதாராமன், டாக்டர் கலாமை சந்தித்த போது தமக்கு ஏற்பட்ட அனுபவங்களைப் பகிர்ந்து கொண்டார். அவர் ஒரு சிறந்த விஞ்ஞானி மட்டுமல்ல, தனது குழு உறுப்பினர்களின் திறமையை அடையாளம் கண்டு, அதனை ஊக்கப்படுத்தும் ஒரு அற்புதமான நிர்வாகி என்று புகழாரம் சூட்டினார்.


    வலிமையான நாட்டில் நம்பிக்கை கொண்ட டாக்டர் கலாம், நாடு என்பது அறிவியலில் உயர்வு பெற வேண்டும் என்றும், தமது இலக்கை நோக்கிய உறுதிப்பாட்டிற்கு மக்களை ஊக்குவிக்க வேண்டும் என்றார்.


    வளர்ந்து வரும் தொழில்நுட்பத்தில் இளைஞர்கள் தங்களை ஈடுபடுத்திக் கொள்ள ஏதுவாக “ தி கலாம் விஷன் – டேர் டு ட்ரீம்” என்ற மையப் பொருளையுடைய டி.ஆர்.டி.ஓ.-வின் வலைதளத்தையும் அமைச்சர் துவக்கி வைத்தார்.


    டாக்டர் கலாமின் கருத்துக்கள் நாட்டில் உள்ள சாமானியர்களை சென்றடையும் விதமாக “இன்க்ரேடிபிள் கலாம்” என்ற புத்தகத்தின் இந்திப் பதிப்பை பாதுகாப்புத் துறை இணை அமைச்சர் டாக்டர் பாம்ப்ரே இந்த நிகழ்ச்சியில் வெளியிட்டார். இப்புத்தகம் கலாமோடு தொடர்புடைய குறிப்பிடத்தக்க அறிவியலாளர்களின் தனிப்பட்ட அனுபவங்களின் தொகுப்பாகும்.


    தலைநகர் தில்லியில் உள்ள மூன்று பள்ளிகளைச் சேர்ந்த மாணவ மாணவியர் இந்நிகழ்ச்சியில் பங்கேற்றனர். நாட்டில் உள்ள மாணவர்கள் மற்றும் இளைஞர்களோடு சிறப்பான இணைப்பை ஏற்படுத்திக்கொண்ட டாக்டர் ஏ பி ஜே அப்துல் கலாமின் இயல்புகள், இளம் உள்ளங்களை ஊக்குவிக்க வேண்டும் என்பதே மாணவர்கள் அழைக்கப்பட்டதற்கான நோக்கமாகும்.


    பாதுகாப்புத்தளவாடங்கள் மற்றும் தொழில்நுட்பத்தைக் குறித்து மாணவர்கள் தெரிந்து கொள்ள வேண்டும் என்ற நோக்கத்தோடு டி.ஆர்.டி.ஓ. கலாம் காட்சியகத்தைப் பார்வையிடவும் அவர்கள் அழைத்துச் செல்லப்பட்டனர்.


    ******

    
    
    (Release ID: 1549761) Visitor Counter : 62
    
    
      Read this release in: English , Hindi , Bengali