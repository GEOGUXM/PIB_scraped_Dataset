      குடியரசுத் துணைத் தலைவர் செயலகம்

      தற்போதைய சூழலில் அறிவியல், ஆன்மீகம் இடையே ஒற்றுமை அவசியம் : குடியரசுத் துணைத்தலைவர்
      Posted On: 02 OCT 2018 6:35PM by PIB Chennai


    தீவிரவாதம், வன்முறை, வறுமை மற்றும் பாகுபாடு இல்லாத சமுதாயத்தை உருவாக்க, அறிவியல் மற்றும் ஆன்மீகம் இடையே ஒற்றுமை நிலவ வேண்டியது அவசியம் என குடியரசுத் துணைத் தலைவர் திரு எம் வெங்கையா நாயுடு வலியுறுத்தியுள்ளார். அறிவியல், ஆன்மீகம் இடையிலான தனித்துவம் மிக்க பிணைப்பு, உலகம் தற்போதும் எதிர்கொள்ளும் சவால்களுக்கு தீர்வு காண உதவும் என்றும், அவர் குறிப்பிட்டார்.


    புனேயில் உள்ள எம் ஐ டி வளாகத்தில், வழிபாட்டு அரங்கம், நூலகம், அறிவியல், ஆன்மீகம் தத்துவம் குறித்த உலக நாடாளுமன்றக் கூட்டத்தை தொடங்கி வைத்துப் பேசிய குடியரசுத் துணைத்தலைவர், வளர்ச்சி மற்றும் முன்னேற்றத்திற்கு அமைதி நிலவ வேண்டியது தலையாயமானது என்றார். பதற்றமான சூழ்நிலை நிலவும் போது வளர்ச்சிப் பணிகளில் கவனம் செலுத்த முடியாது என்றும் அவர் குறிப்பிட்டார். எனவே உலகில் உள்ள அனைத்து நாடுகளும் ஒருங்கிணைந்து தீவிரவாதத்தை ஒழிக்க முன்வரவேண்டும் எனவும் கேட்டுக் கொண்டார். வன்முறை எந்த வடிவத்தில் வந்தாலும் அது கண்டனத்துக்குரியது என்று கூறிய வெங்கைய நாயுடு, துப்பாக்கித் தோட்டாக்களால் எந்தப் பிரச்சினைக்கும் தீர்வு காண முடியாது என்றும், வாக்குச் சீட்டுகள் மூலமே, தீர்வு காணமுடியும் என்றும் தெரிவித்தார்.


    இந்தியா, மேற்கத்திய கல்வி முறையை பெருமளவிற்கு பின்பற்றுவதை சுட்டிக்காட்டிய அவர், தற்போது நடைமுறையில் உள்ள கல்வி முறையை மாற்றியமைக்க வேண்டும் என்றார். வேலை வாய்ப்புக்கு ஏற்ற கல்வி முறையை உருவாக்க வேண்டியது அவசியம் என்றும் அவர் வலியுறுத்தினார். எனினும், கல்வி என்பது வேலை வாய்ப்புக்காக மட்டுமின்றி அறிவாற்றல், அதிகாரம் மற்றும் ஞானத்தை அதிகரிப்பதாக அமைய வேண்டும் எனவும் குடியரசுத் துணைத் தலைவர் தெரிவித்தார்.


    -----

    
    
    (Release ID: 1548281) Visitor Counter : 72
    
    
      Read this release in: English