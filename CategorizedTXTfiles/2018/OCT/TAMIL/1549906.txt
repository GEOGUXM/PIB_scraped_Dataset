      குடியரசுத் துணைத் தலைவர் செயலகம்

      தொழில்துறை அமைப்புகள் தங்கள் உறுப்பினர்களிடையே நன்னெறி சார்ந்த நடைமுறைகளை மேம்படுத்த வேண்டும்:குடியரசுத் துணைத் தலைவர்
      Posted On: 16 OCT 2018 5:28PM by PIB Chennai


    தொழில் வர்த்தக சபைகள், தங்கள் உறுப்பினர்களிடையே கம்பெனி நிர்வாகம், வரி சட்டங்களுக்கு உட்பட்டு நடத்தல், கம்பெனி சமூகப் பொறுப்பு உள்ளிட்ட நன்னெறி சார்ந்த நடைமுறைகளை மேம்படுத்த வேண்டும் என்று குடியரசுத் துணைத் தலைவர் திரு. எம். வெங்கையா நாயுடு கேட்டுக் கொண்டுள்ளார். எவ்விதமான தவறுகள் நடந்தாலும், அதுகுறித்து அச்சமின்றி வெளியே புகார் அளிப்பதற்கான சூழ்நிலையை உருவாக்க வேண்டும் என்றும் அவர் கேட்டுக் கொண்டார்.


    புதுதில்லியில் இன்று (16.10.18) அசொசெம் வர்த்தக சபையின் 98-வது ஆண்டுக் கூட்டத்தில் உரையாற்றிய அவர் ஊழல், லஞ்சம், மோசடிகள் போன்றவற்றை சிறிதளவுகூட ஏற்கக் கூடாது என்பதை வலியுறுத்தினார்.


    இந்தியாவின் வளர்ச்சிக்கு முக்கியமான காரணிகளாக விளங்கும் தொழில் வர்த்தக சபைகள் பற்றி குறிப்பிட்ட குடியரசுத் துணைத் தலைவர், நாட்டின் நீண்டகால நலன்களுக்கு ஏற்ற நீண்டகால நோக்கங்களை உருவாக்க இந்த அமைப்புகள் உழைக்க வேண்டும் என்று கேட்டுக் கொண்டார். மாறிவரும் உலகச் சூழ்நிலைக்கு ஏற்ப, தொழில் வர்த்தகத்தை திறம்பட மேம்படுத்தும் வகையில், தங்களை தயார்படுத்திக் கொள்ள வேண்டும் என்று, தொழில் வர்த்தக சபைகளை அவர் கேட்டுக் கொண்டார். தொழில்துறையினரின் முன்னேற்றம் மற்றும் பங்களிப்பு இல்லாமல் இந்தியா போன்ற நாடுகள் தங்களது நலத்திட்டங்களை அமல்படுத்த இயலாது என்றார் அவர்.


    பண மதிப்பிழப்பு நடவடிக்கை, ஜி.எஸ்.டி. அமலாக்கம் போன்ற மத்திய அரசின் முக்கிய அடிப்படை சீர்திருத்தங்கள் நாட்டின் பொருளாதாரத்தை விரிவாக்கியதுடன், வரி செலுத்துவோர் எண்ணிக்கையை அதிகரித்துள்ளது என்று அவர் கூறினார்.


    இளம் இந்தியர்களிடையே, கல்வி, திறன்கள் ஆகியவற்றுடன் தொழில்முனையும் திறனையும் வளர்க்க வேண்டியதன் அவசியத்தை குடியரசுத் துணைத் தலைவர் வலியுறுத்தினார். நாட்டின் இளைஞர் சக்தியை அடிப்படையாகக் கொண்டு, அதன் வளத்தை மேம்படுத்த உதவ வேண்டும் என்றும் அவர் கேட்டுக் கொண்டார். இளைஞர்கள் வேலை தேடுபவர்களாக இருப்பதற்குப் பதில், வேலை அளிப்பவர்களாக உருவாகும் வகையில், அவர்களுக்கு அதிகாரமளிக்க வேண்டும் என்றார் அவர்.


    மத்திய வர்த்தக, தொழில் துறை மற்றும் சிவில் விமானப் போக்குவரத்து அமைச்சர் திரு. சுரேஷ் பிரபாகர் பிரபு மற்றும் பிரமுகர்கள் நிகழ்ச்சியில் பங்கேற்றனர்.


    குடியரசு துணைத் தலைவரின் முழுமையான உரைக்கு www.pib.nic.in என்ற வலைதளத்தைப் பார்க்கவும்.


    -----

    
    
    (Release ID: 1549906) Visitor Counter : 32
    
    
      Read this release in: English