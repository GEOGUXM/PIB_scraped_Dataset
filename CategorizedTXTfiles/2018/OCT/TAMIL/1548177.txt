      பாதுகாப்பு அமைச்சகம்

      இந்திய-வியட்நாம் கடலோரக் காவல் படைகள் உயர்நிலைக் குழுக் கூட்டம்
      Posted On: 01 OCT 2018 3:53PM by PIB Chennai


    இந்திய கடலோரக் காவல் படை, வியட்நாம் கடலோரக் காவல் படை ஆகியவற்றுக்கு இடையே உயர்நிலைக் குழுக் கூட்டம் தில்லியில் இன்று நடைபெற்றது. இரு நாடுகளுக்கும் இடையே 2015ம் ஆண்டு கையெழுத்தான புரிந்துணர்வு ஒப்பந்தத்தின் (MoU) அடிப்படையில் இந்த உயர்நிலைக் குழுக் கூட்டம் நடைபெற்றது. இந்திய கடலோரக் காவல் படையின் தலைமை இயக்குநர் ( ICG ) திரு. ராஜேந்திர சிங் தலைமையிலான குழுவும், வியட்நாம் கடலோரக் காவல் படையின் ( VCG ) கமாண்டன்ட் மேஜர் ஜெனரல் நிக்யேன் வான்சோன் தலைமையில் ஆறு பேர் கொண்ட குழுவும் இந்த சந்திப்பில் இடம்பெற்றனர்.


    இந்த புரிந்துணர்வு ஒப்பந்தப்படி இரு தரப்பினரும் பரஸ்பரம் ஒத்துழைப்பு மேற்கொள்வது என்று இந்த சந்திப்பின்போது ஒப்புக் கொள்ளப்பட்டது. சிறந்த மேலாண்மை நடவடிக்கைகள், செயல்பாடுகள் அளவிலான கருத்துப் பரிமாற்றத்தை அதிகரிப்பது ஆகியவை குறித்து இரு தரப்பினரும் இசைந்தனர்.


    2001ம் ஆண்டு இந்தியப் படை வியட்நாமுக்குப் பயணம் மேற்கொண்டது முதல் இரு நாட்டு கடலோரக் காவல் படைகளுக்கும் இடையிலான உறவுகள் இருந்து வருகின்றன. அதன் தொடர்ச்சியாக கடல் பாதுகாப்பு, கண்காணிப்பில் இரு நாடுகளும் பரஸ்பரம் ஒத்துழைப்பை அதிகரிப்பதற்கு உதவும் வகையில் இன்றைய சந்திப்பு நிகழ்ந்துள்ளது.


    வியட்நாம் கமாண்டன்ட் தலைமையிலான குழுவினர் தங்களுக்கு அளிக்கப்படும் சிறப்பு வரவேற்பை ஏற்க, சென்னைக்குப் பயணமாகிறார்கள். சென்னையில் அக்டோபர் 4ம் தேதி நடைபெறும் கூட்டு கடலோரக் காவல் படையினரின் பயிற்சி, ஒத்திகை ஆகியவற்றில் பங்கேற்பர். இதையொட்டி, சிஎஸ்பி 8001 எனப்படும் வியட்நாம் கடலோரக் காவல் படையின் கப்பல் நாளை (அக்டோபர் 2) சென்னைக்கு வருகிறது. இந்த கூட்டுப் பயிற்சி, ஒத்திகையில் தொழில்முறையான கலந்துரையாடல் நடத்தப்படும்.


    இந்தச் சந்திப்பு மூலம் இரு தரப்பு கடலோரக் காவல் படையின் செயல்பாடுகளுக்கும் உத்வேகம் ஏற்படும்.


    இந்திய-வியட்நாம் கடலோரக் காவல் படையினரின் சந்திப்பை முன்னிட்டு, அக்டோபர் 1ம் தேதி தில்லிக்கு வந்த வியட்நாம் கடலோரக் காவல் படை மேஜர் ஜெனரல் நிக்யேன் வான்சோனை (வலது) இந்திய கடலோரக் காவல் படை தலைமை இயக்குநர் திரு. ராஜேந்திர சிங் வரவேற்கிறார்.


    இந்திய – வியட்நாம் கடலோரக் காவல் படையினரின் உயர்நிலை சந்திப்பின்போது, இந்திய கடலோரக் காவல் படை தலைமை இயக்குநர் திரு. ராஜேந்திர சிங், மற்றும் வியட்நாம் கடலோரக் காவல் படை மேஜர் ஜெனரல் நிக்யேன் வான்சோன் உள்ளிட்டோர்.


    ******

    
    
    (Release ID: 1548177) Visitor Counter : 97
    
    
      Read this release in: English , Marathi , Hindi