      குடியரசுத் துணைத் தலைவர் செயலகம்

      திறன் மேம்பாடு என்பது தொடர் நடவடிக்கையாக இருக்கவேண்டும்; மக்களின் வாழ்க்கையை சிறப்புடையதாக்கப் புதிய கண்டுபிடிப்புகள் உதவவேண்டும்: குடியரசுத் துணைத் தலைவர்
      Posted On: 10 OCT 2018 1:53PM by PIB Chennai


    திறன் மேம்பாடு என்பது தொடர் நடவடிக்கையாக இருக்கவேண்டும் என்றும், மக்களின் வாழ்க்கையை சிறப்புடையதாக்கப் புதிய கண்டுபிடிப்புகள் உதவவேண்டும் என்றும் குடியரசுத் துணைத் தலைவர் திரு. எம். வெங்கையா நாயுடு தெரிவித்துள்ளார். பொள்ளாச்சியில் இன்று (10.10.2018) நாச்சிமுத்து தொழில் நிறுவனங்கள் சங்கத்தால் நடத்தப்படும் கல்வி நிறுவனங்களின் வைரவிழா நிறைவு நிகழ்ச்சியில் கூடியிருந்தோரிடையே அவர் உரையாற்றினார்.


    இந்தக் கல்வி நிறுவனத்தின் நிறுவனரான அருட்செல்வர் டாக்டர் என். மகாலிங்கம், தமிழ்நாட்டின் ஊரகப் பகுதிகளில் வாழும் மக்கள் மேம்பாட்டிற்குப் பேருதவிகளை செய்திருக்கிறார் என்று அவர் பாராட்டினார்.


    நகரங்களுக்கும், கிராமங்களுக்கும் இடையே அதிகரிக்கும் பாகுபாடு குறித்து கவலை தெரிவித்த குடியரசுத் துணைத் தலைவர், கிராமப்புற மக்கள் பயனடையும் வகையில், கல்வி நிறுவனங்கள், தடையில்லா மின்சாரம், அருகிலேயே தண்ணீர் கிடைத்தல், குறைந்த செலவில் மருத்துவ வசதிகள் போன்ற நகர்ப்புற வசதிகளை கிராமங்களுக்கும் செய்யவேண்டும் என்று வலியுறுத்தினார். நகரப் பகுதிகளோடு ஒப்பிடும்போது, கிராமப் பகுதிகளுக்கு ஒதுக்கப்படும் நிதியிலும், உருவாக்கப்படும் அடிப்படை வசதிகளிலும், பாகுபாடு இருப்பதாக அவர் குறிப்பிட்டார்.


    பள்ளி மாணவர்களிடையே உரையாடிய குடியரசுத் துணைத் தலைவர், தொழில்நுட்பத்தால் இயக்கப்படும் வேலைவாய்ப்புச் சந்தையில் வாய்ப்புகளைக் கைப்பற்றுவதற்குத் திறன்களைப் பெறுவது அவசியம் என்றார். மாறி வரும் தொழில்நுட்பத்திற்கேற்ப திறனை மேம்படுத்தும் வழக்கத்தை ஏற்படுத்திக் கொள்ளவேண்டும் என்றும் அவர் கூறினார். உலக வர்த்தக சூழலில் அதிகரித்துவரும் மாற்றங்களுக்கு ஏற்ப, திறன் மேம்பாடு பொருத்தமான அரண்களை உருவாக்குகிறது என்றும், திறன்களை மேம்படுத்தி சிறப்பாக்குவது தொடர் நடவடிக்கையாக இருக்க வேண்டும் என்றும் அவர் தெரிவித்தார்.


    இளைய இந்தியாவின் விருப்பங்களையும், கனவுகளையும் மத்திய அரசு மிக அதிகமாக உணர்ந்திருக்கிறது என்று குறிப்பிட்ட குடியரசுத் துணைத் தலைவர், நாட்டின் இளைஞர்களுக்கு அதிகாரமளிக்கவும், வளர்க்கவும், ஆதரிக்கவும், தனது அதிகாரத்தின் மூலம் சாத்தியமான அனைத்தையும் செய்து வருகிறது என்றார். இந்த வாய்ப்பைப் பயன்படுத்திக் கொள்வது, இளைஞர்கள் கையில் உள்ளது என்று அவர் கூறினார்.


    முன்னதாக, இந்த வளாகத்தில் மிராக்கில் வெல்னஸ் மருத்துவமனையையும், வைரவிழா கட்டிடத்தையும் அவர் திறந்து வைத்தார். பின்னர், வெல்னஸ் மையத்தைச் சுற்றிப் பார்த்த அவர், இங்குள்ள வசதிகள் மற்றும் நோயாளிகளுக்கு சிகிச்சை அளிப்பது குறித்து மருத்துவர்களுடன் கலந்துரையாடி அறிந்துகொண்டார்.


    தமிழக ஊரக வளர்ச்சி மற்றும் பஞ்சாயத்துராஜ் அமைச்சர் திரு. எஸ்.பி. வேலுமணி, தேசியப் புலனாய்வு முகமையின் தலைவர் டாக்டர் எம். மாணிக்கம், செயலாளர் டாக்டர் சி. ராமசாமி, மாணவர்கள், ஆசிரியர்கள் மற்றும் பிரமுகர்கள் இந்த நிகழ்ச்சியில் கலந்துகொண்டனர்.


    மேலும் விவரங்களை www.pib.nic.in என்ற இணையதளத்தில் காணலாம்.


    **********************

    
    
    (Release ID: 1549267) Visitor Counter : 60
    
    
      Read this release in: English , Urdu , Marathi