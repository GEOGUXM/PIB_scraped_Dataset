      வணிகம் மற்றும் தொழில்துறை அமைச்சகம்

      பொருளாதார ஒத்துழைப்புக்கான இந்தியா – செக் கூட்டு ஆணையத்தின் கூட்டம் பிராகில் நடைபெற்றது
      Posted On: 23 OCT 2018 4:25PM by PIB Chennai


    பொருளாதார ஒத்துழைப்புக்கான இந்தியா – செக் கூட்டு ஆணையத்தின் 11-வது அமர்வு அக்டோபர் 22, 23 தேதிகளில் பிராகில் நடைபெற்றது. இந்தியா சார்பிலான தூதுக் குழுவிற்கு மத்திய தொழில் வர்த்தகம், நுகர்வோர் நலன், உணவு மற்றும் பொதுவிநியோகத் துறை இணையமைச்சர் திரு. சி.ஆர். சவுத்ரி தலைமை தாங்கினார். செக் தரப்பிலான தூதுக் குழுவிற்கு அந்நாட்டின் தொழில் வர்த்தகத் துறை அமைச்சர் திருமதி. மார்தா நோவகோவா தலைமை வகித்தார். பொருளாதாரத் துறையில் இருநாடுகளுக்கு இடையேயான உறவுகளை வலுப்படுத்துவது மற்றும் மேலும் விரிவுபடுத்துவதில் பரஸ்பர விருப்பத்தை இந்த அமர்வின் முடிவுகள் தெரிவித்தன.


    2015-ஆம் ஆண்டு ஜனவரி மாதம் புதுதில்லியில் நடைபெற்ற கூட்டு ஆணையத்தின் 10-வது அமர்விலிருந்து இதுவரையிலான வர்த்தக வளர்ச்சிகளை இருதரப்பினரும் ஆய்வு செய்தனர். வர்த்தகம் அதிகரித்து வரும் போக்கினை அவர்கள் வரவேற்றனர். 2017-ல் வர்த்தகப் பரிவர்த்தனை சாதனை அளவாக அதிகரித்திருப்பதற்குப் பாராட்டுத் தெரிவித்தனர். இந்தப் பரிமாற்றம் பெரும்பாலும் சமச்சீரான நிலையில் இருந்ததாகவும் குறிப்பிட்டனர். இருப்பினும், தற்போதுள்ள ஆதார வளங்கள், வர்த்தக நிலையில் முழுமையாகப் பிரதிபலிக்கவில்லை என்று கருத்து தெரிவித்த கூட்டு ஆணையம் இதனை மேலும் சரி செய்ய வேண்டும் என்று கூறியது. இந்தியாவின் புள்ளிவிவரக் கணக்குப்படி, 2016 – 2017ல் இந்தியா - செக் குடியரசு இடையேயான இருதரப்பு வர்த்தகம் 100 கோடி அமெரிக்க டாலர்களைத் தாண்டியுள்ளது என்று இந்தியத் தரப்பில் தெரிவிக்கப்பட்டது.


    *******

    
    
    (Release ID: 1550360) Visitor Counter : 34
    
    
      Read this release in: English