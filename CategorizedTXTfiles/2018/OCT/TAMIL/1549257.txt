      எஃகுத்துறை அமைச்சகம்

      பிலாய் எஃகு ஆலை விபத்தில் உயிரிழந்தோர் குடும்பங்களுக்கு ரூ.30 லட்சம் இழப்பீடு வழங்கப்படுமென மத்திய எஃகு துறை அமைச்சர் அறிவிப்பு உயிரிழந்தோர் எண்ணிக்கை 11 ஆக உயர்வு
      Posted On: 10 OCT 2018 3:26PM by PIB Chennai


    பிலாய் எஃகு ஆலையில் நேற்று ஏற்பட்ட தீ விபத்தில், காயமடைந்து மருத்துவமனையில் சேர்க்கப்பட்டிருப்போரை மத்திய எஃகு துறை அமைச்சர் திரு. சவுத்ரி பீரேந்தர் சிங், இன்று (10.10.2018) காலை சந்தித்து அவர்களுக்கு அளிக்கப்படும் சிகிச்சை பற்றியும், அவர்களின் உடல்நிலை குறித்தும் கேட்டறிந்தார். அவர்களின் குடும்பத்தாரிடமும் அமைச்சர் விவரங்களைக் கேட்டறிந்தார். விபத்தி்ல் உயிரிழந்தோர் குடும்பங்களுக்கு தலா ரூ.30 லட்சம் இழப்பீடாக வழங்கப்படும் என்றும், கடுமையாக காயமடைந்தவர்களுக்கு தலா ரூ.15 லட்சமும், லேசான காயமடைந்தவர்களுக்கு தலா ரூ.2 லட்சமும் வழங்கப்படும் என்றும் அமைச்சர் அறிவித்தார்.


    அமைச்சர் அறிவித்த இழப்பீட்டுத் தொகையுடன், ஏற்கனவே நடைமுறையில் உள்ள நிலையான இழப்பீட்டுத் தொகையான ரூ.33 முதல் ரூ.90 லட்சம் வரையும் வழங்கப்படும். அத்துடன் உயிரிழந்தோரின் வாரிசுகளுக்குக் கருணை அடிப்படையி்ல் வேலை வாய்ப்பும், தொழிலாளர்களின் குழந்தைகளுக்கு பட்டப்படிப்பு வரையிலான கல்விச் செலவை ஏற்குமாறும் இந்திய எஃகு ஆணையத்திற்கு எஃகு துறை அமைச்சர் உத்தரவிட்டார்.


    விபத்தில் காயமடைந்த மேலும் இரண்டு தொழிலாளர்கள் உயிரிழந்ததையடுத்து, பலியானோர் எண்ணிக்கை 11-ஆக அதிகரித்துள்ளது. பிலாய் எஃகு ஆலை மருத்துவமனையின் தீக்காய சிகிச்சைப் பிரிவில் பத்து பேர் தொடர்ந்து சிகிச்சைப் பெற்று வருகின்றனர். தீவிர சிகிச்சைப் பிரிவில் சிகிச்சைப் பெற்று வரும் இருவரின் உடல்நிலை கவலைக்கிடமாக உள்ளது.


    மத்திய எஃகு துறை, மத்திய சுகாதாரத்துறையுடன் தொடர்பு கொண்டதையடுத்து, பிலாய் விபத்தில் காயமடைந்தவர்களுக்கு சிகிச்சை அளிப்பதற்காக பிலாய் சென்றுள்ள தில்லி எய்ம்ஸ் மருத்துவமனையின் தீக்காய சிகிச்சைப் பிரிவுத் தலைவர் டாக்டர் மணீஷ் சிங்கால், பிலாய் எஃகு ஆலை மருத்துவமனையில் அளிக்கப்பட்டு வரும் சிகிச்சைக் குறித்து திருப்தி தெரிவித்துள்ளார்.


    இந்த விபத்து குறித்து விசாரணை நடத்துவதற்காக துறை சாராத நிபுணர் குழு ஒன்றை அமைக்கும் பணியில் எஃகு துறை ஈடுபட்டுள்ளது. இது தொடர்பான உத்தரவுகள் விரைவில் பிறப்பிக்கப்படும்.


    மருத்துவமனைக்குச் சென்று பார்வையிட்டபின், இந்திய எஃகு ஆணைய அதிகாரிகளுடன் ஆலோசனை நடத்திய எஃகு துறை அமைச்சர், உயிரிழந்தவர்களின் குடும்பத்தினர் மற்றும் காயமடைந்த தொழிலாளர்களுக்கான நிவாரண உதவிகள், விரைவாக கிடைப்பதை உறுதி செய்ய மூத்த அதிகாரி ஒருவரை நியமிக்குமாறு அறிவுறுத்தியுள்ளார்.


    இந்த விபத்து தொடர்பாக பிலாய் எஃகு ஆலையின் மூத்த அதிகாரிகள் இருவர் பணியிடை நீக்கம் செய்யப்பட்டிருப்பதுடன், ஆலையின் தலைமைச் செயல் அதிகாரியும் பொறுப்பிலிருந்து விடுவிக்கப்பட்டுள்ளார்.


    பிலாய் எஃகு ஆலையின் சுட்டநிலக்கரி பேட்டரி வளாகம் எண் 11-க்குச் செல்லும் எரிவாயுக் குழாயில், நேற்று காலை வழக்கமான பராமரிப்புப் பணி மேற்கொண்டிருந்த போது தீ விபத்து ஏற்பட்டது. பராமரிப்புப் பணியை மேற்கொள்வதற்கு முன்பு அனைத்து முன்னெச்சரிக்கை நடவடிக்கைகளும் மேற்கொள்ளப்பட்டிருந்தது. தீ விபத்தில் உயிரிழந்த மற்றும் காயமடைந்த அனைவரும், தொழிற்சாலையின் நிரந்தர தொழிலாளர்கள் ஆவர்.


    மத்திய எஃகு துறை இணை அமைச்சர் திரு. விஷ்ணு தேவ் சாய், எஃகு துறை செயலாளர் பினாய் குமார் மற்றும் இந்திய எஃகு ஆணையத்தின் தலைவர் அனில் குமார் சவுத்ரி ஆகியோர் நேற்று (09.10.2018) மாலையே பிலாய்க்கு சென்று மருத்துவமனையில் சிகிச்சை பெற்று வருபவர்களின் உடல்நிலைக் குறித்து கேட்டறிந்தனர். பாதிக்கப்பட்டவர்களின் குடும்பத்தினருக்கு தேவையான அனைத்து உதவிகளையும் மத்திய எஃகு துறையும், இந்திய எஃகு ஆணையமும் வழங்கி வருகின்றன.


    ------

    
    
    (Release ID: 1549257) Visitor Counter : 47
    
    
      Read this release in: English , Hindi