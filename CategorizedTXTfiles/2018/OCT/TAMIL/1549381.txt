      குடியரசுத் துணைத் தலைவர் செயலகம்

      சென்னை மாநிலக் கல்லூரி பட்டமளிப்பு விழாவில் குடியரசுத் துணைத்தலைவர் நிகழ்த்திய உரையின் சிறப்பம்சங்கள்:
      Posted On: 11 OCT 2018 3:30PM by PIB Chennai


    புகழ்மிக்க மாநிலக் கல்லூரியில் பயின்று மாணவப் பயணத்தை வெற்றிகரமாக நிறைவு செய்வதைக் குறிக்கும் பட்டமளிப்பு விழா எனும் உற்சாகமான தருணத்தில் உங்கள் மத்தியில் இருப்பது எனக்கு பெரும் மகிழ்ச்சியை அளிக்கிறது . எந்தவொரு மாணவரின் வாழக்கையிலும், பட்டமளிப்பு விழா என்பது மிக முக்கியமான தருணமாகும். ஒவ்வொரு இளம் பட்டதாரியையும் அவர்களின் சாதனைக்காக நான் பாராட்டுகிறேன்.


    பட்டமளிப்பு விழா என்பது மாணவர்களுக்கு மட்டும் முக்கியமானதல்ல . ஒவ்வொரு மாணவரிடத்திலும் உள்ள சிறப்பு அம்சத்தை முன்னுக்குக் கொண்டுவர பாடுபட்ட ஆசிரியர்களுக்கும் முன்னாள் மாணவர்களின் புகழ்மிக்கப் பட்டியலில் மேலும் பல குறிப்பிடத்தக்கப் பெயர்களை சேர்க்கவிருக்கின்ற கல்லூரிக்கும் இன்றைய கனியைப் பெறுவதற்கு எண்ணற்ற தியாகங்களைச் செய்துள்ள பட்டம் பெறும் மாணவர்களின் பெற்றோர்களுக்கும் கூட முக்கியமானதாகும்.


    அன்பார்ந்த மாணவர்களே ,


    உண்மையில் கனவுகள் நனவாகும் நாள் இதுவாகும் . இந்த மகத்தான கல்வி நிறுவனத்தில் பயின்று வெளியேறும் மாணவர்களாகிய நீங்கள் உங்களின் பட்டங்களைப் பெறுவதற்கு இன்று இந்த மேடையில் நடந்து வரும்போது நீங்கள் அணிந்துள்ள மேல் அங்கியும், தொப்பியும், உங்கள் கையில் வழங்கப்படும் பட்டச்சுருளும் உங்களுக்கு மிகப்பெரும் பொறுப்பை அளிக்கிறது என்பதை நினைவில் கொள்ள வேண்டும்.


    உங்களின் சிறந்த வாழ்க்கையை க் கட்டமைப்பதற்கப்பால், அச்சுறுத்துகின்ற ஆனால், மிகவும் பாராட்டத்தக்க தேச நிர்மாணம் என்ற பணி விரைவில் உங்களின் கைகளில் ஒப்படைக்கப்படவுள்ளது. உங்களின் கடுமையான உழைப்பு, உறுதி, அர்ப்பணிப்பு, புதுமைப்படைப்பு ஆகியவை கூட்டான விருப்பங்களையும் இந்த நாட்டின் கோடிக்கணக்கான கனவுகளையும் நனவுகளாக்க உள்ளன.


    178 ஆண்டுகால வரலாறு கொண்ட மாநிலக் கல்லூரியில் பட்டம் பெறுவது உங்களுக்கு கவுரவம் அளிப்பதாகும். முந்தைய பிரிட்டிஷ் அரசால் 1840-ல் பம்பாய், கல்கத்தா மாநிலக் கல்லூரிகளுடன் தென்னிந்தியாவில் நிறுவப்பட்ட முதலாவது அரசுக் கல்லூரியாக இது இருந்தது. வெறும் தொடக்கப்பள்ளியாக தொடங்கப்பட்ட இந்தக் கல்வி நிறுவனம் உயர்கல்வியில் சிறந்த மையமாக இன்று மலர்ந்துள்ளது.


    நோபல் மற்றும் ஏபெல் பரிசுகள் , பாரத ரத்னாக்கள், பத்மஸ்ரீ விருது பெற்றவர்கள், எஸ்.எஸ்.பட்நாகர் விருது பெற்றவர்கள், தலைசிறந்த எழுத்தாளர்கள், ஆளுமைகள், அதிகாரிகள், கார்ப்பரேட் நிர்வாகிகள், அரசியல்வாதிகள், விஞ்ஞானிகள் உள்ளிட்ட ஆயிரக்கணக்கான தலைச்சிறந்த மனிதர்களை உருவாக்கிய கல்வி நிறுவனத்தைச் சேர்ந்தவர்கள் நீங்கள் என்பது குறித்துப் பெருமிதம் கொள்ள வேண்டும். இவர்களில் சிலரைக் குறிப்பிடுவது எனது கடமையாகக் கருதுகிறேன். இந்தியாவிலிருந்து முதலாவது நோபல் பரிசினைப் பெற்ற சர் சி.வி.ராமன், ஏபெல் பரிசு பெற்ற திரு.சி.ஸ்ரீநிவாசவரதன், திரு.சி.ராஜகோபாலாச்சாரி போன்ற அரசியல் ராஜதந்திரிகள், சென்னைப் பல்கலைக்கழத்திலிருந்து பட்டம் பெற்ற முதலாவது பெண்மணி திருமதி ஆர்.எஸ்.சுப்புலட்சுமி, முன்னாள் முதன்மை அறிவியல் ஆலோசகர் திரு.ஆர்.சிதம்பரம், ஜென்ரல் கரியப்பா மற்றும் பலர்.


    உங்கள் கல்லூரியில் சிறப்பு மிக்க பேராசிரியர்களின் வரிசையில் புகழ்பெற்ற எழுத்தாளர்கள் , மொழிபெயர்ப்பாளர்கள், சிந்தனையாளர்கள் பலர் இருந்துள்ளனர். அவர்களில் மிகவும் புகழ்பெற்றவர் “தமிழ் தாத்தா” உ.வே.சாமிநாத அய்யர்.


    சென்னையில் உள்ள மாநிலக் கல்லூரி 1857ஆம் ஆண்டில் உருவாக்கப்பட்ட சென்னைப் பல்கலைக்கழகத்தின் தாய் என்ற பெருமையைப் பெற்றுள்ளது.


    மாநிலக் கல்லூரியைத் தொடங்குவதற்கு முன்முயற்சி மேற்கொண்ட அப்போதைய சென்னை மாகாண கவர்னராக இருந்த எல்பின்ஸ்டன் பிரபு இந்த க் கல்லூரி குறித்துத் தமது அருமையான தொலைநோக்குக் கருத்தை வெளியிட்டிருக்கிறார். “ஒளிமிக்க ஒரு தேசத்தில், வாழ்க்கையின் உயர்ந்த கடமைகளுக்கு, அங்குள்ள மக்களைப் பயிற்றுவிப்பதும், தரப்படுத்துவதும் கல்வியாகும். ஒரு சமூகம் பொறுப்புள்ள மனிதர்களைப் பெற்று தங்களின் திறமைகளைப் பயன்படுத்தும் திறனைக் கொண்டு, ஆக்கப்பூர்வமான செயல்பாடுகளைச் செய்ய வேண்டும் என்றால் அந்த சமூகத்தில் திடமான அடிப்படையைக் கொண்ட பொதுக்கல்வி இருக்க வேண்டும்” என்று அவர் கூறினார். இந்த நோக்கத்தை மனதில் கொண்டு அயர் பர்டன் பவெல் முதல் டாக்டர்.ஆர்.ராவணன் வரையிலான இந்தக் கல்லூரியின் 49 முதல்வர்கள் அரும்பாடுபட்டு இருக்கிறார்கள். அவர்களின் முயற்சியால் கடந்த 178 ஆண்டுகளில் தேசப்பற்றும், சமூகப் பொறுப்புணர்ச்சியும் கொண்ட ஆயிரக்கணக்கான பட்டதாரிகளை இந்தக் கல்வி நிறுவனம் உருவாக்கி உள்ளது என்பதில் ஐயமில்லை.


    இந்த மகத்தான கல்வி நிறுவனத்தில் நான்காயிரத்திற்கும் அதிகமான மாணவர்கள் பயில்கிறார்கள் என்பதை அறிந்தபோது நான் பெரிதும் மகிழ்ச்சியடைந்தேன் . மாநிலக் கல்லூரியில் தற்போது 700 ஆராய்ச்சி மாணவர்கள் உள்ளனர். மனிதகுலத்தின் நிலைமையை சிறப்பாக்கும் நோக்கத்தோடு புதிய அறிவுத்துறையில் இவர்கள் தங்களை ஈடுபடுத்திக்கொண்டிருக்கிறார்கள்.


    இந்த க் கல்வி நிறுவனம் குறித்து இதயத்தை மேலும் நெகிழ வைப்பது எதுவென்றால், இங்குள்ள மாணவர்களில் 90 சதவீதத்திற்கும் அதிகமானவர்கள் சமூகத்தில் பொருளாதார ரீதியாகவும், சமூக ரீதியாகவும், நலிந்த பிரிவிலிருந்து வந்திருப்பவர்கள் என்பதும் இவர்களில் பெரும்பாலானவர்கள் முதல் தலைமுறை பட்டதாரிகள் என்பதுமாகும். கிராமப்புறங்களிலிருந்தும், ஏழ்மையான பின்னணியிலிருந்தும் வந்துள்ள மாணவர்கள், அவர்களின் உயர்க்கல்வியைத் தொடர முடிவது மத்திய, மாநில அரசுகள் வழங்கும் கல்வி உதவி தொகையால்தான் என்று எனக்குத் தெரிவிக்கப்பட்டது.


    அனைவரையும் உள்ளடக்கி இடமளிப்பதில் கவனம் செலுத்துவது இந்தக் கல்வி நிறுவனத்தின் மகுடத்தில் இன்னொரு மணிக்கல்லாகும்.


    அனைவரையும் உள்ளடக்கிய முறையில் சுமார் 300 மாற்றுத்திறனாளி மாணவர்களுக்குத் தரமான கல்வி அளிக்கும் பெருமையை இது பெற்றுள்ளது. கல்விப் புலத்தின் மாற்றுத்திறனாளி உறுப்பினர்களை நான் குறிப்பாகப் பாராட்டுகிறேன். அவர்கள் இங்கே உள்ள இளைஞர்கள் அனைவருக்கும் உண்மையில் ஆதர்சமாக விளங்குகிறார்கள். எந்தப் பாகுபாடும் இல்லாமல் தரமான கல்வியை வழங்குவதற்கான இதன் தொடர் முயற்சிகளுக்கு அங்கீகாரமாக இந்தக் கல்லூரி பல விருதுகளைப் பெற்றுள்ளது.


    என் .ஏ.ஏ.சி. (தேசிய மதிப்பீடு மற்றும் அங்கீகார கவுன்சில்) இந்தக் கல்லூரிக்கு நான்கு நட்சத்திரத் தகுதியையும் ஏ கிரேடையும், வழங்கி கவுரவித்திருப்பதை அறிந்து நான் மகிழ்ச்சியடைகிறேன். மத்திய அரசின் மனிதவள மேம்பாட்டு அமைச்சகம் அண்மையில் அறிவித்த என்.ஐ.ஆர்.எஃப். (தேசிய கல்வி நிறுவன தரவரிசைக் கட்டமைப்பு) தரவரிசையில் மாநிலக் கல்லூரி ஐந்தாவது இடத்தைப் பெற்றிருப்பதும் ஊக்கமளிப்பதாக உள்ளது.


    நண்பர்களே ,


    இந்தியா வில் இன்று ஏராளமான மக்கள் தொகை வாய்ப்பு குவிந்துள்ளது. இந்திய மக்கள் தொகையில் 65 சதவீதம் பேர் 35 வயதிற்கும் குறைவாக உள்ளனர். இந்த மக்கள் தொகைப் பகிர்வு சிறப்பான யதார்த்தமாக ஆக வேண்டும் என்றால் தரமான கல்வி அவசியமான முன்நிபந்தனையாகும்.


    கல்வி என்பது பாடப்புத்தகங்களிலிருந்து பெறப்படும் அறிவுமட்டும் அல்ல . கல்வி என்பது தகவல்களை அறிந்து கொள்வதல்ல, சிந்திப்பதற்கான பயிற்சியைப் பெறுவதாகும் என்று ஆல்பர்ட் ஐன்ஸ்டீன் கூறினார். சில நேரங்களில் சரியான விடைகளைப் பெறுவதைவிட சரியான கேள்விகளைக் கேட்பது மிகவும் முக்கியத்துவம் வாய்ந்ததாக இருக்கும்.


    யதார்த்தத்திற்கு மாறான , அறிவுக்கு பொருந்தாதவற்றைக் கேள்வி கேட்பதற்கான தைரியத்தையும், மரபையும் நீங்கள் வளர்த்துக் கொள்ள வேண்டும். நீதி நெறியை வளர்த்துக் கொண்டு, ஒழுக்கத்தை வலுப்படுத்தி, உங்களின் சொந்த கருத்துக்களையும், சிந்தனைகளையும் மேம்படுத்திக்கொள்ள வேண்டும். இந்தத் தன்மைகளை மேம்படுத்தி அவை தொடர்ந்து வர உங்கள் மனதளவில் எப்போதும் நீங்கள் மாணவர்களாகவே இருக்கவேண்டும். கற்பதற்கும், அனுபவங்களைப் பெறுவதற்கும், நீங்கள் எப்போதும் தயாராக இருக்க வேண்டும்.


    இளைஞர்களாகிய நீங்கள் இருக்கும் நிலையிலேயே இருந்துவிடக்கூடாது என்பதை நான் எப்போதும் வலியுறுத்தி வருகிறேன்.


    மாற்றுவதற்குத் தேவையானவற்றை நீங்கள் எப்போதும் சவாலாகக் கொள்ள வேண்டும். இளைஞர்களின் குரல்களை மிகவும் வரவேற்கிற அரசை இன்று நாம் பெற்றிருக்கிறோம். இந்திய இளைஞர்களின் விருப்பங்களுக்கு முக்கியத்துவம் அளிப்பதான அரசு இருக்கிறது. இளைஞர்களின் ஆக்கப்பூர்வமான சக்திக்கும், ஆர்வத்திற்கும் ஊக்கமளிக்க, திறன் இந்தியா, இந்தியாவில் உற்பத்தி, விளையாடு இந்தியா போன்ற பல திட்டங்களை அரசு கொண்டுவந்துள்ளது. எனவே, உங்களைச் சுற்றிலும் மிகவும் சாதகமான சூழ்நிலையையும், மகத்தான வாய்ப்புகளையும் நீங்கள் பெற்றிருக்கிறீர்கள். சாத்தியமானவரை முழுமையாக இந்த வாய்ப்புகளைப் பயன்படுத்திக் கொள்ள நீங்கள் உங்களைத் தயார்படுத்திக் கொள்ள வேண்டும்.


    முக்கியமானதென நான் கருதும் சிலவற்றை உங்களின் கவனத்திற்குக் கொண்டுவர விரும்புகிறேன். வகுப்புத் தேர்வுகளிலும், பொதுத் தேர்வுகளிலும் நீங்கள் பெற்ற மதிப்பெண்கள் முக்கியமானது. உங்களின் கல்வியில் நீங்கள் பெற்ற சாதனைக்கும் அவை அடையாளமாக உள்ளன. ஆனால், அதுமட்டுமே முக்கியமானதல்ல, அந்த எண்களை விட முக்கியமானதாக மேலும் சில இருக்கின்றன. நீங்கள் ஒரு வேதியியல் பட்டதாரி என்பதற்காக வயலின் வாசிப்பதையோ, சட்டம் பயில்வதையோ நிறுத்திக் கொள்ள வேண்டியதில்லை. தயவு செய்து உங்களுக்கு எதில் எல்லாம் திறமை இருக்கிறதோ, அதில் எல்லாம் ஆளுமையை வளர்த்துக் கொள்ளுங்கள்.


    இந்தியா நினைவுக்கு அப்பாற்பட்ட காலத்திலிருந்து நல்ல சிந்தனைகளை உலகம் முழுவதிலுமிருந்து கிரகித்துக் கொள்ள தயாராகவே இருந்துள்ளது. இளைஞர்களாகிய நீங்கள், இந்த மாண்புகளை உங்களின் சிந்தனைகளிலும், உங்களின் பேச்சிலும், உங்களின் செயலிலும் பதிய வைத்துக் கொள்ளுங்கள். பல நிலைகளில் நீங்கள்தான் இந்த உலகத்தில் இந்தியாவின் கொடியைத் தாங்கிச் செல்கின்றவர்கள். “இந்தியத் தன்மை” என்ற உங்களின் அடையாளத்திலிருந்து ஒருபோதும் சமரசம் செய்து கொள்ளாதீர்கள், அந்த அடையாளம் இணையற்றது, மதிப்பு கொண்டது. பணிவு, சகிப்புத்தன்மை, அன்பு, அனைவருக்கும் மதிப்பு என்பவை உங்கள் வாழ்க்கைக்கு வழிகாட்டும் கோட்பாடுகளாக இருக்கட்டும். “உயர்ந்த கல்வி என்பது வெறுமனே தகவல்களை நமக்கு அளிப்பதல்ல, அனைத்து உயிர்களோடும், தமது வாழ்க்கையை ஒருங்கிணைத்துக் கொள்வதாகும்” என்று ரவீந்திரநாத்தாகூர் கூறியிருக்கிறார். உங்களோடு வாழும் மனிதர்களுடன் இணக்கமாக வாழ்வதற்கும் மிக முக்கியமாக இயற்கையோடு இயைந்து வாழ்வதற்கும் கற்றுக் கொள்ள வேண்டும். இந்த நல்லிணக்கத்தை உங்களுக்குள் நீங்கள் வளர்த்துக் கொள்வது உலக சமாதானத்திற்கு முன்னோட்டமாக இருக்கும்.


    வறுமையிலிருந்து சுற்றுச்சூழல் மாசு வரை நமது நாடு இன்று எண்ணற்ற சவால்களை எதிர்கொண்டுள்ளது . இந்த சவால்கள் சிறியவையா, அல்லது, எளிதில் தீர்க்கக்கூடியவையா, என்பதல்ல பிரச்சினை. ஒரு நபர் மட்டும் இந்த சவால்களை எல்லாம் சமாளிப்பது சாத்தியமல்ல. நமது ஒருங்கிணைந்த மனதிடமும், கூட்டான அறிவும், பகிர்ந்து கொள்ளும் தகவல் வளங்களும் நமது காலத்தின் பெரும் பிரச்சினைகளை தீர்ப்பதற்கு தேவையானவை.


    எப்போதும் ஒரு அணியைக் கட்டமையுங்கள், அதன் மீது நம்பிக்கை கொள்ளப் பழகுங்கள். ஒரு அணியில் செயல்படுபவராக இருப்பதை விட, முக்கியமானது எதுவுமில்லை. ஒரு குழுவின் பகுதியாக தீவிரமாக பணியாற்றும் திறனைப் பெறுவது உங்களின் சொந்த தேவைகளை விட குழுவின் நலனை முக்கியமானதாக கொள்ளச் செய்யும்.


    நாம் தற்போது “அணி இந்தியா” என்ற தூய்மை இந்தியாவை கட்டமைத்துக் கொண்டிருக்கிறோம். இதில் அனைவரையும் உள்ளடக்கிய நீடித்த வளர்ச்சி இருக்கும். இந்தப் பணிக்கு உங்களின் முழுமையான அர்ப்பணிப்பு தேவைப்படுகிறது. மகத்தான நன்மைக்காக சிறிய ஆனால் குறிப்பிடத்தக்க தியாகங்கள் தேவைப்படுகின்றன.


    நண்பர்களே,


    முக்கியமான சிந்தனையோடு உங்களிடமிருந்து நான் விடை பெறுகிறேன். உண்மையான அறிவு என்பது ஒருவரின் அறியாமையை அறிந்து கொள்வது என்று கன்ஃபூசியஸ் தெரிவித்தார். நீங்கள் அறிந்தவற்றோடு அறியாதது பற்றியும் அறிந்து கொள்ளுங்கள். இந்த அறிவில் உங்களின் பணிவு மிகவும் வலுவாக வேரூன்றும்.


    சிறந்தவற்றைத் தேடுங்கள், உண்மையைத் தேடுங்கள், நல்லிணக்கத்தைத் தேடுங்கள்.


    வேதகால முனிவர்கள் சொன்னதைப் போல்,


    “எழுங்கள், விழிப்போடு இருங்கள், இலக்கை எட்டும் வரை இடையில் நிற்காதீர்கள்”


    உங்களின் முயற்சிகளில் சிறப்பான வெற்றியைப் பெற நான் உங்களை வாழ்த்துகிறேன்.


    ஜெய் ஹிந்த்..


    ----

    
    
    (Release ID: 1549381) Visitor Counter : 179