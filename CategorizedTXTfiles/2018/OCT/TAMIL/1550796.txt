      சுகாதாரம் மற்றும் குடும்ப நலத்துறை அமைச்சகம்

      பெண்களின் சுகாதார சவால்கள், அணுகுமுறை மற்றும் தடுப்பு குறித்த கருத்தரங்கம் – மத்திய அமைச்சர் திருமதி அனுப்ரியா பட்டேல் துவக்கி வைத்தார்
      Posted On: 25 OCT 2018 3:39PM by PIB Chennai


    மத்திய சுகாதாரம் மற்றும் குடும்ப நலத்துறை இணையமைச்சர் திருமதி அனுப்ரியா பட்டேல் பெண்களின் சுகாதார சவால்கள், அணுகுமுறை மற்றும் தடுப்பு குறித்த கருத்தரங்க த்தை இன்று துவக்கி வைத்தார். இந்நிகழ்ச்சியில் பேசிய அமைச்சர், பெண்கள் துடிப்பான சமூகத்தின் வலுவான தூண்கள் என்று கூறினார். பெண்கள் மற்றும் குழந்தைகளுக்கு முழுமையான கவனிப்பை வழங்கினால் மட்டுமே, நாடு திடமான வளர்ச்சியை அடைய முடியும் என்று கூறினார்.


    மேலும், இந்நிகழ்ச்சியில் பேசிய அமைச்சர், பெண்களின் சுகாதாரத்தில் இந்தியா குறிப்பிட்ட அளவு வளர்ச்சியை எட்டியுள்ளது என்றார். இந்த வளர்ச்சியை பிரதிபலிக்கும் வகையில் மகப்பேறு தொடர்பான பிரச்சினைகளில் தாய் இறப்பு விகிதம் உள்ளது. 2014 முதல் 16 வரை ஒரு லட்சம் பிரசவத்தில், 130 இறப்புகள் மட்டுமே ஏற்பட்டுள்ளன. இதன் அடிப்படையில் ஒவ்வொரு நாளும் நாம் 30 க்கும் மேற்பட்ட தாய்மார்களை காப்பாற்றி வருகிறோம் என்று அமைச்சர் கூறினார். தேசிய சுகாதார இயக்கத்தின் கீழ் தொடர்ந்து கவனம் செலுத்தும் அணுகுமுறையை மேற்கொண்டு மகப்பேறு காலத்தில் பெண்களுக்கு சிறந்த சுகாதாரம் உறுதி செய்யப்படுகிறது. இந்த நடவடிக்கைகளால் மருத்துவமனைகளில் குழந்தை பிறப்பு 78.9 சதவீதமாக அதிகரித்துள்ளது. தேசிய சுகாதார இயக்கத்தின்கீழ் மருத்துவமனையில் மகப்பேறு வசதிகள் 18 சதவீதத்திலிருந்து 52 சதவீதமாக அதிகரித்துள்ளது. ஊரகப் பகுதிகளில் பொது சுகாதாரம் வசதிகளுக்கான செலவு குறைந்துள்ளது என்று அமைச்சர் தெரிவித்தார்.


    தரமான சுகாதார சேவைகளை வழங்க அரசு உறுதிபூண்டுள்ளதை நினைவுகூர்ந்த அமைச்சர், தரமான கவனிப்பு வழங்குவதற்கு சிறந்த அக்கறை தேவை என்று கூறினார். இதை புரிந்து கொண்ட மத்திய சுகாதார அமைச்சகம் லக்ஷயா ( LaQshya) என்ற மகப்பேறு அறையின் தரத்தை மேம்படுத்தும் முன்முயற்சியை 2017 ஆம் ஆண்டு துவக்கி வைத்தது. இந்த முன்முயற்சி மகப்பேறு அறைகள் மற்றும் தாய்க்கான அறுவை சிகிச்சைப் பிரிவுகளில், பிரசவத்தின் போது சிறந்த கவனிப்பையும், சுகாதாரத்தையும், மாண்பையும் தாய்க்கு வழங்க உறுதி செய்கின்றது என்று அமைச்சர் கூறினார். மேலும், ஆயுஷ்மான் பாரத் திட்டம் துவங்கப்பட்டுள்ளதால், பெண்கள் சுகாதாரம் குறித்த பிரச்சினைகளுக்கு தீர்வு காணும் வழிகள் வலுப்படுத்தப்பட்டுள்ளன என்று அமைச்சர் குறிப்பிட்டார்


    இந்நிகழ்ச்சியில் “இந்தியாவில் மார்பக புற்றுநோய்” ( Breast Cancer Landscape in India ) என்ற அறிக்கையை மத்திய இணையமைச்சர் திருமதி அனுப்ரியா பட்டேல் வெளியிட்டார். நித்தி ஆயோக்கின் உறுப்பினர் டாக்டர் வினோத் பால் மற்றும் சுகாதாரத் துறை செயலர் திருமிகு பிரித்தி சுடான் இந்நிகழ்ச்சியில் பங்கேற்றனர்.


    *********

    
    
    (Release ID: 1550796) Visitor Counter : 74
    
    
      Read this release in: English , Marathi