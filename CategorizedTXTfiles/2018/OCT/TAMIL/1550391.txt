      உள்துறை அமைச்சகம்

      அக்டோபர் 31-ஆம் தேதி தேசிய ஒருமைப்பாடு தின கொண்டாட்டங்களுக்கான ஏற்பாடுகள் முழுவீச்சில் நடைபெறுகின்றன
      Posted On: 23 OCT 2018 5:49PM by PIB Chennai


    சர்தார் வல்லபாய் படேல் பிறந்த நாளையொட்டி, அக்டோபர் 31-ஆம் தேதியன்று, தேசிய ஒருமைப்பாடு தின கொண்டாட்டங்களுக்கான ஏற்பாடுகள் முழுவீச்சில் நடைபெறுகின்றன. பல்வேறு அமைச்சகங்கள், பொதுத்துறை நிறுவனங்கள், அமைப்புகள் சார்பாக நாடுமுழுவதும் பல நிகழ்வுகள் நடைபெறவுள்ளன.


    தேசியத் தலைநகர் புதுதில்லியில் நாடுமுழுவதும் உள்ள மாநிலங்களிலும், இந்தியாவின் ஒற்றுமையையும், ஒருமைப்பாட்டையும் பாதுகாக்க மக்கள் உறுதியேற்பார்கள். ஒற்றுமைக்கான ஓட்டத்திலும் பங்கேற்பார்கள். தில்லியில் அக்டோபர் 31ஆம் தேதி காலை 7 மணிக்கு மேஜர் தியான் சந்த் விளையாட்டு அரங்கிலிருந்து இந்த ஓட்டத்திற்கு ஏற்பாடு செய்யப்பட்டுள்ளது. இந்த ஓட்டத்தை மத்திய உள்துறை அமைச்சர் திரு. ராஜ்நாத் சிங் கொடியசைத்துத் தொடங்கி வைப்பார். நாடாளுமன்ற வீதியில் உள்ள சர்தார் படேல் உருவச் சிலைக்கு உள்துறை அமைச்சர் மலர்தூவி மரியாதை செலுத்துவார்.


    வெளியுறவு அமைச்சகம் இந்தியத் தூதரகங்களில் உறுதியேற்புக்கு ஏற்பாடு செய்துள்ளது. வெளியுறவு அமைச்சக அலுவலகங்களும், தூதரகங்களும் கட்டுரை / வினாடிவினா போட்டிகள், விவாதங்கள், குறும்படங்கள், புகைப்படக் கண்காட்சி போன்றவற்றிற்கு ஏற்பாடு செய்துள்ளன. “நட்புறவு சங்கங்கள்” மற்றும் “சிந்தனையாளர்கள்” ஒத்துழைப்புடன் சர்தார் படேலின் வாழ்க்கை மற்றும் பங்களிப்பு குறித்த உரை நிகழ்வுக்கும் அது ஏற்பாடு செய்துள்ளது.


    ரயில்வே அமைச்சகம் மண்டலம் மற்றும் கோட்டத் தலைமையகங்களில் உறுதியேற்புக்கும், அணிவகுப்புக்கும் ஏற்பாடு செய்துள்ளது. வீட்டு வசதி மற்றும் நகர்ப்புற விவகாரங்கள் அமைச்சகம் நவீன மற்றும் அம்ருத் திட்ட நகரங்கள் / சிறுநகரங்கள் உட்பட முதல்நிலை மற்றும் இரண்டாம் நிலையில் உள்ள நகரங்களைச் சேர்ந்த அனைத்துக் குடிமக்களையும் ஈடுபடுத்தி, ஒற்றுமைக்கான ஓட்டம், உறுதியேற்பு, கவிதை / ஓவியப் போட்டிகள் போன்றவற்றிற்கு ஏற்பாடு செய்துள்ளது.


    கலாச்சார அமைச்சகம் சாகித்ய அகாடமியில் கட்டுரை, வினாடிவினா போட்டிகள், சொற்பொழிவுகள், உரைக்கோவை நிகழ்வுகள் போன்றவற்றிற்கு ஏற்பாடு செய்துள்ளது. மண்டல கலாச்சார மையங்களிலும் இதுபோன்ற நிகழ்ச்சிகள் நடைபெறவுள்ளன. நாடகத்திற்கான தேசியப் பள்ளி, சர்தார் படேல் குறித்த சிறப்பு நாடகம் நடத்தவுள்ளது.


    ஏராளமான மாணவர்கள் பங்கேற்கும் வகையில் இரண்டாயிரத்திற்கும் அதிகமான கேந்திரிய மற்றும் நவோதயா வித்யாலயாக்களில் கட்டுரைப் போட்டிகளுக்கும், விவாதங்களுக்கும் ஒற்றுமைக்கான ஓட்டத்திற்கும் உறுதியேற்புக்கும், மனிதவள மேம்பாட்டு அமைச்சகம் ஏற்பாடு செய்துள்ளது. ஒவ்வொரு நாளும் ஒரு மொழி என்ற அடிப்படையில் அரசியல் சட்ட ரீதியாக அங்கீகாரம் அளிக்கப்பட்டுள்ள 22 இந்திய மொழிகளில் தொடர்ச்சியாக 22 நாட்கள் எளிய வாக்கியங்களில் / வார்த்தைகளில் பேசுவதற்கு மாணவர்கள் ஊக்குவிக்கப்படுவார்கள்.


    பொதுத்துறை எண்ணெய் நிறுவனங்களில் இத்தகைய நிகழ்ச்சிகளுக்குப் பெட்ரோலியம் மற்றும் இயற்கை எரிவாயு அமைச்சகம் ஏற்பாடு செய்துள்ளது. தூர்தர்ஷனில் “சர்தார்” என்ற திரைப்படத்தை ஒளிபரப்பவும், வானொலியில் நாடகத்திற்கும் ஏற்பாடு செய்துள்ள மத்திய செய்தி ஒலிபரப்பு அமைச்சகம் சர்தார் பட்டேலின் வாழ்க்கை மற்றும் சாதனைகளின் சிறப்பு அம்சங்களையும் இடம்பெறச் செய்யும். “இந்தியாவின் ஒருமைப்பாடு” பற்றிய உரைகள் / நேர்காணல்கள் அடிப்படையிலான நிகழ்ச்சிகளையும் தொலைபேசிவழி நேர்முக நிகழ்ச்சிகளையும் இந்த அமைச்சகம் ஒளிபரப்பும்.


    மத்திய ஆயுத காவல்படை பிரிவுகள் மாநில அளவிலும், மற்ற நிலைகளிலும் தீவிரமாகப் பங்கேற்று அணிவகுப்பு நிகழ்ச்சிகளுக்கு ஏற்பாடு செய்யும்.


    ******

    
    
    (Release ID: 1550391) Visitor Counter : 43
    
    
      Read this release in: English