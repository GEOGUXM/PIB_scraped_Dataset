      PIB Headquarters

      தேசத்தை ஒன்றுபடுத்திய இரும்பு மனிதர் சர்தார் வல்லபாய் பட்டேலுக்கு நாடுமுழுவதும் புகழாரம்: உருவச் சிலைக்கு மாலை அணிவித்து ஒருமைப்பாட்டு உறுதிமொழி ஏற்பு
      Posted On: 31 OCT 2018 6:50PM by PIB Chennai


    தேசத்தை ஒன்றுபடுத்திய இரும்பு மனிதர் சர்தார் வல்லபாய் பட்டேலின் பிறந்த நாளில் (அக்டோபர் 31) நாடுமுழுவதும் பல்வேறு இடங்களில் அவரது உருவச் சிலைக்கு குடியரசுத் தலைவர், மத்திய அமைச்சர்கள் மாலை அணிவித்து மரியாதை செலுத்தினர். ஒருமைப்பாட்டு உறுதிமொழி ஏற்கப்பட்டது, ஒற்றுமைக்கான ஓட்டமும் நடத்தப்பட்டது.


    தலைநகர் தில்லியில் உள்ள குடியரசுத் தலைவர் மாளிகையில் சர்தார் வல்லபாய் பட்டேலின் பிறந்த நாள் அன்று அவரது உருவப்படத்திற்கு குடியரசுத் தலைவர் திரு ராம்நாத் கோவிந்த் மலர் தூவி மரியாதை செலுத்தினார்.


    மத்திய உள்துறை அமைச்சர் திரு ராஜ்நாத் சிங் தில்லியில் உள்ள தியான்சந்த் தேசிய விளையாட்டு அரங்கில் இருந்து ஒற்றுமைக்கான ஓட்டத்தைக் கொடியசைத்து தொடங்கி வைத்தார். சிறுவர்கள் முதல் முதியவர்கள் வரை நூற்றுக்கணக்கானோர் இதில் பங்கேற்றனர். இவர்களுக்கு தேசிய ஒற்றுமை தின உறுதிமொழியையும் அவர் செய்து வைத்தார்.


    முன்னதாக, பட்டேல் சதுக்கத்தில் உள்ள சர்தார் பட்டேலின் உருவச் சிலைக்கு குடியரசுத் தலைவரும், உள்துறை அமைச்சரும் மலர் தூவி மரியாதை செலுத்தினர்.


    இந்தியாவின் இரும்பு மனிதரின் கனவுகளை நனவாக்க நம்மை நாமே அர்ப்பணித்துக் கொள்ள உறுதியேற்க வேண்டும் என்று திரு. ராஜ்நாத் சிங் தமது உரையில் குறிப்பிட்டார்.


    குருகிராமில் நடைபெற்ற விழாவில் ஒற்றுமையின் இழை என்ற சின்னத்தை மத்திய ஜவுளித் துறை அமைச்சர் திருமதி ஸ்மிருதி இரானி திறந்து வைத்தார். ஒற்றுமைப் பயணத்தையும் அவர் கொடியசைத்து தொடங்கி வைத்தார்.


    புதுதில்லியில் உள்ள க்ரிஷி பவனில் மத்திய உணவு மற்றும் பொது விநியோகத் துறை அமைச்சர் திரு ராம்விலாஸ் பாஸ்வான் அமைச்சகத்தின் அதிகாரிகளுக்கும், ஊழியர்களுக்கும் தேசிய ஒற்றுமை உறுதிமொழி செய்து வைத்தார். இந்த நிகழ்ச்சியில் பேசிய அவர், ஒன்றுபட்ட இந்தியாவை கட்டமைப்பதற்காக 550-க்கும் அதிகமான சமஸ்தானங்களை சுதந்திர இந்தியாவுடன் இணைத்த மாமனிதர் சர்தார் பட்டேல் என்று குறிப்பிட்டார்.


    நாடாளுமன்ற விவகாரங்கள் அமைச்சகத்தின் சார்பில் நடைபெற்ற தேசிய ஒற்றுமை தின விழாவுக்கு இந்த துறைக்கான இணையமைச்சர்கள் திரு விஜய் கோயல், திரு அர்ஜூன் ராம் மெஹ்வால் ஆகியோர் தலைமை வகித்தனர். இந்த நிகழ்ச்சியில் பேசிய திரு விஜய் கோயல், ஒற்றுமைக்கான உறுதிமொழி ஏற்பதோடு, சர்தார் பட்டேலின் கொள்கை, தேசப்பற்று, தலைமைத்துவம், சமூக நலனுக்கான உறுதி போன்ற அவரின் குணாம்சங்களை பின்பற்ற வேண்டும் என்று கூறினார்.


    சென்னையில் ஏற்பாடு செய்யப்பட்டிருந்த ஒற்றுமைக்கான ஓட்டத்தினை பாதுகாப்பு அமைச்சர் திருமதி நிர்மலா சீதாராமன் கொடியசைத்து தொடங்கி வைத்தார். அவரது தலைமையில் ஒற்றுமைக்கான உறுதிமொழியும் ஏற்கப்பட்டது. இந்த நிகழ்ச்சியில் மாநில அமைச்சர்கள் திரு. டி ஜெயக்குமார். திரு. எஸ்.பி வேலுமணி, திரு பி. பாலகிருஷ்ணா ரெட்டி ஆகியோரும் கலந்து கொண்டனர்.


    கன்னியாகுமரி மாவட்டம் நாகர்கோவிலில் நடைபெற்ற ஒற்றுமைக்கான ஓட்டத்தை மத்திய இணையமைச்சர் திரு பொன் ராதாகிருஷ்ணன் தொடங்கி வைத்தார்.


    *************

    
    
    (Release ID: 1551413) Visitor Counter : 87