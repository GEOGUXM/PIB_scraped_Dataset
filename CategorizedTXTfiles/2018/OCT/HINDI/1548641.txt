      स्‍वास्‍थ्‍य एवं परिवार कल्‍याण मंत्रालय

      भारत सरकार टीकों की सुरक्षा सुनिश्चित करने के लिए प्रतिबद्ध है
      Posted On: 03 OCT 2018 6:54PM by PIB Delhi


    प्रिंट मीडिया के एक वर्ग में एक विशेष निर्माता द्वारा आपूर्ति किये गये बाइवेलन्ट ओरल पोलियो टीके की गुणवत्ता के मुद्दों का उल्‍लेख किया गया। भारत मार्च 2014 में पोलियो मुक्त प्रमाणित किया गया था और तब से लगातार पोलियो मुक्‍त है। भारत सभी तीन प्रकार के पोलियो वायरस के प्रति सतर्क बना हुआ है। वाइल्‍ड पोलियो के आखिरी पोलियो वायरस मामले का 13 जनवरी 2011 को पता चला था।


    भारत, देश में पोलियो वायरस का पता लगाने के लिए विश्‍व स्‍वास्‍थ्‍य संगठन (डब्ल्यूएचओ) की सहायता से लगातार अंतर्राष्ट्रीय गुणवत्ता निगरानी रख रहा है। गहन निगरानी के एक हिस्से के रूप में 45 स्‍थानों से लिए गये सीवेज नमूनों का देश की आठ मान्यता प्राप्त पोलियो प्रयोगशालाओं में पोलियो वायरस का पता लगाने के लिए परीक्षण किया जाता है। हर साल मल के लगभग 80,000 एकत्र नमूनों का परीक्षण किया जाता हैं। सभी प्रकार की पोलियो वायरस के खिलाफ उच्‍च प्रतिरक्षा बनाये रखने के प्रयासों के हिस्‍से के रूप में पूरे देश में नियमित टीकाकरण के तहत सभी नवजात शिशुओं को निष्क्रिय पोलियो वायरस टीका (आईपीवी) और बाइवेलन्ट ओरल पोलियो टीका (बीओपीवी) उपलब्‍ध कराये जाते हैं। सभी बच्‍चों का टीकाकरण सुनिश्चित करने के लिए प्रभावी अभियान चलाये गये हैं। इसके अलावा भारतीय विशेषज्ञ सलाहकार समूह की सलाह के अनुसार पोलियों के विरूद्ध उच्‍च प्रतिरक्षा बरकरार रखने के लिए बड़े पैमाने पर टीकाकरण अभियान चलाये जा रहे हैं।


    जांच पड़ताल के दौरान यह पाया गया कि एक टीका निर्माता द्वारा आपूर्ति के लिए बीओपीवी की कुछ शीशियों में पी2 टीके के अंश पाये गये। स्‍वास्‍थ्‍य और परिवार कल्‍याण मंत्रालय ने विश्‍व स्‍वास्‍थ्‍य संगठन को सूचित करते हुए तुरन्‍त व्‍यापक कदम उठाये। रिपोर्ट के बाद इस निर्माता द्वारा आपूर्ति किये गये सभी टीकों का उपयोग जांच पूरी होने तक रोक दिया गया है। इसके अलावा बीओपीवी के अतिरिक्‍त कानूनी नमूनों को तुरन्‍त केन्‍द्रीय औषधि प्रयोगशाला कसौली में जांच हेतु भेजा गया, जहां पी2 पोलियो वायरस के लक्षणों की पुष्टि की गई। भारत के ड्रग्स कंट्रोलर जनरल ने तुरंत एफआईआर दर्ज कराई और कंपनी को नोटिस जारी करते हुए कहा कि अगले आदेशों तक इस टीके का निर्माण और आपूर्ति रोक दी जाए।


    भारत में अर्जित उच्च स्‍तरीय नियमित टीकाकरण और 2016 तक टीओपीवी दिलाये जाने के कारण हमारे देश की जनता में तीनों ही वायरस के खिलाफ प्रतिरक्षा बहुत अधिक है। इस तथ्य को पोलियो पर आयोजित भारत विशेषज्ञ सलाहकार समूह की अभी हाल में आयोजित बैठक में स्‍वीकार किया गया और इसकी प्रशंसा भी की गई। इस समूह में अंतर्राष्ट्रीय और राष्ट्रीय विशेषज्ञ शामिल हैं। भारत ने स्‍वच्‍छ भारत अभियान के तहत भी उल्‍लेखनीय प्रगति की है। उपरोक्‍त तथ्‍यों पर किये गये प्रयासों को देखते हुए टीकाजनित पोलियो बीमारी फैलने का जोखिम क्रियात्‍मक रूप से न के बराबर है। स्‍वास्‍थ्‍य और परिवार कल्‍याण मंत्रालय डीसीजीआई, आईसीएमआर और विश्‍व स्‍वास्‍थ्‍य संगठन की एक टीम स्थिति की लगातार निगरानी कर रही है। भारत सरकार यह सुनिश्‍चित करने के लिए प्रतिबद्ध है कि पोलियो कार्यक्रम में प्रयुक्‍त होने वाले सभी टीके सुरक्षित और प्रभावी हों।


    ***


    आर.के.मीणा/अर्चना/आईपीएस/जीआरएस–10508

    
    
    (Release ID: 1548641) Visitor Counter : 32