      रक्षा मंत्रालय

      भारतीय वायु सेना के सेवानिवृत्‍त अधिकारी ने उस स्‍कूल को बतौर दान 17 लाख रुपये दिये जहां उनकी दिवंगत पत्‍नी ने 21 साल तक पढ़ाया था
      Posted On: 10 OCT 2018 1:31PM by PIB Delhi


    विंग कमांडर (सेवानिवृत्‍त) जे पी बदुनी भारतीय वायु सेना के एक अनुभवी अधिकारी हैं। उनकी दिवंगत पत्‍नी श्रीमती विधु बदुनी वर्ष 1986 से अगले 21 वर्षों तक दिल्‍ली स्थित एयर फोर्स गोल्‍डन जुबली इंस्‍टीट्यूट में एक शिक्षिका थीं। दिल का दौरा पड़ने के कारण इसी वर्ष 6 फरवरी को उनका निधन हो गया। श्रीमती विधु बदुनी की याद में उनके पति विंग कमांडर (सेवानिवृत्‍त) जे पी बदुनी ने इस स्‍कूल को 17 लाख रुपये बतौर दान दिये हैं। इस स्‍कूल में एक समर्पित पीआरटी के रूप में विंग कमांडर (सेवानिवृत्‍त) जे पी बदुनी की पत्‍नी ने अपनी सेवाएं दी थीं।


    इस स्‍कूल की प्रधानाध्‍यापि‍का श्रीमती पूनम एस रामपाल ने कहा , ‘इस दान राशि में से 10 लाख रुपये का उपयोग हर वर्ष शिक्षा के क्षेत्र में प्रतिभाशाली उपलब्धि हासिल करने वाले कक्षा V से लेकर कक्षा XI तक के विदयार्थियों को छात्रवृत्तियां देने और पुरस्‍कृत करने में किया जाएगा। वहीं, शेष राशि का इस्‍तेमाल इस स्‍कूल की प्राथमिक शिक्षा से जुड़ी बुनियादी ढांचागत सुविधाओं के विकास में किया जाएगा।’


    इससे पहले स्‍कूल के परिसर में आयोजित एक गमगीन समारोह , जहां चेक सौंपा गया, के दौरान विंग कमांडर (सेवानिवृत्‍त) बदुनी ने अपने विचार व्‍यक्‍त करते हुए कहा कि वह उस संस्‍थान को धनराशि दान में देना चाहते हैं जहां उनकी प्रिय पत्‍नी ने अपनी सेवाएं दी थीं। दान की यह रकम उनकी दिवंगत पत्‍नी की उस बचत राशि में से दी गई है जिसे उन्‍होंने इस स्‍कूल में अपनी सेवाएं प्रदान करने के दौरान विगत वर्षों में इकट्ठी की थी। उन्‍होंने उम्‍मीद जताई कि यह उनकी दिवंगत पत्‍नी के लिए यथोचित श्रद्धांजलि होगी और इससे उत्‍कृष्‍ट प्रदर्शन के लिए कड़ी मेहनत करने वाले योग्‍य विद्यार्थियों को मदद मिलेगी।


    ***


    आर.के.मीणा/अर्चना/ आरआरएस/एस – 10620

    
    
    (Release ID: 1549249) Visitor Counter : 46
    
    
      Read this release in: English , Urdu