      उप राष्ट्रपति सचिवालय

      सुधारों का लाभ समाज के सबसे गरीब तबकों तक पहुंचना चाहिएः उपराष्ट्रपति
      
      भारतीय कंपनियां कालेधन के खिलाफ अभियान शुरू करें और नियमों का पालन करें;
      
      लंबे समय से प्रकृति से खिलवाड़ किया जा रहा है, अब प्रकृति हमारे साथ खेल रही है;
      
      उपराष्ट्रपति ने इंडियन चेम्बर ऑफ कॉमर्स एंड इंडस्ट्री के 90वें स्थापना वर्ष पर समारोह को संबोधित किया

      Posted On: 09 OCT 2018 6:06PM by PIB Delhi

    उपराष्ट्रपति श्री एम. वेंकैया नायडू ने कहा कि सरकार के सुधार एजेंडे को तभी पूरी क्षमता प्राप्त होगी, जब इसे समाज के सभी वर्गों से समर्थन प्राप्त होगा। इस बड़े और कठिन कार्य को प्राप्त करने के लिए उन्होंने व्यापार संघों और चेम्बर्स ऑफ कॉमर्स से कालेधन के खिलाफ अभियान चलाने और कर अनुपालन को प्रोत्साहित करने का आह्वान किया।


    कोयम्बटूर, तमिलनाडु में इंडियन चेम्बर ऑफ कॉमर्स एंड इंडस्ट्री के 90वें स्थापना वर्ष पर आयोजित समारोह को संबोधित करते हुए उपराष्ट्रपति ने कहा कि विमुद्रीकरण और जीएसटी को लागू करना एक ऐतिहासिक पहल थीं, जिनका उद्देश्य पारदर्शिता सुनिश्चित करने, समानांतर अर्थव्यवस्था को समाप्त करना और राजकोष में राजस्व को बढ़ाना था। इन पहलों से लोगों के दृष्टिकोण में बदलाव को बढ़ावा मिला है, जो बढ़ते हुए कर अनुपालन से सिद्ध होता है।


    उपराष्ट्रपति ने कहा कि सरकार ने लालफीताशाही में कमी लाने, कारोबार के अनुकूल माहौल बनाने, अधिक से अधिक निवेशों को आकर्षित करने के लिए अनेक उपाय किए हैं। विभिन्न क्षेत्रों में एफडीआई सहित आर्थिक प्रगति में बढ़ोतरी करने के लिए सरकार द्वारा किए गए विभिन्न प्रयासों और मजबूत मैक्रो-इकोनॉमिक मूल सिद्धांतों से भारत दुनिया की तीसरी सबसे बड़ी अर्थव्यवस्था बनने के लिए लगातार आगे बढ़ता जा रहा है। श्री नायडू ने व्यापार समुदाय से कहा कि वह अपने आपको नैगमिक सामाजिक जिम्मेदारी की न्यूनतम जरूरतों तक ही सीमित न रखे, बल्कि समाज की बेहतरी की गतिविधियों में भी शामिल हो। उन्होंने व्यापार समुदाय से अपने सदस्यों में नैतिक कॉरपोरेट शासन, कर अनुपालन और कॉरपोरेट सामाजिक जिम्मेदारी को बढ़ावा देने के लिए कहा।


    उपराष्ट्रपति ने कोयम्बटूर चेम्बर्स जैसे संगठनों को कुछ सरकारी स्कूलों को अपनाने और अपनी सीएसआर गतिविधियों के एक हिस्से के रूप में बुनियादी ढांचे को सुधारने में योगदान देने के लिए कहा। सरकार, संसद और प्रेस को इन तीन मुख्य क्षेत्रों पर ध्यान केन्द्रित करना चाहिए। उन्होंने कहा कि कृषि और उद्योग हमारे देश की दो आंखों की तरह हैं। इसलिए व्यापार समुदाय को प्रधानमंत्री के 2022 तक किसानों की आमदनी को दोगुना करने के विजन को समझने और उसमें मदद करनी चाहिए। कृषि को लाभकारी बनाने के लिए किसानों को मुर्गीपालन, मत्स्यपालन, बागवानी और ऐसे ही अन्य संबंधित व्यवसायों को अपनाने के लिए प्रोत्साहित किया जाना चाहिए। उन्होंने कहा कि नदियों, नहरों और अन्य जल स्रोतों पर अतिक्रमण करना एक बुरी आदत है और ऐसे कार्य सामाजिक मूल्यों के खिलाफ हैं। उन्होंने बाढ़ की विभीषिका का सामना करने वाले केरल और कर्नाटक जैसे राज्यों में पानी के गिरते हुए स्तरों पर चिंता जाहिर करते हुए जनता को जलवायु परिवर्तन के परिणामों के बारे में सावधान किया। उन्होंने कहा कि हम लंबे समय से प्रकृति से खिलवाड़ करते रहे हैं, अब प्रकृति हमारे साथ खेल रही है। समुद्र के जल स्तर में बढ़ोतरी और भूजल स्तर में गिरावट हमारे ऊपर पलटवार कर रही हैं। इन खतरों से निपटने के लिए तुरंत कार्रवाई करने की जरूरत है। उन्होंने लोगों से प्रकृति का संरक्षण और सुरक्षा करने के लिए कहा।


    ***


    आर.के.मीणा/अर्चना/आईपीएस/एमएस-10669


    

    
    (Release ID: 1549596) Visitor Counter : 46