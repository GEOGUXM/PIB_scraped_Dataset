      आवास एवं शहरी कार्य मंत्रालय

      दिल्ली मेट्रो पिंक लाईन के 17.86 किलोमीटर लम्बे त्रिलोकपुरी संजय लेक-शिव विहार सेक्शन पर यात्री सेवा प्रारंभ-राष्ट्रीय राजधानी के पूर्वी और उत्तर-पूर्वी इलाकों के लिए वरदान
      
      दिल्ली मेट्रो नेटवर्क 229 मेट्रो स्टेशनों के साथ 314 किलोमीटर लम्बा हुआ
      
      दिल्ली मेट्रो के तीसरे चरण के अंतर्गत सभी प्रमुख कॉरिडोर दिसंबर, 2018 तक खुल जाएंगे

      Posted On: 31 OCT 2018 1:12PM by PIB Delhi

    दिल्ली मेट्रो पिंक लाईन यानी तीसरे चरण के 59 किलोमीटर लम्बे मजलिस पार्क-शिव विहार कॉरिडोर (लाईन-7) का 17.86 किलोमीटर लम्बा शिव विहार-त्रिलोकपुरी संजय लेक सेक्शन आज यात्री सेवा के लिए प्रारंभ हो गया । इसका उद्घाटन केन्द्रीय आवास और शहरी कार्य राज्य मंत्री (स्वतंत्र प्रभार) श्री हरदीप सिंह पुरी और दिल्ली के उप-मुख्यमंत्री श्री मनीष सिसोदिया ने किया। इस अवसर पर दिल्ली के परिवहन मंत्री श्री कैलाश गहलोत, संसद सदस्य श्री मनोज तिवारी, आवास और शहरी कार्य सचिव श्री दुर्गा शंकर मिश्र, दिल्ली मेट्रो रेल निगम के प्रबंध निदेशक श्री मंगू सिंह और वरिष्ठ अधिकारी उपस्थित थे।


    यह कॉरिडोर राष्ट्रीय राजधानी के पूर्वी और उत्तर-पूर्वी इलाकों के लिए प्रमुख वरदान होगा। तीन स्टेशनों- वेलकम (रेड लाईन के साथ) कड़कड़डूमा और आनंद विहार आईएसबीटी (ब्लू लाईन के साथ)- पर अंतर-परिवर्तन सुविधा से शिव विहार, गोकुलपुरी, मौजपुर, जाफ़राबाद जैसे इलाकों का सम्पर्क बढ़ जाएगा। भविष्य में यह कॉरिडोर पिंक लाईन के वर्तमान में चालू मसलिस पार्क-लाजपत नगर सेक्शन से जुड़ जाएगा। इससे पड़ोसी गाजियाबाद के निवासियों को भी काफी लाभ मिलेगा। मजलिस पार्क-शिव विहार कॉरिडोर वैशाली द्वारका ऐलिवेटेड लाईन के ऊपर से गुजरता है।


    इस सेक्शन के चालू होने से दिल्ली मेट्रो नेटवर्क 229 मेट्रो स्टेशनों के साथ 314 किलोमीटर लम्बा हो गया है। दिल्ली मेट्रो के तीसरे चरण के अंतर्गत सभी प्रमुख कॉरिडोर इस वर्ष के अंत तक यात्रियों के लिए खोल दिए जाएंगे।


    समारोह को संबोधित करते हुए श्री हरदीप सिंह पुरी ने कहा कि इस विस्तार के साथ दिल्ली मेट्रो बड़े मेट्रो नेटवर्कों के क्लब में शामिल हो गया है। उन्होंने कहा कि आने वाले समय में दिल्ली मेट्रो नेटवर्क 350 किलोमीटर से अधिक लम्बा हो जाएगा। उन्होंने कहा कि दिल्ली मेट्रो इतिहास रच रहा है क्योंकि 2018 में मेट्रो ने 80 किलोमीटर के नए सेक्शनों को जोड़ा है। श्री पुरी ने 103.93 किलोमीटर की दिल्ली मेट्रो चरण- IV को प्रारंभ करने में आने वाली बाधाओं को दूर करने के दिल्ली सरकार के आश्वासन की सराहना की। उन्होंने कहा कि स्वच्छ और हरित सार्वजनिक परिवहन प्रणाली वायु प्रदूषण, भीड़-भाड़ से निपटने के लिए आवश्यक है।


    ***


    आर.के. मीणा/अर्चना/एजी/डीके-10979

    
    
    (Release ID: 1551336) Visitor Counter : 78
    
    
      Read this release in: English