      कॉरपोरेट कार्य मंत्रालय

      आईबीबीआई ने भारतीय दिवाला एवं दिवालियापन बोर्ड (नियम जारी करने के लिए प्रक्रिया) नियमन, 2018 अधिसूचित किए
      Posted On: 23 OCT 2018 4:30PM by PIB Delhi


    दिवाला एवं दिवालियापन संहिता , 2016 एक आधुनिक आर्थिक कानून है। इस संहिता की धारा 240 के तहत भारतीय दिवाला एवं दिवालियापन बोर्ड (आईबीबीआई) को नियमन बनाने का अधिकार दिया गया है। हालांकि, इसके तहत इन शर्तों का पालन करना होगा : (क) संहिता के प्रावधानों का कार्यान्‍वयन करना होगा, (ख) ये संहिता और इसके अंतर्गत बनाए गए नियमों के अनुरूप होंगे, (ग) इन्‍हें सरकारी राजपत्र में प्रकाशित अधिसूचना के जरिए बनाना होगा। इन्‍हें जल्‍द से जल्‍द संसद के हर सदन में 30 दिनों के लिए प्रस्‍तुत करना होगा।


    संहिता के तहत विभिन्‍न प्रक्रियाओं के लिए अधीनस्‍थ कानूनों के महत्‍व को ध्‍यान में रखते हुए यह आवश्‍यक है कि आईबीबीआई में एक सुव्‍यवस्थित एवं सुदृढ़ व्‍यवस्‍था हो जिसमें नियम-कायदे बनाने के लिए विभिन्‍न हितधारकों के साथ कारगर संवाद करना भी शामिल है। संहिता की धारा 196 (1) के तहत आईबीबीआई के लिए यह आवश्‍यक है कि वह नियमन की अधिसूचना से पहले नियम-कायदे जारी करने के लिए आवश्‍यक व्‍यवस्‍था को निर्दिष्‍ट करे, जिसमें सार्वजनिक परामर्श प्रक्रियाओं का संचालन करना भी शामिल है। इस अवधारणा और वैधानिक आवश्‍यकता के अनुरूप आईबीबीआई ने भारतीय दिवाला एवं दिवालियापन बोर्ड (नियम जारी करने के लिए प्रक्रिया) नियमन, 2018 अधिसूचित किए हैं, ताकि नियम-कायदे बनाने और आम जनता से सुझाव मांगने की प्रक्रिया का संचालन किया जा सके।


    नियम जारी करने की प्रक्रिया में यह प्रावधान किया गया है कि किसी भी नियमन को बनाने अथवा उसमें संशोधन करने के लिए आईबीबीआई को संचालन बोर्ड की मंजूरी से अपनी वेबसाइट पर निम्‍नलिखित को अपलोड करके उन पर आम जनता से सुझाव मांगने होंगे :

      * प्रस्‍तावित नियम-कायदों के मसौदे पर
      * संहिता के उस विशिष्‍ट प्रावधान पर , जिसके तहत बोर्ड ने नियम-कायदे प्रस्‍तावित किए हैं
      * उस समस्‍या के बारे में, जिसे प्रस्‍तावित नियमन के तहत सुलझाया जाना है
      * प्रस्‍तावित नियम-कायदों के आर्थिक विश्‍लेषण पर
      * अंतर्राष्‍ट्रीय मानक तय करने वाली एजेंसियों द्वारा अनुशंसित मानकों से जुड़े वक्‍तव्‍य के साथ-साथ प्रस्‍तावित नियमन के लिए प्रासंगिक मानी जाने वाली अंतर्राष्‍ट्रीय सर्वोत्‍तम प्रथाओं के बारे में
      * प्रस्‍तावित नियम-कायदों के कार्यान्‍वयन के तरीके के बारे में
      * आम जनता से सुझाव मांगने के तौर-तरीकों, प्रक्रिया तथा तय समय सीमा के बारे में

    आईबीबीआई आम जनता से सुझाव आमंत्रित करने के लिए उन्‍हें कम से कम 21 दिन का समय देगा। यह आम जनता से प्राप्‍त सुझावों पर गौर करेगा और इन सुझावों पर अपनी सामान्‍य प्रक्रिया के साथ उन्‍हें अपनी वेबसाइट पर अपलोड करेगा। नियम-कायदों की अधिसूचना जारी करने की तिथि से पहले ही यह काम आईबीबीआई को पूरा करना होगा। यदि संचालन बोर्ड प्रस्‍तावित नियमनों के बिल्‍कुल विपरीत रूप में इन्‍हें मंजूरी देने का निर्णय लेता है , तो उसे नियमन जारी करने से जुड़ी पूरी प्रक्रिया दोहरानी होगी। संचालन बोर्ड से मंजूरी मिलने के बाद इन नियमनों को तुरंत अधिसूचित करना होगा और आम तौर पर अधिसूचना जारी होने की तिथि के 30 दिनों के बाद उन्‍हें लागू करने होगा, बशर्ते कि इनके कार्यान्‍वयन के लिए अलग से कोई तिथि निर्दिष्‍ट न की गई हो।


    हालांकि, यदि आईबीबीआई को ऐसा प्रतीत होता है कि कुछ नियम-कायदों को बनाना जरूरी है अथवा मौजूदा नियमनों में संशोधन अत्‍यंत आवश्‍यक है, तो वह सलाह-मशविरा की उपर्युक्‍त प्रक्रिया को अपनाए बगैर ही संचालन बोर्ड की मंजूरी से संबंधित नियम-कायदे बना सकता है अथवा मौजूदा नियमनों में संशोधन कर सकता है।


    जारी किए गए नियमन 22 अक्‍टूबर, 2018 से ही प्रभावी हो चुके हैं। ये www.mca.gov.in और www.ibbi.gov.in पर उपलब्‍ध है।


    ***


    आर.के. मीणा/अर्चना/आरआरएस/वाईबी- 10831


    

    
    (Release ID: 1550322) Visitor Counter : 234
    
    
    
    
    

*