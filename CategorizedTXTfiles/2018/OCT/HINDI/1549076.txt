      उपभोक्‍ता कार्य, खाद्य एवं सार्वजनिक वितरण मंत्रालय

      केन्‍द्रीय उपभोक्‍ता मामले, खाद्य एवं सार्वजनिक वितरण मंत्री श्री रामविलास पासवान ने हिंदी पखवाड़ा पुरस्‍कार प्रदान किए
      Posted On: 09 OCT 2018 6:07PM by PIB Delhi


    केन्‍द्रीय उपभोक्‍ता मामले, खाद्य एवं सार्वजनिक वितरण मंत्री श्री रामविलास पासवान ने आज नई दिल्‍ली में उपभोक्‍ता मामलों के विभाग के पदाधिकारियों एवं स्‍टाफ सदस्‍यों को हिंदी पखवाड़ा पुरस्‍कार प्रदान किए। 89 स्‍टाफ सदस्‍यों ने हिंदी पखवाड़े में भाग लिया। यह संख्‍या इस विभाग के कुल कार्य बल के आधे से भी अधिक है। श्री पासवान ने इस अवसर पर अंग्रेजी एवं हिंदी में अनुवाद के लिए एक ‘शब्‍दकोश’ पुस्तिका का विमोचन भी किया जो पदाधिकारियों को एक तैयार सामग्री उपलब्‍ध कराएगी और इससे आधिकारिक या सरकारी स्‍तर पर संप्रेषण के एक माध्‍यम के रूप में हिंदी का उपयोग करने में उन्‍हें मदद मिलेगी।


    इस अवसर पर श्री रामविलास पासवान ने समस्‍त विजेताओं को बधाई दी और इसके साथ ही उन्‍होंने इस बात पर विशेष जोर दिया कि हिंदी में बोलने या बातें करने के साथ-साथ दैनिक जीवन में हिंदी में लेखन की आदत भी लोगों में होनी चाहिए। श्री रामविलास पासवान ने हिंदी के उपयोग का प्रचार-प्रसार करने और यहां तक कि अंतर्राष्‍ट्रीय मंचों पर भी हिंदी में बोलने की प्रथा को बढ़ावा देने के लिए राष्‍ट्रपति, उपराष्‍ट्रपति, प्रधानमंत्री और विदेश मंत्री की भूरि-भूरि प्रशंसा की।


    श्री रामविलास पासवान ने कहा कि हिंदी के सरल रूप का इस्तेमाल किया जाना चाहिए जिससे आम आदमी को समझने में आसानी होती है। श्री पासवान ने एक ऐसा छोटा पुस्‍तकालय खोलने का भी प्रस्‍ताव रखा जहां हिंदी में लिखी पुस्‍तकों को संजोकर रखा जाएगा। इससे प्राचीन साहित्‍य के संरक्षण में मदद मिलेगी जिसे उन्‍होंने युवा पीढि़यों के लिए विरासत बताया।


    हिंदी के उपयोग से जुड़ी हीन भावना को दूर करने का उल्‍लेख करते हुए श्री रामविलास पासवान ने मंत्री के रूप में अपने कार्यकाल के दौरान उपभोक्‍ता मामले, खाद्य एवं सार्वजनिक वितरण मंत्रालय में हिंदी का उपयोग बढ़ने पर खुशी जताई और इसके साथ ही उन्‍होंने विश्‍वास व्‍यक्‍त किया कि पदाधिकारीगण एवं स्‍टाफ सदस्‍य इस दिशा में किए गए अपने अथक प्रयासों में और तेजी लाएंगे।


    ***


    आर.के.मीणा/अर्चना/ आरआरएस/वीके – 10603

    
    
    (Release ID: 1549076) Visitor Counter : 103