      नवीन एवं नवीकरणीय ऊर्जा मंत्रालय

      साफ्ट बैंक समूह के सीईओ मायायोशी सन ने 25 वर्ष बाद मुफ्त बिजली देने की पेशकश की
      Posted On: 04 OCT 2018 7:55PM by PIB Delhi


    नवीन एवं नवीकरणीय ऊर्जा मंत्रालय की ओर से उत्तर प्रदेश के नोएडा में तीन से पांच अक्टूबर तक जारी दूसरे ‘‘ग्लोबल रिन्यूएबल एनर्जी इनवेस्टमेंट मीटिंग एंड एक्सपो’’ (री-इनवेस्ट-2018) को संबोधित करते हुए साफ्ट बैंक समूह के सीईओ मायायोशी सन ने आज कहा कि वह अंतर्राष्ट्रीय सोलर गठबंधन (आईएसए) देशों के सदस्यों को 25 वर्ष बाद सौर ऊर्जा परियोजनाओं से फ्री बिजली देंगे।


    श्री मायायोशी सन ने इस दौरान एक प्रस्तुतिकरण देते हुए कहा ‘‘आईएसए प्रधानमंत्री नरेन्द्र मोदी के नेतृत्व का एक बहुत ही अहम हिस्सा बन चुका है और वह शतप्रतिशत बिजलीकरण (इलेक्ट्रीफिकेशन) चाहते है जो घरों और गांव के लिए एक बहुत बड़ा मिशन और महान दृष्टिकोण है।’’


    उन्होंने आईएसए के प्रयासों की सराहना करते हुए कहा ‘‘इस मिशन में हम एक अकेले देश नहीं बल्कि 121 देश मिलकर एक बदलाव ला रहे हैं। एक टास्क फोर्स का चेयरमैन होने के नाते में प्रधानमंत्री नरेन्द्र मोदी के विजन 2020 का पूर्ण समर्थन करता हूं। विश्व के अन्य देशों के मुकाबले भारत में सौर ऊर्जा उत्पादन की लागत बहुत ही कम है और पीपीए के 25 वर्ष पूरा होने के बाद मैं इस गठबंधन के सभी सदस्यों देशों को सौर ऊर्जा से मुफ्त बिजली दूंगा। हम तकनीक एवं नवाचार में निवेश कर रहे है ताकि हम सौर ऊर्जा का बेहतर तरीके उपयोग कर बच्चों, महिलाओं और विश्व के अनेक समुदायों को फ्री बिजली प्रदान कर सकें। यह कोई सपना नहीं है और इसे साकार करने के लिए हमारे पास संसाधन हैं।’’


    इस सम्मेलन का उद्घाटन दो अक्टूबर को राजधानी दिल्ली के विज्ञान भवन में प्रधानमंत्री नरेन्द्र मोदी ने संयुक्त राष्ट्र महासचिव श्री एंटोनियो गुटेरेस की मौजूदगी में किया था।


    आर.के.मीणा/अर्चना/जेके/सीएल-10520

    
    
    (Release ID: 1548659) Visitor Counter : 127