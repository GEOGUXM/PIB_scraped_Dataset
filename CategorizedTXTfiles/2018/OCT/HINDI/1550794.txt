      महिला एवं बाल विकास मंत्रालय

      श्रीमती मेनका संजय गांधी कल नई दिल्ली में भारतीय महिला राष्ट्रीय जैविक उत्सव का उद्घाटन करेंगी
      Posted On: 25 OCT 2018 6:35PM by PIB Delhi


    महिला एवं बाल विकास मंत्री श्रीमती मेनका संजय गांधी कल इंदिरा गांधी राष्ट्रीय कला केंद्र, जनपथ, नई दिल्ली में भारतीय महिला राष्ट्रीय जैविक उत्सव का उद्घाटन करेंगी। इस आयोजन का उद्देश्य जैविक संस्कृति को बढ़ावा देना और महिला जैविक किसानों तथा उद्यमियों को प्रोत्साहित करना है। यह देश का सबसे बड़ा जैविक उत्सव है और राष्ट्र के जैविक आंदोलन में महिलाओं की अहम भूमिका को रेखांकित करता है।


    दस दिवसीय जैविक उत्सव 26 अक्तूबर से 04 नवंबर, 2018 तक चलेगा, जिसमें 26 राज्यों के जैविक वस्तुओं के उत्पाद और निर्माता हिस्सा लेंगे। लेह से कन्याकुमारी और कोहिमा से कच्छ तक की 500 से अधिक महिला उद्यमी एक साथ अपने जैविक उत्पादों को पेश करेंगी। इनमें चावल की 1200 किस्में, बाजरा, अनाज, दाल, मसाले, चिल्ली चॉकलेट, कद्दू के बीज, कुकीज, अचार, जाम, चटनी, जूस, सूखे फल, जैविक आईसक्रीम, तैयार भोजन, तेल, शहद, चाय, कॉफी, खुम्बी, जड़ी-बूटी, प्रसाधन, खुशबूदार उत्पाद, सौर उत्पाद, रसोई के कचरे से बनी खाद, जैविक बीज, जैविक सूती कपड़े, सूती कपड़े, बीजों से बने आभूषण, आसव, गाय के गोबर से बना एयर-प्यूरीफायर एवं अन्य उत्पाद शामिल हैं।


    जैविक उत्पादों के अलावा दस दिवसीय उत्सव के दौरान सांस्कृतिक कार्यक्रम भी प्रस्तुत किया जाएगा, जिनमें लोक संगीत और लोक नृत्य प्रमुख हैं। दर्शकों को बाउल संगीत का आनंद भी मिलेगा तथा पूर्वोत्तर, पंजाब और राजस्थान के भी कार्यक्रम पेश किए जाएंगे।


    जैविक आंदोलन तक लोगों की पहुंच बनाने के लिए मंत्रालय ने इंदिरा गांधी राष्ट्रीय कला केन्द्र में आयोजन किया है तथा प्रवेश और पार्किंग निशुल्क रखी है।


    ***


    आर.के. मीणा/अर्चना/एकेपी/डीए- 10881


    

    
    (Release ID: 1550794) Visitor Counter : 171