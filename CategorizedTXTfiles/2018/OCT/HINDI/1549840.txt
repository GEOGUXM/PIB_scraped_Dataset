      रक्षा मंत्रालय

      गोवा समुद्रीय संगोष्‍ठी-2018
      Posted On: 16 OCT 2018 3:53PM by PIB Delhi


    गोवा समुद्रीय संगोष्‍ठी (जीएसएम) के दूसरे संस्‍करण गोवा समुद्रीय संगोष्‍ठी 2018 का उद्घाटन नौसेना प्रमुख एडमिरल सुनील लाम्‍बा पीवीएसएम , एवीएसएम, एडीसी ने आज आईएनएस मांडवी गोवा में किया। यह मंच समुद्रीय पड़ोसियों के साथ मैत्रीपूर्ण सम्‍बन्‍धों को प्रोत्‍साहन देता है। इस अवसर पर समुद्रीय रणनीति और सुरक्षा के बारे में लेखकों और विचारकों के सिद्धांतों और प्रलेखों के शैक्षिक सार संग्रह ‘नेवल वार कॉलेज जर्नल’ को भी नौसेना प्रमुख ने जारी किया। इस सेमिनार में प्रतिनिधियों का स्‍वागत करते हुए एडमिरल लाम्‍बा ने हिन्‍द महासागर क्षेत्र (आईओआर) में समुद्रीय सुरक्षा को बढ़ावा देने के लिए सहयोग और भागीदारी के महत्‍व को दोहराया। इस साल इस संगोष्‍ठी की थीम थी – हिन्‍द महासागर क्षेत्र में मजबूत समुद्रीय भागीदारी को प्रोत्‍साहित करना ।


    विचार-विमर्श के दौरान उभरती समुद्रीय चुनौतियों से निपटने के लिए आईओआर नौसेनाओं में क्षमता निर्माण पर ध्‍यान केन्द्रित किया गया। इसके अलावा भागीदार समुद्रीय एजेंसियों में आपसी तालमेल बढ़ाने के बारे में भी विचार किया गया।


    इस अवसर पर अपने विचार व्‍यक्‍त करने वाले प्रतिष्ठित विद्वानों और पेशेवरों में श्रीलंका से एडमिरल (डॉ) जयनाथ कोलम्बेज (सेवानिवृत्त), सिंगापुर की सुश्री जेन चान गिट यिन, भारत से कप्तान वर्गीस मैथ्यूज और प्रोफेसर दत्तेश डीपी परुलेकर शामिल थे। डॉ. जेबिन जैकब और रियर एडमिरल सुदर्शन श्रीखंड (सेवानिवृत्त) ने भी थीम आधारित चर्चाओं में भाग लिया।


    जीएमएस की अवधारणा और पहली संगोष्‍ठी 2016 में हुई थी। इसका उद्देश्‍य शैक्षिक उत्‍कृष्‍टता के साथ-साथ हिन्‍द महासागर क्षेत्र में नौसेनाओं के वरिष्‍ठ प्रतिनिधियों और समुद्रीय एजेंसियों के मध्‍य बातचीत को प्रोत्‍साहित करके भारत के समुद्रीय पड़ोसियों के विचारों को आपस में साझा करना है। इसने रणनीतियों और समुद्रीय क्षेत्र में कार्य प्रणाली को लागू करने में लगे हितधारकों को एक मंच पर लाने में रचनात्‍मक भूमिका निभाई है।


    ***


    आर.के. मीणा/अर्चना/आईपीएस/वाईबी- 107 23


    

    
    (Release ID: 1549840) Visitor Counter : 148
    
    
      Read this release in: English