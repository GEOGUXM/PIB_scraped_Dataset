      कॉरपोरेट कार्य मंत्रालय

      सरकार ने कुप्रबंधन को ध्‍यान में रखते हुए आईएल एंड एफएस के प्रबन्‍धन को हटाने के लिए जनहित में एनसीएलटी में अर्जी दी
      
      एनसीएलटी ने एक नये बोर्ड को नियुक्‍त करने और छह निदेशकों को शामिल करने की अनुमति दी

      Posted On: 01 OCT 2018 8:14PM by PIB Delhi

    कॉरपोरेट मामलों के मंत्रालय के मुम्‍बई स्थित क्षेत्रीय निदेशक से प्राप्‍त एक रिपोर्ट को ध्‍यान में रखते हुए केन्‍द्र सरकार इस निष्‍कर्ष पर पहुंची है कि आईएल एंड एफएस होल्डिंग कंपनी और इस समूह की कंपनियों में कामकाज कुछ इस ढंग से किया जा रहा है, जो जनहित में नहीं है। कॉरपोरेट मामलों के मंत्रालय ने इसमें और ज्‍यादा कुप्रबंधन की रोकथाम करने और जनहित का संरक्षण करने के उद्देश्‍य से कंपनी अधिनियम, 2013 की धारा 241 (2) के तहत मुम्‍बई स्थित नेशनल कंपनी लॉ ट्रिब्‍यूनल (एनसीएलटी) में अर्जी दी जिसमें तत्‍काल प्रभाव से वर्तमान प्रबंधन को हटाने और एक नये निदेशक मंडल की नियुक्ति करने की अनुमति देने का अनुरोध किया गया। एनसीएलटी ने वर्तमान बोर्ड को निलम्बित कर दिया है और इसके साथ ही यह निर्देश भी दिया है कि निलम्बित सदस्‍यों को तत्‍काल प्रभाव से किसी भी रूप में कंपनी का प्रतिनिधित्‍व नहीं करना चाहिए।


    एनसीएलटी ने इस दिशा में कदम उठाते हुए सबसे पहले सरकार द्वारा अनुशंसित छह निदेशकों को शामिल करने की मंजूरी दे दी है जिनमें कोटक महिन्‍द्रा बैंक के एमडी एवं सीईओ श्री उदय कोटक इसके गैर-कार्यकारी चेयरमैन के रूप में और सेवानिवृत्‍त आईएएस अधिकारी श्री विनीत नय्यर, सेबी के पूर्व चेयरमैन श्री जी.एन.बाजपेयी, आईसीआईसीआई बैंक के गैर-कार्यकारी चेयरपर्सन श्री जी.सी.चतुर्वेदी, आईएएस अधिकारी डॉ. मालिनी शंकर और भारतीय ऑडिट एवं लेखा सेवा-आईएएंडएएस (सेवानिवृत्‍त) श्री नंद किशोर इसके निदेशकों के रूप में शामिल होंगे। निर्धारित प्रक्रियाएं पूरी होने के बाद नया बोर्ड तत्‍काल प्रभाव से अपनी जिम्‍मेदारी संभाल लेगा।


    नये बोर्ड को एक सुव्‍यवस्थित एवं समयबद्ध समाधान योजना तैयार करने की जिम्‍मेदारी सौंपी गई है।


    सरकार ने आईएल एंड एफएस होल्डिंग कंपनी के बोर्ड में निदेशकों के रूप में उपर्युक्‍त व्‍यक्तियों को नियुक्‍त करने के लिए ऑर्डर जारी कर दिया है।


    ***


    आर.के.मीणा/अर्चना/आरआरएस/जीआरएस- 10448


    

    
    (Release ID: 1548193) Visitor Counter : 126