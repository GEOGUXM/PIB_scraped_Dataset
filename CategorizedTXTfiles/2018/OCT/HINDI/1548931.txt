      विज्ञान एवं प्रौद्योगिकी मंत्रालय

      भारत अंतर्राष्ट्रीय विज्ञान समारोह (आईआईएसएफ-2018) लखनऊ में प्रारंभ
      
      नए भारत के निर्माण का सपना साकार करने में युवा वैज्ञानिकों की भूमिका महत्वपूर्ण : डॉ. हर्षवर्धन
      
      Posted On: 05 OCT 2018 4:38PM by PIB Delhi


    भारत अंतर्राष्ट्रीय विज्ञान समारोह (आईआईएसएफ-2018) आज लखनऊ में प्रारंभ हुआ। इसमें बड़ी संख्या में वैज्ञानिक, विद्यार्थी और देश–विदेश के विशेषज्ञ शामिल हुए। चार दिवसीय विज्ञान समारोह का उद्घाटन केंद्रीय विज्ञान और प्रौद्योगिकी मंत्री डॉ. हर्षवर्धन ने किया। इस समारोह में युवा वैज्ञानिक सम्मेलन, वैश्विक भारतीय विज्ञान तथा प्रौद्योगिकी हितधारक बैठक (जीआईएसटी) और मेगा विज्ञान प्रौद्योगिकी तथा उद्योग एक्सपो का आयोजन भी किया गया है। आईआईएसएफ-2018 का विषय है “ परिवर्तन के लिए विज्ञान ” ।


    प्रधानमंत्री सांसद आदर्श ग्राम योजना से जुड़े साइंस विलेज में युवा विद्यार्थियों के साथ बातचीत में डॉ. हर्षवर्धन ने कहा कि मेरा विश्वास है कि नए भारत के निर्माण का सपना साकार करने में युवा वैज्ञानिक महत्वपूर्ण भूमिका निभाएंगे।


    “ नव भारत निर्माण ” के विचार का फोकस, नवाचारी तरीकों और समाधान पर है ताकि भारत के ऐतिहासिक औऱ सामाजिक कमियों को दूर किया जा सके औऱ 21वीं शताब्दी की समस्याओं का समाधान किया जा सके। भारत निर्माण अवधारणा से नवाचारियों को अपने विचारों को व्यक्त करने और आपस में ज्ञान साझा करने का अवसर मिल रहा है।


    नव भारत निर्माण से विज्ञान और टेक्नॉलोजी के उभरते क्षेत्रों का पता लगाकर नवाचारियों को सृजनात्मक समाधान प्रस्तुत करने का अवसर मिल रहा है। इस अवसर पर पुरस्कार वितरण करते हुए डॉ. हर्षवर्धन ने कहा कि आज का युग विचारों का युग है और सर्वाधिक महत्वपूर्ण विशेषता आज नवाचार है। उन्होंने कहा कि सरकार नवाचार को समर्थन देने के लिए संकल्पबद्ध है।


    आईआईएसएफ भारत का सबसे बड़ा मंच है जो विद्यार्थियों, शोधकर्ताओँ, कलाकारों और सामान्य जन को विज्ञान तथा टेक्नॉलोजी में अपने देश की उपलब्धियों का उत्सव मनाने के लिए एक साथ लाता है। यह विज्ञान के प्रति युवा लोगों को प्रोत्साहित करने तथा विज्ञान के प्रचार-प्रसार के कार्य में लगे हितधारकों के नेटवर्क को प्रोत्साहित करने का माध्यम है।


    ***


    आर.के.मीणा/अर्चना/एजी/डीए-10581

    
    
    (Release ID: 1548931) Visitor Counter : 36