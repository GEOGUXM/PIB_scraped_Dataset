      विज्ञान एवं प्रौद्योगिकी मंत्रालय

      24वें प्रौद्योगिकी सम्मेलन का नई दिल्ली में सोमवार को शुभारंभ; पहली बार इटली बनेगा भागीदार देश
      
      प्रौद्योगिकी सम्मेलन को संबोधित करेंगे भारत और इटली दोनों देशों के प्रधानमंत्री
      Posted On: 26 OCT 2018 6:35PM by PIB Delhi


    भारत भागीदार देश इटली के साथ 24वें प्रौद्योगिकी सम्मेलन की मेजबानी करेगा। इस दो दिवसीय सम्मेलन का शुभारंभ 29 अक्टूबर , 2018 को केंद्रीय विज्ञान एवं प्रौद्योगिकी , पृथ्वी विज्ञान , पर्यावरण , वन एवं जलवायु परिवर्तन मंत्री डॉ. हर्षवर्धन और इटली के उप मंत्री , आर्थिक विकास मंत्रालय प्रोफेसर मिशेले गेरासी करेंगे। सम्मेलन के समापन सत्र को भारत और इटली दोनों देशों के प्रधानमंत्री संबोधित करेंगे।


    ऐसा पहली बार है कि इटली को इस प्रतिष्ठित कार्यक्रम के भागीदार देश के तौर पर चुना गया है। इटली के प्रधानमंत्री की अगुआई में इस कार्यक्रम में 200 उद्यमियों , वैज्ञानिकों , शोध एवं वैज्ञानिक संस्थानों के प्रमुखों , तकनीक विशेषज्ञों का दल आएगा।


    इस सम्मेलन की शुरुआत व्यापक ज्ञान-कारोबारी की साझेदारी के लिए एक मंच उपलब्ध कराने के उद्देश्य से की गई है। इस अवसर पर भारत और भागीदार देश (इटली) की कंपनियां , संस्थान और सरकारी एजेंसियां द्विपक्षीय कारोबार और निवेश बढ़ाने के उद्देश्य से तकनीक हस्तांतरण / संयुक्त उपक्रम / शोध एवं विकास साझेदारी को बढ़ावा देने की दिशा में प्रयास करेंगी। इस सम्मेलन से भारत और इटली की ज्ञान आधारित अर्थव्यवस्था (विज्ञान , प्रौद्योगिकी एवं नवाचार ; शोध एवं विकास ; और उच्च शिक्षा) को गति देने के लिए भी मार्ग प्रशस्त होगा।


    इस साल के सम्मेलन में 7 क्षेत्रों एयरोस्पेस , स्वच्छ तकनीक , सांस्कृतिक विरासत , शिक्षा , स्वास्थ्य , आईसीटी और नवीकरणीय ऊर्जा पर ज्यादा जोर दिया जा रहा है।


    सम्मेलन के दौरान 11 कान्फ्रेंस सेशन , 10 टेक टॉक , 500 से ज्यादा बी2बी बैठक , 10 व्यापारिक प्रस्तुतियां , डिजिटल प्रदर्शनी का आयोजन होगा। प्रौद्योगिकी सम्मेलन को दोनों देशों के कई प्रमुख वैज्ञानिक , शिक्षाविद् और अग्रणी उद्योगपति संबोधित करेंगे।


    अनुमान है कि प्रौद्योगिकी सम्मेलन से कई तरह से भारत और इटली के बीच के संबंधों को मजबूत , विस्तार देने और गहरा बनाने में मदद मिलेगी।


    इससे दोनों देशों के उद्योगों और विश्वविद्यालयों के बीच संबंधों को मजबूती भी मिलेगी। साथ ही मौजूदा द्विपक्षीय औद्योगिक शोध एवं अनुसंधान कार्यक्रमों का विस्तार होगा।


    पृष्ठभूमि


    प्रौद्योगिकी सम्मेलन की शुरुआत वर्ष 1995 में पहले सीआईआई प्रौद्योगिकी सम्मेलन के आयोजन के साथ हुई थी। इसका उद्देश्य वैश्विक प्रौद्योगिकी भागीदारियों के लिए मार्क प्रशस्त करना था। कई सफल वार्षिक सम्मेलनों के आयोजन के बाद सीआईआई 2004 से विज्ञान एवं प्रौद्योगिकी विभाग द्वारा आयोजित होने वाले इन सम्मेलनों में भागीदार बन गया।


    वार्षिक प्रौद्योगिकी सम्मेलन से भारतीय उद्योग और शिक्षा एवं शोध संस्थानों को वैश्विक भागीदारों के साथ सहयोग बढ़ाने में आसानी हुई। इसके अलावा नीति निर्माण में भागीदारी से निजी क्षेत्र के शोध एवं विकास और प्रौद्योगिकी में निवेश को गति मिली।


    बीते 18 साल में प्रौद्योगिकी सम्मेलन में कई देश भागीदार बने हैं। इनमें इजरायल , जर्मनी , फ्रांस , ताईवान , थाईलैंड , रूस , कनाडा , आसियान देश , बेलारूस , फिनलैंड , स्पेन , दक्षिण कोरिया और अमेरिका शामिल हैं। 2016 में हुए प्रौद्योगिकी सम्मेलन में यूके भागीदार देश बना था और भारत व यूके के प्रधानमंत्रियों ने सम्मेलन को संबोधित किया था।


    पिछले प्रौद्योगिकी सम्मेलनों के परिणाम इस प्रकार हैं :


    · भागीदार देशों के साथ एसएंडटी भागीदारी में मजबूती


    · भारत और भागीदार देशों के उद्योग व शोध संस्थानों के बीच बड़ी संख्या में प्रौद्योगिकी समझौते


    · इजरायल , कनाडा , इटली , स्पेन , ताईवान , दक्षिण कोरिया , यूके , फिनलैंड के साथ द्विपक्षीय औद्योगिकी आरएंडडी कार्यक्रम शुरू हुए।


    · वैश्विक नवाचार एवं प्रौद्योगिकी अलायंस के माध्यम से कई उद्योग की अगुआई वाली आरएंडडी परियोजनाओं को वित्तपोषण ( www.gita.org.in )


    ***


    आर.के.मीणा/अर्चना/एमपी-10 974

    
    
    (Release ID: 1551306) Visitor Counter : 24
    
    
      Read this release in: English