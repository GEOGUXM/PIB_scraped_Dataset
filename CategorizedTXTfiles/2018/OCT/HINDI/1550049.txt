      गृह मंत्रालय

      केंद्रीय गृह राज्य मंत्री ने जवानों को विजयादशमी की शुभकामनाएं दीं
      
      नक्सल समस्या को मिलकर सुलझाया जा सकता है : श्री हंसराज गंगाराम अहीर
      
      Posted On: 18 OCT 2018 7:36PM by PIB Delhi


    केंद्रीय गृह राज्य मंत्री श्री हंसराज गंगाराम अहीर ने 37 बटालियन सीआरपीएफ अहेरी, जिला-गढ़चिरौली, महाराष्ट्र द्वारा आयोजित शस्त्रपूजन समारोह के दौरान जवानों को विजयादशमी की शुभकामनाएं देते हुए कहा कि विजय का प्रतीक माने जाने वाले विजयादशमी के अवसर पर हम अनादिकाल से ही शस्त्र पूजन करते आए हैं। यह हमारी महान प्राचीन भारतीय परंपरा का हिस्सा रहा है। देश एवं समाज की रक्षा के लिए यह त्योहार नई प्रेरणा एवं नई ऊर्जा का संचार करता है। मातृभूमि की सेवा में सदैव तत्पर रहने वाले देश के वीर जवानों का आभार व्यक्त करना और इस अवसर पर उनके साथ समय व्यतीत करना हमारा कर्तव्य है। इस अवसर पर जवानों को संबोधित करते हुए उन्होंने कहा कि आप देश सेवा के जिस महान कार्य में जुटे हुए हैं, उसमें हम सभी लोग आपके साथ हैं और भविष्य में भी सदैव साथ रहेंगे। मंत्री महोदय ने इस अवसर पर नक्सल समस्या को मिलकर सुलझाने की बात भी कही।


    श्री अहीर ने कहा कि शस्त्र पूजन का भारतीय परंपरा में विशिष्ट स्थान रहा है। रक्षा की दृष्टि से इसका अपना विशेष महत्व है। इस अवसर पर यहां आने से जवानों की समस्याओं और उनके कार्यों को करीब से जानने का मौका भी मिलता है। जवान किन विषम परिस्थितियों में कार्य कर रहे हैं, यह अवसर हमें उससे भी अवगत कराता है।


    इस अवसर पर मंत्री महोदय जवानों के साथ भोज में भी शामिल हुए और उन्होंने सभी के बीच मिठाइयां भी बांटीं। इस मौके पर उनके साथ चंद्रपुर महानगर के उप महापौर श्री अनिल फुलझेले, सीआरपीएफ के डीआईजी श्री संजय कुमार, सीआरपीएफ के सीएमओ श्री एन. के. प्रसाद, अतिरिक्त पुलिस अधिकारी श्री अजय बंसल एवं सीआरपीएफ 9बी.एन. के श्री राकेश श्रीवास्तव सहित अन्य गणमान्य व्यक्ति भी उपस्थित थे।


    ***


    वी.बी. / एन.के. - 10792


    

    
    (Release ID: 1550049) Visitor Counter : 129