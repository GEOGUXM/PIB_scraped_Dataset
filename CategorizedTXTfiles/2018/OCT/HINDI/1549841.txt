      पृथ्‍वी विज्ञान मंत्रालय

      दिल्‍ली में रानी-झांसी फ्लाईओवर का उद्घाटन
      
      वाहनों की मुक्‍त आवाजाही से प्रदूषण कम करने में मदद मिलेगी और करीब 5 लाख यात्रियों को लाभ पहुंचेगा : डॉ. हर्षवर्धन
      
      ​​​​​​​दिल्‍ली में सभी अधूरी परियोजनाओं को मार्च, 2019 तक पूरा किया जाएगा : केन्‍द्रीय शहरी कार्य मंत्री

      Posted On: 16 OCT 2018 3:55PM by PIB Delhi

    केन्‍द्रीय पर्यावरण मंत्री डॉ. हर्षवर्धन ने उत्‍तरी दिल्‍ली में महत्‍वाकांक्षी फ्लाईओवर परियोजना, रानी-झांसी ग्रेड सेपरेटर आज से आम जनता के लिए खोल दिया। छह लेन वाला 1.8 किलोमीटर लंबा ये ग्रेड सेपरेटर तीस हजारी अदालत परिसर के निकट सेंट स्‍टीफन अस्‍पताल को फिल्मिस्‍तान सिनेमा से जोड़ता है। दिल्‍ली के बर्फखाना, डीसीएम चौक, आजाद मार्केट और सब्‍जी मंडी जैसे क्षेत्रों को इस फ्लाईओवर से जोड़ने के लिए इंटरसेक्‍शनों की व्‍यवस्‍था की गई है।


    इस अवसर पर डॉ. हर्षवर्धन ने कहा कि इस फ्लाईओवर की आधारशिला करीब एक दशक पहले रखी गई थी और यह अनेक बार निर्माण पूरा करने संबंधी निर्धारित समयसीमा का अनुपालन करने में विफल रहा, लेकिन केन्‍द्र सरकार ने यह सुनिश्चित किया कि इस महत्‍वपूर्ण परियोजना को पूरा करने में धन की कमी आड़े नहीं आएगी। डॉ. हर्षवर्धन ने कहा, ‘‘पिछले डेढ़ वर्ष के दौरान करीब 43 प्रतिशत निर्माण कार्य पूरा किया गया और इस सेपरेटर के निर्माण में कई चुनौतियों का भी सामना करना पड़ा, लेकिन परियोजना का कार्य जारी रखा और अंतत: इसे नागरिकों के लिए तैयार किया। इससे हर रोज न केवल 5 लाख यात्रियों को लाभ पहुंचेगा, बल्कि वाहनों की मुक्‍त आवाजाही से प्रदूषण कम करने और ईंधन की बचत करने में भी मदद मिलेगी।’’


    केन्‍द्रीय आवास और शहरी कार्य मंत्री श्री हरदीप सिंह पुरी भी उद्घाटन के अवसर पर उपस्थित थे। उन्‍होंने कहा कि इस परियोजना को पूरा करने में जब धन की कमी सामने आई, तो मंत्रालय ने यह निर्णय किया कि 80 प्रतिशत धन शहरी विकास निधि से और 20 प्रतिशत दिल्‍ली विकास प्राधिकरण द्वारा प्रदान किया जाएगा। उन्‍होंने कहा कि ‘‘केन्‍द्र सरकार दिल्‍ली में अधूरी पड़ी अनेक परियोजनाओं को तेजी से आगे बढ़ा रही है और मार्च, 2019 तक ऐसी सभी परियोजनाओं को पूरा किया जाएगा।’’


    ****


    आर.के.मीणा/अर्चना/आरएसबी/जीआरएस-10742


    

    
    (Release ID: 1549841) Visitor Counter : 118
    
    
      Read this release in: English