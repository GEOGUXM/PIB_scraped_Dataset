      राष्ट्रपति सचिवालय

      उज्बेकिस्तान गणराज्य के राष्ट्रपति श्री शावकत मिर्जियोयेव के स्वागत में राष्ट्रपति श्री राम नाथ कोविंद का भाषण
      Posted On: 01 OCT 2018 9:00PM by PIB Delhi


    मैं राष्ट्रपति मिर्जियोसेव और प्रथम महिला का भारत के पहले सरकारी दौरे पर हार्दिक स्वागत करता हूं।


    श्रीमान राष्ट्रपति आपके भ्रमण से मित्रता और सामरिक भागीदारी के संदर्भ में नए युग का आगाज हुआ है। पुराने संबंधों को और मजबूत व गहरे बनाने में आपके द्वारा की गई पहलों की खासी अहमियत है। पुराने मित्र और सामरिक भागीदार के रूप में हमें ऐतिहासिक संबंधों के आधार पर समकालीन संबंधों को नए आयाम देने का मौका मिला है।


    आपने ताजमहल के भ्रमण के साथ अपनी भारत यात्रा का आगाज किया, जो एक ऐसी धरोहर है जिसे हमारे साझा इतिहास का स्पष्ट प्रतीक माना जाता है। व्यापारी और यात्री, लेखक और कवि, कलाकार और कारीगर हमारे लोगों के बीच सांस्कृतिक संबंधों को मजबूत बनाने की दिशा में प्राचीन काल से योगदान करते रहे हैं।


    हम दोनों अलीशेर नवोई के सूफी संगीत और अमीर खुसरो की आध्यात्मिक कव्वाली का लुत्फ उठाया है। समरकंद और तरमेज में बौद्ध मठ मौजूद हैं और कसीदाकारी व इकात की कला हम दोनों को वैचारिक और रचनात्मक रूप से नजदीक लाती है।


    महामहिम, महात्मा गांधी और हमारे पूर्व प्रधानमंत्री लाल बहादुर शास्त्री की जयंती की पूर्व संध्या पर आपका भ्रमण होने जा रहा है। उन दोनों से ही आपका विशेष संबंध है। हम उनके प्रति प्यार और लगाव प्रदर्शित करने के लिए आपके और आपके लोगों के आभारी हैं।


    कल हम दुनिया भर में राष्ट्रपिता की 150वीं जयंती मनाने जा रहे हैं। यह स्वच्छ भारत कार्यक्रम की चौथी वर्षगांठ भी है, जिसकी शुरुआत 2 अक्टूबर, 2014 को हुई थी। मैं 29 सितंबर से 2 अक्टूबर 2018 के बीच महात्मा गांधी अंतरराष्ट्रीय स्वच्छता सम्मेलन में उज्बेकिस्तान की भागीदारी के लिए आपका आभारी हूं। मैं आपसे और सभी अंतरराष्ट्रीय भागीदारों से मिले सबक साझा करता चाहता हूं, क्योंकि हम महात्मा गांधी के स्वच्छ भारत के सपने को साकार करने के लिए प्रयास कर रहे हैं।


    महामहिम, आज हमने अपनी भागीदारी को नए आयाम देने के लिए प्रतिबद्धता जाहिर की है। हमने अपनी सामरिक भागीदारी को मजबूती देने के लिए कई अहम द्विपक्षीय समझौते किए हैं। हमारी अपने कारोबार और निवेश को बढ़ाने की महत्वाकांक्षी योजना है। हम अपने लोगों को आतंकवाद और कट्टरपंथ से सुरक्षा देने के लिए मिलकर काम करना चाहते हैं ; रक्षा सहयोग बढ़ाना चाहते हैं ; और क्षेत्र में शांति और स्थिरता लाना चाहते हैं।


    हम अपने लोगों के जीवन को बेहतर बनाने के लिए उन्हें विज्ञान एवं प्रौद्योगिकी के उपहार देने के लिए भी प्रतिबद्ध हैं। हमने अपने युवाओं को डिजिटल युग और स्टार्ट-अप्स के फायदे देने की योजनाएं शुरू की हैं।


    महामहिम, हमारे द्विपक्षीय समझौते कारगर रहे हैं। लेकिन हम न सिर्फ अपनी भागीदारी को बढ़ाना चाहते हैं, बल्कि विस्तार भी देना चाहते हैं। इसके लिए हमें हवाई अड्डों, बंदरगाहों, राजमार्गों और आई-मार्गों के माध्यम से संपर्क को बेहतर बनाना है। कारोबार बढ़ाने के लिए नए अवसर हमारा इंतजार कर रहे हैं।


    महामहिम, हम क्षेत्र में संपर्क बढ़ाने के लिए अशगाबात समझौते में हमारी सदस्यता को सहयोग देने के लिए आपका आभार प्रकट करते हं। हम अंतरराष्ट्रीय उत्तर दक्षिण परिवहन गलियारे से जुड़ने के लिए उज्बेकिस्तान को भी आमंत्रित करते हैं।


    महामहिम, उज्बेकिस्तान-भारत की मित्रता की गर्मजोशी का पुराना इतिहास रहा है। अब यह भविष्य की असीम संभावनाओं से जुड़ गया है। आखिर में मैं कामना करता हूं :


    - उज्बेकिस्तान गणराज्य के राष्ट्रपति और प्रथम महिला स्वस्थ बने रहें ;


    - दोनों देशों के लोगों की प्रगति और संपन्नता बरकरार रहे ; और


    -उज्बेकिस्तान और भारत की मित्रता हमेशा बनी रहे।


    रहमत, धन्यवाद


    ***


    आर.के.मीणा / एएम / एमपी-10844

    
    
    (Release ID: 1550415) Visitor Counter : 46
    
    
      Read this release in: English