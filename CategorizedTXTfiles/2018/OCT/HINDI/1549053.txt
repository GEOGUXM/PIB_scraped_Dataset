      जल संसाधन, नदी विकास एवं गंगा संरक्षण मंत्रालय

      जल बचाओ, वीडियो बनाओ, पुरस्‍कार पाओ प्रति‍योगिता : तीसरे और चौथे पखवाड़े के पुरस्‍कारों की घोषणा
      Posted On: 09 OCT 2018 5:01PM by PIB Delhi


    जल संसाधन, नदी विकास तथा गंगा संरक्षण मंत्रालय ने जल बचाओ, वीडियो बनाओ, पुरस्‍कार पाओ प्रतियोगिता के तीसरे और चौथे पखवाड़े के विजेताओं की घोषणा कर दी है। 9 से 23 अगस्‍त, 2018 की अवधि वाले तीसरे पखवाड़े के लिए चित्रदुर्ग (कर्नाटक) के डॉ. एन.जे.देवराज रेड्डी, रायगड़ (महाराष्‍ट्र) के श्री एकनाथ अंकुश गोपाल तथा ग्‍वालियर के श्री जितेन्‍द्र भारद्वाज को क्रमश: प्रथम, द्वितीय और तृतीय पुरस्‍कार के लिए चुना गया है।


    24 अगस्‍त से 7 सितंबर 2018 की अवधि वाले चौथे पखवाड़े के लिए पटना के श्री प्रिंस कुमार, गोवा के साइनाथ उस्कायकर तथा नवी मुम्‍बई के श्री संतोष पाधी को क्रमश: 25 हजार रुपये, 15 हजार रुपये और 10 हजार रुपये के प्रथम, द्वितीय और तृतीय पुरस्‍कार के लिए चुना गया है।


    जल बचाओ, वीडियो बनाओ, पुरस्‍कार पाओ प्रतियोगिता मंत्रालय द्वारा भारत सरकार के माइगव पोर्टल के सहयोग से लॉंन्च की गई थी। इसका उद्देश्‍य जल संरक्षण के लिए जागरुकता फैलाना है। इस प्रति‍योगिता में कोई भी भारतीय नागरिक भाग ले सकता है। उन्‍हें इस विषय पर मूल वीडियो की शूटिंग करनी होगी। प्रतिभागी अपनी प्रविष्टि यू-ट्यूब पर अपलोड करेंगे और www.mygov.in. के प्रतियोगिता पृष्‍ठ के वीडियो लिंक पर सार्वजनिक पहुंच वाले लिंक को इंटर करेंगे। इस वर्ष 4 नवंबर तक प्रत्‍येक पखवाड़े में तीन विजेता चुने जाएंगे।


    जल संसाधन नदी विकास तथा गंगा संरक्षण मंत्रालय देश के लोगों से अपील करता है कि वे देश के विभिन्‍न भागों में जल संरक्षण, अधिकतम जल उपयोग तथा जल संसाधन विकास और प्रबंधन के क्षेत्र में किए जा रहे प्रयासों, महत्‍वपूर्ण योगदानों और श्रेष्‍ठ व्‍यवहारों को कैप्‍चर करने वाले वीडियो को अपलोड करें। प्रतिभागियों से अनुरोध है कि वे मूल वीडियो ही अपलोड करें। इस वीडियो की अवधि कम से कम दो मिनट और अधिक से अधिक 10 मिनट की हिन्‍दी, अंग्रेजी तथा किसी अन्‍य क्षेत्रीय भाषा में होनी चाहिए। वीडियो से भारतीय कॉपी राइट अधिनियम, 1957 के प्रावधानों या तीसरे पक्ष के बौद्धिक सम्‍पदा अधिकारों का हनन नहीं होना चाहिए।


    ***


    आर.के.मीणा/अर्चना/एजे/एनआर-10602

    
    
    (Release ID: 1549053) Visitor Counter : 216