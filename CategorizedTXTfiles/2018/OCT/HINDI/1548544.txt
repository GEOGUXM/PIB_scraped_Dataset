      राष्ट्रपति सचिवालय

      राष्ट्रपति भवन में 7 अक्टूबर से फिर शुरू होगा ‘गार्ड अदला-बदली’ समारोह
      Posted On: 04 OCT 2018 2:07PM by PIB Delhi


    राष्ट्रपति भवन में प्रत्येक रविवार और शनिवार को आयोजित होने वाला ‘ गार्ड अदला-बदली ’ समारोह 7 अक्टूबर से फिर शुरू होने जा रहा है। खराब मौसम की वजह से इसे स्थगित कर दिया गया था। 7 अक्टूबर, 2018 से लेकर 14 नवंबर, 2018 के बीच यह समारोह प्रत्येक रविवार को शाम 17:30 से लेकर शाम 18 :10 तक और 15 नवंबर, 2018 से 14 मार्च, 2019 तक शाम 16:30 से 17:10 तक आयोजित किया जाएगा।।


    15 नवंबर, 2018 से 14 मार्च, 2019 तक प्रत्येक शनिवार को यह समारोह सुबह 10:00 बजे से लेकर 10:40 तक होगा तथा 15 मार्च, 2019 से 14 नवंबर, 2019 तक प्रत्येक शनिवार को सुबह 08:00 बजे से लेकर 08:40 तक आयोजित किया जाएगा।


    गार्डों की अदला-बदली एक सैनिक परम्परा है जिसे राष्ट्रपति के अंग रक्षक और सेना के सुरक्षा गार्ड मनाते आ रहे हैं। 40 मिनट तक चलने वाले इस समारोह के दौरान सेना के बैंड द्वारा बजाए जाने वाली ‘ मां तुझे सलाम ’ की धुन पर राष्ट्रपति के अंग रक्षक जयुपर कॉलम के पीछे से मार्च करते हुए निकलते हैं। इसके साथ ही सेना के गार्डों की टुकड़ी मार्च करते हुए आती है और पुराने गार्डों का स्थान लेती है। समारोह का समापन राष्ट्रपति के घुड़सवार अंग रक्षकों की प्रस्तुति के साथ होता है जो बाद में राष्ट्र गान की धुन पर राष्ट्रपति भवन की ओर प्रस्थान करते है।


    गार्ड अदला-बदली समारोह देखने के इच्छुक लोग इसके लिए https://rb.nic.in/rbvisit/rbvisit_cog.aspx . पर लॉगिन कर आवेदन कर सकते है। हालांकि जिन लोगो के पास सरकार की ओर से जारी वैध फोटो पहचान पत्र है वे सीटों की उपलब्धता के आधार पर समारोह में भाग ले सकते है। समारोह देखने के लिए राष्ट्रपति भवन में गेट नंबर-2 या गेट नंबर-37 से प्रवेश करना होगा।


    ****


    आर.के.मीणा/अर्चना/मधुलिका/डीके- 10496


    

    
    (Release ID: 1548544) Visitor Counter : 282