      पोत परिवहन मंत्रालय

      अंतर्देशीय जलमार्ग पर भारत की प्रथम कंटेनर आवाजाही, पेप्‍सिको कोलकाता से वाराणसी तक 16 कंटेनर ले जाएगी
      Posted On: 29 OCT 2018 6:24PM by PIB Delhi


    भारतीय अंतर्देशीय जलमार्ग प्राधिकरण (आईडब्ल्यूएआई) कल गंगा नदी (राष्‍ट्रीय जलमार्ग-1) पर कोलकाता से वाराणसी तक खाद्य एवं पेय पदार्थ क्षेत्र की दिग्‍गज कंप‍नी पेप्सिको (इंडिया) के कंटेनर कार्गो की ढुलाई करेगा। यह देश की आजादी के बाद अंतर्देशीय जहाज पर भारत की पहली कंटेनर आवाजाही होगी। इसके साथ ही यह भारत के अंतर्देशीय जलमार्ग परिवहन (आईडब्‍ल्‍यूटी) क्षेत्र के इतिहास में एक अभूतपूर्व क्षण होगा। पेप्सिको (इंडिया) ‘ एमवी आरएन टैगोर ’ नामक जहाज के जरिए खाद्य एवं स्‍नैक्‍स पदार्थों से भरे 16 कंटेनरों की ढुलाई करेगी जो 16 भरे हुए ट्रकों के समतुल्‍य होंगे। यह जहाज 9-10 दिनों में वाराणसी पहुंचेगा। ‘ एमवी आरएन टैगोर ’ जहाज अपनी वापसी यात्रा के दौरान इफको के उर्वरकों की ढुलाई करेगा जिसकी खरीदारी इलाहाबाद के निकट स्थित इसके फूलपुर संयंत्र से की जाएगी।


    भारत सरकार के सचिव (शिपिंग) श्री गोपाल कृष्‍ण और आईडब्‍ल्‍यूएआई के चेयरमैन श्री प्रवीर पांडे एवं अन्‍य वरिष्‍ठ अधिकारीगण पेप्सिको के प्रति‍निधियों की मौजूदगी में इस कंपनी की खेप को ढोने वाले जहाज को झंडी दिखाकर रवाना करेंगे। यह भारत में आईडब्‍ल्‍यूटी के लिए एक अन्‍य महत्वपूर्ण दिन साबित होगा क्‍योंकि आईडब्‍ल्‍यूएआई के कोलकाता स्थित टर्मिनलों को आपूर्ति , संचालन एवं रख - रखाव (एसओएम) मॉडल पर मेसर्स सुमित एलायंस पोर्ट ईस्‍ट गेटवे (इंडिया) प्राइवेट लिमिटेड (सैपेल) को सौंपे जाने के साथ ही सार्वजनिक-निजी भागीदारी (पीपीपी) मॉडल में आईडब्‍ल्‍यूएआई का प्रथम प्रवेश वास्‍तविकता में तब्‍दील हो जाएगा।


    ***


    आर.के.मीणा/अर्चना/आरआरएस/वीके-10 937


    

    
    (Release ID: 1551151) Visitor Counter : 242