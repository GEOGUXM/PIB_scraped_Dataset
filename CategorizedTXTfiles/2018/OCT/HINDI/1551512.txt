      विज्ञान एवं प्रौद्योगिकी मंत्रालय

      उद्योग और तकनीक उद्यमियों की भागीदारी बढ़ाकर भारत-इटली की साझेदारी को मजबूत बनाने की जरूरतः डॉ. हर्षवर्धन दोनों देशों के बीच कई नए क्षेत्रों में बढ़ रहा है सहयोगः प्रधानमंत्री, इटली
      Posted On: 30 OCT 2018 2:08PM by PIB Delhi


    विज्ञान एवं प्रौद्योगिकी, पृथ्वी विज्ञान, पर्यावरण, वन एवं जलवायु परिवर्तन मंत्री डॉ. हर्षवर्धन ने कहा, ‘भारत विकास संबंधी समस्याओं के समाधान के लिए नए तरीकों से प्रौद्योगिकी का इस्तेमाल करके विज्ञान एवं तकनीक को समाज के लिए ज्यादा प्रासंगिक बना रहा है।’ वह आज भारत-इटली प्रौद्योगिकी सम्मेलन के समापन समारोह को संबोधित कर रहे थे। इस संदर्भ में उन्होंने भारत और इटली के बीच व्यापक सहयोग का भी आह्वान किया।


    मंत्री ने शोधकर्ताओं के अलावा दोनों पक्षों के उद्योग और तकनीक उद्यमियों के बीच भागीदारी बढ़ाकर भारत-इटली द्विपक्षीय संबंध की जरूरत पर जोर दिया। उन्होंने कहा कि इटली को प्रायोगिक अनुसंधान और शोध को व्यावसायिक तकनीकों में तब्दील करने का व्यापक अनुभव है। दोनों देश इस दिशा में एक भागीदारी कायम कर सकते हैं।


    भारत-इटली प्रौद्योगिकी सम्मेलन के 24वें समापन सत्र को भारत और इटली दोनों के प्रधानमंत्रियों को संबोधित करना था।


    अपने संबोधन में इटली के प्रधानमंत्री श्री ज्यूसेपे कॉन्टे ने कहा कि भारत और इटली ऊर्जा, रेलवे और स्वास्थ्य जैसे क्षेत्रों में मिलकर काम कर रहे हैं। उन्होंने कहा कि सहयोग के कई ऐसे नए क्षेत्र हैं, जिन्हें खोला जा रहा है। इनमें आर्टिफिशियल इंटेलीजेंस, रोबोटिक्स, मानव रहित विमान (यूएवी) जैसे क्षेत्र शामिल हैं।


    प्रधानमंत्री ने कहा कि इटली, भारत में ऐतिहासिक धरोहरों के संरक्षण जैसे क्षेत्रों में अपनी विशेषज्ञता को साझा करना चाहता है। इस यात्रा के दौरान भारत में के डिजाइन क्षेत्र पर खास जोर दिया जाना है।


    विज्ञान एवं प्रौद्योगिकी विभाग में सचिव प्रो. आशुतोष शर्मा ने कहा कि भारत-इटली के बीच विज्ञान और प्रौद्योगिकी क्षेत्र में भागीदारी को चार दशक हो गए हैं और अब इसमें कई अन्य क्षेत्रों को शामिल किया जा चुका है। उन्होंने कहा कि वर्तमान में ऐसी 30 निर्माणाधीन परियोजनाएं हैं, जिन पर भारत, इटली के साथ मिलकर काम कर रहा है।


    इटली के विदेश मंत्रालय में सांस्कृतिक और आर्थिक संवर्धन एवं नवाचार महानिदेशक श्री विन्सेंजो डि लूका और सीआईआई अध्यक्ष श्री राकेश भारती मित्तल ने इस डेढ़ दिन के सम्मेलन की मुख्य बातों के बारे में बताया।


    *****


    आर.के.मीणा/अर्चना/एमपी-11001

    
    
    (Release ID: 1551512) Visitor Counter : 13