      रेल मंत्रालय

      रेलवे भर्ती नियंत्रण बोर्ड (आरआरसीबी) का ऐतिहासिक भर्ती अभियान
      
      आरआरसीबी ने स्तर-1 पदों पर भर्ती के लिए एक करोड़ से अधिक उम्मीदवारों के लिए भर्ती परीक्षा आयोजित की
      
      प्रत्येक दिन 3 से 4 लाख उम्मीदवार 400 से अधिक परीक्षा केन्द्रों में परीक्षा दे रहे हैं और उपस्थिति 60 प्रतिशत से अधिक है
      
      परीक्षा केन्द्रों तक पहुंचने में उम्मीदवारों की सहायता के लिए प्रवेश पत्र पर गूगल लिंक मैप दिया गया है
      
      
      Posted On: 29 OCT 2018 5:57PM by PIB Delhi


    रेलवे भर्ती नियंत्रण बोर्ड (आरआरसीबी) ने स्तर-1 (पूर्ववर्ती ग्रेड-डी) के पदों पर भर्ती के लिए एक करोड़ से अधिक उम्मीदवारों की परीक्षा आयोजित करने का ऐतिहासिक कार्य किया है। स्तर-1 पदों की 62907 रिक्तियों के लिए कुल 1.89 करोड़ परीक्षार्थी परीक्षा में बैठेंगे। यह परीक्षा भारतीय रेल के रेलवे भर्ती नियंत्रण बोर्ड द्वारा 400 से अधिक केन्द्रों पर आयोजित की जा रही है। प्रत्येक दिन परीक्षा में 3 से 4 लाख उम्मीदवार शामिल हो रहे हैं और उम्मीदवारों की उपस्थिति 60 प्रतिशत से अधिक है। यह भर्ती परीक्षा 51 दिनों में दिसंबर, 2018 में पूरी होगी।


    इससे पहले रेलवे भर्ती नियंत्रण बोर्ड ने एएलपी तथा टेक्नीशियन पदों के लिए 9 अगस्त से 4 सितंबर, 2018 तक 47.56 लाख उम्मीदवारों की प्रथम चरण की कम्प्यूटर आधारित परीक्षा ली थी। इन दोनों परीक्षाओं को मिला देने पर यह स्पष्ट होता है कि 1.5 करोड़ से अधिक उम्मीदवारों के लिए परीक्षा आयोजित की जा चुकी है।


    बड़े पैमाने पर आयोजित इस परीक्षा के लिए भारतीय रेलवे द्वारा व्यापक प्रबंध किए गए हैं। यह परीक्षा ऑनलाइन है और प्रत्येक परीक्षा केन्द्र आधुनिक इलेक्ट्रॉनिक उपकरणों से लैस हैं ताकि परीक्षा केन्द्र उम्मीदवारों के अनुकूल हो सकें। कदाचार मुक्त परीक्षा सुनिश्चित करने के लिए परीक्षा हॉल में सीसीटीवी कैमरे लगाए गए हैं। परीक्षा केन्द्रों पर प्रशिक्षित निरीक्षकों के अतिरिक्त परीक्षा केन्द्रों तक पहुंचने वाले उड़न दस्ते तैनात किए गए हैं, ताकि कोई भी उम्मीदवार परीक्षा में कदाचार का उपयोग न करे। उम्मीदवारों को परीक्षा केन्द्रों तक पहुंचने के लिए उनके प्रवेश पत्र (एडमिट कार्ड) पर गूगल लिंक मैप दिया गया है।


    ***


    आर.के. मीणा/अर्चना/एजी /एमएस - 10942


    

    
    (Release ID: 1551137) Visitor Counter : 199