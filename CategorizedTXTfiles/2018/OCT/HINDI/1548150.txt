      खान मंत्रालय

      नाल्‍को के अध्‍यक्ष सह प्रबंध निदेशक डाक्‍टर चंद को एनआईपीएम रत्‍न पुरस्‍कार:
      
      चौथी औद्योगिक क्रांति के लिए एमएसएमई केन्द्रित एचआर मॉडल पर जोर दिया
      
      Posted On: 01 OCT 2018 6:34PM by PIB Delhi


    नेशनल एल्यूमिनियम कंपनी लिमिटेड (नाल्‍को) के अध्‍यक्ष सह प्रबंध निदेशक डॉ तपन कुमार चंद को कार्मिक प्रबंधन और नेतृत्‍व क्षमता के क्षेत्र में उत्‍कृष्‍ट योगदान के लिए राष्‍ट्रीय कार्मिक प्रबंधन संस्‍थान के-एनआईपीएम रत्‍न पुरस्‍कार से नवाजा गया है। यह पुरस्‍कार उन्‍हें एनआईपीएम के पुणे में आयोजित 37वें राष्‍ट्रीय सम्‍मेलन में प्रदान किया गया।


    डॉ चंद ने यह सम्‍मान मानव संसाधन प्रबंधन से जुड़े पेशवरों तथा नाल्‍को की टीम को समर्पित करते हुए कहा कि हम आज चौथी औद्योगिक क्रांति की दहलीज पर खड़े हैं। पहली औद्योगिक क्रांति में जो बदलाव देखा गया था वह मानव बल से वाष्‍प इंजन की शक्ति की ओर था। जबकि दूसरी औद्योगिक क्रां‍ति में बिजली के इस्‍तेमाल से बड़े पैमाने पर उत्‍पादन की शुरूआत हुई थी। तीसरी औद्योगिक क्रांति ने सूचना प्रौद्योगिकी के माध्‍यम से मानवीय प्रयासों को ऊंची उड़ान के लिए पंख दिए। आनेवाली चौथी औद्योगिक क्रांति में कृत्रिम मेधा , इंटरनेट और रोबोट बड़ी भूमिका निभाएंगे।


    उन्‍होंने आगे कहा कि चौथी औद्योगिक क्रांति में नई प्रौद्योगिकी का बढ़ता इस्‍तेमाल पूंजी निवेश को घटाएगा। ऐसे में भारतीय उद्योगों को विश्‍व स्‍तर पर ज्‍यादा प्रतिस्‍पर्धी बनना होगा। जिसकी तैयारी अभी से करनी होगी। उन्‍होंने कहा कि एक अरब तीस करोड़ आबादी वाले भारत जैसे घनी आबादी वाले देश के लिए आने वाला समय कई चुनौतियों से भरा है। खासकर ऐसे समय में जबकि देश की 64 फीसदी आबादी युवा है और उसके लिए रोजगार की जरूरत है। डॉ.चंद ने कहा ‘बड़े और मध्‍यम श्रेणी के उद्योगों में रोजगार के अवसर घट रहे हैं ऐसे में मानव संसाधन प्रबंधन को सारा ध्‍यान सूक्ष्‍म, लघु एवं मध्‍यम उद्योगों पर केंद्रित करना होगा। इसके लिए एक ऐसा मॉडल अपनाना होगा जो हमारे इन उद्योगों को पर्यावरण के अनुकूल रखते हुए विश्‍वस्‍तर पर ज्‍यादा से ज्‍यादा प्रतिस्‍पर्धी बनाए और घरेलू स्‍तर पर रोजगार के पर्याप्‍त अवसर भी उपलब्‍ध कराएं।


    एनआईपीएम कार्मिक प्रबंधन, औद्योगिक संबंध, श्रम कल्‍याण प्रशिक्षण और मानव संसाधन विकास क्षेत्र से जुड़े पेशेवरों की देश में सबसे बड़ी संस्‍था है।


    ****


    आर.के.मीणा/अर्चना/मधुलिका/सुमन-10440


    

    
    (Release ID: 1548150) Visitor Counter : 210