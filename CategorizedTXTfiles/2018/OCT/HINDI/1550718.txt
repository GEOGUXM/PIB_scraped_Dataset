      उप राष्ट्रपति सचिवालय

      विज्ञान और प्रौद्योगिकी का मकसद आम आदमी के जीवन को आरामदायक बनाना होना चाहिएः उपराष्ट्रपति
      
      अंतरिक्ष के मुद्दे पर एक शक्ति के रूप में भारत को दूसरे राष्ट्रों के साथ मिलकर काम करना चाहिए;
      
      हमें अंतरिक्ष के शांतिपूर्ण उपयोग को सुनिश्चित करने की आवश्यकता है;
      
      बेहतर भविष्य के लिए प्रकृति और संस्कृति को एक साथ होना चाहिए;
      
      उप राष्ट्रपति ने मैरिटाइम कॉन्फ्रेंस सागर डिस्कोर्स 2.0 को संबोधित किया

      Posted On: 23 OCT 2018 7:39PM by PIB Delhi

    उप राष्ट्रपति श्री एम वेंकैया नायडू का कहना है कि विज्ञान और प्रौद्योगिकी का मकसद आम आदमी के जीवन को आरामदायक बनाना होना चाहिए। उन्होंने गोवा के पणजी में फोरम फ़ॉर इंटीग्रेटेड नेशनल सिक्योरिटी द्वारा आयोजित मैरिटाइम कॉन्फ्रेंस सागर डिस्कोर्स 2.0 को संबोधित करते हुए उपर्युक्त बात कही।


    उप राष्ट्रपति ने राष्ट्रीय सुरक्षा को सुनिश्चित करने के वास्ते तकनीकी क्षमताओं को अद्यतन करने की आवश्यकता पर बल दिया। उन्होंने कहा कि सीमा पार आतंकवाद, पारिस्थिकीय संवेदनशीलता और पर्यावरणीय अपरदन जैसे सुरक्षा खतरे सिर्फ किसी एक देश तक सीमित हैं। विश्व समुदाय को संयुक्त रूप से इस पर कार्रवाई करने की आवश्यकता है। इस तरह की समस्याओं की कोई सीमा रेखा नहीं है और वैज्ञानिक कौशल से इनका समाधान निकालने पर जोर देना चाहिए।


    उप राष्ट्रपति ने कहा कि अंतरिक्ष के मसले पर एक शक्ति के रूप में भारत को दूसरे राष्ट्रों के साथ मिलकर काम करना चाहिए। उन्होंने वैज्ञानिक समुदाय को आगाह करते हुए कहा कि अंतरिक्ष प्रणाली और गैर जिम्मेदाराना गतिविधियों को लेकर उपजे खतरों पर सतर्क रहना होगा। हम सभी को कक्षा में उपग्रहों को नष्ट करने में सक्षम हथियार प्रणालियों को लेकर चिंतित होने की आवश्यकता है।


    अंतरिक्ष क्षेत्र में संघर्ष के संभावित वैश्विक परिणामों पर ध्यान केंद्रित करने की खातिर अंतरराष्ट्रीय प्रयासों के लिए आह्वान करते हुए उप राष्ट्रपति ने कहा कि इस किस्म के संघर्ष महज कुछ देशों तक सीमित नहीं हैं, बल्कि समूचे अंतरिक्ष क्षेत्र और पूरी दुनिया तक इसका विस्तार हो सकता है।


    उपराष्ट्रपति ने कहा कि भारत को पारंपरिक भागीदारों के साथ संबंधों को बढ़ावा देना होगा और अंतरिक्ष ( Outer Space ) के शांतिपूर्ण उपयोग को बढ़ावा देने के लिए अन्य देशों के साथ नए संबंध स्थापित करने होंगे। उन्होंने कहा कि पारस्परिक हितों संबंधी संयुक्त गतिविधियों, स्पेस टेक्नोलॉजी से जुड़ी दक्षता को साझा करना होगा। साथ ही अंतरिक्ष संबंधी अंतरराष्ट्रीय कार्यक्रमों में शामिल होना होगा।


    गोवा की राज्यपाल श्रीमती मृदुला सिन्हा, गोवा के पंचायत मंत्री श्री मॉविन गोडिन्हो, भारतीय अंतरिक्ष अनुसंधान संस्थान (इसरो) के पूर्व अध्यक्ष डॉ. किरण कुमार, सागर डिस्कोर्स के संयोजक डॉ. प्रभाकरण पालेरी और अन्य गणमान्य शख्सियतें इस मौके पर मौजूद रहीं।


    ***


    आर.के.मीणा / एएम / वीएस- 10873


    

    
    (Release ID: 1550718) Visitor Counter : 25
    
    
      Read this release in: English