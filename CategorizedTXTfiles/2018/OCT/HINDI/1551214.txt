      पोत परिवहन मंत्रालय

      सरकार ने वैश्विक स्तर पर भारतीय नाविकों की हिस्सेदारी बढ़ाने के लिए विभिन्न नीतिगत फैसले और पहल कीः श्री मनसुख मंडाविया
      Posted On: 29 OCT 2018 3:03PM by PIB Delhi


    जहाजरानी, सड़क परिवहन और राजमार्ग, रसायन और उर्वरक राज्यमंत्री श्री मनसुख मंडाविया ने कहा है कि पिछले चार वर्षों में सरकार द्वारा नीतिगत स्तर पर किये गये विभिन्न परिवर्तनों के कारण भारत में नाविकों की संख्या में 42.3 प्रतिशत की अभूतपूर्व वृद्धि देखने को मिली है। 2013 में नाविकों की संख्या 108446 थी जो अब बढ़कर 154349 हो गई है। विश्व के नाविकों का 9.35 प्रतिशत इस समय भारत में है और दुनिया में नाविकों की आपूर्ति करने वाले सबसे बड़े देशों की सूची में इसका तीसरा स्थान है। इस समय दुनिया में 17 लाख नाविक हैं जिनमें से 154349 भारत में हैं। 2010-20 की समुद्री कार्य सूची में भारतीय नाविकों की दुनिया में हिस्सेदारी को 6 प्रतिशत से बढ़ाकर 9 प्रतिशत करने का लक्ष्य निर्धारित किया गया था और इस लक्ष्य को पहले ही हासिल कर लिया गया है।


    सरकार ने समुद्री विज्ञान में डिप्लोमा और समुद्री विज्ञान में प्रारंभिक प्रशिक्षण के संस्थान खोलने पर लागू प्रतिबंध भी हटा दिया है और नये पाठ्यक्रम शुरू किये हैं जिससे समुद्री प्रशिक्षण संस्थानों और भारतीय नाविकों की संख्या में वृद्धि होगी। नौवहन महानिदेशालय समुद्री क्षेत्र में पारदर्शिता और तेजी सुनिश्चित करने के लिए एक डिजिटल पोर्टल के अंतर्गत सेवाओं की विस्तृत सूची लाने के लिए कार्य कर रहा है। इस पोर्टल में जिन सेवाओँ को सूची में शामिल किया जाएगा वे हैं-

      * ऑनलाइन परीक्षा और आकलन प्रणाली
      * परिणामों पर आधारित एमटीआई की रेटिंग प्रणाली और जहाज पर सवार होने के आंकडे
      * भीम, बिल डेस्क आदि के जरिये परीक्षा शुल्क के भुगतान के लिए अत्याधुनिक बैंकिंग प्रणाली
      * डीजीएस वेबसाइड के जरिये प्रमाण पत्र
      * एमटीआई के पुराने आंकडो को नये मॉड्यूल में लेना
      * जहाज के आंकडों में बीमा एजेंसियों/पीएनआई को डाला जा सकता है।
      * मैनुअल परीक्षा के लिए विकल्प किया जा सकता है।
      * आरपीसीएल द्वारा नियोजन के लिए समयसीमा निर्धारित की जाए।
      * संबद्ध नियंत्रण प्राधिकारों के लिए अधिसूचना का प्रावधान किया जाए।

    *****


    आर.के.मीणा/अर्चना/केपी/एम- 10952


    

    
    (Release ID: 1551214) Visitor Counter : 48
    
    
    
    
    

*