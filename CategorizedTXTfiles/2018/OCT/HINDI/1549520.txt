      रक्षा मंत्रालय

      वायुसेना ने हिमालय के दुर्गम पहाड़ों में पूरा किया साइकलिंग अभियान
      Posted On: 10 OCT 2018 8:17PM by PIB Delhi


    भारतीय वायुसेना ने अपनी स्थापना की 86वीं वर्षगांठ के मौके पर अपने सैनिकों द्वारा एक विशेष साइकलिंग अभियान को पूरा किया। इस अभियान में लद्दाख के दौलत बेग ओल्डी (डीबीओ) से अरुणाचल प्रदेश के किबिथू तक 4200 किलोमीटर तक का सफर पूरा किया गया। ट्रांस हिमालयी अभियान के माध्यम से रोमांच की भावना को प्रोत्साहन और जलवायु परिवर्तन के बारे में जागरूकता का प्रसार किया गया।


    दो महिला अधिकारियों सहित 16 वायु सैनिकों ने 18 अगस्त, 2018 को दुनिया की सबसे ऊंची हवाई पट्टी डीबीओ से किबिथू तक की यात्रा की शुरुआत की। डीबीओ और किबिथू क्रमशः उत्तर और पूर्वी छोर की सबसे ज्यादा दूरस्थ चौकियां हैं। डीबीओ और किबिथू समुद्र तल से क्रमशः 16,614 फुट और 4,070 फुट ऊंचाई पर स्थित हैं। यात्रा के दौरान अभियान के सदस्यों का ऊंचे दुर्गम इलाकों, तेज हवाओं, असहनीय तापमान और भयंकर बारिश से सामना हुआ। उनका सफर 4 अक्टूबर, 2018 को पूरा हुआ। सफर के दौरान सैनिकों के दल ने शिविर और खुले में रहने, बर्फ, बारिश व खतरनाक मौस के बीच अपने रखरखाव जैसे विशेष और रोमांचक कार्य भी किए। इस दल की अगुआई विंग कमांडर एस शरथचंद्र कर रहे थे और दो महिला अधिकारी स्क्वाड्रन डर ग्रीष्मा और स्क्वाड्रन लीडर परिभाषा उन्हें सहयोग दे रही थीं। उन्होंने इस ऐतिहासिक सफर को न सिर्फ पूरा किया, बल्कि दूसरों के सामने मिसाल भी पेश की।


    इतिहास में ऐसा पहली बार है कि हिमालय के दुर्गम पहाड़ों में इस साइकलिंग अभियान को पूरा किया गया। इस अभियान से वायु सैनिकों की विशेष साहस की भावना का भी पता चलता है। वायुसेना प्रमुख, एयर चीफ मार्शल बी एस धनोवा, पीवीएसएम, एवीएसएम, वाईएसएम, वीएम, एडीसी ने 10 अक्टूबर, 2018 को इस अभियान को पूरा करने वाले दल को सम्मानित किया।


    ****************


    आर.के.मीणा / एएम / एमपी-10654

    
    
    (Release ID: 1549520) Visitor Counter : 21
    
    
      Read this release in: English , Urdu