      पृथ्‍वी विज्ञान मंत्रालय

      अत्‍यंत प्रचंड चक्रवाती तूफान ‘तितली’ ने बंगाल की खाड़ी के पश्चिम-मध्‍य में दस्‍तक दी, रेड अलर्ट जारी
      Posted On: 10 OCT 2018 8:24PM by PIB Delhi


    बंगाल की खाड़ी के पश्चिम-मध्‍य में कल दस्‍तक देने के बाद चक्रवाती तूफान ‘ तितली ’ पश्चिम-उत्तर पश्चिम की ओर अग्रसर हो गया और आज 10 अक्‍टूबर , 2018 को इसने तड़के प्रचंड रूप धारण कर लिया तथा दोपहर में यह और भी ज्‍यादा विकराल हो गया।


    अत्‍यंत प्रचंड चक्रवाती तूफान ‘ तितली ’ पर तटीय डॉप्लर मौसम रडार के जरिए करीबी नजर रखी जा रही है जो विशाखापत्तनम , गोपालपुर और पारादीप में लगाए गए हैं। नवीनतम अवलोकनों से यह संकेत मिला है कि बंगाल की खाड़ी के पश्चिम-मध्‍य में कल दस्‍तक देने के बाद आज 10 अक्‍टूबर , 2018 को प्रचंड चक्रवाती तूफान ‘ तितली ’ लगभग 15 किलोमीटर प्रति घंटे की रफ्तार से उत्तर-पश्चिम की ओर आगे बढ़ गया , फिर इसने अत्‍यंत प्रचंड रूप धारण कर लिया और इसके बाद प्रात: साढ़े ग्‍यारह बजे अक्षांश 16.8 डिग्री उत्‍तर और देशांतर 85.6 डिग्री पूर्व के निकट अवस्थित बंगाल की खाड़ी के पश्चिम-मध्‍य में गोपालपुर (ओडिशा) से लगभग 280 किलोमीटर दूर दक्षिण-दक्षिण पूर्व में और कलिंगपतनम (आंध्र प्रदेश) से 230 किलोमीटर दूर दक्षिण-पूर्व में केंद्रित हो गया।


    ऐसी आशंका जताई जा रही है कि अगले 12 घंटों के दौरान चक्रवाती तूफान ‘ तितली ’ और भी ज्‍यादा विकराल रूप धारण कर सकता है। चक्रवाती तूफान ‘ तितली ’ के उत्‍तर-उत्‍तर पश्चिम की ओर अग्रसर होने और 11 अक्‍टूबर को प्रात: गोपालपुर एवं कलिंगपतनम के बीच ओडिशा एवं निकटवर्ती आंध्र प्रदेश के उत्‍तरी तटों को पार कर जाने की संभावना है।


    इसके बाद चक्रवाती तूफान ‘ तितली ’ के फिर से उत्‍तर-पश्चिम की ओर अग्रसर हो जाने और फिर ओडिशा के पार पश्चिम बंगाल में गंगा नदी के तटवर्ती क्षेत्रों की तरफ चले जाने तथा इसके बाद धीरे-धीरे कमजोर पड़ जाने की संभावना है।


    चक्रवाती तूफान ‘ तितली ’ के बारे में पूर्वानुमान रूट और इसकी तीव्रता के बारे में जानने के लिए अंग्रेजी का अनुलग्‍नक यहां क्लिक करें


    ***


    आर.के.मीणा/अर्चना/ आरआरएस/एस – 10616

    
    
    (Release ID: 1549319) Visitor Counter : 240