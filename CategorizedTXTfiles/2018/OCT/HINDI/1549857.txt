      खाद्य प्रसंस्करण उद्योग मंत्रालय

      केंद्रीय मंत्री श्रीमती हरसिमरत कौर बादल ने खाद्य प्रसंस्करण क्षेत्र में स्वच्छता को सर्वाधिक महत्‍व देने की आवश्‍यकता पर बल दिया
      
      श्रीमती बादल ने स्वच्छता पखवाड़े के उद्घाटन के अवसर पर ‘वेस्ट टू वेल्थ टेक्नोलॉजी’ नामक पुस्तिका का विमोचन किया
      
      Posted On: 16 OCT 2018 4:14PM by PIB Delhi


    केन्‍द्रीय खाद्य प्रसंस्‍करण उद्योग मंत्री श्रीमती हरसिमरत कौर बादल ने आज 15 दिन के स्‍वच्‍छता अभियान के तहत अपने मंत्रालय के स्‍वच्‍छता पखवाड़े का उद्घाटन किया। ये अभियान 16 अक्‍टूबर , 2018 से 31 अक्‍टूबर , 2018 तक जारी रहेगा। इस अवसर पर मंत्री ने तमिलनाडु के तंजावुर स्थित भारतीय खाद्य प्रसंस्‍करण प्रौद्योगिकी उद्योग द्वारा तैयार की गई ‘ वेस्ट टू वेल्थ टेक्नोलॉजी ’ नामक पुस्तिका का विमोचन भी किया।


    इस अवसर पर श्रीमती बादल ने कहा कि खाद्य प्रसंस्‍करण उद्योग मंत्रालय स्वच्‍छता को सबसे अधिक महत्‍व देता है। उन्‍होंने इस अवसर पर उद्योग मंडलों के प्रतिनिधियों का आह्वान किया कि वे अभियान में हिस्‍सा ले और स्‍वच्‍छता ही सेवा के विचार को प्रोत्‍साहित करें। श्रीमती बादल ने प्रमुख उद्योगपतियों से कहा कि वे अपनी इकाइयों में स्‍वच्‍छता को महत्‍व दें।


    15 दिन के अभियान के दौरान मंत्रालय के नोडल अधिकारी स्‍वच्‍छता उपायों की समीक्षा के लिए मेगा फूड पार्कों , बूचड़ खानों , कोल्‍ड चेन्‍स और सरकार से सहायता प्राप्‍त अन्‍य परियोजनाओं का दौरा करेंगे। 18 अक्‍टूबर को मंत्रालय के अधिकारी कार्यालय परिसरों के भीतर और बाहर सफाई अभियान चलाएंगे। एसोचैम , फिक्‍की , डीआईसीसीआई , पीएचडीसीसीआई , एआईएफपीए और सीआईआई जैसे उद्योग संगठन दिल्‍ली में चुने हुए नगर निगम के स्‍कूलों में स्‍वच्‍छता जागरूक कार्यक्रम चलाएंगे। गली विक्रेताओं को खाद्य सुरक्षा उपायों की जानकारी देने के लिए शहर के विभिन्‍न भागों में जागरूकता कार्यक्रमों और प्रशिक्षण शिविरों का भी आयोजन किया जाएगा।


    भारतीय खाद्य प्रसंस्‍करण प्रौद्योगिकी संस्‍थान अपने परिसर में स्‍वच्‍छता मिशन के बारे में निबंध प्रतियोगिता आयोजित करेगा , जिसके विजेता को 10 , 000 रुपये का नकद पुरस्‍कार दिया जाएगा। राष्‍ट्रीय खाद्य प्रौद्योगिकी उद्यमिता और प्रबंधन संस्‍थान अपने परिसरों और गोद लिये गये गांवों में गहन स्‍वच्‍छता अभियान आयोजित करेगा।


    मंत्रालय के अपर सचिव डॉ. राकेश सरवाल , एनआईएफटीईएम के कुलपति डॉ. चिन्‍दी वासुदेवप्‍पा और खाद्य प्रसंस्‍करण मंत्रालय तथा विभिन्‍न उद्योग मंडलों के वरिष्‍ठ अधिकारी भी इस अवसर पर मौजूद थे।


    ****


    आर.के.मीणा/अर्चना/आरएसबी/जीआरएस-10746

    
    
    (Release ID: 1549857) Visitor Counter : 113
    
    
      Read this release in: English , Marathi