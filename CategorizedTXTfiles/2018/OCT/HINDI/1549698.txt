      गृह मंत्रालय

      प्रधानमंत्री कल राष्ट्रीय मानवाधिकार आयोग के रजत जयंती समारोह को संबोधित करेंगे
      Posted On: 11 OCT 2018 2:01PM by PIB Delhi


    भारत का राष्ट्रीय मानवाधिकार आयोग (एनएचआरसी) 12 अक्टूबर को अपने 26 वें स्थापना दिवस के मौके पर कल , 25 साल पूरे करने जा रहा है। इस आयोग की स्थापना संसद द्वारा पारित मानव अधिकार संरक्षण अधिनियम के अंतर्गत 12 अक्टूबर 1993 में की गई थी।


    इस अवसर पर तीन दिन तक चलने वाले रजत जयंती कार्यक्रम आयोजित किए जा रहे हैं। शुरुआत कल नई दिल्ली में विज्ञान भवन में एक विशेष कार्यक्रम से होगी जिसे मुख्य अतिथि के तौर पर प्रधान मंत्री नरेंद्र मोदी संबोधित करेंगे। केंद्रीय गृह मंत्री राजनाथ सिंह और केंद्रीय संचार राज्य मंत्री (स्वतंत्र प्रभार) मनोज सिन्हा भी इस कार्यक्रम में मौजूद रहेंगे।


    पहले दिन यादगार के तौर पर डाक लिफाफे और स्टैंप जारी किए जाएंगे। इसके अलावा इस अवसर पर एनएचआरसी की वेबसाइट के एक नए संस्करण को शुरू किया जाएगा।


    शनिवार 13 अक्टूबर को शाम 4 बजे से 8.15 बजे के बीच आयोग राजीव चौक (कनॉट प्लेस) के सेंट्रल पार्क के एम्फीथियेटर क्षेत्र में एक ' मानव अधिकार मेला ' और ' मानव अधिकार नुक्कड़ रंगमंच महोत्सव ' आयोजित कर रहा है। ये सांस्कृतिक जलसा सभी लोगों के लिए खुला रहेगा और इसका उद्घाटन एनएचआरसी के अध्यक्ष न्यायमूर्ति एच. एल. दत्तू द्वारा किया जाएगा। नुक्कड़ रंगमंच महोत्सव शाम 6 बजे शुरू होगा। सात चुने गए थियेटर ग्रुप यहां सात नुक्कड़ नाटकों का प्रदर्शन करेंगे। हर नाटक 10 से 15 मिनट की अवधि का होगा।


    इन सात नाटकों में से तीन सर्वश्रेष्ठ नाटकों को 1,00,000 रुपये , 60,000 रुपये और 40,000 रुपये का पहला , दूसरा और तीसरा पुरस्कार दिया जाएगा। ये आनंद , मनोरंजन , शिक्षा और जानकारी से भरी शाम होगी जिसका ध्यान लोगों को प्रोत्साहित करने पर होगा कि वे मानव अधिकारों के प्रचार और सुरक्षा के लिए खड़े हों। एनएचआरसी यहां पर अपने कामों को दिखाएगा , लेकिन साथ ही साथ हेल्प एज इंडिया व बचपन बचाओ आंदोलन जैसे बड़े गैर-सरकारी संगठनों , दिल्ली पुलिस , अर्धसैनिक बलों और तिहाड़ केंद्रीय कारागार द्वारा एम्फीथियेटर के आसपास स्टॉल लगाए जाएंगे। इन स्टॉल पर किताबें , साहित्य और लेख बिक्री के लिए उपलब्ध होंगे।


    रविवार 14 अक्टूबर को ये आयोग मानव अधिकारों के कई पहलुओं के बारे में जागरूकता फैलाने के लिए एक मानव अधिकार पदयात्रा (ह्यूमन राइट्स वॉक) आयोजित कर रहा है। इसमें कोई भी हिस्सा ले सकता है। नई दिल्ली के चाणक्यपुरी में नीति मार्ग पर बने नेहरू पार्क के गेट नंबर 1 से सुबह 7 बजे ओलंपिक व राष्ट्रमंडल पदक विजेताओं संसद सदस्य मैरी कॉम (बॉक्सर) , सुशील कुमार (पहलवान) और विजय कुमार (शूटर) द्वारा झंडी दिखाकर इस पदयात्रा को शुरू किया जाएगा।


    एनएचआरसी का शासनादेश मानव अधिकारों की सुरक्षा व प्रचार के लिए काम करना और ऐसी शिकायतों का संज्ञान लेना है जहां सरकारी अधिकारियों के कार्यों , अकर्मण्यता या गलतियों की वजह से प्रथम दृष्टतया या कथित तौर पर मानव अधिकार का उल्लघंन हुआ है। ये अपनी सिफारिशें देने वाली एक अर्ध-न्यायिक संस्था है जिसके पास एक दीवानी अदालत जितनी शक्तियां हैं जिनके अंतर्गत वो मानव अधिकार उल्लंघन के मामले में किसी भी दस्तावेज की मांग कर सकती है और किसी भी सरकारी अधिकारी को बुला सकती है। मानव अधिकारों के उल्लंघन के किसी भी मामले में इसकी सिफारिशें दो-तरफा होती हैं - पीड़ित के लिए राहत और दोषी के लिए सजा। ये आयोग साथ ही साथ ऐसा वातावरण लागू करने पर काम करता है जो मानवाधिकार उल्लंघन की घटनाओं पर अंकुश लगाने के निवारक तंत्र का काम करे।


    भारत के इस राष्ट्रीय मानवाधिकार आयोग ने पिछले 25 वर्षों में मानव अधिकारों के पक्ष में बहु-आयामी काम किए हैं। इसकी तस्दीक इससे होती है कि इस दौरान इसने 17 लाख से ज्यादा मामलों का निपटारा किया है। विभिन्न सरकारी संस्थाओं द्वारा हुए मानव अधिकारों के हनन के पीड़ितों को आयोग की सिफारिशों पर 100 करोड़ रुपये से ज्यादा का भुगतान हुआ है। पूरे देश में इनके द्वारा 750 से ज्यादा घटनास्थल पूछताछ , 20 खुली सुनवाइयां और 25 शिविर बैठक की जा चुकी हैं। इन्होंने 40 से ज्यादा विधेयकों और कानूनों की समीक्षाएं और उन पर टिप्पणियां की हैं। 200 से ज्यादा सम्मेलन , कॉन्फ्रेंस और कार्यशालाएं आयोजित करवाई हैं। 27 महीने लंबी इंटर्नशिप और 1300 अटैचमेंट कार्यक्रम करवाए हैं। कई संस्थानों और एनजीओ के जरिए एक हजार से ज्यादा प्रायोजित जागरूकता प्रशिक्षण करवाए हैं। इसके अलावा आयोग के 25 वर्षों में अंग्रेजी व हिंदी में करीब 300 मासिक न्यूज़लेटर आ चुके हैं और सैकड़ों मीडिया रिपोर्ट प्रकाशित हो चुकी हैं।


    आर . के . मीणा / एएम / जीएसबी -10696

    
    
    (Release ID: 1549698) Visitor Counter : 18