      राष्ट्रपति सचिवालय

      राष्ट्रपति श्री कोविंद ने ताजिकिस्तान विश्वविद्यालय में 'चरमपंथी बनने से रोकना: आधुनिक समाज के सामने चुनौतियां' विषय पर व्याख्यान दिया; भारत और ताजिकिस्तान ने 9 समझौतों की घोषणा की
      Posted On: 08 OCT 2018 6:50PM by PIB Delhi


    भारत के राष्ट्रपति श्री रामनाथ कोविंद ने आज ( 8 अक्टूबर , 2018) को दुशांबे स्थित ताजिकिस्तान विश्वविद्यालय में ' चरमपंथी बनने से रोकना: आधुनिक समाज के सामने चुनौतियां ' विषय पर एक व्याख्यान दिया। सभा को संबोधित करते हुये राष्ट्रपति ने कहा कि दो कारणों से उन्होंने इस विषय को चुना। पहला , ताजिकिस्तान ने इस वैश्विक समस्या से निपटने की दिशा में प्रशंसनीय कार्य किया है और ये जरूरी है कि दुनिया इस प्रयास और इस सफलता के बारे में जाने। दूसरा , आतंकवाद , उग्रवाद और चरमपंथ के विरुद्ध युद्ध को प्राथमिक तौर पर लोगों के मन-मस्तिष्क में लड़ा जाना जरूरी है - ये दो तरह के लोगों के बीच है , पहले वो जो शांति और मानवता में विश्वास रखते हैं और दूसरे वे जो मौत और विनाश पर पलते हैं। यह दो परस्पर विरोधी विचारों का युद्ध है। इसलिये हमारे युवाओं और साथ ही विद्वानों और रास्ता दिखाने वालों से संवाद करना आवश्यक हो जाता है।


    राष्ट्रपति ने कहा कि आतंकवाद सीमाओं में यकीन नहीं करता है। ताजिकिस्तान की तरह भारत भी आतंकवाद और चरमपंथ का मुकाबला कर रहा है। हम भी चरमपंथ की समस्या का सामना कर रहे हैं लेकिन हमारा समावेशी समाज , जिसमें सामाजिक-आर्थिक भागीदारी और जन भागीदारी वाली राजनीति प्रत्येक व्यक्ति को मूल रूप से एक अपनेपन की भावना का अहसास कराती है , और यही हमारा सबसे प्रभावी तरीका रहा है। बहुलवादी और लोकतांत्रिक भारत एक समान अवसर और एक जैसा सम्मान प्रदान करने वाला देश है। एक प्रगति करती हुई अर्थव्यवस्था प्रत्येक व्यक्ति का और सभी का विकास करती है।


    आज सुबह ( 8 अक्टूबर , 2018) राष्ट्रपति ने अपने कार्यक्रमों का आरंभ दुशांबे स्थित राष्ट्रीय भवन के दौरे से किया। वहां उनका स्वागत ताजिकिस्तान के राष्ट्रपति श्री इमामोली रहमोन ने किया और परंपरागत तरीके से उनका स्वागत किया गया। उन्होंने इस्माइल सोमानी स्मारक पर जाकर अपना सम्मान प्रकट किया।


    बातचीत में राष्ट्रपति महोदय ने गर्मजोशी भरे स्वागत के लिये राष्ट्रपति रहमोन का शुक्रिया अदा किया। उन्होंने कहा कि ताजिकिस्तान के साथ अपनी रणनीतिक साझेदारी और पुराने मैत्रीपूर्ण संबंधों पर भारत को गर्व है। उन्होंने आतंकवाद के विरुद्ध लड़ाई में ताजिकिस्तान द्वारा की गयी पहल का स्वागत किया और कहा कि आतंकवाद , जिसमें सीमापार से फैलाया जा रहा आतंकवाद भी शामिल है , के विरुद्ध युद्ध में परस्पर सहयोग को मजबूत बनाये जाने की जरूरत है।


    इसके बाद दोनों राष्ट्रपतियों ने प्रतिनिधिमंडल स्तर की वार्ता का नेतृत्व किया। इस अवसर पर राष्ट्रपति श्री कोविंद ने दोनों देशों के नागरिकों की बेहतरी के लिये भारत-ताजिक संबंधों को बढ़ाने में रक्षा और संपर्क परियोजनाओं के महत्व पर बल दिया। दोनों राष्ट्रपतियों ने आतंकवाद की साझा चुनौती पर भी चर्चा की विशेषकर के अफ़ग़ानिस्तान के संदर्भ में। ताजिकिस्तान द्वारा चिन्हित विकासकारी परियोजनाओं में सहयोग के लिये भारत ने दो करोड़ डॉलर की सहायता राशि की भी घोषणा की।


    प्रतिनिधिमंडल स्तरीय वार्ता के तुरंत बाद , भारत और ताजिकिस्तान ने 9 समझौतों की घोषणा की। ये निम्नवत हैं:


    1. आपदा प्रबंधन के क्षेत्र में सहयोग के लिये एक समझौता ,


    2. भारतीय कृषि अनुसंधान परिषद और ताजिक एकेडमी ऑफ एग्रीकल्चर साइंस के बीच में एक समझौता ,


    3. विकासात्मक उद्देश्यों के लिये अंतरिक्ष के शांतिपूर्ण प्रयोग के लिये एक समझौता ,


    4. भारत सरकार के युवा एवं खेल मंत्रालय और ताजिकिस्तान सरकार की युवा , खेल और पर्यटन समिति के बीच में एक समझौता ,


    5. भारत सरकार के आयुष मंत्रालय के अधीन यूनानी चिकित्सा शोध परिषद और ताजिकिस्तान के राष्ट्रीय चिकित्सा विश्वविद्यालय अबूआलिब सिन्हो के बीच एक समझौता ,


    6. भारत सरकार के विदेश मामलों के मंत्रालय और ताजिकिस्तान सरकार के विदेश मामलों के मंत्रालय के बीच 2018-21 की अवधि के दौरान सहयोग बढ़ाने के लिये कार्यक्रम ,


    7. भारत के नवी एवं नवीकरणीय ऊर्जा मंत्रालय और ताजिकिस्तान के ऊर्जा एवं जल संसाधन मंत्रालय के बीच अक्षय ऊर्जा के क्षेत्र में एक समझौता ,


    8. भारत और ताजिकिस्तान के सांस्कृतिक मंत्रालयों के बीच 2019-23 की अवधि के लिये एक सांस्कृतिक आदान-प्रदान कार्यक्रम ,


    9. भारत के विवेकानंद अंतरराष्ट्रीय फॉउंडेशन और ताजिकिस्तान के सेंटर फॉर स्ट्रैटेजिक रिसर्च के बीच अकादमिक और शोध के क्षेत्र में आदान-प्रदान पर एक समझौता।


    राष्ट्रपति ने उनके ताजिकिस्तान दौरे पर एक वक्तव्य जारी किया , जिसकी प्रति संलग्न है। उस दिन बाद में उन्होंने दुशांबे स्थित महात्मा गांधी और रवींद्रनाथ टैगोर के स्मारकों पर जाकर उनके प्रति अपना सम्मान व्यक्त किया।


    कल ( 9 अक्टूबर , 2018) को राष्ट्रपति ताजिकिस्तान की संसद मजलिसी ओली के निचले सदन मजलिसी नमोयांदगोन के अध्यक्ष श्री शुकुरजोन ज़ुहुरोव के साथ और ताजिकिस्तान के प्रधानमंत्री श्री कोहिर रसूलज़ोदा के साथ अलग-अलग द्विपक्षीय बातचीत करेंगे। दिल्ली वापस लौटने से पहले वे अयनी वायुसेना अड्डे का दौरा भी करेंगे।


    *****


    आर.के.मीणा/अर्चना/केटी – 10599

    
    
    (Release ID: 1549122) Visitor Counter : 44
    
    
      Read this release in: English