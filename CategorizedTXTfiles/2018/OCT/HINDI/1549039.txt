      निर्वाचन आयोग

      ‘जनप्रतिनिधित्‍व अधिनियम, 1951 की धारा 151ए’ भारत निर्वाचन आयोग को आकस्मिक रिक्तियों को भरने का अधिकार देता है
      Posted On: 09 OCT 2018 4:11PM by PIB Delhi


    कुछ समाचार पत्रों ने रिपोर्ट प्रकाशित की है कि एक ओर निर्वाचन आयोग ने कर्नाटक से लोकसभा की रिक्‍त तीन सीटों को भरे जाने के लिए उपचुनावों की घोषणा की है , ज‍बकि आंध्र प्रदेश से लोकसभा की पांच सीटों को भरे जाने के लिए उपचुनावों की घोषणा नहीं की है।


    इसके संबंध में ध्‍यान रहे कि कर्नाटक की 9 - बेल्‍लारी (सु.) , 14 - शिमोगा और 20-मांड्या संसदीय निर्वाचन क्षेत्रों में क्रमश: 18 मई , 18 मई और 21 मई , 2018 को सीट खाली हुई हैं , जबकि आंध्र प्रदेश में पांच संसदीय निर्वाचन क्षेत्रों में रिक्तियां 20 जून , 2018 को हुईं।


    जनप्रतिनिधित्‍व अधिनियम , 1951 की धारा 151ए के माध्‍यम से निर्वाचन आयोग संसद के दोनों सदनों और राज्‍यों के विधायी सदनों में खाली सीटों को रिक्ति होने की तिथि से 6 माह के भीतर उपचुनावों के द्वारा भरने के लिए अधिकृत है , बशर्तें किसी रिक्ति से जुड़े किसी सदस्‍य का शेष कार्यकाल एक वर्ष अथवा उससे अधिक हो।


    16वीं लोकसभा का कार्यकाल 3 जून , 2019 तक है। जैसा कि कर्नाटक में रिक्तियां सदन के कार्यकाल की समाप्ति से एक वर्ष से अधिक समय पहले हुई , ऐसे में जनप्रतिनिधित्‍व अधिनियम , 1951 की धारा 151ए के तहत रिक्ति की तिथि यानि 18 और 21 मई , 2018 से 6 माह के भीतर इन रिक्तियों को भरे जाने के लिए उपचुनाव आवश्‍यक हैं। आंध्र प्रदेश में रिक्तियों के मामले में उपचुनाव कराने की कोई आवश्‍यकता नहीं है , क्‍योंकि लोकसभा का शेष कार्यकाल रिक्ति होने की तिथि यानि 20 जून , 2018 से लेकर एक वर्ष से कम है।


    ***


    आर.के. मीणा/अर्चना/एसकेएस/एनएम – 10592


    

    
    (Release ID: 1549039) Visitor Counter : 338