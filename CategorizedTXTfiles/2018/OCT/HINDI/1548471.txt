      गृह मंत्रालय

      ‘कैदी महिलाएं और न्याय के लिए पहुंच’ विषय पर शिमला में पहला क्षेत्रीय सम्मेलन
      Posted On: 03 OCT 2018 8:49PM by PIB Delhi


    पुलिस अनुसंधान और विकास ब्यूरो (बीपीआरएंडडी), गृह मंत्रालय की ओर से हिमाचल प्रदेश के जेल विभाग के सहयोग से ‘कैदी महिलाएं और न्याय के लिए पहुंच’ विषय पर शिमला में 4-5 अक्टूबर 2018 के बीच अब तक का सबसे पहला क्षेत्रीय सम्मेलन आयोजित किया जा रहा है। हिमाचल प्रदेश के राज्यपाल श्री आचार्य देवव्रत इस सम्मेलन का उद्घाटन करेंगे।


    बीपीआरएंडडी नए उभरते मुद्दे पर सम्मेलन का आयोजन करता है। ‘कैदी महिलाएं और न्याय के लिए पहुंच’ विषय पर महिला सशक्तिकरण पर संसदीय समिति ने कई संस्तुतियां की हैं। महिला कैदियों की स्थिति में सुधार और उनके मौलिक अधिकारों की रक्षा के लिए रणनीति और कार्यक्रम तैयार करने की कुछ संस्तुतियों पर चर्चा करने की जरूरत है।


    विचार-विमर्श के लिए निम्नलिखित मूल-विषयों को चिन्हित किया गया है :

     1. महिला कैदियों के प्रजनन स्वास्थ्य अधिकार : राष्ट्रीय और अंतर्राष्ट्रीय वैधानिक मानदंड
     2. महिला कैदियों की स्वास्थ्य संबंधी आवश्यकताएं
     3. महिला कैदियों और उनके बच्चों का स्वास्थ्य, कौशल, पुनर्वास और पुनर्मिलन
     4. महिला कैदियों पर केंद्रित जेल सुधार, संरचनात्मक, प्रबंधकीय और वैधानिक मुद्दे तथा वैश्विक मानदंडों से तुलना
     5. अपराधियों के लिए न्यूरो-अपराध विज्ञान कार्यक्रम
     6. जेल सुधार

    सभी दर्जे के जेल कार्मिकों के लिए राष्ट्रीय स्तर पर विभिन्न संचालनात्मक और प्रशासनिक मुद्दे पर न केवल उनके अपने समकक्षों के साथ बल्कि इस क्षेत्र में राष्ट्रीय स्तर पर प्रख्यात अन्य विशेषज्ञों के साथ अपने महत्वपूर्ण विचारों को साझा करने के लिए एक मंच उपलब्ध कराने के साथ ही जेल सुधारों के संदर्भ में वर्तमान नई चुनौतियों के समाधान हेतु सुधारात्मक प्रशासन की कार्यप्रणाली में श्रेष्ठ परंपराओं और मानदंडों को चिन्हित करना इस सम्मेलन के आयोजन का उद्देश्य है। इस आयोजन से एक ओर जहां देश भर में सुधारात्मक प्रशासन से संबंधित अनुसंधान और विकासात्मक क्रियाकलापों को बढ़ावा मिलेगा, वहीं दूसरी ओर एक व्यावसायिक तरीके से विभिन्न सुधारात्मक प्रशासन के बीच वैज्ञानिक पहुंच विकसित होने की दिशा में मार्ग प्रशस्त होगा। दो दिन के इस सम्मेलन में 6 सत्रों के साथ 6 मूल-विषयों पर आधारित सामूहिक विमर्श शामिल होंगे।


    यह सम्मेलन इस क्षेत्र के ऐसे प्रमुख वक्ताओं के साथ सामूहिक विचार-विमर्श के रूप में होगा, जो इन क्षेत्रों के विशेषज्ञ हैं। इस सम्मेलन में जेल अधिकारी, विश्वविद्यालयों/संस्थाओं, गैर-सरकारी संगठनों के प्रतिनिधि, स्वास्थ्य क्षेत्र के व्यावसायी, सामाजिक कार्यकर्ता, जेलों के सुधारात्मक प्रशासन और पुनर्वास के क्षेत्र में कार्यरत परामर्शदाता भाग लेंगे।


    हिमाचल प्रदेश विधानसभा के उपाध्यक्ष श्री हंस राज शुक्रवार को समापन संबोधन करेंगे।


    ऐसी उम्मीद है कि महिला कैदियों की स्थितियों में सुधार लाने के साथ न्याय के लिए उनकी पहुंच बढ़ाने के क्रम में जेल सुधार और पुनर्वास कार्यक्रम का बेहतर कार्यान्वयन सुनिश्चित करने में यह सम्मेलन मददगार होगा।


    ****


    आर.के.मीणा/अर्चना/एसकेएस/सीएस – 10492

    
    
    (Release ID: 1548471) Visitor Counter : 242
    
    
    
    
    

6.