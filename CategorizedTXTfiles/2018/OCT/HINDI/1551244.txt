      उप राष्ट्रपति सचिवालय

      यात्री सुरक्षा उड़ान गतिविधियों के केन्द्र में होः उपराष्ट्रपति
      
      आर्थिक विकास के लिए संपर्क महत्वपूर्ण
      
      दिल्ली हवाई-अड्डा राष्ट्र का गौरव
      
      दिल्ली हवाई-अड्डे की ‘इकॉनोमिक इम्पैक्ट रिपोर्ट’ और ‘कॉफी टेबल बुक’ का विमोचन
      
      
      Posted On: 30 OCT 2018 5:55PM by PIB Delhi


    उपराष्ट्रपति श्री एम. वेंकैया नायडू ने कहा है कि किसी भी यातायात सेवा के लिए यात्रियों की सुरक्षा सर्वोच्च होनी चाहिए। उन्होंने उड्डयन उद्योग से कहा कि वह यात्रियों की सुविधा को हर गतिविधियों के केन्द्र में रखे। वे आज नई दिल्ली में दिल्ली हवाई-अड्डे पर जीएमआर ग्रुप के संचालन के 12 वर्ष पूर्ण होने के अवसर पर ‘ इकॉनोमिक इम्पैक्ट रिपोर्ट ’ और ‘ कॉफी टेबल बुक ’ का विमोचन करने के उपरांत उपस्थित जनों को संबोधित कर रहे थे।


    उपराष्ट्रपति ने दिल्ली हवाई-अड्डे पर विश्व मानकों को कायम रखने के लिए हवाई-अड्डे के अधिकारियों और जीएमआर के कर्मचारियों की सराहना की। उन्होंने कहा, “ दिल्ली हवाई-अड्डा राष्ट्र का गौरव है। ”


    उपराष्ट्रपति ने कहा कि सरकारों, नीति निर्माताओं और व्यापारिक प्रतिष्ठानों को हवाई-अड्डों पर यात्रियों को हर तरह की अड़चनों से मुक्त महौल प्रदान करना चाहिए। उन्होंने कहा कि घरेलू हवाई संपर्क में सुधार करने और हवाई सेवा को सस्ता बनाने के संबंध में सरकार द्वारा किए जाने वाले प्रयास उसी समय तेज हो पाएंगे, जब बेहतर बुनियादी ढांचा तैयार होगा और वायु सेवाएं कारगर उपभोक्ता सेवाएं प्रदान करेंगी। इस तरह की ढांचागत सुविधा विकसित करने के लिए सार्वजनिक-निजी साझेदारी अत्यंत उपयुक्त तरीका है। उन्होंने कहा कि विभिन्न निकायों के बीच स्वस्थ प्रतिस्पर्धा के लिए सस्ती कीमत पर बेहतर सेवाएं प्रदान करने के संबंध में भी यही सबसे अच्छा तरीका है।


    उपराष्ट्रपति ने कहा कि आर्थिक विकास के लिए संपर्क महत्वपूर्ण होता है। उन्होंने कहा कि उड्डयन उद्योग में विकास की अपार संभावनाएं मौजूद हैं। श्री नायडू ने कहा कि उड्डयन क्षेत्र के विकास से भारतीय अर्थव्यवस्था पर बहुस्तरीय प्रभाव पड़ता है, क्योंकि तब सत्कार तथा पर्यटन क्षेत्र भी सकारात्मक भूमिका निभा सकते हैं।


    उपराष्ट्रपति ने कहा कि ‘ उड़ान ’ योजना के कारगर कार्यान्वयन से क्षेत्रीय संपर्क विकसित होगा और क्षेत्रीय मार्गों पर सस्ती उड़ानें संभव होंगी। उन्होंने हवाई-अड्डे के अधिकारियों और पीपीपी संचालकों से आग्रह किया कि वे आम आदमी को सस्ती और सुगम्य सेवाएं प्रदान करें।


    इस अवसर पर नागरिक उड्डयन राज्य मंत्री श्री जयंत सिन्हा, दिल्ली के उपराज्यपाल श्री अनिल बैजल, जीएमआर ग्रुप के अध्यक्ष श्री ग्रंधी मल्लिकार्जुन राव तथा उड्डयन और विमान सेवा उद्योग के कई सदस्य उपस्थित थे।


    ***


    आर.के. मीणा/अर्चना/ए.के.पी / डी.सी. -10955


    

    
    (Release ID: 1551244) Visitor Counter : 141