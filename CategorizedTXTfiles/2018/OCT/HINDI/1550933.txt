      सड़क परिवहन एवं राजमार्ग मंत्रालय

      श्री नितिन गडकरी ने म्यांमार के अपने समकक्ष श्री यू थांट सिन माउंग के साथ भारत-म्यांमार यातायात संपर्क परियोजनाओं की प्रगति पर चर्चा की
      Posted On: 26 OCT 2018 7:18PM by PIB Delhi


    सड़क यातायात और राजमार्ग, नौवहन, जल संसाधन, नदी विकास एवं गंगा संरक्षण मंत्री श्री नितिन गडकरी ने आज नई दिल्ली में म्यांमार के संचार एवं यातायात मंत्री श्री यू थांट सिन माउंग के साथ भारत-म्यांमार यातायात संपर्क परियोजनाओं की प्रगति पर चर्चा की। दोनों पक्षों ने भारत-म्यांमार-थाईलैंड त्रिभुज राजमार्ग के कलेवा-यागई विस्तार के उन्नयन संबंधी परियोजना का जायजा लिया। इसके अलावा दोनों देशों के बीच द्विपक्षीय मोटर वाहन समझौते और इंफाल-मांडले के बीच बस सेवा शुरू करने की संभावनाओं पर भी चर्चा की।


    दोनों पक्षों ने इंफाल-मांडले के बीच बस सेवा जल्द शुरू करने की इच्छा जाहिर की। भारत और म्यांमार ने इस साल की शुरूआत में सीमा आवागमन संबंधी समझौते को लागू किया था। इस समझौते के तहत दोनों देशों के वैधानिक पासपोर्ट और वीज़ा प्राप्त नागरिक बिना विशेष अनुमति के सीमा के आर-पार जा सकते हैं। अब दोनों देशों को बस सेवा शुरू करने के लिए बस ऑपरेटरों का चयन करना है। यह सेवा शुरू हो जाने के बाद भारतीय यात्री बस द्वारा म्यांमार सीमा तक जाएंगे, जहां से उन्हें म्यांमार की बस आगे ले जाएगी। इसी तरह म्यांमार के यात्रियों को भारतीय सीमा से भारत के बस ऑपरेटर भारत में लाएंगे। दोनों देशों ने द्विपक्षीय मोटर वाहन समझौते के लिए भी इच्छा जाहिर की, जिसके तहत माल और यात्रियों का आवागमन सुविधाजनक हो सके। समझौते का मसौदा विचाराधीन है और दोनों पक्ष इसे जल्द से जल्द अंतिम रूप देना चाहते हैं।


    ***


    आर.के. मीणा/अर्चना/एकेपी/डीए- 10907


    

    
    (Release ID: 1550933) Visitor Counter : 88