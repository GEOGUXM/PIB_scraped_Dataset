      पेयजल एवं स्‍वच्‍छता मंत्रालय

      स्वच्छ भारत मिशन भारत और विश्व के लिए अति आवश्यक: उप राष्ट्रपति
      Posted On: 01 OCT 2018 8:10PM by PIB Delhi


    उप राष्ट्रपति श्री वेंकैया नायडू ने कहा कि स्वच्छ भारत मिशन भारत के साथ ही पूरे विश्व के लिए अति आवश्यक है। पेयजल और स्वच्छता मंत्रालय द्वारा आयोजित महात्मा गांधी अंतर्राष्ट्रीय स्वच्छता सम्मेलन के समापन समारोह के दौरान उप राष्ट्रपति ने 50 से ज्यादा देशों के स्वच्छता मंत्रियों की उपस्थिति में ये बात कही। इस सम्मेलन को पेयजल और स्वच्छता मंत्री सुश्री उमा भारती, उत्तर प्रदेश के मुख्यमंत्री श्री योगी आदित्यनाथ के साथ ही देश और दुनिया के विशेषज्ञों ने संबोधित किया। प्रधानमंत्री श्री नरेन्द्र मोदी कल महात्मा गांधी की 150वीं जयंती समारोह के शुरुआत की अध्यक्षता करेंगे, इसके साथ ही स्वच्छ भारत मिशन के आखिरी साल की भी शुरुआत होगी।


    आयोजन के आखिरी दिन श्री वेंकैया नायडू ने अपने विचार रखकर स्वच्छ भारत मिशन को पूरी तरह चर्चा के केंद्र में ला दिया। श्री नायडू ने कहा कि ये मिशन देश के इतिहास और दुनिया के इतिहास के लिए बेहद अहम है। उन्होंने स्वच्छ भारत मिशन के स्वच्छाग्रही चैंपियनों की तारीफ की जो कि देशभर में स्थानीय स्तर पर समाज को स्वच्छ बनाने के मिशन में लगे हैं। इस सतत् प्रयास की वजह से ही पिछले 4 साल में 40 करोड़ लोगों ने खुले में शौच से मुक्ति पा ली है।


    कार्यक्रम आखिरी दिन की शुरुआत स्वच्छ भारत मिशन और अंतर्राष्ट्रीय सतत् विकास लक्ष्य के बीच संबंधों पर बातचीत से हुई। पेयजल और स्वच्छता मंत्री सुश्री उमा भारती के साथ महाराष्ट्र के मुख्यमंत्री देवेंद्र फडणवीस और यूनिसेफ की कार्यकारी निदेशक हेनरिटा फोर के बीच इस मसले पर चर्चा से कार्यक्रम की शुरुआत हुई। श्री फडणवीस ने स्वच्छ भारत मिशन की शुरुआत के बाद महाराष्ट्र में लोगों के व्यवहार में आए बदलाव का खासतौर से जिक्र किया। उन्होंने महाराष्ट्र में स्वच्छ भारत मिशन की सफलता का श्रेय प्रधानमंत्री के नेतृत्व और स्वच्छता के क्षेत्र में हुए निवेश को दिया। श्री फडणवीस ने कहा कि जब सभी ने प्रधानमंत्री को अपने हाथ में झाड़ू पकड़े हुए हैं तो ये एक स्वच्छता क्रांति बन गई। हेनरिटा फोर ने स्वच्छ भारत मिशन के तहत हुए शानदार कार्यों की तारीफ की और देश के ग्रामीण इलाकों में 8 करोड़ 6 लाख घरों तक स्वच्छता सुनिश्चित करने के लिए भारत सरकार का अभिनंदन किया।


    समारोह में हिस्सा ले रहे अलग अलग देशों के मंत्रियों के बीच बातचीत के दौरान स्वच्छता के लिए राजनीतिक इच्छाशक्ति को तैयार करने, समुचित निवेश सुनिश्चित करने के अलावा जरूरत के हिसाब से उस स्तर पर तैयारी कर उसे अंतर्राष्ट्रीय स्तर तक पहुंचाने को लेकर विचारों का आदान-प्रदान किया गया। इस बातचीत में आपसी सहयोग, स्वच्छता को शांति और आर्थिक प्रगति का स्रोत बनाने, प्रबुद्ध लोगों से लेकर सांसदों तक समाज के अलग-अलग लोगों को इससे जोड़ने, मंत्रालय या विभागीय स्तर पर स्वच्छता को लेकर नेतृत्व सुनिश्चित करने, लंबी अवधि के लिए योजना बनाने, मानव अपशिष्ट को साधन (खाद, बायोगैस) की तरह मानने और स्वच्छता को लेकर निजी और सार्वजनिक भागीदारी के महत्व को लेकर चर्चा की गई।


    सम्मेलन में मंत्रियों की इस बातचीत के दौरान एक मंत्री ने कहा कि ‘ मैं स्वच्छता को अभिमान से जोड़ूंगा, जैसा कि भारत ने स्वच्छता के लिए स्वच्छ भारत मिशन के तहत किया है ’ । एक और मंत्री ने कहा कि ‘ मैं इस सम्मेलन से जाऊंगा तो मेरे भीतर स्वच्छता के बारे में बातचीत को लेकर बेहतर समझ विकसित हो चुकी होगी। आखिर में एक मंत्री ने कहा कि बीमारी हमारा शत्रु है, मैं अपने देश में राष्ट्रीय बीमारी रोकथाम अभियान चलाकर खुले में शौच पर रोक लगाऊंगा।


    सत्र के दौरान स्वच्छता के लिए निवेश को लेकर हुई बातचीत में वक्ताओं ने इसपर जोर दिया कि बजट के निर्धारण के जरिए स्वच्छता पर सार्वजनिक पैसे के इस्तेमाल के साथ ही दूसरे तरीकों से वित्तिय इंतजाम करने, घरेलू स्तर पर फंड जुटाने और इसके लिए दूसरी मौलिक रणनीति बनाने पर विस्तृत बातचीत हुई। नाइजीरिया के जल संसाधन मंत्री सुलेमान एच अदामु ने कहा कि घरों और लघु उद्योगों के लिए ग्रामीण वित्तिय संस्थान, सामाजिक जमा और बचत समूहों और दूसरे राष्ट्रीय और प्रदेश स्तरीय फंडों का इस्तेमाल इसके लिए किया जा सकता है। नीति आयोग के सीईओ श्री अमिताभ कांत ने कहा कि भारत ने स्वच्छता पर भारी सार्वजनिक निवेश कर ये सुनिश्चित किया है कि लोग सतत स्वच्छता और सफाई के फायदे महसूस करें। विश्व बैंक के वाटर ग्लोबल प्रैक्टिस के वरिष्ठ अर्थशास्त्री रिचर्ड दमानिया ने भारत की तारीफ करते हुए कहा कि सार्वजनिक निवेश और लोगों के व्यवहार में परिवर्तन की कोशिश एकसाथ कर भारत ने स्वच्छता का एक बेहतर उदाहरण पेश किया है। उन्होंने इस मौके पर एक बेहद प्रचलित आंकड़े का भी जिक्र किया जिसमे कहा जाता है कि स्वच्छता पर अगर 1 रुपया खर्च किया जाए तो बदले में 5 रुपए मिलता है।


    सम्मेलन के समापन समारोह के दौरान उत्तर प्रदेश के मुख्यमंत्री श्री योगी आदित्यनाथ ने कहा कि महिलाओं की गरिमा के लिए स्वच्छता बेहद जरूरी है। मंत्री उमा भारती ने कहा कि जब तक खुले में शौच पूरी तरह खत्म नहीं हो जाता ये अभियान जारी रहेगा। पेयजल और स्वच्छता मंत्रालय के सचिव परमेश्वरन अय्यर ने कहा कि “ मुझे विश्वास है कि ये अंतर्राष्ट्रीय सेमिनार भविष्य में आपसी तालमेल के लिए एक मंच की तरह साबित होगा।


    ****


    आर.के.मीणा / एएम / पीटी-10846

    
    
    (Release ID: 1550419) Visitor Counter : 14
    
    
      Read this release in: English