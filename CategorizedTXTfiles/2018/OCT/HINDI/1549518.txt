      उप राष्ट्रपति सचिवालय

      महात्मा गांधी के विचारों के शाश्वत मूल्य हैं: उप राष्ट्रपति
      
      ग्रामीण सेवा के प्रति विकसित करें आकर्षण;
      
      ग्रामीण क्षेत्रों में उपलब्ध कराएं शहरी सुविधाएं, गांव और शहर के बीच खत्म हो अंतर;
      
      गांधीग्राम ग्रामीण संस्थान के 34वें दीक्षांत समारोह में संबोधन

      Posted On: 10 OCT 2018 6:57PM by PIB Delhi

    उपराष्ट्रपति श्री वेंकैया नायडू ने कहा कि महात्मा गांधी के विचारों का शाश्वत महत्व है और ये हर दौर में प्रासंगिक हैं। वह आज डिंडीगुल, तमिलनाडु स्थित गांधीग्राम ग्रामीण संस्थान के 34वें दीक्षांत समारोह को संबोधित कर रहे थे।


    उपराष्ट्रपति ने शिक्षकों, चिकित्सकों, अभियंताओं और अन्य पेशेवरों से ग्रामीण क्षेत्रों में सेवा के काम को गर्व और प्रतिष्ठा के साथ लेने का आह्वान किया। उन्होंने कहा कि ग्रामीण क्षेत्रों सेवा से लोगों की दिक्कतों को समझने में सहायता मिलेगी। उन्होंने लोगों से ग्रामीण सेवा के प्रति आकर्षण विकसित करने का अनुरोध किया।


    उपराष्ट्रपति ने शहरी क्षेत्रों की तर्ज पर ग्रामीण क्षेत्रों में बुनियादी सुविधाएं उपलब्ध कराने की भी अपील की। उन्होंने जोर देकर कहा कि कोई बुनियादी सुविधाओं से सिर्फ इसलिए इनकार नहीं कर सकता, क्योंकि वे दुर्गम इलाकों में रह रहे हैं। हमारी सरकार और प्रशासन को इस तरह से विकास करना चाहिए, जिससे देश के दुर्गम इलाकों में आखिरी छोर तक रहने वाले व्यक्ति को हर सेवा मिले।


    उपराष्ट्रपति ने युवा पीढ़ी से उतना ही प्रगतिशील बनने के लिए कहा, जितनी पुरानी पीढ़ी कट्टर थी। उन्होंने उम्मीद जाहिर की कि देश का युवा गांधीजी के ‘ जातिविहीन और वर्ग रहित ’ समाज के सपने को साकार करेगा। उन्होंने आगाह किया कि इसके लिए कड़ा परिश्रम करना होगा, लेकिन उन्होंने विद्यार्थियों और शिक्षकों को भरोसा दिलाया कि अंत में मिलने वाला परिणाम अच्छा ही होगा।


    उपराष्ट्रपति ने कहा कि एक राष्ट्र के तौर पर हम गरीबी, छुआछूत, भूख और गंदगी जैसी समाज की बुराइयों को दूर करके ही राष्ट्रपिता को सच्ची श्रद्धांजलि दे सकते हैं। उन्होंने कहा, ‘ ग्रामीण और शहरी क्षेत्रों के बीच के अंतर को जल्द से जल्द दूर करना हमारा कर्तव्य है। ’


    उपराष्ट्रपति ने कहा कि महात्मा के बारे में बात किए बिना और भारत के लिए उनके दृष्टिकोण पर विचार किए बिना कोई भी ग्रामीण विकास और सामुदायिक विकास के बारे में सोच भी नहीं सकता है। उन्होंने कहा कि वह लोगों के साथ रहे, उनकी समस्याओं को समझा और स्वच्छ व शांतिपूर्ण जीवन जीने के उद्देश्य को सामने रखा।


    उपराष्ट्रपति ने कहा कि यदि समावेशी विकास को हकीकत में तब्दील करना है, तो हम शहरी और ग्रामीण क्षेत्रों के बीच विकास में अंतर नहीं कर सकते। उन्होंने शिक्षा, स्वास्थ्य, पेयजल, स्वच्छता, परिवहन, बाजारों और आर्थिक अवसरों जैसी बुनियादी सुविधाओं की असमान पहुंच पर अफसोस प्रकट किया और कहा कि इससे ग्रामीण और शहरी क्षेत्रों में भारी अंतर पैदा हो गया है।


    उपराष्ट्रपति ने इस अवसर पर विद्यार्थियों को डिग्रियों का वितरण किया। उन्होंने सामाजिक न्याय और टिकाऊ मानव विकास के लिए जीवन पर्यंत अंशदान के लिए श्रीमती कृष्णअम्माल जगन्नाथन को डॉक्टर ऑफ लिटरेचर (होनरिस कासा) और ग्रामीण भारत में दवा व सामाजिक सेवा के क्षेत्र में कार्यों के लिए डॉ. आर. कौशल्या को डॉक्टर ऑफ साइंस (होनरिस कासा) से भी सम्मानित किया।


    इस अवसर पर तमिलनाडु के वन मंत्री श्री डिंडीगुल सी श्रीनिवासन, गांधीग्राम ग्रामीण संस्थान के कुलपति डॉ. के. एम. अन्नामलाई और अन्य गणमान्य व्यक्ति उपस्थित रहे। दीक्षांत समारोह में 500 से ज्यादा विद्यार्थी, संकाय सदस्य, विद्यार्थियों के अभिभावक और अन्य शुभचिंतक भी उपस्थित रहे।


    आर.के.मीणा / एएम / एमपी-10653

    
    
    (Release ID: 1549518) Visitor Counter : 30
    
    
      Read this release in: English