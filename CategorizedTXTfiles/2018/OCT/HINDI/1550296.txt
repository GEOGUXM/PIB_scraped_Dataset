      गृह मंत्रालय

      प्रधानमंत्री ने राष्ट्र को राष्ट्रीय पुलिस स्मारक समर्पित किया: नेताजी सुभाष चंद्र बोस के नाम पर एक पुरस्कार की घोषणा की
      Posted On: 21 OCT 2018 12:00PM by PIB Delhi


    प्रधानमंत्री श्री नरेन्द्र मोदी ने आज पुलिस स्मृति दिवस पर राष्ट्रीय पुलिस स्मारक राष्ट्र के नाम समर्पित किया ।


    प्रधानमंत्री ने आपदा नियंत्रण कार्यवाही में सम्मिलित लोगों को सम्मान देने के लिये नेताजी सुभाष चंद्र बोस के नाम पर एक पुरस्कार की घोषणा भी की । यह पुरस्कार हर वर्ष आपदा की स्थिति में लोगों की जान बचाने में दर्शायी बहादुरी एवं साहस को मान्यता देने के लिये प्रदान किया जाएगा ।

    
    श्री नरेन्द्र मोदी ने राष्ट्रीय पुलिस स्मारक पर बलिदानियों को श्रद्धाजंलि देते हुए पुष्प अर्पित किये । उन्होंने हॉट स्प्रिंग घटना में जीवित बचे तीन सदस्यों को सम्मानित भी किया । प्रधानमंत्री ने राष्ट्रीय पुलिस स्मारक के संग्रहालय का उद्घाटन किया एवं आगंतुक पुस्तिका में हस्ताक्षर भी किये।
    
    इस अवसर पर अपनी बात रखते हुए प्रधानमंत्री ने देशसेवा में अपनी जान न्यौछावार करने वाले पुलिसकर्मियों के साहस एवं त्याग को नमन किया। उन्होंने हॉट स्प्रिंग्स , लद्दाख में बहादुरी से लड़ने वाले साहसी पुलिसकर्मियों के त्याग का स्मरण किया एवं उनके परिवार वालों व प्रियजनों के प्रति कृतज्ञता व्यक्त की ।


    राष्ट्रीय पुलिस स्मारक को समर्पित कर प्रसन्नता व्यक्त करते हुए प्रधानमंत्री ने कहा कि स्मारक का केंद्रीय शिल्प क्षमता , साहस एवं सेवा के प्रति पुलिस बलों के समर्पण को अभिव्यक्त करता है। उन्होंने आगे कहा कि राष्ट्रीय पुलिस स्मारक से संबंधित प्रत्येक चीज नागरिकों को पुलिस एवं अर्द्धसैनिक बलों के साहस के प्रति प्रेरित एवं शिक्षित करेगी। आगे उन्होंने कहा कि देश में वर्तमान शांति , सुरक्षा एवं समृद्धि पुलिस , अर्द्धसैनिक बलों एवं सशस्त्र बलों के त्याग एवं निरंतर प्रयासों के कारण संभव हुई है।


    प्रधानमंत्री ने राष्ट्रीय आपदा राहत बल एवं राज्य आपदा राहत बल के योगदान एवं त्याग का ज़िक्र भी किया। उन्होंने आगे कहा कि पुलिस एवं अर्द्धसैनिक बल आपदा राहत बलों का मूलभाग हैं एवं आपदाओं से निपटने में उनका योगदान बहुत बड़ा है ।

    
    राष्ट्रीय पुलिस स्मारक की बात करते हुए प्रधानमंत्री ने कहा कि स्मारक को एनडीए सरकार द्वारा प्राथमिकता दी गई एवं समय पर पूरा कर लिया गया। उन्होंने कहा कि यह स्मारक देश के निर्माण में महत्वपूर्ण योगदान देने वाले लोगों को सर्वाधिक सम्मान देने के प्रति सरकार के दृष्टिकोण को दर्शाता है ।
    
    तकनीक के महत्व पर बल देते हुए प्रधानमंत्री ने पुलिस बलों से अपने नित्य के कार्य में तकनीक एवं नवोन्मेष अपनाने का अनुरोध किया । इस बारे में प्रधानमंत्री ने पुलिस बलों के आधुनिकीकरण की योजना (एमपीएफ) के बारे में भी बताया जिसके अंतर्गत पुलिस बलों का तकनीक , आधुनिक संचार प्रणालियों एवं आधुनिक हथियारों के माध्यम से आधुनिकीकरण किया जा रहा है ।
    
    प्रधानमंत्री ने कहा कि पुलिस एवं समाज के बीच संबंधों को सुदृढ़ बनाने में पुलिस बलों की एक बड़ी भूमिका है। इस बारे में प्रधानमंत्री ने पुलिस बलों से पुलिस स्टेशनों को नागरिकों के प्रति मैत्रीपूर्ण बनाने का अनुरोध किया ।
    
    राष्ट्रीय पुलिस स्मारक में केंद्रीय शिल्पकारी , एक पराक्रम की दीवार जिस पर कर्तव्य के निर्वहन के दौरान अपनी जान देने वाले पुलिसकर्मियों के नाम अंकित हैं एवं अपनी जान गंवाने वाले बलिदानी पुलिसकर्मियों की स्मृति में समर्पित एक आधुनिक संग्रहालय सम्मिलित है ।


    
    
    ****


    एबी- XYZ


    

    
    (Release ID: 1550296) Visitor Counter : 40