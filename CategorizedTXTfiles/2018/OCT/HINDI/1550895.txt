      रक्षा मंत्रालय

      एमएनएस ने अपना 93वां स्‍थापना दिवस मनाया
      Posted On: 01 OCT 2018 5:38PM by PIB Delhi


    सैन्‍य नर्सिंग सेवा (एमएनएस) ने आज अपना 93वां स्‍थापना दिवस मनाया। इसके इतिहास में पहली बार सेवारत वरिष्‍ठ अपर महानिदेशक (एमएनएस) मेजर जनरल अन्‍नकुट्टी बाबू और पीएम एएच (आरएंडआर) मेजर जनरल काजल चक्रबर्ती ने आज इंडिया गेट स्थित अमर जवान ज्‍योति पर शहीदों को श्रद्धांजलि अर्पित की। आज शाम आर्मी हॉस्पिटल (रेफरल एंड रिसर्च) दिल्ली कैंट में सामाजिक मिलन सम्‍मेलन आयोजित किया जाएगा। उप सेना प्रमुख लेफ्टिनेंट जनरल देवराज अनबु इस अवसर पर मुख्‍य अतिथि होंगे। इस समारोह में तीनों सेनाओं के वरिष्‍ठ अधिकारीगण के साथ-साथ अनुभवी एमएनएस अधिकारीगण भी भाग लेंगी।


    एमएनएस सशस्‍त्र बलों की एकमात्र समस्‍त महिला कोर है। मुंबई में ब्रिटेन से 10 योग्‍य नर्सों के प्रथम बैच के आगमन के साथ ही इसका गठन 28 मार्च 1888 को किया गया था , जिसका उद्देश्‍य भारत के सैन्‍य अस्‍पतालों में नर्सिंग को संगठित स्‍वरूप प्रदान करना था। वर्ष 1893 में इसका नाम बदल कर भारतीय सेना नर्सिंग सेवा (आईएएनएस) तथा फिर वर्ष 1902 में इसका नाम एक बार और बदल कर क्वीन एलेक्जेंड्रा मिलिट्री नर्सिंग सेवा (क्‍यूएएमएनएस) कर दिया गया था। वर्ष 1914 में पहली बार भारत में नर्सों का नामांकन किया गया था और उन्‍हें क्‍यूएएमएनएस से संबद्ध कर दिया गया था।


    01 अक्‍टूबर, 1926 को भारतीय सेनाओं के लिए एक स्‍थायी नर्सिंग सेवा का गठन किया गया था और इसे भारतीय सैन्‍य नर्सिंग सेवा (आईएमएनएस) नाम दिया गया। आईएमएनएस ने विनम्र शुरुआत की और सभी ने उसके काम की प्रशंसा की। 15 सितम्‍बर, 1943 को आईएमएनएस की अधिकारीगण भारतीय सेना का हिस्‍सा बन गईं और इस सेवा की सदस्‍य कमीशंड अधिकारी बन गईं। इस संगठन की प्रमुख सैन्‍य मुख्‍यालय में मेजर जनरल रैंक की अपर महानिदेशक एमएनएस होती हैं और कमान स्‍तर पर ब्रिगेडियर रैंक की ब्रिगेडियर एमएनएस होती हैं।


    एमएनएस में नामांकन एक ऐसी चयन प्रक्रिया पर आधारित है, जिसके तहत अखिल भारतीय स्‍तर पर मेरिट को ध्‍यान में रखते हुए चयन किया जाता है। विभिन्न स्वास्थ्य विज्ञान विश्वविद्यालयों से बेसिक बीएससी (एन) के लिए अभ्यर्थियों का दाखिला नर्सिंग के छह कॉलेजों में होता है। पाठ्यक्रम के सफलतापूर्वक पूरा हो जाने के बाद उन्‍हें लेफ्टिनेंट की रेंक में सैन्‍य नर्सिंग सेवा में स्‍थायी या शॉर्ट सर्विस कमीशन प्रदान किया जाता है।


    एमएनएस का मिशन शांति और युद्ध दोनों ही समय में ‘मरीजों की देखभाल में उत्‍कृष्‍टता’ सुनिश्चित करना है। यह देखभाल अत्‍यधिक उत्‍साह एवं जज्‍बे के साथ की जाती है। अपने गठन के समय से ही ‘सैन्‍य नर्सिंग सेवा’ देश में युद्ध के दौरान किये जाने वाले व्‍यापक प्रयासों का एक अहम हिस्‍सा रही है। नर्सिंग अधिकारियों ने देश भर में बीमार एवं घायल सैनिकों और उनके परिवारों की देखभाल में महत्‍वपूर्ण भूमिका निभाई है। इसमें युद्ध के दौरान सैनिकों की सेवा और जम्मू-कश्मीर और पूर्वोत्तर क्षेत्र के समस्‍याग्रस्त राज्यों में प्रदान की जाने वाली नर्सिंग सेवाएं भी शामिल हैं।


    सैन्‍य नर्सिंग सेवा की अधिकारियों द्वारा पूर्ण समर्पण भाव के साथ प्रदान की जाने वाली सेवाओं को ध्‍यान में रखकर सरकार द्वारा उन्‍हें विभिन्‍न पुरस्‍कार जैसे कि सेना मेडल (एसएम), परम विशिष्‍ट सेवा मेडल (पीवीएसएम), अति विशिष्‍ट सेवा मेडल (एवीएसएम) और विशिष्‍ट सेवा मेडल (वीएसएम) प्रदान किए जाते हैं।


    ***


    आर.के. मीणा/अर्चना/आरआरएस/वाईबी – 10903


    

    
    (Release ID: 1550895) Visitor Counter : 14