      वित्‍त मंत्रालय

      राज्‍यों को 'विशेष श्रेणी का दर्जा' वित्‍त आयोग की संदर्भ शर्तों का हिस्‍सा नहीं: श्री एन. के. सिंह
      
      मुख्यमंत्री ने आंध्र प्रदेश को 'विशेष श्रेणी का दर्जा' देने का आग्रह किया, 4.79 लाख करोड़ रुपये आवंटित करने का अनुरोध

      Posted On: 11 OCT 2018 2:04PM by PIB Delhi

    मुख्यमंत्री श्री एन चंद्र बाबू नायडू एवं उनके मंत्रिमंडल के सहयोगियों के नेतृत्व में राज्‍य सरकार के साथ बैठक के बाद वित्‍त आयोग के चेयरमैन श्री एन.के.सिंह ने आज अमरावती में एक संवाददाता सम्‍मेलन में कहा कि राज्‍यों को 'विशेष श्रेणी का दर्जा' देना वित्‍त आयोग की संदर्भ शर्तों के दायरे से बाहर है। मीडिया के सवालों का जवाब देते हुए उन्‍होंने कहा कि मुख्‍यमंत्री द्वारा इस मुद्दे को मजबूती से उठाया गया था लेकिन आयोग यदि विशेष श्रेणी के मुद्दे पर गौर करता है तो यह राष्‍ट्रपति के अधिसूचना का उल्‍लंघन होगा क्‍योंकि यह उसकी संदर्भ शर्तों में नहीं है। विशेष श्रेणी के दर्जे का सिद्धांत वित्‍त आयोग से नहीं बल्कि पूर्ववर्ती राष्‍ट्रीय विकास परिषद के प्रस्‍ताव से उत्‍पन्‍न हुआ है।


    उन्होंने कहा कि पंद्रहवां वित्त आयोग आंध्र प्रदेश की जरूरतों के प्रति सहानुभूतिपूर्ण एवं सकारात्‍मक दृष्टिकोण रखेगा ताकि वह अपने लक्ष्‍यों को पूरा कर सके। आयोग का मानना है कि राज्‍य सरकार ने वर्तमान पहल समय पर और तेजी से की है जो विश्‍वसनीय है और समृद्ध भारत एवं समृद्ध आंध्र प्रदेश के लिए जरूरी है। उन्‍होंने राष्ट्रीय जीडीपी में आंध्र प्रदेश के योगदान की सराहना की और कहा कि राज्‍य की क्षमता को भुनाने के लिए आयोग संवैधानिक दायरे में हर संभव प्रयास करेगा। उन्‍होंने नदियों को जोड़कर जल संसाधनों के बेहतर इस्‍तेमाल के प्रयासों की भी सराहना की क्‍योंकि वह कृषि विकास में काफी मददगार है।


    लोकप्रिय योजनाओं के बारे में पूछे गए सवाल पर उन्‍होंने कहा कि आयोग को इसमें गहराई से उतरना होगा। ऐसी कई योजनाएं हैं जो उल्‍लेखनीय परिणामों के साथ लोकप्रिय हो गई हैं और ठीक उसी समय कुछ योजनाएं ऐसी भी हैं जिनके इष्‍टतम परिणाम हासिल नहीं हुए। साल 2011 के जनगणना के अनुसार आबादी के इस्‍तेमाल के बारे में उन्‍होंने कहा कि टीओआर में इसका उल्‍लेख किया गया है और आयोग उन राज्‍यों को प्रोत्‍साहन देने के तरीकों पर विचार करेगा जिन्‍होंने अपनी आबादी को नियंत्रित करने में अच्‍छा प्रदर्शन नहीं किया है।


    आयोग ने राज्य द्वारा हासिल कृषि विकास सहित उच्च विकास दर की सराहना की। इसने स्‍मार्ट कृषि को अपनाने और मूल्‍यवर्द्धन के लिए खाद्य प्रसंस्करण क्षेत्र का विस्तार करने के लिए राज्‍य सरकार को प्रोत्‍साहित किया। आयोग ने माना कि राज्‍य में लंबे समुद्र तटीय क्षेत्र, बंदरगाह एवं उपजाऊ भूमि जैसी भौगोलिक स्थिति के कारण काफी क्षमता मौजूद है।


    नव निर्मित राज्य आंध्र प्रदेश पर विभाजन के प्रभाव पर प्रकाश डालते हुए मुख्यमंत्री और वित्त मंत्री दोनों ने कहा कि नए आंध्र प्रदेश राज्‍य में संयुक्‍त राज्‍य के मुकाबले 58.32% आबादी है जबकि उसे केवल 46% राजस्‍व विरासत में मिला है। यह संरचनात्मक पंगुता एक दशक से अधिक समय तक जारी रह सकती है। हैदराबाद के पारिस्थितिकी तंत्र के नुकसान से शहरीकरण, सेवा क्षेत्र और राजस्व सृजन क्षमता में कमी आई है।


    इसके परिणामस्वरूप सेवा से लेकर कृषि तक अर्थव्यवस्था के ढांचे में बदलाव आया है, जिसके चलते अन्य दक्षिणी राज्यों की तुलना में पीसीआई की रफ्तार सुस्‍त पड़ी है और दक्षिणी राज्यों के मुकाबले अंतर बढ़ रहा है। इसलिए उन्होंने कहा, 'नॉलेज प्लस' अर्थव्यवस्था के मार्ग पर बढ़ने के लिए औद्योगिक प्रोत्साहन, बुनियादी ढांचा समर्थन और सेवाओं में निवेश सहित विशेष सहायता की आवश्यकता है।


    उन्‍होंने कहा कि इन सब कारकों से पता चलता है कि आंध्र प्रदेश को संभालने की जरूरत है ताकि दो अंकों की आर्थिक वृद्धि को बनाए रखते हुए 2029 तक 1 ट्रिलियन (लाख करोड़) डॉलर की अर्थव्यवस्था तक पहुंचने के लक्ष्‍य को हासिल किया जा सके। उन्‍होंने रियल टाइम डिजिटल प्रशासन के जरिये कारोबारी सुगमता एवं जीवन सुगमता को बेहतर बनाने के लिए सरकार द्वारा किए गए प्रसायों का उल्‍लेख किया।


    मुख्यमंत्री ने राज्य को विशेष श्रेणी का दर्जा देने का अनुरोध किया क्‍योंकि विभाजन के बाद आंध्र प्रदेश अतिरिक्‍त राजस्‍व वाले से राजस्व घाटे वाले राज्य में बदल गया है और इसकी मुख्‍य वजह राजस्‍व का एक महत्वपूर्ण केंद्र हैदराबाद का नुकसान है। उन्‍होंने आयोग से अपील की कि विभाजन बाद के राजस्व घाटा अनुदान को जारी रखा जाए ताकि विशाल ऋण के दुष्चक्र को तोड़ने में मदद मिल सके।


    अधिकारियों ने अपनी प्रस्‍तुतियों में राजकोषीय कठिनाइयों के बावजूद आवश्‍यक पूंजी व्‍यय पर किए गए प्रयासों को उजागर किया। राजस्‍व व्‍यय का लगभग 73 प्रति‍शत हिस्‍सा विकास कार्यों पर खर्च किया गया। बैठक के दौरान राज्‍य सरकार के अधिकारियों ने निम्‍नलिखित महत्‍वपूर्ण बिंदुओं को अग्रसारित किया:

     1. कृषि आधारित वृद्धि के कारण कर संग्रह में कम वृद्धि।
     2. 4.79 लाख करोड़ रुपये का विभाजन बाद राजस्व घाटा अनुदान 14वें वित्‍त आयोग द्वारा दिए गए 22,113 करोड़ रुपये के आरजीडी के मुकाबले काफी अधिक है।
     3. विभाजन के कारण नई राजधानी, बंदरगाह संपर्क एवं पिछड़े जिलों के विकास के लिए अनुदान सहायता करीब 70,000 करोड़ रुपये।
     4. वर्टिकल हस्‍तांतरण की सीमा को विभाजित पूल के 50% तक बढ़ाया गया और उपकर एवं अधिभार को शामिल किया गया।
     5. सूखाग्रस्‍त रायलसीमा क्षेत्र और आपदाग्रस्‍त तटीय आंध्र का मुद्दा।
     6. स्थानीय निकायों को 1000 रुपये प्रति व्यक्ति प्रति वर्ष अनुदान संभव।
     7. केंद्र और राज्य के बीच अनसुलझे आईजीएसटी का समान विभाजन।

    15 वें वित्त आयोग ने शुक्रवार को आंध्र प्रदेश की 4 दिवसीय यात्रा पूरी की और विभिन्न राजनीतिक दलों के प्रतिनिधियों की राय भी मांगी। स्थानीय निकायों और व्यापार एवं उद्योग के प्रतिनिधियों के साथ बैठक कल आयोजित होगी।


    आर.के.मीणा/एएम/एसके-10697

    
    
    (Release ID: 1549700) Visitor Counter : 24
    
    
    
    
    

7.