      विज्ञान एवं प्रौद्योगिकी मंत्रालय

      प्रौद्योगिकी सम्मेलन ज्ञान साझेदारियां करने का अमूल्य मंच प्रदान करता है: डॉक्टर हर्षवर्द्धन; दोनों देशों के मध्य सांस्कृतिक विरासत के पुनर्नवीकरण एवं संरक्षण पर सहयोग का सूत्रवाक्य “हम्पी से पॉम्पी तक”
      Posted On: 29 OCT 2018 1:02PM by PIB Delhi


    चौबीसवें भारत-इटली प्रौद्योगिकी सम्मेलन का उद्घाटन आज यहां संयुक्त रूप से केंद्रीय विज्ञान एवं प्रौद्योगिकी, भू-विज्ञान, वन, पर्यावरण एवं जलवायु परिवर्तन मंत्री डॉक्टर हर्षवर्द्धन और इटली के आर्थिक विकास उपमंत्री डॉक्टर मिशेल जैरेसी ने किया।


    सम्मेलन का शुभारंभ करते हुए डॉक्टर हर्षवर्द्धन ने कहा, "प्रौद्योगिकी सम्मेलन दो देशों के बीच ज्ञान साझेदारियां निर्मित करने का अमूल्य मंच प्रदान करता है।"


    उन्होंने बताया कि सम्मेलन का हासिल भारत व इटली के संस्थानों द्वारा आगे उठाये जाने वाले कदम (कार्यवाही), महत्वपूर्ण क्षेत्रों में संवाद का समयबद्ध सम्मिलन, भारत और इटली के मध्य शोध एवं विकास के क्षेत्र में द्विपक्षीय सहयोग एवं समयबद्ध ढंग से परियोजनाओं की स्थापना के लिये प्रौद्योगिकी के क्षेत्र में द्विपक्षीय विकास की शुरुआत की पहचान का कार्य है।


    सम्मेलन का मुख्य संदेश देते हुए डॉक्टर मिशेल जैरेसी ने कहा कि पचास से भी अधिक इतालवी कम्पनियों से सैंकड़ों की तादाद में प्रतिनिधि प्रौद्योगिकी सम्मेलन के लिये भारत आए । दोनों ही देश इस समय बड़ी चुनौतियों से गुज़र रहे हैं जिनका समाधान करना उनके लिये बेहद महत्वपूर्ण है । जहां इटली दीर्घावधि विकास को सुनिश्चित करने के रास्ते तलाश रहा है, वहीं भारत विकास के मानचित्र के मामले में पहले ही अच्छे मार्ग पर है । यह स्थिति इन दोनों देशों को अपने द्विपक्षीय व्यापार में बढ़ोतरी करने का महान अवसर प्रदान करती है।


    प्रोफेसर आशुतोष शर्मा, सचिव, विज्ञान एवं प्रौद्योगिकी विभाग ने कहा कि भारत एवं इटली के मध्य अनेक साझा परियोजनाएं पहले ही जारी हैं एवं 100 से भी अधिक वैज्ञानिक साथ मिल कर कार्य कर रहे हैं। सिंक्रोटोन परियोजना ऐसा ही एक उदाहरण है। दोनों देशों के बीच साझेदारी को एक वाक्य “हम्पी से पॉम्पी तक” के सूत्रवाक्य में समेटते हुए प्रोफेसर शर्मा ने बताया कि सांस्कृतिक विरासत के पुनर्नवीकरण एवं संरक्षण के लिये प्रौद्योगिकी एक ऐसा क्षेत्र है जहां इटली और भारत साथ मिल कर बहुत सा उपयोगी कार्य कर सकते हैं।


    भारत एवं इटली के बीच चुनौतियों एवं अवसरों का ज़िक्र करते हुए सीआईआई-एमएसएमई परिषद के अध्यक्ष श्री श्रीकांत सोमानी ने कहा, “दोनों देशों के बीच छोटे एवं मझौले उपक्रम पारस्परिक साझेदारी का मुख्य आधार हो सकते हैं।” विकसित होते द्विपक्षीय व्यापार के संभावित क्षेत्रों के बारे में बताते हुए उन्होंने फाइन डाइनिंग, इलेक्ट्रॉनिक्स, जेवरात, घड़ियों एवं ऑटोमोबाइल क्षेत्र का ज़िक्र किया।


    इटली के विदेश मंत्रालय के सांस्कृतिक एवं आर्थिक प्रोत्साहन व नवाचार के महानिदेशक श्री विंसेंजो डी लूका ने कहा कि बहुत थोड़े समय में तीव्र, सुदृढ़, फलप्रद एवं उपयोगी सहयोग दर्शाते हुए दो वर्ष पूर्व 23 नयी परियोजनाएं शुरु की गई थीं। उन्होंने स्वच्छ ऊर्जा, ऊर्जा दक्षता, जीवन-विज्ञान एवं अंतरिक्ष को सहयोग के प्रमुख क्षेत्रों में गिना ।


    वर्ष 1995 से प्रौद्योगिकी सम्मेलन इस श्रृंखला का चौबीसवां है । दोनों देशों द्वारा संयुक्त रूप से पहचान किये गए सहयोग के प्रमुख क्षेत्रों में इस वर्ष एयरोस्पेस, स्वच्छ प्रौद्योगिकी, सांस्कृतिक विरासत, शिक्षा, स्वास्थ्य रक्षा, सूचना एवं संचार प्रौद्योगिकी एवं अपारम्परिक ऊर्जा के क्षेत्र सम्मिलित हैं।


    *****


    आर.के.मीणा/एएम/एबी-11025

    
    
    (Release ID: 1551692) Visitor Counter : 12