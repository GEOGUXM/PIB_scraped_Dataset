      नवीन एवं नवीकरणीय ऊर्जा मंत्रालय

      नवीकरणीय ऊर्जा स्रोतों के लक्ष्यों को पूरा करने के लिए राज्यों ने निवेशकों को आमंत्रित किया
      Posted On: 04 OCT 2018 1:47PM by PIB Delhi


    नवीकरणीय ऊर्जा स्रोतों से संबद्ध दूसरी ‘ग्लोबल-रीइनवेस्ट इंडिया-आईएसए पार्टनर रिन्यूएबल एनर्जी इनवेस्टर्स एंड एक्सपो’ में विभिन्न राज्यों के मुख्यमंत्रियों तथा प्रतिनिधियों ने नवीकरणीय ऊर्जा से संबद्ध नीति तथा इनके क्रियान्वयन और क्षमता विस्तार पर अपने अनुभव साझा किए है।


    इस सत्र का आयोजन राजधानी दिल्ली में 3 अक्टूबर को किया गया।


    हिमाचल प्रदेश के मुख्यमंत्री श्री जयराम ठाकुर ने कहा ‘‘हिमाचल प्रदेश ने लाहौल स्पीति में 1000 मेगावाट क्षमता वाले सौर ऊर्जा संयंत्र को आवंटित करने की योजना बनाई है और नवीकरणीय ऊर्जा के क्षेत्र में निवेशकों को आकर्षित करने के लिए अनेक कदम उठाए है। हिमाचल प्रदेश 1 रूपए प्रतिवर्ग मीटर की दर से नवीकरणीय ऊर्जा परियोजना के लिए जमीन मुहैया कर रहा है और राज्य ने ऐसी परियोजनाओं से रॉयल्टी भुगतान को टाल दिया है। इसके अलावा राज्य सरकार ने निवेशकों को प्रोत्साहित करने के लिए यह घोषणा की है कि 25 मेगावाट क्षमता वाली सौर ऊर्जा परियोजनाओं से राज्य बिजली बोर्ड सीधे बिजली खरीदेगा।’’


    पुद्दुचेरी के मुख्यमंत्री श्री वी. नारायण सामी ने कहा ‘‘भारत को अपने बहुप्रतीक्षित उद्देश्यों को हासिल करने के लिए नवीकरणीय ऊर्जा के क्षेत्र में नवाचार को समर्थन देना है और विदेशी निवेशकों से घरेलू निवेशकों की रक्षा करनी चाहिए। इसके अलावा घरेलू निवेशकों को देश में सौलर पैनल विनिर्माण संयंत्र लगाने के लिए सब्सिडी तथा करों में छूट देनी चाहिए। पुद्दुचेरी एक संघ शासित प्रदेश है और उसे नवीकरणीय ऊर्जा क्षेत्र को विकसित करने के लिए केंद्र सरकार की मदद की आवश्यकता है। सरकार की नीति व्यावहारिक, स्वीकार्य और क्रियान्वयन लायक होनी चाहिए।’’


    अण्डमान निकोबार द्वीप समूह के उपराज्यपाल एडमिरल (सेवानिवृत्त) देवेंद्र कुमार जोशी ने नवीकरणीय ऊर्जा के क्षेत्र में किए जा रहे प्रयासों की जानकारी देते हुए कहा ‘‘अण्डमान निकोबार में नवीकरणीय ऊर्जा तथा पर्यटन के क्षेत्र का विकास करने के लिए विश्व स्तरीय बुनियादी ढांचा अपनाया जा रहा है। इसके बाद राज्य में ऊर्जा की मांग होगी और नवीकरणीय ऊर्जा क्षेत्र में निवेश के अवसर मिलेंगे। पोर्ट ब्लेयर और उसके आसपास 45 मेगावाट सौर ऊर्जा परियोजना की स्थापनी की जानी है। शहर में सभी नई इमारतों की छतों पर सौर पैनल लगवाना अनिवार्य होगा। और इस नीति को गांव तक विस्तारित किया जाएगा।’’


    उत्तर प्रदेश के अतिरिक्त ऊर्जा स्रोत मामलों के मंत्री श्री बृजेश पाठक ने कहा ‘‘उत्तर प्रदेश सरकार ने छतों पर सौर पैनल लगाए जाने को मंजूरी देने के लिए ऑन लाइन एकल खिड़की की स्थापना की है। इसके अलावा सौर ऊर्जा संयंत्रों की स्थापना के लिए खरीदी जाने वाली जमीनों पर स्टॉम्प ड्यूटी में 100 प्रतिशत छूट दी गई है। इसके अलावा राज्य के भीतर बेची जाने वाली सौर बिजली का उत्तर प्रदेश सरकार शुल्क में 50 प्रतिशत रियायत दे रही है और राज्य से बाहर बेची जाने वाली बिजली पर यह रियायत शत प्रतिशत है।


    आर.के.मीणा/अर्चना/जेके/सीएल-10 500

    
    
    (Release ID: 1548579) Visitor Counter : 96
    
    
      Read this release in: English , Urdu