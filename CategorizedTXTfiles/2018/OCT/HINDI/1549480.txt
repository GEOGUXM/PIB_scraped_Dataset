      पृथ्‍वी विज्ञान मंत्रालय

      चक्रवाती तूफान 'तितली' एवं 'लुबान' की डॉक्टर हर्षवर्द्धन ने समीक्षा की
      
      उच्चतम स्तर पर स्थिति की निगरानी रखी जा रही है

      Posted On: 09 OCT 2018 7:36PM by PIB Delhi

    केंद्रीय पृथ्वी विज्ञान मंत्री डॉक्टर हर्षवर्द्धन ने बंगाल की खाड़ी पर चक्रवाती तूफान ' तितली ' एवं अरब सागर पर एक अन्य चक्रवाती तूफान ' लुबान ' से पैदा हुई स्थिति की समीक्षा की है। केंद्रीय मंत्री ने मौसम विभाग द्वारा राज्य सरकारों के अनेक विभागों , तटवर्ती प्राधिकरणों एवं मछुआरों को जारी सभी संबंधित चेतावनियों को परखा है।


    चक्रवाती तूफान ' तितली ' के एक प्रचंड चक्रवाती तूफान में बदलने एवं 11 अक्टूबर की सुबह कलिंगपटनम (उत्तर आंध्र प्रदेश) एवं गोपालपुर (दक्षिण ओडीशा) के बीच भारत के पूर्वी किनारे को पार करने की संभावना है। आज रात्रि से उत्तर आंध्र प्रदेश , ओडीशा एवं पश्चिम बंगाल के तटीय क्षेत्रों में 45-55 किलोमीटर प्रति घंटे की रफ्तार वाली एवं 65 किलोमीटर प्रति घंटे तक बढ़ने वाली तेज़ हवा चलने की पूरी संभावना है। इसकी पूरी संभावना है कि धीरे धीरे 10 अक्टूबर की शाम तक दक्षिण ओडीशा एवं इससे सटे उत्तर आंध्र प्रदेश के तटीय ज़िलों के क्षेत्र में यह हवा 100-110 किलोमीटर प्रति घंटा और 125 किलोमीटर प्रति घंटे की रफ्तार तक बढ़ जाय।


    चक्रवाती तूफान ' लुबान ' के आज रात तक प्रचंड चक्रवाती तूफान में बदलने की संभावना है। इसके अगले पांच दिन के दौरान पश्चिम उत्तर पश्चिममार्गी होकर यमन और दक्षिण ओमान के तटीय इलाकों की ओर जाने की संभावना अधिक है। पश्चिम मध्य एवं दक्षिण-पश्चिम अरब सागर के आसपास के क्षेत्रों में 85-90 किलोमीटर प्रति घंटा की रफ्तार से तूफानी हवाएं बनी हैं जो 105 किलोमीटर प्रति घंटा की रफ्तार हासिल कर रही हैं। इनके धीरे धीरे बढ़कर 110-120 किलोमीटर प्रति घंटा एवं 10 और 12 अक्टूबर तक पश्चिम मध्य अरब सागर के ऊपर 135 किलोमीटर प्रति घंटा होने की बहुत संभावना है।


    डॉक्टर हर्षवर्द्धन ने सभी वरिष्ठ अधिकारियों को पैदा होती स्थिति पर करीब से निगाह रखने , सभी आवश्यक पूर्वोपाय करने एवं आवश्यक संचार करने के निर्देश जारी किये हैं ताकि न्यूनतम नुकसान सुनिश्चित किया जा सके । स्थिति की सर्वोच्च स्तर पर निगरानी की जा रही है।


    ***


    आर.के. मीणा/अर्चना/एबी/सीएस-10650


    

    
    (Release ID: 1549480) Visitor Counter : 43