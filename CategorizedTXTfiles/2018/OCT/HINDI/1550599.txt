      वाणिज्‍य एवं उद्योग मंत्रालय

      उच्चस्तरीय वियतनामी प्रतिनिधिमंडल की भारतीय व्यापार संवर्धन परिषद से वार्ता
      Posted On: 24 OCT 2018 5:54PM by PIB Delhi


    भारत और वियतनाम के बीच द्विपक्षीय व्यापार बढ़ाने की संभावनाओं के बारे में विचार-विमर्श करने के उद्देश्य से वियतनाम सरकार के कृषि और ग्रामीण विकास मंत्रालय का एक उच्चस्तरीय प्रतिनिधिमंडल नई दिल्ली में है। यह प्रतिनिधिमंडल भारतीय व्यापार संवर्धन परिषद (टीपीसीआई) के एक प्रतिनिधिमंडल के साथ बैठक करेगा। वियतनाम के उपमंत्री श्री ट्रान थान नाम अपने प्रतिनिधिमंडल का नेतृत्व कर रहे हैं। उनके साथ वियतनाम सरकार के वरिष्ठ सरकारी अधिकारी और कारोबारी भी आये हैं। बैठक में वियतनाम के राजदूत श्री फाम सान चाउ भी उपस्थित रहेंगे। टीपीसीआई के अध्यक्ष श्री मोहित सिंगला अपने प्रतिनिधिमंडल का नेतृत्व कर रहे हैं।


    वियतनाम और टीपीसीआई के प्रतिनिधिमंडल भारत और वियतनाम के बीच व्यापार के अवसरों और भविष्य में सहयोग के बारे में चर्चा करने के साथ वियतनाम में भारतीय खाद्य पदार्थों को बढ़ावा देने के उपाय भी तलाशेंगे।


    भारत और वियतनाम के बीच द्विपक्षीय व्यापार वर्ष 2015-16 में 7.8 अरब अमरीकी डॉलर का था। वर्ष 2016 के दौरान भारतीय प्रधानमंत्री के वियतनाम के दौरे और वियतनाम के राष्ट्रपति के भारत के दौरे के अवसरों पर दोनों देशों के बीच 16 सहमति पत्रों पर हस्ताक्षर किये गये थे। ये समझौते सूचना प्रौद्योगिकी, साइबर सुरक्षा, स्वास्थ्य साफ्टवेयर विकास और प्रशिक्षण, विमानन, नौवहन, असैनिक नाभिकीय सहयोग पर केन्द्रित थे। दोनों देशों के बीच द्विपक्षीय संबंधों को मजबूत करने और वियतनाम-भारत व्यापक कूटनीतिक साझेदारी को बढाने में ये सभी क्षेत्र महत्वपूर्ण हैं।


    बैठक के दौरान दोनों पक्ष अपने संबंधों को और भी मजबूत करने के उपायों पर चर्चा करने के साथ ही खाद्य और पेय पदार्थों के क्षेत्र में भी सहयोग पर चर्चा करेंगे। वियतनाम रैपसीड का आयातक देश है और संतरे जैसे भारतीय फलों के व्यापार को बढ़ावा मिलने की भी संभावना है।


    ***


    आर.के.मीणा/अर्चना/एसकेएस/एमएम-10858

    

    
    (Release ID: 1550599) Visitor Counter : 59