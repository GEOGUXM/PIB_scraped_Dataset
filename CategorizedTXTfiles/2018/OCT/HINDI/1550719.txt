      गृह मंत्रालय

      केंद्रीय गृह मंत्री श्री राजनाथ सिंह का जम्मू एवं कश्मीर का दौरा
      
      राज्य में सुरक्षा स्थिति का जायजा लिया; विकास कार्यक्रमों की शुरुआत की

      Posted On: 23 OCT 2018 7:51PM by PIB Delhi

    केंद्रीय गृह मंत्री श्री राजनाथ सिंह ने सुरक्षा स्थिति की समीक्षा के लिए आज जम्मू-कश्मीर का दौरा किया और राज्य में महत्वपूर्ण विकास कार्यक्रमों का भी जायजा लिया। इसके बाद उन्होंने श्रीनगर में प्रेस कॉन्फ्रेंस को संबोधित किया। नेहरू गेस्ट हाउस में मीडिया को संबोधित करते हुए श्री सिंह ने शहरी निकायों द्वारा शांतिपूर्ण और निष्पक्ष तरीके से सफलतापूर्ण चुनाव कराने के लिए राज्य सरकार को बधाई दी। उन्होंने आगामी पंचायत चुनावों के बारे में हुई चर्चा के बारे में मीडिया को सूचित किया।


    दौरे की शुरुआत में केंद्रीय गृहमंत्री ने राज्य की सुरक्षा स्थिति पर सुरक्षा समीक्षा बैठक की अध्यक्षता की और फिर बाद में जम्मू एवं कश्मीर के राज्यपाल श्री सत्यपाल मलिक से मुलाकात की। साथ ही उन्होंने विभिन्न राजनीतिक पृष्टभूमि के एक प्रतिनिधिमंडल से मुलाकात की और आगामी पंचायत चुनावों में उनसे अधिकतम भागीदारी सुनिश्चित करने की अपील की ताकि जमीनी स्तर पर लोकतांत्रिक ढांचे को मजबूत और जवाबदेह बनाया जा सके। उन्होंने कहा कि स्थानीय निकायों को देश की ताकत में हिस्सेदार बनना होगा। इससे स्थानीय निकाय बेहद स्थानीय मुद्दों का अपने अधिकार क्षेत्र में समाधान करने में सक्षम हो सकेंगे।


    इसके लिए लोगों से आगे आने की अपील करते हुए उन्होंने कहा कि लोकतांत्रिक तरीका ही एकमात्र समाधान है जिसके जरिये हम बड़ी समस्याओं को सुलझा सकते हैं और गंभीर मुद्दों को हल कर सकते हैं। राज्य में पिछले चार महीनों में सुरक्षा परिदृश्य में आए बदलाव पर प्रकाश डालते हुए गृह मंत्री ने कहा कि पत्थरबाजी की घटनाओं में कमी आई है। राज्य में मिलिटेंट की नियुक्ति में भी गिरावट आई है। उन्होंने विशेष रोजगार पहल के बारे में चर्चा की जिसकी दिशा में केंद्र सरकार काम कर रही है। इसके माध्यम से राज्य में 2.5 लाख युवकों को रोजगार मिलेगा।


    केंद्रीय गृह मंत्री ने कहा कि अभी दुनियाभर में भारत को सबसे तेजी आगे बढ़ने वाली अर्थव्यवस्था के रूप में पहचाना जा रहा है जबकि देश विरोधी शक्तियां इसकी राह में बाधा पैदा करने की कोशिश कर रही हैं ताकि देश को अस्थिर बनाया जा सके। जम्मू एवं कश्मीर में विकास को रफ्तार पकड़नी है। केंद्र और राज्य सरकार जम्मू एवं कश्मीर और लद्दाख क्षेत्र के विकास के दिशा में काम कर रही हैं। उन्होंने कहा कि हमारा मकसद जम्मू एवं कश्मीर को विकसित राज्य बनाना है। राज्य में भारी भ्रष्टाचार की समस्या को रोकने के लिए जल्द ही एक प्रमुख पहल की घोषणा की जाएगी।


    कुलगाम में मुठभेड़ के बाद विस्फोट में हुई नागरिकों की मौत पर श्री राजनाथ सिंह ने अफसोस जताया और मृतकों के परिजनों के प्रति सहानुभूति प्रकट की। साथ ही उन्होंने मृतकों के परिजनों के लिए पांच लाख रुपये की मदद प्रत्येक परिवार को देने की घोषणा की। उन्होंने नागरिकों से एनकाउंटर के दौरान घटनास्थल की तरफ न जाने की अपील की।


    श्री सिंह ने यह भी बताया कि कारगिल , द्रास , गुरेज़ और केरन के लिए सड़क कनेक्टिविटी स्थापित की जाएगी।


    ****


    आर.के.मीणा / एएम / वीएस- 10874

    
    
    (Release ID: 1550719) Visitor Counter : 10
    
    
      Read this release in: English , Urdu