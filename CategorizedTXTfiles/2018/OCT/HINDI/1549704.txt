      रक्षा मंत्रालय

      भारतीय नौसेना अकादमी में दिल्ली श्रृंखला समुद्र-शक्ति संगोष्ठी 2018 प्रारंभ
      Posted On: 11 OCT 2018 2:13PM by PIB Delhi

     1. “समुद्र शक्ति का भूराजनैतिक प्रभाव”विषय पर वार्षिक दिल्ली संगोष्ठी का पांचवा संस्करण आज सुबह भारतीय नौसेना अकादमी (आईएनए) में प्रारंभ हुआ। दो दिवसीय संगोष्ठी में अनेक सेवारत वरिष्ठ नौसेना अधिकारियों, अकादमिक क्षेत्र के लब्धप्रतिष्ठित विद्वानों एवं विशिष्ट दिग्गजों की उपस्थिति हैं। संगोष्ठी में शुरुआती उद्बोधन वाइस एडमिरल आरबी पंडित, एवीएसएम, कमाण्डेंट, आईएनए ने दिया ।
     2. संगोष्ठी की गतिविधियों की शुरुआत भूतपूर्व कूटनीतिज्ञ डॉक्टर टीसीए राघवन, जो पाकिस्तान में भारत के उच्चायुक्त भी रहे, की ‘इंटीग्रेटिंग द कॉन्टिनेंटल एण्ड द मेरिटाइम इन अवर फॉरेन एण्ड स्ट्रेटीजिक पॉलिसीज़’ विषय पर दिल्ली इन्विटेशनल टॉक से हुई ।
     3. कमोडोर ओडक्कल जोन्सन द्वारा अध्यक्षता किये गए दिन के प्रथम सत्र- ‘सी पावर एण्ड कॉलोनाइज़ेशन’ की शुरुआत डॉक्टर अनुपमा घोष द्वारा लिखित ‘द बैटल ऑफ दियू’ पर प्रस्तुति के साथ हुई एवं सेवानिवृत्त वाइस एडमिरल प्रदीप चौहान, एवीएसएम, वीएसएम ने कालीकट में वास्को डी गामा के आगमन के बाद वाले दशक में हुए नौसैनिक युद्धों एवं उस समय की वृहत्तर भूराजनीति के परिप्रेक्ष्य में उसकी समुद्री यात्राओं का विश्लेषण किया । ज़ामोरिन के नेतृत्व में संयुक्त सैन्य बलों की पराजय के कारण एवं इसकी वजह से भारत के इतिहास पर पड़ने वाले प्रभाव को भी कवर किया गया ।
     4. संगोष्ठी में दूसरा पेपर कमोडोर योगेश वी अठावले द्वारा ‘ऑफ प्लेसेज़ एण्ड बेसेज़- हाउ नेवल स्ट्रेटेजी फॉर ट्रेड प्रोटेक्शन इम्पैक्टेड एंग्लो- फ्रेंच कॉलोनियल राइवल्री इन द इण्डियन ओशन’ प्रस्तुत किया गया। पनडुब्बियों के विरुद्ध युद्धकला के विशेषज्ञ अठावले नियमित रूप से पेशेवर प्रकाशनों के लिये योगदान करते हैं एवं राष्ट्रीय व अंतर्राष्ट्रीय पत्र-पत्रिकाओं में प्रकाशित हो रहे हैं। उनके द्वारा प्रस्तुत पत्र में आंग्ल-फ्रांसीसी प्रतिद्वंद्विता की पृष्ठभूमि को खंगाला गया एवं इसकी रणनीतिक, सामरिक व सैन्य शास्त्र संबंधी महत्ता को छुआ गया। उपनिवेशी प्रतिभागियों की रणनीति के निर्माण में समुद्र शक्ति की विशेषता एवं परिणामों के निर्धारण में इसकी निश्चयात्मक भूमिका विषय को भी प्रस्तुतिकरण के दौरान स्थान दिया गया ।
     5. कमोडोर सुशांत दम, वीएसएम द्वारा अध्यक्षता किये गए प्रथम दिन के दूसरे सत्र ‘चाइनाज़ बेल्ट एण्ड रोड इनीशिएटिव’ का आरंभ रीयर एडमिरल धीरेन विग, अतिरिक्त महानिदेशक, प्रोजेक्ट सीबर्ड के ‘वन बेल्ट वन रोड’ विषय पर पेपर के साथ हुआ। पत्र में चीन के ‘बेल्ट रोड इनीशिएटिव’ एवं इसके सामुद्रिक आयामों पर चर्चा की गई ।
     6. श्री नितिन पै, निदेशक एवं सह-संस्थापक, तक्षशिला फाउण्डेशन के पत्र ‘एसेसिंग चाइनाज़ एंगेजमेण्ट इन इण्डियाज़ मैरिटाइम नेबरहुड’ में परिवर्तन एवं अनिश्चितता के बीच मार्ग निर्धारण की संभावनाएं एवं भारत किस प्रकार अपने राष्ट्रीय हितों को आगे बढ़ाए, इसकी व्युत्पत्ति पर चर्चा की गई ।
     7. आईएनएस रंजीत के कमाण्डिंग ऑफिसर कैप्टन वीसी मेहरा ने ‘चाइनीज़ सी पावर एण्ड द बेल्ट एण्ड रोड इनीशिएटिव: ए माहानियन ब्लूप्रिंट टू कॉलोनाइज़ेशन इन द 21 st सैन्चुरी’ विषय पर अपना पत्र प्रस्तुत किया । पत्र में ‘माहन’ किताब के अनुसार समुद्र-शक्ति विकसित करने के लिये आवश्यक तत्वों एवं किस प्रकार चीन इनको अमलीजामा पहना रहा है, को चिह्नांकित किया गया था।
     8. दो दिन की संगोष्ठी के अंतिम दिन (कल, शुक्रवार, 12 अक्टूबर 2018) को चार पत्र प्रस्तुत किये जाएंगे। इनमें आईएनए के कैडेट्स की ओर से ‘गनबोट डिप्लोमेसी: इमर्जिंग प्लेयर्स एण्ड एसोसिएटेट चैलेंजेज़ इन द इण्डो पैसिफिक रीजन’, सेवानिवृत्त वाइस एडमिरल प्रदीप चौहान, एवीएसएम की ओर से ‘गनबोट डिप्लोमेसी’ एवं कमांडर पी रथीश की ओर से ‘सी पावर इन द इण्डियन ओशन रीजन’ शामिल होंगे ।

    आर.के.मीणा/एएम/एबी-10699

    
    
    (Release ID: 1549704) Visitor Counter : 32
    
    
    
    
    

8.