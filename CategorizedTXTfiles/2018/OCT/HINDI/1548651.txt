      वित्‍त मंत्रालय

      भारत सरकार और एशियाई विकास बैंक ने मध्‍य प्रदेश में देश के पहले वैश्विक कौशल पार्क की सहायता के लिए 150 मिलियन डॉलर के ऋण समझौते पर हस्‍ताक्षर किए
      Posted On: 03 OCT 2018 7:11PM by PIB Delhi


    एशियाई विकास बैंक (एडीबी) और भारत सरकार ने मध्‍य प्रदेश में एक वैश्विक कौशल पार्क (जीएसपी) की स्‍थापना के लिए आज नई दिल्‍ली में 150 मिलियन डॉलर के एक ऋण समझौते पर हस्‍ताक्षर किए। यह भारत का पहला बहु-कौशल (मल्‍टी-स्किल) पार्क होगा। इसका उद्देश्‍य राज्‍य में तकनीकी और व्‍यावसायिक शिक्षा एवं प्रशिक्षण (टीवीईटी) प्रणाली की गुणवत्‍ता बेहतर करना और अधिक कुशल श्रमबल सृजित करना है।


    मध्‍य प्रदेश कौशल विकास परियोजना पर भारत सरकार की ओर से वित्‍त मंत्रालय के आर्थिक मामलों के विभाग में अपर सचिव (फंड बैंक एवं एडीबी) श्री समीर कुमार खरे और एडीबी की ओर से एडीबी के भारत निवासी मिशन के कंट्री डायरेक्‍टर श्री केनिची योकोयामा ने हस्‍ताक्षर किए।


    इस अवसर पर श्री खरे ने कहा कि इस परियोजना से राज्‍य के टीवीईटी कार्यक्रमों की गुणवत्‍ता एवं प्रासंगिकता बेहतर होगी तथा इससे अंतर्राष्‍ट्रीय मानकों के अनुरूप नौकरी के लिए तैयार (जॉब-रेडी) उन्‍नत कौशल प्रशिक्षण देने में मदद मिलेगी , जिससे राज्‍य के उभरते क्षेत्रों की रोजगार सम्‍बन्‍धी जरूरतों की पूर्ति हो सकती है।


    श्री योकोयामा ने कहा कि इस परियोजना के तहत जीएसपी में उन्‍नत प्रशिक्षण में सहयोग के लिए अंतर्राष्‍ट्रीय टीवीईटी साझेदारों की सेवाएं ली जाएंगी। जीएसपी से टीवीईटी प्रंबंधन , प्रशिक्षण से जुड़े बुनियादी ढांचे, औद्योगिक सहयोग और गुणवत्‍तापूर्ण आश्‍वासन में सर्वोत्‍तम वैश्विक प्रथाओं को अपनाने में मदद मिलेगी।


    नया जीएसपी कैंपस भोपाल में स्‍थापित किया जाएगा, जहां प्रमुख उन्‍नत प्रशिक्षण संस्‍थान होंगे। यहां व्‍यावसायिक कौशल प्राप्ति केन्‍द्र और उन्‍नत कृषि प्रशिक्षण केन्‍द्र के साथ-साथ ऐसी अन्‍य सहायक सेवाओं से जुड़े केन्‍द्र भी होंगे, जिनमें उद्यमिता, प्रशिक्षकों के प्रशिक्षण और कौशल सम्‍बन्‍धी अनुसंधान पर फोकस किया जाएगा। इस कैंपस से लगभग बीस हजार प्रशिक्षु एवं प्रशिक्षक लाभान्वित होंगे।


    ***


    आर.के. मीणा/अर्चना/आरआरएस/वाईबी-10516

    
    
    (Release ID: 1548651) Visitor Counter : 96