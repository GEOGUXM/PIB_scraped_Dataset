      नवीन एवं नवीकरणीय ऊर्जा मंत्रालय

      विशेषज्ञों ने भारत के अपतटीय पवन ऊर्जा लक्ष्य की सराहना की
      Posted On: 04 OCT 2018 4:42PM by PIB Delhi


    विश्व के पवन ऊर्जा विशेषज्ञों ने 2030 तक भारत के 30 जीडब्ल्यू तट से दूर पवन ऊर्जा उद्योग के लक्ष्य की सराहना की है। कल ग्रेटर नोएडा में दूसरे वैश्विक रि-इन्वेस्ट भारत-आईएसए (अंतर्राष्ट्रीय सौर गठबंधन) साझेदारी नवीकरणीय ऊर्जा निवेशक सम्मेलन और एक्सपो में एक सत्र के दौरान विशेषज्ञों ने भारत के लक्ष्य को महत्वाकांक्षी और आकर्षक बताया।


    इस सत्र का संचालन वैश्विक पवन ऊर्जा परिषद (जीडब्ल्यूईसी) के महासचिव श्री स्टीव सायेर ने की।


    डेनमार्क के ऊर्जा, उपयोगिता तथा जलवायु मंत्रालय के उप-मंत्री श्री मोर्टेन बेक ने कहा कि भारत का 30 जीडब्ल्यू अपतटीय पवन ऊर्जा लक्ष्य वास्तव में महत्वकांक्षी और शानदार है। श्री मोर्टेन डायरहॉम ग्लोबल सीनियर वाइस प्रेसिडेंट मार्केटिंग, पब्लिक अफेसर्स तथा संचार, वेस्टॉस ने कहा कि हमें अधिक लक्ष्य तय करने के लिए भारत सरकार की प्रशंसा करनी चाहिए। हम बहुत आशावान हैं। लेकिन भारत को नया दृष्टिकोण अपनाना होगा क्योंकि हम यूरोपीय उदाहरण की नकल नहीं कर सकते।


    राष्ट्रीय पवन ऊर्जा संस्थान (एनआईडब्ल्यूई) ने भारत की पहली अपतटीय पवन ऊर्जा परियोजना के लिए ‘ अभिरूचि की अभिव्यक्ति ’ का आमंत्रण दिया है। 1,000 मेगावॉट की अपतटीय पवन ऊर्जा परियोजना गुजरात तट से दूर खंबात की खाड़ी में स्थापित की जाएगी। नवीन और नवीकरणीय ऊर्जा मंत्रालय कम से कम 5 जीडब्ल्यूपी की तट से दूर पवन क्षमता 2022 तक स्थापित करना चाहता है।


    गुजरात सरकार के ऊर्जा तथा पेट्रो रसायन विभाग के प्रधान सचिव श्री राजगोपाल ने ओएफटीओ मॉडल पर विचार करने का आग्रह किया। उन्होंने कहा कि तटीय पवन ऊर्जा स्थल भर गए हैं और अप-तटीय ऊर्जा के लाभ दिखने लगे हैं। विकासकर्ताओं को सहयोग और तालमेल करना चाहिए। उन्होंने कहा कि हमें भंडारण के बारे में भी सोचने की आवश्यकता है।


    विंड एंड लॉ कार्बन सोल्यूशन, इक्वीनोर के तकनीकी निदेशक श्री रजनीश शर्मा ने कहा कि भारतीय कंपनियों की सोच सकारात्मक है लेकिन समय-सीमा के प्रति व्यावहारिक होना महत्वपूर्ण है।


    नवीन और नवीकरणीय ऊर्जा मंत्रालय में संयुक्त सचिव श्री भानु प्रताप यादव ने कहा कि भारत अपतटीय पवन ऊर्जा की दिशा में सावधानी के साथ दृढ़ता से बढ़ रहा है।


    ऑरस्टेड विंड पावर ग्रिड के वाइस प्रेसीडेंट श्री उर्लिक स्ट्राइडबेक ने कहा कि भारत सरकार और उसके नीति नियामक सही रास्ते पर हैं और उन्होंने स्पष्ट लक्ष्य निर्धारित किया है। हमारे लिए स्पष्टता औऱ पारदर्शिता सहायक है। नवीकरणीय ऊर्जा क्षेत्र में अपतटीय पवन ऊर्जा की मांग है और यह पारंपरिक तकनीक के साथ स्पर्धी बनी हुई है और लागत कम करने में सहायक है।


    री-इन्वेस्ट नवीकरणीय ऊर्जा के विकास और तैनाती के लिए रणनीतियां तलाशने का वैश्विक मंच है। यह भारत के स्वच्छ ऊर्जा बाजार को प्रदर्शित करता है और सामाजिक, आर्थिक और पर्यावरण की दृष्टि से सतत् रूप से राष्ट्रीय ऊर्जा मांग पूरी करने के लिए क्षमता बढ़ाने के सरकार के प्रयासों को व्यक्त करता है।


    ****


    आर.के.मीणा/अर्चना/एजी/डीए- 10 501


    

    
    (Release ID: 1548584) Visitor Counter : 165