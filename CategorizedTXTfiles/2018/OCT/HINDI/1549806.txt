      उप राष्ट्रपति सचिवालय

      युवा डॉक्टरों को अपना पहला प्रमोशन प्राप्त करने से पहले ग्रामीण क्षेत्रों में काम करना चाहिए: उप राष्ट्रपति
      
      चिकित्सा पेशेवरों को लोगों की जीवन शैली में बदलावों के लिए काम करना चाहिए;
      
      लोगों को उचित स्वच्छता बनाए रखने के लिए प्रोत्साहित करें;
      
      उप राष्ट्रपति ने 11वीं इंटरनेशनल डेंटल स्टूडेंट्स और 5वीं डेंटल सर्जन्स कॉन्फ्रेंस को संबोधित किया
      
      Posted On: 13 OCT 2018 8:10PM by PIB Delhi


    भारत के उप राष्ट्रपति श्री एम. वेंकैया नायडू ने प्राधिकारियों से कहा है कि उन्हें पहला प्रमोशन हासिल करने से पहले युवा डॉक्टरों के लिए ग्रामीण क्षेत्रों में दो या तीन साल तक काम करना अनिवार्य बनाना चाहिए। उप राष्ट्रपति ने आज 11वें इंटरनेशनल डेंटल स्टूडेंट्स और 5वें डेंटल सर्जन्स कॉन्फ्रेंस को संबोधित किया, जिसका संयुक्त आयोजन डेंटल स्टूडेंट्स वेलफेयर एसोसिएशन और डेंटल सर्जन्स कॉन्फ्रेंस ने किया था। इस कॉन्फ्रेंस में विदेश और भारत के विभिन्न हिस्सों से आए डेंटल छात्रों और सर्जन्स ने हिस्सा लिया।


    उप राष्ट्रपति ने कहा कि मुंह की सबसे आम बीमारियां दंत गुहाएं, पीरियडोन्टल (गम) रोग, मौखिक कैंसर, मौखिक संक्रामक बीमारियां, चोटों से आघात और वंशानुगत घाव की होती हैं। उन्होंने कहा कि पर्याप्त जागरूकता और स्वास्थ्य शिविरों का आयोजन कर इन समस्याओं का समाधान करना होगा।


    उप राष्ट्रपति चाहते हैं कि हेल्थकेयर पेशेवर ग्रामीण इलाकों में दंत शिविर आयोजित करें जो वर्षों से उपेक्षित है। उन्होंने उन प्रतिभागियों की सराहना की जिन्होंने ग्रामीण क्षेत्रों में एक वर्ष में 15 दिनों के लिए काम करने की शपथ ली है। उप राष्ट्रपति ने कहा कि यह एक अच्छा विचार है और मुझे यकीन है कि इस पहल से जरूरतमंदों को मदद मिलेगी। उन्होंने कहा कि चिकित्सा पेशेवरों को लोगों की जीवन शैली में बदलावों के लिए काम करना चाहिए।


    उप राष्ट्रपति ने कहा कि जब सरकार सार्वजनिक क्षेत्र में और अधिक कॉलेज स्थापित करने की इच्छुक है, तो दंत चिकित्सा परिषद द्वारा निजी डेंटल कॉलेजों के खिलाफ सख्त कार्रवाई करनी चाहिए, जो उचित मानकों और शर्तों की कसौटी पर खरे नहीं उतर रहे हैं। उन्होंने कहा कि जब लोगों की स्वास्थ्य शिक्षा और स्वास्थ्य देखभाल की बात आती है तो हम किसी तरह की लापरवाही बर्दाश्त नहीं कर सकते हैं। मुझे बताया गया है कि देश के 300 डेंटल कॉलेजों में से केवल 40 ही सरकारी क्षेत्र के हैं।


    उप राष्ट्रपति ने कहा कि आज डिजिटल प्रौद्योगिकी हमारे जीवन के हर पहलू में क्रांतिकारी बदलाव कर रही है। उन्होंने आगे कहा कि नवीनतम तकनीक का उपयोग करते समय, आपको यह सुनिश्चित करना चाहिए कि उपचार और प्रत्यारोपण आम आदमी की किफायती सीमा के भीतर है। उन्होंने उचित मौखिक स्वच्छता बनाए रखने और स्वस्थ समाज सुनिश्चित करने के लिए समय-समय पर दांत के डॉक्टरों के पास जाने के लिए लोगों को प्रोत्साहित करने की आवश्यकता पर जोर दिया।


    ***


    आर.के.मीणा/अर्चना/वीएस/डीए – 10731


    

    
    (Release ID: 1549806) Visitor Counter : 21