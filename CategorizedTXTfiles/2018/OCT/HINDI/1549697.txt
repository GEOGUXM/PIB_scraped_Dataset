      अंतरिक्ष विभाग

      जम्मू केंद्रीय विश्वविद्यालय ने इसरो के साथ समझौता ज्ञापन पर हस्ताक्षर किए, सतीश धवन अंतरिक्ष विज्ञान केंद्र बनाएंगे
      
      केंद्रीय राज्य मंत्री जितेंद्र सिंह ने इसे बहुत बड़ी उपलब्धि बताया

      Posted On: 11 OCT 2018 1:53PM by PIB Delhi

    केंद्रीय पूर्वोत्तर क्षेत्र विकास राज्यमंत्री (स्वतंत्र प्रभार), प्रधानमंत्री कार्यालय, कार्मिक, लोक शिकायत एवं पेंशन, परमाणु ऊर्जा एवं अंतरिक्ष राज्य मंत्री डॉ. जितेंद्र सिंह की उपस्थिति में गुरुवार को जम्मू में भारतीय अंतरिक्ष अनुसंधान संगठन (इसरो) और जम्मू केंद्रीय विश्वविद्यालय (सीयूजे) ने एक समझौता ज्ञापन पर हस्ताक्षर किए हैं जिसके तहत इस विश्वविद्यालय में सतीश धवन अंतरिक्ष विज्ञान केंद्र की स्थापना की जाएगी। इस मौके पर अंतरिक्ष विभाग के सचिव, इसरो के चेयरमैन डॉ. के. सिवन, जम्मू केंद्रीय विश्वविद्यालय के कुलपति प्रो. अशोक एमा और इसरो के पूर्व चेयरमैन डॉ. के. राधाकृष्णन भी मौजूद थे।


    इसके अलावा सीयूजे और केंद्रीय वैज्ञानिक उपकरण संगठन (सीएसआईआर-सीएसआईओ) के बीच भी एक समझौता ज्ञापन पर हस्ताक्षर किया गया है। सीयूजे के प्रांगण में दो दिन के एक शिविर का उद्घाटन भी किया गया ताकि अंतरिक्ष अनुसंधान को लेकर जागरूकता पैदा की जा सके और अंतरिक्ष, खगोल विज्ञान, भूविज्ञान, वायुमंडलीय विज्ञान व संबंधित क्षेत्रों में शोध का काम लेने के लिए युवाओं को प्रोत्साहित किया जा सके।


    इस मौके पर बोलते हुए डॉ. जितेंद्र सिंह ने कहा कि जम्मू में एक इसरो केंद्र का निर्माण करने के लिए इसरो और सीयूजे के बीच का सहयोग इस राज्य के लिए एक ऐतिहासिक उपलब्धि है। उन्होंने युवाओं से और इस संस्थान के संकाय से अनुरोध किया कि वे वैज्ञानिक ऊष्मा विकसित करें और अंतरिक्ष अनुसंधान में रुचि पैदा करें। उन्होंने कहा कि हमारे रोज़मर्रा के जीवन में संचार, मौसम की भविष्यवाणी, रेल यातायात के बेहतर प्रबंधन से लेकर सीमाओं की बेहतर चौकसी और यहां तक कि मोबाइल एप्लीकेशन के जरिए अपने समीप के शौचालयों को ढूंढ़ने तक में अंतरिक्ष प्रौद्योगिकी एक जरूरी हिस्सा बन गई है।


    जम्मू केंद्रीय विश्वविद्यालय में सतीश धवन अंतरिक्ष विज्ञान केंद्र की स्थापना के बारे में बात करते हुए डॉ. के. सिवन ने कहा कि जम्मू एवं कश्मीर के इलाके में आपदा प्रबंधन, स्वास्थ्य, शिक्षा, संचार, मौसम के पूर्वानुमान और भूमि उपयोग योजना जैसे कई क्षेत्रों में अंतरिक्ष अनुप्रयोगों का उपयोग करने में यह केंद्र मदद करेगा। उन्होंने कहा कि इससे इस इलाके के युवाओं को अवसर मिलेगा कि वे अंतरिक्ष विज्ञान के क्षेत्र और इस राष्ट्र के लिए अपना योगदान दे सकें। इसके अलावा उन्होंने ये भी कहा कि जैसे डॉ. विक्रम साराभाई और प्रो. सतीश धवन जैसे इसरो के संस्थापकों द्वारा सोचा गया था इसरो वैसे ही मानवता की भलाई के लिए अंतरिक्ष विज्ञानों के इस्तेमाल के मिशन को समर्पित है।


    अंतरिक्ष अनुप्रयोगों का दायरा दरअसल जम्मू एवं कश्मीर और वृहद हिमालय क्षेत्र के लिए विशेष रुचि की चीज है क्योंकि यहां की अर्थव्यवस्था और आबादी पर वनस्पति ढकाव, वन क्षेत्र, बर्फ, भूस्खलन, हिमस्खलन, भूजल, बादल ढकाव, वायुमंडलीय परिस्थितियों वगैरह का सीधा असर पड़ता है जिनकी रिमोट सेंसिंग के जरिए अंतरिक्ष से सीधी निगरानी की जा सकती है। इस क्षेत्र में बार-बार होने वाली प्राकृतिक आपदाओं पर विचार करें तो मौसम और वायुमंडलीय अनुसंधान के लिए ज़मीनी पर्यवेक्षण क्षमताओं को मजबूत करने की जरूरत भी सबसे अधिक महत्वपूर्ण है। इस क्षेत्र के विकास के लिए जो उभरती हुई भू-स्थानिक और अंतरिक्ष प्रौद्योगिकी आवश्यकताएं हैं, इस केंद्र की स्थापना होने से वो भी पूरी हो जाएंगी।


    सीयूजे के सतीश धवन अंतरिक्ष विज्ञान केंद्र में भू-स्थानिक यानी जियोस्पेशियल डाटा के विश्लेषण के लिए इकाइयां होंगी जो प्राकृतिक संसाधनों के टिकाऊ उपयोग और भूमि-उपयोग के तरीकों की योजना में मदद करेंगी। इसमें वायुमंडलीय अध्ययनों के लिए ज़मीनी पर्यवेक्षण होंगे, खगोलीय भौतिकी के लिए अनुसंधान प्रयोगशाला होगी, उत्तर भारत की नदियों में मौसमी बर्फ और हिमनदों के रूप में जो बड़ी मात्रा में पानी भंडारित है उनके बेहतर इस्तेमाल के लिए वायुमंडल और हिमनद के अध्ययन की प्रयोगशाला होगी। इसके अलावा यहां पर एक आपदा प्रबंधन केंद्र भी स्थापित किया जाएगा जो इस इलाके में बाढ़, भूस्खलन, वनों में लगने वाली आग, सूखे और जलवायु परिवर्तन पर अनुसंधान कर सकेगा।


    सीयूजे के सतीश धवन अंतरिक्ष विज्ञान केंद्र के हिस्से के तौर पर अंतरिक्ष अनुप्रयोगों के लिए मटीरियल साइंसेज़ यानी पदार्थ विज्ञान प्रयोगशाला की भी स्थापना की जाएगी जो इस केंद्र का एक और नायाब हिस्सा होगी। इसमें खास ध्यान अंतरिक्ष अनुप्रयोगों के लिए पदार्थों और नए सेंसरों के डिजाइन और संश्लेषण के काम पर होगा।


    जम्मू एवं कश्मीर में ये अपनी तरह का पहला संस्थान आने जा रहा ये और इसकी इमारत 1,150 वर्ग मीटर क्षेत्र में प्रस्तावित है।


    आगे बढ़ने, अनुसंधान व विकास, जागरूकता निर्माण, प्रशिक्षण और कौशल विकास के हिस्से के तौर पर इसरो ने कई गतिविधियां शुरू की हैं जैसे देश के विभिन्न हिस्सों में क्षेत्रीय शैक्षणिक केंद्रों (आरएसी) व अंतरिक्ष प्रौद्योगिकी ऊष्मायन केंद्रों (एस-टीआईसी) की स्थापना और इसरो की चेयर्स व अंतरिक्ष प्रौद्योगिकी कक्षों की स्थापना।


    अंतरिक्ष विज्ञान एक बहु-अनुशासनात्मक विषय है जिसमें भौतिकी, रसायन विज्ञान, जीवविज्ञान, खगोल विज्ञान, भूविज्ञान, ग्रह विज्ञान, गणित, वायुमंडलीय विज्ञान, भूगोल, अंतरिक्ष इंजीनियरिंग और यहां तक कि अंतरिक्ष कानून जैसे बुनियादी विज्ञान शामिल हैं।


    आर.के.मीणा/एएम/जीएसबी-10695

    
    
    (Release ID: 1549697) Visitor Counter : 72