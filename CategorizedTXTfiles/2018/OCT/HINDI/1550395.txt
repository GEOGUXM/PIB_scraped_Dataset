      संसदीय कार्य मंत्रालय

      52वीं युवा संसद प्रतियोगिता के विजेताओं को पुरस्‍कार
      Posted On: 23 OCT 2018 7:53PM by PIB Delhi


    दिल्‍ली सरकार के शिक्षा निदेशालय और नई दिल्‍ली नगर पालिका परिषद के अंतर्गत आने वाले स्‍कूलों में आयोजित 52वीं युवा संसद प्रतियोगिता 2017-18 के विजेताओं को आज यहां संसदीय मामलों के मंत्रालय द्वारा पुरस्‍कार दिए गए। युवा संसद योजना का उद्देश्‍य छात्रों को संसदीय प्रक्रियाओं और परंपराओं तथा संसद में होने वाली चर्चाओं के तौर-तरीकों से अवगत कराना है। इसके साथ ही इसका मकसद छात्रों में नेतृत्‍व क्षमता तथा स्‍वअनुशासन और विभिन्‍न विचारों और मतों के प्रति सहि‍ष्‍णु रहते हुए स्‍वस्‍थ प्रतिस्‍पर्धा का भाव भी पैदा करना है। ये वे गुण है जो लोकतंत्र का मानक हैं।


    नीति आयोग के सदस्‍य प्रोफेसर रमेश चांद ने प्रतियोगिता में बेहतरीन प्रदर्शन करने वाले स्‍कूलों और छात्रों को आयोग की तरफ से पुरस्‍कार प्रदान किए। प्रतियोगिता में प्रथम स्‍थान प्राप्‍त करने वाले दिल्‍ली के स्‍वस्‍थ विहार स्थित भारती पब्लिक स्‍कूल को पंडित मोती लाल नेहरू रनिंग पार्लियामेंट्री शील्‍ड प्रदान किया गया। इसके अलावा प्रतियोगिता में उत्‍कृष्‍ठ प्रदर्शन करने वाले कुछ और स्‍कूलों को भी पुरस्‍कार दिए गए। इन स्‍कूलों में दिल्‍ली के किशनगंज का आरपीवीवी स्‍कूल , लक्ष्‍मीबाई नगर का डीटीईए स्‍कूल , दरियागंज के पदमचंद मार्ग स्थित हैप्‍पी स्‍कूल, पीतमपुरा का रूक्मणी देवी पब्लिक स्‍कूल, कर्मपुरा के शिवाजी मार्ग स्थित एसबीमिल्‍स सीनियर सैकेंडरी स्‍कूल, पश्चिम विहार का विशाल भारती पब्लिक स्‍कूल, जफ्फरपुर कलां का एसवी स्‍कूल और द्वारका सेक्‍टर 2 में स्थित राजकीय सहशिक्षा उच्‍चतर माध्‍यमिक विद्यालय शामिल है।


    संसदीय मामलों के मंत्रालय ने 1966 में पहली बार युवा संसद प्रतियोगिता का आयोजन दिल्‍ली के 16 स्‍कूलों में किया था। अब यह प्रतियोगिता राष्‍ट्रीय राजधानी क्षेत्र के 1200 स्‍कूलों के साथ ही देश भर में 300 विश्‍वविद्यालयों/कॉलेजों, 1200 केन्‍द्रीय विद्यालयों और 600 जवाहर नवोदय विद्यालयों में आयोजित की जाती है।


    पुरस्‍कार वितरण समारोह के अवसर पर संसदीय मामलों के मंत्रालय के संयुक्‍त सचिव डॉ. सत्‍यप्रकाश के अलावा मंत्रालय और एनडीएमसी के कई वरिष्‍ठ अधिकारी तथा प्रतियोगिता में हिस्‍सा लेने वाले स्‍कूलों के प्रधानाचार्य , शिक्षक, छात्र और उनके अभिभावक भी उपस्थित थे।


    ***


    आर.के. मीणा/अर्चना/मधुलिका/वीके-10843

    

    
    (Release ID: 1550395) Visitor Counter : 157