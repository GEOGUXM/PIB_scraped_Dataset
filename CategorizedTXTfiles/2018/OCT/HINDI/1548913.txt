      कृषि एवं किसान कल्‍याण मंत्रालय

      पूर्वोत्‍तर क्षेत्र में जैविक कृषि में मूल्‍य श्रृंखला को बढ़ावा देने हेतु सरकार वित्‍तीय सहायता दे रही है : राधा मोहन सिंह
      Posted On: 05 OCT 2018 8:54PM by PIB Delhi


    कृषि और किसान कल्‍याण मंत्री श्री राधा मोहन सिंह ने शिमला में आयोजित हिमालयी राज्‍यों के मुख्‍यमंत्रियों के सम्‍मेलन को संबोधित करते हुए कहा कि हिमालयी राज्‍य कृषिगत प्रजातियों , कृषिगत उत्‍पादन प्रणालियों और पशुधन नस्‍लों के संदर्भ में विविधतापूर्ण हैं। यह विविधता भविष्‍य के लिए अत्‍यंत उपयोगी है , जो न केवल लोगों के लिए बल्कि सभी पशुओं और पौधों के संरक्षण और विकास के लिए भी उपयोगी है।


    श्री सिंह ने कहा कि आगामी पीढि़यों के लिए जैविक कृषि पर जोर देना चाहिए। जैविक कृषि को बढ़ावा देने के लिए 50 एकड़ के कलस्‍टर विकसित करने की एक योजना है , जिसके लिए 90:10 के अनुपात में धन उपलब्‍ध कराया जा रहा है। पूर्वोत्‍तर क्षेत्र में जैविक कृषि में मूल्‍य श्रृंखला को बढा़वा देने के क्रम में अरूणाचल प्रदेश, मणिपुर, मेघालय, मिजोरम, सिक्किम और त्रिपुरा को उन्‍न्‍त बीज उत्‍पादन सामग्रियों, मूलभूत ढांचा विकसित करने के लिए वित्‍तीय सहायता दी जा रही है।


    मंत्री महोदय ने कहा कि किसानों की आय दोगुनी करने के बारे में माननीय प्रधानमंत्री श्री नरेन्‍द्र मोदी के सपने को आधुनिक कृषि तकनीकों के इस्‍तेमाल से पूरा किया जा सकता है। उन्‍होंने कहा कि सरकार की ओर से न्‍यूनतम ब्‍याज दर (4 प्रतिशत) पर किसानों को कृषि ऋण दिया जाता है और फसल का नुकसान होने पर उसकी भरपाई सुनिश्चित करने के लिए प्रधानमंत्री फसल बीमा योजना शुरू की गई है। कृषि लागत घटाने के उद्देश्‍य से सरकार ने कृषिगत निवेश पर सब्सिडी बढ़ा दी है। किसानों को आर्थिक रूप से मजबूत बनाने के क्रम में सरकार ने विभिन्‍न फसलों के न्‍यूनतम समर्थन मूल्‍य में ऐतिहासिक वृद्धि भी की है।


    उन्‍होंने आशा व्‍यक्‍त करते हुए कहा कि भारतीय कृषि अनुसंधान परिषद – केंद्रीय आलू अनुसंधान संस्‍थान (आईसीएआर-सीपीआरआई) पूरी प्रतिबद्धता से आलू के उत्‍पादन और विकास में निरंतर योगदान करेगा और भारत को विश्‍वभर में आलू उत्‍पादन के मामले में सर्वोच्‍च स्‍थान पर ले जाएगा।


    **


    
    
    आर.के.मीणा/अर्चना/एसकेएस/एसके-10574

    
    
    (Release ID: 1548913) Visitor Counter : 40
    
    
      Read this release in: English