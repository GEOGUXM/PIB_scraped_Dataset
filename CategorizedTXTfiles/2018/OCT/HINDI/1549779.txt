      पृथ्‍वी विज्ञान मंत्रालय

      दिल्ली के लिए वायु गुणवत्ता पूर्व चेतावनी प्रणाली लांच की गई
      
      पूर्व चेतावनी प्रणाली 72 घंटे पहले गंभीर वायु प्रदूषण का पूर्वानुमान व्यक्त कर सकती है और आवश्यक अलर्ट जारी कर सकती है

      Posted On: 15 OCT 2018 7:10PM by PIB Delhi

    केन्द्रीय पृथ्वी विज्ञान और पर्यावरण मंत्री डॉ. हर्षवर्धन ने आज नई दिल्ली में दिल्ली के लिए वायु गुणवत्ता पूर्व चेतावनी प्रणाली लांच की। यह प्रणाली गंभीर वायु प्रदूषण का पूर्वानुमान लगा सकती है और भारत सरकार के ग्रेडेड रेस्पोंस एक्शन प्लान (जीआरएपी) के अनुसार आवश्यक कदम उठाने के लिए अलर्ट जारी कर सकती है। वायु प्रदूषण प्रणाली भारतीय उष्णदेशीय मौसम विज्ञान संस्थान (आईआईटीएम) पुणे, भारतीय मौसम विभाग तथा मध्यम श्रेणी के मौसम पूर्वानुमान के लिए राष्ट्रीय केन्द्र (एनसीएमआरडब्ल्यूएफ) ने संयुक्त रूप से विकसित की है।


    इस अवसर पर डॉ. हर्षवर्धन ने कहा कि पूर्व चेतावनी प्रणाली दिल्ली क्षेत्र में तीन-चार दिन पहले गंभीर वायु प्रदूषण की सूचना देने में मदद करेगी। उन्होंने बताया कि केन्द्र सरकार ने वायु प्रदूषण कण कम करने के अनेक उपाये किए हैं। केन्द्रीय प्रदूषण नियंत्रण बोर्ड (सीपीसीबी) ने 41 सदस्यों वाली टीम का गठन किया है, जो दिल्ली और एनसीआर क्षेत्र में वायु प्रदूषण नियंत्रण स्तर की निगरानी करेगी और बोर्ड को अपनी रिपोर्ट देगी। आज बदरपुर ताप बिजली संयंत्र को बंद किया जा रहा है। पश्चिमी पेरीफेरल एक्सप्रेसवे नवंबर के पहले सप्ताह में चालू किया जा सकता है। डॉ. हर्षवर्धन ने कहा कि फसल अवशेषों के प्रबंधन के लिए लगभग 600 करोड़ रुपये संबंधित राज्यों को जारी किए गए हैं।


    इस अवसर पर अवलोकन और पूर्वानुमान लक्ष्यों की प्राप्ति के लिए विकसित नई वेबसाइट लांच की गई। पर्यावरण प्रदूषण प्राधिकरण (ईपीए) तथा केन्द्रीय प्रदूषण नियंत्रण बोर्ड (सीपीसीबी) के अधिकारी आवश्यकता के अनुसार आवश्यक कदम उठाने के लिए इस वेबसाइट का उपयोग कर सकते हैं।


    ***


    आर.के.मीणा/अर्चना/एजी/डीके-10721


    

    
    (Release ID: 1549779) Visitor Counter : 291