      नागरिक उड्डयन मंत्रालय

      भारत और पर्थ के बीच सीधी उडान सेवा के लिए केन्‍द्र सरकार की पश्चिमी ऑस्ट्रेलिया से बातचीत
      
      नागर विमानन राज्यमंत्री और पश्चिमी ऑस्ट्रेलिया के पर्यटन मंत्री के बीच विमान सेवाओं पर विचार-विमर्श के लिए बैठक
      
      भारत और मुंबई स्थित पश्चिम ऑस्‍ट्रेलिया के विपणन प्रतिनिधियों के बीच व्‍यापारिक गतिविधियां शुरू करने के बारे में पश्चिमी ऑस्‍ट्रेलिया की प्रतिबद्धता

      Posted On: 24 OCT 2018 6:38PM by PIB Delhi

      नागर विमानन राज्यमंत्री श्री जयंत सिन्हा ने आज नई दिल्ली में पश्चिमी ऑस्ट्रेलिया के पर्यटन मंत्री श्री पॉल पापालिया से मुलाकात की। इसका उद्देश्य भारत और पर्थ के बीच सीधी नॉन-स्टॉप विमान सेवा शुरू करने के बारे में पश्चिमी ऑस्ट्रेलियाई सरकार के साथ बातचीत को आगे बढ़ाना था।


      दोनों मंत्रियों ने बातचीत को सकारात्मक बताया। उनका मानना था कि सीधी उडान सेवा शुरू होने से पश्चिमी ऑस्ट्रेलिया और भारत दोनों देशों को लाभ होगा। एयर इंडिया के अध्यक्ष एवं प्रबंधक निदेशक श्री प्रदीप खडोला भी बैठक में उपस्थित थे।


      वर्ष 2015 की तुलना में वर्ष 2017 के दौरान यात्रियों की संख्या में 38 प्रतिशत की वृद्धि हुई , जो इस बात का प्रमाण है कि पश्चिमी ऑस्ट्रेलिया के लिए भारत एक उभरता हुआ बाजार है। हाल में पश्चिमी ऑस्ट्रेलिया सरकार ने पहली बार भारतीय उपभोक्ताओं के लिए बाजार हेतु धन उपलब्ध कराने का वादा किया है और मुंबई में एक बाजार प्रतिनिधि नियुक्त किया है।


      एयर इंडिया ने इस रूट के लिए कारोबार के अवसर तलाशने के बारे में सहमति व्यक्त की।


      श्री जयंत सिन्हा ने कहा कि भारत और ऑस्ट्रेलिया के बीच व्यापार, निवेश, खेल और शिक्षा के क्षेत्र में मजबूत संबंध हैं। भारत और ऑस्ट्रेलिया के बीच सीधी उडान सेवा से ये संबंध और भी अधिक मजबूत होंगे।


      बैठक के बाद श्री पॉल पापालिया ने कहा कि आज की बैठक अत्यधिक लाभदायक थी। इससे भारत और पर्थ के बीच सीधी उडान सेवा शुरू करने के हमारे प्रयासों में महत्वपूर्ण प्रगति हुई है। उन्होंने कहा कि पश्चिमी ऑस्ट्रेलिया सरकार भारत से पश्चिमी ऑस्ट्रेलिया आने वाले पर्यटकों की संख्या बढ़ाने के बारे में गंभीर है।


      ***


      आर.के. मीणा/अर्चना/एसकेएस/एमएम-10860

    
    
    (Release ID: 1550620) Visitor Counter : 81