      अणु ऊर्जा विभाग

      परमाणु ऊर्जा आयोग के नए अध्यक्ष और परमाणु ऊर्जा विभाग के सचिव ने राज्य मंत्री डॉ. जितेन्द्र सिंह से मुलाकात की
      Posted On: 23 OCT 2018 12:43PM by PIB Delhi


    केन्द्रीय पूर्वोत्तर क्षेत्र विकास राज्य मंत्री (स्वतंत्र प्रभार) , प्रधानमंत्री कार्यालय में राज्य मंत्री , कार्मिक लोक शिकायत एवं पेंशन , परमाणु ऊर्जा तथा अंतरिक्ष राज्य मंत्री डॉ. जितेन्द्र सिंह से आज दिल्ली में परमाणु ऊर्जा आयोग के नए अध्यक्ष और भारत सरकार के परमाणु ऊर्जा विभाग सचिव डॉ. के. एन. व्यास ने मुलाकात की।


    अपनी मौजूदा पदोन्नति से पहले डॉ. व्यास बेहद प्रतिष्ठित भाभा परमाणु अनुसंधान केंद्र के निदेशक थे।


    डॉ. व्यास को उनके इस नए कार्य के लिए बधाई देते हुए डॉ. जितेन्द्र सिंह ने पिछले चार वर्षों में मोदी सरकार द्वारा ली गई पहलों की तारीफ की जिसके तहत मौजूदा परमाणु ऊर्जा संयंत्रों में नई रिएक्टर इकाइयों को शुरू कर दिया गया है और उसके साथ-साथ देश के दूसरे हिस्सों में नई अणु विद्युत परियोजनाओं को स्थापित करने की संभावना तलाशी जा रही है। उन्होंने कहा कि इससे भारत के परमाणु ऊर्जा कार्यक्रम की पहुंच पूरे देश में करने में मदद मिलेगी जो इसकी स्थापना करने वाले डॉ. होमी भाभा को उपयुक्त श्रद्धांजलि होगी।


    डॉ. जितेन्द्र सिंह ने हरियाणा के गोरखपुर गांव में बन रही अणु विद्युत परियोजना की मौजूदा स्थिति को लेकर भी चर्चा की। उन्हें बताया गया कि इसका कार्य पूरी तरह प्रगति पर है और अगले कुछ वर्षों में ये परियोजना क्रियाशील हो सकती है। अन्य राज्यों में नई अणु विद्युत परियोजनाओं को स्थापित करने की संभावना तलाशने को लेकर भी उन्हें जानकारी दी गई।


    डॉ. जितेन्द्र सिंह ने कहा कि भारत जैसे तेजी से विकसित हो रहे देश में परमाणु ऊर्जा बिजली की बढ़ती हुई जरूरतों को पूरा करने में एक प्रमुख स्त्रोत का काम करेगी। इसके अतिरिक्त उन्होंने ये भी कहा कि परमाणु ऊर्जा का लाभ यह होगा कि ये बिजली का स्वच्छ और प्रदूषण रहित स्त्रोत प्रदान करेगी।


    इस दौरान डॉ. व्यास ने डॉ. जितेन्द्र सिंह को परमाणु ऊर्जा विभाग में चल रही विभिन्न परियोजनाओं के बारे में भी ताजा जानकारी दी। उन्होंने परमाणु ऊर्जा से जुड़ी आगामी महत्वपूर्ण शैक्षिक गोष्ठियों और आयोजनों के बारे में भी चर्चा की।


    *****


    आर.के.मीणा / एएम / जीबी- 10890

    
    
    (Release ID: 1551049) Visitor Counter : 17