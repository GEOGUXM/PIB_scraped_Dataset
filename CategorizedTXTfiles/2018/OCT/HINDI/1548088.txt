      सामाजिक न्‍याय एवं अधिकारिता मंत्रालय

      श्री थावरचंद गहलोत ने अंतर्राष्‍ट्रीय वृद्धजन दिवस के अवसर पर वॉकथान को झंडी दिखाकर रवाना किया
      Posted On: 01 OCT 2018 4:41PM by PIB Delhi


    सामाजिक न्‍याय और अधिकारिता मंत्री श्री थावरचंद गहलोत ने अंतर्राष्‍ट्रीय वृद्धजन दिवस के अवसर पर नई दिल्‍ली में एक वॉकथान को झंडी दिखाकर रवाना किया। इस वॉकथान की शुरूआत अक्षरधाम मंदिर के पास खेल गांव स्‍टेडियम से हुई। इसका आयोजन सामाजिक न्‍याय और अधिकारिता मंत्रालय और राष्‍ट्रीय सामाजिक सुरक्षा संस्‍थान द्वारा अनुग्रह संगठन के सहयोग से किया गया था।


    इस अवसर पर सामाजिक न्‍याय और अधिकारिता राज्‍य मंत्री श्री कृष्‍ण पाल गुर्जर, सचिव श्रीमती नीलम सहानी और कई गणमान्‍य व्‍यक्ति उपस्थित थे।


    श्री गहलोत ने अपने संबोधन में कहा कि उनका मंत्रालय वरिष्‍ठ नागरिकों और वृद्धजनों के संपूर्ण कल्‍याण के लिए प्रतिबद्ध है। उन्‍होंने कहा कि मंत्रालय ने वरिष्‍ठ नागरिकों के कल्‍याण के लिए कई कार्यक्रम और योजनाएं शुरू की है। वृद्धजनों के लिए किए उत्‍कृष्‍ट कार्य करने वाले वरिष्‍ठ नागरिकों और संस्‍थाओं को मंत्रालय द्वारा हर साल ‘वयोश्रेष्‍ठ सम्‍मान’ दिया जाता है। यह पुरस्‍कार विभिन्‍न श्रेणियों में प्रदान किया जाता है।


    मंत्रालय ने 2017 में ‘राष्‍ट्रीय वयोश्री योजना’ की शुरूआत की थी। इसके तहत गरीबी की रेखा से नीचे जीवन यापन करने वाले वृद्धजनों को व्‍हील चेयर, कान की मशीन, चश्‍मे, छड़ी आदि जैसे सहायक उपकरण वितरित किए जाते है। इस योजना से अब तक 55000 हजार वरिष्‍ठ नागरिक लाभान्वित हुए है।


    श्री गुर्जर ने कहा कि मंत्रालय वरिष्‍ठ नागरिकों के कल्‍याण के लिए बहुत कुछ कर रहा है। उन्‍होंने कहा कि वरिष्‍ठ नागरिक देश की बहुमूल्‍य निधि है। वरिष्‍ठ जनों को हमेशा प्रसन्‍न और स्‍वस्‍थ रहना चाहिए। इसके लिए उन्‍हें नियमित सुबह की सैर करनी चाहिए।


    वॉकथान में दिल्‍ली के विभिन्‍न इलाकों से बड़ी संख्‍या में आए वरिष्‍ठ नागरिकों ने हिस्‍सा लिया। इस अवसर पर पुलिस बैंड के साथ ही वरिष्‍ठ जनों ने कई सांस्‍कृतिक और संगीतमय कार्यक्रम भी प्रस्‍तुत किए।


    ****


    आर.के.मीणा/अर्चना/मधुलिका/सुमन-10435

    
    
    (Release ID: 1548088) Visitor Counter : 145