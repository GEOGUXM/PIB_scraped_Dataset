      नवीन एवं नवीकरणीय ऊर्जा मंत्रालय

      भारत ने नवीकरणीय ऊर्जा पर विचार-विमर्श के लिए पूरे विश्‍व को एकजुट किया, विश्‍व समुदाय ने भारत की सराहना की
      
      ‘ग्‍लोबल री-इन्‍वेस्‍ट 2018’ को शानदार कामयाबी मिली
      
      Posted On: 05 OCT 2018 7:17PM by PIB Delhi


    नवीन एवं नवीकरणीय ऊर्जा मंत्रालय ने अंतर्राष्‍ट्रीय सौर गठबंधन (आईएसए) के प्रथम सम्‍मेलन , हिंद महासागर रिम संघ (आईओआरए) के ऊर्जा मंत्रियों की दूसरी बैठक और द्वितीय ‘ग्लोबल री-इन्वेस्ट’ बैठक एवं एक्‍सपो की मेजबानी की, जिसका समापन आज राष्‍ट्रीय राजधानी क्षेत्र में आयोजित ‘इंडिया एक्‍सपो मार्ट’ में हुआ। प्रधानमंत्री श्री नरेन्‍द्र मोदी द्वारा नई दिल्‍ली स्थित विज्ञान भवन में 02 अक्‍टूबर, 2018 को इन तीनों आयोजनों का उद्घाटन किया गया, जिनमें संयुक्‍त राष्‍ट्र के महासचिव श्री अंटोनियो गुटेरस भी उपस्थित थे।


    द्वितीय ग्‍लोबल री-इन्‍वेस्‍ट भारत-आईएसए साझेदारी नवीकरणीय ऊर्जा निवेशक बैठक और एक्‍सपो में 20 ,000 से भी अधिक प्रतिनिधियों ने भाग लिया, जिनमें 77 से भी अधिक देशों के प्रतिनिधियों ने भाग लिया। इस तीन दिवसीय एक्‍सपो में 40 प्रतिनिधि मंत्री स्‍तर के थे। इस दौरान 50 से भी अधिक पूर्ण एवं त‍कनीकी सत्र आयोजित किये गये, जिनमें 55 अंतर्राष्‍ट्रीय वक्‍ताओं सहित कुल मिलाकर 150 वक्‍ताओं ने भाग लिया।


    विद्युत एवं नवीन और नवीकरणीय ऊर्जा राज्‍य मंत्री (स्‍वतंत्र प्रभार) श्री आर.के. सिंह , रेल एवं कोयला मंत्री श्री पीयूष गोयल, पेरु के ऊर्जा मंत्री श्री फ्रांसिस्‍को इस्‍मोडेस मेजानो और नवीन एवं नवीकरणीय ऊर्जा मंत्रालय में सचिव श्री आनंद कुमार ने समापन सत्र में भाग लिया। इस अवसर पर श्री आर.के. सिंह ने कहा, ‘‘री-इन्‍वेस्‍ट सम्‍मेलन से नीति निर्माताओं, वक्‍ताओं, वैज्ञानिकों और कारोबारियों को एक-दूसरे के साथ बैठक एवं संवाद करने का मौका मिला। मेरे विचार में यह सभी को एकजुट करने का सटीक मॉडल है। इस सम्‍मेलन से यह संदेश जाता है कि पूरी दुनिया नवीकरणीय ऊर्जा के जरिए पर्यावरण के लिए कुछ विशेष करना चाहती है। हमारे प्रधानमंत्री ने हमारे समक्ष ‘एक दुनिया, एक सूर्य एवं एक ग्रिड’ की एक और चुनौती रख दी है। इस विजन को साकार करना संभव है और हम भी इसे हासिल करेंगे।’’


    रेल एवं कोयला मंत्री श्री पीयूष गोयल ने कहा , ‘मुझे पक्‍का भरोसा है कि इतने बड़े सम्‍मेलन से इस क्षेत्र को नई गति मिलेगी। यह नवीकरणीय ऊर्जा के अगले चरण के लिए शुरुआती दौर है। मैं एक ऐसा दिन आने को लेकर आशान्वित हूं, जब सूर्य, पवन और बायोगैस तीनों ही ऊर्जा के मुख्‍य स्रोत होंगे। हमें स्‍वच्‍छ ऊर्जा के अगले स्‍तर पर पहुंचने के लिए पूरी दुनिया की अगुवाई करनी चाहिए।’


    आईएसए के प्रथम सम्‍मेलन की कारोबारी बैठकें 03 अक्‍टूबर को आयोजित की गई थीं और इसके बाद 04 एवं 05 अक्‍टूबर को इसके दो तकनीकी सत्र आयोजित किये गये थे। इस दौरान सोलर ई-मोबिलिटी एवं भंडारण का स्‍तर बढ़ाने के लिए आईएसए के 5वें कार्यक्रम का भी शुभारंभ किया गया था। इस दौरान दो सहमति पत्रों (एमओयू) पर हस्‍ताक्षर किये गये थे , जिनमें से एक एमओयू पर आईओआरए के साथ और दूसरे एमओयू पर संयुक्‍त राष्‍ट्र पर्यावरण के साथ दस्‍तखत किये गये थे।


    द्वितीय ग्‍लोबल री-इन्‍वेस्‍ट भारत-आईएसए साझेदारी नवीकरणीय ऊर्जा निवेशक बैठक और एक्‍सपो के दौरान द्वितीय आईओआरए नवीकरणीय ऊर्जा मंत्रिस्‍तरीय बैठक आयोजित की गई , जिसके बाद 21 देशों ने नवीकरणीय ऊर्जा पर दिल्‍ली घोषणा पत्र का अनुमोदन किया। दिल्‍ली घोषणा पत्र में हिन्‍द महासागर के तटवर्ती देशों में नवीकरणीय ऊर्जा की बढ़ती मांग पूरी करने के लिए आईओआरए के सदस्‍य देशों के बीच सहयोग करने पर विशेष जोर दिया गया है।


    ***


    आर.के.मीणा/अर्चना/ आरआरएस/जीआरएस – 105 77


    

    
    (Release ID: 1548976) Visitor Counter : 30