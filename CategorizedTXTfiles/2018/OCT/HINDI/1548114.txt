      श्रम और रोजगार मंत्रालय

      औद्योगिक कर्मचारियों के लिए उपभोक्‍ता मूल्‍य सूचकांक अगस्‍त, 2018 में स्थिर रहा
      Posted On: 01 OCT 2018 3:15PM by PIB Delhi


    औद्योगिक कर्मचारियों के लिए अखिल भारतीय उपभोक्‍ता मूल्‍य सूचकांक (सीपीआई-डब्‍ल्‍यूआई) अगस्‍त , 2018 में 301 अंक पर स्थिर रहा। प्रत्‍येक महीने में प्रतिशत के आधार पर बदलाव की दृष्टि से यह जुलाई 2018 और अगस्‍त, 2018 के बीच स्थिर रहा। यह पिछले वर्ष के समान महीनों में भी स्थिर रहा है।


    वर्तमान सूचकांक में बदलाव के लिए अधिकतम ऊपरी दबाव विविध एवं खाद्य पदार्थ समूहों की ओर से आया। इन दोनों समूहों ने कुल बदलाव में क्रमश: (+) 0.25 और (+) 0.07 प्रतिशत का योगदान दिया। जहां तक विभिन्‍न वस्‍तुओं का सवाल है, चावल, आटा, गेहूं का आटा, मूंगफली तेल, बैंगन, गोभी, गाजर, परवल, पके हुए आम, चीनी, रसोई गैस, पेट्रोल, आभूषण, शीशा इत्‍यादि की कीमतें बढ़ जाने के कारण सूचकांक में वृद्धि हुई है। हालांकि, ताजा मछली, पोल्‍ट्री, अंडे, प्‍याज, फ्रेंच बीन्‍स, मेथी, मटर, मूली, टमाटर, सेब, अमरूद इत्‍यादि के दाम घट गये, जिससे सूचकांक में वृद्धि पर लगाम लग गई और यह नीचे की ओर आ गया।


    सीपीआई-आईडब्‍ल्‍यू पर आधारित वार्षिक महंगाई दर पिछले महीने की तुलना में अगस्‍त , 2018 में 5.61 प्रतिशत पर स्थिर रही। वहीं, पिछले वर्ष के समान महीने में महंगाई दर 2.52 प्रतिशत आंकी गई। इसी तरह खाद्य महंगाई दर अगस्‍त, 2018 में (-) 0.32 प्रतिशत पर स्थिर रही, जबकि पिछले वर्ष के समान महीने में यह 1.61 प्रतिशत आंकी गई थी।


    केन्‍द्र स्‍तर पर रांची -हटिया और भावनगर में सीपीआई-आईडब्‍ल्‍यू में 5-5 अंकों की सर्वाधिक वृद्धि दर्ज की गई, जबकि कोडरमा में सीपीआई-आईडब्‍ल्‍यू में 4 अंकों की बढ़ोतरी आंकी गई है। इसी तरह 9 केन्‍द्रों में सीपीआई-आईडब्‍ल्‍यू में 3-3 अंकों, 7 केन्‍द्रों में 2-2 अंकों और 13 केन्‍द्रों में 1-1 अंक की वृद्धि दर्ज की गई। वहीं, दूसरी ओर पुणे और त्रिपुरा में सीपीआई-आईडब्‍ल्‍यू में 3-3 अंकों की सर्वाधिक कमी दर्ज की गई। इसी तरह 6 केन्‍द्रों में 2-2 अंकों और 15 केन्‍द्रों में 1-1 अंक की कमी आंकी गई। शेष 23 केन्‍द्रों में सीपीआई-आईडब्‍ल्‍यू स्थिर रहा।


    37 केन्‍द्रों में सीपीआई-आईडब्‍ल्‍यू राष्‍ट्रीय औसत से अधिक रहा , जबकि 41 केन्‍द्रों में सूचकांक राष्‍ट्रीय औसत से कम रहा।


    ***


    आर.के. मीणा/अर्चना/आरआरएस/जीआरएस- 10433

    
    
    (Release ID: 1548114) Visitor Counter : 197
    
    
      Read this release in: English