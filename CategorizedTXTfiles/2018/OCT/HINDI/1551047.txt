      रक्षा मंत्रालय

      भारत और इंडोनेशिया के बीच रक्षा विषयों पर द्विपक्षीय वार्ता
      Posted On: 23 OCT 2018 12:40PM by PIB Delhi


    भारत और इंडोनेशिया के रक्षा मंत्रियों के बीच आयोजित द्विपक्षीय वार्ता का आज जकार्ता में सफलतापूर्वक समापन हुआ।


    भारतीय रक्षा मंत्री श्रीमती निर्मला सीतारमण और इंडोनेशिया के रक्षा मंत्री रिटायर्ड जनरल रियामिजार्ड रियाकुडू के बीच की ये बैठक तब हुई है जब दोनों देश अपने द्विपक्षीय संबंधों को एक व्यापक रणनीतिक साझेदारी के स्तर पर ले जा चुके हैं और मई 2018 में ही इन्होंने एक नया रक्षा सहयोग समझौता किया है।


    श्रीमती निर्मला सीतारमण ने दोनों देशों के बीच नजदीकी राजनीतिक संवाद , आर्थिक व व्यापारिक संबंधों , सांस्कृतिक व नागरिक जुड़ावों की परंपरा की बात करते हुए भारत-इंडोनेशिया के बीच समुद्री पड़ोसियों के तौर पर पारस्परिक रूप से लाभदायक और लगातार बने रहने वाले संबंधों पर जोर दिया।


    दोनों देशों की सेनाओं के बीच पारस्परिक संबंधों पर संतोष जताते हुए श्रीमती निर्मला सीतारमण ने कहा कि द्विपक्षीय नौसेना एवं वायुसेना अभ्यासों की शुरुआत से और तीनों सेनाओं के स्टाफ के बीच नियमित वार्ताओं के संचालन से दोनों देशों की सेनाओं के बीच द्विपक्षीय रक्षा सहयोग की नींव मजबूत होती है। दोनों देशों के रिश्तों के आगे बढ़कर एक व्यापक रणनीतिक साझेदारी के स्तर पर जाने के संदर्भ में इन दोनों पक्षों ने सहयोग बढ़ाने के क्षेत्रों पर चर्चा की। इनमें सूचना के बेहतर आदान-प्रदान और विशेष प्रशिक्षण कार्यक्रमों के माध्यम से समुद्री व तटीय सुरक्षा को मजबूत करने का विषय भी शामिल था। भारत ने मलाक्का स्ट्रेट्स पेट्रोल समूह में साझेदार बनने के अपने प्रस्ताव को समर्थन देने के लिए इंडोनेशिया को धन्यवाद दिया।


    इसके अलावा दोनों देशों के बीच रक्षा उद्योगों और रक्षा अनुसंधान व विकास के क्षेत्र में सहयोग के संभावित क्षेत्रों की भी पहचान की गई। दोनों मंत्रियों ने द्विपक्षीय रक्षा कार्यों में पारस्परिक सहमति वाले क्षेत्रों में प्रगति के लिए कार्य समूहों के गठन को मंजूरी दी है और इच्छा जताई है कि ये कार्य समूह जितना जल्दी हो सके भारत में मिलें।


    रक्षा मंत्री श्रीमती निर्मला सीतारमण ने इंडोनेशिया के समुद्री मामलों के समन्वय मंत्री रिटायर्ड जनरल लुहुत पंजाइतान और राजनीतिक , कानून व सुरक्षा मामलों के समन्वय मंत्री रिटायर्ड जनरल विरान्तो से भी मुलाकात की। इन बैठकों के दौरान कूटनीतिक महत्व के विषयों और द्विपक्षीय रक्षा सहयोग के क्षेत्रों पर चर्चा की गई और उन पर सहमतियां बनीं।


    अपने कार्यक्रम के अनुसार रक्षा मंत्री श्रीमती सीतारमण ने जकार्ता में उन भारतीय सैनिकों के स्मारक पर पुष्पांजलि अर्पित की जिन्होंने द्वितीय विश्व युद्ध के दौरान इंडोनेशिया में बहुत बड़ा बलिदान दिया था।


    *****


    आर.के.मीणा / एएम / जीबी- 10888


    

    
    (Release ID: 1551047) Visitor Counter : 17