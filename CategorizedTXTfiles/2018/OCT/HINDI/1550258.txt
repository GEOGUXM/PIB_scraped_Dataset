      वित्‍त मंत्रालय

      एशियाई विकास बैंक और भारत ने क्षेत्रीय कनेक्टिविटी बेहतर करने के लिए 150 मिलियन डॉलर के ऋण समझौते पर हस्ताक्षर किए
      Posted On: 01 OCT 2018 6:50PM by PIB Delhi


    एशियाई विकास बैंक (एडीबी) और भारत सरकार ने सड़क कनेक्टिविटी में निरंतर सुधार का वित्त पोषण करने के साथ-साथ पश्चिम बंगाल और देश के पूर्वोत्तर क्षेत्र में अंतर्राष्ट्रीय व्यापार कॉरिडोर की दक्षता बढ़ाने के लिए आज नई दिल्ली में 150 मिलियन डॉलर के ऋण समझौते पर हस्ताक्षर किए। 500 मिलियन डॉलर के दक्षिण एशिया उप-क्षेत्रीय आर्थिक सहयोग सड़क कनेक्टिविटी निवेश कार्यक्रम के तहत दूसरी किस्त के ऋण समझौते पर भारत सरकार की ओर से वित्त मंत्रालय में आर्थिक मामलों के विभाग में अपर सचिव श्री समीर कुमार खरे और एडीबी की ओर से एडीबी के भारत निवासी मिशन के कंट्री डायरेक्टर श्री केनिची योकोयामा ने हस्ताक्षर किए। वर्ष 2014 में स्वीकृत किए गए इस कार्यक्रम का उद्देश्य भारत के उत्तर बंगाल और पूर्वोत्तर क्षेत्र में लगभग 500 किलोमीटर लंबी सड़कों का विस्तार करना है जिससे भारत के भीतर और एसएएसईसी के अन्य सदस्यों देशों से जुड़ा क्षेत्रीय परिवहन और बेहतर तथा सुरक्षित हो जाएगा।


    मणिपुर राज्य के लिए परियोजना समझौते पर अवर सचिव (वर्क्स) श्री शेख अब्दुल हकीम द्वारा और राष्ट्रीय राजमार्गों तथा अवसंरचना विकास निगम लिमिटेड के लिए कार्यकारी निदेशक (वर्क्स) श्री डब्ल्यू. बलाह द्वारा हस्ताक्षर किए गए।


    ऋण समझौते पर हस्ताक्षर करने बाद श्री खरे ने कहा कि यह कार्यक्रम क्षेत्रीय कनेक्टिविटी की दिशा में एक अहम पहल है जिसका उद्देश्य महत्वपूर्ण सड़कों का उन्ययन करके उत्तरी बंगाल-पूर्वोत्तर क्षेत्र अंतर्राष्ट्रीय व्यापार कॉरिडोर के जरिए घरेलू और क्षेत्रीय व्यापार बढ़ाना है। उन्होंने कहा कि इससे दक्षिण एशिया में क्षेत्रीय कनेक्टिविटी बढ़ाने के लिए भारत द्वारा किए जा रहे प्रयासों को नई गति प्रदान करना है।


    इस अवसर पर श्री योकोयामा ने कहा कि नए ऋण से मणिपुर में स्थित महत्वपूर्ण राष्ट्रीय एवं राज्य राजमार्गों का उन्ययन करने और देश के भीतर अवस्थित ट्रंक रोड नेटवर्क एवं पड़ोसी देशों के बीच अंतिम छोर तक कनेक्टिविटी सुनिश्चित करने के लिए एक महत्वपूर्ण अंतराष्ट्रीय पुल का निर्माण करने में मदद मिलेगी।


    एडीबी अत्यधिक गरीबी का उन्मूलन करने के लिए अपने प्रयासों को जारी रखने के साथ-साथ एक समृद्ध, समावेशी, सुदृढ़ एशिया-प्रशांत क्षेत्र बनाने के अपने लक्ष्य को प्राप्त करने के लिए प्रतिबद्ध है।


    ***


    आर.के.मीणा/अर्चना/आरआरएस/सीएल-10818

    
    
    (Release ID: 1550258) Visitor Counter : 24