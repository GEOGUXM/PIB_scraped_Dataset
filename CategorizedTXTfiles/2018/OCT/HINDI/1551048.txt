      रक्षा मंत्रालय

      तीसरी राष्ट्रीय एलीट पुरुष मुक्केबाजी प्रतियोगिता 27 अक्टूबर से 2 नवंबर को पुणे के सैन्य खेल संस्थान में होगी
      Posted On: 23 OCT 2018 12:41PM by PIB Delhi


    पुणे का सैन्य खेल संस्थान , सेवा खेल नियंत्रण बोर्ड के तत्वावधान में और भारतीय मुक्केबाजी संघ की ओर से 27 अक्टूबर से 2 नवंबर 2018 के बीच तीसरी राष्ट्रीय एलीट पुरुष मुक्केबाजी प्रतियोगिता का आयोजन करने जा रहा है। इस प्रतियोगिता में विभिन्न राज्यों या सेवाओं या बराबरी के राज्य संघों की 36 टीमों से पुरुष श्रेणी में करीब 360 मुक्केबाज़ हिस्सा लेंगे। प्रतियोगिता का स्थल होगा घोरपड़ी पुणे में मुंडवा मार्ग पर स्थित सैन्य खेल संस्थान।


    ये प्रतियोगिता सभी दस भार वर्गों में आयोजित की जाएगी। इसी प्रतियोगिता में मुक्केबाज़ों को राष्ट्रीय शिविरों और भारतीय मुक्केबाजी संघ द्वारा अगले साल आयोजित होने वाले ओलंपिक क्वालीफाइंग टूर्नामेंटों के लिए चुना जाएगा। इस राष्ट्रीय मुक्केबाजी प्रतियोगिता में जो शीर्ष मुक्केबाज़ हिस्सा लेने वाले हैं उनमें ओलंपिक खिलाड़ी शिवा थापा (एशियाई खेलों और राष्ट्रमंडल खेलों में पदक विजेता , अर्जुन पुरस्कार विजेता) , सुबेदार सतीश कुमार (राष्ट्रमंडल खेल 2018 रजत पदक विजेता , अर्जुन पुरस्कार विजेता 2018) , नायब सुबेदार मनीष कौशिक (राष्ट्रमंडल खेल 2018 रजत पदक विजेता) , नमन तंवर (राष्ट्रमंडल खेल 2018 कांस्य पदक विजेता) और गौरव बिधूड़ी (सीनियर वर्ल्ड चैम्पियनशिप कांस्य पदक विजेता) जैसे कुछ नाम शामिल हैं।


    इन राष्ट्रीय मुक्केबाजी मुकाबलों की शुरुआत 27 अक्टूबर 2018 को एक उद्घाटन समारोह से होगी। सेमीफाइनल और फाइनल मुकाबले 1 नवंबर और 2 नवंबर को होंगे। विजेताओं के लिए पदक वितरण समारोह 2 नवंबर को किया जाएगा जिसके बाद समापन समारोह होगा।


    इस प्रतियोगिता के सुचारू संचालन के लिए सभी खिलाड़ियों , अधिकारियों और संचालक स्टाफ के ठहरने की व्यवस्था सैन्य खेल संस्थान द्वारा की गई हैं। इन मैचों के आयोजन के लिए सैन्य खेल संस्थान के विश्व स्तरीय ढांचे का उपयोग किया जाएगा। पुणे में जो मुक्केबाजी के प्रशंसक हैं उनका यहां सभी दिनों में आकर स्पर्धाएं देखने के लिए स्वागत है।


    कर्नल अमन आनंद


    पीआरओ , सेना


    *****


    आर.के.मीणा / एएम / जीबी- 10889


    

    
    (Release ID: 1551048) Visitor Counter : 7