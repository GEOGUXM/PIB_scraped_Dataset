      रक्षा मंत्रालय

      भारतीय नौसैनिक पोत एवं विमान 32 वीं भारत-इण्डोनेशिया समन्वित गश्ती (CORPAT) के लिये इण्डोनेशिया के बेलावन पहुंचे
      Posted On: 11 OCT 2018 2:16PM by PIB Delhi


    दिनांक 11 से 27 अक्टूबर 2018 के बीच होने वाली 32 वीं भारत-इण्डोनेशिया समन्वित गश्ती ( CORPAT ) के लिये कमाण्डर दीपक बाली की अगुवाई में भारतीय नौसैनिक पोत कुलिश, जो एक कोरा क्लास मिसाइल युद्धपोत है, एवं भारतीय डॉर्नियर (नौसैनिक समुद्री गश्ती विमान) ने अंडमान एवं निकोबार कमान से इण्डोनेशिया के बेलावन तट में प्रवेश किया। प्रतिनिधिमण्डल की अध्यक्षता अंडमान एवं निकोबार कमान के नेवल कंपोनेंट कमाण्डर कमोडोर आशुतोष रिधोरकर कर रहे हैं।


    दोनों देशों के पोत एवं विमान 236 नॉटिकल मील लंबी अंतर्राष्ट्रीय समुद्री सीमा के अपने-अपने हिस्सों पर गश्त करेंगे। यह गश्त 14 से 24 अक्टूबर के मध्य तीन चरणों में संचालित की जाएगी, तत्पश्चात अंडमान एवं निकोबार द्वीप समूह के पोर्ट ब्लेयर में 25 से 26 अक्टूबर 2018 को समापन समारोह आयोजित होगा।


    यात्रा का उद्देश्य यह सुनिश्चित करना है कि समुद्री मामलों में मित्र देशों के साथ भारत का भाईचारा एवं शांतिपूर्ण उपस्थिति सुव्यवस्थित बनी रहे, पारस्परिकता सुदृढ़ हो एवं दोनों देशों के बीच मौजूदा मैत्रीपूर्ण संबंध प्रगाढ़ बनें।


    बेलावन में ठहरने के दौरान अनेक गतिविधियों की योजना बनाई गई है जैसे आधिकारिक गतिविधियां, पोत पर औपचारिक कार्यक्रम, आगंतुकों के लिये पोत पर आगमन की सुविधा एवं पेशेवर चर्चा।


    हिंद महासागर क्षेत्र (आईओआर) में सामुद्रिक चिंताओं के निराकरण के लिये पिछले दिनों भारतीय नौसैनिक सम्पत्तियां अनेक बार भेजी गई हैं।


    इसके अतिरिक्त आदरणीय प्रधानमंत्री के SAGAR (सिक्योरिटी एण्ड ग्रोथ फॉर ऑल इन द रीजन) नज़रिए के लिहाज से भारतीय नौसेना हिंद महासागर क्षेत्र में इइज़ेड निगरानी, खोजबीन एवं बचाव, अन्य क्षमता-निर्माण एवं क्षमता-वृद्धि गतिविधियों के माध्यम से दूसरे देशों की सहायता कर रही है। मौजूदा तैनाती समुद्र में मज़बूत मैत्रीपूर्ण संबंधों एवं पारस्परिकता की बेहतरी में भारतीय नौसेना के प्रयास में योगदान करेगी ।


    *******


    आर.के.मीणा / एएम / एबी -10700

    
    
    (Release ID: 1549705) Visitor Counter : 30