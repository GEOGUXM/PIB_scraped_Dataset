      इस्‍पात मंत्रालय

      इस्‍पात मंत्री आज भिलाई इस्‍पात संयंत्र का दौरा करेंगे
      Posted On: 10 OCT 2018 2:38PM by PIB Delhi


    केन्‍द्रीय इस्‍पात मंत्री चौधरी बीरेन्‍दर सिंह आज भिलाई में उस अस्‍पताल का दौरा करेंगे जहां गैस पाइप लाइन दुर्घटना के घायलों को भर्ती कराया गया है और उनका इलाज चल रहा है।


    इस्‍पात मंत्री ने स्‍वास्‍थ्‍य मंत्रालय और दिल्‍ली के एम्‍स अस्‍पताल के उन चार बर्न्‍स विशेषज्ञों से संपर्क किया जिन्‍हें घायलों के इलाज के लिए भिलाई भेजा गया है। एम्‍स के विशेषज्ञों की सलाह के आधार पर आगे इलाज की प्रक्रिया तय की जाएगी।


    घायलों में तीन की हालत गंभीर है। एक व्‍यक्ति निगरानी में है और अन्‍य का जलने की विभिन्‍न अवस्‍थाओं के लिए इलाज चल रहा है। इस्‍पात मंत्रालय पहले ही दुर्घटना की आंतरिक जांच का आदेश दे चुका है।


    भिलाई इस्‍पात संयंत्र के कोक ओवन बैटरी परिसर संख्‍या 11 की गैस पाइप लाइन में रखरखाव कार्य के दौरान कल सुबह आग लग गई थी। इस दुर्घटना में मारे गए और घायल सभी व्‍यक्ति नियमित फैक्‍टरी कर्मचारी थे।


    इस्‍पात राज्‍य मंत्री विष्‍णु देव साय, इस्‍पात सचिव विनय कुमार और भारतीय इस्‍पात प्राधिकरण लिमिटेड (सेल) के अध्‍यक्ष अनिल कुमार चौधरी कल शाम भिलाई पहुंचे और उन्‍होंने अस्‍पताल जाकर घायलों का हालचाल पूछा। इस्‍पात मंत्रालय और सेल प्रभावित परिवारों को हरसंभव सहायता प्रदान कर रहा है।


    ***


    आर . के . मीणा / अर्चना / कविता/वीके - 1 0614


    

    
    (Release ID: 1549184) Visitor Counter : 62