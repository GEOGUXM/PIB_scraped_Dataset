      रक्षा मंत्रालय

      रक्षा मंत्री की फ्रांस यात्रा
      Posted On: 12 OCT 2018 7:41PM by PIB Delhi


    रक्षा मंत्री श्रीमती निर्मला सीतारमण ने अपनी फ्रांसीसी समकक्ष सशस्त्र बल मंत्री सुश्री फ्लोरेंस पार्ली के साथ प्रथम भारत-फ्रांस मंत्रिस्तरीय वार्षिक रक्षा संवाद के लिये अक्टूबर 11-12, 2018 के दौरान फ्रांस की यात्रा की । अपनी यात्रा के दौरान श्रीमती सीतारमण ने फ्रांसीसी रक्षा उद्योग के मुख्य कार्यकारी अधिकारियों से भी विमर्श किया एवं एक रक्षा उत्पादन स्थल का दौरा किया ।


    पेरिस में 11 अक्टूबर, 2018 को हुए रक्षा संवाद के दौरान दोनों मंत्रियों ने द्विपक्षीय रक्षा सहयोग के समस्त पहलुओं की विस्तृत समीक्षा की जो कि भारत-फ्रांस रणनीतिक साझेदारी का प्रमुख स्तंभ है । उन्होंने आपसी रुचि के समकालीन क्षेत्रीय एवं अंतरराष्ट्रीय घटनाक्रमों पर विचारों का आदान प्रदान भी किया ।


    दोनों देशों ने रक्षा क्षेत्र से संबंधित आधिकारिक एवं सामरिक आदान-प्रदान को गहरा करने के उपायों पर भी चर्चा की । इस पर सहमति बनी कि भविष्य में नियमित साझा अभ्यासों (शक्ति, वरुण, गरुड़) का दायरा व्यापक किया जाए । यह स्वीकार करते हुए कि हिन्द महासागर क्षेत्र में आपसी सामरिक एवं सुरक्षा हितों की संरक्षा करना एवं उन्हें प्रोत्साहन देना भारत-फ्रांस साझेदारी के लिये महत्वपूर्ण है, दोनों मंत्रियों ने "हिन्द महासागर क्षेत्र में भारत-फ्रांस सहयोग के संयुक्त रणनीतिक दृष्टिकोण" के निरंतर कार्यान्वयन पर बातचीत की ।


    यात्रा के दौरान रक्षा मंत्री ने "एक बहुध्रुवीय विश्व में भारत-फ्रांस रक्षा सहयोग" विषय पर चयनित श्रोताओं को आईआरएसईएम (फ्रेंच मिलिट्री कॉलेज्स इंस्टिट्यूट फ़ॉर स्ट्रेटेजिक रिसर्च), पेरिस में सैन्य एवं रणनीतिक विषयों पर एक जाने माने थिंक टैंक, में संबोधित भी किया ।


    रक्षा मंत्री ने फ्रांस गणराज्य के प्रधानमंत्री श्री एडवर्ड फिलिप से भी मुलाकात की एवं द्विपक्षीय सहयोग के मुद्दों पर चर्चा की ।


    फ्रांसीसी रक्षा उद्योग के उच्चस्तरीय नेतृत्व से बातचीत ने दौरान रक्षा मंत्री ने उनसे मेक इन इंडिया पहल के अंतर्गत भारत में अपने रक्षा निर्माण का कार्य हाथ में लेने और उसका प्रसार करने के साथ साथ भारतीय साझेदारों जैसे भारत डायनामिक्स लिमिटेड, हिंदुस्तान एरोनॉटिक्स लिमिटेड, भारत इलेक्ट्रॉनिक्स लिमिटेड, भारत अर्थ मूवर्स लिमिटेड, गोवा शिपयार्ड लिमिटेड, मझगांव डॉक शिपबिल्डर्स लिमिटेड इत्यादि के साथ रक्षा तकनीक एवं अनुसंधान व विकास सहयोग में वृद्धि करने का अनुरोध किया ।


    ***


    आर.के.मीणा / अर्चना/एबी/डीए – 10727

    
    
    (Release ID: 1549786) Visitor Counter : 16