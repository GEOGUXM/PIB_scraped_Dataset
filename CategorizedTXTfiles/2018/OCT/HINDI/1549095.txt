      राष्ट्रपति सचिवालय

      भारत के राष्ट्रपति द्वारा ताजिकिस्तान यात्रा के दौरान जारी प्रेस वक्तव्य
      Posted On: 08 OCT 2018 7:46PM by PIB Delhi

     1. सलोम। सबसे पहले मैं गरिमामय और गर्मजोशी से भरे स्वागत के लिये राष्ट्रपति रहमोन के प्रति ह्रदय से अपना आभार व्यक्त करता हूं। राष्ट्रपति महोदय, आपके स्वागत की गर्मजोशी हमारी मित्रता और हमारी रणनीतिक साझेदारी की गहराई और जीवंतता को दर्शाती है।
     2. यह मध्य एशिया की मेरी पहली यात्रा है। मध्य एशिया में ताजिकिस्तान हमारा सबसे निकट का पड़ोसी है। इसी वजह से मैंने सबसे पहले दुशांबे आने का निर्णय किया।
     3. ताजिकिस्तान के साथ भारत के ऐतिहासिक संबंध हैं। हमारी सभ्यताओं के बीच संबंध प्राचीन काल से ही रहे हैं। हमारे सांस्कृतिक और भाषाई संबंध हमेशा से ही मजबूत रहे हैं। रुदाकी, अमीर खुसरो और बेदिल जैसे कवि और दार्शनिकों के नाम भारत और ताजिकिस्तान में घर-घर में जाने जाते हैं। उनकी रचनायें मानवता और सहनशीलता के हमारे साझा मूल्यों की गवाह हैं।
     4. राष्ट्रपति महोदय, 27 वर्ष पुराने हमारे राजनयिक संबंधों की तरफ मुड़कर देखने पर हमें उस पर काफी गर्व है जो हमने साथ में मिलकर हासिल किया है। इन वर्षों में भारत और ताजिकिस्तान ने साथ मिलकर द्विपक्षीय और बहुपक्षीय सहयोग के लिये मजबूत आधार तैयार किया है। वर्ष 2012 में हमने अपने संबंधों को रणनीतिक साझेदारी में परिवर्तित किया था। राष्ट्रपति रहमोन, इस संबंध को पुष्ट करने में आपकी व्यक्तिगत रुचि की भारत में हम काफी सराहना करते हैं। ताजिकिस्तान में शांति, स्थिरता और एक प्रगतिशील जीवन शैली को प्रोत्साहन देने और चरमपंथ और आतंकवाद का मुकाबला करने में आपके महान योगदान का हमें अहसास है।
     5. शंघाई सहयोग संगठन में भारत की सदस्यता ने हमारी रणनीतिक साझेदारी में सहयोग के नये दरवाजे खोले हैं जिसके लिये ताजिकिस्तान ने हमारा जोरदार समर्थन किया था।
     6. देवियों और सज्जनों, राष्ट्रपति रहमोन के साथ आज की मेरी बैठक में हमारे विचारों पर काफी उपयोगी चर्चा हुई। मुझे पूर्ण विश्वास है कि भविष्य की जिस योजना पर हम सहमत हुये हैं वह हमारी रणनीतिक साझेदारी को और सशक्त बनायेगी। रक्षा, व्यापार एवं निवेश, पर्यटन, स्वास्थ्य और विकासोन्मुख साझेदारी के क्षेत्र में द्विपक्षीय सहयोग बढ़ाने की अपार संभावनायें हैं। अपने संबंधों को और आगे ले जाने के लिये आज हमने राजनीतिक संबंध, रणनीतिक शोध, कृषि, अक्षय ऊर्जा, परंपरागत चिकित्सा, अंतरिक्ष तकनीक, युवा मामलों और आपदा प्रबंधन के क्षेत्र में महत्वपूर्ण सहमति पत्रों पर हस्ताक्षर किये हैं।
     7. भारत ताजिकिस्तान को क्षमता विकास और विकासात्मक सहायता उपलब्ध कराने के लिये प्रतिबद्ध है। हमें ताजिकिस्तान सरकार द्वारा चिन्हित विकास परियोजनाओं के लिये 2 करोड़ अमेरिकी डॉलर की सहायता प्रदान करने में खुशी है। जैसा कि हमारे मेजबान का निवेदन है हम आपके देश में सात गावों में सौर ऊर्जा परियोजनाओं की सफलता की संभावनाओं का अध्ययन करेंगे। हमें ताजिक सेना के लिये अंग्रेजी भाषा की दो प्रयोगशालायें उपलब्ध कराने में भी खुशी है।
     8. हमारे आर्थिक संबंधों और रणनीतिक साझेदारी की अधिकतम संभावना को हासिल करने के लिये संपर्क के साधन बेहद अहम हैं। सामान की आसान ढुलाई के लिये भारत और ताजिकिस्तान मिलकर इंटरनेशनल नॉर्थ-सॉउथ कॉरिडोर और संपर्क बढ़ाने की अन्य पहलों जैसे चाबहार बंदरगाह का विकास और अश्गाबात समझौते को प्रोत्साहित कर सकते हैं।
     9. हम एक ऐसे क्षेत्र में रहते हैं जो कि दुर्भाग्य से चरमपंथियों और आतंकवादियों द्वारा पैदा की जा रही चुनौती से ग्रस्त है। भारत और ताजिकिस्तान दोनों ही देश सभी तरह के आतंकवाद और हिंसक अतिवाद का मुकाबला करने के लिये प्रतिबद्ध हैं जो कि अंतरराष्ट्रीय शांति और स्थिरता के लिये गंभीर खतरे हैं। मैं संयुक्त राष्ट्र में अंतरराष्ट्रीय आतंकवाद पर एक व्यापक समझौते को शीघ्र अपनाये जाने के लिये राष्ट्रपति रहमोन के समर्थन के लिये उनको धन्यवाद देता हूं।
      * एक ऐसी शांति प्रक्रिया के जरिये भारत पड़ोसी देश अफ़ग़ानिस्तान में शांति और विकास के प्रति प्रतिबद्ध है जिसका नेतृत्व, स्वामित्व और नियंत्रण अफ़ग़ानिस्तान के हाथ में हो। ताजिकिस्तान की तरह हम भी एक शांतिपूर्ण अफ़ग़ानिस्तान की कामना करते हैं जो कि राष्ट्रीय सद्भावना को हासिल कर सके।
      * मुझे खुशी है कि महत्वपूर्ण क्षेत्रीय और वैश्विक विषयों पर भारत और ताजिकिस्तान के बीच सामंजस्य है। मुझे विश्वास है कि राष्ट्रपति रहमोन के कुशल नेतृत्व में ताजिकिस्तान का भविष्य वैसा ही उज्ज्वल होगा जैसा कि इसका भूतकाल था और भारत-ताजिकिस्तान के संबंध नयी ऊंचाइयों को प्राप्त करेंगे।
      * मैंने राष्ट्रपति रहमोन को शीघ्र ही भारत की यात्रा पर आने का निमंत्रण दिया है। मैं उनका स्वागत करने की अपेक्षा रखता हूं।

    धन्‍यवाद!


    *****


    आर.के.मीणा/अर्चना/केटी-10613


    

    
    (Release ID: 1549095) Visitor Counter : 50
    
    
    
    
    

*