      पोत परिवहन मंत्रालय

      भारत और बांग्लादेश ने अंतर्देशीय जल परिवहन के प्रोटोकॉल व्यवस्था और सुधार से संबंधित मुद्दों पर बातचीत की
      
      दोनों देशों के बीच आज नई दिल्ली में 'अंतर्देशीय जल पारगमन एवं व्यापार’ विषय पर 19वीं स्थायी समिति की बैठक हुई

      Posted On: 24 OCT 2018 7:33PM by PIB Delhi

    भारत और बांग्लादेश ने आज नई दिल्ली में ' अंतर्देशीय जल पारगमन एवं व्यापार पर प्रोटोकॉल ’ (पीआईडब्ल्यूटीटी) विषय पर 19वीं स्थायी समिति की बैठक में दोनों देशों के बीच अंतर्देशीय जल परिवहन के प्रोटोकॉल व्यवस्था और सुधार से संबंधित विभिन्न मुद्दों पर चर्चा की। बैठक में दोनों देशों के उच्च स्तरीय प्रतिनिधिमंडल शामिल हुए जिसमें जहाजरानी, विदेश, गृह, वित्त, पूर्वोत्तर क्षेत्र विकास मंत्रालयों और भारतीय अंतर्देशीय जलमार्ग प्राधिकरण के प्रतिनिधि और बांग्लादेश के जहाजरानी मंत्रालय, राजस्व बोर्ड, महानिदेशक (जहाजरानी) और बांग्लादेश अंतर्देशीय जल परिवहन प्राधिकरण (बीआईडब्ल्यूटीए) के अधिकारी शामिल थे।


    दोनों देश प्रोटोकॉल मार्ग पर पश्चिम बंगाल में जियोंखली से कोलाघाटी तक रूपनारायण नदी (राष्ट्रीय जल मार्ग- 86) को शामिल करने पर विचार करने पर सहमत हुए हैं। दोनों देशों में पश्चिम बंगाल में कोलाघाटी और बांग्लादेश में चिल्मारी बंदरगाह को जहाजों के विश्राम स्थल के रूप में घोषित करने पर भी सहमति बनी है। नई व्यवस्था के तहत फ्लाई ऐश, सीमेंट, निर्माण सामग्री इत्यादि रूपनारायण नदी के जरिए भारत से बांग्लादेश भेजे जा सकेंगे। दोनों देश बराक नदी (एनडब्ल्यू 16) पर बदरपुर को असम में करीमगंज और बांग्लादेश में आशुगंज के घोरासल को जहाजों के विश्राम स्थल के विस्तार के रूप घोषित करने के फैसला लिया है। भारत ने कोलकाता से असम में सिल्चर तक प्रोटोकॉल मार्ग पर विस्तार का प्रस्ताव रखा है।


    दोनों देश कल नई दिल्ली में जहाजरानी सचिव स्तर की वार्ता करेंगे जिसमें चट्टोग्राम और मोंगला बंदरगाह का इस्तेमाल भारत से माल भेजने के लिए किए जाने सहित कई मुद्दों पर समझौता हो सकता है।


    ***


    आर.के. मीणा/अर्चना/एके / एमएम– 10861


    

    
    (Release ID: 1550646) Visitor Counter : 286