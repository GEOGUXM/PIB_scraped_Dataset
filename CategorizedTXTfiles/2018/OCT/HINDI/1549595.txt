      विज्ञान एवं प्रौद्योगिकी मंत्रालय

      चार दिवसीय इंडिया इंटरनेशनल साइंस फेस्टिवल (आईआईएसएफ-2018) लखनऊ में सम्पन्न
      आईआईएसएफ में बीस हजार से अधिक पंजीकरण और दस लाख से अधिक लोगों के आने से एशिया का यह अपनी तरह का सबसे बड़ा समारोह
      
      ​​​​​​​इसके बाद नए भारत का आदर्श वाक्य हो सकता है “जय जवान, जय किसान, जय विज्ञान और जय अनुसंधान” : डॉ. हर्षवर्धन
      
      केन्द्रीय मंत्री श्री नितिन गडकरी ने साइंस इन इंडिया पर एक वेबसाइट शुरू की

      Posted On: 08 OCT 2018 6:03PM by PIB Delhi

    चार दिवसीय इंडिया इंटरनेशनल साइंस फेस्टिवल (आईआईएसएफ-2018) आज लखनऊ में सम्पन्न हो गया। आईआईएसएफ-2018 में 10 लाख से अधिक लोगों के आने और 22 हजार से अधिक पंजीकरणों से यह एशिया का अपनी तरह का सबसे बड़ा समारोह बन गया। यह संख्या चार वर्ष में सबसे अधिक है।


    आईआईएसएफ का उद्घाटन राष्ट्रपति श्री रामनाथ कोविंद ने किया। समारोह में वैज्ञानिक, अनुसंधानकर्ता, छात्र, किसान, विभिन्न क्षेत्रों के लोगों ने विचार-विमर्श और वाद-विवाद करने के साथ देखा कि किस प्रकार विज्ञान एवं प्रौद्योगिकी नए भारत को आकार दे रही है। सभी साझेदारों को बधाई देते हुए केन्द्रीय मंत्री ने कहा कि चार दिन तक चले समारोह में 1200 से अधिक रिसर्च पेपर प्रस्तुत किए गए।


    समापन समारोह में केन्द्रीय विज्ञान एवं प्रौद्योगिकी मंत्री डॉ. हर्षवर्धन ने कहा कि विज्ञान समारोह में लोगों की बड़े पैमाने पर भागीदारी को देखते हुए “जय जवान, जय किसान, जय विज्ञान” के साथ जय अनुसंधान जोड़ना गलत नहीं होगा। डॉ. हर्षवर्धन ने बताया कि इस दौरान 1200 से अधिक रिसर्च पेपर प्रस्तुत किए गए, 1500 से अधिक किसानों के अलावा विज्ञान के प्रति उत्साह रखने वाले युवाओं के अपार समूह ने इस समारोह को दुनिया का अपनी तरह का अनोखा समारोह बना दिया। उन्होंने कहा कि इस तरह के विज्ञान समारोह न केवल केन्द्र बल्कि राज्य सरकारों को भी नियमित आयोजित करने चाहिए।


    समापन समारोह के मुख्य अतिथि केन्द्रीय मंत्री श्री नितिन गडकरी ने साइंस इन इंडिया ( http://scienceindia.in/ ) को विशेष रूप से समर्पित एक वेबसाइट की शुरूआत की। सरकार की सभी प्रमुख योजनाओं में विज्ञान एवं प्रौद्योगिकी की व्यापक भूमिका को उजागर करते हुए श्री गडकरी ने कहा कि अब समय आ गया है जब भारत को महा आर्थिक शक्ति बनाया जाए। “ नवोन्मेष, उद्यमिता, प्रौद्योगिकी, अनुसंधान और विज्ञान ; हम इसे ज्ञान के नाम से बुलाते हैं और ज्ञान का धन में परिवर्तन हमारे देश का भविष्य है। ” श्री गडकरी ने प्रकाश डाला कि किस प्रकार वैकल्पिक ईंधन (विशेषकर जैव ईंधन) में अनुसंधान और प्रौद्योगिकी परिवहन उद्योग को तेजी से बदल रही है।


    आईआईएसएफ-2018 में दो प्रमुख गिनीज वर्ल्ड रिकॉर्ड देखने को मिले, पहला जिसमें आठवीं से दसवीं कक्षा के 550 छात्रों द्वारा “ डीएनए को अलग-थलग करने ” का विश्व रिकॉर्ड बनाने का सफल प्रयास किया गया।


    आईआईएसएफ-2018 की मुख्य विषय वस्तु “ बदलाव के लिए विज्ञान ” थी जिसके चौथे संस्करण में 23 से अधिक विशेष कार्यक्रम आयोजित किए गए। विज्ञान समारोह का पांचवां संस्करण पूर्वी भारत में आयोजित किया जाएगा।


    ***


    आर.के.मीणा/अर्चना/कविता /डीसी – 10670


    

    
    (Release ID: 1549595) Visitor Counter : 27