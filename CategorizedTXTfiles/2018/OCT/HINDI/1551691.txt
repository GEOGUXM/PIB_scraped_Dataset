      गृह मंत्रालय

      सायबर सुरक्षा पर सम्मेलन- चुनौतियां एवं नवाचार
      Posted On: 29 OCT 2018 1:00PM by PIB Delhi


    रक्षा अनुसंधान एवं विकास संगठन (डीआरडीओ) ने सायबर पीस फाउंडेशन एवं वीरमाता जीजाबाई प्रौद्योगिकी संस्थान (वीजेटीआई) के साथ मिलकर आज रक्षा अनुसंधान एवं विकास संगठन भवन (डीआरडीओ भवन) में सायबर सुरक्षा पर सम्मेलन- चुनौतियां एवं नवाचार विषय पर सम्मेलन का आयोजन किया । इसका शुभारंभ नीति आयोग के सदस्य डॉक्टर वी के सारस्वत ने किया ।


    उपस्थित जनसमूह को संबोधित करते हुए श्री सारस्वत ने नवाचार के माध्यम से चुनौतियों को अवसर में परिवर्तित करने पर ज़ोर दिया । उन्होंने आगे कहा कि सायबर अंतरिक्ष का क्षेत्र और अधिक जटिल होता जा रहा है एवं हमें निरंतर अभिनव कदम उठा कर ख़तरों के प्रति इसको सुरक्षित एवं पुष्ट बनाने की आवश्यकता है । हमारी संवेदनशील ढांचागत अवसंरचना एवं रक्षा प्रतिष्ठानों की सुरक्षा सुनिश्चित करने के लिये और विदेशी उत्पादों पर निर्भरता कम करने के लिये स्वदेशी समाधान, देश के भीतर ही विशेषज्ञता एवं स्टार्टअप का वातावरण तैयार करने की आवश्यकता है ।


    राष्ट्रीय सायबर सुरक्षा समन्वयक डॉक्टर गुलशन राय ने कृत्रिम बुद्धिमता, रोबोटिक्स, आभासी यथार्थ एवं संवर्धित यथार्थ, इंटरनेट ऑफ थिंग्स (आईओटी), जो कि भविष्य में देश की रीढ़ होगा, समेत रणनीतिक महत्व के अन्य क्षेत्रों पर ज़ोर दिया ।


    इस अवसर पर डीआरडीओ के अध्यक्ष डॉक्टर जी सतीश रेड्डी ने कहा कि सायबर सुरक्षा सबसे बड़ी चुनौतियों में से एक है, साथ ही उन्होंने घरेलू व नवीन समाधानों के लिये अकादमिक क्षेत्र के विशेषज्ञों, उद्योगों और रक्षा अनुसंधान एवं विकास संगठन (डीआरडीओ) को साथ लाने पर ज़ोर दिया ।


    सम्मेलन में वर्तमान रुझानों, आवश्यकताओं एवं एक सुरक्षित सायबर अंतरिक्ष के लिये सायबर सुरक्षा के क्षेत्र में नवोन्मेष की भविष्यगत ज़रूरतों पर ज़ोर दिया गया, इससे देश में किये गए तकनीकी अनुसंधानों एवं नवोन्मेष के माध्यम से देश के समक्ष चुनौतियों को समझने में व भविष्य का रास्ता इख्तियार करने में सहायता मिलेगी । सम्मेलन के माध्यम से क्षेत्र में काम कर रहे समस्त हिस्सेदारों को अपने नवोन्मेषों, मौजूदा चुनौतियों एवं भविष्य के आयामों को दिखाने का अवसर प्राप्त हुआ। एयर मार्शल अमित देव, महानिदेशक, एयर ऑपेरशन भी सम्मेलन में उपस्थित थे । सम्मेलन में 100 से अधिक अकादमिक संस्थानों एवं 70 स्टार्टअप ने भाग लिया। इस अवसर पर अनेक स्टार्टअप ने सायबर सुरक्षा के क्षेत्र में विभिन्न घरेलू नवोन्मेषों को दिखलाया।


    आर.के.मीणा/एएम/एबी-11024

    
    
    (Release ID: 1551691) Visitor Counter : 18