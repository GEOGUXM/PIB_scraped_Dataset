      सूचना और प्रसारण मंत्रालय

      आईआईएमसी की कार्यकारी समिति ने सभी क्षेत्रीय आईआईएमसी संस्थानों में स्थायी फैकल्टी के पद को अनुमति प्रदान की
      
      वर्तमान एवं भविष्य में आईआईएमसी में फैकल्टी की ज़रूरतों को पूरा करें: सचिव

      Posted On: 31 OCT 2018 7:22PM by PIB Delhi

    एक डीम्ड विश्वविद्यालय का दर्जा हासिल करने की राह पर आगे बढ़ रहे भारतीय जनसंचार संस्थान (आईआईएमसी) के लिये यह अनिवार्य है कि यह फैकल्टी की पर्याप्त संख्या सुनिश्चित करे । इसका अर्थ यह है कि वर्तमान फैकल्टी को अपने कैरियर को आगे बढ़ाने के समुचित अवसर प्रदान किये जाएं । इसके बाद जिन स्थानों में रिक्तियां बनी रहती हैं , उनको भर्ती के माध्यम से भरा जाना चाहिए । यह बात केंद्रीय सूचना एवं प्रसारण मंत्रालय के सचिव श्री अमित खरे ने भारतीय जनसंचार संस्थान की कार्यकारी परिषद की 139 वीं बैठक की अध्यक्षता करते समय कही ।


    उन्होंने आईआईएमसी द्वारा ऐसे संस्थानों के लिए विश्वविद्यालय अनुदान आयोग ( यूजीसी ) द्वारा अनिवार्य बनाए गए समस्त पदों की सम्पूर्ण श्रृंखला , जिसे जब भी आवश्यकता पड़े भरा जा सके , की अनुमति लेने की ज़रूरत को रेखांकित किया । उन्होंने यह निर्देश भी दिया कि ग़ैर शैक्षणिक स्टाफ की रिक्तियां भरने का एक प्रस्ताव जल्द से जल्द मंत्रालय के समक्ष रखा जाए । कार्यकारी परिषद की बैठक में भारतीय जनसंसार संस्थान (आईआईएमसी) के ढेंकनाल , आईजोल , अमरावती , जम्मू एवं कोट्टायम कैंपस में नई फैकल्टी का पद तैयार करने की अनुमति भी प्रदान की गई ।


    श्री खरे ने जोर दिया कि भारतीय जनसंचार संस्थान ( आईआईएमसी ) को भारत की सौम्य शक्ति के प्रसार के ज़रिए के रूप में अन्तर्राष्ट्रीय भागीदारी की संभावना तलाशनी चाहिए । उन्होंने कार्यकारी परिषद की बैठक में सदस्यों के उन सुझावों पर सहमति जतायी कि आईआईएमसी आसियान देशों और केंद्रीय एशियाई क्षेत्र के साथ भी कामकाज के फलप्रद संबंधों की ओर देख रहा है ।


    सदस्यों ने फ़र्ज़ी खबरों पर और अधिक शिक्षा प्रदान करने की ज़रूरत के साथ शोरशराबे के बीच उचित ख़बर को पहचानने की क्षमता विकसित करने के प्रति भी अपनी चिंता जतायी । भारतीय जनसंचार संस्थान के महानिदेशक ने बताया कि संस्थान इस विषय पर कार्यशालाओं का आयोजन कर इस पर शिक्षा शास्त्र का विकास करने में जुटा है । अध्यक्ष महोदय श्री खरे ने कहा कि सोशल मीडिया के संस्थानों के साथ संबंध बनाते समय यथोचित परिश्रम किया जाना चाहिए ।


    अध्यक्ष महोदय ने कहा कि मीडिया संस्थानों के मध्य आपसी संपर्क तैयार करने की आईआईएमसी के पास विशेष ज़िम्मेदारी है । उन्होंने कहा कि यह सुनिश्चित करने के लिए कि कार्यकारी समिति का संस्थान के साथ संबंध निरंतर बना रहे इस समिति की बैठक हर तीन माह में करने को रेखांकित किया ।


    आईआईएमसी की कार्यकारी समिति परिसर के अंदर स्थित मुख्य सड़क का नामकरण पूर्व प्रधानमंत्री अटल बिहारी वाजपेयी के नाम पर रखने पर सहमत हुई । सुझावों पर अपने विचार रखते हुए श्री खरे ने कहा कि पूर्व प्रधानमंत्री की स्मृति में एवं उनके नाम पर एक वार्षिक व्याख्यान भी रखा जाए । उन्होंने आगे कहा कि इसका आयोजन उनके जन्मदिवस के आसपास निर्धारित किया जा सकता है ।


    भारतीय जनसंचार संस्थान को न सिर्फ भारत बल्कि दक्षिण एशिया में एक प्रधान संस्थान के रूप में स्थापित करने पर बहुत से सुझाव रखे गए । बैठक में दिल्ली विरासत अनुसंधान एवं प्रबंधन संस्थान के प्रोफेसर मक्खन लाल , त्रिपुरा केंद्रीय विश्वविद्यालय के कुलपति प्रोफेसर विजय धारुकर , नेटवर्क 18 के संपादक ( स्पेशल प्रोजेक्ट ) श्री राकेश खर , पांचजन्य के संपादक श्री हितेश शंकर , एशिया न्यूज़ इंटरनेशनल ( एएनआई ) की निदेशक ( न्यूज़ ) सुश्री स्मिता प्रकाश , भारतीय जनसंचार संस्थान के महानिदेशक और सूचना एवं प्रसारण मंत्रालय के प्रतिनिधियों समेत आईआईएमसी के फैकल्टी सदस्य भी शामिल हुए थे ।


    आर.के.मीणा / एएम / एबी-11061

    
    
    (Release ID: 1551877) Visitor Counter : 6
    
    
      Read this release in: English