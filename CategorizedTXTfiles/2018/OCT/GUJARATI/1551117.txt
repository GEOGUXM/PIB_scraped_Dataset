      ખાદ્ય પ્રસંસ્કરણ ઉદ્યોગ મંત્રાલય

      કેન્દ્રીય મંત્રી શ્રીમતી હરસિમરત કૌર બાદલે સુરતમાં ગુજરાતનાં પ્રથમ મેગા ફૂડ પાર્કનું ઉદઘાટન કર્યું; મહેસાણામાં બીજા પાર્કની મંજૂરી આપવામાં આવી છે એમ જણાવ્યું
      સુરત મેગા ફૂડ પાર્ક પ્રત્યક્ષ અને પરોક્ષ રીતે 5,000 વ્યક્તિઓને રોજગારી પ્રદાન કરશે તથા આશરે 25,000 ખેડૂતોને લાભ આપશે

      Posted On: 29 OCT 2018 2:38PM by PIB Ahmedabad

    નવી દિલ્હી, 29-10-2018


    કેન્દ્રીય ખાદ્ય પ્રસંસ્કરણ ઉદ્યોગ મંત્રી શ્રીમતી હરસિમરત કૌર બાદલે આજે ગુજરાતમાં પ્રથમ મેગા ફૂડ પાર્કનું ઉદઘાટન કર્યું હતું. મેસર્સ ગુજરાત એગ્રો ઇન્ફ્રાસ્ટ્રક્ચર મેગા ફૂડ પાર્ક પ્રાઇવેટ લિમિટેડ દ્વારા પ્રમોટેડ આ પાર્ક સુરત જિલ્લાનાં માંગરોળ તાલુકાનાં શાહ અને વસરાવી ગામે સ્થિત છે. મંત્રાલયે ગુજરાતમાં મહેસાણા જિલ્લામાં બીજા મેગા ફૂડ પાર્કને મંજૂરી આપી છે.


    ગુજરાત એગ્રો મેગા ફૂડ પાર્કથી સુરત જિલ્લા તથા જિલ્લાની આસપાસ નવસારી , તાપી, નર્મદા અને ભરુચ જિલ્લાઓનાં લોકોને લાભદાયક પુરવાર થશે. આ મેગા ફૂડ પાર્ક રૂ. 117.87 કરોડનાં ખર્ચે 70.15 એકર જમીનમાં સ્થાપિત કરવામાં આવ્યો છે. આ મેગા ફૂડ પાર્કનાં સેન્ટ્રલ પ્રોસેસિંગ સેન્ટર (સીપીસી)માં ડેવલપર દ્વારા ઊભી કરવામાં આવેલી આ સુવિધાઓમાં 3,500 મેટ્રિક ટન (1,500 મેટ્રિક ટન ફ્રોઝન અને 2,000 મેટ્રિક ટન એમએ)ની મલ્ટિ ચેમ્બર કોલ્ડ સ્ટોરેજ, 5000 મેટ્રિક ટનનું વેરહાઉસ, 2 ટીપીએચનું આઇક્યુએફ, પલ્પિંગ લાઇન, ક્વોલિટી કન્ટ્રોલ લેબોરેટરી અને ખાદ્ય પ્રસંસ્કરણ સુવિધાઓ સાથે સંબંધિત અન્ય સુવિધાઓ સામેલ છે. પાર્ક પ્રાઇમરી પ્રોસેસિંગ અને ખેતરોની નજીક સંગ્રહ માટે ભરુચ, પાદરા (વડોદરા), વલસાડ અને નવસારીમાં 4 પીપીસી અને ઉદ્યોગસાહસિકો દ્વારા ઉપયોગ માટે ઓફિસ અને અન્ય સુવિધાઓ માટે સામાન્ય વહીવટી બિલ્ડિંગ પણ ધરાવે છે.


    શ્રીમતી હરસિમરત કૌર બાદલે આજે પાર્કનું ઉદઘાટન ખાદ્ય પ્રસંસ્કરણ ઉદ્યોગનાં રાજ્ય કક્ષાનાં કેન્દ્રિય મંત્રી સાધ્વી નિરંજન જ્યોતિ , ગુજરાતનાં મુખ્યમંત્રી શ્રી વિજય રુપાણી અને સુરતમાંથી લોકસભાનાં સાંસદ દર્શના વિક્રમ જરદોશની હાજરીમાં કર્યું હતું. આ પ્રસંગે શ્રીમતી બાદલે જણાવ્યું હતું કે, મેગા ફૂડ પાર્કથી પાર્કમાં 25-30 ખાદ્ય પ્રસંસ્કરણ એકમોમાં વધુ રૂ. 250 કરોડનું રોકાણ થશે તથા વર્ષે રૂ. 450-500 કરોડનું ટર્નઓવર થશે. પાર્ક પ્રત્યક્ષ અને પરોક્ષ રીતે 5,000 લોકોને રોજગારી પ્રદાન કરશે તથા સીપીસી અને પીપીસીની આસપાસનાં વિસ્તારોમાં આશરે 25,000 ખેડૂતોને લાભદાયક પુરવાર થશે.


    મંત્રીએ એમ પણ જણાવ્યું હતું કે , પાર્કમાં ખાદ્ય પ્રસંસ્કરણ માટે ઊભું કરવામાં આવેલું આધુનિક માળખું ગુજરાત અને તેની નજીકનાં વિસ્તારોનાં ખેડૂતો, ઉત્પાદકો, પ્રોસેસર્સ અને ઉપભોક્તાઓને લાભ આપશે તથા ગુજરાતમાં ખાદ્ય પ્રસંસ્કરણ ક્ષેત્રની વૃદ્ધિને મોટું પ્રોત્સાહન પૂરું પાડશે.


    શ્રીમતી બાદલે એમ પણ જણાવ્યુ હતું કે , હાલની સરકાર ભારતમાં ઉદ્યોગસાહસ શરૂ કરવા અને ભારતને મજબૂત ફૂડ ઇકોનોમી બનાવવા તેમજ દુનિયાની ફૂડ ફેક્ટરી બનાવવા ઇચ્છતાં રોકાણકારો માટે સરળ, પારદર્શક વાતાવરણ ઊભું કરવા સંપૂર્ણપણે કટિબદ્ધ છે અને એટલે સરકાર ‘ મેક ઇન ઇન્ડિયા ’ માં ખાદ્ય પ્રસંસ્કરણને વધારે મહત્ત્વ આપે છે. શ્રીમતી હરસિમરત કૌર બાદલે મેગા ફૂડ પાર્ક સ્થાપિત કરવામાં તેમનાં મંત્રાલયને સાથ-સહકાર આપવા બદલ મુખ્યમંત્રી અને રાજ્ય સરકારનો આભાર માન્યો હતો.


    ખાદ્ય પ્રસંસ્કરણ ઉદ્યોગ મંત્રાલય ખાદ્ય પ્રસંસ્કરણ ઉદ્યોગને પ્રોત્સાહન આપવા ધ્યાન કેન્દ્રિત કરે છે , જેથી કૃષિ ક્ષેત્રની ઝડપથી વૃદ્ધિ થાય અને આ ઉદ્યોગ ખેડૂતોની આવક બમણી કરવામાં મુખ્ય ફાળો આપનાર બને તેમજ સરકારની ‘ મેક ઇન ઇન્ડિયા ’ પહેલને પ્રોત્સાહન મળે.


    ઝડપથી બગડી જાય એવી ચીજવસ્તુઓ પર વિશેષ ધ્યાન કેન્દ્રિત કરવાની સાથે સપ્લાય ચેઇનનાં દરેક તબક્કે ખાદ્ય ચીજવસ્તુઓનો બગાડ ઘટાડી અને મૂલ્ય સંવર્ધિત કરીને ખાદ્ય પ્રસંસ્કરણ ક્ષેત્રને મોટું પ્રોત્સાહન આપવા ખાદ્ય પ્રસંસ્કરણ ઉદ્યોગ મંત્રાલય દેશમાં મેગા ફૂડ પાર્ક યોજનાનો અમલ કરે છે. મેગા ફૂડ પાર્ક ક્લસ્ટર આધારિત અભિગમ મારફતે મજબૂત ફોરવર્ડ અને બેકવર્ડ લિન્કેજ સાથે ખેતરમાંથી બજાર સુધીની મૂલ્ય સાંકળને સમાંતર ખાદ્ય પ્રસંસ્કરણ માટે આધુનિક માળખાગત સુવિધાઓ ઊભી કરે છે. સેન્ટ્રલ પ્રોસેસિંગ સેન્ટરમાં સામાન્ય સુવિધાઓ અને માળખાગત સુવિધાઓની રચના કરવામાં આવે છે તથા પ્રાઇમરી પ્રોસેસિંગ સેન્ટર્સ (PPCs) અને કલેક્શન સેન્ટર્સ (CCs) સ્વરૂપે ખેતરની નજીક મુખ્ય પ્રોસેસિંગ અને સ્ટોરેજ માટે સુવિધાઓ ઊભી કરવામાં આવે છે. આ યોજના હેઠળ ભારત સરકાર મેગા ફૂડ પાર્ક પ્રોજેક્ટદીઠ રૂ. 50 કરોડની નાણાકીય સહાય પ્રદાન કરે છે.


    J.Khunt/ G P

    
    
    (Release ID: 1551117) Visitor Counter : 199
    
    
      Read this release in: English , Marathi , Hindi