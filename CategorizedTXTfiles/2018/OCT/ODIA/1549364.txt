      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ବରଗଡ଼ ଠାରେ ଦ୍ୱିତୀୟ ପିଢ଼ି (2ଜି) ଇଥାନଲ ବାୟୋ-ରିଫାଇନେରୀର ଶିଳାନ୍ୟାସ କଲେ ଓଡ଼ିଶା ରାଜ୍ୟପାଳ
      Posted On: 10 OCT 2018 2:21PM by PIB Bhubaneshwar


    ଓଡ଼ିଶାର ବରଗଡ଼ ଜିଲ୍ଲା ଭଟଲି ତହସିଲ ଅନ୍ତର୍ଗତ ବଉଳସିଂହା ଗ୍ରାମରେ ଭାରତ ପେଟ୍ରୋଲିୟମ୍‌ କର୍ପୋରେସନ ଲିମିଟେଡ଼ ପକ୍ଷରୁ ଦ୍ୱିତୀୟ ପିଢ଼ି (2ଜି)ର ଏକ ଅତ୍ୟାଧୁନିକ ବାୟୋ- ରିଫାଇନେରୀ ସ୍ଥାପନ ସକାଶେ ଓଡ଼ିଶା ରାଜ୍ୟପାଳ ପ୍ରଫେସର ଗଣେଶୀ ଲାଲ ଆଜି ଆଧାରଶିଳା ସ୍ଥାପନ କରିଛନ୍ତି । ଏହି ଅବସରରେ କେନ୍ଦ୍ର ପେଟ୍ରୋଲିୟମ୍‌ ଓ ପ୍ରାକୃତିକ ବାଷ୍ପ ଏବଂ ଦକ୍ଷତା ବିକାଶ ଓ ଉଦ୍ୟମିତା ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ , ବହୁ ଗଣ୍ୟମାନ୍ୟ ବ୍ୟକ୍ତି ଓ ପଦାଧିକାରୀ ତଥା ବିପିସିଏଲର ବରିଷ୍ଠ ଅଧିକାରୀମାନେ ଉପସ୍ଥିତ ଥିଲେ ।


    ଦେଶରେ ପ୍ରଥମଥର ପାଇଁ ଏଭଳି ଅତ୍ୟାଧୁନିକ ଜୈବ ରିଫାଇନେରୀ ପ୍ରତିଷ୍ଠା ହେବାକୁ ଯାଉଛି ଯାହା ବାର୍ଷିକ ତିନିକୋଟି ଲିଟର ଇନ୍ଧନଯୋଗ୍ୟ ଇଥାନୋଲ ଉତ୍ପାଦନ କରିପାରିବ । ଏଥିପାଇଁ ପାଳକୁଟାକୁ ଫିଡ଼ଷ୍ଟକ ଭାବେ ବ୍ୟବହାର କରାଯିବ । ସେଭଳି ପାଳକୁଟାରୁ ଉତ୍ପାଦିତ ଇଥାନୋଲକୁ ପେଟ୍ରୋଲ ସହ ମିଶ୍ରଣ ଘଟାଯିବ । ଏହି ପ୍ଲାଣ୍ଟ ନିର୍ମାଣ ସକାଶେ 100 କୋଟି ଟଙ୍କା ବ୍ୟୟ କରାଯିବ ।


    ପର୍ଯ୍ୟାବରଣ ଜନିତ ଆଶଙ୍କାଯୋଗ୍ୟ ତଥା ଶକ୍ତି ନିରାପତ୍ତା କାରଣରୁ ଏବେ ଜୈବ ଇନ୍ଧନ ଉତ୍ପାଦନ ଓ ବ୍ୟବହାର ଉପରେ ଗୁରୁତ୍ୱ ପ୍ରଦାନ କରାଯାଇଆସୁଛି । ବିଭିନ୍ନ ରାଷ୍ଟ୍ର ଜୈବ ଇନ୍ଧନ ଉତ୍ପାଦନ ସକାଶେ ଭିନ୍ନ ଭିନ୍ନ ଉପାୟ ଅବଲମ୍ବନ କରୁଛନ୍ତି ଏବଂ ସେମାନଙ୍କ ଘରୋଇ ଚାହିଦା ପୂରଣ ସକାଶେ ଜୈବ ଇନ୍ଧନ ଉତ୍ପାଦନ ଲାଗି ଅନେକ ପ୍ରୋତ୍ସାହନ ଯୋଗାଉଛନ୍ତି । ଭାରତରେ ବାର୍ଷିକ ପ୍ରାୟ 120-160 ନିୟୁତ ମେଟ୍ରିକ୍‌ ଟନର ବଳକା ବାୟୋମାସ ମହଜୁଦ ରହିଛି । ଏହାକୁ ଯଦି ଜୈବ ଇନ୍ଧନରେ ପରିବର୍ତ୍ତିତ କରାଯାଏ ତେବେ ସେଥିରୁ 3000 କୋଟି ଲିଟର ଇଥାନୋଲ ଉତ୍ପାଦିତ ହୋଇପାରିବ । ଭାରତର 2018 ଜାତୀୟ ଜୈବ ଇନ୍ଧନ ନୀତି ଅନୁସାରେ 2030 ମସିହା ସୁଦ୍ଧା ପେଟ୍ରୋଲରେ 20% ଇଥାନୋଲ ମିଶ୍ରଣର ଏକ ମହତ୍ତ୍ୱାକାଂକ୍ଷୀ ଲକ୍ଷ୍ୟ ଧାର୍ଯ୍ୟ କରାଯାଇଛି । ତେବେ , ଇଥାନୋଲ ଉପଲବ୍ଧ ନଥିବାରୁ ଏବେ ପେଟ୍ରୋଲରେ ଇଥାନୋଲ ମିଶ୍ରଣ ମାତ୍ରା ମାତ୍ର 3 ରୁ 4 ପ୍ରତିଶତ ମଧ୍ୟରେ ରହିଛି । ତେଣୁ ଦ୍ୱିତୀୟ ପିଢ଼ିର ଇଥାନୋଲ ପ୍ଲାଣ୍ଟ ସ୍ଥାପନ ଦେଶର ଇଥାନୋଲ ବ୍ଲେଣ୍ଡିଂ ଲକ୍ଷ୍ୟ ହାସଲ ଦିଗରେ ବିଶେଷ ଭାବେ ସହାୟକ ହେବ । ବରଗଡ଼ ବାୟୋ ରିଫାଇନେରୀ ବାର୍ଷିକ 2 ଲକ୍ଷ ଟନ୍‌ ପାଳକୁଟା ଫିଡ଼ଷ୍ଟକ୍‌ ରୂପେ ବ୍ୟବହାର କରିବ ଏବଂ ତାହା ଭଟଲି , ଅମ୍ବାଭୋନା , ସୋହେଲା , ବୁର୍ଲା ଓ ଲଖନପୁର ଆଦି ସ୍ଥାନରୁ ସ୍ଥାନୀୟ ଭିତ୍ତିରେ ସଂଗ୍ରହ କରାଯିବ ।


    ପାଳକୁଟାରୁ ଇଥାନୋଲ ପ୍ରସ୍ତୁତ କରି ତାହାକୁ ପେଟ୍ରୋଲରେ ମିଶ୍ରଣ ଘଟାଯିବା ଏବଂ ସେଭଳି ପେଟ୍ରୋଲକୁ ବ୍ୟବହାର କରାଗଲେ ତାହା ପର୍ଯ୍ୟାବରଣ ସୁରକ୍ଷା ପାଇଁ ଯଥେଷ୍ଟ ସହାୟକ ହେବ । ପେଟ୍ରୋଲରେ ଇଥାନୋଲ ମିଶ୍ରଣ ସବୁଜ ଗୃହ ବାଷ୍ପ ନିର୍ଗମନ ମାତ୍ରାକୁ ହ୍ରାସ କରିବ ଯାହାକି ଜୀବାଷ୍ମ ଇନ୍ଧନ ତୁଳନାରେ କମ୍‌ । ପୁଣି ଏହି ପ୍ଲାଣ୍ଟରୁ କୌଣସି ପ୍ରକାର ତରଳ ବର୍ଜ୍ୟ ନିର୍ଗତ ନହେବା ଭଳି ଟେକ୍ନୋଲୋଜିରେ ନିର୍ମାଣ କରାଯାଉଛି । କାରଣ ପ୍ଲାଣ୍ଟରୁ ନିର୍ଗତ ସମସ୍ତ ବର୍ଜ୍ୟଜଳର ପୁନଃଚକ୍ରଣ ଓ ପୁନଃଉପଯୋଗ ବ୍ୟବସ୍ଥା କରାଯାଇଛି । ସ୍ୱଚ୍ଛ ପର୍ଯ୍ୟାବରଣ ବ୍ୟତୀତ , ଏହି ପ୍ରକଳ୍ପ ସିଧା ସଳଖ ଭାବେ ସ୍ଥାନୀୟ କୃଷକମାନଙ୍କ ସାମାଜିକ ଆର୍ଥିକ ସ୍ଥିତିରେ ଉନ୍ନତି ଆଣିବାରେ ସହାୟକ ହେବ । ସେମାନେ ଧାନ ଅମଳ ପରେ ସେମାନଙ୍କ ପାଳକୁଟାକୁ ବାୟୋ ରିଫାଇନେରୀକୁ ବିକ୍ରୟ କରିପାରିବେ । ପୁଣି ତାହା ପ୍ରାୟ 1200 ଜଣଙ୍କୁ (ଉଭୟ ପରୋକ୍ଷ ଓ ପ୍ରତ୍ୟକ୍ଷ) ନିଯୁକ୍ତି ପ୍ରଦାନ କରିବ । ତାହା ନିର୍ମାଣ ଠାରୁ ଆରମ୍ଭ କରି ପ୍ଲାଣ୍ଟ କାର୍ଯ୍ୟକାରୀ ହେବାବେଳେ ଓ ବାୟୋମାସ୍‌ ସପ୍ଲାଏ ଚେନକୁ ଜାରି ରଖିବା ବେଳେ ହେବ । ତେଣୁ ଏହା ସେହି ଅଞ୍ଚଳର ଭିତ୍ତିଭୂମି ବିକାଶରେ ମଧ୍ୟ ସହାୟକ ହେବ ଓ ଲୋକମାନଙ୍କ ଜୀବନଧାରଣର ମାନ ବୃଦ୍ଧିରେ ମଧ୍ୟ ସହାୟକ ହୋଇପାରିବ । ସର୍ବୋପରି ପେଟ୍ରୋଲରେ ଇଥାନୋଲ ମିଶ୍ରଣ ଦେଶକୁ ଶକ୍ତି କ୍ଷେତ୍ରରେ ଆତ୍ମନିର୍ଭରଶୀଳ ହେବା ଦିଗରେ ଏକ ସକାରାତ୍ମକ ପଦକ୍ଷେପ ହେବ ଓ ଯଥେଷ୍ଟ ବୈଦେଶିକ ମୁଦ୍ରା ସଞ୍ଚୟ କରାଯାଇପାରିବ ।


    **************

    
    
    (Release ID: 1549364) Visitor Counter : 24