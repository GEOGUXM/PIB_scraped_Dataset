      କୌଶଳ ବିକାଶ ଓ ଉଦ୍ଯୋଗ ମନ୍ତ୍ରଣାଳୟ

      ଦେଶର ସର୍ବବୃହତ୍‌ କୌଶଳ ପ୍ରତିଯୋଗିତା ଇଣ୍ଡିଆସ୍କିଲ୍ସ 2018 ଉଦଯାପିତ
      Posted On: 06 OCT 2018 2:58PM by PIB Bhubaneshwar


    ଏଠାରେ ଆୟୋଜିତ ଦେଶର ସର୍ବବୃହତ୍‌ କୌଶଳ ପ୍ରତିଯୋଗିତା ଇଣ୍ଡିଆସ୍କିଲ୍ସ 2018 ଆଜି ଉଦଯାପିତ ହୋଇଛି । ଏହି ଅବସରରେ ଯୋଗ ଦେଇଥିବା ବିଶିଷ୍ଟ ବ୍ୟକ୍ତିମାନେ ବିଭିନ୍ନ ପ୍ରତିଯୋଗିତାରେ ସଫଳ ହୋଇଥିବା କୃତୀ ପ୍ରତିଯୋଗୀମାନଙ୍କୁ ପୁରସ୍କୃତ କରିଥିଲେ । ଆୟୋଜିତ କାର୍ଯ୍ୟକ୍ରମରେ କୌଶଳ ବିକାଶ ଓ ଉଦ୍ୟମିତା ରାଷ୍ଟ୍ରମନ୍ତ୍ରୀ ଶ୍ରୀ ଅନନ୍ତ କୁମାର ହେଗଡ଼େ ଏବଂ ଭାରତର ମିଡ଼ିଆ ଓ ମନୋରଂଜନ କୌଶଳ ପରିଷଦ ଏବଂ ପ୍ରଖ୍ୟାତ ଚଳଚ୍ଚିତ୍ର ନିର୍ଦ୍ଦେଶକ ଶ୍ରୀ ସୁବାସ ଘାଇ ସାମିଲ ହେବା ସହ 46ଟି ବିଭାଗରେ ଦେଶର ବିଭିନ୍ନ ଭାଗରୁ ଆସିଥିବା ପ୍ରତିଯୋଗୀମାନଙ୍କୁ ପୁରସ୍କୃତ କରିଥିଲେ ।


    ଇଣ୍ଡିଆସ୍କିଲ୍ସ- 2018 ହେଉଛି ଦେଶବ୍ୟାପୀ ଅନୁଷ୍ଠିତ ହେଉଥିବା ଏଭଳି ପ୍ରତିଯୋଗିତାର ଦ୍ୱିତୀୟ ସଂସ୍କରଣ ଯାହାକୁ ଭାରତ ସରକାରଙ୍କ କୌଶଳ ବିକାଶ ଓ ଉଦ୍ୟମିତା ମନ୍ତ୍ରଣାଳୟ ପକ୍ଷରୁ ଆୟୋଜନ କରାଯାଇଥିଲା । ଏହା ମାଧ୍ୟମରେ ବିଭିନ୍ନ କଳା କୌଶଳର ଶ୍ରେଷ୍ଠ ପ୍ରତିଭାଧାରୀମାନଙ୍କୁ ଚିହ୍ନଟ , ସ୍ୱୀକୃତି , ପ୍ରୋତ୍ସାହନ ଓ ପୁରସ୍କୃତ କରିବା ସକାଶେ ବ୍ୟବସ୍ଥା କରାଯାଇଛି । 23ଟି ରାଜ୍ୟ ତଥା ବିଭିନ୍ନ କ୍ଷେତ୍ରର 50 ହଜାରରୁ ଉର୍ଦ୍ଧ୍ଵ କୁଶଳୀ ପ୍ରତିଯୋଗୀମାନେ ଏଥିରେ ଅଂଶଗ୍ରହଣ କରିଥିଲେ । ନୂଆଦିଲ୍ଲୀଠାରେ ଆୟୋଜିତ ତିନିଦିନିଆ ପ୍ରତିଯୋଗିତାରେ 450 ପ୍ରତିଯୋଗୀ ଭାଗ ନେଇଥିଲେ । 46 ଟି ଭିନ୍ନ ଭିନ୍ନ ଟ୍ରେଡ଼ ବ୍ୟତୀତ ଏଥିରେ 10 ପ୍ରକାରର ଟ୍ରେଡ଼ର ପ୍ରଦର୍ଶନ କରାଯାଇଥିଲା । ବିଭିନ୍ନ ବିଭାଗରେ ପୁରସ୍କୃତ କେତେକ ପ୍ରତିଦ୍ୱନ୍ଦ୍ୱୀଙ୍କୁ ତାଲିମ ପ୍ରଦାନ କରାଯିବାର ବନ୍ଦୋବସ୍ତ କରାଯାଇଛି । ସେମାନଙ୍କ ମଧ୍ୟରୁ ଆଉ କେତେକ କୁଶଳୀ ଯୁବକଙ୍କୁ ଅଧିକ ତାଲିମ ଦିଆଯିବ ଓ ଏହା ପରେ ସେମାନଙ୍କୁ 2019 ମସିହାରେ ରୁଷିଆର କାଜାନ ଠାରେ ଆୟୋଜିତ ହେବାକୁ ଥିବା 45ତମ ବିଶ୍ୱ କୌଶଳ ପ୍ରତିଯୋଗିତାରେ ଅଂଶଗ୍ରହଣ ପାଇଁ ପଠାଯିବ । ଏହି ପ୍ରତିଯୋଗିତାରେ କେତେକ ଦିବ୍ୟାଙ୍ଗ ମଧ୍ୟ ସାମିଲ ହୋଇଥିଲେ ଏବଂ ସେମାନଙ୍କ ମଧ୍ୟରୁ ଯେଉଁମାନେ ପୁରସ୍କୃତ ହୋଇଛନ୍ତି ସେମାନଙ୍କୁ ଚୀନରେ ଆୟୋଜିତ ହେବାକୁ ଥିବା ବିଶ୍ୱସ୍ତରୀୟ ଆବିଲିମ୍ପିକ୍ସରେ ଅଂଶ ଗ୍ରହଣ ପାଇଁ ପଠାଯିବ । ଇଣ୍ଡିଆସ୍କିଲସ 2018ର ଆୟୋଜନ ସକାଶେ ବିପୁଳ ସଂଖ୍ୟକ କର୍ପୋରେଟ ସଂସ୍ଥା (100ରୁ ଉର୍ଦ୍ଧ୍ଵ) ସରକାରଙ୍କୁ ଏହି ପ୍ରୟାସରେ ସହଯୋଗର ହାତ ବଢ଼ାଇଥିଲେ ।


    କୃତୀ କୁଶଳୀ ପ୍ରତିଯୋଗୀମାନଙ୍କୁ ଅଭିନନ୍ଦନ ଜଣାଇ କୌଶଳ ବିକାଶ ଓ ଉଦ୍ୟମିତା ରାଷ୍ଟ୍ରମନ୍ତ୍ରୀ ଶ୍ରୀ ଅନନ୍ତ କୁମାର ହେଗଡ଼େ କହିଲେ ଯେ ସେମାନେ ଏହି ସଫଳତାରେ ଅଟକିଯିବା ଉଚିତ ନୁହେଁ । କାରଣ ବାହାର ଦୁନିଆରେ ସେମାନଙ୍କୁ ଆହୁରି ତୀବ୍ର ପ୍ରତିଦ୍ୱନ୍ଦ୍ୱିତାର ସମ୍ମୁଖୀନ ହେବାକୁ ପଡ଼ିବ । ସେଥିପାଇଁ ସେମାନଙ୍କୁ ସଦାସର୍ବଦା ପ୍ରସ୍ତୁତ ରହିବାକୁ ପଡ଼ିବ । ତେବେ ଯେଉଁମାନେ ଏହି ପ୍ରତିଯୋଗିତାରେ ସଫଳତା ହାସଲ କରିପାରିନାହାନ୍ତି ସେମାନେ ଭବିଷ୍ୟତରେ ବିଜୟ ଲାଭ ପାଇଁ ନିଜକୁ ପ୍ରସ୍ତୁତ କରିବା ଦରକାର । ଏବେ ସେମାନଙ୍କୁ ରୁଷିଆ ଓ ଚୀନରେ ବିଶ୍ୱ ସ୍ତରରେ ପ୍ରତିଦ୍ୱନ୍ଦ୍ୱିତାର ସମ୍ମୁଖୀନ ହେବାକୁ ପଡ଼ିବ ଓ ଦେଶ ପାଇଁ ଓ ନିଜ ପାଇଁ ଗୌରବ ଅର୍ଜନ କରିବାକୁ ପଡିବ l


    ********************

    
    
    (Release ID: 1548907) Visitor Counter : 12