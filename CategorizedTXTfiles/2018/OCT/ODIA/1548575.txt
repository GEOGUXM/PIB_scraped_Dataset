      ସଂଖ୍ୟାଲଘୁ ବ୍ୟାପାର ମନ୍ତ୍ରଣାଳୟ

      ହଜ୍ 2019 ପ୍ରସ୍ତୁତିର ସମୀକ୍ଷା କଲେ ମୁକ୍ତାର ଅବାସ ନକଭୀ
      Posted On: 03 OCT 2018 3:49PM by PIB Bhubaneshwar


    କେନ୍ଦ୍ର ସଂଖ୍ୟାଲଘୁ ବ୍ୟାପାର ମନ୍ତ୍ରୀ ମୁକ୍ତାର ଅବାସ ନକଭୀ କହିଛନ୍ତି ଯେ , ଦେଶ ସ୍ୱାଧୀନତା ପରେ ପ୍ରଥମ ଥର ପାଇଁ ଗୋଟିଏ ବର୍ଷର ହଜ୍ ପ୍ରକ୍ରିୟା ଶେଷ ହେବାର ପରେ ପରେ ତୁରନ୍ତ ପରବର୍ଷର ହଜ୍ ପାଇଁ ପ୍ରସ୍ତୁତି ଆରମ୍ଭ କରାଯାଇପାରିଛି ।


    ନୂଆଦିଲ୍ଲୀରେ ଶ୍ରୀ ନକଭୀ ବୁଧବାର ହଜ୍-2019 ପ୍ରସ୍ତୁତିର ସମୀକ୍ଷା କରିଛନ୍ତି । ବୈଠକରେ ସଂଖ୍ୟାଲଘୁ ବ୍ୟାପାର ମନ୍ତ୍ରଣାଳୟ , ବିଦେଶ ମନ୍ତ୍ରଣାଳୟ , ବେସାମରିକ ବିମାନ ଚଳାଚଳ ମନ୍ତ୍ରଣାଳୟ , ସ୍ୱାସ୍ଥ୍ୟ ମନ୍ତ୍ରଣାଳୟ , ହଜ୍ କମିଟିର ପ୍ରତିନିଧି ଏବଂ ସାଉଦି ଆରବ ସ୍ଥିତ ଭାରତୀୟ ଦୂତାବାସର ଅଧିକାରୀ ଉପସ୍ଥିତ ଥିଲେ ।


    ବୈଠକରେ ସୂଚନା ଦିଆଯାଇଥିଲା ଯେ , ହଜ୍ ରିହାତିର ଉଚ୍ଛେଦ ସତ୍ତ୍ୱେ 2018-ହଜ୍ ଯାତ୍ରୀଙ୍କ ପାଇଁ ଅନୁକୂଳ ବ୍ୟବସ୍ଥାମୂଳକ ଥିଲା । ରିହାତି ଉଠାଇ ନିଆଯାଇଥିଲେ ମଧ୍ୟ ମଧ୍ୟସ୍ଥି ବ୍ୟବସ୍ଥାର ଉଚ୍ଛେଦ ଏବଂ ଶତ ପ୍ରତିଶତ ଅନଲାଇନ ଓ ସ୍ୱଚ୍ଛତା ଯୋଗୁ ଯାତ୍ରୀମାନଙ୍କ ଉପରେ କୌଣସି ଅଧିକ ଆର୍ଥିକ ବୋଝ ପଡ଼ି ନାହିଁ ।


    ଉଦାହରଣ ସ୍ୱରୂପ , 2014 ମସିହାରେ ମୁମ୍ବାଇରୁ ହଜ୍ ଯାତ୍ରାରେ ଯିବା ପାଇଁ ବିମାନ ଭଡ଼ା 63 , 750 ଟଙ୍କା ଥିବା ବେଳେ 2018 ମସିହାରେ ଏହା 59 , 424 ଟଙ୍କାକୁ ହ୍ରାସ ପାଇଛି । ଔରଙ୍ଗାବାଦରୁ ଏହି ଭଡ଼ା 2014ରେ 83 , 450 ଟଙ୍କା ଥିବାବେଳେ 2018ରେ ହୋଇଛି 81 , 929 ଟଙ୍କା । ଶ୍ରୀନଗରରୁ 2014ରେ ଏହା 1 , 63 , 350 ଟଙ୍କା ଥିବାବେଳେ 2018ରେ 1 , 01 , 358 ଟଙ୍କା ହୋଇଛି । ନାଗପୁରରୁ 2014ରେ 81 , 950 ଟଙ୍କା ଥିବା ବେଳେ 2018ରେ ହୋଇଛି 69 , 201 ଟଙ୍କା । ଗୟାରୁ ଏହି ଭଡ଼ା 2014 ରେ 1 , 11 , 500 ଟଙ୍କା ଥିବା ବେଳେ 2018ରେ ହୋଇଛି 97 , 473 ଟଙ୍କା ଏବଂ ହାଇଦ୍ରାବାଦରୁ ବିମାନ ଭଡା 2014ରେ 66 , 600 ଟଙ୍କା ଥିବା ବେଳେ 2018ରେ ହୋଇଛି 65 , 832 ଟଙ୍କା ।


    2017ରେ ହଜ୍ ଯାତ୍ରୀମାନଙ୍କ ପାଇଁ ବିମାନ କମ୍ପାନିମାନଙ୍କୁ 1 , 24 , 852 ଜଣ ହଜ୍ ଯାତ୍ରୀଙ୍କ ଭଡ଼ା ବାବଦକୁ 1030 କୋଟି ଟଙ୍କା ପ୍ରଦାନ କରାଯାଇଥିବା ବେଳେ 2018ରେ 1 , 28 , 702 ଜଣ ଯାତ୍ରୀଙ୍କ ସକାଶେ ଦିଆଯାଇଛି 973 କୋଟି ଟଙ୍କା । ଏହାର ଅର୍ଥ ହଜ୍ ରିହାତି ଉଚ୍ଛେଦ ପରେ ମଧ୍ୟ ବିମାନ କମ୍ପାନିଙ୍କୁ 57 କୋଟି ଟଙ୍କା କମ୍ ଅର୍ଥ ଦିଆଯାଇଛି ।


    ଶ୍ରୀ ନକଭୀ କହିଲେ ଯେ , ହଜ୍-2018 ସଫଳ ହୋଇଛି । ପ୍ରଥମ ଥର ପାଇଁ ଭାରତରେ ସ୍ୱାଧୀନତା ପରେ ରେକର୍ଡ ସଂଖ୍ୟକ 1 , 75 , 025 ଜଣ ଯାତ୍ରୀ ହଜ୍ ଯାଇଥିଲେ , ଏପରିକି ରିହାତି ଉଚ୍ଛେଦ ସତ୍ତ୍ୱେ ।


    ମନ୍ତ୍ରୀ କହିଲେ ଯେ ଗତବର୍ଷ ସାଉଦି ଆରବର ହଜ୍ କନସୁଲେଟ , ଭାରତର ହଜ୍ କମିଟି ଏବଂ ଅନ୍ୟାନ୍ୟ ଅଂଶୀଦାର ସଂସ୍ଥାଙ୍କ ସହାୟତାରେ ସଂଖ୍ୟାଲଘୁ ବ୍ୟାପାର ମନ୍ତ୍ରଣାଳୟ 2 ମାସ ପୂର୍ବରୁ 2018ର ହଜ୍ ପ୍ରସ୍ତୁତି ଶେଷ କରିପାରିଥିଲା । ଏ ବର୍ଷ ହଜ୍ ପାଇଁ ପ୍ରସ୍ତୁତି ଧାର୍ଯ୍ୟ ସମୟର ତିନି ମାସ ପୂର୍ବରୁ ଆରମ୍ଭ କରାଯାଇଛି ।


    ହଜ୍-2018ର ସଫଳତା ପାଇଁ ସାଉଦି ଆରବ ସରକାର ଏବଂ ଅନ୍ୟାନ୍ୟ ଜଡ଼ିତ ସଂସ୍ଥାମାନଙ୍କୁ ମନ୍ତ୍ରୀ ଧନ୍ୟବାଦ ଜଣାଇଥିଲେ ।


    2019 ହଜ୍ ପାଇଁ ଦରଖାସ୍ତ , ରହଣି , ପରିବହନ ଏବଂ ଯାତ୍ରୀଙ୍କ ସ୍ୱାସ୍ଥ୍ୟ ସେବା ଇତ୍ୟାଦି ବାବଦରେ ବୈଠକରେ ଆଲୋଚନା କରାଯାଇଥିଲା ।


    ****************

    
    
    (Release ID: 1548575) Visitor Counter : 14