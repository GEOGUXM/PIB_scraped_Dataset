      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ଭବିଷ୍ୟତର ଶକ୍ତି ମାର୍ଗ ସ୍ଥିର କରିବା ସକାଶେ ଭାରତକୁ ନିରବଚ୍ଛିନ୍ନ ଭାବେ ବିଶ୍ୱ ଶକ୍ତି ସମୁଦାୟ ସହ ହାତ ମିଳାଇ କାର୍ଯ୍ୟ କରିବାକୁ ପଡ଼ିବ: ଧର୍ମେନ୍ଦ୍ର ପ୍ରଧାନ
      Posted On: 15 OCT 2018 9:04PM by PIB Bhubaneshwar


    କେନ୍ଦ୍ର ପେଟ୍ରୋଲିୟମ୍‌ ଓ ପ୍ରାକୃତିକ ବାଷ୍ପ ତଥା ଦକ୍ଷତା ବିକାଶ ଓ ଉଦ୍ୟମିତା ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ କହିଛନ୍ତି ଯେ ଭବିଷ୍ୟତର ଶକ୍ତି ମାର୍ଗ ସ୍ଥିର କରିବା ସକାଶେ ଭାରତକୁ ନିରବଚ୍ଛିନ୍ନ ଭାବେ ବିଶ୍ୱ ଶକ୍ତି ସମୁଦାୟ ସହ ହାତ ମିଳାଇ କାର୍ଯ୍ୟ କରିବାକୁ ପଡ଼ିବ । ସିସିଆରଏ ସପ୍ତାହ ପାଳନ ଅବସରରେ ଆୟୋଜିତ ଏକ କାର୍ଯ୍ୟକ୍ରମରେ ଯୋଗଦେଇ ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ ଶକ୍ତି ହେଉଛି ଏକ ବୈଶ୍ୱିକ ଶିଳ୍ପ ଏବଂ ତୈଳ ହେଉଛି ଏକ ବୈଶ୍ୱିକ ସଂପଦ । ତେଣୁ ଭବିଷ୍ୟତରେ ଏହାର ଆବଶ୍ୟକତା , ଆହରଣ ଏବଂ ଉପଯୋଗ ଲାଗି ଭାରତ ଯେଉଁ ପନ୍ଥା ଅବଲମ୍ବନ କରିବ ସେଥିରେ ବିଶ୍ୱ ଶକ୍ତି ସମୁଦାୟଙ୍କ ସହ କାନ୍ଧକୁ କାନ୍ଧ ମିଳାଇ ଚାଲିବା ଏକାନ୍ତ ଜରୁରି । ଭାରତ କଦାପି ଏକୁଟିଆ ଏହି ମାର୍ଗରେ ଚାଲିପାରିବ ନାହିଁ । ବିଶ୍ୱ ଦୃଷ୍ଟିକୋଣରୁ , ବିଶ୍ୱ ବଜାରରେ ଘଟୁଥିବା ପରିବର୍ତ୍ତନ , ପ୍ରଯୁକ୍ତିଗତ ପ୍ରଗତି , ଆର୍ଥିକ ବଜାର ଓ ପେପର ଟ୍ରେଡ଼ିଂର ଉତ୍ଥାନପତନ ତଥା ସର୍ବୋପରି ଶକ୍ତି କ୍ଷେତ୍ର ଯେଉଁଭଳି ଅସ୍ଥିରତା ଭିତର ଦେଇ ଗତି କରୁଛି ସେଥିରେ ଭବିଷ୍ୟତର ଶକ୍ତି ନିରାପତ୍ତା ଲାଗି ସମସ୍ତଙ୍କୁ ଏକତ୍ର ମିଶି ଯେକୌଣସି କାର୍ଯ୍ୟପନ୍ଥା ଗ୍ରହଣ କରିବାକୁ ହେବ । ଯେକୌଣସି ପ୍ରକାର ନିଷ୍ପତ୍ତି ପଛରେ ବିଶ୍ୱ ସମୁଦାୟର ସ୍ୱୀକୃତି ଜରୁରି । ଏଭଳି ସହମତି ମିଳିତ ଜାତିସଂଘ 2030 ପୋଷଣୀୟ ବିକାଶ କାର୍ଯ୍ୟସୂଚୀରେ ପ୍ରକଟିତ ହୋଇଛି । ପ୍ୟାରିସ୍‌ ରାଜିନାମା 2015 ଏବଂ 2017 ମସିହାରେ ହାମବର୍ଗ ଠାରେ ଅନୁଷ୍ଠିତ G-20 ନେତୃବର୍ଗଙ୍କ ବୈଠକରେ ହୋଇଥିବା ସହମତି ବିଶ୍ୱ ଶକ୍ତି ନିରାପତ୍ତା ଦିଗରେ ଗୋଟିଏ ଗୋଟିଏ ମାଇଲଖୁଣ୍ଟ ସଦୃଶ । ଶକ୍ତି କ୍ଷେତ୍ରରେ ଘଟୁଥିବା ପରିବର୍ତ୍ତନର ସେ ସବୁ ଗୋଟିଏ ଗୋଟିଏ ମାର୍ଗଦର୍ଶକ ସଦୃଶ । ଆଇଏସଏସ ଟିମ୍‌ ପକ୍ଷରୁ ହଷ୍ଟନ ଠାରେ ଯେଉଁ ଫ୍ଲାଗସିପ୍‌ କାର୍ଯ୍ୟକ୍ରମର ଆୟୋଜନ କରାଯାଉଛି ଏବଂ ଭାରତକୁ ଏହାର ନିଜସ୍ୱତା ପ୍ରଦାନ କରିବାର ଦ୍ୱିତୀୟ ସୁଯୋଗ ପ୍ରଦାନ କରିଛି ତାହା ବାସ୍ତବିକ ପ୍ରଶଂସନୀୟ ବୋଲି ସେ କହିଥିଲେ ।


    ଶ୍ରୀ ପ୍ରଧାନ କହିଲେ ଯେ ଆନ୍ତର୍ଜାତିକ ସୌର ଶକ୍ତି ସଂଗଠନ କାର୍ଯ୍ୟକ୍ରମରେ ଭାରତ ନେତୃତ୍ୱ ନେଇଛି ଏବଂ ଏଥିରେ ଏବେ ସୁଦ୍ଧା 60ଟି ସୌରଶକ୍ତିଯୁକ୍ତ ରାଷ୍ଟ୍ର ସାମିଲ ହୋଇ ସାରିଛନ୍ତି । ଦୁଇ ସପ୍ତାହ ତଳେ ଆନ୍ତର୍ଜାତିକ ସୌର ସଂଗଠନର ଅଂଶବିଶେଷ ସ୍ୱରୂପ ନୂଆଦିଲ୍ଲୀଠାରେ ଏକ ସମ୍ମେଳନର ଆୟୋଜନ କରାଯାଇଥିଲା ଏବଂ ସେଥିରେ ମାନ୍ୟବର ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ସୂଚୀତ କରିଥିଲେ ଯେ ଆଇଏସଏ ଭବିଷ୍ୟତରେ ଓପିଇସି ସ୍ଥାନରେ ଏହାର ଭୂମିକା ଭବିଷ୍ୟତରେ ଗ୍ରହଣ କରିପାରିବ । ଏହା ବିଶ୍ୱକୁ ଶକ୍ତି ଯୋଗାଣର ପ୍ରମୁଖ ବ୍ଲକ୍‌ ହୋଇପାରିବ । ସୌଶଶକ୍ତିର ମୂଲ୍ୟ ହ୍ରାସ ଘଟିପାରିଛି । । ଆମେ ସହଜରେ “ ଗୋଟିଏ ବିଶ୍ୱ , ଗୋଟିଏ ସୂର୍ଯ୍ୟ , ଗୋଟିଏ ଗ୍ରୀଡ଼ ” ପରିକଳ୍ପନାକୁ ସାକାର କରିପାରିବା ବୋଲି ସେ ଉଲ୍ଲେଖ କରିଥିଲେ । ସେ କହିଲେ ଯେ ମାନ୍ୟବର ପ୍ରଧାନମନ୍ତ୍ରୀଙ୍କ ଏହି ସ୍ୱପ୍ନକୁ ଏବଂ ଶକ୍ତି ସଂପର୍କୀତ ପରିକଳ୍ପନାକୁ ଆମେ ନିଶ୍ଚିତ ଭାବେ ସାକାର କରିପାରିବା । ଏହା ଦ୍ୱାରା ସମସ୍ତଙ୍କୁ ଶକ୍ତି ଉପଲବ୍ଧ ହେବା ସହ ଶକ୍ତି ନିରାପତ୍ତା ଶକ୍ତି ସୁଲଭଦା ଏବଂ ଶକ୍ତି ପୋଷଣୀୟତା ଲକ୍ଷ୍ୟ ହାସଲ ହୋଇପାରିବ । ଶକ୍ତି ଉପଭୁକ୍ତିରେ ବିଶ୍ୱର ତୃତୀୟ ବୃହତ୍ତମ ରାଷ୍ଟ ଏବଂ ଦ୍ରୁତତମ ପ୍ରଗତିଶୀଳ ଅର୍ଥନୀତି ହିସାବରେ ଭାରତ ଏବେ ଏକ ଅନିଶ୍ଚିତ ବୈଶ୍ୱିକ ବାତାବରଣର ସମ୍ମୁଖୀନ ହୋଇଛି । ତେଣୁ ଶକ୍ତି ପାଇଁ ଆମେ କେବଳ ଗୋଟିଏ ଉତ୍ସ ଉପରେ କଦାପି ନିର୍ଭରଶୀଳ ହୋଇପାରିବା ନାହିଁ । ଗତବର୍ଷ ମାନ୍ୟବର ପ୍ରଧାନମନ୍ତ୍ରୀ ଯାହା ସୂଚାଇଥିଲେ , ସୂର୍ଯ୍ୟ ଦେବତାଙ୍କ ରଥରେ ଲାଗିଥିବା ଅଶ୍ୱ ପରି ଭାରତକୁ ସମସ୍ତ ସମ୍ଭାବ୍ୟ ଉତ୍ସରୁ ଶକ୍ତି ଆହରଣ କରିବାକୁ ପଡ଼ିବ । ତାହା ସୌର ରଶ୍ମି ଠାରୁ ଆରମ୍ଭ କରି ବାୟୁ , ଜଳ , କୋଇଲା , ତୈଳ , ଗ୍ୟାସ , ଆଣବିକ , ଏବଂ ଜୈବ ଇନ୍ଧନ ପର୍ଯ୍ୟନ୍ତ ବ୍ୟାପ୍ତ ହେବ । ନିକଟରେ ପ୍ରବର୍ତ୍ତିତ କେତେକ ସଂସ୍କାର ଏବଂ ସେସବୁର ପ୍ରବର୍ତ୍ତନ ସଂପର୍କରେ ସୂଚନା ଦେଇ ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ ସାର୍ବଜନୀନ ଭାବେ ଲୋକମାନଙ୍କ ଘରେ ସ୍ୱଚ୍ଛ ରନ୍ଧନ ଗ୍ୟାସ ପହଞ୍ଚାଇବା ସକାଶେ ଆମେ ପ୍ରଧାନମନ୍ତ୍ରୀ ଉଜ୍ଜ୍ୱଳା ଯୋଜନା କାର୍ଯ୍ୟକାରୀ କରିଛୁ । ଏହା ଅଧୀନରେ ତିନି ବର୍ଷରେ ଆମେ 50 ନିୟୁତ ପରିବାରଙ୍କ ନିକଟରେ ଏଭଳି ରନ୍ଧନ ଗ୍ୟାସ ସଂଯୋଗ ପହଞ୍ଚାଇବାକୁ ଲକ୍ଷ୍ୟ ଧାର୍ଯ୍ୟ କରିଥିଲୁ । ତେବେ ନିର୍ଦ୍ଧାରିତ ଅବଧି ପୂର୍ବରୁ ଏହି ଲକ୍ଷ୍ୟ ଆମେ ହାସଲ କରିସାରିଛୁ ଏବଂ ଏହି ଟାର୍ଗେଟକୁ ଏବେ ଆମେ 80 ନିୟୁତକୁ ବଢ଼ାଇ ଦେଇଛୁ । ସ୍ୱଚ୍ଛ ଶକ୍ତି ଯୋଗାଣ ବ୍ୟତୀତ ଉଜ୍ଜ୍ୱଳା ଯୋଜନା ଲୋକମାନଙ୍କ ସ୍ୱାସ୍ଥ୍ୟ ଉପରେ ବ୍ୟାପକ ସକରାତ୍ମକ ପ୍ରଭାବ ପକାଇଛି । ବିଶେଷ କରି ଗ୍ରାମାଞ୍ଚଳର ମହିଳା ଓ ଶିଶୁଙ୍କ ଉପରେ ଏହା ଉତ୍ତର ପ୍ରଭାବ ପକାଇଛି । ଏହା ଗରିବ ମହିଳାମାନଙ୍କୁ ସଶକ୍ତ କରିବା ସହ ସେମାନଙ୍କର “ ସମୟ ଅଭାବ ” ଜନିତ ସମସ୍ୟାକୁ ଦୂର କରିପାରିଛି । ଏହି ବଳକା ସମୟକୁ ସେମାନେ ଏବେ ମାନବ ପୁଞ୍ଜି ଆକାରରେ ନିବେଶ କରିପାରୁଛନ୍ତି । ଏଭଳି ଅଭିନବ ଡ଼େଲିଭରୀ ମଡ଼େଲ ବ୍ୟବସ୍ଥାର ପ୍ରଚଳନ ଦ୍ୱାରା , ପ୍ରଯୁକ୍ତିର ଉପଯୋଗ ଦ୍ୱାରା ଏବଂ ସିଧାସଳଖ ସବସିଡ଼ି ଉପଭୋକ୍ତାମାନଙ୍କ ନିକଟରେ ପହଞ୍ଚିବାର ପଦ୍ଧତି ଅବଲମ୍ବନ ଫଳରେ- ଶକ୍ତି କ୍ଷେତ୍ରରେ ଏବେ ଆମେ ଉପଭୋକ୍ତା ବଜାରକୁ ସଂପ୍ରସାରଣ କରିବାକୁ ସକ୍ଷମ ହୋଇପାରିଛୁ ।


    ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ ଅପଷ୍ଟ୍ରୀମ୍ ଲାଇସେନ୍ସିଂ ରାଉଣ୍ଡ ଯାହାକି ଆବିଷ୍କୃତ କ୍ଷୁଦ୍ର କ୍ଷେତ୍ର ଓ ଓପନ୍ ଏକରେଜ୍ ଲାଇସେନ୍ସିଂ ନୀତି ଅଧୀନରେ ଆସୁଛି , ତାହାକୁ ସଫଳତାର ସହ ସଂପୂର୍ଣ୍ଣ କରାଯାଇଛି । “ ହେଲ୍ପ ” ଅଧୀନରେ କାର୍ଯ୍ୟକାରୀ ହେଉଥିବା “OLAP” ଏବେ ଏକ କ୍ରମିକ ଧାରାରେ ପରିଣତ ହୋଇଛି ଏବଂ ଏହା ପଛରେ ଏକ ସ୍ୱଚ୍ଛ ଡ଼ାଟା ରିପୋଜିଟୋରୀ ରହିଛି ।


    ପ୍ରୋତ୍ସାହନ ପ୍ରଦାନ କରାଯାଉଥିବା ତୈଳ ରିକଭରୀ ପ୍ରୟାସକୁ କ୍ୟାବିନେଟ ମଞ୍ଜୁରି ପ୍ରଦାନ କରିଛି ଯାହାକି ଭାରତରେ ଅପଷ୍ଟ୍ରୀମ୍ କାର୍ଯ୍ୟକୁ ଅଧିକ ତ୍ୱରାନ୍ୱିତ କରିବ । ଶ୍ରୀ ପ୍ରଧାନ କହିଲେ ଯେ ଏହା ସିଟି ଗ୍ୟାସ ଆବଣ୍ଟନ ନେଟୱାର୍କକୁ ସଂପ୍ରସାରଣ କରିବାରେ ବିଶେଷ ସହାୟକ ହୋଇଛି । ନବମ ରାଉଣ୍ଡ ନିଲାମୀ ସୁଦ୍ଧା ମୋଟ 86ଟି ଲାଇସେନ୍ସ ପ୍ରଦାନ କରାଯାଇଛି । ଖୁବ୍ ଶୀଘ୍ର ଦେଶର 50 ପ୍ରତିଶତ ନାଗରିକଙ୍କର ନିକଟରେ ବାଷ୍ପ ସଂଯୋଗ ଉପଲବ୍ଧ ହେବ । ଏହା ଦ୍ୱାରା ସହରାଞ୍ଚଳର ବାୟୁକୁ ସ୍ୱଚ୍ଛ ଓ ନିର୍ମଳ ରହିପାରିବ । ଭାରତ ଏବେ BS-4 ଗ୍ରେଡ଼ରୁ ସିଧା BS-6 ଗ୍ରେଡ଼ର ଇନ୍ଧନକୁ ଉନ୍ନୀତ ହୋଇଛି । BS-4 ଗ୍ରେଡ଼ ମୂଳତଃ 2024 ପର୍ଯ୍ୟନ୍ତ କାର୍ଯ୍ୟକାରୀ ହେବ ବୋଲି ଲକ୍ଷ୍ୟ ଧାର୍ଯ୍ୟ କରାଯାଇଥିଲା । କିନ୍ତୁ ଆମେ ଏବେ ତାହାକୁ 2020କୁ ଆଗୁଆ ଘୁଞ୍ଚାଇ ଦେଇଛୁ ଓ ଏନସିଟିରେ 2018ରେ ହିଁ ଏଭଳି ଇନ୍ଧନ ବିକ୍ରୟ ଉପଲବ୍ଧ କରାଯାଇଛି ।


    ଶ୍ରୀ ପ୍ରଧାନ କହିଲେ ଯେ ଜୈବ ଇନ୍ଧନ ଉପରେ ଆମେ ଏବେ ସର୍ବାଧିକ ଗୁରୁତ୍ୱ ଆରୋପ କରୁଛୁ । ଏହି ପରିପ୍ରେକ୍ଷୀରେ ଜାତୀୟ ଜୈବ ଇନ୍ଧନ ନୀତି 2018 ପ୍ରଣୟନ କରାଯାଇଛି । ଏହା ଦ୍ୱାରା ପ୍ରଧାନମନ୍ତ୍ରୀ ଦେଶର କୃଷକମାନଙ୍କ ଉପାର୍ଜନ 2022 ସୁଦ୍ଧା ଦ୍ୱିଗୁଣିତ କରିବା ସକାଶେ ଯେଉଁ ପ୍ରତିବଦ୍ଧତା ପ୍ରକଟ କରିଛନ୍ତି ତାହାକୁ ସାକାର କରିବା ଦିଗରେ ଏହା ସହାୟକ ହେବ । ଇତି ମଧ୍ୟରେ 25% ଜୈବ ଇନ୍ଧନଯୁକ୍ତ ତୈଳରେ ଡ଼େରାଡ଼ୁନଠାରୁ ନୂଆଦିଲ୍ଲୀ ମଧ୍ୟରେ ବିମାନ ଉଡ଼ାଣର ପରୀକ୍ଷଣ ସରିଛି ଓ ଚଳିତ ବର୍ଷ ଅଗଷ୍ଟ ମାସରେ ଏଟିଏଫ 75% ମିଶ୍ରଣଯୁକ୍ତ ଇନ୍ଧନରେ ସେଭଳି ଉଡ଼ାଣ ସଂପାଦନ କରାଯାଇଛି । କମ୍ପ୍ରେସଡ଼୍ ଜୈବ ଗ୍ୟାସର ପ୍ରୋତ୍ସାହନ ସକାଶେ ଏକ ଯୋଜନା ବଡ଼ ଆକାରରେ ଆରମ୍ଭ କରାଯାଇଛି । ଦେଶର ପୂର୍ବ , ଉତ୍ତର-ପୂର୍ବ ଏବଂ ଦକ୍ଷିଣ ଭାଗରେ ଗ୍ୟାସ ଗ୍ରୀଡ଼ ସଂପ୍ରସାରଣ କାର୍ଯ୍ୟ ଜାରି ରହିଛି । ସେହିଭଳି କେତେଗୁଡ଼ିଏ ଏଲଏନଜି ରିଗ୍ୟାସିଫିକେସନ ଟର୍ମିନାଲ ମଧ୍ୟ ସ୍ଥାପନ କରାଯାଉଛି । ଗତ ଦୁଇ ବର୍ଷ ମଧ୍ୟରେ ରାଷ୍ଟ୍ରାୟତ୍ତ ତୈଳ କମ୍ପାନୀମାନେ କେତେକ ବିଶ୍ୱ ଶ୍ରେଣୀୟ ଉତ୍ପାଦନ ବ୍ଲକ ଯଥା ରୁଷିଆ , ସଂଯୁକ୍ତ ଆରବ ଏମିରେଟ୍ସ ଓ ଓମାନରେ କାର୍ଯ୍ୟାରମ୍ଭ କରିଛନ୍ତି । ଶକ୍ତି ନିରାପତ୍ତା ସକାଶେ ଅଧିକ ଯୋଜନା କାର୍ଯ୍ୟକାରୀ କରିବା ସକାଶେ ସରକାର ମସୁଧା ରଖିଛନ୍ତି ଏବଂ ଓଡ଼ିଶା ଓ କର୍ଣ୍ଣାଟକରେ ଦ୍ୱିତୀୟ ପର୍ଯ୍ୟାୟ ଷ୍ଟ୍ରାଟେଜିକ୍ ତୈଳ ଭଣ୍ଡାର ନିର୍ମାଣ କାର୍ଯ୍ୟକୁ କ୍ୟାବିନେଟ ମଞ୍ଜୁରି ପ୍ରଦାନ କରିଛନ୍ତି । ଏହି କାର୍ଯ୍ୟ ସରକାରୀ- ଘରୋଇ ସହଭାଗୀତା ମୋଡ଼ରେ ସଂପାଦନ କରାଯିବ ।


    ଶ୍ରୀ ପ୍ରଧାନ କହିଲେ ଯେ ବିଗତ ଏକ ବର୍ଷ ମଧ୍ୟରେ ତୈଳ ମୂଲ୍ୟ ବୃଦ୍ଧି ଭଳି ଅନେକ ଚିନ୍ତା ଉଦ୍ରେକକାରୀ ଘଟଣାମାନକୁ ସାମ୍ନା କରିବାକୁ ପଡ଼ିଛି । ନୂଆଦିଲ୍ଲୀଠାରେ ଅନୁଷ୍ଠିତ ଗତ ସେରା ସପ୍ତାହ ପାଳନ ଅବସରରେ ଅଶୋଧିତ ତୈଳ ମୂଲ୍ୟରେ ଆମେରିକୀୟ ଡ଼ଲାର ହିସାବରେ 50% ବୃଦ୍ଧି ଘଟିଥିବା ଏବଂ ଭାରତୀୟ ମୁଦ୍ରା ଦୃଷ୍ଟିରୁ ସେଥିରେ 70% ବୃଦ୍ଧି ଘଟିଥିବା ଦର୍ଶାଯାଇଥିଲା । ବିଶ୍ୱର ଭୂରାଜନୈତିକ ଘଟଣାର ଏଭଳି ମୂଲ୍ୟ ବୃଦ୍ଧି ଉପରେ ଯଥେଷ୍ଟ ପ୍ରଭାବ ରହିଛି । ଏହି ଅବସରରେ ତୈଳ ଓ ବାଷ୍ପ କ୍ଷେତ୍ରରେ ଅଧିକରୁ ଅଧିକ ପୁଂଜି ନିବେଶର ବାତାବରଣ ସୃଷ୍ଟି କରାଯିବା ଉପରେ ଶ୍ରୀ ପ୍ରଧାନ ଗୁରୁତ୍ୱ ଆରୋପ କରିଥିଲେ । ସେ କହିଲେ ଯେ ଆମ ଶିଳ୍ପାନୁଷ୍ଠାନ ଓ ଗବେଷଣା ପ୍ରତିଷ୍ଠାନମାନେ ଏକଜୁଟ ହୋଇ ଅଙ୍ଗାରକାମ୍ଳ କ୍ୟପଚର୍ , ହାଇଡ଼୍ରୋଜେନ୍ ଇନ୍ଧନ ସେଲ , ବାଷ୍ପ ହାଇଡ଼୍ରେଟ୍ , ହାଇଡ଼୍ରୋଜେନ୍ ଇଜେକ୍ଟେଡ଼୍ ସିଏନଜି , କୋଇଲାରୁ ବାଷ୍ପ ପ୍ରସ୍ତୁତି ଆଦି କ୍ଷେତ୍ରରେ କାର୍ଯ୍ୟ କରିବା ଆବଶ୍ୟକ । “ ଭାରତର ଶକ୍ତି ପରିବର୍ତ୍ତନ: ବିବର୍ତ୍ତନ ନା ବିପ୍ଳବ ” ଶୀର୍ଷକ ସମ୍ମିଳନୀ ଅବସରରେ ଗୁରୁତ୍ୱପୂର୍ଣ୍ଣ ପ୍ରସଙ୍ଗ ଉପରେ ଆଲୋଚନା ହେବ ଏବଂ ସେଥିରୁ ଆଶାନୁରୂପ ସୁଫଳ ମିଳିପାରିବ ଯାହାକି ଭାରତକୁ ଆନ୍ତର୍ଜାତିକ କ୍ଷେତ୍ରରେ ବିଶେଷ ଜ୍ଞାନ ଓ ପ୍ରଯୁକ୍ତିର ଅଧିକାରୀ କରାଇବ ।


    *****************

    
    
    (Release ID: 1549917) Visitor Counter : 33