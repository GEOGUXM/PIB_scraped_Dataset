      ରାଷ୍ଟ୍ରପତିଙ୍କ ସଚିବାଳୟ

      ରାଷ୍ଟ୍ରପତିଙ୍କୁ ସାକ୍ଷାତ କଲେ ରୁଷ ରାଷ୍ଟ୍ରପତି
      Posted On: 05 OCT 2018 6:23PM by PIB Bhubaneshwar


    ରୁଷିଆର ମହାମହୀମ ରାଷ୍ଟ୍ରପତି ଭ୍ଲାଦିମିର ପୁଟିନ ଆଜି (ଅକ୍ଟୋବର 5 , 2018) ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦଙ୍କୁ ରାଷ୍ଟ୍ରପତି ଭବନରେ ସାକ୍ଷାତ କରିଛନ୍ତି ।


    ରୁଷିଆ ରାଷ୍ଟ୍ରପତିଙ୍କୁ ଭାରତକୁ ସ୍ୱାଗତ କରି ରାଷ୍ଟ୍ରପତି ଶ୍ରୀ କୋବିନ୍ଦ କହିଲେ ଯେ ଭାରତ- ରୁଷିଆ ମଧ୍ୟରେ ଥିବା ଘନିଷ୍ଠ ଓ ବନ୍ଧୁତ୍ୱପୂର୍ଣ୍ଣ ସମ୍ପର୍କ ନିବିଡ଼ ଭାବେ ପ୍ରଗତି କରିଚାଲିଛି । ଆମର 19ତମ ବାର୍ଷିକ ଦ୍ୱିପାକ୍ଷିକ ଶିଖର ବୈଠକ ସଫଳ ହୋଇଛି । ଚଳିତ ବର୍ଷ ଆମର ସଂପର୍କରେ ଯଥେଷ୍ଟ ଅଗ୍ରଗତି ଘଟିଛି ତେଣୁ ଏହାକୁ ଏକ ଫଳପ୍ରସୂ ବର୍ଷ ବୋଲି ରାଷ୍ଟ୍ରପତି ଉଲ୍ଲେଖ କରିଥିଲେ ।


    ରାଷ୍ଟ୍ରପତି କହିଲେ ଯେ ଭାରତ-ରୁଷିଆ ଦ୍ୱିପାକ୍ଷିକ ସଂପର୍କକୁ ବିଶେଷ ଭାବେ ନିବିଡ଼ କରିବାରେ ଏବଂ ଅଗ୍ରାଧିକାରଭିତ୍ତିକ ଷ୍ଟ୍ରାଟେଜିକ୍‌ ସହଭାଗୀତା ସ୍ଥାପନ କରିବାରେ ଶ୍ରୀ ପୁଟିନଙ୍କ ବ୍ୟକ୍ତିଗତ ଅବଦାନ ପ୍ରଶଂସନୀୟ । ରାଷ୍ଟ୍ରପତି ଏହି ପ୍ରସଙ୍ଗରେ ନିଜର ସନ୍ତୋଷ ବ୍ୟକ୍ତକରି କହିଲେ ଯେ ଉଭୟ ରାଷ୍ଟ୍ର ମଧ୍ୟରେ ପ୍ରତିରକ୍ଷା ସହଯୋଗ ନିରବଚ୍ଛିନ୍ନ ଭାବେ ବୃଦ୍ଧି ପାଇବା ଅତ୍ୟନ୍ତ ଆନନ୍ଦର କଥା । ପୁଣି ସାମରିକ ପ୍ରଯୁକ୍ତି କ୍ଷେତ୍ରରେ ସହଯୋଗ ବିଶେଷ ଭାବେ ବୃଦ୍ଧି ପାଇଛି ଏବଂ ତାହ ଷ୍ଟ୍ରାଟେଜିକ୍‌ ସହଭାଗୀତାକୁ ସୁଦୃଢ଼ କରିଛି ।


    ରାଷ୍ଟ୍ରପତି କହିଲେ ଯେ ଭାରତ ରୁଷିଆ ସହ ଆର୍ଥିକ ସଂପର୍କ ବୃଦ୍ଧି ପାଇଁ ସଦାବେଳେ ଆଗ୍ରହୀ । ଉଭୟ ରାଷ୍ଟ୍ର ମଧ୍ୟରେ ଦ୍ୱିପାକ୍ଷିକ ବାଣିଜ୍ୟ କାରବାର ଏବେ 10 ବିଲିୟନ୍‌ ଡ଼ଲାର ଛୁଇଁଛି । 2025 ମସିହା ବେଳକୁ ଏହାକୁ 30 ବିଲିୟନ୍‌ ଡ଼ଲାରରେ ପହଞ୍ଚାଯିବାର ଲକ୍ଷ୍ୟ ରଖାଯାଇଛି ।


    ରାଷ୍ଟ୍ରପତି କହିଲେ ଯେ ଭାରତୀୟ ରାଜ୍ୟ ଏବଂ ରୁଷିଆର ବିଭିନ୍ନ କ୍ଷେତ୍ର ମଧ୍ୟରେ ମଧ୍ୟରେ ଆନ୍ତଃ-କ୍ଷେତ୍ରୀୟ ସହଯୋଗ ଆମ ସହଭାଗୀତାକୁ ଅଧିକ ମଜଭୁଜ କରିଛି । ଏହା ସେହି ଦୃଷ୍ଟିରୁ ବେଶ୍‌ ଗୁରୁତ୍ୱପୂର୍ଣ୍ଣ । ଏହାକୁ ଅଧିକ ଆଗକୁ ବଢ଼ିବା ସକାଶେ ଆମେ ପ୍ରୋତ୍ସାହନ ଯୋଗାଇବା ଆବଶ୍ୟକ । ସେହି ଦୃଷ୍ଟିରୁ ରୁଷିଆର ସୁଦୂର ପୂର୍ବାଞ୍ଚଳକୁ ଫୋକସ କ୍ଷେତ୍ର ଭାବେ ଗ୍ରହଣ କରାଯାଇପାରେ ବୋଲି ରାଷ୍ଟ୍ରପତି ମତ ପୋଷଣ କରିଥିଲେ ।


    ରାଷ୍ଟ୍ରପତି କହିଲେ ଯେ ଭାରତ ଓ ରୁଷିଆ ମଧ୍ୟରେ ସଦାବେଳେ ଉତ୍ତମ ସାଂସ୍କୃତିକ ସଂପର୍କ ରହିଆସିଛି । ଦୀର୍ଘ 30 ବର୍ଷ ବ୍ୟବଧାନରେ ପୁଣି ଥରେ ରୁଷ୍‌ ସଂଘରେ ଭାରତ ଉତ୍ସବ ଆୟୋଜିତ ହେଉଥିବାରୁ ସେ ସନ୍ତୋଷ ବ୍ୟକ୍ତ କରିଥିଲେ । ଏହା କ୍ରେମଲିନ ପ୍ୟାଲେସ ଠାରେ ଉଦଘାଟିତ ହୋଇଛି ଏବଂ ତାହା 2019 ମାର୍ଚ୍ଚ ମାସ ପର୍ଯ୍ୟନ୍ତ ରୁଷିଆର ବିଭିନ୍ନ ସହରରେ ଅନୁଷ୍ଠିତ ହେବ ।


    ***************

    
    
    (Release ID: 1548819) Visitor Counter : 14