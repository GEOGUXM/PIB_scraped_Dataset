      ବେସାମରିକ ବିମାନ ଚଳାଚଳ ମନ୍ତ୍ରଣାଳୟ

      ବିମାନବନ୍ଦରରେ ଯାତ୍ରୀଙ୍କ ପାଇଁ ବାୟୋମେଟ୍ରିକ ଡିଜିଟାଲ ବ୍ୟବସ୍ଥା
      • ‘ଡିଜି ଯାତ୍ରା’ ନୂତନ ନୀତି ଉନ୍ମୋଚନ କଲେ ବେସାମରିକ ବିମାନ ଚଳାଚଳ ମନ୍ତ୍ରୀ ସୁରେଶ ପ୍ରଭୁ
      • 2019 ଫେବୃଆରୀ ମାସ ସୁଦ୍ଧା କାର୍ଯ୍ୟକାରୀ ହେବ ଡିଜି ଯାତ୍ରା ସେଣ୍ଟ୍ରାଲ ପ୍ଲାଟଫର୍ମ
      Posted On: 04 OCT 2018 3:38PM by PIB Bhubaneshwar


    ନୂଆଦିଲ୍ଲୀରେ ଗୁରୁବାର ଏକ ସାମ୍ବାଦିକ ସମ୍ମିଳନୀରେ କେନ୍ଦ୍ର ବେସାମରିକ ବିମାନ ଚଳାଚଳ ମନ୍ତ୍ରୀ ସୁରେଶ ପ୍ରଭୁ ‘ ଡିଜି ଯାତ୍ରା ’ ର ନୂତନ ନୀତି ଉନ୍ମୋଚନ କରିଛନ୍ତି । ଡିଜିଯାତ୍ରା ବିମାନବନ୍ଦରରେ ଯାତ୍ରୀମାନଙ୍କ ପାଇଁ ବାୟୋମେଟ୍ରିକ ଭିତ୍ତିକ ଡିଜିଟାଲ ପ୍ରକ୍ରିୟା । ଏହି ଅବସରରେ ମନ୍ତ୍ରୀ କହିଲେ ଯେ , ବିମାନବନ୍ଦର ଗୁଡ଼ିକରେ ଏକକ ଡିଜିଟାଲ ପ୍ରକ୍ରିୟା ତଥା ପରିବେଶ ଅନୁକୂଳ ବ୍ୟବସ୍ଥା କାର୍ଯ୍ୟକାରୀ କରିବାକୁ ମନ୍ତ୍ରଣାଳୟ ଅନେକ ଗୁଡ଼ିଏ ପଦକ୍ଷେପ ନେଉଛି । ଏହି ମାନାଙ୍କରେ ବିକାଶ ପାଇଁ ବିମାନବନ୍ଦର ଅପରେଟର , ବିମାନ କମ୍ପାନି ଏବଂ ଉଦ୍ୟୋଗ ପ୍ରତିନିଧିମାନଙ୍କୁ ନେଇ ଏକ ବୈଷୟିକ କମିଟି ଗଠନ କରାଯାଇଛି ।


    ଏହି ଅବସରରେ ସୂଚନା ଦିଆଯାଇଛି ଯେ , 2019 ଫେବୃଆରୀ ଶେଷ ସୁଦ୍ଧା ଡିଜିଯାତ୍ରା ସେଣ୍ଟ୍ରାଲ ପ୍ଲାଟଫର୍ମ କାର୍ଯ୍ୟକାରୀ ହୋଇଯିବ । 2019 ଫେବୃଆରୀ ସୁଦ୍ଧା ବାଙ୍ଗାଲୋର ଏବଂ ହାଇଦ୍ରାବାଦ ଆନ୍ତର୍ଜାତିକ ବିମାନ ବନ୍ଦରରେ ପରୀକ୍ଷାମୂଳକ ଭାବେ ଏହାର ବ୍ୟବହାର ଆରମ୍ଭ କରାଯିବ । 2019 ଏପ୍ରିଲ ସୁଦ୍ଧା କୋଲକାତା , ବାରାଣସୀ , ପୁନେ ଏବଂ ବିଜୟୱାଡାରେ ଏହାକୁ କାର୍ଯ୍ୟକାରୀ କରିବାକୁ ଭାରତୀୟ ବିମାନବନ୍ଦର କର୍ତ୍ତୃପକ୍ଷ ( AAI ) ଲକ୍ଷ୍ୟ ରଖିଛନ୍ତି ।


    ସୁରେଶ ପ୍ରଭୁ କହିଲେ ଯେ , ଡିଜିଯାତ୍ରା ଭବିଷ୍ୟତ ପାଇଁ ବିମାନବନ୍ଦର ଗୁଡ଼ିକରେ ଅତ୍ୟାଧୁନିକ ସେବା ପ୍ରଦାନରେ ସହାୟକ ହୋଇପାରିବ । ଯାତ୍ରୀମାନଙ୍କୁ ଯାତ୍ରାର ସୁବିଧା ପ୍ରଦାନ କରୁଥିବା କମ୍ପାନିମାନେ ଏହି ପ୍ଲାଟଫର୍ମ ମାଧ୍ୟମରେ ଉତ୍ତମ ସେବା ଦେଇପାରିବେ । ଏହାଦ୍ୱାରା ନିୟମିତ ଯାତ୍ରା କରୁଥିବା ଯାତ୍ରୀମାନେ ହିଁ ସୁବିଧା ପାଇପାରିବେ ବୋଲି ସେ କହିଥିଲେ ।


    ଡିଜିଯାତ୍ରା ବିଷୟରେ ସୂଚନା ଦେଇ କେନ୍ଦ୍ର ବେସାମରିକ ବିମାନ ଚଳାଚଳ ରାଷ୍ଟ୍ର ମନ୍ତ୍ରୀ ଜୟନ୍ତ ସିହ୍ନା କହିଥିଲେ , ଏହା ମୁଖମଣ୍ଡଳ ଦ୍ୱାରା ପରିଚୟ ଭିତ୍ତିକ ଯାତ୍ରୀଙ୍କୁ ଅନୁମତି ପ୍ରଦାନ ପ୍ରକ୍ରିୟା , ଯାହାକି ବିଶ୍ୱସ୍ତରରେ ପ୍ରଚଳିତ । ବିମାନବନ୍ଦରରେ ପ୍ରବେଶ ଠାରୁ ଆରମ୍ଭ କରି ବିମାନରେ ବସିବା ପର୍ଯ୍ୟନ୍ତ ଯାତ୍ରୀମାନଙ୍କୁ ବାଧାବିହୀନ ଅଭିଜ୍ଞତା ଦେବାକୁ ଡିଜିଯାତ୍ରା ଏକ କେନ୍ଦ୍ରୀକୃତ ପଞ୍ଜିକୃତ ପଦ୍ଧତି ହେବ । ଡିଜିଯାତ୍ରା ପ୍ରକ୍ରିୟାରେ ଯାତ୍ରୀଙ୍କୁ ଏକ ଡିଜିଯାତ୍ରା ଆଇଡି (ପରିଚୟପତ୍ର) ପ୍ରଦାନ କରାଯିବ । ଏଥିରେ ନାମ , ଇ-ମେଲ ଆଇଡି , ମୋବାଇଲ ନମ୍ବର ଏବଂ ଅନୁମୋଦିତ ପରିଚୟ ପ୍ରମାଣ ଭଳି ସର୍ବନିମ୍ନ ତଥ୍ୟ ରହିଥିବା । ଏଥିରେ ଆଧାର ବାଧ୍ୟତାମୂଳକ ନୁହେଁ । ଟିକେଟ ବୁକିଂ ସମୟରେ ଯାତ୍ରୀ ଏହି ଡିଜିଯାତ୍ରା ଆଇଡି ପ୍ରଦାନ କରିବେ । ଯାତ୍ରୀଙ୍କ ତଥ୍ୟ ଏବଂ ଡିଜିଯାତ୍ରା ଆଇଡି କମ୍ପାନି ପ୍ରସ୍ଥାନ ବିମାନବନ୍ଦରକୁ ଅବଗତ କରାଇବେ । ଶ୍ରୀ ସିହ୍ନା କହିଲେ ଯେ , ଡିଜିଯାତ୍ରା ଆଇଡି କରିଥିବା ଯାତ୍ରୀଙ୍କୁ ପ୍ରସ୍ଥାନ ବିମାନବନ୍ଦରରେ ପ୍ରଥମ ଥର ଯାତ୍ରା ବେଳେ ଥରେ ମାତ୍ର ଚେକିଂର ସମ୍ମୁଖୀନ ହେବାକୁ ପଡ଼ିବ । ଯଦି କୌଣସି ଯାତ୍ରୀ ଆଧାର ଦ୍ୱାରା ଡିଜିଯାତ୍ରା ଆଇଡି କରିଥିବେ ତେବେ ଅନଲାଇନରେ ତାହାର ଭେରିଫିକେସନ ହୋଇପାରିବ । ଭେରିଫିକେସନ ସଫଳ ହେଲେ ଫେସିଆଲ ବାୟୋମେଟ୍ରିକ ତଥ୍ୟ ଯାତ୍ରୀଙ୍କ ଡିଜିଯାତ୍ରା ଆଇଡିରେ ସୁରକ୍ଷିତ ରହିବ । ଯଦି ଅନ୍ୟ କୌଣସି ତଥ୍ୟ ଦ୍ୱାରା ଯାତ୍ରୀ ଡିଜିଯାତ୍ରା ଆଇଡି କରିଥିବେ , ତେବେ ଯାତ୍ରୀଙ୍କୁ ବିମାନ ବନ୍ଦରରେ ଥରେ ସୁରକ୍ଷା କର୍ମୀଙ୍କ ଦ୍ୱାରା ଚେକିଂ କରାଇ ଫେସିଆଲ ଭେରିଫିକେସନ କରିବାକୁ ପଡ଼ିବ । ଏହି ପଦ୍ଧତିରେ ଡିଜିଯାତ୍ରା ପ୍ରକ୍ରିୟା ସମ୍ପୂର୍ଣ୍ଣ ହୋଇପାରିବ ବୋଲି ସେ କହିଥିଲେ ।


    ଜୟନ୍ତ ସିହ୍ନା କହିଲେ ଯେ , ଏହି ପ୍ରକ୍ରିୟା ସମସ୍ତ ପକ୍ଷଙ୍କ ସକାଶେ ଫାଇଦା ଆଣିବ । ବିମାନବନ୍ଦର ଅପରେଟର ଯଥେଷ୍ଟ ପୂର୍ବରୁ ଯାତ୍ରୀଙ୍କ ବାବଦରେ ତଥ୍ୟ ପାଇପାରିବେ ଏବଂ ଟର୍ମିନାଲରେ ଯାତ୍ରୀଙ୍କ ଭିଡ଼ ହ୍ରାସ ହୋଇପାରିବ ।


    ମନ୍ତ୍ରଣାଳୟ ସଚିବ ରାଜୀବ ନୟନ ଚୌବେ କହିଥିଲେ ଯେ , ଡିଜିଯାତ୍ରା ଦ୍ୱାରା ଜଣେ ଯାତ୍ରୀ ସିଧାସଳଖ ବିମାନବନ୍ଦର ପ୍ରବେଶ ପଥର ଇ-ଗେଟକୁ ଯାଇ ଟିକେଟ/ବୋର୍ଡିଂ ପାସର ବାରକୋଡ୍/କ୍ୟୁଆର କୋଡକୁ ସ୍କାନ୍ କରିପାରିବେ । ଯାତ୍ରୀଙ୍କ ମୁଖମଣ୍ଡଳର ଫଟୋ ଏକ କ୍ୟାମେରା ଉତ୍ତୋଳନ କରି ଡିଜିଯାତ୍ରା ଆଇଡିରେ ଥିବା ଫଟୋ ସହ ତୁଳନା କରିବ । ଯାତ୍ରା ବିବରଣୀ ଏବଂ ମୁଖମଣ୍ଡଳ ଫଟୋ ସମାଞ୍ଜସ୍ୟ ଆସିବା ପରେ ସ୍ୱୟଂ ଭାବେ ଇ-ଗେଟ ଖୋଲିଯିବ । ଏଥିସହ ଏକ ଟୋକେନ ମିଳିବ , ଯାହାକି ଟିକେଟ ପିଏନଆରରେ ଫଟୋ ସଂଯୁକ୍ତ କରିଥିବ ଏବଂ ପରବର୍ତ୍ତୀ ଚେକ୍ ପଏଂଟ ଗୁଡ଼ିକରେ ମୁଖମଣ୍ଡଳ ଭେରିଫିକେସନ ସହଜରେ ହୋଇପାରିବ ।


    ‘ ଚେକ୍ ଇନ କାଉଂଟର କିମ୍ବା ସେଲ୍ଫ ବ୍ୟାଗ୍ ଡ୍ରପ କାଉଂଟରରେ ଯାତ୍ରୀଙ୍କ ଫେସ୍ ଭେରିଫିକେସନ ହେବ ଏବଂ ଅନ୍ୟାନ୍ୟ ଡକ୍ୟୁମେଣ୍ଟ ଦେଖାଇବା ଆବଶ୍ୟକ ପଡ଼ିବ ନାହିଁ । ଇ-ଗେଟ ଦେଇ ଯାତ୍ରୀ ସିକ୍ୟୁରିଟି ଚେକିଂ ଏରିଆରେ ପ୍ରବେଶ କରିପାରିବେ । ସେହିପରି ବୋର୍ଡିଂ ଗେଟରେ ମଧ୍ୟ ଫେସ୍ ଭେରିଫିକେସନ ଜରିଆରେ ଯାତ୍ରୀ ପ୍ରବେଶ କରିବା ସହ ବିମାନରେ ପ୍ରବେଶ କରିପାରିବେ ।


    ‘ ବିମାନ କମ୍ପାନିମାନେ ଟର୍ମିନାଲରେ ଥିବା ଯାତ୍ରୀଙ୍କ ସମ୍ପର୍କରେ ତଥ୍ୟ ପୂର୍ବରୁ ପାଇ ସାରିଥିବେ । ତେଣୁ ଯାତ୍ରୀଙ୍କ ବିଳମ୍ବ ପାଇଁ ବିମାନ ଉଡ଼ାଣ ଆଉ ବିଳମ୍ବ ହେବାର ପ୍ରଶ୍ନ ନାହିଁ । ନୂତନ ଟେକ୍ନୋଲୋଜି ଦ୍ୱାରା ଆଉ ଯାତ୍ରୀଙ୍କୁ ବାରମ୍ବାର ଚେକିଂର ସମ୍ମୁଖୀନ ହେବାକୁ ପଡ଼ିବ ନହିଁ । କିନ୍ତୁ ପୂର୍ବଭଳି ଶାରୀରିକ ଚେକିଂ ଜାରି ରହିବ । ଏହାଦ୍ୱାରା ବୋର୍ଡିଂ ପାସ୍ ଅଦଳବଦଳର ଆଉ ସମ୍ଭାବନା ମଧ୍ୟ ରହିବ ନାହିଁ ।


    ବିଗତ 50 ମାସ ଧରି ଭାରତୀୟ ବେସାମରିକ ବିମାନ ଚଳାଚଳ କ୍ଷେତ୍ରରେ ଯାତ୍ରୀଙ୍କ ସଂଖ୍ୟା ଦ୍ରୁତ ଗତିରେ ବୃଦ୍ଧି ପାଇବାରେ ଲାଗିଛି । ଏହାର ଅର୍ଥ ଅଧିକ ମୌଳିକ ଭିତ୍ତିଭୂମି ସୃଷ୍ଟି ହେବା ପୂର୍ବରୁ ବିମାନବନ୍ଦର ଗୁଡ଼ିକରେ ଯାତ୍ରୀଙ୍କ ଭିଡ ବୃଦ୍ଧି ପାଇବ । ଯାତ୍ରୀମାନେ ବିମାନ ବନ୍ଦରରେ ଅଧିକ ସୁବିଧା ଚାହୁଁଛନ୍ତି ଏବଂ ସର୍ବଦା ବିମାନ ଯାତ୍ରାରେ ନିରାପତ୍ତା ଏକ ଉଦବେଗର ବିଷୟ ହୋଇଛି । ଏହି ଆହ୍ୱାନର ମୁକାବିଲା ପାଇଁ କେବଳ ଟେକ୍ନୋଲୋଜି ହିଁ ଏକମାତ୍ର ମାଧ୍ୟମ ବୋଲି ଶ୍ରୀ ଚୌବେ କହିଥିଲେ । ଜଣେ ଯାତ୍ରୀଙ୍କ ବାଧାବିହୀନ ବିମାନଯାତ୍ରାରେ ଅନେକ ପକ୍ଷ ଜଡ଼ିତ ଥିବାରୁ ସେମାନଙ୍କୁ ଗୋଟିଏ ପ୍ଲାଟଫର୍ମରେ ଯୋଡ଼ିବା କେବଳ ଟେକ୍ନୋଲୋଜି ଦ୍ୱାରା ସମ୍ଭବ । ତେଣୁ ଏହି ଲକ୍ଷ୍ୟ ପୂରଣ ପାଇଁ ‘ ଡିଜିଯାତ୍ରା ’ ର ପରିକଳ୍ପନା କରାଯାଇଥିବା ସେ କହିଛନ୍ତି ।


    **************

    
    
    (Release ID: 1548721) Visitor Counter : 14