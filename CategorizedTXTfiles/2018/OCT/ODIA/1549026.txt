      ରାଷ୍ଟ୍ରପତିଙ୍କ ସଚିବାଳୟ

      ତାଜିକିସ୍ତାନ ଜାତୀୟ ବିଶ୍ୱବିଦ୍ୟାଳୟରେ ରାଷ୍ଟ୍ରପତି ଶ୍ରୀ ରାମନାଥ କୋବିନ୍ଦଙ୍କ ଅଭିଭାଷଣ
      Posted On: 08 OCT 2018 3:29PM by PIB Bhubaneshwar


    1. ତାଜିକ ଜାତୀୟ ବିଶ୍ୱବିଦ୍ୟାଳୟରେ ଆଜି ଉପସ୍ଥିତ ହୋଇ ବାସ୍ତବିକ୍‌ ଅତି ଖୁସି ଅନୁଭବ କରୁଛି । ତାଜିକିସ୍ତାନ ଗଠନରେ ଏହି ପ୍ରଜ୍ଞାପୀଠ ବିଶ୍ୱବିଦ୍ୟାଳୟର ଏକ ନିର୍ଣ୍ଣାୟକ ଭୂମିକା ରହିଛି ଏବଂ ଏହା ଏହି ଦେଶକୁ ଭବିଷ୍ୟତରେ ମଧ୍ୟ ପ୍ରଗତି ପଥରେ ଦିଶାନିର୍ଦ୍ଦେଶ କରିଚାଲିବ । ଆପଣଙ୍କ ରାଷ୍ଟ୍ର ଓ କେନ୍ଦ୍ର ଏସିଆ ହେଉଛି ଜ୍ଞାନ ଓ ସଂସ୍କୃତିର ମହାନ୍‌ ପୀଠ- ସମରକନ୍ଦ ଓ ଖୁଜାନ୍ଦ ଶତାବ୍ଦୀ ଶତାବ୍ଦୀ ଧରି ସୃଜନଶୀଳତା ଓ ଅନୁସନ୍ଧାନର କେନ୍ଦ୍ରବିନ୍ଦୁ ରହିଆସିଛି । ତେଣୁ ଆପଣମାନେ ଦୀର୍ଘକାଳ ଧରି ପ୍ରଜ୍ଞା ପରମ୍ପରାର ଆଲୋକବର୍ତ୍ତିକାଧାରୀ ଭାବେ ଗୌରବାନ୍ୱିତ ରହି ଆସିଛନ୍ତି । ଆପଣମାନେ ହେଉଛନ୍ତି ରୁଡ଼ାକି ଏବଂ ବେଦିଲର ସ୍ୱର ଯେଉଁଠାରୁ କି କେବଳ ଏହି କ୍ଷେତ୍ର ନୁହେଁ ସମଗ୍ର ବିଶ୍ୱ ଏହାର ଆଦର୍ଶ ଓ ଅନୁପ୍ରେରଣା ଗ୍ରହଣ କରିଥାଏ ।


    2. ଆଜି ମୁଁ ଏଠାରେ ଉପସ୍ଥିତ ହୋଇ “ କଠୋରବାଦର ପ୍ରତିରୋଧ: ଆଧୁନିକ ସମାଜ ପାଇଁ ଚାଲେଞ୍ଜ ” ଶୀର୍ଷକ ଉପରେ ମୋର ବକ୍ତବ୍ୟ ଉପସ୍ଥାପନ କରିବାକୁ ଚାହିଁବାର ଦୁଇଟି କାରଣ ରହିଛି । ପ୍ରଥମତଃ , ଆପଣଙ୍କ କ୍ଷେତ୍ର ବିଶ୍ୱରୁ ଏହି ଦୁଶ୍ଚିନ୍ତାକୁ ନିୟନ୍ତ୍ରଣ କରିବା ଏବଂ ସର୍ବତ୍ର ଶାନ୍ତି ପ୍ରତିଷ୍ଠା କରିବା ସକାଶେ ଆପଣଙ୍କ ଦେଶ ଅଭିନନ୍ଦନୀୟ କାର୍ଯ୍ୟ କରିଆସିଛି । ଏବଂ ବିଶ୍ୱ ଏହାକୁ ନିଶ୍ଚିତ ଭାବେ ସ୍ୱୀକାର କରିବ । ଦ୍ୱିତୀୟତଃ , ଆତଙ୍କବାଦ , ଉଗ୍ରବାଦ ଓ ଅତିବାଦ ବିରୋଧରେ ସଂଗ୍ରାମ ସର୍ବପ୍ରଥମେ ଏବଂ ସର୍ବତ୍ର ଲଢ଼ାଯିବାର ସମୟ ଆସିଛି । କାରଣ ଲୋକମାନଙ୍କ ମନରେ ଏହା ଏବେ ସବୁଠାରୁ ବଡ଼ ଭୟ ସୃଷ୍ଟି କରିଛି । ଯେଉଁମାନେ ଶାନ୍ତି ଚାହାନ୍ତି ଏବଂ ସ୍ନେହ ଚାହାନ୍ତି ଏବଂ ମାନବସମାଜରେ ସ୍ୱାଭାବିକ ଭାବେ ସହାବସ୍ଥାନ କରିବାକୁ ଆଗ୍ରହୀ , ଏବଂ ଯେଉଁମାନେ ଘୃଣା , ମୃତ୍ୟୁ ଓ ଧ୍ୱଂସରେ ବିଶ୍ୱାସ କରନ୍ତି ସେମାନଙ୍କ ମଧ୍ୟରେ ଏକ ପାର୍ଥକ୍ୟ ସୃଷ୍ଟି ହୋଇଛି । ଦୁଇଟି ପରସ୍ପର ବିରୋଧୀ ଚିନ୍ତାଧାରା ମଧ୍ୟରେ ଏହି ବିବାଦ ଉପୁଜିଛି । ଗୋଟିଏ ପଟେ ମାନବବାଦ ଏବଂ ଆରପଟେ ଏକ ପରିକଳ୍ପିତ ଧ୍ୱଂସଲୀଳାର ଚିନ୍ତନ । ମୁଁ ଯେତେବେଳେ ଆଜି ମାନବ ସମାଜର ଭବିଷ୍ୟତ , ଅର୍ଥାତ ଯୁବକମାନଙ୍କୁ ଏହା କହୁଛି , ଜ୍ଞାନୀଗୁଣୀ ଲୋକମାନଙ୍କୁ ଏକଥା କହୁଛି , ଆମର ପଥପ୍ରଦର୍ଶକ ଓ ମାର୍ଗାନ୍ୱେଷୀମାନଙ୍କୁ ଏକଥା କହୁଛି , ତାହା ବିଶ୍ୱପାଇଁ କେତେ ଆବଶ୍ୟକ ତାହା ଆପଣମାନେ ସଭିଏଁ ସହଜରେ ଅନୁମାନ କରିପାରୁଥିବେ । ଭାରତର ରାଷ୍ଟ୍ରପତି ଭାବେ ମୁଁ ପ୍ରାୟ 160ଟି ବିଶ୍ୱବିଦ୍ୟାଳୟ ଏବଂ ଉଚ୍ଚ ଶିକ୍ଷାନୁଷ୍ଠାନର ଭିଜିଟର । ଏହା ମୋ ଦେଶରେ ମଧ୍ୟ ମୋତେ ଯୁବକମାନଙ୍କୁ ଭେଟିବାର ଏବଂ ସେମାନଙ୍କ ସହ ବାର୍ତ୍ତାଳାପ କରିବାର ସୁଯୋଗ ପ୍ରଦାନ କରିଥାଏ ।


    ମୋର ପ୍ରିୟ ଛାତ୍ରଛାତ୍ରୀଗଣ ,


    3. ଆମ ଦୁଇ ରାଷ୍ଟ୍ର ମଧ୍ୟରେ ଅନେକ ସାମଞ୍ଜସ୍ୟ ରହିଛି । ଆମର ଇତିହାସ ସମାବେଶୀ ଏବଂ ସହନଶୀଳତାର ମୂଲ୍ୟବୋଧରେ ସଦାସର୍ବଦା ବିଶ୍ୱାସ କରିଆସିଛି । ସକଳ ପ୍ରକାର ଅନୁକୂଳ ଚିନ୍ତନ ପାମିର ଠାରୁ ଆରମ୍ଭ କରି ହିମାଳୟ ପର୍ଯ୍ୟନ୍ତ ପୁଷ୍ଟ ହେଇଛି ଏବଂ ସେସବୁର ଶ୍ରୀବୃଦ୍ଧି ଘଟିଛି । ଆଜି ଆମେ ଏଭଳି ତତ୍ତ୍ୱଙ୍କୁ ସାମ୍ନା କରୁଛୁ ଯେଉଁମାନେ ପୋଡ଼ାଜଳା ଏବଂ ଧ୍ୱଂସଲୀଳାରେ ବିଶ୍ୱାସୀ ଏବଂ ସେମାନେ ଆମର ଆସ୍ଥା ଏବଂ ପାରସ୍ପରିକ ଏକତାର ଢାଞ୍ଚାକୁ ବିନଷ୍ଟ କରିଦେବାକୁ ଚାହାନ୍ତି ।


    4. କଠୋରବାଦ ଏବଂ ଆସ୍ଥାଭିତ୍ତିକ ଘୃଣାକୁ ରୋକିବା ସକାଶେ ଆପଣଙ୍କ ଦେଶର ଜନସାଧାରଣ ଅନେକ ତ୍ୟାଗ କରିଛନ୍ତି ।ଏବଂ ସେଥିପାଇଁ ପ୍ରଶଂସାର ପାତ୍ର ହୋଇ ଆସିଛନ୍ତି । ଏହା କେବଳ ସେଭଳି ବିପଦରୁ ଆପଣମାନଙ୍କ ପ୍ରଜାତନ୍ତ୍ରର ଯୁବସମାଜକୁ 1990 ଦଶକରେ ରକ୍ଷା କରିନାହିଁ ଅପରନ୍ତୁ ଆପଣମାନଙ୍କ ପ୍ରତିବେଶୀ କେନ୍ଦ୍ର ଏସୀୟ ଅନ୍ୟ ପ୍ରଜାତନ୍ତ୍ରଗୁଡ଼ିକୁ ମଧ୍ୟ ସେଭଳି ଚିନ୍ତାଧାରାରେ ଉଦବୁଦ୍ଧ କରିଛି । ସେମାନେ ମଧ୍ୟ ପ୍ରତ୍ୟେକ ନୂତନ ରାଷ୍ଟ୍ର ଯେଉଁସବୁ ଚାଲେଞ୍ଜର ସାମ୍ନା କରିବାକୁ ପଡ଼ିଥାଏ ସେଭଳି ବିପଦର ସମ୍ମୁଖୀନ ହୋଇଥିଲେ । ତାଜିକି ଗଣ ବିପ୍ଳବର ଭୌଗୋଳିକ ମହତ୍ତ୍ୱ ତଥା ଏହାର ଏକ ଗୂଢ଼ ବୁଝାମଣା ରହିଛି ବୋଲି ଆମେ ନିଷ୍ଠାର ସହ ବିଶ୍ୱାସ କରୁ ।


    ସଜ୍ଜନମଣ୍ଡଳୀ ,


    5. ଆଜି ଆପଣମାନେ ଆପଣମାନଙ୍କ ଚତୁଃପାର୍ଶ୍ଵରେ ଦେଖିପାରୁଥିବେ ଯେ ଶାନ୍ତିକାମୀ ସମାଜ ଉପରେ ଏବେ କିଭଳି ବିରୋଧାତ୍ମକ ଚିନ୍ତାଧାର ଲଦି ଦେବାପାଇଁ ପ୍ରୟାସ କରାଯାଉଛି । ମାନବ ସଭ୍ୟତାର ମୂଳଭିତ୍ତି ପ୍ରତି ଏହା ଏକ ବିପଦ । ସେମାନଙ୍କର ଲକ୍ଷ୍ୟ ହେଲା ଜନସାଧାରଣ ଓ ସମାଜ ଯେଉଁମାନେ କି ଜୀବନର ପ୍ରଗତିଶୀଳତାରେ ବିଶ୍ୱାସୀ ଏବଂ ଆସ୍ଥା ଓ ସଂସ୍କୃତର ବିବିଧତାରେ ବିଶ୍ୱାସୀ ସେମାନଙ୍କୁ ଧ୍ୱଂସ କରିବା ।


    6. ଆପଣମାନଙ୍କ ଐତିହାସିକ ସଂଘର୍ଷ ଏବଂ ପରବର୍ତ୍ତୀ କାଳରେ ଗଣ ବିପ୍ଳବରେ ଆପଣମାନଙ୍କ ବିଜୟ ସତ୍ତ୍ୱେ ଏଭଳି ସଂଗ୍ରାମରେ ପୂର୍ଣ୍ଣଚ୍ଛେଦ ପଡ଼ିନାହିଁ । ପ୍ରତିଦିନ ଘଟୁଥିବା ନୃଶଂସ ନରହତ୍ୟା ଏବଂ ଅମାନବୀୟ ହିଂସାରୁ ଏହା ସ୍ପଷ୍ଟ ପ୍ରମାଣିତ । ଏଭଳି ନାରକୀୟ କାଣ୍ଡର କାଣ୍ଡାରୀମାନେ ସେମାନଙ୍କ ଚିନ୍ତାଧାରାକୁ ସାବ୍ୟସ୍ତ କରିବାକୁ ଶତତ ପ୍ରୟାସୀ । ସେମାନଙ୍କର ଇଚ୍ଛା ଯେ କେହି ଶାନ୍ତିରେ ବସବାସ ନକରନ୍ତୁ । ନ ତିଷ୍ଠନ୍ତୁ । କୌଣସି ଧର୍ମ , ତାହା ହିନ୍ଦୁଧର୍ମ ହୋଇଥାଉ କି ଇସଲାମ , ବୌଦ୍ଧଧର୍ମ ହୋଇଥାଉ ଅବା ଖ୍ରୀଷ୍ଟଧର୍ମ , ଶିଖଧର୍ମ ବା ଇହୁଦୀଧର୍ମ ହିଂସାକୁ କଦାଚିତ୍‌ ପ୍ରଶ୍ରୟ ଦିଏ ନାହିଁ କିମ୍ବା ଏଥିରେ ବିଶ୍ୱାସୀ ନୁହେଁ । ଅନ୍ୟମାନଙ୍କ ଦ୍ୱାରା ହିଂସା , ମାନବ ହତ୍ୟାକୁ ଯଥାର୍ଥ ବୋଲି ଦର୍ଶାଏ ନାହିଁ । ସବୁଧର୍ମ ଗୋଟିଏ ଭାଷା କହିଥାଏ ଏବଂ ତାହା ହେଉଛି ଶାନ୍ତି , ସୌହାର୍ଦ୍ଦ୍ୟ , କରୁଣା ଏବଂ ଅନୁକମ୍ପାର ଭାଷା । ତେଣୁ ଆତଙ୍କବାଦ ଓ ଅତିବାଦ ବିରୋଧରେ ସଂଗ୍ରାମ କୌଣସି ଧର୍ମ ବିରୋଧରେ ସଂଗ୍ରାମ ନୁହେଁ ଏବଂ ତାହା କଦାଚିତ୍‌ ହୋଇପାରିବ ନାହିଁ । ବରଂ ଠିକ୍‌ ତାର ବିପରୀତ । ଏହା ସେଇମାନଙ୍କ ବିରୋଧରେ ସଂଗ୍ରାମ ଯେଉଁମାନେ ସର୍ବଶକ୍ତିମାନ ଈଶ୍ୱରଙ୍କ ସୃଷ୍ଟିକୁ ଧ୍ୱଂସ କରିବା ସକାଶେ ପ୍ରୟାସୀ ।


    7. ଆମେ ସଭିଏଁ ରାଷ୍ଟ୍ରପତି ରାହମୋନଙ୍କ ନେତୃତ୍ୱକୁ ପ୍ରଶଂସା କରିବା ଯିଏ ଆତଙ୍କବାଦ ଏବଂ ଅତିବାଦ ବିରୋଧରେ ସଂଗ୍ରାମ ଜାରି ରଖିଛନ୍ତି । ଆପଣମାନେ ହେଉଛନ୍ତି ଆତଙ୍କବାଦ ବିରୋଧରେ ସଂଗ୍ରାମରତ ଏକ ଛାମୁଆ ରାଷ୍ଟ୍ର । ବିଶ୍ୱ ଆପଣମାନଙ୍କ ସାହସକୁ ପ୍ରଶଂସା ଓ ସମ୍ମାନ କରେ । ତାଜିକି ନିରାପତ୍ତା ବାହିନୀ ପ୍ରତି ଦିନ ସାମ୍ନା କରୁଥିବା ଚାଲେଞ୍ଜକୁ ଆମେମାନେ ଭଲ ଭାବେ ଉପଲବ୍ଧ କରିପାରୁଛୁ । ଆପଣମାନଙ୍କୁ ଆତଙ୍କବାଦ ବିରୋଧରେ ସଂଗ୍ରାମ ଜାରି ରଖିବାକୁ ପଡ଼ିବ ଏବଂ ତାହା ସହିତ ଯେଉଁମାନଙ୍କ ମଗଜ ଧୁଲେଇ କରାଯାଇ ସେମାନଙ୍କ ମୁଣ୍ଡରେ ଅତିବାଦର ବହ୍ନି ଭରାଯାଇଛି ସେମାନଙ୍କୁ ନିୟନ୍ତ୍ରଣ କରିବାକୁ ହେବ । ଆପଣମାନଙ୍କ ଠାରୁ ମୃତ୍ୟୁ ଓ ଧ୍ୱଂସର ଉଷ୍ମଶଯ୍ୟା ବେଶୀ ଦୂରରେ ନାହିଁ । ପୁଣି ଆପଣମାନଙ୍କ ଯୁବ ମାନସିକତାକୁ ଉଷୁକାଇବା ସକାଶେ ପ୍ରୟାସ କରାଯାଉଛି ଓ ସେଥିରୁ ମଧ୍ୟ ସୁରକ୍ଷିତ ରହିବାକୁ ପଡ଼ିବ । ଇଣ୍ଟରନେଟ ଠାରୁ ଅନ୍ୟାନ୍ୟ ସାମାଜିକ ଗଣମାଧ୍ୟମ ଏବେ ଏଥିପାଇଁ ଅସ୍ତ୍ର ସାଜିଛି ।


    ସଜ୍ଜନମଣ୍ଡଳୀ ,


    8. ଯେଉଁ ପୃଥିବୀରେ ଆମେ ଭାରତୀୟମାନେ ଜୀବନ ବଞ୍ଚୁଛୁ , ତାହା ଆପଣମାନେ ବଞ୍ଚୁଥିବା ବିଶ୍ୱଠାରୁ କୌଣସି ଗୁଣେ ପୃଥକ୍‌ ନୁହେଁ । ଆତଙ୍କବାଦର କୌଣସି ସୀମା ସରହଦ ନାହିଁ । ତାଜିକିସ୍ତାନ ଭଳି ଭାରତ ମଧ୍ୟ ଆତଙ୍କବାଦ ଓ ଉଗ୍ରବାଦକୁ ସାମ୍ନାସାମ୍ନି ସମ୍ମୁଖୀନ ହୋଇଆସୁଛି । ଆମେ ବି ଅତିବାଦ ସମସ୍ୟାର ସମ୍ମୁଖୀନ ହେଉଛୁ ଏବଂ ଏହାକୁ ମୁକାବିଲା କରିବାରେ ସଫଳତା ହାସଲ କରିଛୁ । ପ୍ରଶ୍ନ ନୁହେଁ ଯେ ଆମେ କିପରି ତାହାର ମୁକାବିଲା କରିପାରିଛୁ , ବରଂ ପ୍ରଶ୍ନ ହେଉଛି ଆମେ କାହିଁକି ଏଥିରେ ସକ୍ଷମ ହେଇଛୁ । ମୁଁ ଆପଣମାନଙ୍କ ସହ ସେଭଳି କିଛି ଅନୁଭୂତି ବାଣ୍ଟିବାକୁ ଚାହେଁ ।


    9. ଆମର ସମାବେଶୀ ସମାଜ ଯେଉଁଠାରେ କି ସାମାଜିକ-ଆର୍ଥିକ ସହଭାଗୀତା ଏବଂ ସହଯୋଗମୂଳକ ରାଜନୀତି ସମସ୍ତଙ୍କୁ ରାଷ୍ଟ୍ରସହ ସଂଶ୍ଳିଷ୍ଟ ହୋଇ ରହିବାର ସୁଯୋଗ ପ୍ରଦାନ କରିଥାଏ । ତାହା ହିଁ ହେଉଛି କଠୋରପନ୍ଥୀ ଚିନ୍ତାଧାରା ପ୍ରସାରକୁ ପ୍ରତିହତ କରିବାର ମୂଳ ଆଧାର । ଆମେ ବିବିଧବାଦରେ ବିଶ୍ୱାସୀ , ଆମେ ଗଣତନ୍ତ୍ରରେ ବିଶ୍ୱାସୀ , ଆମେ ଧର୍ମନିରପେକ୍ଷବାଦରେ ବିଶ୍ୱାସୀ ଏବଂ ଘୃଣା ଓ ବିଭେଦ ସୃଷ୍ଟିକାରୀ ତତ୍ତ୍ୱଙ୍କୁ ନିୟନ୍ତ୍ରଣ କରିବାରେ ସେଇଥିପାଇଁ ଆମେ ସଫଳ ହୋଇପାରିଛୁ । ଚଳଚ୍ଚିତ୍ର ଶିଳ୍ପ ଠାରୁ ନେଇ ଭାରତର କ୍ରିକେଟ ଦଳ ପର୍ଯ୍ୟନ୍ତ , ରାଜନୀତିର ପେଶାଦାରୀ କ୍ଷେତ୍ର ଠାରୁ ଆରମ୍ଭ କରି ଅନ୍ୟାନ୍ୟ ସବୁ କ୍ଷେତ୍ରରେ ଭାରତ ସମସ୍ତଙ୍କୁ ସଦାସର୍ବଦା ସମାନ ସୁଯୋଗ ଦେଇଆସିଛି ଓ ସମସ୍ତଙ୍କୁ ସମାନ ସମ୍ମାନ ପ୍ରଦର୍ଶନ କରିଛି । ଏକ କ୍ରମବର୍ଦ୍ଧିଷ୍ଣୁ ଅର୍ଥନୀତି ସମସ୍ତଙ୍କୁ ସମାନ ଭାବେ ସମାବେଶୀ ବିକାଶ ଧାରାରେ ସାମିଲ କରିବା ପାଇଁ ଚେଷ୍ଟିତ ।


    10. ଆମ ସମାଜ ସଦାବେଳେ ଚିନ୍ତାଶକ୍ତି ଉପରେ ବିଶ୍ୱାସୀ ଯାହା ଆମର ଇତିହାସ , ସଭ୍ୟତା ଏବଂ ସଂସ୍କୃତିରୁ ଆହୂତ । ସୁଫିବାଦର ପ୍ରାଚୀନ ମୂଲ୍ୟବୋଧ ଓ ମାନବବାଦ ଆମକୁ ଏଭଳି ଅନ୍ଧକାରମୟ ଓ କୂଟିଳ ସଂରଚନା ଠାରୁ ସୁରକ୍ଷିତ ରଖିଆସିଛି । ଆମର ପ୍ରାତଃସ୍ମରଣୀୟ ମହାନ୍‌ ସୁଫିସନ୍ଥ ହଜରତ ନିଜାମୁଦ୍ଦିନ୍‌ ଅଉଲିଆ କହିଛନ୍ତି- “ ଯେଉଁମାନେ ମାନବକଲ୍ୟାଣ ସକାଶେ ତାଙ୍କୁ ପ୍ରେମ କରନ୍ତି ସର୍ବଶକ୍ତିମାନ ଈଶ୍ୱର ତାଙ୍କର ଅତି ପ୍ରିୟ । ପୁଣି ଯେଉଁମାନେ ଈଶ୍ୱରଙ୍କ ପାଇଁ ମାନବଜାତିକୁ ସ୍ନେହ କରନ୍ତି ସେମାନେ ମଧ୍ୟ ଈଶ୍ୱରଙ୍କର ନିକଟତର । ” ଆମକୁ ଏହି ଚିନ୍ତାଧାରା ସଦାସର୍ବଦା ଏକତା ସୂତ୍ରରେ ବାନ୍ଧିରଖିଛି ।


    11. ଆମକୁ ପିଲାଟି ଦିନରୁ ଏକତା , ମାନବିକତାକୁ ଆମର ମାର୍ଗ ବୋଲି ଶିକ୍ଷା ଦିଆଯାଇଥାଏ । ଆମେ “ ବସୁଧୈବ କୁଟୁମ୍ବକମ୍‌ ”- ଅର୍ଥାତ , ସାରା ସଂସାର ଗୋଟିଏ ପରିବାର ଆଦର୍ଶରେ ବିଶ୍ୱାସୀ । ତେଣୁ ଆମ ପକ୍ଷେ ଏହା ସ୍ୱାଭାବିକ ଯେ ଧ୍ୱଂସର ଆହ୍ୱାନ ଆମକୁ ସ୍ପର୍ଶ କରିପାରିନଥାଏ । ପୁଣି ଏହାର ପ୍ରଲୋଭନାତ୍ମକ ଆହ୍ୱାନ ଭାରତୀୟ ମାନସିକତାକୁ ପ୍ରଭାବିତ କରିପାରିନଥାଏ । ଆମ ଭଳି ଏକ ବିଶାଳ ରାଷ୍ଟ୍ରରେ , ଯେଉଁମାନେ ଆମକୁ କଳୁଷିତ କରିବା ଲାଗି ଶତତ ଚେଷ୍ଟିତ ସେମାନଙ୍କୁ ସ୍ମରଣ କରାଇଦେବାକୁ ଚାହେଁ ଯେ ସେମାନେ ଏଯାବତ୍‌ ସେଥିରେ ସଫଳ ହୋଇପାରିନାହାନ୍ତି ଏବଂ ଭବିଷ୍ୟତରେ ମଧ୍ୟ ସଫଳ ହୋଇପାରିବେ ନାହିଁ ।


    12. ପୁଣି ମୁଁ ଏଠାରେ ପରିବାର ଓ ଶିକ୍ଷାର ସକାରାତ୍ମକ ଭୂମିକା ସଂପର୍କରେ ଅବତାରଣା କରିବାକୁ ଚାହେଁ । ମୋ ଦେଶର ଯୁବଶକ୍ତିଙ୍କୁ ଉଗ୍ରବାଦ ପ୍ରତି ଆକୃଷ୍ଟ ପ୍ରୟାସକୁ ରୋକିବାରେ ଏବଂ ପ୍ରତିହତ କରିବାରେ ଏହାର ବିଶେଷ ଭୂମିକା ରହିଛି । ଆମର ପରିବାରଭିତ୍ତିକ ସାମାଜିକ ସଂରଚନା , ଯାହାକି ଠିକ୍‌ ଆପଣମାନଙ୍କ ପରି , ତାହା ଅତିବାଦ ବିରୋଧରେ ଏକ ଗ୍ୟାରେଣ୍ଟି କହିଲେ ଅତ୍ୟୁକ୍ତି ହେବନାହିଁ । ଆମର ପରିବାରକୁ ଆମେ ଏକ ମହାନ ପ୍ରେରଣାଦାୟୀ ଶକ୍ତିର ଉତ୍ସ ବୋଲି ହେତୁ କରୁ । ତେଣୁ ଯୁବକମାନଙ୍କୁ ଉଗ୍ରବାଦ ଓ ଅତିବାଦର ଚକ୍ରବ୍ୟୁହରେ ଫସିଯିବା ଭଳି ବିପଦରୁ ଏହା ସଦାସର୍ବଦା ସେମାନଙ୍କୁ ସୁରକ୍ଷିତ ରଖିଥାଏ । ବେଳେବେଳେ ଏପରି ଘଟିଛି ଯେ ଯୁବକମାନେ ଏଭଳି ତତ୍ତ୍ୱଙ୍କ ଦ୍ୱାରା ପ୍ରଭାବିତ ହେବାର ଆଶଙ୍କା ଥିବା ପରିବାରର ସଦସ୍ୟ ଓ ସଂପର୍କୀୟ ମାନେ ସରକାରୀ କର୍ତ୍ତୃପକ୍ଷଙ୍କୁ ଆଗୁଆ ସତର୍କ ସୂଚନା ମଧ୍ୟ ପ୍ରଦାନ କରିଛନ୍ତି । ଆମମାନଙ୍କ ପରିବାର ଓ ସମାଜ ଭିତରେ ଏକ ଘନିଷ୍ଠ ସଂପର୍କର ସୂତ୍ର ରହିଛି । ଆମର ଧର୍ମଗୁରୁମାନେ ମଧ୍ୟ ଏ ଦିଗରେ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିଛନ୍ତି । ସେମାନେ ଘୃଣା ଓ ଆତଙ୍କର ଚିନ୍ତନକୁ କେବଳ ପ୍ରତ୍ୟାଖ୍ୟାନ କରିନାହାନ୍ତି ଅପରନ୍ତୁ ଏହାକୁ କଡ଼ା ସ୍ୱରରେ ନିନ୍ଦା କରିଛନ୍ତି ଓ ବିରୋଧ ମଧ୍ୟ କରିଛନ୍ତି ।


    13. ତଥାପି ଆମକୁ ପୃଥକ୍‌ ଭାବନା ଭଳି ବିପଦ ଠାରୁ ସଦାସର୍ବଦା ସତର୍କ ରହିବାକୁ ପଡ଼ିବ । ଆମର କାର୍ଯ୍ୟପନ୍ଥାରେ ସାଧୁତା ଓ ସଚ୍ଚୋଟତା ଥିବା ଆମକୁ ପ୍ରମାଣସିଦ୍ଧି କରିବାକୁ ହେବ । ପୁଣି ଆମକୁ ସାଇବର ଦୁନିଆ ପ୍ରତି ସତର୍କ ରହିବାକୁ ପଡ଼ିବ କାରଣ କୌଣସି ବ୍ୟକ୍ତି ଏହାର ପ୍ରଭାବରେ ଯେଭଳି ଭାସିଯିବାକୁ ଆମେ କଦାଚିତ୍‌ ଦେବାନାହିଁ । ଏହା ଯେ ନିଶ୍ଚିତ ଭାବେ ଆମମାନଙ୍କ ସକାଶେ ଏକ ବଡ଼ ଚାଲେଞ୍ଜ ସେଥିରେ କୌଣସି ସନ୍ଦେହ ନାହିଁ । କିନ୍ତୁ ପ୍ରଯୁକ୍ତିର ସହାୟତାରେ , ଡିଜିଟାଲ ଫିଙ୍ଗର ପ୍ରିଣ୍ଟିଂ ଓ ଆଲଗୋରିଥମର ସହାୟତାରେ ଆମେ ଏଭଳି ଅପଶକ୍ତିକୁ ପ୍ରତିହତ କରିପାରିବା ।


    14. ଆତଙ୍କ ଓ ଉଗ୍ରବାଦର ରାଜନୀତି ସମାଜକୁ ଅସ୍ଥିର କରିବା ସକାଶେ କେବଳ ଏଭଳି ରାଷ୍ଟ୍ରହୀନ ତତ୍ତ୍ୱଙ୍କ ଏକଚାଟିଆ ଅମୋଘ ଅସ୍ତ୍ର ନୁହେଁ । ଭାରତ ଦୀର୍ଘ ଦିନରୁ ସୀମାପାର ଆତଙ୍କବାଦର ମୁକାବିଲା କରିଆସୁଛି । ଆପଣମାନେ ଯଦି ଆପଣମାନଙ୍କ ରାଷ୍ଟ୍ରର ଗଣ ବିପ୍ଳବର ପ୍ରାରମ୍ଭିକ ଅବସ୍ଥା କଥା ସ୍ମରଣ କରିବେ ମୁଁ ସୁନିଶ୍ଚିତ ଯେ ଆପଣମାନଙ୍କ ମନରେ ସେହି ତିକ୍ତ ଅନୁଭୂତିର ଗାଥା ସ୍ମରଣକୁ ଆସିବ । ଆପଣମାନେ ସେଭଳି ପରିସ୍ଥିତିକୁ ସାମ୍ନା କରି ଏହାର ଅବସାନ ଘଟାଇଥିଲେ । ସଫଳତାର ସହ ଅନାହୂତ ତତ୍ତ୍ୱକୁ ଦୂରେଇ ଦେଇ ପାରିଥିଲେ । ଆମର ଘନିଷ୍ଠ ବନ୍ଧୁ ରାଷ୍ଟ୍ର ଆଫଗାନିସ୍ତାନ କିନ୍ତୁ ସେ ଦିଗରୁ ସେତେଟା ସୌଭାଗ୍ୟବାନ ନୁହେଁ । ଉଭୟ ଭାରତ ଓ ତାଜିକିସ୍ତାନ ପରସ୍ପର ସହ ହାତ ମିଳାଇ ଆଫଗାନିସ୍ତାନ ଓ ସେହି କ୍ଷେତ୍ରରେ ଶାନ୍ତି ଓ ସ୍ଥିରତା ରକ୍ଷା ଦିଗରେ କାର୍ଯ୍ୟ କରିବା ଆବଶ୍ୟକ ।


    15. କେନ୍ଦ୍ର ଏସୀୟ ପ୍ରଜାତନ୍ତ୍ରମାନଙ୍କ ସହ ଭାରତର ଏକ ଗଭୀର ଏବଂ ବିଶେଷ ଐତିହାସିକ ସଂପର୍କ ରହିଛି । ସେମାନଙ୍କ ପ୍ରତ୍ୟେକଙ୍କ ସହ ଏବେ ସେହି ସଂପର୍କ ବୃଦ୍ଧି ପାଇବାରେ ଲାଗିଛି । ଆମର ସହଭାଗୀ ଅତୀତ ଏବଂ ସହଭାଗୀ ଆଶା ଓ ଆକାଂକ୍ଷା ଆମକୁ ଏକତା ସୂତ୍ରରେ ବାନ୍ଧି ରଖିଛି ଏବଂ ସେହି ଏକତା ସୂତ୍ରକୁ ଆମେ ସାଦରେ ଗ୍ରହଣ କରିଛୁ । ଆମେ ଆମମାନଙ୍କ ନିରାପତ୍ତା ସହଯୋଗ କାର୍ଯ୍ୟକ୍ରମକୁ ଅଧିକ ମଜଭୁତ କରିଛୁ । ସମରକନ୍ଦ ଠାରେ ନିକଟରେ ଭାରତ- କେନ୍ଦ୍ର ଏସିଆ କଥାବାର୍ତ୍ତା ଅନୁଷ୍ଠିତ ହୋଇଛି । ସେହିଭଳି ବିଭିନ୍ନ କ୍ଷେତ୍ରୀୟ ପ୍ଲାଟଫର୍ମରେ ଆମେ ପ୍ରତ୍ୟେକେ ପାରସ୍ପରିକ ଆଲୋଚନାରେ ଲିପ୍ତ ରହିଛୁ । ସାଂଘାଇ ସହଯୋଗ ସଂଗଠନରେ ଆତଙ୍କବାଦ ଓ ଉଗ୍ରବାଦର ମୁକାବିଲା ସକାଶେ କଥାବାର୍ତ୍ତା ଜାରି ରହିଛି । ଭାରତ ସଦା ସର୍ବଦା ଦ୍ୱିପାକ୍ଷିକ , କ୍ଷେତ୍ରୀୟ ତଥା ବିବିଧପକ୍ଷୀୟ ସହଭାଗୀତା ପ୍ରତି ସଂକଳ୍ପବଦ୍ଧ ଏବଂ ଏହାରି ମାଧ୍ୟମରେ ବିଶ୍ୱ ଆତଙ୍କବାଦ ବିରୋଧରେ ଲଢ଼ିବାକୁ ପ୍ରତିଶ୍ରୁତିବଦ୍ଧ ।


    ମୋର ପ୍ରିୟ ଛାତ୍ରଛାତ୍ରୀଗଣ ,


    16. ଆଜି ସକାଳେ ମୁଁ ରାଷ୍ଟ୍ରପତି ରାହମୋନଙ୍କୁ ସାକ୍ଷାତ କରିଛି । ଆମେ ଆମ ଚତୁଃପାର୍ଶ୍ଵରେ ଥିବା ନିରାପତ୍ତା ପରସ୍ଥିତିର ସମାନ ଉଦ୍‌ବେଗ ସଂପର୍କରେ ବିସ୍ତୃତ ଭାବେ ଆଲୋଚନା କରିଛୁ । ତାଜିକିସ୍ତାନ ଏ ଦିଗରେ ଗ୍ରହଣ କରିଥିବା ନେତୃତ୍ୱ ଭୂମିକାକୁ ମୁଁ ଅଭିନନ୍ଦନ ଜଣାଇଥିଲି । ଆତଙ୍କବାଦର ମୁକାବିଲା ସକାଶେ ମିଳିତ ଜାତିସଂଘର ସହଯୋଗରେ ତାଜିକିସ୍ତାନ ଏହି ଦିଗରେ ନିୟୋଜିତ ରହିଛି । ଏଭଳି ଅପଶକ୍ତିକୁ ପ୍ରତିହତ କରିବା ସକାଶେ ଆମେ ସଂକଳ୍ପବଦ୍ଧ । ଏହି ପ୍ରୟାସରେ ଆମେ ପରସ୍ପର ଠାରୁ ଢ଼େର୍‌ କିଛି ଶିକ୍ଷା ଲାଭ କରିପାରିବା । ତାହା ଆମର ଯୁବଗୋଷ୍ଠୀଙ୍କୁ ପ୍ରେରିତ କରି ହୋଇଥାଉ , ସକ୍ରିୟ ସାମାଜିକ ଯୋଗାଯୋଗ ମାଧ୍ୟମରେ ହେଉ , ବିଭିନ୍ନ ଧର୍ମ ମଧ୍ୟରେ ବାର୍ତ୍ତାଳାପ ଓ ସେହିଭଳି ଶିକ୍ଷାଦାନ ମାଧ୍ୟମରେ ହେଉ । ଆତଙ୍କବାଦୀ ତତ୍ତ୍ୱ ଓ ସେହିଭଳି ଅନ୍ୟ ତତ୍ତ୍ୱମାନଙ୍କୁ ମିଳୁଥିବା ଆର୍ଥିକ ସହଯୋଗର ମାର୍ଗକୁ ଆମକୁ ବନ୍ଦ୍‌ କରିବାକୁ ହେବ । ତେଣୁ ଆମମାନଙ୍କୁ ଆମର ନିରାପତ୍ତା ସହଯୋଗ ବୃଦ୍ଧି କରିବାକୁ ପଡ଼ିବ ଓ ପରସ୍ପରର ଶ୍ରେଷ୍ଠ କାର୍ଯ୍ୟାବଳୀକୁ ବାଣ୍ଟିବାକୁ ହେବ । ତଦ୍ୱାରା ଉଗ୍ରବାଦକୁ ପ୍ରତିହତ କରିବାକୁ ପଡ଼ିବ ।


    17. ବାଣିଜ୍ୟ ଓ ଅର୍ଥନୀତିକ ବିକାଶ ଏକ ଦୀର୍ଘକାଳୀନ ମୌଳିକ ପ୍ରସଙ୍ଗ ଯାହା ପ୍ରତ୍ୟେକ ଶାନ୍ତିପୂର୍ଣ୍ଣ ସମାଜ ଆଶା କରିଥାନ୍ତି । ଏହା ଉଗ୍ରବାଦକୁ ପ୍ରତିହତ କରିବାରେ ମଧ୍ୟ ସହାୟକ ହୋଇଥାଏ । କାରଣ ଆର୍ଥିକ ପ୍ରଗତି ଓ ସମାନତା ଲୋକଙ୍କ ମନରେ ଶାନ୍ତି ପାଇଁ ଚେତନା ଉଦ୍ରେକ କରିଥାଏ । ଆମେ ତାଜିକସ୍ତାନ ଓ କେନ୍ଦ୍ର ଏସିଆ ସହିତ ସଦାବେଳେ ସଂଯୁକ୍ତ ହୋଇ ରହିବାକୁ ଚାହୁଁ । ଆମର ଆର୍ଥିକ ସଂପର୍କ ମଧ୍ୟ ଧୀରେ ଧୀରେ ଆଗକୁ ଆଗେଇ ଚାଲିଛି ।


    ସଜ୍ଜନମଣ୍ଡଳୀ ,


    18. ଏଠାକୁ ଆସିବା ପୂର୍ବରୁ ମୋତେ ଭାରତର ଦୁଇଜଣ ମହାନ ସୁପୁତ୍ରଙ୍କ ପ୍ରତିମୂର୍ତ୍ତୀରେ ମାଲ୍ୟାର୍ପଣ କରିବାର ସୌଭାଗ୍ୟ ଜୁଟିଥିଲା । ସେମାନେ ହେଲେ ମହାତ୍ମା ଗାନ୍ଧୀ ଏବଂ ରବୀନ୍ଦ୍ରନାଥ ଟାଗୋର । ମହାତ୍ମା ଗାନ୍ଧୀ ବିଶ୍ୱକୁ ଅହିଂସାର ମାର୍ଗ ପ୍ରଦର୍ଶନ କରିଛନ୍ତି ଏବଂ ଟାଗୋରଙ୍କ କବିତାର ଶବ୍ଦାବଳୀ ସଂକୀର୍ଣ୍ଣତାର ଉର୍ଦ୍ଧ୍ଵକୁ ଉଠିବାକୁ ମାନବ ସମାଜକୁ ପ୍ରରୋଚିତ କରିଛି । ତାଙ୍କରି ମୂଲ୍ୟବୋଧରେ ଆମେ ଆଗକୁ ଅଗ୍ରସର ହେବା ଉଚିତ ।


    19. ମୁଁ ମାନବବାଦର ମହାନ ଐତିହ୍ୟ ପ୍ରତି ଆପଣମାନଙ୍କ ଦୃଷ୍ଟି ଆକର୍ଷଣ କରି ମୋର ବକ୍ତବ୍ୟ ଶେଷ କରୁଛି । ମହାନ ଭାରତୀୟ କବି ମୀର୍ଜା ଅବଦୁଲ କାଦିର ବେଦିଲ କହିଥିଲେ-


    ଚିସ୍ତ ଇଂସାନ ? କମାଲେ କୁଦରତେ ଇସ୍କ


    ମାନିୟେ କାଏନାତୋ ସୁରତେ ଇସ୍କ


    ଅର୍ଥାତ୍‌ , ଏ ମଣିଷ କଣ ? ପ୍ରେମର ମୂର୍ତ୍ତମନ୍ତ ପ୍ରକଟ । ଏହା ହିଁ ହେଉଛି ବିଶ୍ୱ ଓ ପ୍ରେମର ସ୍ୱରୂପ ।


    ଆମେ ଯଦି ମାନବ ସମାଜରେ ପ୍ରେମର ବୀଜ ବୁଣିପାରିବା ଓ ତାହାର ପ୍ରସାର କରିପାରିବା ଓ ସେଥିରେ ଅନ୍ୟମାନଙ୍କୁ ଉଦବୁଦ୍ଧ କରିପାରିବା ତେବେ ସମାଜରେ ଶାନ୍ତି ଓ ପ୍ରେମ ବଜାୟ ରହିବ । ଆମ ମନ ଓ ହୃଦୟ ଶୁଦ୍ଧ ରହିବ ।


    ଆପଣମାନଙ୍କ ସମସ୍ତଙ୍କ ଉଜ୍ଜ୍ୱଳ ଭବିଷ୍ୟତ ପାଇଁ ମୁଁ ଶୁଭ କାମନା କରୁଛି ।


    ଆପଣମାନଙ୍କୁ ସମସ୍ତଙ୍କୁ ଧନ୍ୟବାଦ ଓ ଈଶ୍ୱର ଆପଣମାନଙ୍କର ମଙ୍ଗଳ କରନ୍ତୁ ।


    ***********************

    
    
    (Release ID: 1549026) Visitor Counter : 37