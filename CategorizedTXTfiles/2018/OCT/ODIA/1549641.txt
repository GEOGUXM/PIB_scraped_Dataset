      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଜାତୀୟ ମାନବିକ ଅଧିକାର ଆୟୋଗର ରୌପ୍ୟଜୟନ୍ତୀ ଉତ୍ସବରେ ପ୍ରଧାନମନ୍ତ୍ରୀଙ୍କ ଅଭିଭାଷଣ
      Posted On: 12 OCT 2018 6:06PM by PIB Bhubaneshwar


    ମଞ୍ଚାସୀନ ମନ୍ତ୍ରୀମଣ୍ଡଳରେ ମୋର ସାଥୀ ଶ୍ରୀମାନ ରାଜନାଥ ସିଂହ ଜୀ , ଶ୍ରୀ ମନୋଜ ସିହ୍ନା ଜୀ , ଜାତୀୟ ମାନବିକ ଅଧିକାର ଆୟୋଗର ଅଧ୍ୟକ୍ଷ ଜଷ୍ଟିସ୍‌ ଏସ ଏଲ ଦତ୍ତୁ ଜୀ , ଆୟୋଗର ସଦସ୍ୟଗଣ , ଏଠାରେ ଉପସ୍ଥିତ ସମସ୍ତ ମହାନୁଭବ , ଦେବୀ ଓ ସଜ୍ଜନମଣ୍ଡଳୀ !


    ଋାଷ୍ଟ୍ରୀୟ ମାନବିକ ଅଧିକାର ଆୟୋଗ ଆଜି ତା ’ ର ପ୍ରତିଷ୍ଠାର 25 ବର୍ଷ ପୂରଣ କରୁଛି । ଏହି ଗୁରୁତ୍ୱପୂର୍ଣ୍ଣ ଯାତ୍ରାର ସହ ଆଜି ଆୟୋଗ ଏହି ସ୍ଥିତିରେ ପହଞ୍ଚିଥିବାରୁ ଆପଣମାନଙ୍କୁ , ଦେଶର ସମସ୍ତ ଜନସାଧାରଣଙ୍କୁ ଅନେକ ଅନେକ ଶୁଭେଚ୍ଛା । ଏହି ମହତ୍ତ୍ୱପୂର୍ଣ୍ଣ ଅବସରରେ ଆପଣମାନଙ୍କ ଗହଣରେ ଆଜି ଏଠାରେ ଉପସ୍ଥିତ ରହି ମୁଁ ଖୁବ୍‌ ଆନନ୍ଦ ଅନୁଭବ କରୁଛି ।


    ବନ୍ଧୁଗଣ , ବିଗତ ଅଢ଼େଇ ଦଶନ୍ଧି ମଧ୍ୟରେ ରାଷ୍ଟ୍ରୀୟ ମାନବିକ ଅଧିକାର ଆୟୋଗ ଦେଶର ସାଧାରଣ ଜନତା ଯେଉଁଥିରେ ଗରିବ , ପୀଡ଼ିତ , ବଞ୍ଚିତ , ଶୋଷିତମାନଙ୍କ ସ୍ୱର ହୋଇ ରାଷ୍ଟ୍ର ନିର୍ମାଣକୁ ଦିଗଦର୍ଶନ କରିଛି । ନ୍ୟାୟ ଏବଂ ନୀତିର ମାର୍ଗରେ ପରିଚାଳିତ ହୋଇ ଆୟୋଗ ଯେଉଁ ଭୂମିକା ନିର୍ବାହ କରିଛି , ଆପଣମାନେ ଏହା ସହ ସଂଶ୍ଳିଷ୍ଟ ହୋଇ ଯେଉଁ ଦାୟିତ୍ୱ ସଂପାଦନ କରିଛନ୍ତି , ସେଥିପାଇଁ ଅନ୍ତରାଷ୍ଟ୍ରୀୟ ମାନବିକ ଅଧିକାର ପ୍ରତିଷ୍ଠାନମାନେ ଆପଣଙ୍କ ସଂସ୍ଥାକୁ “ ଏ ” ମାନ୍ୟତା ପ୍ରଦାନ କରିଆସିଛନ୍ତି । ଏହା ଭାରତ ପାଇଁ ଗର୍ବ ଓ ଗୌରବର କଥା ।


    ବନ୍ଧୁଗଣ , ମାନବିକ ଅଧିକାରର ସୁରକ୍ଷା ଆମ ସଂସ୍କୃତିର ଏକ ଗୁରୁତ୍ୱପୂର୍ଣ୍ଣ ଅଙ୍ଗ । ଆମର ପରମ୍ପରାରେ ସଦାସର୍ବଦା ବ୍ୟକ୍ତିର ଜୀବନ ନିମସ୍ତେ ସମତା , ସମାନତା , ଏହାର ଗରିମା ପ୍ରତି ସମ୍ମାନ ପ୍ରଦର୍ଶନକୁ ସ୍ୱୀକୃତି ପ୍ରଦାନ କରାଯାଇଆସିଛି । ଏବେ ଏଠାରେ କାର୍ଯ୍ୟକ୍ରମ ପ୍ରାରମ୍ଭରେ ଯେଉଁ ଶ୍ଳୋକର ଉଚ୍ଚାରଣ କରାଗଲା , ତାହା ସଂପର୍କରେ ରାଜନାଥ ଜୀ ତ ବିସ୍ତାରିତ ଭାବେ କହିଲେ- “ ସର୍ବେ ଭବନ୍ତୁ ସୁଖୀନ ”- ଏହି ଭାବନା ଆମ ସଂସ୍କାରର ପ୍ରାଚୀନ କାଳରୁ ରହିଆସିଛି ।


    ପରାଧୀନତାର ସୁଦୀର୍ଘ କାଳଖଣ୍ଡ ମଧ୍ୟରେ ଯେଉଁ ଆନ୍ଦୋଳନ ହୋଇଥିଲା ସେଥିରେ ମଧ୍ୟ ଏହା ଏକ ମହତ୍ତ୍ୱପୂର୍ଣ୍ଣ ଅଂଶ ଭାବେ ସୁପରିଚିତ ଥିଲା । ସାଥୀଗଣ , ସ୍ୱାଧୀନତା ପରେ ଏହି ଆଦର୍ଶର ସଂରକ୍ଷଣ ସକାଶେ ଏକ ମଜଭୁତ ତନ୍ତ୍ର ବିକଶିତ କରାଯାଇଥିଲା । ଆମର ଏଠାରେ ତ୍ରିସ୍ତରୀୟ ଶାସନ ବ୍ୟବସ୍ଥା ରହିଛି- ଏକ ସ୍ୱତନ୍ତ୍ର ଓ ନିରପେକ୍ଷ ନ୍ୟାୟ ବ୍ୟବସ୍ଥ ରହିଛି , ସକ୍ରିୟ ଗଣମାଧ୍ୟମ ସଦା ଜାଗ୍ରତ ରହିଛି ଏବଂ ଏକ ଏକ ସକ୍ରିୟ ସିଭିଲ ସୋସାଇଟି ମଧ୍ୟ ରହିଛି । ଅଧିକାରକୁ ସୁନିଶ୍ଚିତ କରିବା ସକାଶେ ଜାତୀୟ ମାନବିକ ଅଧିକାର କମିଶନ (ଏନଏଚଆରସି) ଭଳି ଅନେକ ସଂସ୍ଥାନ , କମିଶନ ଏବଂ ଟ୍ରିବୁନାଲ ରହିଛି । ଆମର ବ୍ୟବସ୍ଥା ସେହିସବୁ ସଂସ୍ଥାମାନଙ୍କ ନିକଟରେ ଋଣୀ ଯେଉଁମାନେ ଗରିବ , ମହିଳା , ଶିଶୁ , ପୀଡ଼ିତ , ବଂଚିତ , ଆଦିବାସୀ ସମେତ ଦେଶର ପ୍ରତ୍ୟେକ ନାଗରିକଙ୍କ ଅଧିକାରକୁ ସୁରକ୍ଷିତ କରିବା ସକାଶେ ପ୍ରତିବଦ୍ଧ ରହିଛି । ଆମର ପଞ୍ଚାୟତରାଜ ବ୍ୟବସ୍ଥା ଅଥବା ସ୍ଥାନୀୟ ଶାସନ ସହ ସଂଶ୍ଳିଷ୍ଟ ବ୍ୟବସ୍ଥା ମାନବିକ ଅଧିକାରର ସୁରକ୍ଷା ତନ୍ତ୍ରରେ ଏକ ମହତ୍ତ୍ୱପୂର୍ଣ୍ଣ ଅଂଶ ବିଶେଷ ହୋଇ ରହିଛି । ଏହିସବୁ ସଂସ୍ଥା ସାଧାରଣ ଜନତାଙ୍କ ସହ ଆମମାନଙ୍କ , ବିକାଶର ଲାଭକୁ , ଜନ କଲ୍ୟାଣକାରୀ ଯୋଜନାଗୁଡ଼ିକୁ ଲୋକମାନଙ୍କ ନିକଟରେ ପହଞ୍ଚାଇବା ସକାଶେ ଗୁରୁତ୍ୱପୂ୍‌ର୍ଣ୍ଣ ଭୂମିକା ଗ୍ରହଣ କରିଅସୁଛନ୍ତି । ସେହିସବୁ ସଂସ୍ଥା ମହିଳା , ବଂଚିତ ବର୍ଗମାନଙ୍କ ସଶକ୍ତିକରଣ ଏବଂ ଭାଗୀଦାରୀ କରାଇବାରେ ବି ଖୁବ୍‌ ବଡ଼ ଯୋଗଦାନ କରି ଆସୁଛନ୍ତି ।


    ବନ୍ଧୁଗଣ , ମାନବିକ ଅଧିକାର ପ୍ରତି ଏଭଳି ସମର୍ପଣ ଭାବ ଦେଶକୁ 70 ଦଶକରେ ବହୁତ ବଡ଼ ସଂକଟରୁ ରକ୍ଷା କରିଥିଲା । ଏମର୍ଜେନ୍ସି , ଅର୍ଥାତ , ଜରୁରୀକାଳୀନ ପରିସ୍ଥିତିର ସେହି କାଳଖଣ୍ଡରେ ଜୀବନର ଅଧିକାର ଛିନ୍ନ କରି ନିଆଯାଇଥିଲା । ବାକି ସବୁ ଅଧିକାର କଥା କ ’ ଣ ଅବା କହିବା ? ସେତେବେଳେ କ୍ଷମତାରେ ଥିବା ସରକାରଙ୍କ ବିରୋଧରେ ସ୍ୱର ଉତ୍ତୋଳନ କରିଥିବା ହଜାର ହଜାର , ଲକ୍ଷ ଲକ୍ଷ ଲୋକଙ୍କ ଜେଲରେ ଭର୍ତ୍ତି କରାଯାଇଥିଲା । କିନ୍ତୁ ଭାରତୀୟ ନାଗରିକ ନିଜର ପରିପାଟୀର ଏହି ମହତ୍ତ୍ୱପୂର୍ଣ୍ଣ ଆୟୁଧକୁ , ମାନବିକ ଅଧିକାର କୁ ପୁଣି ଥରେ ନିଜସ୍ୱ ଉଦ୍ୟମରେ ହାସଲ କରିପାରିଥିଲେ । ମାନବ ଅଧିକାର , ମୂଳ ଅଧିକାରର ଶ୍ରେଷ୍ଠତାକୁ ପୁଣି ଥରେ ସଂସ୍ଥାପିତ କରିଥିବା ସେହିସବୁ ସଂସ୍ଥାଗଣଙ୍କୁ , ସେଥିସହ ସଂଶ୍ଳିଷ୍ଟ ସମସ୍ତ ବ୍ୟକ୍ତିଙ୍କୁ ମୁଁ ଆଜିର ଏହି ପବିତ୍ର ଅବସରରେ ଆଦରପୂର୍ବକ ନମସ୍କାର କରୁଛି ।


    ବନ୍ଧୁଗଣ , ମାନବିକ ଅଧିକାର କେବଳ ଏକ ସ୍ଳୋଗାନରେ ସୀମିତ ହେବା ଉଚିତ ନୁହେଁ , ଏହା ଏକ ସଂସ୍କାର ହେବା ଆବଶ୍ୟକ । ଲୋକନୀତିର ଏହା ଆଧାରଶିଳା ହେବା ବାଞ୍ଛନୀୟ । ମୁଁ ମାନୁଛି ଯେ ଗତ ସାଢ଼େ ଚାରିବର୍ଷ ଭିତରେ ଏହା ଏକ ବିରାଟ ଉପଲବ୍ଧୀ ରହିଛି ଯେ ଏହି ସମୟ ମଧ୍ୟରେ ଗରିବ , ବଂଚିତ , ଶୋଷିତ ସମାଜରେ ଚାପିଚୁପି ହୋଇ ରହିଥିବା ବ୍ୟକ୍ତିମାନଙ୍କ ଗରିମାକୁ , ସେମାନଙ୍କର ଜୀବନ ସ୍ତରକୁ ଉପରକୁ ଉଠାଇବାବ ସକାଶେ ଗମ୍ଭୀର ପ୍ରୟାସ କରାଯାଇଛି । ବିଗତ ଚାରି ବର୍ଷ ଭିତରେ ଯେଉଁସବୁ ପଦକ୍ଷେପ ଉଠାଯାଇଛି , ଯେତେଯେତେ ଅଭିଯାନ ଚଲାଯାଇଛି , ଯେତେଯେତେ ଯୋଜନା ପ୍ରସ୍ତୁତ କରାଯାଇଛି , ସେସବୁଗୁଡ଼ିକର ଲକ୍ଷ୍ୟ ହେଲା ଏଇଆ ଏବଂ ତାହା ହାସଲ କରାଯିବାର ଉଦ୍ଦେଶ୍ୟ ବି ଏକ ।


    ସରକାରଙ୍କ ଗୁରୁତ୍ୱ ଏହି କଥା ଉପରେ ନିବଦ୍ଧ ରହିଛି ଯେ ସାଧାରଣ ଜନତାଙ୍କ ମୌଳିକ ଆବଶ୍ୟକତାଗୁଡ଼ିକର ପୂରଣ କେବଳ ସେମାନଙ୍କ ଠାରେ ନିହିତ ଥିବା ଶକ୍ତି ଦ୍ୱାରା ନୁହେଁ , ବରଂ କେବଳ ଭାରତୀୟ ହୋଇଥିବାରୁ ହିଁ ସ୍ୱାଭାବିକ ରୂପେ ହେବା ଆବଶ୍ୟକ । ଆମର ସରକାର “ ସମସ୍ତଙ୍କ ସହ ଏବଂ ସମସ୍ତଙ୍କ ବିକାଶ ” ଏହି ମନ୍ତ୍ରକୁ ସେବାର ମାଧ୍ୟମ ବୋଲି ମାନି କାର୍ଯ୍ୟକାରୀ କରାଯାଉଛି । ଏହା ମଧ୍ୟ ମାନବ ଅଧିକାର ସୁରକ୍ଷାର ଗ୍ୟାରେଣ୍ଟି ସକାଶେ କାର୍ଯ୍ୟକରୁଛି ।


    ସାଥୀଗଣ , ଆପଣମାନେ ସମସ୍ତେ ଏକଥା ସହ ଭଲଭାବେ ସୁପରିଚିତ ରହିଆସିଛନ୍ତି ଯେ କନ୍ୟାସନ୍ତାନମାନଙ୍କ ଜୀବନର ଅଧିକାରକୁ ନେଇ କେତେ କେତେ ପ୍ରଶ୍ନ ମନରେ ଥିଲା । କନ୍ୟା ସନ୍ତାନଙ୍କୁ ଅବାଂଛିତ ମନେକରି ଗର୍ଭରୁ ହିଁ ହତ୍ୟା କରିବାର ବିକୃତ ମାନସିକତା ସମାଜର କିଛି ସଂକୁଚିତ- ସୀମିତି ଚିନ୍ତାଧାରାସମ୍ପନ୍ନ ଲୋକମାନଙ୍କ ମଧ୍ୟରେ ରହି ଆସିଥିଲା ।


    ଆଜି ମୁଁ ଗର୍ବର ସହ କହିପାରିବି ଯେ “ ବେଟୀ ବଚାଓ- ବେଟୀ ପଢ଼ାଓ ” ଅଭିଯାନ ଦ୍ୱାରା ହରିୟାଣା , ରାଜସ୍ଥାନ ସମେତ ଅନେକ ରାଜ୍ୟରେ କନ୍ୟା ସନ୍ତାନମାନଙ୍କ ସଂଖ୍ୟାରେ ଢ଼େର୍‌ ବୃଦ୍ଧି ଘଟିପାରିଛି । ଅନେକ ନିରିହ ଶିଶୁଙ୍କୁ ଜୀବନର ଅଧିକାର ମିଳିପାରିଛି । ଜୀବନର ଅର୍ଥ କେବଳ ନିଃଶ୍ୱାସପ୍ରଶ୍ୱାସ ନେବା ନୁହେଁ , ସମ୍ମାନ ମଧ୍ୟ ଜୀବନ ପାଇଁ ସେତିକି ମହତ୍ତ୍ୱ ବହନ କରେ ଯେତିକି ନିଃଶ୍ୱାସ ପ୍ରଶ୍ୱାସ ନେବା ।


    ମୋତେ ଏକଥା ଜାଣି ବେଶ୍‌ ପ୍ରସନ୍ନତା ମିଳୁଛି ଯେ ଦିବ୍ୟାଙ୍ଗ , ଏହି ‘ ଦିବ୍ୟାଙ୍ଗ ’ ଶବ୍ଦ ଆଜି କିଛି ଭାରତୀୟମାନଙ୍କ ସକାଶେ ସମ୍ମାନର ସୂଚକ ପାଲଟି ଯାଇଛି । କେବଳ ସେତିକି ନୁହେଁ , ସେମାନଙ୍କର ଜୀବନକୁ ସୁଗମ କରିବା ସକାଶେ “ ସୁଗମ୍ୟ ଭାରତ ” ଅଭିଯାନ ମାଧ୍ୟମରେ ସରକାରୀ ଭବନ ହେଉ , ଏୟାରପୋର୍ଟ ହେଉ , ରେଳ ଷ୍ଟେସନ୍‌ ହେଉ ସେଠାରେ ବିଶେଷ ସୁବିଧା ଓ ବ୍ୟବସ୍ଥା କରାଯାଉଛି । ଗରିବ ଲୋକମାନଙ୍କ ମୁକ୍ତାକାଶ ତଳେ ଝୁପୁଡ଼ିରେ ଜୀବନ ବିତାଇବାକୁ ପଡ଼ୁଛି , ମୌସୁମୀ ବର୍ଷର ମାଡ଼ ସେମାନଙ୍କୁ ସହ୍ୟ କରିବାକୁ ପଡ଼ୁଛି , ସେଥିରେ ବି ତ ସେମାନଙ୍କର ଅଧିକାର ହନନ ହେଉଛି , ବ୍ୟାହତ ହେଉଛି । ସେଭଳି ସ୍ଥିତିରୁ ସେମାନଙ୍କୁ ବାହାର କରିବା ସକାଶେ “ ପ୍ରଧାନମନ୍ତ୍ରୀ ଆବାସ ଯୋଜନା ” ମାଧ୍ୟମରେ ପ୍ରତ୍ୟେକ ବାସହୀନ ଗରିବ ଲୋକଙ୍କୁ ବାସଗୃହ ଯୋଗାଇ ଦେବାର ଅଭିଯାନ ଏବେ ଚାଲୁ ରହିଛି । ଏବଂ ଆମର ସ୍ୱପ୍ନ ଯେ 2022 ମସିହା ସୁଦ୍ଧା ଯେତେବେଳେ କି ଦେଶ ସ୍ୱାଧନତା ଲାଭ କରିବାର 75 ବର୍ଷ ପୂରଣ ହେବ , ଭାରତର ପ୍ରତ୍ୟେକ ନାଗରିକଙ୍କୁ ବାସଗୃହ ମିଳିବା ଆବଶ୍ୟକ । ପ୍ରତ୍ୟେକଙ୍କ ମୁଣ୍ଡ ଉପରେ ନିଜର ଛାତ ରହିଥିବ । ଏପର୍ଯ୍ୟନ୍ତ ଏହି ଯୋଜନାରେ 125 କୋଟି ଭାଇ ଭଉଣୀଙ୍କୁ ବାସଗୃହ ଯୋଗାଇ ଦିଆଯାଇସାରିଛି ।


    ସାଥୀଗଣ , ବାସଗୃହ ବ୍ୟତୀତ ‘ ଉଜ୍ଜ୍ୱଳା ଯୋଜନା ’ ମାଧ୍ୟମରେ ମାଗଣାରେ ଗ୍ୟାସ ସଂଯୋଗ ମଧ୍ୟ ଯୋଗାଇ ଦିଆଯାଇଛି । ଏହି ଯୋଜନା କେବଳ ଏକ କଲ୍ୟାଣକାରୀ ଯୋଜନା ମାତ୍ର ନୁହେଁ । ଏହାର ସଂପର୍କ ସାମାଜିକ ସମାନତା ସହ ମଧ୍ୟ ସଂଶ୍ଳିଷ୍ଟ , ଗରିମାର ସହ ଜୀବନଯାପନ କରିବା ସହିତ ସଂଯୁକ୍ତ । ଏହା ମାଧ୍ୟମରେ ଦେଶର ସାଢ଼େ ପାଞ୍ଚକୋଟିରୁ ଅଧିକ ଗରିବ ମା ’ ଓ ଭଉଣୀଙ୍କୁ ଆଜି ସଫାସୁତରା , ଧୂଆଁମୁକ୍ତ ରୋଷେଇର ଅଧିକାର ପ୍ରଦାନ କରାଯାଇପାରିଛି । ଏହିସବୁ ପରିବାର ଏହି ଅଧିକାରରୁ କେବଳ ବଞ୍ଚିତ ଥିଲେ କାରଣ ସେମାନଙ୍କର ସାମର୍ଥ୍ୟ ନଥିଲା , ସେମାନଙ୍କର ପକେଟରେ ଗ୍ୟାସ କିଣିବା ଲାଗି ଅର୍ଥ ନଥିଲା ।


    କେବଳ ସେତିକି ନୁହେଁ , ଯେତେବେଳେ ଦେଶରେ ବିଜୁଳି ଯୋଗାଣର ବ୍ୟବସ୍ଥା ରହିଛି , ବିଜୁଳିଶକ୍ତି ଉତ୍ପାଦନ ହେଉଛି , ସେତେବେଳେ ସୁଦ୍ଧା ହଜାର ହଜାର ଗାଁ , କୋଟି କୋଟି ପରିବାର ଅନ୍ଧକାର ଭିତରେ ଥିଲେ । ଏହାର କାରଣ କେବଳ ଏଇଆ ଯେ ସେମାନେ ଗରିବ ଥିଲେ । ଦୂର ଦୂରାନ୍ତରେ ସେମାନଙ୍କର ଘରଥିଲା । ମୁଁ ଆଜି ଅତ୍ୟନ୍ତ ଆନନ୍ଦିତ ଯେ ବେଶ କମ ସମୟ ଭିତରେ ସେହିଭଳି ଦେଶର 18 ହଜାର ଗ୍ରାମକୁ ବିଜୁଳି ପହଞ୍ଚାଯାଇପାରିଛି । ଦେଶ ସ୍ୱାଧୀନତାର ଏତେ ବର୍ଷ ପରେ ସୁଦ୍ଧା ଅଷ୍ଟାଦଶ ଶତାବ୍ଦୀର ଅବସ୍ଥା ଭିତରେ ସେମାନେ ଜୀବନ ବଞ୍ଚିବାକୁ ବାଧ୍ୟ ହେଉଥିଲେ ।


    କେବଳ ସେତିକି ନୁହେଁ , “ ସୌଭାଗ୍ୟ ଯୋଜନା ’ ମାଧ୍ୟମରେ 10 -11 ମାସ ଭିତରେ ହିଁ ଦେଢ଼ କୋଟିରୁ ଅଧିକ ପରିବାରଙ୍କୁ ଆଲୋକରେ ସମ୍ମାନିତ କରାଯାଇପାରିଛି । ସେମାନଙ୍କୁ ବିଜୁଳି ଶକ୍ତି ଯୋଗାଇ ଦିଆଯାଇଛି ।ଏବେ ସେମାନଙ୍କ ଘରେ ବିଜୁଳି ଆଲୁଅ ଢ଼େଉ ଭାଙ୍ଗୁଛି ।


    ସାଥୀଗଣ , ଅନ୍ଧକାର ସହ ମୁକ୍ତାକାଶ ତଳେ ଶୌଚର ସମସ୍ୟା ବି ଗରିମାପୂର୍ଣ୍ଣ ଜୀବନର ରାସ୍ତାରେ ଏକ ବହୁତ ବଡ଼ ସମସ୍ୟା ହୋଇ ଠିଆ ହୋଇଥିଲା । ଶୌଚାଳୟ ନଥିବାରୁ ବାଧ୍ୟ ହୋଇ ଗରିବଙ୍କ ଭିତରେ ଯେଉଁ ଅପମାନ ସହ୍ୟ କରିବାର ଜ୍ୱାଳା ଥିଲା ଏବଂ ତାହାରି ମଧ୍ୟରେ ସେମାନେ ଜୀବନ ବଞ୍ଚୁଥିଲେ ପ୍ରତି ମୁହୂର୍ତ୍ତରେ ସେମାନେ ଏହାକୁ ଅନୁଭବ କରିଆସୁଥିଲେ । କିନ୍ତୁ ସେମାନେ ତାହା କାହାକୁ କହିପାରୁନଥିଲେ । ବିଶେଷ କରି ମୋ ଦେଶର କୋଟି କୋଟି ଭଉଣୀ ଓ କନ୍ୟାମାନେ , ସେମାନଙ୍କ ଲାଗି ଆତ୍ମସମ୍ମାନର ସହ ଜୀବନ ବଞ୍ଚିବାର ଅଧିକାର ତ ହନନ ହେଉଥିଲା , ତା ’ ସହିତ ଜିଇଁବାର ଅଧିକାରକୁ ନେଇ ସେମାନଙ୍କ ମନରେ ଗମ୍ଭୀର ପ୍ରଶ୍ନ ବି ଉଠୁଥିଲା । ବିଗତ ଚାରି ବର୍ଷ ଭିତରେ ଦେଶବ୍ୟାପୀ ଗାଁ ଠାରୁ ସହର ପର୍ଯ୍ୟନ୍ତ ଯେଉଁ 9.25 କୋଟି ରୁ ଅଧିକ ଶୌଚାଗାର ନିର୍ମାଣ କରାଯାଇଛି , ସେଥିରୁ ଗରିବ ଭାଇ ଭଉଣୀମାନଙ୍କ ପାଇଁ ସ୍ୱଚ୍ଛତା ବ୍ୟତୀତ ସମ୍ମାନର ସହ ଜୀବନ ବଞ୍ଚିବାର ଅଧିକାର ସୁନିଶ୍ଚିତ ହୋଇପାରିଛି । ଏବଂ ଉତ୍ତର ପ୍ରଦେଶ ସରକାର ତ ସେ ରାଜ୍ୟରେ ଏହାକୁ “ ଇଜ୍ଜତଘର ” ବୋଲି ନାମକରଣ କରିଛନ୍ତି । ଶୌଚାଗାର ଆଗରେ ଏହାକୁ “ ଇଜ୍ଜତଘର ” ବୋଲି ବଡ଼ ବଡ଼ ଅକ୍ଷରରେ ଲେଖିଛନ୍ତି ।


    ଗରିବର ଜୀବନ , ସେମାନଙ୍କର ସ୍ୱାସ୍ଥ୍ୟ ସହ ସଂଯୁକ୍ତ ଆଉ ଏକ ଅଧିକାର , ଯାହା ନିକଟରେ ସେମାନଙ୍କୁ ପ୍ରାପ୍ତ ହୋଇଛି ଏବଂ ଯାହାର ଆଲୋଚନା ଶ୍ରୀମାନ ରାଜନାଥ ଜୀ ଏବେ କରିଛନ୍ତି , ତାହା ହେଉଛି ପିଏମଜେଏୱାଇ ଅର୍ଥାତ୍‌ ଆୟୁଷ୍ମାନ ଭାରତ ଯୋଜନା । ଏହା ଏତେ ବଡ଼ ଅଧିକାର ଯାହାର ପ୍ରମାଣ ଆପଣମାନଙ୍କୁ ପ୍ରତି ଦିନ ମିଳିଚାଲିଛି । ଗଣମାଧ୍ୟମରେ ଦେଶର କୋଣ ଅନୁକୋଣରୁ ଆସୁଥିବା ଖବର ବେଶ୍‌ ସନ୍ତୋଷଜନକ । ଉତ୍ତର ହସ୍ପିଟାଲ ସୁବିଧା ହେବା ପରେ ବି ଯେଉଁ ବ୍ୟକ୍ତି ସମ୍ବଳ ଅଭାବରୁ ଉତ୍ତମ ସ୍ୱାସ୍ଥ୍ୟ ସେବାରୁ ବଞ୍ଚିତ ହୋଇ ଆସୁଥିଲେ ସେମାନଙ୍କୁ ଆଜି ଚିକିତ୍ସା ସୁବିଧାର ହକ୍‌ ମିଳିପାରିଛି । ଏହି ଯୋଜନାର ଶୁଭାରମ୍ଭ ହେବାର ମାତ୍ର ଦୁଇ କିମ୍ବା ଅଢ଼େଇ ସପ୍ତାହ ଭିତରେ 50 ହଜାରରୁ ଅଧିକ ଭାଇ ଭଉଣୀ ଏହାରି ମାଧ୍ୟମରେ ନିଜର ସ୍ୱାସ୍ଥ୍ୟ ଚିକିତ୍ସା ସୁବିଧା ତ ପାଇଛନ୍ତି , ତା ’ ଠାରୁ ଅଧିକ ଲୋକଙ୍କ ଚିକିତ୍ସା ଏବେ ବି ଚାଲିଛି ।


    ସାଥୀଗଣ , ସ୍ୱାସ୍ଥ୍ୟ ସହ ଦେଶ ସ୍ୱାଧୀନତାର ଅନେକ ଦଶକ ପର୍ଯ୍ୟନ୍ତ କୋଟି କୋଟି ଦେଶବାସୀଙ୍କ ଆର୍ଥିକ ସ୍ୱାଧୀନତା ଏକା କ୍ଷୁଦ୍ର ପରିବେଶ ମଧ୍ୟରେ ସୀମିତ ରହିଆସିଥିଲା । ମାତ୍ର କେତେକ ଲୋକ ବ୍ୟାଙ୍କର ଉପଯୋଗ କରିପାରୁଥିଲେ । ଋଣ ନେଇ ପାରୁଥିଲେ । କିନ୍ତୁ ଦେଶର ଏକ ବିଶାଳ ଜନସଂଖ୍ୟା ନିଜର ଛୋଟ ଛୋଟ ସଂଚୟ ନିଜ ରୋଷେଇ ଘରେ ଡ଼ବା ଭିତରେ ଲୁଚାଇ ରଖିବାକୁ ବାଧ୍ୟ ହେଉଥିଲେ । ଆମେ ଏଭଳି ସ୍ଥିତିର ଗମ୍ଭୀରତାକୁ ଉପଲବ୍ଧି କରିଥିଲୁ । “ ଜନଧନ ଅଭିଯାନ ” ଆରମ୍ଭ କଲୁ । ଏବଂ ଆଜି ଦେଖୁ ଦେଖୁ ପ୍ରାୟ 35 କୋଟି ଦେଶବାସୀ ବ୍ୟାଙ୍କ ସହ ଯୋଡ଼ି ହୋଇପାରିଛନ୍ତି ଏବଂ ଆର୍ଥିକ ସ୍ୱାଧୀନତାର ଅଧିକାର ସେମାନଙ୍କୁ ସୁନିଶ୍ଚିତ କରାଯାଇପାରିଛି ।


    କେବଳ ଏତିକି ନୁହେଁ , “ ମୁଦ୍ରା ଯୋଜନା ” ମାଧ୍ୟମରେ ସେହିସବୁ ଲୋକଙ୍କୁ ସ୍ୱରୋଜଗାର ପାଇଁ ବ୍ୟାଙ୍କଠାରୁ ଏବେ ଗ୍ୟାରେଣ୍ଟିମୁକ୍ତ ମାଗଣା ଋଣ ମିଳିବାର ବ୍ୟବସ୍ଥା କରାଯାଇଛି । ଦିନେ ସେମାନେ କେବଳ ସାହୁକାର ଉପରେ ନିର୍ଭର କରି କୌଣସି ଋଣ ନେଇ ନାନା ପ୍ରକାର ଅତ୍ୟାଚାର ଓ ଶୋଷଣର ଶିକାର ହେଉଥିଲେ ।


    ଭାଇ ଓ ଭଉଣୀମାନେ , ଆମ ସରକାର ଆଇନ ବ୍ୟବସ୍ଥା ମାଧ୍ୟମରେ ନିଜର ନୀତି ଏବଂ ନିର୍ଣ୍ଣୟରେ ବି ନିରନ୍ତର ମାନବିକ ଅଧିକାରକୁ ସୁନିଶ୍ଚିତ କରି ଆସିଛନ୍ତି । ସେମାନଙ୍କୁ ଆହୁରି ମଜଭୁତ କରିବା ସକାଶେ ପ୍ରଚେଷ୍ଟା କରିଛନ୍ତି । ଏବେ ନିକଟରେ ମୁସଲିମ ମହିଳାମାନଙ୍କୁ “ ତିନି ତଲାକ ” ରୁ ମୁକ୍ତି ଦେବାପାଇଁ ଉଦ୍ଦିଷ୍ଟ ଆଇନ ଏଭଳି ପ୍ରୟାସର ଅଂଶବିଶେଷ । ମୋର ବିଶ୍ୱାସ ଯେ ମୁସଲମାନ ବର୍ଗର ମହିଳାମାନଙ୍କ ଅଧିକାର ସହ ସଂଯୁକ୍ତ ଏଭଳି ଅଭିନବ ପ୍ରୟାସକୁ ସଂସଦର ସ୍ୱୀକୃତି ଖୁବ୍‌ ଶୀଘ୍ର ମିଳିପାରିବ ।


    ଗର୍ଭବତୀ ମହିଳାମାନଙ୍କ ସବେତନ ମାତୃତ୍ଵ ଅବକାଶକୁ 12ପକ୍ଷରୁ ବଢ଼ାଇ 26 ପକ୍ଷ କରିବାର ନିଷ୍ପତ୍ତି ଆମର ଏଭଳି ଚିନ୍ତନର ଅଂଶବିଶେଷ । ଏକପ୍ରକାର ସେମାନେ ନବଜାତ ଶିଶୁଙ୍କ ଅଧିକାରକୁ ଆମେ ରକ୍ଷା କରିଛୁ । ତା ’ ନିକଟରେ ତା ’ ର ମା ’ 6 ମାସ ପର୍ଯ୍ୟନ୍ତ ରହିପାରିବେ । ଏହା ଏକ ବଡ଼ ନିଷ୍ପତ୍ତି ବୋଲି ମୁଁ ଅନୁଭବ କରେ । ବିଶ୍ୱର ଅନେକ ପ୍ରଗତିଶୀଳ ରାଷ୍ଟ୍ରରେ ଏଭଳି ବ୍ୟବସ୍ଥା ହେବାକୁ ଏବେସୁଦ୍ଧା ବାକି ଅଛି ।


    ଆମର କର୍ମଜୀବୀ ମହିଳାମାନଙ୍କୁ ରାତି ସିଫ୍ଟରେ କାର୍ଯ୍ୟ କରିବାରେ ଆଇନରେ ଥିବା ସମସ୍ୟାଗୁଡ଼ିକୁ ଦୂର କରିବା ଦିଗରେ ଇତି ମଧ୍ୟରେ ପର୍ଯାପ୍ତ ସୁବିଧା ପ୍ରାପ୍ତ ହୋଇଛି । ଏହି ଦାୟିତ୍ୱ ବି ସରକାର ସଂପୂର୍ଣ୍ଣ କରିଛନ୍ତି ।


    ଦିବ୍ୟାଙ୍ଗମାନଙ୍କ ଅଧିକାରକୁ ବୃଦ୍ଧି କରିବା ପାଇଁ ଉଦ୍ଦିଷ୍ଟ “ ଭିନ୍ନକ୍ଷମ ବ୍ୟକ୍ତିଙ୍କ ଅଧିକାର ” ଆଇନ ସେମାନଙ୍କ ପାଇଁ ଚାକିରୀ କ୍ଷେତ୍ରରେ ଆରକ୍ଷଣକୁ ବୃଦ୍ଧି କରିବା ଏବଂ ପୁଣି ଟ୍ରାନ୍ସଜେଣ୍ଡର ବ୍ୟକ୍ତି ସୁରକ୍ଷା ଅଧିକାର ବିଲ୍‌ , ମାନବିକ ଅଧିକାର ପ୍ରତି ଆମ ସରକାରଙ୍କ ପ୍ରତିବଦ୍ଧତାର ଉଦାହରଣ ବୋଲି ନିଶ୍ଚିତ ରୂପେ କୁହାଯାଇପାରେ ।


    ଏଚଆଇଭି ପୀଡ଼ିତ ଲୋକମାନଙ୍କ ସହ କୌଣସି ପ୍ରକାର ଭେଦଭାବ ନ ରହିବା , ସେମାନଙ୍କୁ ସମ୍ମାନର ସହ ଉପଚାର ସୁବିଧା ମିଳିପାରିବ , ସେମାନଙ୍କ ପାଇଁ ଆଇନ ଦ୍ୱାରା ସେସବୁ ସୁନିଶ୍ଚିତ କରିବା ଦିଗରେ ଆମେ କାର୍ଯ୍ୟ କରିଛୁ ।


    ବ ନ୍ଧୁଗଣ , ନ୍ୟାୟ ପାଇବାର ଅଧିକାରକୁ ଆହୁରି ମଜଭୁତ କରିବା ସକାଶେ ସରକାର ଇ-କୋର୍ଟର ସଂଖ୍ୟ ବୃଦ୍ଧି କରୁଛନ୍ତି , ଯାହା ଜାତୀୟ ବିଚାରବିଭାଗ ଡ଼ାଟା ଗ୍ରୀଡ଼କୁ ସଶକ୍ତ କରୁଛି । ଜାତୀୟ ବିଚାରବିଭାଗ ଡ଼ାଟା ଗ୍ରୀଡ଼ରେ ଏପର୍ଯ୍ୟନ୍ତ ଦେଶର 17 ହଜାରରୁ ଅଧିକ ଅଦାଲତଙ୍କୁ ଯୋଡ଼ା ଯାଇସାରିଛି । ମାମଲା ସମ୍ବନ୍ଧିତ ସକଳ ପ୍ରକାର ସୂଚନା , ରାୟ ସମ୍ବନ୍ଧିତ ସମସ୍ତ ପ୍ରକାର ସୂଚନା ଅନଲାଇନ ହେବ ଦ୍ୱାରା ନ୍ୟାୟିକ ପ୍ରକ୍ରିୟାରେ ଢ଼େର ବ୍ୟଗ୍ରତା ଆସିଛି ଏବଂ ଦୀର୍ଘଦିନ ଧରି ଫଇସଲା ହୋଇନପାରି ପଡ଼ି ରହିଥିବା ମାମଲା ସଂଖ୍ୟ ହ୍ରାସ ପାଇଛି । ଦେଶର ଦୂର ଦୂରାନ୍ତ କ୍ଷେତ୍ରରେ ରହୁଥିବା ଲୋକଙ୍କ ଟେଲି-ଆଇନ ଯୋଜନା ମାଧ୍ୟମରେ ଆଇନ ସହାୟତା ଯୋଗାଇ ଦିଆଯାଇପାରୁଛି ।


    ଭାଇ ଓ ଭଉଣୀମାନେ , ନାଗରିକମାନଙ୍କ ଅଧିକାରକୁ ସୁନିଶ୍ଚିତ କରିବା ସକାଶେ ସରକାର ଆଧୁନିକ ଟେକ୍ନୋଲଜିର ଉପଯୋଗ ଏବଂ ଏହି ବ୍ୟବସ୍ଥାର ପାରଦର୍ଶିତା ବୃଦ୍ଧି କରିବା ସକାଶେ ନିରନ୍ତର ପ୍ରୟାସ ଜାରି ରଖିଛନ୍ତି । ୟୁଆଇଡ଼ିଏଆଇ ଆଇନ , ଏହାକୁ ନେଇ ସରକାର କେବଳ ଆଧାରକୁ ଆଇନଗତ ଭାବେ ମଜଭୁତ କରିନାହାନ୍ତି , ଅପରନ୍ତୁ ଆଧାରର ଉପଯୋଗ ବୃଦ୍ଧି ଦେଶର ଗରିବ ଲୋକମାନଙ୍କ ପର୍ଯ୍ୟନ୍ତ ସରକାରୀ ଯୋଜନାଗୁଡ଼ିକର ସଂପୂର୍ଣ୍ଣ ଲାଭ ପହଞ୍ଚାଇବାର ପ୍ରୟାସ ସଫଳତାପୂର୍ବକ କରି ପାରିଛନ୍ତି । ଏବେ ଆଧାର ମାଧ୍ୟମରେ ଏହା ଦେଶର ସବୁଠାରୁ ବଡ଼ ଟେକ୍ନୋଲଜି ଆଧାରିତ ସଶକ୍ତିକରଣ କାର୍ଯ୍ୟକ୍ରମରେ ପରିଣତ ହୋଇଯାଇଛି । ନିକଟରେ ସର୍ବୋଚ୍ଚ ନ୍ୟାୟାଳୟ ସରକାରଙ୍କ କାର୍ଯ୍ୟର ପ୍ରଶଂସା ବି କରିଛନ୍ତି । ଏହି ଭଳି ଭାବେ ସାଧାରଣ ବଣ୍ଟନ ବ୍ୟବସ୍ଥାକୁ ଟେକ୍ନୋଲଜି ଦ୍ୱାରା ପାରଦର୍ଶୀ କରି ସରକାର ଗରିବ ଲୋକମାନଙ୍କୁ ଶସ୍ତାରେ ଖାଦ୍ୟଶସ୍ୟ ଉପଲବ୍ଧ କରିବା କାର୍ଯ୍ୟ ସୁନିଶ୍ଚିତ କରିଛନ୍ତି । ଅନ୍ୟଥା , ପୂର୍ବରୁ କ ’ ଣ ହେଉଥିଲା , କିପରି ହେଉଥିଲା , ସେକଥା ଆମ ସମସ୍ତଙ୍କୁ ଭଲ ଭାବେ ଜଣାଅଛି ।


    ଏହିଭଳି ଭାବେ ଜନସାଧାରଣଙ୍କୁ ସେମାନଙ୍କର ଅଧିକାର ପ୍ରାପ୍ତ ହେବା ପ୍ରକ୍ରିୟା ଯେଭଳି ସମସ୍ୟାରହିତ ହୋଇପାରିବ , ସେଥିପାଇଁ ଅନେକ ପ୍ରକ୍ରିୟାରେ ବି ସୁଧାର ଅଣାଯାଇଛି । ଅନେକ ନିୟମରେ ସଂଶୋଧନ କରାଯାଇଛି । ଆତ୍ମ-ପ୍ରମାଣନକୁ ପ୍ରୋତ୍ସାହିତ କରାଯିବା ହେଉ ବା ଭାରତୀୟ ସଶସ୍ତ୍ର ସେନାରେ ସର୍ଟ ସର୍ଭିସ କମିଶନ ମାଧ୍ୟମରେ ନିଯୁକ୍ତ ମହିଳା ଅଧିକାରୀମାନଙ୍କୁ ପୁରୁଷଙ୍କ ସମକକ୍ଷ କରିବା ପାଇଁ ସ୍ଥାୟୀ କମିଶନ କରାଯିବାର ନିଷ୍ପତ୍ତି ହୋଇଥାଉ ସରକାରଙ୍କ ପ୍ରଗତିଶୀଳ କାର୍ଯ୍ୟଧାରାର ସେସବୁ ଅଂଶବିଶେଷ ।


    ଆଇନରେ ଅଣା ଯାଇଥିବା ଏଭଳି ଅନେକ ଛୋଟ ଛୋଟ ପରିବର୍ତ୍ତନ ଅନେକ ବଡ଼ ବଡ଼ ସ୍ତରରେ ପ୍ରଭାବ ପକାଇ ପାରିଛି । ଯେମିତି ବାଉଁଶର ପରିଭାଷା ବଦଳାଯିବା ଦ୍ୱାରା ଦେଶର ଦୂର ଦୂରାନ୍ତ ଇଲାକାରେ ରହୁଥିବା ଆଦିବାସୀ ଭାଇ ଉଭଣୀମାନେ ଏବେ ବାଉଁଶ କାଟିବା ଏବଂ ବାଉଁଶର ପରିବହନର ଅଧିକାର ପାଇ ପାରିଛନ୍ତି । ଏହା ଦ୍ୱାରା ସେମାନଙ୍କ ଜୀବନଧାରଣ ପ୍ରକ୍ରିୟାରେ ଢ଼େର୍‌ ପରିବର୍ତ୍ତନ ଆଣିପାରିଛି ।


    ସାଥୀଗଣ , ସମସ୍ତଙ୍କୁ ପାଇଁ ରୋଜଗାର , ସମସ୍ତଙ୍କୁ ଶିକ୍ଷାଦାନର ସୁଯୋଗ ପ୍ରଦାନ , ସମସ୍ତଙ୍କୁ ଔଷଧ ଯୋଗାଣ ଏବଂ ସମସ୍ତଙ୍କ କଥା ଶୁଣିବା , ଏହି ଲକ୍ଷ୍ୟର ସହ ଏଭଳି ଅନେକ କାର୍ଯ୍ୟ ସରକାର କରିଛନ୍ତି ଯାହା ଦ୍ୱାରା କୋଟି କୋଯି ଭାରତୀୟ ଉତ୍କଟ ଦାରିଦ୍ର୍ୟରୁ ମୁକ୍ତି ପାଇପାରିଛନ୍ତି । ଦେଶ ବେଶ୍‌ କ୍ଷିପ୍ର ଗତିରେ ମଧ୍ୟବର୍ଗର ବହୁତ ବଡ଼ ବ୍ୟବସ୍ଥା ଆଡ଼େ ଅଗ୍ରଗତି କରିଚାଲିଛି । ଏଭଳି ସଫଳତା ଯଦି ପ୍ରାପ୍ତ ହୋଇଛି ତା ’ ହେଲେ ତାହା ପଛରେ ସରକାରଙ୍କ ପ୍ରୟାସ ତ ରହିଛି ଏବଂ ତା ’ ଠାରୁ ଅଧିକ ରହିଛି ଜନ ଭାଗୀଦାରୀ । ଦେଶର କୋଟି କୋଟି ଜନସାଧାରଣ ସେମାନଙ୍କର କର୍ତ୍ତବ୍ୟକୁ ଭଲ ଭାବେ ବୁଝିଛନ୍ତି । ନିଜର ବ୍ୟବହାରରେ ପରିବର୍ତ୍ତନ ଆଣିଛନ୍ତି ଏବଂ ତଦ୍ୱାରା ସେମାନେ ପ୍ରଭାବିତ ହୋଇଛନ୍ତି ।


    ଭାଇ ଓ ଭଉଣୀମାନେ , ଆମର ନିର୍ଣ୍ଣୟ , ଆମର କାର୍ଯ୍ୟକ୍ରମ ସେତିକିବେଳେ ସ୍ଥାୟୀରୂପରେ ସଫଳ ହୋଇପାରିବ ଯେତେବେଳେ ଜନତା ସେକଥା ଶୁଣିବେ , ଏହା ସହ ଯୋଡ଼ିହେବେ । ମୁଁ ମୋର ନିଜର ଅନୁଭବ ଆଧାରରେ କହିପାରିବି ଯେ ଜନ ଭାଗୀଦାରୀ ଠାରୁ ବଡ଼ ସଫଳତା ମନ୍ତ୍ର ଆଉ କିଛି ଥାଇନପାରେ ।


    ମୁଁ ଶୁଣିଛି ଯେ ନିଜର ରୌପ୍ୟ ଜୟନ୍ତୀ ସମାରୋହ ପାଳନ ଅବସରରେ ଜାତୀୟ ମାନବିକ ଅଧିକାର କମିଶନ ଦ୍ୱାରା ସାରା ଦେଶରେ ଜନ ଜାଗରଣ ସକାଶେ ଅନେକ ଅଭିଯାନ ଆରମ୍ଭ କରାଯାଇଛି । ସେଥିରେ ପ୍ରଯୁକ୍ତିର ସହାୟତା ନିଆଯାଇଛି । କିଛି ସମୟ ପୂର୍ବରୁ ଏକ ଡ଼ାକଟିକଟର ଲୋକାର୍ପଣ କରାଯାଇଛି । ଏନଏଚଆରସିର ୱେବସାଇଟର ନୂଆ ଭର୍ସନର ବି ଶୁଭାରମ୍ଭ କରାଯାଇଛି । ଏହାଦ୍ୱାରା ସେହିସବୁ ଲୋକମାନଙ୍କୁ ନିଶ୍ଚିତ ଭାବେ ସୁବିଧା ହେବ ଯେଉଁମାନଙ୍କ ସହାୟତାର ଆବଶ୍ୟକତା ରହିଛି । ମୋର ପରାମର୍ଶ ଯେ ସୋସିଆଲ ମିଡ଼ିଆ ମାଧ୍ୟମରେ ଏନଏଚଆରସି ବ୍ୟାପକ ଫାଇଦା ଉଠାଇବା ଉଚିତ । ମାନବିକ ଅଧିକାର ପ୍ରତି ସଚେତନତା ବୃଦ୍ଧିର ଆବଶ୍ୟକତା ତ ରହିଛି , ଏଥି ସହ ନାଗରିକମାନଙ୍କୁ ସେମାନଙ୍କର କର୍ତ୍ତବ୍ୟ ଓ ଦାୟିତ୍ୱକୁ ମଧ୍ୟ ଚେତାଇ ଦେବା ଜରୁରି । ଯେଉଁ ବ୍ୟକ୍ତି ନିଜର ଦାୟିତ୍ୱକୁ ଭଲ ଭାବେ ବୁଝିଛନ୍ତି , ସେମାନେ ଅନ୍ୟମାନଙ୍କ ଅଧିକାରକୁ ବି ସମ୍ମାନ ପ୍ରଦର୍ଶନ କରିବା ଜାଣିଛନ୍ତି ।


    ମୋର ହୃଦବୋଧ ହୁଏ ଯେ ଆପଣମାନଙ୍କ ନିକଟକୁ ଢ଼େର ସଂଖ୍ୟକ ଅଭିଯୋଗ ଆସୁଥିବ , ଯେଉଁଥିରୁ ଅନେକ ବେଶ୍‌ ଗମ୍ଭୀର ହୋଇଥିବ । ଆପଣମାନେ ସେଭଳି ଅଭିଯୋଗର ଶୁଣାଣି କରିଥାନ୍ତି , ସେସବୁର ଫଇସଲା କରିଥାନ୍ତି । କିନ୍ତୁ ଏହା କଣ ସମ୍ଭବ ଯେ - ଯେଉଁ ବର୍ଗ ବା ଯେଉଁ କ୍ଷେତ୍ର ସହିତ ଯୋଡ଼ି ହେଇଥିବା ଅଭିଯୋଗ ଆସିଥାଏ ସେ ସଂପର୍କରେ ଏକ ଡ଼ାଟାବେସ୍‌ ପ୍ରସ୍ତୁତ କରାଯାଇପାରିବ । ତାହାର ଏକ ବିସ୍ମୃତ ଅଧ୍ୟୟନ କରାଯାଇପାରିବ । ମୋର ବିଶ୍ୱାସ ଯେ ଏହି ପ୍ରକ୍ରିୟା ମାଧ୍ୟମରେ ଏଭଳି କିଛି ସମସ୍ୟା ବିଳିବ ଯାହାର ଏକ ବ୍ୟାପକ ସମାଧାନ ସମ୍ଭବପର ।


    ନିରନ୍ତର ବିକାଶ ଲକ୍ଷ୍ୟ ହାସଲ କରିବା ସକାଶେ ଆଜି ସରକାର ଯେଉଁସବୁ ପ୍ରୟାସ କରୁଛନ୍ତି , ସେଥିମଧ୍ୟରେ ଏନଏଚଆରସିର ଭୂମିକା ବେଶ୍‌ ଗୁରୁତ୍ୱପୂର୍ଣ୍ଣ । ଆପଣମାନଙ୍କ ପରାମର୍ଶକୁ ସରକାର ସଦାବେଳେ ସ୍ୱାଗତ କରିଆସିଛନ୍ତି । ଦେଶବାସୀଙ୍କ ଜୀବନକୁ ଅଧିକ ଉତ୍ତମ କରିବା ସକାଶେ , ସେମାନଙ୍କର ଅଧିକାରକୁ ସୁନିଶ୍ଚିତ କରିବା ଲାଗି ସରକାର ପ୍ରତି ମୁହୂର୍ତ୍ତରେ ପ୍ରତିବଦ୍ଧ । ପୁଣି ଥରେ ଏନଏଚଆରସିକୁ , ଆପଣମାନଙ୍କୁ ସମସ୍ତଙ୍କୁ ରୌପ୍ୟ ଜୟନ୍ତୀର ଏହି ଅବସରରେ ଅନେକ ଅନେକ ଶୁଭକାମନା ଜଣାଉଛି । ବହୁତ ବହୁତ ଅଭିନନ୍ଦନ ଜଣାଉଛି । ଦେଶରେ ରଚନାତ୍ମକ ପରିବର୍ତ୍ତନ ପାଇଁ ଆମେ ସମସ୍ତେ ମିଳିମିଶି ଆଗକୁ ବଢ଼ିଚାଲିବା ।


    ଏହି କାମନାର ସହ ଆପଣମାନଙ୍କୁ ସମସ୍ତଙ୍କୁ ପୁଣିଥରେ ଧନ୍ୟବାଦ ଅର୍ପଣ କରି ରହୁଛି ।


    **********

    
    
    (Release ID: 1549641) Visitor Counter : 50