      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଇଣ୍ଡୋ-ତିବ୍ଦତୀୟ ବୋର୍ଡର ପୁଲିସର 57ତମ ପ୍ରତିଷ୍ଠା ଦିବସରେ ଯୋଗ ଦେଲେ ରାଜନାଥ ସିଂହ
      • ଅର୍ଦ୍ଧ ସାମରିକ ବଳ ଯବାନଙ୍କ ପାଇଁ 200 ଶଯ୍ୟା ବିଶିଷ୍ଟ ମଲ୍ଟି ସ୍ପେଶାଲିଟି ହସପିଟାଲର ଉଦଘାଟନ କଲେ

      Posted On: 25 OCT 2018 7:03PM by PIB Bhubaneshwar

    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ଶ୍ରୀ ରାଜନାଥ ସିଂହ ଗ୍ରେଟର ନୋଏଡା (ଉତ୍ତର ପ୍ରଦେଶ , ସୁରଜପୁର) ସ୍ଥିତ ଭାରତ-ତିବ୍ଦତ ସୀମା ପୁଲିସ (ଆଇଟିବିପି)ର 39ତମ ବାଟାଲିଅନର ଲଖନୱାଲୀ ଶିବିରରେ ଆଇଟିବିପିର 57ତମ ପ୍ରତିଷ୍ଠା ଦିବସରେ ସାମିଲ ହୋଇଛନ୍ତି । ଏହି ଅବସରରେ ଆଇଟିବିପିର ମହାନିର୍ଦ୍ଦେଶକ ଆର.କେ. ପଚନନ୍ଦା ଏବଂ ବରିଷ୍ଠ ଅଧିକାରୀମାନେ ଉପସ୍ଥିତ ଥିଲେ । ଶ୍ରୀ ରାଜନାଥ ସିଂହ ଅଭିବାଦନ ଗ୍ରହଣ କରିବା ସହ ପରେଡ ନିରୀକ୍ଷଣ କରିଥିଲେ । ପରେଡରେ ମହିଳା ଗ୍ରୁପ , କମାଣ୍ଡୋ , ସ୍କିଙ୍ଗ , ପର୍ବତାରୋହୀ , ନକ୍ସଲ ବିରୋଧୀ କମାଣ୍ଡୋ , ପାରାଟ୍ରୁପର , ଅଶ୍ୱାରୋହୀ ଗ୍ରୁପ ତଥା ବିଭିନ୍ନ ଗ୍ରୁପ ଭାଗ ନେଇଥିଲେ । ସେମାନେ ପରେଡରେ ବିଭିନ୍ନ ପ୍ରକାର ଯୁଦ୍ଧକୌଶଳ ପ୍ରଦର୍ଶନ କରିଥିଲେ ।


    ସ୍ୱରାଷ୍ଟ୍ର ମନ୍ତ୍ରୀ ଏହି ଅବସରରେ କହିଲେ ଯେ , ସେ ଭାରତ-ଚୀନ ସୀମାରେ ଥିବା ପୋଷ୍ଟକୁ ଯାଇ ଦେଖିଛନ୍ତି ଯେ ଆଇଟିବିପିର ଯବାନମାନେ ବିଯୁକ୍ତ 45 ଡିଗ୍ରୀ ସେଲସିୟସ କମ ତାପମାତ୍ରାରେ ଅକ୍ସିଜେନ ଅଭାବରେ ନିଜର କର୍ତ୍ତବ୍ୟ ନିର୍ବାହ କରୁଛନ୍ତି । ତେଣୁ ସେମାନଙ୍କୁ ‘ ହିମାଳୟ ପୁତ୍ର ’ ଓ ‘ ହିମବୀର ’ ଆଖ୍ୟା ଦିଆଯାଇଛି ।


    ସ୍ୱରାଷ୍ଟ୍ର ମନ୍ତ୍ରୀ କହିଲେ ଯେ , ସୀମାବର୍ତ୍ତୀ ପୋଷ୍ଟଗୁଡ଼ିକ ସେ ବୁଲିବା ପରେ ଯବାନମାନଙ୍କ ସୀମାଚୌକିଗୁଡ଼ିକରେ ଅଧିକ ମୌଳିକ ସୁବିଧା ପ୍ରଦାନ କରିବାକୁ ନିଷ୍ପତ୍ତି ହୋଇଥିଲା । ଆଇଟିବିପିକୁ ଉଚ୍ଚ କ୍ଷମତାର ଏସୟୁଭି , ସବୁ ଅଞ୍ଚଳରେ କାମ କରିପାରୁଥିବା ଯାନ , ସ୍ନୋ ସ୍କୁଟର ଆଦି ପ୍ରଦାନ କରାଯାଇଛି । ତେଣୁ ଆଇଟିବିପିର କ୍ଷମତା ବୃଦ୍ଧି ପାଇପାରିଛି । ପ୍ରତିଷ୍ଠା ଦିବସ ଅବସରରେ ଗୋଟିଏ ଉତ୍ତମ ଜୀବନ ରକ୍ଷା ପଦକ , 5ଟି ରାଷ୍ଟ୍ରପତି ପୁଲିସ ପଦକ , 23 ପୁଲିସ ପଦକ ଏବଂ ଗୋଟିଏ ଜୀବନରକ୍ଷା ପଦକ ପ୍ରଦାନ କରାଯାଇଥିଲା ।


    ସ୍ୱରାଷ୍ଟ୍ର ମନ୍ତ୍ରୀ ଗ୍ରେଟର ନୋଏଡାରେ କେନ୍ଦ୍ରୀୟ ସଶସ୍ତ୍ର ପୁଲିସ ବଳର 200 ଶଯ୍ୟା ବିଶିଷ୍ଟ ରେଫରାଲ ହସପିଟାଲର ଉଦଘାଟନ କରିଥିଲେ । 121 କୋଟି ଟଙ୍କା ଖର୍ଚ୍ଚରେ ଏହି ହସପିଟାଲ ନିର୍ମାଣ କରାଯାଇଛି ।


    *****************

    
    
    (Release ID: 1550987) Visitor Counter : 15