      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଆତଙ୍କବାଦୀମାନେ ନୂତନ କୌଶଳ ଅବଲମ୍ବନ କରୁଥିବାରୁ ସତର୍କ ରହିବାକୁ ସୁରକ୍ଷା ବାହିନୀଙ୍କୁ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀଙ୍କ ପରାମର୍ଶ;
      ଏନଏସଜିର 34ତମ ପ୍ରତିଷ୍ଠା ଦିବସରେ ରାଜନାଥ ସିଂହଙ୍କ ଉଦବୋଧନ

      Posted On: 16 OCT 2018 9:03PM by PIB Bhubaneshwar

    ଆତଙ୍କବାଦୀମାନେ ନୂତନ କୌଶଳ ଅବଲମ୍ବନ କରୁଥିବାରୁ ସର୍ବଦା ସତର୍କ ରହିବାକୁ ସୁରକ୍ଷା ବାହିନୀକୁ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ପରାମର୍ଶ ଦେଇଛନ୍ତି । ଗୁରୁଗ୍ରାମର ମାନେସାରଠାରେ ନ୍ୟାସନାଲ ସିକ୍ୟୁରିଟି ଗାର୍ଡ (ଏନଏସଜି)ର 34ତମ ପ୍ରତିଷ୍ଠା ଦିବସ ଅବସରରେ ଉଦବୋଧନ ଦେଇ ସେ କହିଥିଲେ ଯେ , ଆତଙ୍କବାଦୀମାନେ ନିଜର ପ୍ରଚାର ପାଇଁ ସୋସିଆଲ ମିଡିଆର ବ୍ୟବହାର କରୁଥିବା ବେଳେ ଭିଡ଼ ଥିବା ଅଞ୍ଚଳରେ ଲୋକଙ୍କୁ ଗାଡ଼ି ଚଢ଼ାଇବାକୁ ଉଦ୍ୟମ କରୁଛନ୍ତି । ଏଭଳି ଆହ୍ୱାନର ସମ୍ମୁଖିନ ହେବା ଲାଗି ଏନଏସଜି ନିଜର ଦକ୍ଷତା ଓ ବୃଦ୍ଧି କରିବା ସହ କୌଶଳ ବଦଳାଉଥିବା ସେ କହିଥିଲେ ।


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ କହିଥିଲେ ଯେ , ସରକାର ସୁରକ୍ଷା ବ୍ୟବସ୍ଥାକୁ ସୁଦୃଢ଼ କରିଛନ୍ତି । ସୁରକ୍ଷା ବାହିନୀର ସତର୍କତା ଯୋଗୁ ବିଗତ 10 ବର୍ଷ ମଧ୍ୟରେ ଦେଶ ମଧ୍ୟରେ ସେଭଳି କୌଣସି ବଡ଼ ଧରଣର ଆତଙ୍କୀ ଆକ୍ରମଣ ହୋଇନାହିଁ । ଜାମ୍ମୁ-କାଶ୍ମୀର ବ୍ୟତୀତ ଦେଶର ଅବଶିଷ୍ଟ ଭାଗରେ ଆତଙ୍କବାଦୀଙ୍କୁ ପ୍ରତିହତ କରିବାରେ ଆମ ସୁରକ୍ଷା ବାହିନୀ ସଫଳ ହୋଇଛନ୍ତି ।


    ରାଜନାଥ ସିଂହ କହିଥିଲେ , ଜାମ୍ମୁ-କାଶ୍ମୀରରେ ସୁରକ୍ଷା ବାହିନୀ ମଧ୍ୟରେ ଉଚିତ ସମନ୍ୱୟଯୋଗୁ ଅପରେସନଗୁଡ଼ିକ ସଫଳ ହେଉଥିବା ପରିଲକ୍ଷିତ ହୋଇଛି । ଜାମ୍ମୁ-କାଶ୍ମୀରରେ ଏବେ ଏନଏସଜିର ଏକ ଟିମ୍ ମଧ୍ୟ ମୁତୟନ କରାଯାଇଛି ।


    ଅପରେସନ ପାଇଁ ପ୍ରତିକ୍ରିୟାର ସମୟ ହ୍ରାସ କରିବା ଲକ୍ଷ୍ୟରେ ଏବେ ଏନଏସଜିର ଆଞ୍ଚଳକି ହବ୍ ମଧ୍ୟ ପ୍ରତିଷ୍ଠା କରାଯାଇଛି । ନିକଟରେ ହାଇଦ୍ରାବାଦରେ ଏଭଳି ଏକ ହବ୍ ଉଦଘାଟିତ ହୋଇ ଯାଇଛି । ତେବେ ଯେକୌଣସି ଆତଙ୍କବାଦୀ ଆକ୍ରମଣ ପ୍ରଥମ ମୁକାବିଲା ରାଜ୍ୟ ପୁଲିସକୁ କରିବାକୁ ପଡ଼ିଥାଏ ବୋଲି ସେ କହିଥିଲେ ।


    ରାଜନାଥ ସିଂହ କହିଲେ ଯେ , ସରକାର ସୁରକ୍ଷା ବାହିନୀକୁ ସମ୍ପୂର୍ଣ୍ଣ ଭାବେ ସମର୍ଥନ କରୁଛନ୍ତି ଏବଂ ସେମାନଙ୍କ କଲ୍ୟାଣ ତଥା କନଷ୍ଟେବଲଙ୍କ ନିଯୁକ୍ତି ଓ ପଦୋନ୍ନତି ଭଳି ଅନେକପ ପଦକ୍ଷେପ ନିଆଯାଇଛି । ସହିଦଙ୍କ ପରିବାରର ଭରଣପୋଷଣ ପାଇଁ ମଧ୍ୟ ସରକାର ଚିନ୍ତା କରିଛନ୍ତି ଏବଂ ସେମାନେ କିପରି ଯଥେଷ୍ଟ ଆର୍ଥିକ ସହାୟତା ପାଇବେ ତାହାର ବ୍ୟବସ୍ଥା କରାଯାଇଛି ।


    ଏନଏସଜିକୁ ଆତଙ୍କବାଦୀଙ୍କ ବିରୋଧରେ ‘ ସୁଦର୍ଶନ ଚକ୍ର ’ ଭାବେ ଅଭିହିତ କରି କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ କହିଲେ , ଯେକୌଣସି ଆନ୍ତର୍ଜାତିକ ଫୋର୍ସ ସହ ଏହା ତୁଳନୀୟ । ଏହା ଅନ୍ୟମାନଙ୍କ ମଧ୍ୟରେ ଶ୍ରେଷ୍ଠ ନୁହେଁ ବରଂ ଶ୍ରେଷ୍ଠମାନଙ୍କ ମଧ୍ୟରେ ଶ୍ରେଷ୍ଠ । ପ୍ରତିଷ୍ଠାର 34 ବର୍ଷ ମଧ୍ୟରେ ଏନଏସଜି ଦେଶର ନିରାପତ୍ତା ବଳୟରେ ନିଜର ସ୍ୱତନ୍ତ୍ର ସ୍ଥାନ ସୃଷ୍ଟି କରିପାରିଛି । ଆତଙ୍କବାଦୀଙ୍କ ମୁକାବିଲା , ଆଣ୍ଟି ହାଇଜାକିଂ , କ୍ଲୋଜ୍ ପ୍ରୋଟେକ୍ସନ ଆଜି ବହୁମୁଖୀ ଭୂମିକାରେ ଏନଏସଜି ନିଜର ପାରଦର୍ଶିତା ପ୍ରମାଣିତ କରିପାରିଛି । ଯାହାବି ଗୁରୁ ଦାୟିତ୍ୱ ଏନଏସଜିକୁ ଦିଆଯାଇଛି , ତାହାକୁ ଫୋର୍ସ ସଫଳତାର ସହ ତୁଲାଇପାରିଛି । ଶତ୍ରୁମାନେ ଏହାର ଦକ୍ଷତା ପ୍ରତି ଭୟଭୀତ ହୋଇପଡ଼ିଥିବା ବେଳେ ଦେଶବାସୀଙ୍କ ବିଶ୍ୱାସ ଅତୁଟ ରହି ଚାଲିଛି ବୋଲି ସେ କହିଥିଲେ ।


    ପରେ ସ୍ୱରାଷ୍ଟ୍ର ମନ୍ତ୍ରୀ ନୂତନ ଭାବେ ପ୍ରସ୍ତୁତ ହୋଇଥିବା ଏନଏସଜିର ୱେବସାଇଟ ଓ ଟ୍ୱିଟର ହ୍ୟାଣ୍ଡଲର ଶୁଭାରମ୍ଭ କରିଥିଲେ । ଯବାନ୍ ଓ ସେମାନଙ୍କ ପରିବାରଙ୍କୁ ମଧ୍ୟ ସେ ପୁରସ୍କାର ଓ ପ୍ରଶଂସା ପତ୍ର ପ୍ରଦାନ କରିଥିଲେ ।


    ଏହି ଅବସରରେ ଏନଏସଜି କମାଣ୍ଡୋମାନେ ଡ୍ରୋନ୍ , ଆସଲ୍ଟ ଅସ୍ତ୍ର , କୁକୁର ୟୁନିଟ୍ , ସ୍ପେସାଲ ୟୁନିଟର ଏୟାର ଡ୍ରପିଂ ଆଦି ଚମତ୍କାର କୌଶଳ ପ୍ରଦର୍ଶନ କରିଥିଲେ । ଅର୍ଦ୍ଧ ସାମରିକ ବଳଗୁଡ଼ିକର ମହାନିର୍ଦ୍ଦେଶକମାନେ , ଏନଏସଜିର ପୂର୍ବତନ ଡିଜି ମାନେ ଏବଂ ସ୍ୱରାଷ୍ଟ୍ର ମନ୍ତ୍ରଣାଳୟ ଓ ଅର୍ଦ୍ଧ ସାମରିକ ବଳର ବରିଷ୍ଠ ଅଧିକାରୀମାନେ କାର୍ଯ୍ୟକ୍ରମରେ ଉପସ୍ଥିତ ଥିଲେ ।


    **********

    
    
    (Release ID: 1549916) Visitor Counter : 26