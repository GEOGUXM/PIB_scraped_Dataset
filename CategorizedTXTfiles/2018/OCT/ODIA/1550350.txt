      ସ୍ୱାସ୍ଥ୍ୟ ଓ ପରିବାର ମନ୍ତ୍ରଣାଳୟ

      ସ୍ୱାସ୍ଥ୍ୟ ଏବଂ ପୋଷଣ ଉପରେ ସ୍ୱାସ୍ଥ୍ୟ ମନ୍ତ୍ରଣାଳୟର କର୍ମଶାଳା ଆୟୋଜିତ
      Posted On: 22 OCT 2018 5:36PM by PIB Bhubaneshwar


    ସ୍ୱାସ୍ଥ୍ୟ ଏବଂ ପରିବାର କଲ୍ୟାଣ ମନ୍ତ୍ରଣାଳୟ ମହିଳା ଓ ଶିଶୁ ବିକାଶ ମନ୍ତ୍ରଣାଳୟ ସହଯୋଗରେ ଆଜି (ସୋମବାର) ନୂଆଦିଲ୍ଲୀଠାରେ ଜିଲା ଅଧିକାରୀମାନଙ୍କର ଏକଦିବସୀୟ ରାଷ୍ଟ୍ରୀୟ କର୍ମଶାଳା ଆୟୋଜିତ କରିଥିଲେ । ସ୍ୱାସ୍ଥ୍ୟ ଏବଂ ପରିବାର କଲ୍ୟାଣ ରାଷ୍ଟ୍ରମନ୍ତ୍ରୀ ଶ୍ରୀ ଅଶ୍ୱିନୀ କୁମାର ଚୌବେ ଏବଂ ଶ୍ରୀମତୀ ଅନୁପ୍ରିୟା ପଟେଲ କର୍ମଶାଳାର ଉଦଘାଟନ କରିଥିଲେ । ଏହି କାର୍ଯ୍ୟକ୍ରମରେ ରାଜ୍ୟଗୁଡିକର ସ୍ୱାସ୍ଥ୍ୟ ମନ୍ତ୍ରୀମାନେ ଏବଂ ପୋଷଣ ପାଇଁ ମହତ୍ୱାକାଂକ୍ଷୀ ଜିଲ୍ଲାଗୁଡିକ ଉପରେ ଆଧାରିତ ସଂପ୍ରତି ନିୟମାବଳୀର ଉନ୍ମୋଚନ ଏବଂ ଇ-ମିତ୍ର ମୋବାଇଲ ଆପ୍ଲିକେସନର ଆରମ୍ଭ ହୋଇଥିଲା । କାର୍ଯ୍ୟକ୍ରମରେ ଶ୍ରୀ ଚୌବେ କହିଥିଲେ ଯେ ଏହି ମହତ୍ୱାକାଂକ୍ଷୀ ଜିଲ୍ଲାଗୁଡିକରୁ ଦେଶ ପାଇଁ ଅଧିକାଂଶ ବିକାଶୋନ୍ମୁଖୀ ଅନୁଭୂତି ମିଳିପାରିବ । ସେ କହିଥିଲେ ଯେ ସରକାର ଏହାକୁ ଦୃଷ୍ଟିରେ ରଖି ମାନବୀୟ ବିକାଶ ସୂଚକାଙ୍କରେ ସମାନତା ଆଧାରିତ ଏବଂ ତ୍ୱରୀତ ସୁଧାର ପାଇଁ ଏହା ଉପରେ ଅଧିକ ଗୁରୁତ୍ୱ ପ୍ରଦାନ କରିଥିଲେ ।


    ନୀତି ଆୟୋଗର ସଦସ୍ୟ ଡ.ବିନୋଦ ପଲ , ମହିଳା ଓ ଶିଶୁ ବିକାଶ ମନ୍ତ୍ରଣାଳୟ ସଚିବ ଶ୍ରୀ ରାକେଶ ଶ୍ରୀବାସ୍ତବ ଏବଂ ସ୍ୱାସ୍ଥ୍ୟ ଏବଂ ପରିବାର କଲ୍ୟାଣ ମନ୍ତ୍ରଣାଳୟ ସଚିବ ଶ୍ରୀମତୀ ପ୍ରୀତି ସୁଦାନ ଏହି ଅବସରରେ ଉପସ୍ଥିତ ଥିଲେ ।


    ଶ୍ରୀ ଚୌବେ କହିଥିଲେ ଯେ ଶୀଘ୍ରତା ପୂର୍ବକ ଏବଂ ପ୍ରଭାବୀ ଢଙ୍ଗରେ ସଂସ୍କାର ଆଣିବା ପାଇଁ ‘ ମହତ୍ୱାକାଂକ୍ଷୀ ଜିଲ୍ଲାଗୁଡିକ ’ ଅନ୍ତର୍ଗତ 117ଟି ଜିଲାର ଚିହ୍ନଟ କରାଯାଇଛି । ପ୍ରଥମ ଥର ପାଇଁ ଏଭଳି ଯୋଜନା ପ୍ରସ୍ତୁତ କରାଯାଇଛି । ସେ କହିଥିଲେ ଯେ ଭାରତ ସ୍ୱାସ୍ଥ୍ୟ ସୂଚକାଙ୍କ ସନ୍ଦର୍ଭରେ ଅନେକ ପ୍ରଗତି କରିଛି ଏବଂ ଏଥିରେ ବ୍ୟବହାରିକ ଭାବେ ଏମଡିଜି ଲକ୍ଷ୍ୟ ହାସଲ କରିଛି । ସେ କହିଥିଲେ ଯେ ବିଗତ ଦଶନ୍ଧିରୁ ମାତୃ ମୃତ୍ୟୁହାର ସର୍ବାଧିକ ଥିଲା , ଯେଉଁଥିରେ ହ୍ରାସ ପରିଲକ୍ଷିତ ହୋଇଛି । ଏହା 2011-13ରେ ପ୍ରତି ପ୍ରସବରେ ଏହା 167 ଥିଲା ଯାହା କେବଳ ତିନି ବର୍ଷ ମଧ୍ୟରେ , 2014-16 ରେ 37 ପଏଣ୍ଟ ହ୍ରାସ ଘଟି ପ୍ରତି ଏକ ଲକ୍ଷରେ ଏହା 130 ରେ ପହଂଚିଛି ।


    ଶ୍ରୀମତୀ ଅନୁପ୍ରିୟା ପଟେଲ ଏହି ଅବସରରେ କହିଥିଲେ ଯେ ସରକାର ରାଷ୍ଟ୍ରୀୟ ସ୍ୱାସ୍ଥ୍ୟ ନୀତି-2017 ଅନୁସାରେ 2030 ସୁଦ୍ଧା ନିରନ୍ତର ବିକାଶ ଲକ୍ଷ୍ୟ ହାସଲ କରିବା ପାଇଁ ସଂକଳ୍ପବଦ୍ଧ । ସେ କହିଥିଲେ ଯେ ନିରନ୍ତର ସେବା ଜାରି ରଖିବା ସହିତ ଏହାର ଗୁଣାତ୍ମକ ମାନ ସନ୍ଦର୍ଭରେ ଉଲ୍ଲେଖନୀୟ ପରିଣାମ ହାସଲ କରାଯାଉଛି । ଏହାର କାରଣ ମା ’, ନବଜାତ ଶିଶୁ ଏବଂ ଶିଶୁ ମୃତ୍ୟୁ ହାରରେ ହ୍ରାସ ତଥା ସାମଗ୍ରିକ ଭାବେ ସ୍ୱାସ୍ଥ୍ୟ ସମ୍ବନ୍ଧୀତ ସୂଚକାଙ୍କରେ ସୁଧାର ପରିଲକ୍ଷିତ ହୋଇଛି । ସେ କହିଥିଲେ ଯେ ପ୍ରଧାନମନ୍ତ୍ରୀଙ୍କ ମାର୍ଗଦର୍ଶନ ଅନୁସାରେ 117 ଟି ମହତ୍ୱାକାଂକ୍ଷୀ ଜିଲ୍ଲା ଚିହ୍ନଟ କରାଯାଇ ମୁଖ୍ୟ ସୂଚକାଙ୍କ ଗୁଡିକରେ ଉନ୍ନତି କରାଯିବ ଯାହା 2022 ସୁଦ୍ଧା ନ୍ୟୁ ଇଣ୍ଡିଆ ଲକ୍ଷ୍ୟ ହାସଲ କରିବା କ୍ଷେତ୍ରରେ ସହାୟକ ହେବ ।


    ନୀତି ଆୟୋଗର ସଦସ୍ୟ ଡ. ଭି.କେ. ପାଲ କହିଥିଲେ ଯେ ଏହା ଗୁରୁତ୍ୱପୂର୍ଣ୍ଣ ଦାୟିତ୍ୱ କାରଣ ମହତ୍ୱାକାଂକ୍ଷୀ ଜିଲ୍ଲାଗୁଡିକ ଦେଶର 20 ପ୍ରତିଶତ ଭୌଗୋଳିକ କ୍ଷେତ୍ର ଏବଂ 20 ପ୍ରତିଶତ ଜନସଂଖ୍ୟାର ପ୍ରତିନିଧିତ୍ୱ କରୁଛି । ଏହି ଜିଲ୍ଲାଗୁଡିକରେ ଆହୁରି ଅଧିକ କାମ କରିବା ଉପରେ ସେ ଜୋର ଦେଇଥିଲେ । ସେ କହିଥିଲେ ଯେ ଏଥିପାଇଁ ଜନ ଆନ୍ଦୋଳନର ଆବଶ୍ୟକତା ରହିଛି ଯାହା ନିମ୍ନସ୍ତର ପର୍ଯ୍ୟନ୍ତ ଲୋକମାନଙ୍କ ପାଖରେ ଆବଶ୍ୟକ ସେବା ପହଞ୍ଚାଇପାରିବ । ମନ୍ତ୍ରଣାଳୟରେ ସଚିବ ସୁଶ୍ରୀ ପ୍ରୀତି ସୁଦାନ ସମସ୍ତ ସ୍ତରରେ ମିଳିତ ଭାବେ କାର୍ଯ୍ୟ କରିବାର ଗୁରୁତ୍ୱ ବିଷୟରେ କହିଥିଲେ । ସେ ସ୍ୱଚ୍ଛତା ଉପରେ ଜୋର ଦେଇ କହିଥିଲେ ଯେ ସ୍ୱାସ୍ଥ୍ୟ କ୍ଷେତ୍ରରେ ସଫଳତା ହାସଲ କରିବା ପାଇଁ ସ୍ୱଚ୍ଛତା କ୍ଷେତ୍ରରେ କୌଣସି ପ୍ରକାର ବୁଝାମଣା କରାଯାଇପାରିବ ନାହିଁ ।


    ସାମଗ୍ରିକ ବିକାଶ ଏବଂ ତ୍ୱରିତ ରୂପାନ୍ତରଣ ପାଇଁ 117ଟି ଜିଲା ଚିହ୍ନଟ କରାଯାଇଛି । ପ୍ରଜନନ ମାତୃ ନବଜାତ ଶିଶୁ ଏବଂ କିଶୋରାବସ୍ଥା ସ୍ୱାସ୍ଥ୍ୟ ( RMNCH+A ) କାର୍ଯ୍ୟକ୍ରମ ଏହା ଅଧିନରେ ଏକ ପ୍ରମୁଖ ସ୍ତମ୍ଭ ଯାହା ମହତ୍ୱାକାଂକ୍ଷୀ ଜିଲ୍ଲା ଜରିଆରେ ସୁଦୃଢ କରାଯିବ ।


    ଏହି କର୍ମଶାଳାରେ ସ୍ୱାସ୍ଥ୍ୟ ମନ୍ତ୍ରଣାଳୟ , ମହିଳା ଏବଂ ଶିଶୁ ବିକାଶ ମନ୍ତ୍ରଣାଳୟ ତଥା ଏନଏଚଏସଆରସିର ବରିଷ୍ଠ ଅଧିକାରୀମାନଙ୍କ ସହିତ 28ଟି ରାଜ୍ୟର ପ୍ରତିନିଧି , 117ଟି ମହତ୍ୱାକାଂକ୍ଷୀ ଜିଲ୍ଲାର ଅଧିକାରୀମାନେ ଉପସ୍ଥିତ ଥିଲେ । ଏହି ଅବସରରେ ବିଶ୍ୱ ସ୍ୱାସ୍ଥ୍ୟ ସଂଗଠନ ( WHO ) , ୟୁନିସେଫ( UNICEF ) , ୟୁଏସଏଡ ( USAID ) , BMGF, TATA Trust and UNFPA ଆଦିର ପ୍ରତିନିଧିମାନଙ୍କ ସହିତ ନାଗରିକ ସମାଜ ସଂଗଠନଗୁଡିକ ମଧ୍ୟ ଅଂଶଗ୍ରହଣ କରିଥିଲେ ।


    ***************

    
    
    (Release ID: 1550350) Visitor Counter : 22