      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଆନ୍ତରାଷ୍ଟ୍ରୀୟ ସୌର ସଂଗଠନର ପ୍ରଥମ ଅଧିବେଶନକୁ ଉଦଘାଟନ କଲେ ପ୍ରଧାନମନ୍ତ୍ରୀ
      Posted On: 02 OCT 2018 6:47PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି (ମଙ୍ଗଳବାର) ବିଜ୍ଞାନ ଭବନଠାରେ ଆୟୋଜିତ ଆନ୍ତରାଷ୍ଟ୍ରୀୟ ସୌର ସଂଗଠନ ( International Solar Alliance ) ର ପ୍ରଥମ ଅଧିବେଶନକୁ ଉଦଘାଟନ କରିଥିଲେ । ଏହି କାର୍ଯ୍ୟକ୍ରମ ଦ୍ୱିତୀୟ ଆଇଓଆରଏ ଅକ୍ଷୟ ଶକ୍ତି ମନ୍ତ୍ରୀସ୍ତରୀୟ ବୈଠକ , ଏବଂ ଦ୍ୱିତୀୟ ବୈଶ୍ୱିକ ରି-ଇନଭେଷ୍ଟ (ଅକ୍ଷୟ ଶକ୍ତି ନିବେଶକମାନଙ୍କର ବୈଠକ ଏବଂ ପ୍ରଦର୍ଶନୀ) ର ଉଦଘାଟନକୁ ମଧ୍ୟ ଦର୍ଶାଏ ।


    ଏହି ଅବସରରେ ଉପସ୍ଥିତ ପ୍ରତିନିଧିମାନଙ୍କୁ ସମ୍ବୋଧିତ କରି ପ୍ରଧାନମନ୍ତ୍ରୀ କହିଥିଲେ ଯେ ବିଗତ 150 ରୁ 200 ବର୍ଷ ମଧ୍ୟରେ ମାନବଜାତି ଶକ୍ତିର ଆବଶ୍ୟକତା ପୂରଣ କରିବା ପାଇଁ ଜୀବାଷ୍ମ ଇନ୍ଧନ ଉପରେ ନିର୍ଭର କରୁଥିଲେ । ସେ କହିଥିଲେ ଯେ ଶକ୍ତି ସମାଧାନ କ୍ଷେତ୍ରରେ ପ୍ରକୃତି ଏବେ ସଙ୍କେତ ଦେଉଛି ଯେ ସୌର , ବାୟୁ ଏବଂ ଜଳ ଭଳି ବିକଳ୍ପ ଅଧିକ ପୋଷଣୀୟ । ଏହି ସନ୍ଦର୍ଭରେ ସେ ବିଶ୍ୱାସ ବ୍ୟକ୍ତ କରିଥିଲେ ଯେ ଭବିଷ୍ୟତରେ ଯେତେବେଳେ ଲୋକମାନେ ଏକବିଂଶ ଶତାବ୍ଦୀରେ ମାନବ ଜାତିର କଲ୍ୟାଣ ପାଇଁ ସ୍ଥାପିତ ସଂଗଠନଗୁଡିକର ଆଲୋଚନା କରିବେ ସେତେବେଳେ ଆନ୍ତରାଷ୍ଟ୍ରୀୟ ସୌର ସଂଗଠନ , ସୂଚୀର ସର୍ବାଗ୍ରେ ଥିବ । ସେ କହିଥିଲେ ଯେ ପରିଶେବକୁ ନ୍ୟାୟ ପ୍ରଦାନ କରିବା ଦିଗରେ ଏହା ହେଉଛି ଏକ ମହାନ ମଂଚ । ଆନ୍ତରାଷ୍ଟ୍ରୀୟ ସୌର ସଂଗଠନ ଓପେକକୁ ଭବିଷ୍ୟତରେ ପ୍ରମୁଖ ବୈଶ୍ୱିକ ଶକ୍ତି ଯୋଗାଣକର୍ତ୍ତା ଭାବେ ପରିବର୍ତ୍ତିତ କରିପାରିବ ।


    ପ୍ରଧାନମନ୍ତ୍ରୀ କହିଥିଲେ ଯେ କ୍ରମବର୍ଦ୍ଧିଷ୍ଣୁ ଅକ୍ଷୟ ଶକ୍ତି ଉପଯୋଗର ପ୍ରଭାବ ଏବେ ଭାରତରେ ଦେଖାଯାଉଛି । ସେ କହିଥିଲେ ଯେ ଭାରତ ଏକ କାର୍ଯ୍ୟ ଯୋଜନା ମାଧ୍ୟମରେ ପ୍ୟାରିସଠାରେ ହୋଇଥିବା ଚୁକ୍ତିର ଲକ୍ଷ୍ୟ ହାସଲ ଦିଗରେ କାର୍ଯ୍ୟ କରୁଛି । 2030 ମସିହା ସୁଦ୍ଧା ଅଣ ଜୀବାଷ୍ମ ଇନ୍ଧନ ଆଧାରିତ ଉତ୍ସ ଦ୍ୱାରା ଭାରତର ମୋଟ ଶକ୍ତି ଆବଶ୍ୟକତାର 40 ପ୍ରତିଶତ ଉତ୍ପନ୍ନ କରିବାର ଲକ୍ଷ୍ୟ ରଖିଛି । ସେ କହିଥିଲେ ଯେ ଭାରତ ‘ ଦାରିଦ୍ର୍ୟରୁ ଶକ୍ତି ’ ର ନୂତନ ଆତ୍ମବିଶ୍ୱାସ ସହିତ ଅଗ୍ରସର ହେଉଛି ।


    ପ୍ରଧାନମନ୍ତ୍ରୀ କହିଥିଲେ ଯେ ବିଜୁଳି ଉତ୍ପାଦନ ସହିତ ବିଜୁଳି ଭଣ୍ଡାରଣ ମଧ୍ୟ ଗୁରୁତ୍ୱପୂର୍ଣ୍ଣ । ଏହି ସନ୍ଦର୍ଭରେ ସେ ରାଷ୍ଟ୍ରୀୟ ଶକ୍ତି ଭଣ୍ଡାରଣ ମିଶନର ଉଲ୍ଲେଖ କରିଥିଲେ । ସେ କହିଥିଲେ ଯେ ଏହି ମିଶନ ଜରିଆରେ ଆବଶ୍ୟକତା ସୃଷ୍ଟି , ସ୍ୱଦେଶୀ ନିର୍ମାଣ , ଅଭିନବୀକରଣ , ଏବଂ ଭଣ୍ଡାରଣ ଉପରେ ସରକାର ଅଧିକ ଗୁରୁତ୍ୱ ପ୍ରଦାନ କରୁଛନ୍ତି ।


    ପ୍ରଧାନମନ୍ତ୍ରୀ କହିଥିଲେ ଯେ ଭାରତ ସୌର ଏବଂ ପବନ ଶକ୍ତି ବ୍ୟତୀତ ବାୟୋମାସ , ଜୈବ ଇନ୍ଧନ ଏବଂ ଜୈବ ଶକ୍ତି ଉତ୍ପାଦନ ବୃଦ୍ଧି ଦିଗରେ ବିସ୍ତାରିତ କାର୍ଯ୍ୟକ୍ରମ ହାତକୁ ନେଇଛି । ଭାରତର ପରିବହନ ବ୍ୟବସ୍ଥାକୁ ସ୍ୱଚ୍ଛ ଇନ୍ଧନ ଆଧାରିତ କରିବା ଉପରେ ମଧ୍ୟ ପଦକ୍ଷେପ ନିଆଯାଉଛି । ଜୈବ ଅବଶିଷ୍ଟକୁ ଜୈବ ଇନ୍ଧନରେ ପରିବର୍ତ୍ତିତ କରି ଭାରତ ଏକ ଆହ୍ୱାନକୁ ଏକ ସୁଯୋଗରେ ପରିବର୍ତ୍ତିତ କରୁଛି ବୋଲି ପ୍ରଧାନମନ୍ତ୍ରୀ କହିଥିଲେ ।


    **********

    
    
    (Release ID: 1548392) Visitor Counter : 26