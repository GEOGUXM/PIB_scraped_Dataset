      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ରୁଷ ରାଷ୍ଟ୍ରପତିଙ୍କ ଭାରତ ଗସ୍ତ ଅବସରରେ ପ୍ରଧାନମନ୍ତ୍ରୀଙ୍କ ପ୍ରେସ ବିବୃତି
      Posted On: 05 OCT 2018 8:24PM by PIB Bhubaneshwar


    ମହାମହିମ


    ରୁଷୀୟ ସଂଘର ରାଷ୍ଟ୍ରପତି ଏବଂ ମୋର ଘନିଷ୍ଠ ମିତ୍ର ଭ୍ଲାଦିମିର ଭ୍ଲାଦିମିରୋୱିଚ ,


    ଦୁଇ ଦେଶର ସମ୍ମାନନୀୟ ପ୍ରତିନିଧି , ନମସ୍କାର ।


    ଦୋବ୍ରୀ ଦୀନ ।


    19ତମ ବାର୍ଷିକ ଶିଖର ସମ୍ମିଳନୀ ଲାଗି ଭାରତରେ ରାଷ୍ଟ୍ରପତି ପୁଟିନ ଏବଂ ତାଙ୍କର ପ୍ରତିନିଧିମାନଙ୍କୁ ସ୍ୱାଗତ କରି ମୁଁ ଅତ୍ୟନ୍ତ ଆନନ୍ଦିତ ।


    ଆମେ ଏପରି ଏକ ଦେଶର ରାଷ୍ଟ୍ରପତି ରୂପରେ ଆପଣଙ୍କୁ ସ୍ୱାଗତ କରୁଛ , ଯାହା ସହିତ ଆମର ଅଦ୍ୱିତୀୟ ସମ୍ପର୍କ ରହିଛି । ଏହି ସମ୍ପର୍କ ଲାଗି ଆପଣ ଅମୂଲ୍ୟ ବ୍ୟକ୍ତିଗତ ଯୋଗଦାନ ଦେଇଛନ୍ତି ।


    ରାଷ୍ଟ୍ରପତି ପୁଟିନଙ୍କ ଦ୍ୱାରା ସୋଚିରେ ଆୟୋଜିତ ଅନୌପଚାରିକ ଶିଖର ସମ୍ମିଳନୀର ସ୍ମୃତି ମୋ ମନରେ ତାଜା ରହିଛି । ସେହି ବିଶେଷ ସାକ୍ଷାତରୁ ଆମ ଦୁହିଁଙ୍କୁ ଖୋଲାଖୋଲି ଭାବେ ଗଭୀର ଚର୍ଚ୍ଚା କରିବାର ସୁଯୋଗ ମିଳିଥିଲା ।


    ରାଷ୍ଟ୍ରପତି ମହାଶୟ ,


    ରୁଷ ସହିତ ନିଜ ସମ୍ପର୍କକୁ ଭାରତ ସର୍ବୋଚ୍ଚ ପ୍ରାଥମିକତା ଦେଉଛି । ଦ୍ରୁତ ଗତିରେ ବଦଳୁଥିବା ଏହି ବିଶ୍ୱରେ ଆମ ସମ୍ପର୍କ ଆହୁରି ଅଧିକ ପ୍ରାସଙ୍ଗିକ ହୋଇସାରିଛି ।


    19ତମ ଶିଖର ସମ୍ମିଳନୀର ନିରନ୍ତର ଶୃଙ୍ଖଳା ଦ୍ୱାରା ଆମର ସ୍ୱତନ୍ତ୍ର ଏବଂ ସୁବିଧାଜନକ ରଣନୈତିକ ଭାଗୀଦାରକୁ ଲଗାତାର ନୂତନ ସମ୍ପର୍କ ଏବଂ ଦିଗ ମିଳିଛି । ଏବଂ ବିଶ୍ୱ ବ୍ୟାପାରରେ ଆମର ସହଯୋଗକୁ ନୂଆ ଅର୍ଥ ଏବଂ ଲକ୍ଷ୍ୟ ମଧ୍ୟ ମିଳିଛି ।


    ଆମର ସହଯୋଗକୁ ଆପଣଙ୍କ ଗସ୍ତରୁ ରଣନୈତିକ ଦିଗ ପ୍ରାପ୍ତ ହୋଇଛି । ଆଜି ଆମେ ଏପରି ଗୁରୁତ୍ୱପୂର୍ଣ୍ଣ ନିଷ୍ପତ୍ତି ନେଇଛୁ , ଯାହା ଦୀର୍ଘକାଳୀନ ଦୃଷ୍ଟିରୁ ଆମ ସମ୍ପର୍କକୁ ଆହୁରି ଅଧିକ ଶକ୍ତିଶାଳୀ କରିବ ।


    ମାନବ ସମ୍ବଳ ବିକାଶଠାରୁ ଆରମ୍ଭ କରି ପ୍ରାକୃତିକ ଏବଂ ଶକ୍ତି ସମ୍ବଳ ପର୍ଯ୍ୟନ୍ତ , ବାଣିଜ୍ୟଠାରୁ ଆରମ୍ଭ କରି ନିବେଶ ପର୍ଯ୍ୟନ୍ତ , ନାଭିକୀୟ/ପରମାଣୁ ଶକ୍ତିର ଶାନ୍ତିପୂର୍ଣ୍ଣ ଉପଯୋଗଠାରୁ ଆରମ୍ଭ କରି ସୌର ଶକ୍ତି ପର୍ଯ୍ୟନ୍ତ , ପ୍ରଯୁକ୍ତିଠାରୁ ଆରମ୍ଭ କରି ବ୍ୟାଘ୍ର ସଂରକ୍ଷଣ ପର୍ଯ୍ୟନ୍ତ , ଆର୍କଟିକଠାରୁ ଆରମ୍ଭ କରି ଦୂର ପ୍ରାଚ୍ୟ ପର୍ଯ୍ୟନ୍ତ ଏବଂ ସାଗରଠାରୁ ଆରମ୍ଭ କରି ମହକାଶ ପର୍ଯ୍ୟନ୍ତ ଭାରତ ଏବଂ ରୁଷର ସମ୍ପର୍କକୁ ଆହୁରି ମଧ୍ୟ ବିଶାଳ ସମ୍ପ୍ରସାରଣ ହେବ । ଏହି ସମ୍ପ୍ରସାରଣ ଆମ ସହଯୋଗକୁ ଅତୀତର କିଛି ବଛାବଛା ପରିଧିଠାରୁ ଆରପାରିକୁ ନେଇଯିବ ।


    ଏଥିସହିତ , ଆମ ସମ୍ପର୍କର ଗୁରୁତ୍ୱପୂର୍ଣ୍ଣ ଆଧାର ସ୍ତମ୍ଭ ଆହୁରି ସୁଦୃଢ଼ ହେବ ।


    ଭାରତର ବିକାଶ ଯାତ୍ରାରେ ରୁଷ ସର୍ବଦା ଆମ ସହିତ ରହିଛି । ଆମର ମହାକାଶରେ ପ୍ରଥମ ଲକ୍ଷ୍ୟ ଭାରତର ଗଗନଯାନରେ ଭାରତୀୟ ମହାକାଶଯାତ୍ରୀଙ୍କୁ ପଠାଇବା । ମୁଁ ଅତ୍ୟନ୍ତ ଆନନ୍ଦିତ ଯେ ଆପଣ ଏହି ଅଭିଯାନରେ ରୁଷ ପକ୍ଷରୁ ସମ୍ପୂର୍ଣ୍ଣ ସହଯୋଗ ଲାଗି ଆଶ୍ୱାସନା ଦେଇଛନ୍ତି ।


    ଯୁବପିଢ଼ିଠାରେ ଆମ ଦେଶର ଭବିଷ୍ୟତକୁ ପରିବର୍ତ୍ତନ କରିବାର କ୍ଷମତା ରହିଛି । ମୁଁ ଏହାକୁ ନେଇ ଆନନ୍ଦିତ ଯେ ଭାରତ ଏବଂ ରୁଷର ପ୍ରତିଭା ସମ୍ପନ୍ନ ଛାତ୍ରଛାତ୍ରୀମାନେ ସମ୍ମିଳିତ ଭାବେ ନିଜ ନିଜର ଅଭିନବ ଜ୍ଞାନର ପ୍ରଦର୍ଶନ ଆଜି ଅପରାହ୍ନ ପରେ କରିବେ । ଏହି ଉପାୟ ସେମାନେ ମିଳିମିଶି ବିକଶିତ କରିଛନ୍ତି ।


    ଆମେ ଭାରତର ଫ୍ଲାଗସିପ କାର୍ଯ୍ୟକ୍ରମରେ ଏବଂ ବ୍ୟବସାୟର ବ୍ୟାପକ ସୁଯୋଗରେ ରୁଷର ଭାଗିଦାରୀକୁ ସ୍ୱାଗତ କରୁଛୁ । ମୁଁ ଏହାକୁ ନେଇ ଆନନ୍ଦିତ ଯେ ଏବେଠାରୁ କିଛି ସମୟ ପରେ ଆମେ ଭାରତ-ରୁଷ ବ୍ୟବସାୟ ଶିଖର ସମ୍ମିଳନୀରେ ଭାଗ ନେବୁ । ଏଥିରେ ଦୁଇ ଦେଶରୁ ପାଖାପାଖି 200 ପ୍ରମୁଖ ଆର୍ଥିକ ଉଦ୍ୟୋଗୀ ଭାଗ ନେଉଛନ୍ତି ।


    ଭାରତ ଏବଂ ରୁଷ ପାରସ୍ପରିକ ସ୍ୱାର୍ଥର ସମସ୍ତ ଅନ୍ତର୍ଜାତୀୟ ବ୍ୟାପାରରେ ଘନିଷ୍ଠତାର ସହଯୋଗ କରିଆସୁଛୁ । ରାଷ୍ଟ୍ରପତି ପୁଟିନ ଏବଂ ମୁଁ ଏହା ଉପରେ ବିସ୍ତାରପୂର୍ବକ ଆଲୋଚନା କରିଛୁ ।


    ଭାରତ ଏବଂ ରୁଷ ଦ୍ରୁତ ଗତିରେ ବଦଳୁଥିବା ବିଶ୍ୱରେ ବହୁଧ୍ରୁବୀୟତା ଏବଂ ବହୁପକ୍ଷତାକୁ ସୁଦୃଢ଼ କରିବା ଲାଗି ଏକମତ । ଆତଙ୍କବାଦ ବିରୋଧରେ ସଂଘର୍ଷ , ଆଫଗାନିସ୍ତାନ ଏବଂ ଭାରତ ପ୍ରଶାନ୍ତ ମହାସାଗରର ଘଟଣାକ୍ରମ , ଜଳବାୟୁ ପରିବର୍ତ୍ତନ , ଏସସିଓ , ବ୍ରିକ୍ସ ଭଳି କ୍ଷେତ୍ରୀୟ ସଂଗଠନ ଓ ଜି-20 ଏବଂ ଆସିଆନ ଭଳି ବହୁପକ୍ଷୀୟ ସଂଗଠନରେ ସହଯୋଗ କରିବାରେ ଆମ ଦୁଇ ଦେଶର ସହଭାଗୀ ସ୍ୱାର୍ଥ ଅଟେ । ଆମେ ଅନ୍ତର୍ଜାତୀୟ ସଂସ୍ଥାନଗୁଡ଼ିକ ମଧ୍ୟରେ ନିଜର ଲାଭପ୍ରଦ ସହଯୋଗ ଏବଂ ସମନ୍ୱୟକୁ ଜାରି ରଖିବା ଲାଗି ସହମତ ହୋଇଛୁ ।


    ମୁଁ ରାଷ୍ଟ୍ରପତି ପୁଟିନଙ୍କ ଦ୍ୱାରା ସୁଦୂର ପ୍ରାଚ୍ୟର ବିକାଶ ଲାଗି ନିଆଯାଇଥିବା ପଦକ୍ଷେପ ଦ୍ୱାରା ଅତ୍ୟନ୍ତ ପ୍ରଭାବିତ ହୋଇଛି । ଭାରତ ଏହି କ୍ଷେତ୍ରରେ ସହଯୋଗ ଲାଗି ତତ୍ପର ଅଟେ ।


    ଆଜି ନିଆଯାଇଥିବା ନିଷ୍ପତ୍ତିରୁ ଆମର ସହଯୋଗରେ ଆହୁରି ବୃଦ୍ଧି ହେବ ଏବଂ ଆହ୍ୱାନପୂର୍ଣ୍ଣ ବିଶ୍ୱରେ ଶାନ୍ତି ଏବଂ ସ୍ଥିରତା ପ୍ରତିଷ୍ଠାରେ ଯୋଗଦାନ ମିଳିବ ।


    ଭାଇ ଓ ଭଉଣୀମାନେ ,


    ଭାରତ ଏବଂ ରୁଷର ସମ୍ପର୍କରେ ଶକ୍ତିର ସ୍ରୋତ ହେଉଛି ଦୁଇ ଦେଶର ସାଧାରଣ ଜନତାଙ୍କ ମଧ୍ୟରେ ପରସ୍ପର ପ୍ରତି ସଦ୍ଭାବ ଏବଂ ମୈତ୍ରୀ । ଆମେ ଆଜି ଏପରି କେତେକ ପ୍ରୟାସ ଉପରେ ବିଚାର କରିଛୁ ଯାହାଦ୍ୱାରା ନାଗରିକଙ୍କଠାରୁ ନାଗରିକଙ୍କ ସମ୍ପର୍କ ଆହୁରି ସୁଦୃଢ଼ ହେବ ଏବଂ ଦୁଇ ଦେଶର ଲୋକମାନଙ୍କର , ବିଶେଷ କରି ଯୁବଗୋଷ୍ଠୀର ପରସ୍ପରପ୍ରତି ସୂଚନା ଏବଂ ଆପୋସ ବୁଝାମଣା ଆହୁରି ବଢ଼ିବ । ଏହାଦ୍ୱାରା ଭାରତ-ରୁଷ ସମ୍ପର୍କର ଭବିଷ୍ୟତର ଏକ ନୂଆ ମୂଳଦୁଆ ନିର୍ମିତ ହେବ ।


    ବନ୍ଧୁଗଣ ,


    ମୁଁ ବିଶ୍ୱାସ ପୂର୍ବକ କହିପାରିବି ଯେ ଭାରତ-ରୁଷ ମୈତ୍ରୀ ଅଭିନବ ଅଟେ । ମୋର ସମ୍ପୂର୍ଣ୍ଣ ବିଶ୍ୱାସ ଯେ ଏହି ବିଶିଷ୍ଟ ସମ୍ପର୍କ ଲାଗି ରାଷ୍ଟ୍ରପତି ପୁଟିନଙ୍କ ପ୍ରତିବଦ୍ଧତାରୁ ଏହି ସମ୍ପର୍କକୁ ଆହୁରି ଅଧିକ ଶକ୍ତି ମିଳିବ । ଏବଂ ଆମ ଭିତରେ ପ୍ରଗାଢ଼ ବିଶ୍ୱାସ ଏବଂ ମୈତ୍ରୀ ଆହୁରି ସୁଦୃଢ଼ ହେବ ଏବଂ ଆମର ସ୍ୱତନ୍ତ୍ର ଏବଂ ସୁବିଧାଜନକ ରଣନୈତିକ ଭାଗିଦାରୀକୁ ନୂତନ ଉଚ୍ଚତା ପ୍ରାପ୍ତ ହେବ ।


    ଧନ୍ୟବାଦ ।


    ସ୍ପାସିବା ।


    **********


    

    
    (Release ID: 1548789) Visitor Counter : 20