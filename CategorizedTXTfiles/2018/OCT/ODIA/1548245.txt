      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ସ୍ୱରାଷ୍ଟ୍ର ମନ୍ତ୍ରୀଙ୍କ ଅଧ୍ୟକ୍ଷତାରେ ପୂର୍ବାଞ୍ଚଳ ଜୋନାଲ ପରିଷଦ ବୈଠକ ଅନୁଷ୍ଠିତ
      କାର୍ଯ୍ୟସୂଚୀରେ ଥିବା 30ଟି ପ୍ରସଙ୍ଗ ମଧ୍ୟରୁ 26ଟିର ସମାଧାନ

      Posted On: 01 OCT 2018 3:31PM by PIB Bhubaneshwar

    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହଙ୍କ ଅଧ୍ୟକ୍ଷତାରେ ଇଷ୍ଟର୍ଣ୍ଣ ଜୋନାଲ ପରିଷଦ (ପୂର୍ବାଞ୍ଚଳ ଜୋନାଲ ପରିଷଦ)ର 23ତମ ବୈଠକ ସୋମବାର କୋଲକାତାରେ ଅନୁଷ୍ଠିତ ହୋଇଛି । ବୈଠକରେ ପଶ୍ଚିମବଙ୍ଗ , ଝାଡ଼ଖଣ୍ଡର ମୁଖ୍ୟମନ୍ତ୍ରୀ , ବିହାରର ଉପମୁଖ୍ୟମନ୍ତ୍ରୀ , ଓଡ଼ିଶାର ମନ୍ତ୍ରୀ ଏବଂ କେନ୍ଦ୍ର ଓ ରାଜ୍ୟ ସରକାରଙ୍କ ବରିଷ୍ଠ ଅଧିକାରୀମାନେ ଯୋଗ ଦେଇଥିଲେ ।


    ଅଭିଭାଷଣରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ କହିଥିଲେ ଯେ , ଦେଶରେ ରାଜ୍ୟ ଓ କେନ୍ଦ୍ର ମଧ୍ୟରେ ଉତ୍ତମ ସମ୍ପର୍କ ରକ୍ଷା ସହ ସଂଘୀୟ ବ୍ୟବସ୍ଥା କାଏମ ରଖିବାକୁ ବର୍ତ୍ତମାନର କେନ୍ଦ୍ର ସରକାର ଜୋନାଲ ପରିଷଦ ଏବଂ ଅନ୍ତଃରାଜ୍ୟ ପରିଷଦଗୁଡ଼ିକୁ ସୁଦୃଢ଼ କରୁଛନ୍ତି । ଏହାର ଫଳସ୍ୱରୂପ ଗତ 4 ବର୍ଷରେ 13ଟି ଜୋନାଲ କାଉନସିଲ ଏବଂ 15 ଥର ଷ୍ଟାଣ୍ଡିଂ କମିଟି ବୈଠକ ହୋଇପାରିଛି । ଏସବୁ ବୈଠକରେ ପ୍ରାୟ 700 ଟି ସମସ୍ୟା ଉପରେ ଆଲୋଚନା କରାଯାଇଥିବା ବେଳେ ପ୍ରାୟ 450ଟିର ସମାଧାନ ହୋଇପାରିଛି ।


    ପରିଷଦ ବୈଠକରେ ଫୁଳବାରୀ ଡ୍ୟାମକୁ ନେଇ ବିହାର ଓ ପଶ୍ଚିମବଙ୍ଗ ମଧ୍ୟରେ 1978ର ଚୁକ୍ତିନାମା , ଏସସି/ଏସଟି/ଓବିସିଙ୍କ ପାଇଁ ପୋଷ୍ଟ-ମାଟ୍ରିକ ଏବଂ ପ୍ରି-ମାଟ୍ରିକ ବୃତ୍ତି ବଣ୍ଟନରେ କେନ୍ଦ୍ର-ରାଜ୍ୟର ଭାଗିଦାରୀତା , ରାଜ୍ୟ ପୁଲିସର ଆଧୁନିକୀକରଣ ଯୋଜନା , କୋଲକାତା ଓ ହାଜିପୁରଠାରେ ନ୍ୟାସନାଲ ଇନଷ୍ଟିଟ୍ୟୁଟ ଅଫ୍ ଫାର୍ମାସ୍ୟୁଟିକାଲ ଏଜୁକେସନ ଆଣ୍ଡ ରିସର୍ଚ୍ଚ ପାଇଁ ଜମି ଯୋଗାଣ , ସମନ୍ୱିତ ଖାଦ୍ୟ ବର୍ଗୀକରଣ ପ୍ରକଳ୍ପ ଜରିଆରେ ମାତୃତ୍ୱ ଓ ଶିଶୁ ପୁଷ୍ଟିକରଣ , ପୂର୍ବ ଭାରତରେ ସବୁଜ ବିପ୍ଳବର ପଦକ୍ଷେପ , ପୂର୍ବାଞ୍ଚଳ ରାଜ୍ୟଗୁଡ଼ିକରେ ଖଣି ଓ କୋଇଲା ଖନନ , ବିହାର ଓ ଝାଡ଼ଖଣ୍ଡର ଗଠନ ପରେ ଉପୁଜିଥିବା ସମସ୍ୟା , ବାମପନ୍ଥୀ ଆତଙ୍କବାଦକୁ ଦମନ , ପୂର୍ବାଞ୍ଚଳର ସାମାଜିକ-ଆର୍ଥିକ ଉନ୍ନୟନ ପାଇଁ ରେଳ ଚଳାଚଳ , ଉତ୍ସର୍ଗୀକୃତ ପଣ୍ୟ ପରିବହନ କରିଡର , ଲେଭଲ କ୍ରସିଂରେ ଅଣ୍ଡର ବ୍ରିଜ୍ ଓ ଓଭରବ୍ରିଜ୍ , କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟ ଦ୍ୱାରା ମୁତୟନ ହୋଇଥିବା କେନ୍ଦ୍ରୀୟ ବାହିନୀର ଖର୍ଚ୍ଚ ବାବଦକୁ ଦେୟ ଛାଡ଼ , ପଛୁଆ ଅଞ୍ଚଳ ପାଣ୍ଠି ବାବଦକୁ ବିହାର ପାଇଁ ମଂଜୁର ହେବାକୁ ଥିବା ବକେୟା ପାଣ୍ଠି ଇତ୍ୟାଦି ପ୍ରସଙ୍ଗର ସମୀକ୍ଷା କରାଯାଇଥିଲା ।


    ପରିଷଦ ବୈଠକରେ 15ଟି ନୂତନ ପ୍ରସଙ୍ଗ ବାବଦରେ ମଧ୍ୟ ଆଲୋଚନା ହୋଇଥିଲା । ସେଗୁଡ଼ିକ ହେଲା ; ମଂଜୁର ହୋଇଥିବା କୋଇଲା ଖଣିର ବିକାଶ , ପ୍ରଣୟନ କରାଯାଇଥିବା ବିଭିନ୍ନ ଜାତୀୟ ସ୍ୱାସ୍ଥ୍ୟ କାର୍ଯ୍ୟକ୍ରମ , ଜାତୀୟ ସହରାଞ୍ଚଳ ଜୀବିକା ମିଶନ ଜରିଆରେ ସହରାଞ୍ଚଳରେ ଗୃହହୀନଙ୍କ ପାଇଁ ଆଶ୍ରୟସ୍ଥଳ ପ୍ରତିଷ୍ଠା , ଅପ୍ଟିକାଲ ଫାଇବର କେବୁଲ ବିଛାଇବା ପାଇଁ ତ୍ୱରିତ ଅନୁମତି , ଶିକ୍ଷକଙ୍କ ଶିକ୍ଷା , ଏସବୁ ରାଜ୍ୟରେ 11ଟି ବିମାନବନ୍ଦର ପାଇଁ ଜମି ଅଧିଗ୍ରହଣ , ପଞ୍ଚାୟତ (ଅନୁସୂଚିତ ଜାତି ଅଞ୍ଚଳକୁ ସମ୍ପ୍ରସାରଣ) ଆଇନ , 1996 ପ୍ରଣୟନ , ପରିସଂଖ୍ୟାନ ଯୋଜନାକୁ ସୁଦୃଢ଼ କରିବା , ସ୍ୱୟଂ ପ୍ରମାଣନ ବ୍ୟବସ୍ଥା , ସରକାରୀ ୱେବସାଇଟ ପାଇଁ ନିୟମାବଳୀ , ଇ-ଅଫିସ , ଇ-ପ୍ରଶାସନ , ଜନସାଧାରଣଙ୍କ ଅଭିଯୋଗ ପାଇଁ ପୋର୍ଟାଲର ନୋଡାଲ ଅଫିସରଙ୍କୁ ନିଯୁକ୍ତି ଇତ୍ୟାଦି । 30ଟି ପ୍ରସଙ୍ଗରୁ 26ଟିର ଆଜି ସମାଧାନ ହୋଇପାରିଛି ।


    ଏହି ବୈଠକ ପୂର୍ବରୁ 2017 ଡିସେମ୍ବର 21 ତାରିଖରେ ଅନୁଷ୍ଠିତ ଷ୍ଟାଣ୍ଡିଂ କମିଟି ବୈଠକରେ 7ଟି ପ୍ରସଙ୍ଗ ଉପରେ ଆଲୋଚନା ହୋଇଥିଲା । ସେଗୁଡ଼ିକ ହେଲା ; ଏସବୁ ରାଜ୍ୟ ଗୁଡ଼ିକରେ ନିଶା ଦ୍ରବ୍ୟ କାରବାର ରୋକିବା , ମତ୍ସ୍ୟପାଳନ ନେଇ ଥିବା ସମସ୍ୟା , ଗୋସମ୍ପଦ-କୁକୁଡ଼ା ଉତ୍ପାଦନ , ରାଞ୍ଚିରେ ଡପଲର ରାଡାର ପ୍ରତିଷ୍ଠା , ଚତୁର୍ଦ୍ଦଶ ଅର୍ଥ କମିଓନର ସୁପାରିସକୁ ଲାଗୁ କରିବା , କେନ୍ଦ୍ରୀୟ ଯୋଜନାର ପାଣ୍ଠି ଯୋଗାଣକୁ ସୁବ୍ୟବସ୍ଥିତ କରିବା ଇତ୍ୟାଦି ।


    ଆନ୍ତଃରାଜ୍ୟ ସମନ୍ୱୟ କାଏମ ରଖିବା ସକାଶେ ଷ୍ଟେଟସ ରିଅର୍ଗାନାଇଜେସନ ଆକ୍ଟ , 1956 ଅନୁଯାୟୀ 5ଟି ଜୋନାଲ କାଉନସିଲ (ୱେଷ୍ଟର୍ଣ୍ଣ , ଇଷ୍ଟର୍ଣ୍ଣ , ନର୍ଦର୍ଣ୍ଣ , ସଦର୍ଣ୍ଣ ଏବଂ ସେଣ୍ଟ୍ରାଲ) ଗଠନ କରାଯାଇଥିଲା । ଆର୍ଥିକ ଓ ସାମାଜିକ ଯୋଜନା , ସୀମା ବିବାଦ , ଭାଷାଗତ ସଂଖ୍ୟାଲଘୁ କିମ୍ବା ଆନ୍ତଃରାଜ୍ୟ ପରିବହନ ବାବଦରେ ସେମାନେ ଆଲୋଚନା କରି ସୁପାରିସ କରିବାକୁ ବାଧ୍ୟ ।


    ସହଯୋଗର ସଂଘୀୟ ବ୍ୟବସ୍ଥା ମଧ୍ୟରେ ସୌହାର୍ଦ୍ଦ୍ୟପୂର୍ଣ୍ଣ ବାତାବରଣରେ ଏହି ବୈଠକ ହୋଇଥିଲା ଏବଂ ବିହାରରେ ପରବର୍ତ୍ତୀ ବୈଠକ ପାଇଁ ନିଷ୍ପତ୍ତି ହୋଇଥିଲା ।


    **********


    

    
    (Release ID: 1548245) Visitor Counter : 21