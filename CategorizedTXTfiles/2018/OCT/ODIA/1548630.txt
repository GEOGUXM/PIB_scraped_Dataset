      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଅକ୍ଟୋବର 2, 2018ରେ ଆନ୍ତର୍ଜାତିକ ସୌର ସଂଗଠନର ପ୍ରଥମ ଅଧିବେଶନରେ ପ୍ରଧାନମନ୍ତ୍ରୀଙ୍କ ଅଭିଭାଷଣ
      Posted On: 02 OCT 2018 5:47PM by PIB Bhubaneshwar


    ମିଳିତ ଜାତିସଂଘର ମହାସଚିବ , ଆଣ୍ଟୋନିଓ ଗୁଟେରସ ,


    ଆନ୍ତର୍ଜାତିକ ସୌର ସଂଗଠନ ଏବଂ ଭାରତ ମହାସାଗର ବଳୟ ସଂଗଠନର ଏଠାରେ ଉପସ୍ଥିତ ଥିବା ମନ୍ତ୍ରୀବୃନ୍ଦ , ମୋର କ୍ୟାବିନେଟର ସହଯୋଗୀଗଣ , ବିଶେଷ ଭାବେ ଯୁବ ବିଦ୍ୟାର୍ଥୀ ବନ୍ଧୁ , ଦେବୀ ଓ ସଜ୍ଜନମଣ୍ଡଳୀ ,


    ଆଜି ସକାଳେ ସ୍ୱଚ୍ଛତା ସହ ସଂଶ୍ଳିଷ୍ଟ ଏକ ମହତ୍ତ୍ୱପୂର୍ଣ୍ଣ କାର୍ଯ୍ୟକ୍ରମରେ ମହାନୁଭବ ଆଣ୍ଟୋନିଓ ଗୁଟେରସ ମହୋଦୟଙ୍କ ସହ ମୋତେ ସାମିଲ ହେବାର ଅବସର ମିଳିଥିଲା । ଆଜି ଏଠାରେ ମହାତ୍ମା ଗାନ୍ଧୀଙ୍କ 150ତମ ଜୟନ୍ତୀର ଆୟୋଜନ ଦେଶ ଓ ସାରା ବିଶ୍ୱରେ ଆରମ୍ଭ ହେଉଛି । ସବୁଜ ଭବିଷ୍ୟତ ସକାଶେ ହେଉଥିବା ଏହି ମାନସ ମନ୍ଥନର ଆରମ୍ଭ ସକାଶେ ଆଜି ଠାରୁ ବଳି ଉଚିତ ଅବସର ଆଉ କିଛି ହୋଇନପାରେ ।


    ଅନ୍ତରାଷ୍ଟ୍ରୀୟ ସୌର ସଂଗଠନ (ଆଇଏସଏ) , ଏବଂ ମୁଁ ଚାହିଁବି ଯେ ଲୋକପ୍ରିୟ ଭାବେ ଏହା ‘ ଆଇସା ’ ଭାବେ କ୍ରମେ ପରିଚିତ ହେବ ଅର୍ଥାତ୍‌ ‘ ଆଇସା ’ ଭାଗୀଦାର ହେବ । ବିଶ୍ୱ ଅକ୍ଷୟ ଶକ୍ତି ନିବେଶ ଓ ଏକ୍ସପୋ ଏବଂ ପୁନଃନିବେଶର ବୈଠକ ହୋଇଥାଉ କିମ୍ବା ଭାରତ ମହାସାଗର ବଳୟ ସଂଗଠନର ଶକ୍ତି ସଂକ୍ରାନ୍ତ ସମ୍ମିଳନୀ ହୋଇଥାଏ ତିନୋଟିଯାକ ସଂସ୍ଥାର ସେଇ ଗୋଟିଏ ବୃହତ୍‌ ଲକ୍ଷ୍ୟ । ଏବଂ ତାହା ହେଲା ଭବିଷ୍ୟତର ସ୍ୱଚ୍ଛ ଶକ୍ତିର ବିକଳ୍ପ ପ୍ରସ୍ତୁତ କରିବା ।


    ବନ୍ଧୁଗଣ , ଗତ 150 - 200 ବର୍ଷ ଭିତରେ ମାନବ ଜାତି ନିଜର ଶକ୍ତି ଆବଶ୍ୟକତାକୁ ସାକାର କରିବା ସକାଶେ ଧରିତ୍ରୀ ତଳେ ଭୂଗର୍ଭରେ ଥିବା ସଂସାଧନ ଉପରେ ହିଁ ଅଧିକତର ନିର୍ଭର କରିଆସିଛି । ଆମର ପ୍ରକୃତି କିଭଳି ଭାବେ ଏହାର ବିରୋଧ କରିଛି ଏବଂ ଆଜି ବି କରିଚାଲିଛି , ତାହା ଆମେ ସଭିଏଁ ଦେଖିପାରୁଛୁ । ପ୍ରକୃତି ଆମକୁ ନିରବଚ୍ଛିନ୍ନ ଭାବେ ସନ୍ଦେଶ ଦେଇ ଚାଲିଛି ଯେ ଭୂପୃଷ୍ଠରେ ମହଜୁଦ ଥିବା ଶକ୍ତି , ତାହା ସୂର୍ଯ୍ୟ ହୋଇଥାଏ କିମ୍ବା ବାୟୁ ଅଥବା ଜଳ , ତାହା ହେଉଛି ଉତ୍ତର ତଥା ସୁରକ୍ଷିତ ଭବିଷ୍ୟତ ପାଇଁ ସମାଧାନ ସୂତ୍ର ।


    ମୋତେ ଖୁସି ଲାଗୁଛି ଯେ ଆଜି ଆମେମାନେ ସଭିଏଁ ପ୍ରକୃତି ଠାରୁ ମିଳୁଥିବା ଏହି ସନ୍ଦେଶ ଉପରେ ମନ୍ଥନ ପାଇଁ ଏକଜୁଟ ହୋଇଛେ ।


    ସାଥୀଗଣ , ମୋର ମନେଅଛି , ତିନି ବର୍ଷ ପୂର୍ବେ ଅକ୍ଷୟଶକ୍ତି-ନିବେଶ ( RE -ଇନଭେଷ୍ଟ)ର ପ୍ରଥମ ବୈଠକରେ ମୁ ଅକ୍ଷୟ ଶକ୍ତି କ୍ଷେତ୍ରରେ ମେଗାୱାଟରୁ ଗିଗାୱାଟ ଦିଗରେ ଭାରତର ଯାତ୍ରାର ସଂକଳ୍ପ ଆମ ଦେଶବାସୀଙ୍କ ସମ୍ମୁଖରେ ଉପସ୍ଥାପନ କରିଥିଲି । ସେତେବେଳେ ମୁଁ ଏକଥା ସ୍ପଷ୍ଟ କରିଥିଲି ଯେ ସୌର ଏବଂ ସବୁଜ ଶକ୍ତିର ଲାଭ ସେତେବେଳେ ମିଳିପାରିବ ଯେତେବେଳେ ତାହା ଶସ୍ତା ହେବ ଏବଂ ସୁଲଭରେ ଉପଲବ୍ଧ ହେବ । ଏବଂ ସେଥିପାଇଁ ମୁଁ ସୌର ସଂପଦରେ ସମୃଦ୍ଧ ରାଷ୍ଟ୍ରସମୂହଙ୍କର ଏକ ଏକୀକୃତ ମଞ୍ଚ/ପ୍ଲାଟଫର୍ମ ଗଠନ କରିବାର ପ୍ରସ୍ତାବ ସାମ୍ନାରେ ରଖିଥିଲି । ମୋତେ ଖୁସି ଲାଗୁଛି ଯେ ଆମେମାନେ ଖୁବ୍‌ କମ୍‌ ସମୟ ମଧ୍ୟରେ ଏହି ଯୋଜନାଗୁଡ଼ିକୁ ଆଗକୁ ବଢ଼ାଇ ନେବାରେ ଅଭୂତପୂର୍ବ ସଫଳତା ମିଳିପାରିଛି ।


    ସାଥିଗଣ , ଆଜି ଆନ୍ତର୍ଜାତିକ ସୌର ସଂଗଠନ ସମଗ୍ର ବିଶ୍ୱ ପାଇଁ ଆଶାର ଏକ ବିରାଟ କିରଣ ଭାବେ ସାମ୍ନାକୁ ଆସିଛି । ତିନି ବର୍ଷ ଭତରେ ଏହି ସଂଗଠନ ଏକ ଚୁକ୍ତିଭିତ୍ତିକ ଆନ୍ତଃ ସରକାରୀସ୍ତରୀୟ ସଂଗଠନରେ ପରିଣତ ହୋଇଛି । 125 କୋଟି ଭାରତୀୟଙ୍କର ଏକଥା ଲାଗି ଖୁସି ଯେ ଆଇଏସଏର ମୁଖ୍ୟାଳୟ ଭାରତରେ ସ୍ଥାପିତ ହୋଇଛି । ଏହା ଆଇଏସଏ ପ୍ରତି ନିଜସ୍ଵପଣ ଦିଗରେ ବଢ଼ିବାରେ ଲାଗିଛି ।


    ମୋତେ ଲାଗୁଛି ଯେତେବେଳେ ବି ଭବିଷ୍ୟତରେ ଏକବିଂଶ ଶତାବ୍ଦୀରେ ସ୍ଥାପିତ ମାନବ କଲ୍ୟାଣର ବୃହତ୍‌ ସଂଗଠନମାନଙ୍କ ବିଷୟରେ ଚର୍ଚ୍ଚା ହେବ , ତେବେ ଆଇଏସଏର ନାମ ସେଥିରେ ସର୍ବାଗ୍ରେ ରହିବ । ଆଇଏସଏ ଦୃଷ୍ଟିରୁ ଆମେ ସମସ୍ତେ ଜଳବାୟୁ ନ୍ୟାୟକୁ ସୁନିଶ୍ଚିତ କରିବା ଦିଗରେ ଏକ ବହୁତ ବଡ଼ ମଞ୍ଚ ପ୍ରସ୍ତୁତ କରିପାରିଛୁ । ଆଗାମୀ ପିଢ଼ିମାନଙ୍କୁ ମାନବତା ସହ ସଂଶ୍ଳିଷ୍ଟ ଥିବା ଏହା ବହୁତ ବଡ଼ ଉପହାର ଆମେମାନେ ସମସ୍ତେ ମିଳିମିଶି ପ୍ରଦାନ କରିଛୁ । ସାଥୀଗଣ , ମୁଁ ସଦାବେଳେ ଏହି କଥାରେ ବିଶ୍ୱାସୀ ଯେ ବିଶ୍ୱର ଶକ୍ତି ଚାହିଦା ପୂରଣ ସକାଶେ ଆଜି ଓପିଇସି ଯେଉଁ ଭୂମିକା ନିର୍ବାହ କରୁଛି , ସେହି ଭୂମିକା ଆଗାମୀ ଦିନରେ ଆନ୍ତର୍ଜାତିକ ସୌର ସଂଗଠନର ହେବ । ଆଜି ତୈଳକୂପଗୁଡ଼ିକ ଯେଉଁ ଭୂମିକା ନିର୍ବାହ କରୁଛନ୍ତି , ସେହି ଭୂମିକା ଭବିଷ୍ୟତରେ ସୂର୍ଯ୍ୟ କିରଣ ହିଁ ସଂପାଦନ କରିବ । ଆଜି ଆଇସାର ଏହି ପ୍ରୟାସ ଯେଉଁଠାରେ ପହଞ୍ଚ ô ଛି , ସେଥବରେ ସକ୍ରିୟ ସହଯୋଗ ପାଇଁ ମିଳିତ ଜାତିସଂଘ ବିଶେଷ ଭୂମିକାକୁ ମୁଁ ସ୍ୱତନ୍ତ୍ର ଭାବେ କୃତଜ୍ଞତା ଜ୍ଞାପନ କରୁଛି ।


    ପ୍ୟାରିସରେ ଅନୁଷ୍ଠିତ ଆଇଏସଏର ଶୁଭାରମ୍ଭ କାର୍ଯ୍ୟକ୍ରମରେ ସେତେବେଳର ମହାସଚିବ ମହାମହୀମ ବାନ୍‌ କି ମୁନ୍‌ଙ୍କ ଉପସ୍ଥିତ ରହିବା ଏବଂ ଆଜିର ଏହି କାର୍ଯ୍ୟକ୍ରମରେ ମହାମହୀମ ଆଣ୍ଟୋନିଓ ଗୁଟେରସଙ୍କ ସାମିଲ ହେବା , ଏହା ସୂଚାଉଛି ଯେ ମିଳିତ ଜାତିସଂଘ ଏହି ମଞ୍ଚକୁ କେତେ ମାତ୍ରାରେ ଗୁରୁତ୍ୱ ପ୍ରଦାନ କରେ । ମୁଁ ଏହି ଅବସରରେ ଫ୍ରାନ୍ସର ରାଷ୍ଟ୍ରପତିଙ୍କୁ , ତାଙ୍କ ସରକାରକୁ ବି ସେମାନଙ୍କର ସହଯୋଗ ଓ ସମର୍ଥନ ସକାଶେ ହୃଦୟପୂର୍ବକ ମୋର କୃତଜ୍ଞତା ବ୍ୟକ୍ତ କରୁଛି ।


    ବନ୍ଧୁଗଣ , ଆଇଏସଏର ଏହି ପ୍ରଥମ ଅଧିବେଶନରେ 40ଟି ରାଷ୍ଟ୍ରର ପ୍ରତିନିଧି ଉପସ୍ଥିତ ଅଛନ୍ତି । କିନ୍ତୁ ଏବେ ଆମେ ସେହି ଦିଗରେ ଆଗକୁ ବଢିବାକୁ ହେବ ଯେତେବେଳେ ସମଗ୍ର ଶକ୍ତିର ଏହି ବିକଳ୍ପ କେବଳ କର୍କଟ ଏବଂ ମକର କ୍ରାନ୍ତି ଆଖପାଖରେ ଥିବ 125ଟି ରାଷ୍ଟ୍ରଙ୍କ ମଧ୍ୟରେ ସୀମିତ ରହିବନାହିଁ , ଅପରନ୍ତୁ ସମଗ୍ର ବିଶ୍ୱକୁ ଏହାର ସୁଫଳ ଉପଲବ୍ଧ ହେବ । ସୌର ଶକ୍ତି ସକାଶେ ସାର୍ବଜନୀନ ସହଯୋଗର ଭାବନା ଦିଗରେ ଭାରତ ଆଇଏସଏର ଅଧିବେଶନରେ ସଂଗଠନର ସମସ୍ତ ସଦସ୍ୟ ରାଷ୍ଟ୍ରଙ୍କୁ ସଦସ୍ୟତା ପ୍ରଦାନ ପ୍ରସ୍ତାବ ରଖିବାକୁ ଯାଉଛି ।


    ବନ୍ଧୁଗଣ , ଭାରତ ମହାସାଗର ବଳୟ ସଂଗଠନର ଏକ ମହତ୍ତ୍ୱପୂର୍ଣ୍ଣ ସଦସ୍ୟ ଦୃଷ୍ଟିରୁ ଭାରତ ଏହି ସଂଗଠନକୁ ଢ଼େର୍‌ ମହତ୍ତ୍ୱ ପ୍ରଦାନ କରେ । ଆମର ଶକ୍ତି ସମନ୍ଧୀୟ ଚାଲେଞ୍ଜଗୁଡ଼ିକ ଏକା ପ୍ରକାରର । ସେଥିପାଇଁ ନିଜର ଶକ୍ତି ନିରାପତ୍ତାକୁ ଦୃଷ୍ଟିରେ ରଖି ଅକ୍ଷୟ ଶକ୍ତି ଉପରେ ଆମେମାନେ ମିଳିତ ଭାବେ ଗୁରୁତ୍ୱ ଆରୋପ କରିବାକୁ ହେବ ।


    ମୁଁ ପ୍ରଥମରୁ ହିଁ ‘ ସାଗର ’ (SAGAR ) ଅର୍ଥାତ୍‌ ଏହି କ୍ଷେତ୍ରର ସମସ୍ତଙ୍କ ସକାଶେ ନିରାପତ୍ତା ଓ ଅଭିବୃଦ୍ଧିର ଭାବନାକୁ ସାମନାରେ ରଖିସାରିଛି । ମୋର ବିଶ୍ୱାସ ଯେ ଏହି ବୈଠକରୁ ସହଯୋଗର ନୂତନ ଦ୍ୱାର ଉନ୍ମୋଚିତ ହୋଇପାରିବ ।


    ବନ୍ଧୁଗଣ , ଅକ୍ଷୟ ଶକ୍ତିର ଉପଯୋଗ ବୃଦ୍ଧିର ଭାରତ ଉପରେ ପ୍ରଭାବ ଦେଖିବାକୁ ମିଳିବା ଆରମ୍ଭ କରିଛି । ପ୍ୟାରିସ ଜଳବାୟୁ ରାଜିନାମାର ଲକ୍ଷ୍ୟ ପୂରଣ କରିବା ସକାଶେ ଅକ୍ଷୟ ଶକ୍ତିର ଉପଯୋଗର କାର୍ଯ୍ୟ ଯୋଜନା ଉପରେ କାମ ଆରମ୍ଭ ହୋଇଛି । ଆମେ ସ୍ଥିର କରିଛୁ ଯେ 2030 ସୁଦ୍ଧା ଆମର 40 ପ୍ରତିଶତ ବିଜୁଳି ଶକ୍ତିର କ୍ଷମତା ଅଣ ଜୀବାସ୍ମ ଇନ୍ଧନ ଭିତ୍ତିକ ସଂସାଧନରୁ ଉତ୍ପାଦନ ହେଉଥିବ । ଏହି ଲକ୍ଷ୍ୟ ହାସଲ କରିବା ଦିଗରେ ବିଗତ ଚାରି ବର୍ଷ ଭିତରେ ଭାରତ ଅକ୍ଷୟ ଶକ୍ତିର ନିଜର କ୍ଷମତାକୁ 72 ଗିଗାୱାଟ ଅର୍ଥାତ୍‌ ଦ୍ୱିଗୁଣିତ କରିଛି । ସେଥିରେ ବି ସୌର ଶକ୍ତିର କ୍ଷମତାରେ 9 ଗୁଣ ଅଭିବୃଦ୍ଧି ହୋଇଛି । ଆଜି ଯେତେ ବିଜୁଳି ଉତ୍ପାଦନ ଆମେ କରୁଛୁ ତାହାର 20 ପ୍ରତିଶତ ଅଂଶ ଅଣ ଜଳ ଅକ୍ଷୟ ଉତ୍ସରୁ ହେଉଛି । କେବଳ ସେତିକି ନୁହେଁ , ପାଖାପାଖି 50 ଗିଗାୱାଟ କ୍ଷମତା ଖୁବ୍‌ ଶୀଘ୍ର ଯୋଡ଼ିହେବ । ଏହା ସ୍ପଷ୍ଟ ସଂକେତ ଦିଏ ଯେ 2022 ସୁଦ୍ଧା 175 ଗିଗାୱାଟ ଅକ୍ଷୟ ଶକ୍ତି ଉତ୍ପାଦନର ଯେଉଁ ଲକ୍ଷ୍ୟ ଆମେମାନେ ରଖିଛୁ , ସେହି ରାସ୍ତାରେ ଆମେ ସଫଳତାର ସହ ଆଗକୁ ବଢ଼ିଚାଲିଛୁ ଏବଂ ଏହାକୁ ଆମେ ନିଶ୍ଚିତ ରୂପେ ସାକାର କରିପାରିବୁ ।


    ସାଥୀଗଣ , ଆଜି ଭାରତ ଦାରିଦ୍ର୍ୟରୁ ଶକ୍ତିଶାଳୀ , ଏହି ନୂତନ ଆତ୍ମବିଶ୍ୱାସର ସହ ବିକାଶର ଗତିକୁ କ୍ଷିପ୍ରତର କରିଚାଲିଛି । ଏହି ନୂତନ ଆତ୍ମବିଶ୍ୱାସକୁ ଶକ୍ତି ଦେବା ସକାଶେ ଆମେ ଏହାକୁ ଚୟନ କରିଛୁ ଯେ ହଜାର ହଜାର ବର୍ଷ ଧରି ଆମର ଶକ୍ତିର ଯିଏ ସ୍ରୋତ ହୋଇ ରହିଆସିଛି , ଶକ୍ତିର ଅସରନ୍ତି ଭଣ୍ଡାର ହୋଇ ରହିଛି , ସେହି ଭଣ୍ଡାର ହେଲା ସୂର୍ଯ୍ୟ ଯାହାକୁ ଆମେ ଭାରତର ଲୋକେ ସୂର୍ଯ୍ୟଦେବ ଭାବେ ପୂଜା କରିଆସୁଛୁ ।


    ସାଥୀଗଣ , ସୂର୍ଯ୍ୟ ଆମମାନଙ୍କ ସକାଶେ ପ୍ରକାଶର ଦେବତା । ଶକ୍ତିର ଦେବତା । ଆମର ଏଠାରେ ମାନ୍ୟତା ରହିଛି ଯେ ସୂର୍ଯ୍ୟ ସମଗ୍ର ସୃଷ୍ଟିର ଗତିଦାତା ଅଟନ୍ତି । ଓମ୍‌ ସୂର୍ଯ୍ୟାୟ ନମଃ ମନ୍ତ୍ର ଉଚ୍ଚାରଣ କରି ଏବଂ ସୂର୍ଯ୍ୟଙ୍କ ପ୍ରଥମ କିରଣକୁ ଅର୍ଘ୍ୟ ଦାନକରି ଦିବସର ଆରମ୍ଭ କରିବା ଆମ ସାମାଜିକ ଜୀବନର ସହଜ ପରମ୍ପରା । ବେଦ ଠାରୁ ଆରମ୍ଭ କରି ଯୋଗ ପର୍ଯ୍ୟନ୍ତ ସୂର୍ଯ୍ୟ ଆମର ଚିନ୍ତନ , ଆମର ଉପାସନା , ଆମର ଆନ୍ତରିକ ଶକ୍ତିର ସ୍ରୋତ ରହିଆସିଛି । ଏବେ ଏହି ଆନ୍ତରିକ ଶକ୍ତିକୁ ଆଧୁନିକ ବିଜ୍ଞାନର ଶକ୍ତି ସହ ଆମେ ବାହ୍ୟ ଶକ୍ତିର ସାମାଧାନ ପାଇଁ ସଂକଳ୍ପବଦ୍ଧ , ପ୍ରତିବଦ୍ଧ ହୋଇଛୁ ।


    ବନ୍ଧୁଗଣ , ସୌରଶକ୍ତି କ୍ଷେତ୍ରରେ ଭାରତ ଢ଼େର କ୍ଷିପ୍ର ଗତିରେ କାର୍ଯ୍ୟ କରିଚାଲିଛି । ବିଗତ ଚାରି ବର୍ଷ ମଧ୍ୟରେ ସୌର ଶକ୍ତି ଢ଼େର ଶସ୍ତା ହୋଇପାରିଛି ଯେଉଁଥିପାଇଁ ଅନେକ ଗରିବ ଲୋକଙ୍କୁ ବିଜୁଳି ସହ ଯୋଡ଼ାଯାଇ ଆମର ଦ୍ରୁତ ଗତିରେ ସମ୍ଭବପର ହୋଇପାରିଛି । ଘରେ ଘରେ ବିଜୁଳି ଶକ୍ତି ପହଞ୍ଚାଇବା ଲାଗି ଆମର ଲକ୍ଷ୍ୟରେ ପାନେଲ ଠାରୁ ପାୱାର ଏବଂ ମେକ୍‌ ଇନ୍‌ ଇଣ୍ଡିଆ ବେଶ୍‌ ମହତ୍ତ୍ୱପୂର୍ଣ୍ଣ ଉପଲବ୍ଧ । ମୁଁ ଅତ୍ୟନ୍ତ ଆନନ୍ଦିତ ଯେ ବିଗତ ଚାରି ବର୍ଷ ଭିତରେ ଅକ୍ଷୟ ଶକ୍ତି କ୍ଷେତ୍ରରେ ଭାରତ ଦୁନିଆର ସବୁଠାରୁ ପସନ୍ଦଯୋଗ୍ୟ ଲକ୍ଷ୍ୟସ୍ଥଳ ଭାବେ ଆଜି ମୁଣ୍ଡ ଟେକିଛି । ପ୍ରାୟ 42 ବିଲିଅନ ଡ଼ଲାରର ନିବେଶ ଏହି ସମୟ ମଧ୍ୟରେ ହୋଇଛି ।


    ସାଥୀଗଣ , ସୌର ଶକ୍ତି କ୍ଷେତ୍ରରେ ଆସୁଥିବା ଏହି ପରିବର୍ତ୍ତନ କେବଳ ବିଦେଶୀ ନିବେଶ କ୍ଷେତ୍ରରେ ନୁହେଁ , ବରଂ ଆମର ନିଜର ଉଦ୍ୟୋଗୀଙ୍କ ସକାଶେ ବି ଅଭୂତପୂର୍ବ ଅବସର ହୋଇପାରିଛି । ଆମର ପ୍ରୟାସ ଯେ ଦେଶରେ ହିଁ ସୌର ପାନେଲ ଉତ୍ପାଦନର ଏକ ସୁଦୃଢ଼ ବାତାବରଣ ସୃଷ୍ଟି ହେଉ । ଅକ୍ଷୟ ଶକ୍ତି ସେକ୍ଟରରେ ନିବେଶର ଏହା ହେଉଛି ଉପଯୁକ୍ତ ସମୟ । ଆଗାମୀ ଚାରି ବର୍ଷ ଭିତରେ ଏହି ସେକ୍ଟରରେ ପାଖାପାଖି 70 ରୁ 80 ବିଲିଅନ ଡ଼ଲାରର ବ୍ୟବସାୟର ସମ୍ଭାବନା ଥିବାର ମୁଁ ଲକ୍ଷ୍ୟ କରିପାରୁଛି ।


    ସାଥୀଗଣ , ଶକ୍ତି ଉତ୍ପାଦନ ସହ ଶକ୍ତି ଭଣ୍ଡାରକରଣ ବି ସମାନ ଭାବେ ମହତ୍ତ୍ୱପୂର୍ଣ୍ଣ ଏବଂ ସେଥିପାଇଁ ଜରୁରି ଭିତ୍ତିଭୂମି ପ୍ରସ୍ତୁତ କରିବା ସକାଶେ ଜାତୀୟ ଶକ୍ତି ସଂରକ୍ଷଣ ଅଭିଯାନ ଦିଗରେ କାର୍ଯ୍ୟ ଜାରିରହିଛି । ଏହି ମିଶନ ଅଧୀନରେ ସରକାର ଆବଶ୍ୟକତା ସୃଷ୍ଟି , ସ୍ୱକୀୟ ଉତ୍ପାଦନ , ଅଭିନବତ୍ୱ ଏବଂ ଶକ୍ତି ସଂରକ୍ଷଣ କ୍ଷମତା ବୃଦ୍ଧି ସକାଶେ ଜରୁରୀ ନୀତି ସହଯୋଗ ଉପରେ ଗୁରୁତ୍ୱ ଦେଉଛନ୍ତି ।


    ‘ କୁସୁମ ’ ଅର୍ଥାତ୍‌ ଶକ୍ତି ସୁରକ୍ଷା ଏବଂ ଉତ୍ଥାନ ମହାଅଭିଯାନ ମାଧ୍ୟମରେ ଗାଁରେ କ୍ଷେତରେ ହିଁ ସୌର ପାନେଲ ଖଞ୍ଜିବା ଏବଂ ସେସବୁକୁ ଗ୍ରୀଡ଼ ସହ ଯୋଡ଼ିବାର ବ୍ୟବସ୍ଥା କରାଯାଉଛି । ଆଗାମୀ ଚାରି ବର୍ଷ ମଧ୍ୟରେ ସାରା ଦେଶରେ ପାଖାପାଖି 28 ଲକ୍ଷ ସୌର ପମ୍ପ ଲଗାଯିବାର ଯୋଜନା ରହିଛି । ତଦ୍ୱାରା ପ୍ରାୟ 10 ଗିଗାୱାଟ ଶକ୍ତି ଉତ୍ପାଦନର ଲକ୍ଷ୍ୟ ରଖାଯାଇଛି ।


    ସାଥୀଗଣ , ସୌର ଓ ବାୟୁ ଶକ୍ତି ସହ ଆମେ ବି-3 ଅର୍ଥାତ , ବାୟୋମାସ୍‌ , ବାୟୋ ଫୁଏଲ , ଏବଂ ବାୟୋ ଶକ୍ତି ଉପରେ ବି ବେଶ୍‌ ବେଗରେ କାର୍ଯ୍ୟ କରୁଛୁ । ଭାରତରେ ପରିବହନ ବ୍ୟବସ୍ଥାକୁ ସ୍ୱଚ୍ଛ ଇନ୍ଧନଭିତ୍ତିକ କରିବା ଲାଗି ଗମ୍ଭୀର ପ୍ରୟାସ କରାଯାଉଛି । ବାୟୋଗ୍ୟାସରୁ ବାୟୋ ଇନ୍ଧନ ପ୍ରସ୍ତୁତକରି ଆମେ ଏହି ଚାଲେଞ୍ଜକୁ ଅବସରରେ ପରିଣତ କରୁଛୁ । ଆମେ ଗୋବର ଗ୍ୟାସ୍‌ର ଏକ ବଡ଼ ଯୋଜନା ଏଥିପାଇଁ ପ୍ରସ୍ତୁତ କରୁଛୁ । ବର୍ଜ୍ୟରୁ ଶକ୍ତି ଉତ୍ପାଦନ ସକାଶେ ଗାଁ ଗାଁରେ , ସହରମାନଙ୍କରେ ଏହାର ଅନେକ ନୂତନ ପ୍ରୟୋଗ ହେଉଛି ।


    ସାଥୀଗଣ , ପର୍ଯ୍ୟାବରଣର ସୁରକ୍ଷା ସକାଶେ ଅକ୍ଷୟ ଶକ୍ତି ଉପରେ ତ କାର୍ଯ୍ୟ ଜାରି ରହିଛି , ବିଜୁଳି ଶକ୍ତି ସଞ୍ଚୟ ହେବା ଆବଶ୍ୟକ ଏହା ମଧ୍ୟ ଆମର ପ୍ରାଥମିକତା ଭିତରୁ ଅନ୍ୟତମ । ଉଜାଲା ଯୋଜନା ମାଧ୍ୟମରେ ଦେଶର ଘରେ ଘରେ , ଗଳି ଗଳିରେ ଏବଂ ସଡ଼କ ଉପରେ ଏଲଇଡ଼ି ବଲ୍ବର ଆଲୋକ ଏବେ ଆଲୋକ ବିଚ୍ଛୁରିତ କରୁଛି । ଭାରତର ପ୍ରତି କୋଣରେ ଆଜି ଏହି କାର୍ଯ୍ୟ ଜାରି ରହିଛି । ଏହି ଯୋଜନା ମାଧ୍ୟମରେ ଏବେସୁଦ୍ଧା ପ୍ରାୟ 31 କୋଟି ଏଲଇଡ଼ି ବଲ୍ବ ବଣ୍ଟାଯାଇ ସାରିଛି । ଏହି 31 କୋଟି ଏଲଇଡ଼ି ବଲ୍ବ ଏକ ଢ଼େର୍‌ ବଡ଼ ସଂଖ୍ୟା ଯେଉଁଥିରୁ ପ୍ରତିବର୍ଷ 40 ହଜାର ନିୟୁତ କିଲୋୱାଟ ବିଜୁଳିଶକ୍ତି ବଞ୍ଚାଯାଇପାରୁଛି । କିଏ ଏହା କଳ୍ପନା ସୁଦ୍ଧା କରିପାରିବେ ଯେ ଏହା କେତେ ବଡ଼ ! ସେତିକି ବି ନୁହେଁ , ଦେଶବାସୀଙ୍କ ବିଜୁଳି ବିଲ୍‌ରେ ବି ପ୍ରତିବର୍ଷ ପାଖାପାଖି 16 ହଜାର କୋଟି ଟଙ୍କା ବଞ୍ଚାଯାଇପାରିଛି ଏବଂ ଢ଼େର ମାତ୍ରାରେ କାର୍ବନ ଡ଼ାଇଅକ୍ସାଇଡ଼ ସୃଷ୍ଟିକୁ ବି ଆମେ ରୋକିପାରିଛୁ ।


    ଏବଂ ମୁଁ ଏକଥା ମଧ୍ୟ କହିବାକୁ ଚାହିଁବି , ଏହା ତ କେବଳ ଅୟମାରମ୍ଭ ମାତ୍ର । ଆଗାମୀ ଦିନ ଅନେକ ଅବସରରେ ପରିପୂର୍ଣ୍ଣ ରହିଛି । ଆଗକୁ ଆସୁଥିବା ପିଢ଼ି ପାଇଁ ଆମେ ଜଳବାୟୁ ନ୍ୟାୟ ସହ ସଂଯୁକ୍ତ ପ୍ରତ୍ୟେକ ଅବସରର ସମ୍ଭାବନାର ତଲାସ ଆମେ କରୁଛୁ ଏବଂ ସେଦିଗରେ ସଫଳତା ମଧ୍ୟ ମିଳିବାରେ ଲାଗିଛି ।


    ମୋର ବିଶ୍ୱାସ ଯେ ଆଗାମୀ ତିନି ଦିନ ମଧ୍ୟରେ ଏହି ଅବସରରେ ବିସ୍ତୃତ ଭାବେ ଆପଣମାନେ ସମସ୍ତ ମହାନୁଭବମାନେ ଚର୍ଚ୍ଚା କରିବେ ଏବଂ ଅକ୍ଷୟ ଭବିଷ୍ୟତକୁ ଆହୁରି ପ୍ରକାଶିତ , ପ୍ରସାଧିତ କରିବାରେ ଯୋଗଦାନ କରିବେ ।


    ମୁଁ ଆପଣମାନଙ୍କୁ ବିଶ୍ୱାସ ଦେଉଛି ଯେ ଆପଣମାନଙ୍କ ସମସ୍ତ ପରାମର୍ଶ , ପ୍ରତ୍ୟେକ ଅଭିନବ ଚିନ୍ତାଧାରା ଆମପାଇଁ ବେଶ ମହତ୍ତ୍ୱପୂର୍ଣ୍ଣ ସାବ୍ୟସ୍ତ ହେବ । ଏବଂ ସେଥିପାଇଁ ଏବେ ବେଶ ଉନ୍ମୁକ୍ତ ଭାବେ ମାନବ ସମ୍ବଳ ବିକାଶ ହେବା ଆବଶ୍ୟକ , ପ୍ରଯୁକ୍ତିର ଉନ୍ନତିକରଣ ହେବା ଉଚିତ , ନୂଆ ନୂଆ ଦେଶର ଛୋଟ ଛୋଟ କ୍ଷେତ୍ରରେ ସେସବୁର ପ୍ରୟୋଗ ସାଧାରଣ ଲୋକମାନେ କରୁଥିବେ । ସେହିସବୁ ପ୍ରସଙ୍ଗକୁ ଆମେମାନେ ପୁଣିଥରେ ସାମ୍ନାକୁ ଆଣିବା ଏବଂ ମୋର ବିଶ୍ୱାସ ଯେ ଆମେମାନେ ଏହି ଅଭିଯାନକୁ ସଂପୂର୍ଣ୍ଣ କରିପାରିବା । ଏବଂ ଆମେ ବିଶ୍ୱ ସମ୍ମୁଖରେ ଆର୍ଥିକ ଜଗତରେ ଜଗତୀକରଣର ଚର୍ଚ୍ଚା କରୁଛେ । ପ୍ରଯୁକ୍ତି ବିଶ୍ୱକୁ ଖୁବ୍‌ ନିକଟତର କରିପାରିଛି । ଆମେ ବି ଏକ ସ୍ୱପ୍ନକୁ ନେଇ ଆଗକୁ ଅଗ୍ରସର ହେବା ଯେ ଗୋଟିଏ ଦୁନିଆ , ଗୋଟିଏ ସୂର୍ଯ୍ୟ , ଗୋଟିଏ ଗ୍ରୀଡ଼ ( One World, One Sun, One Grid ) ସମସ୍ତଙ୍କ ପାଇଁ ଉପଲବ୍ଧ ହେଉ ।


    ଯଦି ଆମେ ଏହି ଅଭିଯାନକୁ ପାର କରିପାରିବା , ତେବେ ଆପଣମାନେ କଳ୍ପନା କରିପାରୁଥିବେ ଯେ ଯେଉଁଠି ସୂର୍ଯ୍ୟ ଊଦୟ ହେଉଛି , ସେଠାରୁ ନେଇ ସୂର୍ଯ୍ୟାସ୍ତ ପର୍ଯ୍ୟନ୍ତ ଏହି ଗ୍ରୀଡ଼ ଜାରି ରହିବ । ତା ’ ହେଲେ ଚବିଶ ଘଣ୍ଟା ସୂର୍ଯ୍ୟଙ୍କ ଠାରୁ ବିଜୁଳି ମିଳିପାରିବ । ଏବେ ଆମ ଦେଶରେ ଯେତେ ଘଣ୍ଟା ସୂର୍ଯ୍ୟକିରଣ ଉପଲବ୍ଧ ହେଉଛି ସେଇକଥା ଆମେ ଚିନ୍ତା କରୁଛୁ । କିନ୍ତୁ ଯେତେବେଳେ ଏକ ବିଶ୍ଵ , ଏକ ସୂର୍ଯ୍ୟ , ଏକ ଗ୍ରୀଡ ( One World, One Sun, One Grid) ଭଳି ସ୍ୱପ୍ନକୁ ନେଇ ଆମେ ଆଗକୁ ଅଗ୍ରସର ହେବୁ , ସେତେବେଳେ ଯେକୌଣସି ସ୍ଥାନରେ ଯେ ପର୍ଯ୍ୟନ୍ତ ସୂର୍ଯ୍ୟ ଅସ୍ତ ଯାଇନାହାନ୍ତି ସେଠାରେ ବିଜୁଳି ଶକ୍ତି ପାଇବା ଅସମ୍ଭବ ହେବନାହିଁ । କାରଣ ସୂର୍ଯ୍ୟ କୌଣସି ନା କୌଣସି ସ୍ଥାନରେ ତ ନିଶ୍ଚୟ ଥିବେ । କେତେବେଳେ ସୂର୍ଯ୍ୟ ଅସ୍ତ ଯାଆନ୍ତି ନାହିଁ । ତା ’ ହେଲେ ବିଜୁଳି ପ୍ରବାହ ବନ୍ଦ୍‌ ହେବାର ପ୍ରଶ୍ନ ଉଠୁନାହିଁ ।


    ଏକ ନୂଆ ଉପାୟରେ , ନୂତନ ଢ଼ଙ୍ଗରେ ଚିନ୍ତା କରାଯିବାର ଆବଶ୍ୟକତା ରହିଛି । ଏବଂ ମୋର ପୂର୍ଣ୍ଣ ବିଶ୍ୱାସ ଯେ ଆଇଏସଏର ଏହି ମହତ୍ତ୍ୱପୂର୍ଣ୍ଣ କାର୍ଯ୍ୟକ୍ରମ ଅବସରରେ ଆମେମାନେ ଏକ ନୂତନ ବିଶ୍ୱାସର ସହ , ନୂତନ ବିଚାରର ସହ , ନୂତନ ଶକ୍ତିର ସହ , ନୂତନ ସଂକଳ୍ପର ସହ , ଏକ ନୂତନ ବିଶ୍ୱ ନିର୍ମାଣରେ ଆମମାନଙ୍କର ଏକ ବିଶେଷ ଭୂମିକା ନିର୍ବାହ ଦିଗରେ ଆମେ ଆଗକୁ ଅଗ୍ରସର ହେବା ।


    ଆପଣମାନେ ସମସ୍ତେ ଭାରତ ଆଗମନ କରିଥିବାରୁ , ଏଠାକୁ ଆସି ଏଭଳି ମହତ୍ତ୍ୱପୂର୍ଣ୍ଣ ଅବସରରେ ସାମିଲ ହୋଇଥିବାରୁ , ବିଶ୍ୱର ଉଜ୍ଜ୍ୱଳ ଭବିଷ୍ୟତରେ ନିଜର ସହଭାଗୀତା ପାଇଁ ପୁଣି ଥରେ ମୁଁ ଆପଣମାନଙ୍କୁ ଧନ୍ୟବାଦ ଜ୍ଞାପନ କରୁଛି ।


    ଆପଣମାନଙ୍କୁ ଅନେକ ଅନେକ ଧନ୍ୟବାଦ ।


    ******************

    
    
    (Release ID: 1548630) Visitor Counter : 1