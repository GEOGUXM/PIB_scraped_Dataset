      ରେଳ ମନ୍ତ୍ରଣାଳୟ

      ପେନସିଲଭାନିଆ ବିଶ୍ୱବିଦ୍ୟାଳୟର କ୍ଲେନମାନ ସେଣ୍ଟର ଫର ଏନର୍ଜି ପଲିସି ପକ୍ଷରୁ କେନ୍ଦ୍ରମନ୍ତ୍ରି ପିୟୁଷ ଗୋଏଲଙ୍କୁ ଚତୁର୍ଥ କାର୍ନୋ ପୁରସ୍କାର ପ୍ରଦାନ
      Posted On: 19 OCT 2018 9:14PM by PIB Bhubaneshwar


    ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ଦୂରଦର୍ଶୀ ନେତୃତ୍ୱରେ ଭାରତର ଶକ୍ତି କ୍ଷେତ୍ରରେ ହୋଇଥିବା ପଥପ୍ରବର୍ତ୍ତକ ରୂପାନ୍ତରକୁ ସ୍ୱୀକୃତି ସ୍ୱରୂପ ୟୁନିଭର୍ସିଟି ଅଫ୍ ପେନସିଲଭାନିଆ ସ୍କୁଲ ଅଫ୍ ଡିଜାଇନର କ୍ଲେନମ୍ୟାନ ସେଣ୍ଟର ଫର ଏନର୍ଜି ପଲିସି ପକ୍ଷରୁ କେନ୍ଦ୍ର ରେଳ ଓ କୋଇଲା ମନ୍ତ୍ରୀ ତଥା ପୂର୍ବତନ ଶକ୍ତି , କୋଇଲା , ନୂତନ ଓ ନବୀକରଣ ଶକ୍ତି ଏବଂ ଖଣି ମନ୍ତ୍ରୀ ପିୟୁଷ ଗୋଏଲଙ୍କୁ ଚତୁର୍ଥ ବାର୍ଷିକ କାର୍ନୋ ପୁରସ୍କାର ପ୍ରଦାନ କରାଯାଇଛି ।


    ଶକ୍ତି କ୍ଷେତ୍ରରେ ଉଲ୍ଲେଖନୀୟ ଅବଦାନ ସକାଶେ କ୍ଲେନମ୍ୟାନ ସେଣ୍ଟର ପକ୍ଷରୁ ଏହି ବାର୍ଷିକ କାର୍ନୋ ପୁରସ୍କାର ପ୍ରଦାନ କରାଯାଉଛି । ଫ୍ରାନ୍ସର ବିଶିଷ୍ଟ ପଦାର୍ଥ ବିଜ୍ଞାନୀ ନିକୋଲାସ ସାଦୀ କାର୍ନୋଙ୍କ ନାମରେ ଏହି ସମ୍ମାନଜନକ ପୁରସ୍କାର ପ୍ରଦାନ କରାଯାଉଛି । ମାନବ ବିକାଶରେ ଷ୍ଟିମ୍ ଇଞ୍ଜିନର ଶକ୍ତି ଏକ ବିରାଟ ପରିବର୍ତ୍ତନ ଆଣିପାରିବ ବୋଲି ସେ ହିଁ ପ୍ରଥମେ ବିଶ୍ୱକୁ ଅବଗତ କରାଇଥିଲେ । ଶକ୍ତି କ୍ଷେତ୍ରରେ ବିକାଶ ଓ ଅଭିବୃଦ୍ଧିକୁ ସ୍ୱୀକୃତି ଦେବାକୁ ଏହି କାର୍ନୋ ପୁରସ୍କାର ଉଦ୍ଦିଷ୍ଟ ।


    କାର୍ନୋ ଯେପରି ମଣିଷ ଜାତିର ବିକାଶକୁ ଦୂରଦୃଷ୍ଟିରେ ଦେଖି ପାରିଥିଲେ , ଠିକ ସେହିପରି ଶକ୍ତି କ୍ଷେତ୍ରରେ ପଥପ୍ରବର୍ତ୍ତକ ନୀତିକୁ କାର୍ନୋ ପୁରସ୍କାର ସ୍ୱୀକୃତି ଦେଉଛି । ପୂର୍ବରୁ ଆଇଏଚଏସର ଉପାଧ୍ୟକ୍ଷ ଡକ୍ଟର ଡାନିଏଲ ୟର୍ଜିନ୍ , ଇଣ୍ଟରନ୍ୟାସନାଲ ଏନର୍ଜି ଏଜେନ୍ସିର ନିର୍ଦ୍ଦେଶକ ଡକ୍ଟର ଫତିହ ବିରୋଲ ଏବଂ ଶକ୍ତି ଓ ପରିବେଶ କ୍ଷେତ୍ରରେ ସକ୍ରିୟ କ୍ୟାରିଅର ପବ୍ଲିକ ସର୍ଭାଣ୍ଟ ଜିନା ମାକାର୍ଥିଙ୍କୁ ଏହି ପୁରସ୍କାର ପ୍ରଦାନ କରାଯାଇଛି ।


    ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ନେତୃତ୍ୱରେ ଭାରତରେ ଶକ୍ତି କ୍ଷେତ୍ରରେ ଥିବା ସଙ୍କଟ ଦୂର କରିବା ଦିଗରେ ଅନେକ ଗୁଡ଼ିଏ ପଦକ୍ଷେପ ନିଆଯାଇଥିବାରୁ ଏହାକୁ ସ୍ୱୀକୃତି ସ୍ୱରୂପ 2018ର କାର୍ନୋ ପୁରସ୍କାର ପ୍ରଦାନ କରାଯାଇଛି । ‘ ଚବିଶ ଘଣ୍ଟା ଗ୍ରହଣୀୟ ଏବଂ ସମସ୍ତଙ୍କ ପାଇଁ ପରିବେଶ ଅନୁକୂଳ ଶକ୍ତି ’ ମିସନରେ ଗ୍ରାମାଞ୍ଚଳ ବିଦ୍ୟୁତିକରଣ ଯୋଜନାରେ 2018 ଏପ୍ରିଲ 28 ତାରିଖ ସୁଦ୍ଧା 19 ହଜାର ଗ୍ରାମରୁ ଅନ୍ଧାର ଦୂର ହୋଇପାରିଛି । ପ୍ରଥମ ଥର ପାଇଁ ଏସବୁ ଗ୍ରାମର ଲୋକେ ବିଦୁ୍ୟତ ଆଲୋକ ଦେଖିପାରିଛନ୍ତି । ସୌଭାଗ୍ୟ କାର୍ଯ୍ୟକ୍ରମରେ ଗ୍ରାମର ପ୍ରତି ଘରକୁ ବିଦ୍ୟୁତ ସଂଯୋଗ ଦିଆଯାଉଛି । ଫଳରେ 3.1 କୋଟି ଘର ମଧ୍ୟରୁ 51% ଘରକୁ ବିଦ୍ୟୁତ ଆଲୋକ ଦିଆଯାଇଛି । କ୍ଲେନମ୍ୟାନ ସେଣ୍ଟରର ପ୍ରତିଷ୍ଠାତା ଫାକଲ୍ଟି ନିର୍ଦ୍ଦେଶକ ମାର୍କ ଆଲାନ ହ୍ୟୁସ୍ ଭାରତର ଉଦ୍ୟମକୁ ପ୍ରଶଂସା କରି କହିଛନ୍ତି ଯେ , ଶକ୍ତି କ୍ଷେତ୍ରରେ ଆବଶ୍ୟକତା ସ୍ଥାନରେ ବିଦ୍ୟୁତ ସଂଯୋଗ ଦେଇ ଆଲୋକିତ କରିବା ସହ ଏହା ଶିକ୍ଷା , ପରିମଳ ଏବଂ ସ୍ୱାସ୍ଥ୍ୟକୁ ସଶକ୍ତ କରୁଛି । ଥିଲାବାଲା ଏବଂ ନ ଥିଲାବାଲାଙ୍କ ମଧ୍ୟରେ ଥିବା ପାର୍ଥକ୍ୟକୁ ମଧ୍ୟ ଏହା ଦୂର କରିପାରିଛି ।


    ନବୀକରଣ ଏବଂ ଶକ୍ତି ଦକ୍ଷତା ଯୋଜନା ଅନୁଯାୟୀ ଭାରତ ତାର ପ୍ରାଚୀନ ପରିବେଶ ସଂରକ୍ଷଣ ଦିଗରେ ଆଗେଇ ଚାଲିଛି । ପ୍ରଧାନମନ୍ତ୍ରୀ କହିଥିଲେ ପରିବେଶ ସଂରକ୍ଷଣ ଭାରତର ବିଶ୍ୱାସରେ ମୁଖ୍ୟ ଧାରା । ସବୁଜ ଶକ୍ତିର ପାରଦର୍ଶିତା ପାଇଁ 2022 ମସିହା ସୁଦ୍ଧା 175 ଜିଡବ୍ଲ୍ୟୁ ଶକ୍ତି ସୃଷ୍ଟି ଲକ୍ଷ୍ୟ ବିଶ୍ୱର ସବୁଠାରୁ ବୃହତ ନବୀକରଣ ଶକ୍ତି ସମ୍ପ୍ରସାରଣ ଯୋଜନା । ଯେଉଁଥିରୁ ବି 72 ଡିଡବ୍ଲ୍ୟୁ ଇତି ମଧ୍ୟରେ ହାସଲ ହୋଇସାରିଛି । ସୌର ଏବଂ ପବନ ଶକ୍ତିର ଦର ଭାରତରେ କମ୍ ହୋଇପାରିଥିବାରୁ ଆଗାମୀ ଦିଗରେ ବିକାଶ କ୍ଷେତ୍ରରେ ନବୀକରଣ ଶକ୍ତିର ଭୂମିକା ଗୁରୁତ୍ୱପୂର୍ଣ୍ଣ ରହିବ । ଭାରତରେ ବିଶ୍ୱର ସବୁଠାରୁ ବଡ଼ ସୌର ପାର୍କ , ସୌର ପ୍ଳାଣ୍ଟ ଏବଂ ସିଙ୍ଗଲ ରୁଫଟଫ୍ ପ୍ଲାଣ୍ଟ ଯୋଗୁ 2030 ମସିହା ସୁଦ୍ଧା 40% ନବୀକରଣ ଶକ୍ତି ସମ୍ମିଶ୍ରିତ ହୋଇପାରିବ । ଆନ୍ତର୍ଜାତିକ ସୌର ମେଣ୍ଟର ଅଧିବେଶନରେ ପ୍ରଧାନମନ୍ତ୍ରୀ ଶ୍ରୀ ମୋଦୀ ‘ ଗୋଟିଏ ବିଶ୍ୱ , ଗୋଟିଏ ସୂର୍ଯ୍ୟ , ଗୋଟିଏ ଗ୍ରୀଡ଼୍)ର ସ୍ଲୋଗାନ୍ ଦେଇଥିଲେ ଯାହାକି ସବୁଜ ଶକ୍ତି କ୍ଷେତ୍ରରେ ଲକ୍ଷ୍ୟ ହାସଲ କରି ବିଶ୍ୱରେ ସୌରଶକ୍ତି କ୍ଷେତ୍ରରେ ଭାରତ ଅଗ୍ରଣୀ ଭୂମିକା ନେଉଥିବା ନିଶ୍ଚିତ କରୁଛି ।


    ବିଗତ ଚାରି ବର୍ଷ ମଧ୍ୟରେ କେନ୍ଦ୍ର ସରକାରଙ୍କ ଉଜ୍ଜଳା ଯୋଜନା (ବିଶ୍ୱରେ ବୃହତ୍ତମ ଏଲ୍ଇଡି ବଣ୍ଟନ କାର୍ଯ୍ୟକ୍ରମ) ଯୋଗୁ ଶକ୍ତି ଦକ୍ଷତା ଏକ ଜନ ଆନ୍ଦୋଳନରେ ପରିଣତ ହୋଇପାରିଛି । ବେସରକାରୀ କମ୍ପାନିମାନେ ଏଥିରେ ସାମିଲ ହୋଇଥିବାରୁ 130 କୋଟି ଏଲ୍ଇଡି ବଣ୍ଟନ ହୋଇପାରିଛି , ଯାହାକି ଭାରତକୁ ଉଜ୍ୱଳ ଏବଂ ସ୍ୱଚ୍ଛ କରିପାରିଛି । ଏହା ଗର୍ବର ବିଷୟ ଯେ , ନୂତନ ଭାବେ ବିଦ୍ୟୁତୀକରଣ ହେଉଥିବା ଗ୍ରାମଗୁଡ଼ିକରେ ପ୍ରଥମ ଗ୍ରାହକ ଏଲ୍ଇଡି ବଲବ ସହ ରୁଫଟପ୍ ସୋଲାର ପ୍ଲାଣ୍ଟ ବ୍ୟବହାର କରିବା ଶକ୍ତି କ୍ଷେତ୍ର ପ୍ରତି ଥିବା ଭାରତର ପ୍ରତିବଦ୍ଧତାକୁ ସୂଚାଉଛି ।


    ଦେଶର 125 କୋଟି ଲୋକଙ୍କ ଆଶା ପୂରଣ ତଥା ପରିବେଶ ସଚେତନା ଏବଂ ଶକ୍ତି ପ୍ରଶାସନ ଦିଗରେ ଭାରତର ବିକାଶ ଆଦି ପ୍ରତି କାର୍ନୋ ପୁରସ୍କାର ଏକ ସ୍ୱୀକୃତି କହିଲେ ଅତ୍ୟୁକ୍ତି ହେବନାହିଁ ।


    **********

    
    
    (Release ID: 1550283) Visitor Counter : 25