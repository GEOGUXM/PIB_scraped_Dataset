      ପରିବେଶ ଓ ଜଙ୍ଗଲ ମନ୍ତ୍ରଣାଳୟ

      ପର୍ଯ୍ୟାବରଣ ମନ୍ତ୍ରଣାଳୟ ପକ୍ଷରୁ “ହରିତ ଦିୱାଲୀ-ସ୍ୱସ୍ଥ ଦିୱାଲୀ” ଅଭିଯାନର ଶୁଭାରମ୍ଭ
      Posted On: 22 OCT 2018 5:39PM by PIB Bhubaneshwar


    ବାୟୁ ପ୍ରଦୂଷଣ ଏବେ ସାରା ଦେଶରେ ଗମ୍ଭୀର ସମସ୍ୟା ସୃଷ୍ଟି କରିଛି । ବିଶେଷ କରି ଦେଶର ଉତ୍ତର ଭାଗରେ ଏହା ଏଭଳି ଗୁରତର ସ୍ତରରେ ପହଞ୍ଚିଛି ଯେ ସେଥିପାଇଁ ଜନସାଧାରଣଙ୍କୁ ଶୀତ ଦିନେ ମାସ ମାସ ଧରି ଜଟିଳ ସଂକଟର ସମ୍ମୁଖୀନ ହେବାକୁ ପଡ଼ୁଛି । ଉତ୍ତର ଭାରତରେ ସୃଷ୍ଟ ବାୟୁ ପ୍ରଦୂଷଣ ମୁଖ୍ୟତଃ ବାୟୁମଣ୍ଡଳରେ ସୂକ୍ଷ୍ମ ଧୂଳିକଣା ଉଡ଼ିବା , କେତେକ ରାଜ୍ୟରେ ମାତ୍ରାଧିକ କ୍ଷେତ ପାଳ ଜଳାଯିବା , ନିର୍ମାଣସ୍ଥଳୀରୁ ବାହାରୁଥିବା ବର୍ଜ୍ୟକୁ ପୋଡ଼ିବା ଏବଂ ପାରିବେଶିକ ଅବନତି ସ୍ଥିତି ଦାୟୀ । ଏଭଳି ବାୟୁ ପ୍ରଦୂଷଣର ମାନବ ସ୍ୱାସ୍ଥ୍ୟ ଉପରେ ଗୁରୁତର ପ୍ରତିକୂଳ ପ୍ରଭାବ ରହିଛି , ବିଶେଷ କରି ଶିଶୁ , ବୃଦ୍ଧଜନ ଏବଂ ଯେଉଁମାନେ ଶ୍ୱାସକ୍ରିୟାଜନିତ ରୋଗରେ ପୀଡ଼ିତ ସେମାନଙ୍କ ଉପରେ ଏହାର ପ୍ରଭାବ ସର୍ବାଧିକ । ଏହି ଋତୁରେ ହିଁ ଆଲୋକର ପର୍ବ ଦୀପାବଳି ପାଳିତ ହୋଇଥାଏ ଏବଂ ଉତ୍ତର ଭାରତରେ ଏହା ଅଧିକ ଉତ୍ସାହର ସହ ପାଳିତ ହୋଇଥାଏ । ଲୋକମାନେ ଏହି ପର୍ବ ପାଳନ ବେଳେ ଦୀପାବଳି ମନାଇବା ସକାଶେ ପ୍ରଚୁର ବାଣ ଫୁଟାଇଥାନ୍ତି । ଏଭଳି ବାଣରେ ପର୍ଯ୍ୟାପ୍ତ ମାତ୍ରାର ଦାହ୍ୟ ରସାୟନିକ ପଦାର୍ଥ ଥାଏ ଯେଉଁଥିରେ ପୋଟାସିୟମ୍‌ କ୍ଲୋରେଟ ପାଉଡ଼ର , ଆଲୁମିନିୟମ୍‌ , ମ୍ୟାଗ୍ନେସିୟମ୍‌ , ବେରିୟମ୍‌ ଲବଣ , କପର , ସୋଡ଼ିୟମ୍‌ , ଲିଥିୟମ୍‌ , ଷ୍ଟ୍ରୋନିୟମ୍‌ ଇତ୍ୟାଦି ଥାଏ ଏବଂ ତାହା ଜଳିସାରିବା ପରେ ଧୂଆଁ ଆକାରରେ ବାୟୁମଣ୍ଡଳକୁ ଉଠି ଢ଼େର ସମୟ ପର୍ଯ୍ୟାନ୍ତ ବିଷାକ୍ତ ରାସାୟନିକ ପଦାର୍ଥ ଭାବେ ଭାସମାନ ଅବସ୍ଥାରେ ରହିଥାଏ । ବାଣ ଫୁଟାଇବା ଫଳରେ ଶବ୍ଦ ପ୍ରଦୂଷଣ ମାତ୍ରା ସର୍ବାଧିକ ମଧ୍ୟ ହୋଇଥାଏ ଯାହାର ଶିଶୁ , ବୃଦ୍ଧଜନ ଏବଂ ପଶୁପକ୍ଷୀଙ୍କ ଉପରେ ବ୍ୟାପକ କୁପ୍ରଭାବ ରହିଛି । ଏଭଳି କମ୍ପାଉଣ୍ଡ୍‌ ବ୍ୟତୀତ ବାଣ ଫୁଟାଇବା ଦ୍ୱାରା ବ୍ୟାପକ ପରିମାଣର ବର୍ଜ୍ୟ ବାହାରିଥାଏ । ଏହିସବୁ କାରଣକୁ ଦୃଷ୍ଟିରେ ରଖି ଏବଂ ବାୟୁମଣ୍ଡଳର ସୁରକ୍ଷା ସକାଶେ କେନ୍ଦ୍ର ପର୍ଯ୍ୟାବରଣ ମନ୍ତ୍ରଣାଳୟ ପକ୍ଷରୁ ଚଳିତ ବର୍ଷ “ ହରିତ ଦିୱାଲୀ ” ପାଳନ ସକାଶେ ଏକ ଅଭିଯାନ ଆରମ୍ଭ କରାଯାଇଛି । ଏହା ଦ୍ୱାରା ଦୀପାବଳିକୁ ଉପଭୋଗ୍ୟ ଭାବେ ମନାଯିବା ସହ ଲୋକମାନେ ଏହାକୁ ମନଭରି ଉପଭୋଗ କରିପାରିବେ । ହରିତ ଦୀୱାଲୀ ସଂପର୍କରେ ଏହି ଅଭିଯାନ ମାଧ୍ୟମରେ ଜନସାଧାରଣଙ୍କୁ ଅବଗତ ଓ ସଚେତନ କରାଯିବାର ପ୍ରୟାସ କରାଯାଉଛି ।


    2017-18 ମସିହାରେ ପ୍ରଥମ ଥର ପାଇଁ ଏଭଳି ଅଭିଯାନ ଆରମ୍ଭ କରାଯାଇଥିଲା ଏବଂ ଏଥିରେ ବିପୁଳ ସଂଖ୍ୟକ ସ୍କୁଲ ଛାତ୍ରଛାତ୍ରୀ ବିଶେଷ କରି ଇକୋ କ୍ଲବର ସଦସ୍ୟମାନେ ଅଂଶଗ୍ରହଣ କରିଥିଲେ । ସେମାନେ ଦୀପାବଳି ଅବସରରେ ବାଣ ନଫୁଟାଇବା ଏବଂ ସେମାନଙ୍କ ପ୍ରତିବେଶୀ ଓ ପରିଜନମାନଙ୍କୁ ସେଥିରୁ ବିରତ ରଖିବା ସକାଶେ ଶପଥ ଗ୍ରହଣ କରିଥିଲେ । ଏଥିପାଇଁ କରାଯାଇଥିବା ବ୍ୟାପକ ଅଭିଯାନ ବେଳେ ଶିଶୁମାନଙ୍କୁ ପର୍ଯ୍ୟାବରଣ ଅନୁକୂଳ ଢ଼ଙ୍ଗରେ ଦୀପାବଳି ମନାଇବା ସକାଶେ ପରାମର୍ଶ ଦିଆଯାଇଥିଲା । ସେମାନେ ଏହି ଅବସରରେ ନିଜର ସାଙ୍ଗସାଥୀ ଓ ପ୍ରତିବେଶୀମାନଙ୍କୁ ଚାରା , ମିଷ୍ଟାନ୍ନ ବଣ୍ଟନ , ନିଜ ଘର ପାର୍ଶ୍ଵବର୍ତ୍ତି ପରିବେଶ , ବିଦ୍ୟାଳୟର ସଫେଇ , ପୁରୁଣା ପୁସ୍ତକ ଓ ଅବ୍ୟବହୃତ ନୋଟବୁକ୍‌ ଆଦି ସଂଗ୍ରହ କରିବା ଓ ସେମାନଙ୍କୁ ଗରିବ ପିଲାମାନଙ୍କୁ ବାଣ୍ଟିବା , ଦରିଦ୍ର ଓ ବାସହୀନ ଲୋକମାନଙ୍କୁ ଶୀତ ପୋଷାକ ଓ କମ୍ବଳ ଆଦି ଶୀତବସ୍ତ୍ର ବାଣ୍ଟିବା ଭଳି ପର୍ଯ୍ୟାବରଣ ଅନୁକୂଳ ଢ଼ଙ୍ଗରେ ଏହା ମନାଇବା ସକାଶେ ପ୍ରୋତ୍ସାହିତ କରାଯାଇଥିଲା । ଦୀପାବଳି ଅବସରରେ ପିଲାମାନେ ସେମାନଙ୍କର ଘର ଓ ବିଦ୍ୟାଳୟରେ ମହମବତୀ ଓ ଦୀପ ଜାଳିବା ଲାଗି ସେମାନଙ୍କୁ ପରାମର୍ଶ ଦିଆଯାଇଥିଲା । ଏଭଳି ଅଭିଯାନରୁ ବେଶ୍‌ ସଫଳତା ମିଳିଥିଲା ଏବଂ ଏହା ଦ୍ୱାରା 2017 ମସିହାରେ ଦୀପାବଳି ପରେ ବାୟୁମଣ୍ଡଳର ପ୍ରଦୂଷଣ ମାତ୍ରା ଢ଼େର୍‌ କମ୍‌ ରହିଥିଲା । ଏହା ପୂର୍ବ ବର୍ଷ ଅର୍ଥାତ୍‌ 2016 ମସିହାରେ ଦୀପାବଳି ପରେ ପରେ ଉତ୍ତର ଭାରତର ବାୟୁମଣ୍ଡଳ ଭୀଷଣ ଭାବେ ପ୍ରଦୂଷିତ ହୋଇଥିଲା ।


    ଏହି ଧାରାକୁ ଅବ୍ୟାହତ ରଖିବା ସକାଶେ ମନ୍ତ୍ରଣାଳୟ ପକ୍ଷରୁ ଅନୁରୂପ ଅଭିଯାନ ଆରମ୍ଭ କରାଯାଇଛି । ତେବେ ଚଳିତ ବର୍ଷ ଏହାକୁ ସର୍ବ ଭାରତୀୟ ସ୍ତରରେ କରାଯିବା ସକାଶେ ଯୋଜନା କରାଯାଇଛି । ସେଥିପାଇଁ “ ହରିତ ଦିୱାଲୀ ସ୍ୱସ୍ଥ ଦିୱାଲୀ ” ଅଭିଯାନକୁ ଏବେ “ ଗ୍ରୀନ୍‌ ଗୁଡ଼୍‌ ଡ଼ିଡ଼ ” ଆନ୍ଦୋଳନ ସହ ମିଶ୍ରଣ ଘଟାଯଇଛି । ଏହାକୁ ଏକ ସାମାଜିକ ଆନ୍ଦୋଳନରେ ପରିଣତ କରି ପର୍ଯ୍ୟାବରଣ ସୁରକ୍ଷା ଦିଗରେ ପ୍ରୟୋଗ କରାଯିବାର ଲକ୍ଷ୍ୟ ରଖାଯାଇଛି । ଏହି ଅଭିଯାନରେ ଅଧିକରୁ ଅଧିକ ସ୍କୁଲ ଓ କଲେଜରେ ଅଧ୍ୟୟନରତ ଛାତ୍ରଛାତ୍ରୀ ଅଂଶଗ୍ରହଣ କରିବା ସକାଶେ ପେ ମନ୍ତ୍ରଣାଳୟ ପକ୍ଷରୁ ପ୍ରୋତ୍ସାହିତ କରାଯାଉଛି ।


    *************

    
    
    (Release ID: 1550353) Visitor Counter : 32