      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ହରିୟାଣାରେ ରେଳଡ଼ବା କାରଖାନାର ଶିଳାନ୍ୟାସ ଅବସରରେ ପ୍ରଧାନମନ୍ତ୍ରୀଙ୍କ ଉଦ୍ବୋଧନ
      Posted On: 09 OCT 2018 7:28PM by PIB Bhubaneshwar


    ମୁଁ କହିବି - ସାର ଛୋଟୁରାମ


    ଆପଣ ମାନେ ସମସ୍ତେ କହିବେ , ଦୁଇ ଥର କହିବେ - ଅମର ରହେ , ଅମର ରହେ ।


    ସାର ଛୋଟୁରାମ - ଅମର ରହେ , ଅମର ରହେ ।


    ସାର ଛୋଟୁରାମ - ଅମର ରହେ , ଅମର ରହେ ।


    ସାର ଛୋଟୁରାମ - ଅମର ରହେ , ଅମର ରହେ ।


    ସାର ଛୋଟୁରାମ - ଅମର ରହେ , ଅମର ରହେ ।


    ଦେଶର ସୀମାକୁ ସୁରକ୍ଷା ଦେବା ପାଇଁ ମୁତୟନ ହୋଇଥିବା ଆମର ଜବାନ , ଦେଶର କୋଟି କୋଟି ଜନସଂଖ୍ୟାର ପେଟକୁ ଖାଦ୍ୟ ଯୋଗାଉଥିବା ଆମର କୃଷକ ଭାଇମାନେ ଏବଂ ଖେଳରେ ସବୁଠାରୁ ଅଧିକ ପଦକ ଜିତି ଆସୁଥିବା ଖେଳାଳୀ ସୃଷ୍ଟି କରିଥିବା ହରିୟାଣାର ଏହି ମାଟିକୁ ମୁଁ ପ୍ରଣାମ କରୁଛି । ଦେଶର ନାମ , ସ୍ୱାଭିମାନ ବଜାୟ ରଖିବାରେ ସବୁଠାରୁ ଅଗ୍ରଣୀ ଭୂମିକା ଗ୍ରହଣ କରିଥିବା ହରିୟାଣାବାସୀଙ୍କର କୌଣସି ତୁଳନା ନାହିଁ ।


    ମଞ୍ଚରେ ବିରାଜମାନ ହରିୟାଣାର ରାଜ୍ୟପାଳ ଶ୍ରୀମାନ ସତ୍ୟଦେବ ନାରାୟଣ ଆର୍ଯ୍ୟ ମହାଶୟ , କେନ୍ଦ୍ରୀୟ ମନ୍ତ୍ରୀ ପରିଷଦରେ ମୋର ସହଯୋଗୀ ବୀରେନ୍ଦ୍ର ସିଂହ ମହାଶୟ , ଶ୍ରୀ କୃଷ୍ଣପାଲ ଗୁର୍ଜର ମହାଶୟ , ହରିୟାଣାର ଲୋକପ୍ରିୟ ମୁଖ୍ୟମନ୍ତ୍ରୀ ଶ୍ରୀମାନ ମନୋହର ଲାଲ ମହାଶୟ , ଜାମ୍ମୁ-କାଶ୍ମୀରର ରାଜ୍ୟପାଳ ଶ୍ରୀମାନ ସତ୍ୟପାଲ ମଲ୍ଲିକ ମହାଶୟ , ହିମାଚଳ ପ୍ରଦେଶର ରାଜ୍ୟପାଳ ଏବଂ ଏହି ମାଟିର ସନ୍ତାନ ଶ୍ରୀ ଆଚାର୍ଯ୍ୟ ଦେବବ୍ରତ ମହାଶୟ , ହରିୟାଣା ସରକାରଙ୍କର ମନ୍ତ୍ରୀ ଆମର ପୁରୁଣା ସାଥୀ ଭାଇ ଓ.ପି.ଧନକଡ ମହାଶୟ , ବିଧାୟକ ଶ୍ରୀ ସୁଭାଷ ବରାଲା ମହାଶୟ , ଏବଂ ହରିୟାଣା ସହିତ ପଞ୍ଜାବ ଓ ରାଜସ୍ଥାନରୁ ଆସିଥିବା ମୋର ପ୍ରିୟ ଭାଇ ଓ ଭଉଣୀମାନେ ।


    ମୁଁ ଆଜି ମହାନ ଦୀନବନ୍ଧୁ ଛୋଟୁରାମଙ୍କ ପ୍ରତିମୂର୍ତ୍ତି ଉନ୍ମୋଚନ କରିବାକୁ ଆସିଛି । ଏହାଠାରୁ ବଳି ଖୁସିର ଦିନ ଆଉ କ ’ ଣ ହୋଇ ପାରେ ।


    ସାଥୀଗଣ , ଏହା ହେଉଛି ମୋର ସୌଭାଗ୍ୟ କି ଆଜି ମୋତେ ଏହି ସାମ୍ପଲାରେ କୃଷକଙ୍କ ସ୍ୱର , କୃଷକଙ୍କ ଭଗବାନ , ରହବରେ ଆଜମ ଦୀନବନ୍ଧୁ ଚୌଧୁରୀ ଛୋଟୁରାମଙ୍କ ଏତେ ଭବ୍ୟ ଏବଂ ବିଶାଳ ପ୍ରତିମୂର୍ତ୍ତିର ଅନାବରଣ କରିବାର ସୁଯୋଗ ମିଳିଛି । ଏଠାରେ ଏହି ସଭାରେ ଆସିବା ପୂର୍ବରୁ ମୁଁ ଚୌଧୁରୀ ଛୋଟୁରାମ ମହାଶୟଙ୍କର ସ୍ମୃତିରେ ନିର୍ମାଣ କରାଯାଇଥିବା ସଂଗ୍ରହାଳୟକୁ ମଧ୍ୟ ଯାଇଥିଲି । ଏବେ ଏହି ସଂଗ୍ରହାଳୟ ସହିତ ହରିୟାଣାର ସବୁଠାରୁ ଉଚ୍ଚ ପ୍ରତିମୂର୍ତ୍ତି ସାମ୍ପଲା , ରୋହତକ ପାଇଁ ଆଉ ଏକ ପରିଚୟ ପାଲଟି ଗଲା । ଆଉ ମୋର ସୌଭାଗ୍ୟ ହେଉଛି କି ଏହି ଅକ୍ଟୋବର ମାସରେ ମୁଁ କୃଷକମାନଙ୍କ ଭଗବାନ , ସାର ଛୋଟୁରାମଙ୍କ ହରିୟାଣାରେ ସବୁଠାରୁ ବଡ଼ ପ୍ରତିମୂର୍ତ୍ତି ଲୋକାର୍ପଣ କରିବାର ସୌଭାଗ୍ୟ ମିଳିଛି ତ 31 ଅକ୍ଟୋବରରେ ସର୍ଦ୍ଦାର ବଲ୍ଲଭ ଭାଇ ପଟେଲଙ୍କ ଜୟନ୍ତୀରେ ବିଶ୍ୱର ସବୁଠାରୁ ଉଚ୍ଚ ପ୍ରତିମୂର୍ତ୍ତି , ତାହାର ଲୋକାର୍ପଣ କରିବାର ସୌଭାଗ୍ୟ ମିଳିବ । ଆଉ ଦୁଇ ମହାପୁରୁଷ କୃଷକଙ୍କ ପାଇଁ ଥିଲେ ଆଉ କୃଷକମାନଙ୍କୁ ଦେଶ ପାଇଁ ଏକାଠି କରିବାର କାର୍ଯ୍ୟ କରିଥିଲେ । ଆଉ ଦ୍ୱିତୀୟ ବିଶେଷତ୍ୱ ହେଉଛି ଏହି ପ୍ରତିମୂର୍ତ୍ତିକୁ ନିର୍ମାଣ କରିଛନ୍ତି ଶ୍ରୀମାନ ସୁତାର ମହାଶୟ । ଏବେ 90 ରୁ ଅଧିକ ବର୍ଷ ବୟସ ହୋଇ ଯାଇଛି , ଏବେ ମଧ୍ୟ କାର୍ଯ୍ୟ କରୁଛନ୍ତି । ଆଉ ଆମର ସେହି ସୁତାର ମହାଶୟ ଦୁନିଆର ସବୁଠାରୁ ଉଚ୍ଚ ପ୍ରତିମୂର୍ତ୍ତି , ସର୍ଦ୍ଦାର ବଲ୍ଲଭ ଭାଇ ପଟେଲଙ୍କ ପ୍ରତିମୂର୍ତ୍ତି ମଧ୍ୟ ସେ ନିର୍ମାଣ କରିଛନ୍ତି । ମୁଁ ହରିୟାଣା , ରାଜସ୍ଥାନ ଏବଂ ପଞ୍ଜାବ ସହିତ ସମଗ୍ର ଦେଶର ସଚେତନ ନାଗରିକଙ୍କୁ ଶୁଭେଚ୍ଛା ଜଣାଉଛି ।


    ଭାଇ ଓ ଭଉଣୀମାନେ , ଆମ ଦେଶରେ ବିଭିନ୍ନ ସମୟରେ ଏଭଳି ମହାନ ବିଭୂତିମାନେ ଜନ୍ମ ନେଇଛନ୍ତି , ଯେଉଁମାନେ ନିଜର ସମଗ୍ର ଜୀବନ ନା କେବଳ ସମାଜ ସେବା ବରଂ ଦେଶକୁ ମାର୍ଗଦର୍ଶନ ଦେବାରେ ସମର୍ପିତ କରିଛନ୍ତି । କେତେ ଗରିବ ହୁଅନ୍ତୁ ନା କାହିଁକି , ଅଭାବ ରହିଥାଉ , କେତେ ସମସ୍ୟା ଥାଉ , ସଙ୍ଘର୍ଷ ଥାଉ , ଏଭଳି ବ୍ୟକ୍ତି ପ୍ରତ୍ୟେକ ଆହ୍ୱାନକୁ ଅତିକ୍ରମ କରି ନିଜକୁ ନିୟୋଜିତ କରି ସମାଜକୁ ସୁଦୃଢ଼ କରି ଚାଲିଛନ୍ତି । ଏହା ଆମ ସମସ୍ତଙ୍କ ପାଇଁ ହେଉଛି ଗୌରବର କଥା କି ହରିୟାଣାର ଏହି ମାଟିରେ ଚୌଧୁରୀ ଛୋଟୁରାମ ମହାଶୟଙ୍କର ଜନ୍ମ ହୋଇଥିଲା ।


    ଚୌଧୁରୀ ଛୋଟୁରାମ ମହାଶୟ ଦେଶର ସେହି ମସାଜ ସଂସ୍କାରକମାନଙ୍କ ମଧ୍ୟରୁ ଜଣେ ଥିଲେ ଯିଏ ଭାରତ ନିର୍ମାଣରେ ମହତ୍ୱପୂର୍ଣ୍ଣ ଭୂମିକା ତୁଲାଇଥିଲେ । ସେ କୃଷକ , ଶ୍ରମିକ , ବଂଚିତ , ଶୋଷିତମାନଙ୍କ ପାଇଁ ସ୍ୱର ଉତ୍ତୋଳନ କରୁଥିଲେ । ସେ ସମାଜରେ ଭେଦଭାବ ସୃଷ୍ଟି କରୁଥିବା ପ୍ରତ୍ୟେକ ଶକ୍ତିଙ୍କ ସାମ୍ନାରେ ଦୃଢ଼ତାର ସହିତ ଠିଆ ହୋଇ ରହୁଥିଲେ । କୃଷି ସହିତ ଜଡ଼ିତ ସମସ୍ୟା , କୃଷକ , ଛୋଟ ଉଦ୍ୟୋଗୀ ମାନେ ସମ୍ମୁଖୀନ ହେଉଥିବା ସମସ୍ତ ସମସ୍ୟା ଓ ଆହ୍ୱାନକୁ ସେ ବହୁତ ନିକଟରୁ ଦେଖିଥିଲେ , ବୁଝିଥିଲେ ଆଉ ସେହି ଆହ୍ୱାନକୁ ହ୍ରାସ କରିବା ପାଇଁ ପ୍ରୟାସ ମଧ୍ୟ କରିଥିଲେ ।


    ସାଥୀଗଣ , ଆଜି ସାର ଛୋଟୁରାମ ମହାଶୟଙ୍କର ଆତ୍ମା ଯେଉଁଠାରେ ମଧ୍ୟ ଥିବ , ଏହା ଦେଖି ଖୁସି ହେଉଥିବ କି ଆଜିର ଦିନରେ ହିଁ ସୋନିପତରେ ଏକ ଆଧୁନିକ ଜ୍ଞାନ କୌଶଳ ଯୁକ୍ତ ରେଳଡବା କାରଖାନାର ଶିଳାନ୍ୟାସ ମଧ୍ୟ ହୋଇଛି ।


    ପ୍ରାୟ 500 କୋଟି ଟଙ୍କା ବ୍ୟୟ ଅଟକଳରେ ଏହି କାରଖାନାର ନିର୍ମାଣ କରାଯିବ । ଏହି ରେଳଡବା କାରଖାନାରେ ପ୍ରତିବର୍ଷ ଯାତ୍ରୀବାହୀ ଟ୍ରେନର 250 ଡବାର ମରାମତି ଏବଂ ତା ’ ର ଆଧୁନିକୀକରଣ କାର୍ଯ୍ୟ କରାଯିବ । ଏହି ରେଳଡବା କାରଖାନା ନିର୍ମାଣ ହେବାପରେ ଯାତ୍ରୀବାହୀ ରେଳ ଡବାର ରକ୍ଷଣା-ବେକ୍ଷଣ ପାଇଁ ଡବାଗୁଡିକୁ ଆଉ ଦୂରରେ ଥିବା କାରଖାନାକୁ ପଠାଇବାର ବାଧ୍ୟବାଧକତା ଶେଷ ହୋଇଯିବ । ଆଉ ଏହାଦ୍ୱାରା ଏହି କ୍ଷେତ୍ରରେ ଚାଲୁଥିବା ଟ୍ରେନରେ ଯାତ୍ରୀବାହୀ ଡବାର ଉପଲବ୍ଧତା ମଧ୍ୟ ବୃଦ୍ଧି ପାଇବ ଏବଂ ଲୋକଙ୍କୁ ଆରାମଦାୟକ କୋଚର ସୁବିଧା ମଧ୍ୟ ମିଳିବ ।


    ଭାଇ ଓ ଭଉଣୀମାନେ , ଏହି କାରଖାନା କେବଳ ସୋନିପତ ହିଁ ନୁହେଁ ବରଂ ହରିୟାଣାର ଔଦ୍ୟୋଗିକ ବିକାଶକୁ ବୃଦ୍ଧି କରିବାରେ ସହାୟତା କରିବ । ରେଳଡବା ମରାମତି ପାଇଁ ଯାହା ମଧ୍ୟ ଜିନିଷର ଆବଶ୍ୟକତା ହେବ , ତାହାର ଯୋଗାଣ ଏଠାକାର ଛୋଟ-ଛୋଟ ଉଦ୍ୟମୀମାନଙ୍କୁ ଏଥିପାଇଁ ନୂଆ-ନୂଆ କାମର ସୁଯୋଗ ମିଳିବ , ଲାଭ ମିଳିବ । ତାହା ସିଟ କଭର ହେଉ , ପଙ୍ଖା ହେଉ , ଇଲେକ୍ଟ୍ରିକ ଫିଟିଙ୍ଗ ହେଉ , କୋଚରେ ଲାଗୁଥିବା ସମସ୍ତ ସୁବିଧା ହେଉ , ତାହାକୁ ଉପଲବ୍ଧ କରିବାର ବଡ଼ ସୁଯୋଗ ହରିୟାଣାର ଛୋଟମୋଟ ଉଦ୍ୟମୀମାନଙ୍କୁ ମିଳିବ ।


    ଆପଣ ଚିନ୍ତା କରନ୍ତୁ , ଏହି ରେଳଡବା କାରଖାନା ଦ୍ୱାରା ଏଠାକାର ଯୁବକମାନଙ୍କ ପାଇଁ ରୋଜଗାରର କେତେ ନୂଆ ସୁଯୋଗ ଉପଲବ୍ଧ ହେବାକୁ ଯାଉଛି । ଏହି କାରଖାନା ଦ୍ୱାରା ଆଉ ଏକ ଲାଭ ହେବ , ଏଠାକାର ଇଂଜିନିୟର ଆଉ ଟେକ୍ନିସିଏନମାନଙ୍କୁ ଏହି କାରଖାନା ଯୋଗୁଁ ରେଲଡବାର ମରାମତି କ୍ଷେତ୍ରରେ ସ୍ଥାନୀୟ ବିଶେଷଜ୍ଞମାନେ ମଧ୍ୟ ବିକଶିତ ହେବେ । ଅର୍ଥାତ ଏଠାକାର ଇଂଜିନିୟର , ଟେକ୍ନିସିଏନ , ଏହି କାରଖାନା ଯୋଗୁଁ ଏକ ଭିନ୍ନ ଧରଣର ସ୍ୱତନ୍ତ୍ରତା ଆଉ ବିଶେଷଜ୍ଞଙ୍କର ଲାଭ ଦେଶକୁ ଦେଶକୁ ଦେଇ ପାରିବେ ।


    ସାଥୀଗଣ , ଏହା ମୋର ସୌଭାଗ୍ୟ ଥିଲା କି ମୋତେ ଅନେକ ବର୍ଷ ପର୍ଯ୍ୟନ୍ତ ହରିୟାଣାରେ କାର୍ଯ୍ୟ କରିବାର ସୁଯୋଗ ମିଳିଥିଲା । ଆଉ ଯେତେବେଳେ ମୁଁ ଏଠାରେ ଦଳ ପାଇଁ କାର୍ଯ୍ୟ କରୁଥିଲି ତ ବୋଧହୁଏ ଏପରି କୌଣସି ଦିନ ନ ଥିଲା , କି ମୋତେ କୌଣସି ନା କୌଣସି ବ୍ୟକ୍ତି ସାର ଛୋଟୁରାମ ମହାଶୟଙ୍କ ବିଷୟରେ , ତାଙ୍କ ମହାନତା ବିଷୟରେ କୌଣସି ନା କୌଣସି ବିଷୟ ଶୁଣାଉ ନ ଥିଲେ । ତାଙ୍କ ବିଷୟରେ ଯାହା କିଛି ମୁଁ ପଢ଼ିଛି-ଶୁଣିଛି , ତାହା ପ୍ରତ୍ୟେକ ବ୍ୟକ୍ତିଙ୍କୁ ପ୍ରେରଣା ଯୋଗାଇବ , ଯେଉଁମାନେ ପ୍ରତ୍ୟେକ ଆହ୍ୱାନର ମୁକାବିଲା କରି ଦେଶ ଆଉ ସମାଜ ପାଇଁ କିଛି କରିବାକୁ ଚାହୁଁଛନ୍ତି । ଏହି ରୋହତକରେ ଚୌଧୁରୀ ସାହେବ କହିଥିଲେ କି ମୋ ପାଇଁ କୃଷକ ହେଉଛନ୍ତି ଦାରିଦ୍ର୍ୟତାର ପ୍ରତୀକ ଆଉ ଇଂରେଜ ସୈନିକଙ୍କର ଅତ୍ୟାଚାର ବିରୁଦ୍ଧରେ ଦୃଢ଼ ସ୍ୱର ଉତ୍ତୋଳନ କରିବାର ମଧ୍ୟ ହେଉଛନ୍ତି ସୈନିକ । ଏହା ଥିଲା ସାର ଛୋଟୁରାମଙ୍କ ଶବ୍ଦ ।


    ସାଥୀଗଣ , ଆଜି ହରିୟାଣାରେ ଏମିତି କୌଣସି ଗାଁ ନାହିଁ , ଯେଉଁଠାର କୌଣସି ସଦସ୍ୟ ସେନା ବାହିନୀ ସହିତ ଜଡ଼ିତ ହୋଇ ନାହାଁନ୍ତି । ସେନା ବାହିନୀ ସହିତ ଜଡ଼ିତ ହୋଇ ଦେଶସେବାର ଭାବ ଜାଗ୍ରତ କରିବାର ଶ୍ରେୟ ବହୁମାତ୍ରାରେ ଦୀନବନ୍ଧୁ ଛୋଟୁରାମ ମହାଶୟଙ୍କୁ ଯାଇଥାଏ । ସେ ହିଁ ଏଠାକାର କୃଷକମାନଙ୍କୁ ବଡ଼ ସଂଖ୍ୟାରେ ସେନାରେ ଭର୍ତ୍ତି ହେବା ପାଇଁ ପ୍ରେରଣା ଦେଲେ । ପ୍ରଥମ ବିଶ୍ୱ ଯୁଦ୍ଧ ସମୟରେ ଏଠାକାର ଅନେକ ସୈନିକ ବିଶ୍ୱ ଶାନ୍ତି ପାଇଁ ଲଢ଼ିଥିଲେ ।


    ସାଥୀଗଣ , ନିଜ ଜୀବନରେ ସେ ସ୍ୱାଧୀନ ଭାରତକୁ ଦେଖି ପାରିଲେ ନାହିଁ , କିନ୍ତୁ ଭାରତର ଆହ୍ୱାନଗୁଡ଼ିକୁ , ତାହାର ଆଶା ଆକାଂକ୍ଷାଗୁଡ଼ିକୁ ଏବଂ ତାହାର ଆବଶ୍ୟକତାଗୁଡ଼ିକୁ ସେ ଭଲ ଭାବରେ ବୁଝିଥିଲେ । ସେ ସଦାସର୍ବଦା ଇଂରେଜମାନଙ୍କର ‘ ବିଭାଜନ କର – ଶାସନ କର ’, ନୀତି ବିରୁଦ୍ଧରେ ସ୍ୱର ଉଠାଉଥିଲେ । ଚୌଧୁରୀ ଛୋଟୁରାମ ମହାଶୟ ମଧ୍ୟ ତାଙ୍କର ଏହି ବିଚାରଧାରା ବିରୁଦ୍ଧରେ ରାଜନୀତିର ପ୍ରତ୍ୟେକ ଧାରାରେ , ଛୋଟୁରାମ ମହାଶୟଙ୍କୁ ସମ୍ମାନ ଦିଆ ଯାଇଥାଏ । ତାଙ୍କ ଉଚ୍ଚତା , ତାଙ୍କ ବ୍ୟକ୍ତିତ୍ୱ କେତେ ବଡ଼ ଥିଲା , ଏହି କଥାରୁ ତାହାର ଅନୁମାନ କରାଯାଇ ପାରିବ କି ସର୍ଦ୍ଦାର ପଟେଲ ଥରେ ସାର ଛୋଟୁରାମଙ୍କ ପାଇଁ କହିଥିଲେ ଆଉ ମୁଁ ମାନୁଛି କି ହରିୟାଣାର ପ୍ରତ୍ୟେକ ନାଗରିକ ଏହି କଥା ପାଇଁ ଗର୍ବ କରିପାରିବ । ସର୍ଦ୍ଦାର ବଲ୍ଲଭ ଭାଇ ପଟେଲ ଥରେ କହିଥିଲେ ଯଦି ଆଜି ସାର ଛୋଟୁରାମ ଜୀବିତ ଥାଆନ୍ତେ ତ ମୋତେ ବିଭାଜନ ପରେ , ଭାରତ ବିଭାଜନ ପରେ , ସେହି ବିଭାଜନ ସମୟରେ ପଞ୍ଜାବର ଚିନ୍ତା ମୋତେ କରିବାକୁ ପଡ଼ି ନ ଥାଆନ୍ତା , ଛୋଟୁରାମ ମହାଶୟ ସମ୍ଭାଳି ନେଇ ଥାଆନ୍ତେ । ଏହା ସର୍ଦ୍ଦାର ବଲ୍ଲଭ ଭାଇ ପଟେଲ ସାର ଛୋଟୁରାମ ମହାଶୟଙ୍କ ସାମର୍ଥ୍ୟ ଆଉ ଶକ୍ତି ବିଷୟରେ କହିଥିଲେ ।


    ପଶ୍ଚିମ ଏବଂ ଉତ୍ତର ଭାରତର ଏକ ବୃହତ ଅଂଶରେ ତାଙ୍କର ପ୍ରଭାବ ଏତେ ବ୍ୟାପକ ଥିଲା କି ଇଂରେଜ ପ୍ରଶାସକ ମଧ୍ୟ ତାଙ୍କ କଥା ଏଡ଼ାଇ ଦେବା ପୂର୍ବରୁ ପ୍ରଥମେ ଶହେ ଥର ଭାବିବାକୁ ବାଧ୍ୟ ହେଉଥିଲେ । ଚୌଧୁରୀ ଛୋଟୁରାମ ମହାଶୟ ଆଉ ସାହୁକାରଙ୍କର ସେହି ଘଟଣା , ମୁଁ ମଧ୍ୟ କେବେ-କେବେ ଅତି କମରେ 100 ଥର ଶୁଣିଥିବି । ଆପଣ ସମସ୍ତେ ଭଲ ଭାବେ ପରିଚିତ ଥିବେ । ସାହୁକାର ତାଙ୍କୁ ଋଣ ଦେବା ପରିବର୍ତ୍ତେ ହିସାବ କିତାବ ରଖିବା କାର୍ଯ୍ୟ କରିବା ପାଇଁ ପରାମର୍ଶ ଦେଇ ଦେଇଥିଲେ । କିନ୍ତୁ ସାହୁକାରଙ୍କୁ ମଧ୍ୟ ଏହି କଥାର ଅନୁମାନ ନ ଥିଲା କି ଯାହାଙ୍କୁ ସିଏ ହିସାବ କିତାବ ରଖିବା କାର୍ଯ୍ୟ କରିବା ପାଇଁ ପରାମର୍ଶ ଦେଉଛନ୍ତି , ସେ ଦିନେ ପଞ୍ଜାବର ହଜାର-ହଜାର ହିସାବ ରକ୍ଷକଙ୍କର ଭାଗ୍ୟ ନିର୍ଦ୍ଧାରିତ କରିବେ । କେବଳ ନିଜ ସାମର୍ଥ୍ୟ ବଳରେ ସଂଘର୍ଷ କରି ଚୌଧୁରୀ ସାହେବ ପଞ୍ଜାବର ରାଜସ୍ୱ ମନ୍ତ୍ରୀ ହୋଇ ପାରିଥିଲେ ।


    ଭାଇ ଓ ଭଉଣୀମାନେ , ମନ୍ତ୍ରୀ ଥିବା ସମୟରେ ସେ କେବଳ ପଞ୍ଜାବ ହିଁ ନୁହେଁ , ବରଂ ଦେଶର କୃଷକମାନଙ୍କ ପାଇଁ , ବିଲ ବାଡ଼ରେ କାମ କରୁଥିବା ଶ୍ରମିକମାନଙ୍କ ପାଇଁ , ଭାରତର ରାଜସ୍ୱ ବ୍ୟବସ୍ଥା ପାଇଁ , ଫସଲର ବଜାର ବ୍ୟବସ୍ଥା ପାଇଁ ଏପରି ଆଇନ ତିଆରି କରିଥିଲେ , ଯାହା ଆଜି ମଧ୍ୟ ଆମ ବ୍ୟବସ୍ଥାର ଅଂଶ ହୋଇ ରହିଛି । କୃଷକମାନଙ୍କ ଋଣ ସହିତ ଜଡ଼ିତ ଅନେକ ଆଇନ ହେଉ , ସର୍ବନିମ୍ନ ସହାୟକ ମୂଲ୍ୟ ସହିତ ଜଡ଼ିତ ଆଇନ ହେଉ , ଅଥବା କୃଷି ବଜାର ସହିତ ଜଡ଼ିତ ଆଇନ , ଏହାର ମୂଳଦୁଆ ଚୌଧୁରୀ ସାହେବ ହିଁ ରଖିଥିଲେ ।


    ଆମେ ଏହା ମଧ୍ୟ ଭୁଲିବା ଉଚିତ ନୁହେଁ କି ସମସ୍ତ କାର୍ଯ୍ୟ ସେହି ସମୟରେ ହୋଇଥିଲା , ଯେତେବେଳେ ଦେଶ ପରାଧୀନ ଥିଲା , ଚୌଧୁରୀ ସାହେବଙ୍କ ସାମ୍ନାରେ ଅନେକ ପ୍ରକାରର ପରିସୀମା ଥିଲା , କିନ୍ତୁ ଏହା ପରେ ମଧ୍ୟ ସେ କୃଷକମାନଙ୍କ ପାଇଁ ନା କେବଳ ଚିନ୍ତା କରିଥିଲେ , ବରଂ କରି ଦେଖାଇଥିଲେ । ସେ କୃଷି ଇଂଜିନିୟରିଂକୁ ପ୍ରୋତ୍ସାହନ ଦେବା ପାଇଁ ପ୍ରବଳ ସପକ୍ଷବାଦୀ ଥିଲେ । ସେହି ସମୟରେ ମଧ୍ୟ ସେ କୁଟୀର ଶିଳ୍ପ , ଲଘୁ ଉଦ୍ୟୋଗକୁ ସୁଦୃଢ଼ କରିବା ଉପରେ ଗୁରୁତ୍ୱ ଦେଇଥିଲେ । ସେ ଉଦ୍ୟମୀମାନଙ୍କୁ ନିରନ୍ତର ପ୍ରେରଣା ଦେଇ ଆସୁଥିଲେ କି ଦେଶର କୃଷକମାନଙ୍କ ସହିତ ଜଡ଼ିତ , କୃଷି କ୍ଷେତ୍ରରେ ପ୍ରତ୍ୟେକଙ୍କୁ ଯୋଡ଼ି ହେବା ଦରକାର ।


    ସାଥୀଗଣ , ଛୋଟୁରାମ ମହାଶୟଙ୍କର ଏହି ଦୂରଦୃଷ୍ଟିକୁ ଦେଖି ଚକ୍ରବର୍ତ୍ତି ରାଜଗୋପାଳାଚାର୍ଯ୍ୟ ମହାଶୟ କହିଥିଲେ , ରାଜଗୋପାଳାଚାର୍ଯ୍ୟ ମହାଶୟ ସାର ଛୋଟୁରାମଙ୍କ ନିମନ୍ତେ କହିଥିଲେ କି ଚୌଧୁରୀ ଛୋଟୁରାମ ନା ’ କେବଳ ଉଚ୍ଚ ଲକ୍ଷ୍ୟ ସ୍ଥିର କରିବା ଜାଣନ୍ତି ବରଂ ସେହି ଲକ୍ଷ୍ୟଗୁଡ଼ିକୁ କିଭଳି ଭାବେ ହାସଲ କରାଯିବ , ତାହାର ମାର୍ଗ ମଧ୍ୟ ତାଙ୍କୁ ଭଲ ଭାବେ ଜଣା ଥିଲା ।


    ଭାଇ ଓ ଭଉଣୀମାନେ , ଦେଶରେ ବହୁତ ଲୋକଙ୍କୁ ଏହା ମଧ୍ୟ ଜଣା ନଥିବ , ଏ ଯେଉଁ ଭାକ୍ରା ନଦୀବନ୍ଧ ଅଛି , ଏ ଯେଉଁ ଭାକ୍ରା ନଦୀବନ୍ଧ ଅଛି , ତାହାର ପ୍ରକୃତ ଚିନ୍ତାଧାରା ଚୌଧୁରୀ ସାହେବଙ୍କର ହିଁ ଥିଲା । ସେ ହିଁ ବିଳାସପୁରର ରାଜାଙ୍କ ସହିତ ଭାକ୍ରା ନଦୀବନ୍ଧ ପାଇଁ ସ୍ୱାକ୍ଷର କରିଥିଲେ । ଏହାଦ୍ୱାରା ପଞ୍ଜାବ , ହରିୟାଣା , ରାଜସ୍ଥାନର ଲୋକଙ୍କୁ , କୃଷକମାନଙ୍କୁ ଆଜି ମଧ୍ୟ ଯେଉଁ ଲାଭ ମିଳୁଛି , ତାହା ଆମେ ସମସ୍ତେ ଦେଖି ପାରୁଛେ । ଚିନ୍ତା କରନ୍ତୁ , ତାଙ୍କର ଦୃଷ୍ଟିଭଙ୍ଗୀ କେତେ ବଡ଼ ଥିଲା , ତାଙ୍କର କିଭଳି ଦୂରଦୃଷ୍ଟି ଥିଲା ।


    ସାଥୀଗଣ , ଯେଉଁ ବ୍ୟକ୍ତି ଦେଶ ପାଇଁ ଏତେ କିଛି କଲେ , ଏତେ ବ୍ୟାପକ ସଂସ୍କାର ଆଣିଲେ , ଏଭଳି ଦୃଷ୍ଟିଭଙ୍ଗୀ ସାମ୍ନାରେ ରଖିଲେ , ତାଙ୍କ ବିଷୟରେ ଜାଣିବା , ବୁଝିବା ପ୍ରତ୍ୟେକ ବ୍ୟକ୍ତିଙ୍କର ହେଉଛି ଅଧିକାର । ଅନେକ ଥର ତ ମୋତେ ଆଶ୍ଚର୍ଯ୍ୟ ଲାଗିଥାଏ , କି ଏତେ ବଡ଼ ମହାନ ବ୍ୟକ୍ତିଙ୍କୁ ଏହି ଅଂଚଳର ପରିସର ମଧ୍ୟରେ ହିଁ ସୀମିତ କରି ଦିଆ ଯାଇଛି । ମୋର କହିବାର କଥା ହେଉଛି କି ଏହା ଦ୍ୱାରା ଚୌଧୁରୀ ସାହେବଙ୍କର ଉଚ୍ଚତା ଉପରେ ତ କୌଣସି ପ୍ରଭାବ ପଡିନାହିଁ , କିନ୍ତୁ ଦେଶର ଅନେକ ପିଢି ତାଙ୍କ ଜୀବନରୁ କିଛି ଶିଖିବାରୁ ବଂଚିତ ରହିଗଲେ ।


    ଭାଇ ଓ ଭଉଣୀମାନେ , ଆମ ସରକାର ଦେଶ ପାଇଁ ନିଜ ଜୀବନ ସମର୍ପିତ କରୁଥିବା ପ୍ରତ୍ୟେକ ବ୍ୟକ୍ତିଙ୍କ ସମ୍ମାନ ବୃଦ୍ଧି କରିବାରେ କାର୍ଯ୍ୟ କରୁଛନ୍ତି । ବିଗତ ଚାରି ବର୍ଷରେ ନା କେବଳ ମହାନ ବ୍ୟକ୍ତିତ୍ୱଙ୍କୁ ସମ୍ମାନ ଦେବାର କାର୍ଯ୍ୟ ହେଉଛି , ବରଂ ସେମାନେ ଦେଖାଇ ଯାଇଥିବା ପଥକୁ ମଧ୍ୟ ବିସ୍ତାର କରାଯାଉଛି । କୃଷକମାନଙ୍କୁ , ଛୋଟ ଉଦ୍ୟମୀଙ୍କୁ ସାହାଯ୍ୟ ପାଇବା ପାଇଁ ସାହୁକାରମାନଙ୍କ ଭରସାରେ ରହିବାକୁ ନ ପଡ଼ୁ , ଏଥିପାଇଁ ବ୍ୟାଙ୍କର ଦ୍ୱାର ଖୋଲା ରଖାଯାଇଛି । ଜନ-ଧନ ଯୋଜନା ମାଧ୍ୟମରେ ହରିୟାଣାର ମଧ୍ୟ ପ୍ରାୟ ସାଢ଼େ ଛଅଷଠି ଲକ୍ଷ ଭାଇ ଓ ଭଉଣୀଙ୍କ ଖାତା ଖୋଲା ଯାଇଛି । ସରକାରଙ୍କ ଦ୍ୱାରା ସମବାୟ ବ୍ୟାଙ୍କରୁ ଋଣ ନେବା ସହଜ କରାଯାଇଛି । ନିକଟରେ ଇଣ୍ଡିଆ ପୋଷ୍ଟ-ପେମେଣ୍ଟ ବ୍ୟାଙ୍କ ମଧ୍ୟ ଆରମ୍ଭ ହୋଇଛି । ଏହାଦ୍ୱାରା ଆପଣମାନଙ୍କୁ ନିଜ ଗାଁରେ ହିଁ ଡାକବାଲା ମାଧ୍ୟମରେ ଘରେ ହିଁ ବ୍ୟାଙ୍କିଙ୍ଗ ସେବା ମିଳିବା ସୁନିଶ୍ଚିତ ହୋଇଛି ।


    ସାଥୀଗଣ , ଚୌଧୁରୀ ସାହେବ ଯେଭଳି ଭାବରେ କୃଷକ , ଶ୍ରମିକଙ୍କ ଉତ୍ଥାନ ପାଇଁ ସମ୍ପୂର୍ଣ୍ଣତାର ସହ ଚିନ୍ତା କରୁଥିଲେ , ସେହି ପ୍ରକାରରେ ଆମ ସରକାର ମଧ୍ୟ ବିହନ ଠାରୁ ବଜାର ପର୍ଯ୍ୟନ୍ତ ଏକ ସଶକ୍ତ ବ୍ୟବସ୍ଥା ସୃଷ୍ଟି କରିବା ପାଇଁ ପ୍ରୟାସ କରୁଛନ୍ତି । କୃଷକମାନଙ୍କୁ ସେମାନଙ୍କ ଉତ୍ପାଦନର ପ୍ରକୃତ ମୂଲ୍ୟ ମିଳୁ , ମୌସୁମୀ ଯୋଗୁଁ କୃଷକମାନଙ୍କୁ ସୁରକ୍ଷା କବଚ ମିଳୁ , ଆଧୁନିକ ବିହନ ମିଳୁ , ପର୍ଯ୍ୟାପ୍ତ ମାତ୍ରାରେ ୟୁରିଆ ମିଳୁ , ଜଳସେଚନର ଉଚିତ ବ୍ୟବସ୍ଥା ମିଳୁ , ମାଟିର ସ୍ୱାସ୍ଥ୍ୟ ଅତୁଟ ରହୁ , ଏହା ଉପରେ ନିରନ୍ତର କାର୍ଯ୍ୟ କରାଯାଉଛି । ମୁଁ ଆନନ୍ଦିତ ଯେ ଏହାର ଲାଭ ହରିୟାଣାକୁ ମଧ୍ୟ ମିଳୁଛି । ଦେଶର ପ୍ରାୟ 50 ଲକ୍ଷ କୃଷକ ପରିବାରକୁ ମୃତ୍ତିକ ସ୍ୱାସ୍ଥ୍ୟ କାର୍ଡ ମିଳିଛି । ପ୍ରାୟ ସାଢ଼େ ଛଅ ଲକ୍ଷ କୃଷକ ଫସଲ ବୀମା ସହିତ ଯୋଡ଼ି ହୋଇଛନ୍ତି , ଯେଉଁମାନଙ୍କୁ ସାଢ଼େ ତିନି ଶହ କୋଟିରୁ ଅଧିକ ବୀମା ରାଶି ମିଳି ସାରିଛି । ଯେଉଁଠାରେ ବିଗତ 30-40 ବର୍ଷ ପର୍ଯ୍ୟନ୍ତ ପାଣି ପହଂଚି ନ ଥିଲା , ସେଠାରେ ଆଜି ପାଣି ପହଂଚା ଯାଉଛି । ନିକଟରେ ଲଖୱାର ବନ୍ଧ ପାଇଁ ଛଅଟି ରାଜ୍ୟଙ୍କ ମଧ୍ୟରେ ଐତିହାସିକ ବୁଝାମଣା ପତ୍ର ସ୍ୱାକ୍ଷରିତ ହୋଇଛି । ଏହାଦ୍ୱାରା ମଧ୍ୟ ହରିୟାଣାକୁ ବହୁତ ଲାଭ ମିଳିବ ।


    ସାଥୀଗଣ , ଆଠ-ନଅ-ଦଶକ ପୂର୍ବେ ଚୌଧୁରୀ ସାହେବ କୃଷକଙ୍କୁ ଫସଲର ଉଚିତ ମୂଲ୍ୟ ଦେବା ପାଇଁ କୃଷି ଉତ୍ପାଦ ବଜାର ଅଧିନିୟମ ଆଣିଥିଲେ । ଆମ ସରକାର ମଧ୍ୟ ପି.ଏମ. ଆଶା ଅର୍ଥାତ ପ୍ରଧାନମନ୍ତ୍ରୀ ଅନ୍ନଦାତା ଆୟ ସଂରକ୍ଷଣ ଅଭିଯାନ ଆରମ୍ଭ କରିଛନ୍ତି । ଏହା ଅଧୀନରେ ସରକାର ଏହି ବ୍ୟବସ୍ଥା କରିଛନ୍ତି କି ଯଦି କୃଷକ ମାନଙ୍କୁ ସହାୟକ ମୂଲ୍ୟରୁ କମ ଦର ବଜାରରେ ମିଳୁଛି , ତ ରାଜ୍ୟ ସରକାର ଏହାର ଭରଣା କରି ପାରିବେ । ଏତିକି ହିଁ ନୁହେଁ , ଆମେ ଯେଉଁ ପ୍ରତିଶ୍ରୁତି ଦେଇ ଥିଲୁ କି ଖର୍ଚ୍ଚଠାରୁ ଅତି କମରେ 50 ପ୍ରତିଶତ ଲାଭ କୃଷକମାନଙ୍କୁ ମିଳୁ , ଏହା ମଧ୍ୟ ପୂରଣ କରାଯାଇଛି ।


    ସାଥୀଗଣ , ସରକାର ଧାନ , ଗହମ , ଆଖୁ ସମେତ 21ଟି ପ୍ରମୁଖ ଫସଲର ସହାୟକ ମୂଲ୍ୟ ବୃଦ୍ଧି କରିଛନ୍ତି । ଧାନର ସହାୟକ ମୂଲ୍ୟ କ୍ୱିଂଟାଲ ପ୍ରତି 200 ଟଙ୍କା ବୃଦ୍ଧି କରାଯାଇଛି । ଏବେ ଏହାର ଦର 1550 ଟଙ୍କା ବଦଳରେ କ୍ୱିଂଟାଲ ପ୍ରତି 1750 ଟଙ୍କା ହୋଇ ଯାଇଛି । ସେହି ପରି ମକାର ଏମଏସପି 275 ଟଙ୍କା , ସୂର୍ଯ୍ୟମୁଖୀ ପ୍ରାୟ 1300 ଟଙ୍କା ଆଉ ବାଜରାର ସହାୟକ ମୂଲ୍ୟ କ୍ୱିଂଟାଲ ପ୍ରତି ପାଞ୍ଚ ଶହ ପଚିଶ ଟଙ୍କା ବୃଦ୍ଧି କରାଯାଇଛି ।


    ଭାଇ ଓ ଭଉଣୀମାନେ , ମନେ ପକାନ୍ତୁ - କେତେ ବର୍ଷ ଧରି ଆମର କୃଷକମାନେ ଏହି ଦାବି କରି ଆସୁଥିଲେ । ଦେଶର କୃଷକ ବାରମ୍ବାର କହୁଥିଲେ - ଏବେ ଯାଇ ଆମ ସରକାର ଏହି ଦାବି ପୂରଣ କରିଛନ୍ତି ।


    ସାଥୀଗଣ , ହରିୟାଣାର ଗାଁ ଓ କୃଷକଙ୍କର ଆୟ ବଢ଼ୁ , ଏହା ତ ସୁନିଶ୍ଚିତ କରାଯାଇଛି , ଏହା ସହିତ ସେମାନଙ୍କର ଏହି ଆୟ ରୋଗ ଦୂର କରିବାରେ ବ୍ୟୟ ନ ହେଉ , ସେଥିପାଇଁ ବ୍ୟବସ୍ଥା କରାଯାଉଛି ।


    ମୁଁ ହରିୟାଣାବାସୀଙ୍କୁ ଶୁଭେଚ୍ଛା ଜଣାଇବାକୁ ଚାହୁଁଛି କି ଆୟୂଷ୍ମାନ ଭାରତର ପ୍ରଥମ ଲାଭାର୍ଥୀ ହେଉଛି ଆପଣଙ୍କ ରାଜ୍ୟର ଜଣେ ଝିଅ । ଏହା ମଧ୍ୟ ଆତ୍ମସନ୍ତୋଷର କଥା କି ଏହି ଯୋଜନା ମାଧ୍ୟମରେ ଦୁଇ ସପ୍ତାହରେ ହିଁ 50 ହଜାରରୁ ଅଧିକ ଗରିବ ଭାଇ ଭଉଣୀଙ୍କୁ ଚିକିତ୍ସା ସୁବିଧା ମିଳି ସାରିଛି ଅଥବା ସେମାନଙ୍କ ଚିକିତ୍ସା ଚାଲୁ ରହିଛି ।


    ମୁଁ ଏଥିପାଇଁ ଖୁସି ଯେ ହରିୟାଣା ନିଜକୁ ଖୋଲା ମଳମୁକ୍ତ ଘୋଷିତ କରି ଦେଇଛି । ମୁଁ ରୋହତକକୁ ବିଶେଷ ଭାବେ ଶୁଭେଚ୍ଛା ଜଣାଉଛି କାରଣ ଏଠାକାର ମହର୍ଷି ଦୟାନନ୍ଦ ବିଶ୍ୱବିଦ୍ୟାଳୟକୁ ସ୍ୱଚ୍ଛତା ତାଲିକାରେ ପ୍ରଥମ ସ୍ଥାନ ମିଳିଛି ।


    ସାଥୀଗଣ , ଆଜି ଚୌଧୁରୀ ସାହେବଙ୍କର ଆତ୍ମା ଯେଉଁଠାରେ ମଧ୍ୟ ଥିବ , ସେ ହରିୟାଣାରେ ‘ ବେଟୀ ବଚାଓ-ବେଟୀ ପଢ଼ାଓ ’ ଅଭିଯାନର ସଫଳତା ଦେଖି ସବୁଠାରୁ ଅଧିକ ଆନନ୍ଦିତ ହେଉଥିବ । ସେ ପରିବର୍ତ୍ତନ ପାଇଁ କେବଳ ସ୍ୱର ଉଠାଇ ନ ଥିଲେ , ବରଂ ସମାଜର ଚିନ୍ତାଧାରାରେ ପରିବର୍ତ୍ତନର ଶୁଭାରମ୍ଭ ନିଜ ଘର ଠାରୁ ହିଁ କରିଥିଲେ । ଝିଅମାନଙ୍କୁ ନେଇ ଯେଉଁ ଚିନ୍ତାଧାରା ଆମ ସମାଜରେ ରହିଆସିଛି , ତାହାକୁ ସେ ସବୁବେଳେ ବିରୋଧ କରୁଥିଲେ । ଏହା କାରଣ ଥିଲା କି ସମାଜର ପ୍ରତ୍ୟେକ ଚାପ ସତ୍ତ୍ୱେ ସେ ନିଜର ଦୁଇ ଝିଅଙ୍କ ସହିତ ସର୍ବଦା ଦୃଢ଼ତାର ସହିତ ଠିଆ ହେଉଥିଲେ ।


    ଭାଇ ଓ ଭଉଣୀମାନେ , ଆଜି ଯେତେବେଳେ ହରିୟାଣାର ଛୋଟ ଛୋଟ ଗାଁରେ ଜନ୍ମ ନେଉଥିବା ଝିଅମାନେ ବିଶ୍ୱ ମଞ୍ଚରେ ଦେଶର ଗୌରବ ବୃଦ୍ଧି କରୁଛନ୍ତି , ହରିୟାଣାର ଯୁବକ ଭାରତକୁ ଖେଳରେ ବିଶ୍ୱଶକ୍ତି ଭାବେ ଗଢିବା ପାଇଁ ଯୋଡ଼ି ହୋଇଛନ୍ତି , ଯେତେବେଳେ ଦେଶର ଗରିବରୁ ଗରିବ ପରିବାରର ଯୁବକ ଆଗକୁ ବଢ଼ୁଛନ୍ତି , ସେତେବେଳେ ଲାଗୁଛି କି ଆମେ ଚୌଧୁରୀ ସାହେବଙ୍କ ସ୍ୱପ୍ନକୁ ସାକାର କରିବା ଆଡ଼କୁ ଦ୍ରୁତ ଅଗ୍ରସର ହେଉଛୁ ।


    ସାଥୀଗଣ , ଆଜି ହରିୟାଣା ଦେଶର ବିକାଶକୁ ଗତି ଦେଉଛି । ଏହି ଗତି ନିରନ୍ତର ଦ୍ରୁତତର ହେଉ , ଏଥିପାଇଁ ଆମ ସମସ୍ତଙ୍କୁ କାମ କରିବାର ଅଛି । ଏହି ସନ୍ଦେଶ ଚୌଧୁରୀ ଛୋଟୁରାମ ମହାଶୟଙ୍କ ଆମ ସମସ୍ତଙ୍କ ପାଇଁ ଅଛି । ସାମାଜିକ ସମାନତା ଏବଂ ରାଷ୍ଟ୍ରୀୟ ଏକତା ପାଇଁ ସମର୍ପିତ ରାଷ୍ଟ୍ର ପୁରୁଷଙ୍କୁ ପ୍ରକୃତ ଶ୍ରଦ୍ଧାଞ୍ଜଳି ସେତେବେଳେ ଦିଆ ଯାଇପାରିବ , ଯେତେବେଳେ ଆମେ ମିଳିମିଶି ତାଙ୍କ ସ୍ୱପ୍ନର ଭାରତ ନିର୍ମାଣ କରିବା , ନୂତନ ଭାରତ ନିର୍ମାଣ କରିବା ।


    କିଛି ଦିନ ପରେ ହରିୟାଣା ଦିବସ ମଧ୍ୟ ଆସିବାକୁ ଯାଉଛି । ଏଥିପାଇଁ ମଧ୍ୟ ମୁଁ ସମସ୍ତ ହରିୟାଣା ବାସୀଙ୍କୁ ଆଗୁଆ ବହୁତ - ବହୁତ ଶୁଭକାମନା ଜଣାଉଛି । ଆଉ ଆପଣ ସମସ୍ତେ ଏତେ ବିଶାଳ ସଂଖ୍ୟାରେ , ସାର ଛୋଟୁରାମ ମହାଶୟଙ୍କୁ ଶ୍ରଦ୍ଧାଞ୍ଜଳି ଦେବାକୁ ଆସିଲେ , ଏଥିପାଇଁ ମୁଁ ଆପଣ ସମସ୍ତଙ୍କୁ ହୃଦୟର ସହିତ ଧନ୍ୟବାଦ ଜଣାଉଛି ।


    ବହୁତ – ବହୁତ ଧନ୍ୟବାଦ ।


    **********

    
    
    (Release ID: 1549479) Visitor Counter : 1