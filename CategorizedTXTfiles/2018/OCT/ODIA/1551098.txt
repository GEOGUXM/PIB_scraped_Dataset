      ଯୋଗାଯୋଗ ଓ ସୂଚନା ପ୍ରଯୁକ୍ତି ସେବା ମନ୍ତ୍ରଣାଳୟ

      ତିନି ଦିନିଆ ‘ଇଣ୍ଡିଆ ମୋବାଇଲ କଂଗ୍ରେସ-2018’ ସମାପ୍ତ
      Posted On: 27 OCT 2018 4:05PM by PIB Bhubaneshwar


    ଦ୍ରୁତ ଗତିରେ ବିକଶିତ ହେଉଥିବା ଡିଜିଟାଲ ସଞ୍ଚାରର ଉତ୍ସାହଜନକ ଭବିଷ୍ୟତର ଝଲକ ଦେଖାଇବା ପାଇଁ ଆୟୋଜିତ ‘ ଭାରତୀୟ ମୋବାଇଲ କଂଗ୍ରେସ-2018 ’ ଅକ୍ଟୋବର 27 ତାରିଖରେ ଶେଷ ହୋଇଛି । ଆଗାମୀ ବର୍ଷ ପୁନର୍ବାର ଏହି ପ୍ଲାଟଫର୍ମକୁ ଫେରିବାକୁ ପ୍ରତିଯୋଗୀ ଓ ଆୟୋଜକ ମାନେ ପ୍ରତିଶ୍ରୁତି ଦେଇଥିଲେ । ଚଳିତ ବର୍ଷର ଆୟୋଜନର ଶୀର୍ଷକ ଥିଲା , ‘ ନୂତନ ଡିଜିଟାଲ କ୍ଷେତ୍ର-ସଂଯୋଗ , ନବୀନ ଏବଂ ସୃଜନତା ’, ଯାହାକି ଭାରତୀୟ ମୋବାଇଲ କଂଗ୍ରେସକୁ ଡିଜିଟାଲ ସଞ୍ଚାର କ୍ଷେତ୍ରରେ ଏକ ବିଶ୍ୱସ୍ତରୀୟ ଓ ସ୍ଥାନୀୟ ଅଂଶୀଦାରତ୍ୱ ପାଇଁ ଏକ ନିୟମିତ ମଞ୍ଚ ଭାବେ ସ୍ଥାପନ କରିପାରିଛି । ଏଠାରେ ଦକ୍ଷିଣ ଓ ଦକ୍ଷିଣ-ପୂର୍ବ ଏସିଆର ଅନେକ ସମ୍ଭାବନାର ଲାଭ ମିଳିପାରିଛି ।


    ସଞ୍ଚାର ରାଜ୍ୟ ମନ୍ତ୍ରୀ (ସ୍ୱାଧୀନ) ଶ୍ରୀ ମନୋଜ ସିହ୍ନା ଭାରତୀୟ ମୋବାଇଲ କଂଗ୍ରେସ-2018ର ଶେଷ ଦିବସରେ ଗଣମାଧ୍ୟମକୁ ଉଦବୋଧନ ଦେଇ କହିଲେ ଯେ , ଚଳିତ ବର୍ଷ ବାର୍ସେଲୋନାରେ ବିଶ୍ୱ ମୋବାଇଲ କଂଗ୍ରେସରେ ଭାଗ ନେବା ପରେ ମୁଁ ଆପଣମାନଙ୍କ ଏହା ନିଶ୍ଚିତ ଭାବେ କହିପାରିବି ଯେ ଭାରତୀୟ ମୋବାଇଲ କଂଗ୍ରେସ କୌଣସି ତୁଳନାରେ କମ୍ ନୁହେଁ । ଭାରତୀୟ ମୋବାଇଲ କଂଗ୍ରେସ ମାତ୍ର ଦୁଇ ବର୍ଷର ଶିଶୁ ହୋଇଥିଲେ ମଧ୍ୟ ଏହା ନିଜର ବ୍ୟକ୍ତିତ୍ୱ ପ୍ରତିଷ୍ଠା କରିପାରିଛି । ଏବେ ସମସ୍ତଙ୍କ କ୍ୟାଲେଣ୍ଡରରେ ଏହା ଏକ ଗୁରୁତ୍ୱପୂର୍ଣ୍ଣ କାର୍ଯ୍ୟକ୍ରମ ଭାବେ ସ୍ଥାନ ପାଇପାରିବ ।


    ଏହି ତିନି ଦିନିଆ କାର୍ଯ୍ୟକ୍ରମକୁ ଅକ୍ଟୋବର 25 ତାରିଖରେ କେନ୍ଦ୍ର ବାଣିଜ୍ୟ , ଉଦ୍ୟୋଗ ଏବଂ ବେସାମରିକ ବିମାନ ଚଳାଚଳ ମନ୍ତ୍ରୀ ଶ୍ରୀ ସୁରେଶ ପ୍ରଭୁ , କେନ୍ଦ୍ର ଆଇନ ଓ ନ୍ୟାୟ , ଇଲେକ୍ଟ୍ରୋନିକ୍ସ ଏବଂ ସୂଚନା ପ୍ରାଦ୍ୟାଗିକୀ ମନ୍ତ୍ରୀ ଶ୍ରୀ ରବିଶଙ୍କର ପ୍ରସାଦ , ଆବାସ ଏବଂ ସହର ବ୍ୟାପାର ରାଷ୍ଟ୍ର ମନ୍ତ୍ରୀ (ସ୍ୱାଧୀନ) ଶ୍ରୀ ହରଦୀପ ସିଂ ପୁରୀଙ୍କ ଉପସ୍ଥିତିରେ ସଞ୍ଚାର ରାଜ୍ୟ ମନ୍ତ୍ରୀ (ସ୍ୱାଧୀନ) ଶ୍ରୀ ମନୋଜ ସିହ୍ନା ଉଦଘାଟନ କରିଥିଲେ । ଉଦଘାଟନୀ କାର୍ଯ୍ୟକ୍ରମରେ ରିଲାଏନ୍ସ ଇଣ୍ଡଷ୍ଟ୍ରିଜର ଅଧ୍ୟକ୍ଷ ଶ୍ରୀ ମୁକେଶ ଅମ୍ବାନୀ , ଆଦିତ୍ୟ ବିର୍ଲା ଗ୍ରୁପର ଅଧ୍ୟକ୍ଷ କୁମାର ମଙ୍ଗଳମ୍ ବିର୍ଲା ଏବଂ ଭାରତୀୟ ଏଣ୍ଟରପ୍ରାଇଜେସର ଅଧ୍ୟକ୍ଷ ସୁନୀଲ ଭାରତୀ ମିତ୍ତଲଙ୍କ ଭଳି ଦୂରସଞ୍ଚାର ଉଦ୍ୟୋଗର ନାମୀଦାମୀ ବ୍ୟକ୍ତି ଉପସ୍ଥିତ ଥିଲେ ।


    ଭାରତୀୟ ମୋବାଇଲ କଂଗ୍ରେସ-2018 ପ୍ରଦର୍ଶନୀର ଆୟୋଜନ 50 ହଜାର ବର୍ଗ ମିଟରରୁ ଅଧିକ ସ୍ଥାନରେ ହୋଇଥିଲା । 5 ହଜାରରୁ ଅଧିକ ପ୍ରତିନିଧି ଏଠାରେ ଉପସ୍ଥିତ ଥିଲେ । ପ୍ରଦର୍ଶନୀରେ 20ଟି ଦେଶର ପ୍ରତିନିଧି ଅଂଶ ଗ୍ରହଣ କରିଥିଲେ ଏବଂ 3 ଶହରୁ ଅଧିକ କମ୍ପାନୀ ନିଜର ଶ୍ରେଷ୍ଠ ନବୀନତମ ଉତ୍ପାଦ , ସେବା ଓ ଆପ୍ଲିକେସନ ପ୍ରଦର୍ଶନ କରିଥିଲେ । 50 ହଜାରରୁ ଅଧିକ ଲୋକ ବିଭିନ୍ନ ସମୟରେ ପ୍ରଦର୍ଶନୀ ବୁଲିଥିଲେ ।


    ଚଳିତ ବର୍ଷ ଭାରତୀୟ ମୋବାଇଲ କଂଗ୍ରେସରେ ଆସିଆନ ଓ ବିମସଟେକ୍ ଦେଶ ଗୁଡ଼ିକରୁ ଉଚ୍ଚସ୍ତରୀୟ ମନ୍ତ୍ରୀସ୍ତରୀୟ ପ୍ରତିନିଧିମାନେ ମଧ୍ୟ ସାମିଲ ହୋଇଥିଲେ । ୟୁରୋପୀୟ ସଂଘ , କାମ୍ବୋଡିଆ , ମିଆଁମାର , ନେପାଳ , ଲାଓସ୍ ଆଦି ଦେଶର ବରିଷ୍ଠ ମନ୍ତ୍ରୀମାନେ ନିଜ ନିଜ ଦେଶର ପ୍ରତିନିଧି ଦଳର ନେତୃତ୍ୱ ନେଇ ପ୍ରଦର୍ଶନୀରେ ଭାଗ ନେଇଥିଲେ । ସେମାନେ ଭାରତୀୟ ପ୍ରତିପକ୍ଷଙ୍କ ସହ ବୈଠକରେ ସାମିଲ ହୋଇ ପାରସ୍ପରିକ ଲାଭ ଥିବା ପ୍ରସଙ୍ଗରେ ଆଲୋଚନା କରିବା ସହ ଅଧିକ ସମ୍ଭାବନାକୁ ଖୋଜିଥିଲେ ।


    ଭାରତୀୟ ମୋବାଇଲ କଂଗ୍ରେସ-2018କୁ ସଫଳ କରିଥିବା କମ୍ପାନିମାନଙ୍କ ମଧ୍ୟରେ ସାମସଙ୍ଗ , ଇଣ୍ଟେଲ , ଏରିକସନ୍ , ନୋକିଆ , ସିସକୋ , ଏନଇସି , ଆସେଞ୍ଚର , କେପିଏମଜି , ଇ ଆଣ୍ଡ ୱାଇ , ଫେସବୁକ୍ , ହୁଆୱେଇ , ଷ୍ଟରଲାଇଟ , ଭୋଡାଫୋନ୍ ଆଇଡିଆ , ରିଲାଏନ୍ସ ଜିଓ , ଏୟାରଟେଲ୍ ଏବଂ ବିଏସଏନଏଲ ସାମିଲ ଥିଲେ । କମ୍ପାନି ଗୁଡ଼ିକର ଆକର୍ଷଣୀୟ ମଣ୍ଡପ ଲୋକମାନଙ୍କୁ ଆକର୍ଷିତ କରିଥିବା ବେଳେ ଏହା ବରିଷ୍ଠ ଅଧିକାରୀମାନେ ପ୍ରଦର୍ଶନୀର ବିଭିନ୍ନ ଅଧିବେଶନରେ ଅଂଶ ଗ୍ରହଣ କରିଥିଲେ । ପ୍ରଦର୍ଶନୀରେ 5ଜି , ଇଣ୍ଟରନେଟ , ଭର୍ଚୁଆଲ ରିଅଲିଟି , ଆର୍ଟିଫିସିଆଲ ଇଣ୍ଟେଲିଜେନ୍ସ , ରୋବୋଟିକ୍ସ , ସ୍ମାର୍ଟ ସିଟି ସଲ୍ୟୁସନ୍ସ , ଫିନଟେକ୍ , ହେଲଥଟେକ୍ , ଅଟୋନୋମସ କାର୍ ଏବଂ ସାଇବର ସିକ୍ୟୁରିଟି ଆଦି ପ୍ରସଙ୍ଗ ବିଭିନ୍ନ ଷ୍ଟଲରେ ସ୍ଥାନ ପାଇଥିଲା ।


    ଭାରତୀୟ ମୋବାଇଲ କଂଗ୍ରେସର ଚଳିତ ସଂସ୍କରଣର ଏକ ବିଶେଷତ୍ୱ ଏହା ଯେ , ଏଠାରେ ଷ୍ଟାର୍ଟଅପକୁ ଗୁରୁତ୍ୱ ଦିଆଯାଇଥିଲା । 200ରୁ ଅଧିକ ଷ୍ଟାର୍ଟ ଅପ୍ ଏଠାରେ ଉପସ୍ଥିତି ସୂଚାଇଥିଲେ । ସେମାନଙ୍କ ମଣ୍ଡପ ଗୁଡ଼ିକରେ ଏପରି ନବୀନତମ ଡିଜିଟାଲ ବ୍ୟବସ୍ଥା ପ୍ରଦର୍ଶିତ ହୋଇଥିଲା କି , ଯାହାଦ୍ୱାରା ଆର୍ଟିଫିସିଆଲ ଇଣ୍ଟେଲିଜେନ୍ସ , ଏକୀକୃତ ସେବା , ସ୍ୱାସ୍ଥ୍ୟସେବା , ଔଷଧ , ସୁରକ୍ଷା , ଭୋଜନ , କ୍ରୀଡ଼ା , ସୋସିଆଲ ନେଟୱର୍କିଂ , ଯାତ୍ରା , ଶିକ୍ଷା ଏବଂ ବିପର୍ଯ୍ୟୟ ପରିଚାଳନା ଆଦି କ୍ଷେତ୍ରରେ ପରିବର୍ତ୍ତିତ ଉପଭୋକ୍ତା ଆବଶ୍ୟକତା ପୂରଣ କରିହେବ । ଏହି ଅବସରରେ 250ଟି ଷ୍ଟାର୍ଟଅପ୍ ଆପ୍ଳିକେସନର ଶୁଭାରମ୍ଭ ମନ୍ତ୍ରୀ ଶ୍ରୀ ସିହ୍ନା କରିଥିଲେ ।


    ଏହି ଅବସରରେ ସରକାର ଏଭଳି କିଛି ପଦକ୍ଷେପ ଘୋଷଣା କରିଥିଲେ , ଯାହାଦ୍ୱାରା ଆଗାମୀ କେଇ ବର୍ଷ ପାଇଁ ଡିଜିଟାଲ କ୍ଷେତ୍ରର ଦିଶା ନିର୍ଦ୍ଦେଶ ସ୍ଥିର କରିପାରିବ । 2019 ଡିସେମ୍ବର ସୁଦ୍ଧା ଦେଶରେ 10 ଲକ୍ଷ ୱାଇଫାଇ ହଟସ୍ପଟ ଲଗାଇବାକୁ ସରକାର ନିଜ ପ୍ରତିବଦ୍ଧତା ଘୋଷଣା କରିଥିଲେ । କାର୍ଯ୍ୟକ୍ରମରେ ରାଷ୍ଟ୍ରୀୟ ଫ୍ରିକ୍ୱେନ୍ସି ଆବଣ୍ଟନ ଯୋଜନାର ଉଦଘାଟନ ହୋଇଥିଲା । ଏନଏଫ୍ଏପି-2018ରେ ୱାଇଫାଇ ସେବା ପ୍ରଦାନ ଲାଗି 5 ଗିଗାହର୍ଜ ବ୍ୟାଣ୍ଡରେ ମୋଟ 605 ମେଗାହର୍ଜ ସ୍ପେକ୍ଟ୍ରମ ଖୋଲାଯିବ । ଦୂରସଞ୍ଚାର ଆୟୋଗର ଅଧ୍ୟକ୍ଷ ତଥା ସଚିବ ଶ୍ରୀମତୀ ଅରୁଣା ସୁନ୍ଦରରାଜନ ସମସ୍ତଙ୍କୁ ବ୍ରଡବ୍ୟାଣ୍ଡ ସେବା ଉପଲବ୍ଧ କରାଇବାକୁ ରାଷ୍ଟ୍ରୀୟ ଡିଜିଟାଲ ସଞ୍ଚାର ନୀତି ରେଖାଙ୍କିତ କରାଯାଇଥିବା କହିଥିଲେ ।


    ସଞ୍ଚାର ରାଷ୍ଟ୍ରମନ୍ତ୍ରୀ ଶ୍ରୀ ସିହ୍ନା ଶେଷରେ କହିଲେ , ମାନନୀୟ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ନେତୃତ୍ୱରେ ଡିଜିଟାଲ ସଞ୍ଚାର ରାଷ୍ଟ୍ରୀୟ ଢାଞ୍ଚାରେ ପରିଣତ କରିବାକୁ ସରକାର ପ୍ରତିବଦ୍ଧ । ଦେଶର ଗ୍ରାମାଞ୍ଚଳରେ ଉଦ୍ୟୋଗ ତଥା ବିଭିନ୍ନ ଷ୍ଟାର୍ଟଅପକୁ ସଫଳ କରିବାକୁ ସରକାର ପ୍ରତିବଦ୍ଧ ଥିବା ସେ କହିଥିଲେ ।


    *******************

    
    
    (Release ID: 1551098) Visitor Counter : 11