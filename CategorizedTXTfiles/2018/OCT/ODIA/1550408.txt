      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ବାରାଣସୀ କାର୍ପେଟ ଏକ୍ସପୋକୁ ଭିଡିଓ କନଫରେନ୍ସ ଜରିଆରେ ସମ୍ବୋଧନ କଲେ ପ୍ରଧାନମନ୍ତ୍ରୀ
      Posted On: 21 OCT 2018 8:45PM by PIB Bhubaneshwar


    ନମସ୍କାର ।


    ବାରାଣସୀରେ ଉପସ୍ଥିତ ମନ୍ତ୍ରୀମଣ୍ଡଳରେ ମୋର ସହଯୋଗୀ ସ୍ମୃତି ଇରାନୀ ମହାଶୟା , କାର୍ପେଟ କ୍ଷେତ୍ର ସହ ଜଡ଼ିତ ସମସ୍ତ ଉଦ୍ୟୋଗୀଗଣ , ମୋର ବୁଣାକାର ଭାଇ ଓ ଭଉଣୀମାନେ ଏବଂ ଏଠାରେ ଉପସ୍ଥିତ ଅନ୍ୟ ସମସ୍ତ ମହାନୁଭବ । କାଶୀ ପବିତ୍ର ମାଟିରେ ସାରା ଦେଶରୁ ଏକତ୍ରିତ ହୋଇଥିବା , ବିଦେଶରୁ ଆସିଥିବା ଆପଣମାନଙ୍କୁ ସମସ୍ତଙ୍କୁ ମୁଁ ହାର୍ଦ୍ଦିକ ଅଭିନନ୍ଦନ ଜ୍ଞାପନ କରୁଛି । ମୁଁ ଜାଣିବାକୁ ପାଇଛି ଯେ ବିଶ୍ୱର ପାଖାପାଖି 38ଟି ଦେଶର ଅଢ଼େଇ ଶହରୁ ଅଧିକ ଅତିଥି ଏହି ଏକ୍ସପୋର ଅଂଶବିଶେଷ ଅଟନ୍ତି । ଏହାବ୍ୟତୀତ ଜାମ୍ମୁ-କଶ୍ମୀର , ପଶ୍ଚିମବଙ୍ଗ ଏବଂ ଦେଶର ଅନ୍ୟ ରାଜ୍ୟରୁ ମଧ୍ୟ କାର୍ପେଟ କ୍ଷେତ୍ର ସହ ଜଡ଼ିତ ଲୋକମାନେ ମଧ୍ୟ ଏଠାରେ ପହଁଚିଛନ୍ତି । ଆପଣମାନଙ୍କୁ ସମସ୍ତଙ୍କୁ ବନାରସରେ ବନାରସର ସାଂସଦ ହୋଇଥିବା ଦୃଷ୍ଟିରୁ ମୁଁ ଅନେକ ଅନେକ ସ୍ୱାଗତ ଜଣାଉଛି ।


    ସାଥୀଗଣ , ଦେଶରେ ବର୍ତ୍ତମାନ ପାର୍ବଣ ଋତୁ ଚାଲିଛି । ଦଶହରା , ଦୁର୍ଗାପୂଜା ପରେ ମୋତେ ପ୍ରଥମ ଥର ଲାଗି ପ୍ରଯୁକ୍ତି ମାଧ୍ୟମରେ ବନାରସ ସହ ଯୋଡ଼ିହେବାର ସୁଯୋଗ ମିଳିଛି । ଏବେ ଆପଣମାନେ ସମସ୍ତେ ଧନତେରସ ଏବଂ ଦୀପାବଳୀର ପ୍ରସ୍ତୁତିରେ ମଗ୍ନ ରହିଥିବେ । ଏହା ବର୍ଷର ସେହି ସମୟ ହୋଇଥାଏ ଯେତେବେଳେ ଆପଣମାନେ ସମସ୍ତ ଅଧିକ ବ୍ୟସ୍ତ ଥାଆନ୍ତି । ଏଥିରେ ସାଧାରଣ ଦିନଗୁଡ଼ିକ ତୁଳନାରେ କାମ ଟିକିଏ ଅଧିକ ରହିଥାଏ , କାରଣ ଚାହିଦା ଅଧିକ ରହିଥାଏ । ଆପଣମାନଙ୍କ ଶ୍ରମର , କଳାର ପୁରସ୍କାର ଆପଣଙ୍କୁ ମିଳୁ ; ସେଥିପାଇଁ ମଧ୍ୟ ଏହା ସବୁଠୁ ଉତ୍ତମ ସମୟ ହୋଇଥାଏ ।


    ସାଥୀଗଣ , ବାରାଣସୀରେ ଏବଂ ୟୁପିର ବୁଣାକାର ଏବଂ ବ୍ୟବସାୟୀ ଭାଇ-ଭଉଣୀଙ୍କ ପାଇଁ ତ ଏଥର ପାର୍ବଣ ଦୁଇଗୁଣା ଖୁସି ନେଇ ଆସିଛି । ଦୀନଦୟାଲ ହସ୍ତକଳା ସଂକୁଳରେ ପ୍ରଥମ ଥର ପାଇଁ ଇଣ୍ଡିଆ କାର୍ପେଟ ଏକ୍ସପୋ ଆୟୋଜନ କରାଯାଉଛି । ସେଥିପାଇଁ ଆପଣମାନଙ୍କୁ ସମସ୍ତଙ୍କୁ ଅନେକ ଅନେକ ଅଭିନନ୍ଦନ । ଏବେ ଦିଲ୍ଲୀ ସହିତ ବାରାଣସୀରେ ମଧ୍ୟ ଭାରତର କାର୍ପେଟ ଉଦ୍ୟୋଗକୁ , ଆମର ବୁଣାକାରମାନଙ୍କୁ , ଡିଜାଇନରମାନଙ୍କୁ , ବ୍ୟବସାୟୀମାନଙ୍କୁ , ନିଜର କୌଶଳ , ନିଜର ଉତ୍ପାଦନ ବିଶ୍ୱ ସମ୍ମୁଖରେ ପ୍ରଦର୍ଶନ କରିବାର ସୁଯୋଗ ମିଳୁଛି ।


    ସାଥୀଗଣ , ମୁଁ ଆନନ୍ଦିତ ଯେ ଯେଉଁ ଲକ୍ଷ୍ୟକୁ ନେଇ ଦୀନଦୟାଲ ହସ୍ତକଳା ସଂକୁଳର ନିର୍ମାଣ କରାଯାଇଥିଲା , ସେହି ଲକ୍ଷ୍ୟ ଦିଗରେ ଆମେ ଦ୍ରୁତ ଗତିରେ ଆଗକୁ ବଢ଼ୁଛୁ । ଏହା ଏଥିପାଇଁ ମଧ୍ୟ ଗୁରୁତ୍ୱପୂର୍ଣ୍ଣ ଯେ ଏହି କ୍ଷେତ୍ର ବୁଣାକାରମାନଙ୍କ , କେର୍ପେଟ ଉଦ୍ୟୋଗର କେନ୍ଦ୍ରସ୍ଥଳୀ ଅଟେ । ଏଠାରେ ଦେଶର ହସ୍ତଶିଳ୍ପ ସହ ଜଡ଼ିତ ପାଖାପାଖି ଏକ ଚତୁର୍ଥାଂଶ ବୁଣାକାର , ଶ୍ରମିକ ଏବଂ ବ୍ୟବସାୟୀ ଭାଇ-ଭଉଣୀ ରହୁଛନ୍ତି । ବାରାଣସୀ ହେଉ , ଭଦୋଇ ହେଉ , ମିର୍ଜାପୁର ହେଉ ; ଏସବୁ କାର୍ପେଟ ଉଦ୍ୟୋଗର କେନ୍ଦ୍ର ହୋଇ ରହିଆସିଛି , ଏବଂ ଏବେ ପୂର୍ବ ଭାରତ , ଏ ସାରା କ୍ଷେତ୍ର ଦେଶର ବୟନ ରପ୍ତାନୀର ମଧ୍ୟ ବିଶ୍ୱସ୍ତରୀୟ କେନ୍ଦ୍ରସ୍ଥଳୀ ହୋଇ ଉଭା ହେଉଛି । କେବଳ ସେତିକି ନୁହେଁ , ଦୀନଦୟାଲ ହସ୍ତକଳା ସଂକୁଳ ମଧ୍ୟ ହସ୍ତଶିଳ୍ପ ବ୍ୟାପାରରେ ମଧ୍ୟ ଏହା ଅନ୍ତର୍ଜାତୀୟ ପରିଚୟକୁ ସୁଦୃଢ଼ କରିବାରେ ଗୁରୁତ୍ୱପୂର୍ଣ୍ଣ ଭୂମିକା ତୁଲାଉଛି ।


    ସାଥୀଗଣ , ସରକାରଙ୍କ ନିରନ୍ତର ଏହି ପ୍ରୟାସ ରହିଛି ଯେ ହସ୍ତଶିଳ୍ପର ଛୋଟ ଏବଂ ମଧ୍ୟମ ଉଦ୍ୟୋଗଗୁଡ଼ିକୁ ପ୍ରୋତ୍ସାହିତ କରିବା ଲାଗି ପ୍ରଯୁକ୍ତିଠାରୁ ଆରମ୍ଭ କରି ପ୍ରଚାର ଏବଂ ପ୍ରସାର ଉପରେ କିପରି ଗୁରୁତ୍ୱ ଦିଆଯିବ , ସୁବିଧାଗୁଡ଼ିକୁ ସେଠାରେ ପହଁଚାଯିବ ଯେଉଁ ଉତ୍ପାଦ ନିର୍ମିତ ହେଉଛି । ଏଥର ବାରାଣସୀରେ ହେଉଥିବା ଏହି ଏହି ଇଣ୍ଡିଆ କାର୍ପେଟ ଏକ୍ସପୋ ମଧ୍ୟ ଏ ଦିଗରେ ଆଉ ଏକ ବଡ଼ ପଦକ୍ଷେପ । ଏଥିସହିତ ବୟନ ଶିଳ୍ପ କ୍ଷେତ୍ର ଲାଗି ମଧ୍ୟ ଆରମ ଫାଇଭ ଆପ ଲକ୍ଷ୍ୟର ମଧ୍ୟ ଗୁରୁତ୍ୱପୂର୍ଣ୍ଣ ସ୍ତମ୍ଭ ଅଟେ । ଆହୁରି ଯେତେବେଳେ ମୁଁ ଫାଇଭ ଆପ୍ କଥା କହୁଛି ତ ' ଫାଇଭ୍ ଆପର ଅର୍ଥ ହେଉଛି ଫାର୍ମ ଟୁ ଫାଇଭର , ଫାଇଭର ଟୁ ଫେକ୍ଟ୍ରି , ଫେକ୍ଟ୍ରି ଟୁ ଫେଶନ , ଫେଶନ ଟୁ ଫରେନ୍ ଏହା କୃଷକ ଏବଂ ବୁଣାକାରମାନଙ୍କୁ ସିଧାସଳଖ ବିଶ୍ୱ ବଜାର ସହ ଯୋଡ଼ିବା ଦିଗରେ ଏକ ବହୁତ ବଡ଼ ପ୍ରୟାସ ।


    ଆଗାମୀ ଚାରି ଦିନ ଅବସରରେ ଏହି ଏକ୍ସପୋରେ ଏକକୁ ଆରେକ ବଳି ଉତ୍କୃଷ୍ଟ ଡିଜାଇନର ପ୍ରଦର୍ଶନ ହେବ , କୋଟି କୋଟି ଟଙ୍କାର ବ୍ୟବସାୟ ହେବ , ଚୁକ୍ତି ହେବ , ବ୍ୟବସାୟର ନୂତନ ଅବସର ଖୋଲିବ , ବୁଣାକାରମାନଙ୍କୁ ନୂଆ ଅର୍ଡର ମିଳିବ । ମୋର ବିଶ୍ୱାସ ଯେ ବିଦେଶରୁ ଯେଉଁ ବ୍ୟବସାୟୀ ବନ୍ଧୁମାନେ ଆସିଛନ୍ତି , ସେମାନେ ମଧ୍ୟ ଆମ ସଂସ୍କୃତି , କାଶୀ ଏବଂ ଭାରତର ବଦଳୁଥିବା ବ୍ୟବସାୟୀକ ବାତାବରଣର ଅଭିଜ୍ଞତା ହାସଲ କରିପାରିବେ ।


    ସାଥୀଗଣ , ଭାରତରେ ହସ୍ତଶିଳ୍ପର ସୁଦୀର୍ଘ ପରମ୍ପରା ରହିଛି । ଭାରତର ଗ୍ରାମାଂଚଳରେ ଆଜି ମଧ୍ୟ ସୂତା କାଟିବାରେ ହାତ ଚରଖାର ବ୍ୟାପକ ପ୍ରଚଳନ ରହିଛି । ବନାରସ ମାଟିର ତ ଏଥିରେ ଆହୁରି ଅଧିକ ଗୁରୁତ୍ୱପୂର୍ଣ୍ଣ ଭୂମିକା ରହିଛି । ବନାରସର ଯେତିକି ପରିଚୟ ସନ୍ତ କବୀରଙ୍କ ସହିତ ଯୋଡ଼ି ହୋଇ ରହିଛି , ସେତିକି ହସ୍ତଶିଳ୍ପ ସହ ମଧ୍ୟ ଯୋଡ଼ି ହୋଇ ରହିଛି । ସନ୍ତ କବୀର ସୂତା ମଧ୍ୟ କାଟୁଥିଲେ ଏବଂ ଏହା ଜରିଆରେ ଜୀବନର ସନ୍ଦେଶ ମଧ୍ୟ ଦେଉଥିଲେ । କବୀରଦାସ ମହାଶୟ କହିଛନ୍ତି-


    କହି କବୀର ସୁନୋ ହୋ ସନ୍ତୋ , ଲଖେ ଜୋ କୋୟ ।


    ଜୋ ୟହ ଚରଖା ଲାଖି ଭଏ , ତାକୋ ଅବାଗମନ ହୋୟ ।


    ଅର୍ଥାତ ଚରଖା ଜୀବନର ସାର ଅଟେ ଏବଂ ଯିଏ ଏହାକୁ ବୁଝିପାରିଛି , ସେ ଜୀବନର ମର୍ମକୁ ମଧ୍ୟ ବୁଝି ନେଇଛି । ଯେଉଁଠି ହସ୍ତଶିଳ୍ପକୁ ଜୀବନର ଏତେ ବଡ଼ ଦର୍ଶନ ସହିତ ଯୋଡ଼ାଯାଇଛି ସେଠାରେ ବୁଣାକାରମାନଙ୍କ ଜୀବନକୁ ସରଳ କରିବା ଲାଗି ଏ ପ୍ରକାର ବ୍ୟବସ୍ଥା ଯେତେବେଳେ ନିର୍ମିତ ହେଉଛି ସେତେବେଳେ ସନ୍ତୋଷର ଏକ ଭାବନା ଆସୁଛି ।


    ସାଥୀଗଣ , ଆମ ଦେଶରେ ହସ୍ତଶିଳ୍ପ , ବ୍ୟବସାୟ , କାରବାରଠାରୁ ମଧ୍ୟ ଅଧିକ ପ୍ରେରଣାର , ସ୍ୱାଧୀନତା ଲାଗି ସଂଘର୍ଷର , ସ୍ୱାବଲମ୍ବନର ମାଧ୍ୟମ ହୋଇଆସିଛି । ଗାନ୍ଧୀଜୀ , ସତ୍ୟାଗ୍ରହ ଏବଂ ଚରଖାର ଆମ ସ୍ୱାଧୀନତା ଆନ୍ଦୋଳନରେ କେତେ ମହତ୍ୱ ରହିଛି , ତାହା ଆମେ ଭଲ ଭାବେ ଜାଣିଛୁ ।


    ହସ୍ତଶିଳ୍ପ ମାଧ୍ୟମରେ ସ୍ୱାବଲମ୍ବନର ଏହି ବାର୍ତ୍ତାକୁ ସୁଦୃଢ଼ କରିବା ଲାଗି ଆପଣମାନଙ୍କ ସମସ୍ତଙ୍କ ସହଯୋଗ ବଳରେ ସରକାର ନିରନ୍ତର ପ୍ରୟାସ କରୁଛନ୍ତି । ଏହି କାରଣରୁ ଭାରତ ଆଜି ବିଶ୍ୱର ସବୁଠୁ ବଡ଼ କାର୍ପେଟ ଉତ୍ପାଦକ ଦେଶ ହୋଇପାରିଛି । ଗତ ସାଢ଼େ ଚାରି ବର୍ଷ ହେବ ତ ' ହାତରେ ନିର୍ମିତ ଗାଲିଚା ମାମଲାରେ ଆମେ ବିଶ୍ୱର ଶୀର୍ଷରେ ରହିଛୁ । ଏହା ଲକ୍ଷାଧିକ ବୁଣାକାର , ଡିଜାଇନର , ବ୍ୟବସାୟୀମାନଙ୍କ ପରିଶ୍ରମ ଏବଂ ସରକାରଙ୍କ ନୀତି କାରଣରୁ ସମ୍ଭବ ହୋଇଛି ।


    ସାଥୀଗଣ , ଆଜି ସାରା ବିଶ୍ୱର କାର୍ପେଟ ବଜାରର ଏକ ତୃତୀୟାଂଶରୁ ଅଧିକ ଭାଗ ଅର୍ଥାତ୍ 35 ପ୍ରତିଶତ ଭାରତ ପାଖରେ ଏବଂ ଆଗାମୀ ଦୁଇ-ତିନି ବର୍ଷରେ ଏହା ବୃଦ୍ଧି ପାଇ 50 ପ୍ରତିଶତ ପର୍ଯ୍ୟନ୍ତ ପହଁଚିଯିବ ବୋଲି ଅନୁମାନ କରାଯାଉଛି । ଅର୍ଥାତ୍ ଆଗାମୀ ବର୍ଷଗୁଡ଼ିକରେ ବିଶ୍ୱରେ କାର୍ପେଟର ଯେତେ ବ୍ୟବସାୟ ହେବ , ତାର ଅଧା ଭାଗ ଭାରତ ପାଖରେ ରହିବ , ଆପଣମାନଙ୍କ ସମସ୍ତଙ୍କ ପାଖରେ ରହିବ ।


    ଗତ ବର୍ଷ ଆମେ 9 ହଜାର କୋଟି ଟଙ୍କାର ଗାଲିଚା ରପ୍ତାନୀ କରିଛୁ । ଚଳିତ ବର୍ଷ ପାଖାପାଖି 100ଟି ଦେଶକୁ ଆମେ କାର୍ପେଟ ରପ୍ତାନି କରିଛୁ । ଏହି ପ୍ରଶଂସନୀୟ କାର୍ଯ୍ୟ ଅଟେ କିନ୍ତୁ ଆମକୁ ଏହାକୁ ଆହୁରି ଆଗକୁ ନେବାର ଅଛି । ଆମକୁ ପ୍ରୟାସ କରିବାର ଅଛି ଯେ 2022 ସୁଦ୍ଧା ଯେତେବେଳେ ଆମ ସ୍ୱାଧୀନତାର 75 ବର୍ଷ ପୂରଣ ହେବ , ତ ' ଆମେ ରପ୍ତାନୀର ଏହି ପରିମାଣକୁ ଅଢ଼େଇ ଗୁଣରୁ ମଧ୍ୟ ଅଧିକ , 25 ହଜାର କୋଟି ଟଙ୍କା ପର୍ଯ୍ୟନ୍ତ ନେଇଯିବୁ ।


    କେବଳ ରପ୍ତାନି ନୁହେଁ ବରଂ ଦେଶରେ ମଧ୍ୟ ଗାଲିଚାର କାରବାରରେ ଗତ ଚାରି ବର୍ଷ ମଧ୍ୟରେ ତିନି ଗୁଣାରୁ ମଧ୍ୟ ଅଧିକ ବୃଦ୍ଧି ହୋଇଛି । ଚାରି ବର୍ଷ ପୂର୍ବେ ଯେଉଁ ବଜାର 500 କୋଟି ଟଙ୍କା ଥିଲା , ତାହା ଆଜି 1600 କୋଟି ହୋଇପାରିଛି ।


    ଦେଶରେ ଗାଲିଚା ମାର୍କେଟର ପରିଧି ଯଦି ବୃଦ୍ଧି ପାଇଛି ତ ସେଥିପାଇଁ ଏହା ପଛରେ ଦୁଇଟି ସ୍ପଷ୍ଟ କାରଣ ରହିଛି । ପ୍ରଥମତଃ ଦେଶରେ ମଧ୍ୟମବର୍ଗଙ୍କର ଲଗାତାର ବୃଦ୍ଧି ହେଉଛି ଏବଂ ଦ୍ୱିତୀୟରେ ଗାଲିଚା ଉଦ୍ୟୋଗ ଲାଗି , ଏହାର ପ୍ରଚାର ପ୍ରସାର ଲାଗି ଅଭୂତପୂର୍ବ ସୁବିଧା ଦିଆଯାଉଛି ।


    ସାଥୀଗଣ , ଏହି ଟ୍ରେଣ୍ଡକୁ ନେଇ ଆମେ ଚାଲିବା ତ ' ଗାଲିଚା ଉଦ୍ୟୋଗର , ସମ୍ପୂର୍ଣ୍ଣ ବୟନଶିଳ୍ପ କ୍ଷେତ୍ରର ଭବିଷୟ ଭବିଷ୍ୟତ ଦେଶରେ ଉଜ୍ଜ୍ୱଳ ଅଟେ । ଆଜି ଭାରତ ବିଶ୍ୱର ଏକମାତ୍ର ଦେଶ ଯାହା ଛୋଟରୁ ଛୋଟ ଏବଂ ବଡ଼ରୁ ବଡ଼ କାର୍ପେଟ ତିଆରି କରୁଛି । କେବଳ ସେତିକି ନୁହେଁ , ଭାରତର କାର୍ପେଟ , କଳା ଏବଂ ଶିଳ୍ପ ବ୍ୟାପାରରେ ଉତ୍କୃଷ୍ଟ ହେବା ସହିତ ପରିବେଶ ଅନୁକୂଳ ମଧ୍ୟ ଅଟେ । ଆପଣମାନଙ୍କ ପ୍ରତିଭା , ଆପଣମାନଙ୍କ ଦକ୍ଷତାର ଏପରି ଚମତ୍କାର ଅଟେ ଯେ ବିଶ୍ୱବ୍ୟାପୀ ଭାରତ ନିର୍ମିତ କାର୍ପେଟ , ମେଡ ଇନ ଇଣ୍ଡିଆ କାର୍ପେଟ ଏକ ବଡ଼ ବ୍ରାଣ୍ଡ ହୋଇ ଉଭା ହୋଇଛି ।


    ସାଥୀଗଣ , ଏହି ବ୍ରାଣ୍ଡକୁ ଆହୁରି ସୁଦୃଢ଼ କରିବା ଲାଗି ସରକାର ପ୍ରତ୍ୟେକ ପ୍ରକାରର ପ୍ରୟାସ ପାଇଁ ପ୍ରତିବଦ୍ଧ ଅଟନ୍ତି । କାର୍ପେଟ ରପ୍ତାନିକାରୀମାନଙ୍କୁ ଯେମିତି ଅସୁବିଧା ନହେବ , ସେଥିପାଇଁ ଲଜିଷ୍ଟିକ ସହଯୋଗକୁ ଆହୁରି ସୁଦୃଢ଼ କରାଯାଉଛି । ଦେଶବ୍ୟାପୀ ଗୋଦାମ ଏବଂ ଶୋ ' ରୁମର ସୁବିଧା ଦେବାର ଯୋଜନା ଉପରେ ଦ୍ରୁତ ଗତିରେ କାମ ଚାଲିଛି । ଏହାଦ୍ୱାରା ଏକ ବଡ଼ ମାର୍କେଟ ପର୍ଯ୍ୟନ୍ତ ନିଜ ସାମଗ୍ରୀକୁ ସହଜରେ ପହଁଚାଇବା ସମ୍ଭବ ହୋଇପାରିବ ।


    କେବଳ ସେତିକି ନୁହେଁ , ପ୍ରଯୁକ୍ତି ଏବଂ କ୍ୱାଲିଟିକୁ ନେଇ ମଧ୍ୟ ସୁବିଧାର ନିର୍ମାଣ କରାଯାଉଛି । ଭଦୋଇ ଏବଂ ଶ୍ରୀନଗରରେ ଗାଲିଚା ପରୀକ୍ଷଣ ସୁବିଧାର ପାଇଁ ଇଣ୍ଡିଆନ ଇନଷ୍ଟିଟ୍ୟୁଟ ଅଫ କାର୍ପେଟ ଟେକନୋଲଜି ଅର୍ଥାତ୍ ଆଇଆଇସିଟି ; ଏଥିରେ ବିଶ୍ୱସ୍ତରୀୟ ଗବେଷଣାଗାର ପ୍ରତିଷ୍ଠା କରାଯାଇଛି । ପ୍ରୟାସ କରାଯାଉଛି ଯେ ଆମ ଉତ୍ପାଦ , ତ୍ରୁଟିଶୂନ୍ୟ , ପ୍ରତିକ୍ରିୟାବିହୀନ ହେଉ , ଯେଉଁଥିରେ ତ୍ରୁଟି ଆଦୌ ନଥିବ ଏବଂ ପରିବେଶର ଚିନ୍ତା ଉତ୍ପାଦରେ ପ୍ରତିଫଳିତ ହେଉଥିବ ।


    ଏହାବ୍ୟତୀତ ଗାଲିଚା ସହିତ ହସ୍ତଶିଳ୍ପର ଅନ୍ୟ ସାମଗ୍ରୀର ମାର୍କେଟିଂ ଏବଂ ବୁଣାକାରମାନଙ୍କୁ ଅନ୍ୟାନ୍ୟ ସହାୟତା ଲାଗି ମଧ୍ୟ ଅନେକ ବ୍ୟବସ୍ଥା ପ୍ରସ୍ତୁତ କରାଯାଇଛି । ସେଠାରେ ବାରଣାସୀରେ ମଧ୍ୟ 9ଟି ଜନ ସୁବିଧା କେନ୍ଦ୍ର , ଜନସେବା କେନ୍ଦ୍ର ନିର୍ମାଣ କରାଯାଇଛି । ଏହି କେନ୍ଦ୍ରଗୁଡ଼ିକର ଲାଭ ହଜାର ହଜାର ବୁଣାକାରମାନଙ୍କୁ ମିଳୁଛି ।


    ସାଥୀଗଣ , ଗୁଣବତ୍ତା ବ୍ୟତୀତ ବୁଣାକାରମାନଙ୍କୁ , ଛୋଟ ବ୍ୟବସାୟୀମାନଙ୍କୁ ଟଙ୍କାର ଅସୁବିଧା ନହେଉ , ସେଥିପାଇଁ ମଧ୍ୟ ଅନେକ ପ୍ରୟାସ କରାଯାଉଛି । ମୁଦ୍ରା ଯୋଜନା ଅନ୍ତର୍ଗତ 50 ହଜାର ଟଙ୍କା ଠାରୁ ଆରମ୍ଭ କରି 10 ଲକ୍ଷ ଟଙ୍କା ପର୍ଯ୍ୟନ୍ତ ଗ୍ୟାରେଂଟି ମୁକ୍ତ ଋଣରେ ମଧ୍ୟ ବହୁତ ବଡ଼ ସହାୟତା ମିଳିପାରୁଛି । ବୁଣାକାରମାନଙ୍କ ପାଇଁ ତ ' ମୁଦ୍ରା ଯୋଜନାରେ 10 ହଜାର ଟଙ୍କାର ମାର୍ଜିନ ମନିର ମଧ୍ୟ ବ୍ୟବସ୍ଥା କରାଯାଇଛି ।


    କେବଳ ସେତିକି ନୁହେଁ ବର୍ତ୍ତମାନ ଯେଉଁ ସହାୟତା କିମ୍ବା ଋଣ , ବୁଣାକାରମାନଙ୍କୁ ଦିଆଯାଉଛି , ତାହା ଖୁବ କମ ସମୟରେ ସୀଥା ସେମାନଙ୍କ ଏକାଉଣ୍ଟରେ ପହଁଚୁଛି । "ପହଚାନ ' ନାମକ ଯେଉଁ ପରିଚୟପତ୍ର ବୁଣାକାରମାନଙ୍କୁ ଦିଆଯାଉଛି , ତାହାଦ୍ୱାରା ମଧ୍ୟସ୍ଥାମାନଙ୍କୁ ହଟାଇବାରେ ବହୁତ ବଡ଼ ସହାୟତା ମିଳିପାରୁଛି ।


    ଏହାବ୍ୟତୀତ ଭଦୋଇ , ମିର୍ଜାପୁର ମେଗା କାର୍ପେଟ କ୍ଲଷ୍ଟର ଏବଂ ଶ୍ରୀନଗର କାର୍ପେଟ କ୍ଲଷ୍ଟର ବୁଣାକାରମାନଙ୍କୁ ଆଧୁନିକ ତନ୍ତ ମଧ୍ୟ ଦିଆଯାଉଛି । ତନ୍ତ ଚଲାଇବାର କୌଶଳ ସୃଷ୍ଟି ହେଉ , ସେଥିପାଇଁ ତାଲିମ ମଧ୍ୟ ଦିଆଯାଉଛି । ବୁଣାକାରମାନଙ୍କୁ ଦକ୍ଷତାରେ ବୃଦ୍ଧି ହେଉ ସେଥିପାଇଁ ଦକ୍ଷତା ବିକାଶର ଅନେକ କାର୍ଯ୍ୟକ୍ରମ ଚାଲିଛି ।


    ସାଥୀଗଣ , ପୂର୍ବରୁ ମୁଁ ଯେତେବେଳେ ବୁଣାକାର ଭାଇ ଭଉଣୀଙ୍କ ସହିତ କଥା ହେଉଥିଲି ତ ' ଗୋଟିଏ କଥା ନିଶ୍ଚିତ ଭାବେ ଶୁଣିବାକୁ ମିଳୁଥିଲା , ସେମାନେ କହୁଥିଲେ ଯେ ଆମର ପିଲାମାନେ ଏବେ ଏହି କାମ ସହ ଯୋଡ଼ି ହେବାକୁ ଚାହୁଁନାହାନ୍ତି । ଏହାଠାରୁ ଗୁରୁତର କଥା ଆଉ କ ' ଣ ହୋଇପାରେ ? ଆଜି ଯେତେବେଳେ ଆମେ କାର୍ପେଟ କ୍ଷେତ୍ରରେ ବିଶ୍ୱର ଶୀର୍ଷ ସ୍ଥାନରେ ରହିଛୁ , ସେତେବେଳେ ଆଗାମୀ ପିଢ଼ିକୁ ଅନୁପ୍ରାଣିତ ଏବଂ ପ୍ରୋତ୍ସାହିତ କରିବା ମଧ୍ୟ ସେତିକି ଆବଶ୍ୟକ ଅଟେ ।


    ଏହି ଲକ୍ଷ୍ୟ ଅନ୍ତର୍ଗତ ଆଇଆଇସିଟି ଭଦୋଇରେ ଗାଲିଚା ପ୍ରଯୁକ୍ତିରେ ବିଟେକ କାର୍ଯ୍ୟକ୍ରମ ପ୍ରଚଳନ କରାଯାଉଛି । ଦେଶର ଅନ୍ୟ ଭାଗରେ ମଧ୍ୟ ପ୍ରଶିକ୍ଷଣ ସଂସ୍ଥାରେ ଏହିପରି କାର୍ଯ୍ୟକ୍ରମ ଚଳାଇବାର ଯୋଜନା ରହିଛି । ବୁଣାକାରମାନଙ୍କ କୌଶଳ ସହିତ ସେମାନଙ୍କ ଏବଂ ସେମାନଙ୍କ ପିଲାମାନଙ୍କ ଶିକ୍ଷା ପ୍ରତି ମଧ୍ୟ ଧ୍ୟାନ ଦିଆଯାଉଛି । ଗରିବ ବୁଣାକାରମାନଙ୍କ ପରିବାରର ପିଲାମାନଙ୍କ ଫି ' ର 75 ପ୍ରତିଶତ ସରକାରଙ୍କ ଦ୍ୱାରା ବହନ କରାଯାଉଛି ।


    ସାଥୀଗଣ , ଆପଣମାନଙ୍କ କଳା ଏବଂ ପରିଶ୍ରମକୁ ରାଷ୍ଟ୍ରର ଶକ୍ତିରେ ପରିଣତ କରିବା ଲାଗି ଏହି ସରକାର ପ୍ରତିବଦ୍ଧ ଅଟେ । ଆଗାମୀ ଦିନରେ ଦେଶ ପାଇଁ , ବନାରସ ପାଇଁ ଏହି କଳାର ପ୍ରଦର୍ଶନ କରିବାର ବହୁତ ବଡ଼ ସୁଯୋଗ ଆସିବାକୁ ଅଛି ।


    ଆସନ୍ତାବର୍ଷ ଜାନୁଆରୀରେ ଯେଉଁ ପ୍ରବାସୀ ଭାରତୀୟ ସମ୍ମିଳନୀ କାଶୀରେ ହେବାକୁ ଯାଉଛି , ତାହା ମଧ୍ୟ ପ୍ରଚାରର ଏକ ବହୁତ ବଡ଼ ମାଧ୍ୟମ ସାବ୍ୟସ୍ତ ହେବ । ମୋର ବିଶ୍ୱାସ ଯେ ସାରା ବିଶ୍ୱର ଆସୁଥିବା ବ୍ୟବସାୟୀ ସାଥୀଗଣ ଆମର ହସ୍ତଶିଳ୍ପ ସହିତ ଆମର ସାଂସ୍କୃତିକ ସ୍ମୃତି ଏବଂ ବଦଳୁଥିବା କାଶୀର ମଧ୍ୟ ଆନନ୍ଦ ଉଠାଇପାରିବେ ।


    ପୁଣିଥରେ ଆପଣମାନଙ୍କୁ ଧନତେରସ , ଦୀପାବଳୀ ଏବଂ ଛଟ ପୂଜାର ଆଗୁଆ ଅଭିନନ୍ଦନ ଜଣାଉଛି ଏବଂ ଏହି ସଫଳ ଆୟୋଜନ ପାଇଁ କାଶୀକୁ ଅନ୍ତର୍ଜାତୀୟ ପ୍ରତିଷ୍ଠା ଦେବା ଲାଗି ମୁଁ ମନ୍ତ୍ରଣାଳୟକୁ , ମୋର ବୁଣାକାର ଭାଇ-ଭଉଣୀମାନଙ୍କୁ , ରପ୍ତାନୀ ଏବଂ ଆମଦାନୀ ସହ ଜଡ଼ିତ ସମସ୍ତ ମହାନୁଭବମାନଙ୍କୁ କାଶୀ ଆସିବା ଲାଗି , କାଶୀକୁ ପ୍ରତିଷ୍ଠାର କେନ୍ଦ୍ରକୁ ଆଣିବା ଲାଗି ମୁଁ ପୁଣିଥରେ ଅନେକ ଅନେକ ଅଭିନନ୍ଦନ ଜଣାଉଛି ।


    ବହୁତ ବହୁତ ଧନ୍ୟବାଦ ।


    **********

    
    
    (Release ID: 1550408) Visitor Counter : 21