      ଜଳ ସମ୍ପଦ ମନ୍ତ୍ରଣାଳୟ

      ସ୍ୱଚ୍ଛତା ହିଁ ସେବା ଅଭିଯାନ ଅନ୍ତର୍ଗତ ଦିଲ୍ଲୀର ଦୁଇଟି ସ୍ଥାନରେ ଶ୍ରମ ଦାନ କାର୍ଯ୍ୟକ୍ରମ ଅନୁଷ୍ଠିତ
      Posted On: 01 OCT 2018 1:15PM by PIB Bhubaneshwar


    ଦେଶବ୍ୟାପୀ ଚାଲିଥିବା ସ୍ୱଚ୍ଛତା ହିଁ ସେବା ଅଭିଯାନ (ସେପ୍ଟେମ୍ବର 15 ଠାରୁ ଅକ୍ଟୋବର 2 ତାରିଖ)ର ଅଂଶବିଶେଷ ସ୍ୱରୂପ ଜଳ ସଂପଦ , ନଦୀ ବିକାଶ ଏବଂ ଗଙ୍ଗା ସଂରକ୍ଷଣ ମନ୍ତ୍ରଣାଳୟ ପକ୍ଷରୁ ଆଜି ଜାତୀୟ ରାଜଧାନୀର ଆଇଟିଓ ନିକଟବର୍ତ୍ତୀ ଛାତ ଘାଟ ଏବଂ ଯମୁନା ନଦୀ ତଟରେ ଦୁଇଟି ଶ୍ରମ ଦାନ କାର୍ଯ୍ୟକ୍ରମ ଅନୁଷ୍ଠିତ ହୋଇଯାଇଛି ।


    ଜଳ ସଂପଦ , ନଦୀ ବିକାଶ ଓ ଗଙ୍ଗା ସଂରକ୍ଷଣ ମନ୍ତ୍ରଣାଳୟର ସଚିବ ଶ୍ରୀ ୟୁ ପି ସିଂଙ୍କ ନେତୃତ୍ୱରେ ବହୁ ସ୍ୱେଚ୍ଛାସେବୀ ଛାତ ଘାଟଠାରେ ପ୍ଲାଷ୍ଟିକ୍‌ ଏବଂ ଅନ୍ୟାନ୍ୟ କଠିନ ବର୍ଜ୍ୟ ସଫେଇ କରିଥିଲେ । ଏହି ଅବସରରେ ଉଦ୍‌ବୋଧନ ଦେଇ ଶ୍ରୀ ସିଂହ କହିଲେ ଯେ , “ ଛାତ ଘାଟକୁ ୱାପକୋସ ସଫେଇ କରିବାର ଦାୟିତ୍ୱ ବହନ କରିବା ଦିନଠାରେ ଏହି ଘାଟର ପରିମଳ ବ୍ୟବସ୍ଥାରେ ଢ଼େର ପରିବର୍ତ୍ତନ ଘଟିଛି । ଏଠାରେ ସ୍ୱଚ୍ଛତା ବୃଦ୍ଧି ପାଇଛି । “ ତେଣୁ ଆଜିର ଏହି କାର୍ଯ୍ୟକ୍ରମରେ ଅଂଶଗ୍ରହଣ କରିଥିବା ସମସ୍ତ ସ୍ୱେଚ୍ଛାସେବୀଙ୍କୁ ସେ ଧନ୍ୟବାଦ ଜ୍ଞାପନ କରିଥିଲେ । ଆମର ନଦୀଘାଟ ଏବଂ ତା ’ ର ଆଖପାଖ ସ୍ଥାନଗୁଡ଼ିକୁ ସ୍ୱଚ୍ଛ ଓ ନିର୍ମଳ ରଖିବା ସକାଶେ ସମସ୍ତେ ପ୍ରୟାସୀ ହେବା ଆବଶ୍ୟକ । ଏହି ବାର୍ତ୍ତା ଅଧିକରୁ ଅଧିକ ଲୋକଙ୍କ ନିକଟରେ କିଭଳି ଭାବେ ପହଞ୍ଚିପାରିବ ସେ ଦିଗରେ ସ୍ୱେଚ୍ଛାସେବୀମାନେ ବ୍ରତୀ ହେବାକୁ ଶ୍ରୀ ସିଂହ ଆହ୍ୱାନ ଜଣାଇଥିଲେ । ସମସ୍ତଙ୍କ ସହଯୋଗ ମିଳିଲେ ଏହି ଲକ୍ଷ୍ୟ ସହଜରେ ହାସଲ କରାଯାଇପାରିବ ବୋଲି ସେ ଦୃଢ଼ୋକ୍ତି ବ୍ୟକ୍ତ କରିଥିଲେ ।


    କାର୍ଯ୍ୟକ୍ରମରେ ନିଜ ନିଜର ମତ ରଖି ମନ୍ତ୍ରଣାଳୟର ଅତିରିକ୍ତ ସଚିବ ଶ୍ରୀମତୀ ଟି ରାଜେଶ୍ୱରୀ , ଯୁଗ୍ମ ସଚିବ ଶ୍ରୀ ନୀତିଶ୍ୱର କୁମାର ଏବଂ ଶ୍ରୀ ଅଖିଳ କୁମାର , ୱାପକୋସର ସିଏମଡ଼ି , ଶ୍ରୀ ଆର କେ ଗୁପ୍ତା ତଥା ଅନ୍ୟାନ୍ୟ ଅଧିକାରୀମାନେ ସ୍ୱଚ୍ଛତା କାର୍ଯ୍ୟକ୍ରମକୁ ଶତ ପ୍ରତିଶତ ସଫଳ କରିବା ସକାଶେ ସହଯୋଗ କରିବାକୁ ଲୋକମାନଙ୍କୁ ଆହ୍ୱାନ ଜଣାଇଥିଲେ ।


    ଅନୁରୂପ ଧରଣର ଏକ ଶ୍ରମ ଦାନ କାର୍ଯ୍ୟକ୍ରମ କ୍ଲିନ୍‌ ଗଙ୍ଗା ଜାତୀୟ ଅଭିଯାନ ଦ୍ୱାରା ଦକ୍ଷିଣ ଦିଲ୍ଲୀର କାଳିନ୍ଦୀ କୁଞ୍ଜ ଘାଟଠାରେ ସଂପାଦନ କରାଯାଇଥିଲା । ସ୍ୱଚ୍ଛତା ହିଁ ସେବା ଜାତୀୟ ଅଭିଯାନର ଏହା ଅଂଶବିଶେଷ । ଏନଏମସିଜି ପକ୍ଷରୁ ଦକ୍ଷିଣ ଦିଲ୍ଲୀର କାଳିନ୍ଦୀ କୁଞ୍ଜଠାରେ ସଫେଇ କାର୍ଯ୍ୟକ୍ରମର ମଧ୍ୟ ଆୟୋଜନ କରାଯାଇଥିଲା । ଏହି କାର୍ଯ୍ୟକ୍ରମରେ କ୍ଲିନ୍‌ ଗଙ୍ଗା ଜାତୀୟ ଅଭିଯାନ ଓ ମନ୍ତ୍ରଣାଳୟର ଅନ୍ୟାନ୍ୟ ଅଧିକାରୀମାନେ ସାମିଲ ହୋଇଥିଲେ ।


    ଅଧୁନା ଗଙ୍ଗା ପୁନର୍ଜାଗରଣ କାର୍ଯ୍ୟକ୍ରମ ଖୁବ୍‌ ଜୋରସୋର ଭାବେ ଚାଲୁ ରହିଛି ଏବଂ ନମାମୀ ଗଙ୍ଗେ କାର୍ଯ୍ୟକ୍ରମ ଜରିଆରେ ଏହା ପ୍ରବର୍ତ୍ତିତ ହେଉଛି । ସେହିଭଳି ଗଙ୍ଗା , ଯମୁନା , ହିଣ୍ଡୋନ୍‌ , ରାମ ଗଙ୍ଗା , କୋଶି ଆଦି ନଦୀମାନଙ୍କର ଉପନଦୀଗୁଡ଼ିକୁ ସଫେଇ କରାଯିବା ସକାଶେ ମଧ୍ୟ ଅଗ୍ରାଧିକାର ଭିତ୍ତିରେ କାର୍ଯ୍ୟାନୁଷ୍ଠାନ ଗ୍ରହଣ କରାଯାଉଛି ।


    ****************

    
    
    (Release ID: 1548224) Visitor Counter : 17