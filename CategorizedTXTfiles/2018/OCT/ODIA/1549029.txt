      ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟ

      ଲକ୍ଷ୍ନୌଠାରେ ଆୟୋଜିତ 4 ଦିନିଆ ଭାରତ ଆନ୍ତର୍ଜାତିକ ବିଜ୍ଞାନ ମହୋତ୍ସବ (IISF-2018) ଉଦ୍‌ଯାପିତ
      • 20 ହଜାର ଅଂଶଗ୍ରହଣକାରୀଙ୍କ ନାମ ପଞ୍ଜୀକରଣ,
      • 10 ଲକ୍ଷରୁ ଅଧିକ ଲୋକ ପରିଦର୍ଶନ କଲେ ମହୋତ୍ସବ
      • ଏସିଆର ସର୍ବବୃହତ୍‌ ବିଜ୍ଞାନ ମେଳା
      • ଏଣିକି ନୂଆଦିଲ୍ଲୀର ନାରା ହେବ “ଜୟ ଯବାନ, ଜୟ କିଷାନ, ଜୟ ବିଜ୍ଞାନ, ଜୟ ଅନୁସନ୍ଧାନ” - ଡକ୍ଟର ହର୍ଷ ବର୍ଦ୍ଧନ
      • ଭାରତରେ ବିଜ୍ଞାନ ଶୀର୍ଷକ ସମର୍ପିତ ୱେବସାଇଟର ଶୁଭାରମ୍ଭ କଲେ କେନ୍ଦ୍ରମନ୍ତ୍ରୀ ନୀତିନ ଗଡ଼କରୀ
      Posted On: 08 OCT 2018 3:33PM by PIB Bhubaneshwar


    ଚାରିଦିନ ଧରି ଉତ୍ତର ପ୍ରଦେଶର ଲକ୍ଷ୍ନୌଠାରେ ଆୟୋଜିତ ବିଜ୍ଞାନ ଏକ୍ସପୋ ଭାରତ ଆନ୍ତର୍ଜାତିକ ବିଜ୍ଞାନ ମହୋତ୍ସବ ( IISF-2018 ) ଆଜି ଉଦଯାପିତ ହୋଇଛି । ଏହି ମହୋତ୍ସବରେ 22 ହଜାରରୁ ଅଧିକ ଅଂଶଗ୍ରହଣକାରୀ ନାମ ପଞ୍ଜୀକରଣ କରିଥିବା ବେଳେ ଚାରିଦିନରେ ଏହି କାର୍ଯ୍ୟକ୍ରମକୁ ଦେଖିବା ଲାଗି 10 ଲକ୍ଷରୁ ଉର୍ଦ୍ଧ୍ଵ ଲୋକଙ୍କ ଆଗମନ ଘଟିଥିଲା । ଫଳରେ ଚାରି ବର୍ଷ ମଧ୍ୟରେ ଏଥର ଆୟୋଜନ ସର୍ବବୃହତ ଏବଂ ଏହା ଏସିଆର ସବୁଠାରୁ ବଡ଼ ବିଜ୍ଞାନ ମହୋତ୍ସବ ଭାବେ ସୁଖ୍ୟାତି ଅର୍ଜନ କରିପାରିଛି ।


    ଆଇଆଇଏସଏଫ-2018କୁ ମହାମହୀମ ରାଷ୍ଟ୍ରପତି ଶ୍ରୀ ରାମନାଥ କୋବିନ୍ଦ ଆନୁଷ୍ଠାନିକ ଭାବେ ଉଦ୍ଘାଟନ କରିଥିଲେ । ଏହି ବିଶାଳ କାର୍ଯ୍ୟକ୍ରମରେ ଦେଶ ବିଦେଶର ବୈଜ୍ଞାନିକ , ଗବେଷକ , ଛାତ୍ରଛାତ୍ରୀ , କୃଷକ ଏବଂ ଜନସାଧାରଣ ସାମିଲ ହେବା ସହ ବିଜ୍ଞାନ ଓ ପ୍ରଯୁକ୍ତି କିଭଳି ନୂତନ ଭାରତ ଗଠନରେ ସହାୟକ ହୋଇପାରିଛି ସେ ସଂପର୍କରେ ଆଲୋଚନା ଓ ବିତର୍କରେ ସାମିଲ ହୋଇଥିଲେ । ଏହି କାର୍ଯ୍ୟକ୍ରମର ସମସ୍ତ ଅଂଶୀଦାରମାନଙ୍କୁ ଅଭିନନ୍ଦନ ଜଣାଇ ମନ୍ତ୍ରୀ ଡକ୍ଟର ବର୍ଦ୍ଧନ କହିଲେ ଯେ ଏହି କାର୍ଯ୍ୟକ୍ରମରେ ଚାରିଦିନ ଭିତରେ ବାରଶହରୁ ଉର୍ଦ୍ଧ୍ଵ ଗବେଷଣା ନିବନ୍ଧ ଉପସ୍ଥାପନ କରାଯାଇଛି ।


    ଉଦଯାପନୀ ସମାରୋହରେ ଉଦ୍‌ବୋଧନ ଦେଇ ଡକ୍ଟର ବର୍ଦ୍ଧନ କହିଲେ ଯେ ଏହି ବିଜ୍ଞାନମେଳାରେ ଏତେ ଅଧିକ ସଂଖ୍ୟକ ଲୋକଙ୍କ ସାମିଲ ହେବା ଦେଖି ଜୟ ଯବାନ , ଜୟ କିଷାନ , ଜୟ ବିଜ୍ଞାନ ସହ ଜୟ ଅନୁସନ୍ଧାନକୁ ଯୋଡ଼ିବା ଅସମୀଚୀନ ହେବନାହିଁ । ପୂର୍ବତନ ପ୍ରଧାନମନ୍ତ୍ରୀମାନେ ପୂର୍ବୋକ୍ତ ତିନୋଟି ଆହ୍ୱାନ ଦେଇଥିବା ବେଳେ ଏବେ ଚତୁର୍ଥଟି ଆପଣା ଛାଏଁ ସେଥିସହ ଯୋଡ଼ି ହୋଇଯାଇଛି । 1200 ଗବେଷଣା ନିବନ୍ଧ ସହ 1500 କୃଷକଙ୍କ ଅଂଶଗ୍ରହଣ ବାସ୍ତବିକ ଉଲ୍ଲେଖନୀୟ ଘଟଣା । ଏହା ଏହି ବିଜ୍ଞାନ ମେଳାକୁ ଅନେକ ଦୃଷ୍ଟିରୁ ଅନନ୍ୟ କରିଛି । ଏଥିପାଇଁ କେବଳ କେନ୍ଦ୍ର ସରକାର ନୁହନ୍ତି ରାଜ୍ୟ ସରକାରମାନେ ମଧ୍ୟ ଏହାର ସଫଳତାର ଭାଗୀଦାର ବୋଲି ସେ ଉଲ୍ଲେଖ କରିଥିଲେ ।


    ଏହି କାର୍ଯ୍ୟକ୍ରମରେ ଉଦ୍‌ବୋଧନ ଦେଇ କେନ୍ଦ୍ର ମନ୍ତ୍ରୀ ଶ୍ରୀ ନୀତିନ ଗଡ଼କରୀ ବିଜ୍ଞାନ ପାଇଁ ସଂପୂର୍ଣ୍ଣ ଭାବେ ସମର୍ପିତ ଏକ ୱେବସାଇଟ ( http://scienceindia.in/ କୁ ଉଦ୍ଘାଟନ କରିଥିଲେ । ଏହି ଅବସରରେ ନିଜର ମତ ରଖି ଶୀ ଗଡ଼କରୀ କହିଲେ ଯେ ଭାରତ ସରକାରଙ୍କ ସମସ୍ତ ପ୍ରମୁଖ ଯୋଜନା ଓ କାର୍ଯ୍ୟକ୍ରମରେ ବିଜ୍ଞାନ ଓ ପ୍ରଯୁକ୍ତିକୁ ବିଶେଷ ପ୍ରାଧାନ୍ୟ ଦିଆଯାଇଛି । ଆଜି ଭାରତକୁ ଏକ ସୁପର ଆର୍ଥିକ ଶକ୍ତିରେ ପରିଣତ କରିବାର ଅବସର ଉପସ୍ଥିତ । ସେଥିପାଇଁ ଅଭିନବତ୍ୱ , ଉଦ୍ଦ୍ୟୋଗିତା , ପ୍ରଯୁକ୍ତି , ଗବେଷଣା ଓ ବିଜ୍ଞାନର ସମାନ ଓ ମିଳିତ ଭୂମିକା ରହିଛି । ଏହାକୁ ଆମେ ଜ୍ଞାନ କହିବା ଏବଂ ସେହି ଜ୍ଞାନକୁ ଆମେ ଦେଶର ଭବିଷ୍ୟତ ପାଇଁ ସଂପଦରେ ପରିବର୍ତ୍ତନ କରିବା ଦିଗରେ କାର୍ଯ୍ୟ କରିବା । ଏବେ କିଭଳି ଗବେଷଣା ଓ ପ୍ରଯୁକ୍ତି ଦ୍ୱାରା ବିକଳ୍ପ ଇନ୍ଧନ ( ଜୈବ ଇନ୍ଧନ) ପାଇଁ ପ୍ରୟାସ କରାଯାଉଛି ଏବଂ ତାହା ପରିବହନ ଶିଳ୍ପ କ୍ଷେତ୍ରରେ ବୈପ୍ଳବିକ ପରିବର୍ତ୍ତନ ଘଟାଇବ ତାହା ବିସ୍ତୃତ ଭାବେ ବର୍ଣ୍ଣନା କରିଥିଲେ ।


    ଆଇଆଇଏସଏଫ-2018 ଅବସରରେ ଦୁଇଟି ଗିନିଜ ବିଶ୍ୱ ରେକର୍ଡ଼ ସ୍ଥାପନ କରାଯାଇଛି । ଅଷ୍ଟମ ଠାରୁ ଦଶମ ଶ୍ରେଣୀର ଅଧ୍ୟୟନ କରୁଥିବା 550 ଜଣ ଛାତ୍ରଛାତ୍ରୀଙ୍କ ଦ୍ୱାରା ଡ଼ିଏନଏ ପୃଥକୀକରଣ ସେଥି ମଧ୍ୟରୁ ଅନ୍ୟତମ । ଆଇଆଇଏସଏଫ 2018 ର ଚତୁର୍ଥ ସଂସ୍କରଣର ମୁଖ୍ୟ ଶୀର୍ଷକ ଥିଲା “ ପରିବର୍ତ୍ତନ ପାଇଁ ବିଜ୍ଞାନ ” । ଏହାର ପଞ୍ଚମ ସଂସ୍କରଣ ପୂର୍ବ ଭାରତରେ ଅନୁଷ୍ଠିତ ହେବ ।


    *********************

    
    
    (Release ID: 1549029) Visitor Counter : 35