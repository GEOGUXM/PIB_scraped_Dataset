      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ରାଷ୍ଟ୍ରୀୟ ମାନବିକ ଅଧିକାର ଆୟୋଗଙ୍କ ରଜତ ଜୟନ୍ତୀ ଉତ୍ସବରେ ପ୍ରଧାନମନ୍ତ୍ରୀ ଓ ସ୍ୱରାଷ୍ଟ୍ର ମନ୍ତ୍ରୀଙ୍କ ଉଦବୋଧନ
      Posted On: 12 OCT 2018 5:54PM by PIB Bhubaneshwar


    ରାଷ୍ଟ୍ରୀୟ ମାନବିକ ଅଧିକାର ଆୟୋଗ (ଏନଏଚଆରସି)ର ରଜତ ଜୟନ୍ତୀ ଉତ୍ସବରେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ଉଦବୋଧନ ଦେଇଛନ୍ତି ।


    ପ୍ରଧାନମନ୍ତ୍ରୀ କହିଲେ ଯେ , ବିଗତ ଅଢ଼େଇ ଦଶନ୍ଧି ମଧ୍ୟରେ ଏନଏଚଆରସି ଦେଶ ଗଠନରେ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିବା ସହ ଉପେକ୍ଷିତ ଓ ବଞ୍ଚିତ ଲୋକମାନଙ୍କ ସ୍ୱର ପାଲଟି ପାରିଛି । ସେ କହିଲେ , ମାନବିକ ଅଧିକାରର ସୁରକ୍ଷା ଆମ ସଂସ୍କୃତିର ଅଂଶବିଶେଷ । ଦେଶ ସ୍ୱାଧୀନତା ପାଇବା ପରେ ଏକ ସ୍ୱତନ୍ତ୍ର ଓ ନିରପେକ୍ଷ ନ୍ୟାୟବ୍ୟବସ୍ଥା , ସକ୍ରିୟ ଗଣମାଧ୍ୟମ , ସକ୍ରିୟ ନାଗରିକ ସମାଜ ଏବଂ ଏନଏଚଆରସି ଭଳି ସଙ୍ଗଠନ ମାନବାଧିକାରର ସୁରକ୍ଷା ପାଇଁ ଗୁରୁତ୍ୱପୂର୍ଣ୍ଣ ଭୂମିକା ନେଇଛନ୍ତି ।


    ପ୍ରଧାନମନ୍ତ୍ରୀ କହିଲେ ଯେ , ମାନବିକ ଅଧିକାରର ସୁରକ୍ଷା କେବଳ ଏକ ସ୍ଲୋଗାନରେ ସୀମିତ ନ ରହି ଆମ ଆଚାର ବ୍ୟବହାରରେ ପରିଲକ୍ଷିତ ହେବା ଉଚିତ । ବିଗତ ଚାରି ବର୍ଷ ମଧ୍ୟରେ ଗରିବଙ୍କ ଚଳଣିର ମାନରେ ବିକାଶ ପାଇଁ ଅନେକଗୁଡ଼ିଏ ପଦକ୍ଷେପ ନିଆଯାଇଛି । ମଣିଷ ପାଇଁ ଆବଶ୍ୟକ ଥିବା ମୌଳିକ ସୁବିଧାରୁ ଯେପରି କେହି ବଞ୍ଚିତ ନ ହେବେ ସେଥିପାଇଁ ସରକାର ସର୍ବଦା ଚେଷ୍ଟିତ । ସେ କହିଲେ ଯେ , 9 କୋଟିରୁ ଅଧିକ ଶୌଚାଳୟ ନିର୍ମାଣ ଦ୍ୱାରା କୋଟି କୋଟି ଗରିବଙ୍କ ପରିମଳ ଓ ସମ୍ମାନର ଜୀବନକୁ ସୁନିଶ୍ଚିତ କରାଯାଇପାରିଛି । ଏହି ଅବସରରେ ସେ ନିକଟରେ ଆୟୁଷ୍ମାନ ଭାରତ ଅଧୀନରେ ଶୁଭାରମ୍ଭ ହୋଇଥିବା ସ୍ୱାସ୍ଥ୍ୟ ଗ୍ୟାରେଣ୍ଟି ଯୋଜନା-ପିଏମଜେଏୱାଇ ବିଷୟରେ ଉଲ୍ଲେଖ କରିଥିଲେ । କେନ୍ଦ୍ର ସରକାରଙ୍କ ଦ୍ୱାରା ଆରମ୍ଭ କରାଯାଇଥିବା ଆର୍ଥିକ ବିକାଶମୂଳକ ପଦକ୍ଷେପ ଗୁଡ଼ିକ ବାବଦରେ ମଧ୍ୟ କହିଥିଲେ । ତିନି ତଲାକ୍ କବଳରୁ ମୁସଲିମ ମହିଳାମାନଙ୍କୁ ରକ୍ଷା କରିବା ପଦକ୍ଷେପ ମଧ୍ୟ ଲୋକଙ୍କ ଅଧିକାରର ସୁରକ୍ଷା ଦିଗରେ ଏକ ପଦକ୍ଷେପ ବୋଲି ସେ କହିଥିଲେ ।


    ସମସ୍ତଙ୍କୁ ନ୍ୟାୟ ପ୍ରଦାନର ସୁବିଧା ଉପଲବ୍ଧ କରାଇବା ଲକ୍ଷ୍ୟରେ ଇ-ଅଦାଲତର ସଂଖ୍ୟା ବୃଦ୍ଧି , ରାଷ୍ଟ୍ରୀୟ ନ୍ୟାୟିକ ଡାଟା ଗ୍ରୀଡକୁ ମଜବୁତ୍ କରିବା ଇତ୍ୟାଦି ପଦକ୍ଷେପ ନିଆଯାଇଥିବା ପ୍ରଧାନମନ୍ତ୍ରୀ କହିଥିଲେ । ଆଧାରକୁ ଏକ ପ୍ରଯୁକ୍ତିଭିତ୍ତିକ ସଶକ୍ତିକରଣ ପଦକ୍ଷେପ ଭାବେ ସେ ବର୍ଣ୍ଣନା କରିଥିଲେ ।


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ତାଙ୍କ ଉଦବୋଧନରେ କହିଲେ ଯେ , 25 ବର୍ଷ ପୂର୍ବେ ଏନଏଚଆରସି ଗଠନ ହେବା ପରଠାରୁ ଅନେକ ମାଇଲଖୁଣ୍ଟ ସ୍ଥାପନ କରିବା ସହ ଦେଶର ମୌଳିକ ଭିତ୍ତିରେ ସ୍ଥାନ ପାଇପାରିଛି ।


    ଭାରତୀୟଙ୍କ ବୈଶିଷ୍ଟ୍ୟମୂଳକ ଭାବଧାରାରେ ମାନବାଧିକାରର ସୁରକ୍ଷା ସ୍ଥାନ ପାଇଥିବା ଦର୍ଶାଇ ସେ କହିଥିଲେ , ଆମ ଦେଶରେ ଆମେ ସମସ୍ତଙ୍କ ମଙ୍ଗଳ କାମନା କରିବା ସହ କାହାର କ୍ଷତି କଥା ଚିନ୍ତା କରି ନଥାଉ । ମାନବାଧିକାରର ସୁରକ୍ଷା ଦିଗରେ ପଦକ୍ଷେପ ନେବାରେ ବିଶ୍ୱର ପ୍ରଥମ ରାଷ୍ଟ୍ର ଭାରତ ପଶୁଙ୍କ ଅଧିକାରର ସୁରକ୍ଷାକୁ ମଧ୍ୟ ନିଶ୍ଚିତ କରିଛି । ଭାରତର ମୌଳିକ ଚରିତ୍ରରେ ମାନବାଧିକାର ନିହିତ ଥିବାରୁ ଏଥିପାଇଁ ନିୟମାବଳୀର ଆବଶ୍ୟକତା ପଡ଼ିନାହିଁ ।


    ରାଜନାଥ ସିଂହ କହିଲେ ଯେ , ମୁଁ ବିଶ୍ୱାସ କରୁଛି କଠୋର କାର୍ଯ୍ୟାନୁଷ୍ଠାନ ନାମରେ ମାନବାଧିକାର ସୁରକ୍ଷାର ଉଲ୍ଲଂଘନକୁ ସ୍ଥାନ ଦିଆଯାଇପାରିବନି । ଏହା ମଧ୍ୟ ମୋ ମତ ଯେ ଜାତୀୟ ତଥା ସାମାଜିକ ସ୍ୱାର୍ଥର ସୁରକ୍ଷା ପାଇଁ ନିଆଯାଉଥିବା କାର୍ଯ୍ୟାନୁଷ୍ଠାନକୁ ମାନବାଧିକାରର ଉଲ୍ଲଂଘନ ଭାବେ ଗ୍ରହଣ କରାଯିବା ଅନୁଚିତ ।


    ‘ ଅନେକ ବାର ଅପରାଧୀ/ଆତଙ୍କବାଦୀଙ୍କ ମାନବାଧିକାର କଥା କେତେକ ପ୍ରଶ୍ନ ଉଠାଇଥାନ୍ତି । ମୁଁ ଏଠାରେ ପ୍ରଶ୍ନ କରିବାକୁ ଚାହୁଁଛି , ଯେତେବେଳେ ଅପରାଧୀ/ଆତଙ୍କବାଦୀମାନେ ଅନ୍ୟର ମାନବାଧିକାର ଏପରିକି ବଞ୍ଚିବାର ଛଡ଼ାଇ ନେଇଥାନ୍ତି , ସେତେବେଳେ ଏଭଳି ଅପରାଧୀ/ ଆତଙ୍କବାଦୀଙ୍କ ମାନବାଧିକାରର ସୁରକ୍ଷା କଥା ଆମେ କିପରି ଚିନ୍ତା କରିବା ’ ।


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ମାନବାଧିକାରର ସୁରକ୍ଷାକୁ ଉଚିତ ଦିଗରେ ଦେଖିବା ଉଚିତ ବୋଲି କହିଥିଲେ । ମାନବାଧିକାରର ଅର୍ଥ , ପ୍ରତ୍ୟେକ ମଣିଷଙ୍କର ସମ୍ମାନର ସହ ବଞ୍ଚିବାର ଅଧିକାର ରହିଛି । କୋଟି କୋଟି ଲୋକଙ୍କ ପାଇଁ ଆମ ସରକାର ଅନେକ ଗୁରୁତ୍ୱପୂର୍ଣ୍ଣ ଯୋଜନା ଚାଲୁ କରିବା ସହ ସେମାନଙ୍କୁ ଖାଦ୍ୟ , ବାସଗୃହ , ସ୍ୱାସ୍ଥ୍ୟ ସୁବିଧା ସହ ବାଳିକାମାନଙ୍କୁ ଶିକ୍ଷାର ସୁବିଧା ଯୋଗାଇ ଦେଇଛି ।


    ବେଆଇନ ଅନୁପ୍ରବେଶକାରୀମାନଙ୍କ ବିରୋଧରେ ହେଉଥିବା କାର୍ଯ୍ୟାନୁଷ୍ଠାନକୁ ମାନବାଧିକାର ସୁରକ୍ଷା ଦିଗରୁ ତୁଳନା କରିବା ଅନୁଚିତ । ସେମାନଙ୍କ ପ୍ରତି କୌଣସି ଅମାନବୀୟ ବ୍ୟବହାର କରାଯାଉନାହିଁ । ମୁଁ ଏଥିରେ ଖୁସି ଯେ ନିକଟରେ 7 ଜଣ ରୋହିଙ୍ଗ୍ୟାଙ୍କ ଦେଶାନ୍ତର ନିଷ୍ପତ୍ତିକୁ ସୁପ୍ରିମ କୋର୍ଟ ସମର୍ଥନ କରିଥିଲେ ।


    ସେ କହିଥିଲେ , ଭାରତ ଏକ ଧର୍ମନିରପେକ୍ଷ ରାଷ୍ଟ୍ର ଏବଂ ମାନବାଧିକାରକୁ ଧର୍ମ ସହ ଯୋଡ଼ା ଯାଇ ନଥାଏ । ମହିଳାଙ୍କ ନିରାପତ୍ତା ପ୍ରସଙ୍ଗକୁ ମଧ୍ୟ ସେ ଗୁରୁତ୍ୱ ଦେଇଥଲେ ।


    ସ୍ୱାଗତ ଭାଷଣରେ ଏନଏଚଆରସି ଅଧ୍ୟକ୍ଷ ଏଚ.ଏଲ୍. ଦତ୍ତୁ କହିଥଲେ ଯେ , ପ୍ରତିବର୍ଷ ଏନଏଚଆରସିରେ ବୃଦ୍ଧି ପାଉଥିବା ଅଭିଯୋଗର ସଂଖ୍ୟାକୁ ଦେଖିଲେ ଏହା ଜଣାପଡ଼େ ଯେ ଦେଶବ୍ୟାପୀ ଏହାର ପହଞ୍ଚ ସମ୍ଭବ ହୋଇପାରିଛି । ଏହି ଅବସରରେ ଏନଏଚଆରସି ସାଧାରଣ ସଚିବ ଅମ୍ବୁଜ ଶର୍ମା ମଧ୍ୟ ନିଜ ମତ ରଖିଥିଲେ ।


    କାର୍ଯ୍ୟକ୍ରମରେ ପ୍ରଧାନମନ୍ତ୍ରୀଙ୍କ ଦ୍ୱାରା ଏନଏଚଆରସିର ରଜତ ଜୟନ୍ତୀ ଉପଲକ୍ଷେ ଏକ ଡାକ ଟିକଟ ଓ ଲଫାପା ଉନ୍ମୋଚିତ ହୋଇଥିଲା । ଏନଏଚଆରସିର ନୂତନ ୱେବସାଇଟକୁ ମଧ୍ୟ ସେ ଉନ୍ମୋଚନ କରିଥିଲେ ।


    କାର୍ଯ୍ୟକ୍ରମରେ କେନ୍ଦ୍ର ସଞ୍ଚାର ରାଷ୍ଟ୍ର ମନ୍ତ୍ରୀ (ସ୍ୱାଧୀନ) ମନୋଜ ସିହ୍ନା , ଏନଏଚଆରସି ସଦସ୍ୟ ଜଷ୍ଟିସ ପି.ସି. ଘୋଷ , ଶ୍ରୀମତୀ ଜ୍ୟୋତିକା କାଲରା ଏବଂ ପୂର୍ବତନ ଅଧ୍ୟକ୍ଷ , ସଦସ୍ୟ ଗଣ ଏବଂ ଅନ୍ୟାନ୍ୟ ସମ୍ମାନାସ୍ପଦ ବ୍ୟକ୍ତିମାନେ ଉପସ୍ଥିତ ଥିଲେ ।


    ****************

    
    
    (Release ID: 1549639) Visitor Counter : 32