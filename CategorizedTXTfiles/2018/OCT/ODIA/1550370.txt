      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ଭାରତ ଷ୍ଟ୍ରାଟେଜିକ୍ ପେଟ୍ରୋଲିୟମ୍ ରିଜର୍ଭ ଦ୍ୱିତୀୟ ପର୍ଯ୍ୟାୟ ପାଇଁ ରୋଡ଼ ସୋ’ର ଶୁଭାରମ୍ଭ କଲେ ମନ୍ତ୍ରୀ ଧର୍ମେନ୍ଦ୍ର ପ୍ରଧାନ;
      ଆଇଏସପିଆର କାର୍ଯ୍ୟକ୍ରମରେ ସରକାରୀ ଘରୋଇ ସହଭାଗୀତା ପାଇଁ ପର୍ଯ୍ୟାପ୍ତ ସୁଯୋଗ

      Posted On: 17 OCT 2018 6:24PM by PIB Bhubaneshwar

    ଦେଶରେ ଶକ୍ତି ନିରାପତ୍ତାକୁ ସୁନିଶ୍ଚିତ କରିବା ଭାରତ ସରକାରଙ୍କର ଏକ ଗୁରୁତ୍ୱପୂର୍ଣ୍ଣ ଅଭିଯାନ । ଏହି କାର୍ଯ୍ୟକ୍ରମ ମଧ୍ୟରେ ଷ୍ଟ୍ରାଟେଜିକ୍ ପେଟ୍ରୋଲିୟମ୍ ରିଜର୍ଭ କାର୍ଯ୍ୟକ୍ରମ ଅନ୍ୟତମ ଏବଂ ସରକାରୀ ଘରୋଇ ସହଭାଗୀତା (ପିପିପି) ମୋଡ଼ରେ ଦେଶରେ ଅତିରିକ୍ତ ଅଶୋଧିତ ତୈଳ ସଂରକ୍ଷଣର ବ୍ୟବସ୍ଥା କରାଯାଇପାରିବ । ଏହି ପରିପ୍ରେକ୍ଷୀରେ ଆଜି ଏକ ରୋଡ଼ ସୋ ’ କୁ କେନ୍ଦ୍ର ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ଏବଂ ଦକ୍ଷତା ବିକାଶ ଓ ଉଦ୍ୟମିତା ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ ଶୁଭାରମ୍ଭ କରିଛନ୍ତି ।


    ଏହି ଅବସରରେ ନିଜର ବକ୍ତବ୍ୟ ରଖି ଶ୍ରୀ ପ୍ରଧାନ କହିଲେ ଯେ ବିଶ୍ୱ ଶକ୍ତି ମାନଚିତ୍ରରେ ଭାରତ ଏବେ ଶକ୍ତି ଉପଯୋଗ ଦୃଷ୍ଟିରୁ ତୃତୀୟ ବୃହତ୍ତମ ରାଷ୍ଟ୍ର । ପୁଣି ବିଶ୍ୱ ତୈଳ ଆମାଦାନୀକାରୀ ରାଷ୍ଟ୍ରଙ୍କ ମଧ୍ୟରେ ଭାରତର ସ୍ଥାନ ତୃତୀୟ । ଭାରତର ଅର୍ଥନୀତି ଏବେ ଦ୍ରୁତ ଗତିରେ ଆଗକୁ ପ୍ରଗତି କରି ଚାଲିଥିଲାବେଳେ ଦେଶର ଶକ୍ତି ଚାହିଦା ଆଗାମୀ ଦିନରେ ଯଥେଷ୍ଟ ବୃଦ୍ଧି ପାଇବ ବୋଲି ଆକଳନ କରାଯାଉଛି । ଆଗାମୀ ଦୁଇ ଦଶନ୍ଧି ମଧ୍ୟରେ ଏହା ବିଶ୍ୱର ଅନ୍ୟ ଯେକୌଣସି ରାଷ୍ଟ୍ରଙ୍କଠାରୁ ଅଧିକ ହେବାର ଆଶା କରାଯାଉଛି । ଭାରତର ପେଟ୍ରୋଲିୟମ ଇନ୍ଧନର ଚାହିଦା ଢ଼େର୍ ବେଶୀ । ସିଏଜିଆର ହାରରେ 2013 ଠାରୁ 2017 ମଧ୍ୟରେ ଭାରତର ପେଟ୍ରୋଲିୟମ ଜାତ ପଦାର୍ଥ ଚାହିଦାରେ 5.5% ଅଭିବୃଦ୍ଧି ଘଟିଛି । ଆମର ଘରୋଇ ଉତ୍ପାଦନ ଆମର ସଦାବର୍ଦ୍ଧିଷ୍ଣୁ ଇନ୍ଧନ ଚାହିଦାକୁ ପୂରଣ କରିବା ସକାଶେ ସଂପୂର୍ଣ୍ଣ ଅକ୍ଷମ । ତେଣୁ ଭାରତକୁ ସଦାବେଳେ ଭବିଷ୍ୟତରେ ବିଦେଶରୁ ତୈଳ ଆମଦାନି କରିବା ଉପରେ ନିର୍ଭରଶୀଳ ହେବାକୁ ପଡ଼ିବ ।


    ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ ଗତ ଏକ ବର୍ଷ ମଧ୍ୟରେ ବିଶ୍ୱ ବଜାରରେ ଅଶୋଧିତ ତୈଳଦର ବୃଦ୍ଧି ଯୋଗୁ ଆମେ ଅନେକ ଅସୁବିଧାର ସମ୍ମୁଖୀନ ହୋଇଛୁ । 2017 ଅକ୍ଟୋବର ମାସଠାରୁ ମାର୍କିନ ଡ଼ଲାର ହିସାବରେ ଏହି ମୂଲ୍ୟରେ 50 ପ୍ରତିଶତ ବୃଦ୍ଧି ଘଟିଥିବା ବେଳେ ଭାରତୀୟ ମୁଦ୍ରା ଅନୁସାରେ ଏଭଳି ଦର ବୃଦ୍ଧିର ମାତ୍ରା 70% । ବିଶ୍ୱର ଭୂରାଜନୈତିକ ଘଟଣାବଳୀ ଉପରେ ଢ଼େର କିଛି ନିର୍ଭରଶୀଳ । ଆମେ ଏହାର ପ୍ରଭାବକୁ ଦୂର କରିବାକୁ ପଡ଼ିବ ଏବଂ ଚାଲେଞ୍ଜକୁ ସୁଯୋଗ ଭାବେ ଉପଯୋଗ କରିବାକୁ ହେବ । ଏଭଳି କାର୍ଯ୍ୟ ଭିତରେ ପର୍ଯ୍ୟାପ୍ତ ଷ୍ଟ୍ରାଟେଜିକ ରିଜର୍ଭ ଦେଶ ଭିତରେ ମହଜୁଦ ରଖିବା ଏକ ବଡ଼ ପଦକ୍ଷେପ ବୋଲି ବିବେଚନା କରାଯାଇଛି । ଏତଦ୍ୱାରା ଦେଶରେ ବସ୍ତୁତଃ ପର୍ଯ୍ୟାପ୍ତ ତୈଳର ଭଣ୍ଡାର ମହଜୁଦ ରହିବ । ଏହା କେବଳ ଯୋଗାଣକାରୀମାନଙ୍କ ପକ୍ଷରୁ କୌଣସି ପ୍ରକାର ଅସୁବିଧା ଦେଖାଦେଲେ ତାହାକୁ ଏଡ଼ାଇବାକୁ ସକ୍ଷମ ହେବନାହିଁ ଅପରନ୍ତୁ ବିଶ୍ୱ ବଜାରରେ ତୈଳ ଦରରେ ଯେଉଁ ହ୍ରାସବୃଦ୍ଧି ଘଟିଚାଲିଛି ତାହାକୁ ମଧ୍ୟ ଅନେକାଂଶରେ ଏଡ଼ାଯାଇପାରିବ ।


    ଶ୍ରୀ ପ୍ରଧାନ କହିଲେ ଯେ ଶକ୍ତି ନିରାପତ୍ତା ଉଦ୍ଦେଶ୍ୟରେ ଭାରତ ସରକାର ଭାରତ ଷ୍ଟ୍ରାଟେଜିକ ପେଟ୍ରୋଲିୟମ ରିଜର୍ଭ ଲିମିଟେଡ଼ (ଆଇଏକପିଆରଏଲ) ଗଠନ କରିଛନ୍ତି । ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ ଅଧୀନରେ ଏହି ଏସପିଭି ଗଠନ କରାଯାଇଛି । ଏଭଳି ଷ୍ଟ୍ରାଟେଜିକ ଭଣ୍ଡାରକୁ ଅଧିକ ଉନ୍ନତ କରିବା ସକାଶେ କେନ୍ଦ୍ର କ୍ୟାବିନେଟ 6.5 ଏମଏମଟିର ଅତିରିକ୍ତ ଷ୍ଟ୍ରାଟେଜିକ ପେଟ୍ରୋଲିୟମ ରିଜର୍ଭ ରଖିବା ସକାଶେ ମଂଜୁରି ପ୍ରଦାନ କରିଛନ୍ତି ଯାହାକି ଅତିରିକ୍ତ 12 ଦିନର ଯୋଗାଣ ପାଇଁ ସୁଯୋଗ ପ୍ରଦାନ କରିବ । ଏ ସଂପର୍କରେ ବିସ୍ତୃତ ପ୍ରଯୁକ୍ତିଗତ ତଥା ବ୍ୟାବସାୟିକ ବିଚାରବିମର୍ଷ କରାଯିବା ପରେ ଓଡ଼ିଶାର ଚଣ୍ଡିଖୋଲ ଏବଂ କର୍ଣ୍ଣାଟକର ପାଦୁରଠାରେ ଏସପିଆରର ସର୍ବାଧିକ ଭଣ୍ଡାର ପାଇଁ ସ୍ଥାନ ନିରୂପଣ କରାଯାଇଥିଲା । ପ୍ରଥମ ପର୍ଯ୍ୟାୟରେ ଏସପିଆର ଯେଉଁ 10 ଦିନର ପେଟ୍ରୋଲ ଭଣ୍ଡାର ପାଇଁ ବ୍ୟବସ୍ଥା କରାଯାଇଥିଲା ଏବଂ ଦ୍ୱିତୀୟ ପର୍ଯ୍ୟାୟ ଭଣ୍ଡାରକରଣ ଦ୍ୱାରା ଅତିରିକ୍ତ 12 ଦିନର ଇନ୍ଧନ ଗଚ୍ଛିତ ରଖାଯିବାର ସୁଯୋଗ ମିଳିପାରିବ । ଭାରତର ତୈଳ ବିଶୋଧନାଗାରଗୁଡ଼ିକ ସଦାବେଳେ 65 ଦିନର ଅଶୋଧିତ ତୈଳ ଭଣ୍ଡାରକରଣ ସ୍ଥିତି ସଦାବେଳେ ଅନୁସରଣ କରିଥାନ୍ତି । ଏବେ ଏସପିଆର ଦ୍ୱାରା ଏହି ଗଚ୍ଛିତ ପରିମାଣ 87 ଦିନକୁ ବୃଦ୍ଧି ପାଇବ । ଆଇଇଏ ଏହାର ସଦସ୍ୟ ରାଷ୍ଟ୍ରଙ୍କୁ 90ଦିନର ତୈଳ ଗଚ୍ଛିତ ରଖିବା ସକାଶେ ଯେଉଁ ସୁଯୋଗ ଦେଇଛି ଭାରତ ଏବେ ତାହାର ନିକଟତର ହୋଇପାରିଛି । ଦ୍ୱିତୀୟ ପର୍ଯ୍ୟାୟ ଏସପିଆର ସଂପର୍କରେ ଶ୍ରୀ ପ୍ରଧାନ କହିଲେ ଯେ ଏଥିପାଇଁ ପର୍ଯ୍ୟାପ୍ତ ପୁଞ୍ଜି ନିବେଶର ଆବଶ୍ୟକତା ରହିଛି ଯାହା ପାଣ୍ଠି ହିସାବରେ 1.5 ବିଲିୟନ ମାର୍କିନ ଡ଼ଲାର ସଙ୍ଗେ ସମାନ । ତେଣୁ ଏହି ଢ଼ାଞ୍ଚାକୁ ସରକାର ସରକାରୀ ଘରୋଇ ସହଭାଗୀତା ମୋଡ଼ରେ କାର୍ଯ୍ୟକାରୀ କରିବାକୁ ସ୍ଥିର କରିଛନ୍ତି ।


    ଏହି ଅବସରରେ ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ସଚିବ ଡ଼କ୍ଟର ଏମ ଏମ କୁଟ୍ଟି , ମନ୍ତ୍ରଣାଳୟର ବରିଷ୍ଠ ଅଧିକାରୀବୃନ୍ଦ , ତୈଳ କମ୍ପାନୀ , ଆଇଏସପିଆରଏଲ ଏବଂ ବିଭିନ୍ନ ସହଭାଗୀ ପ୍ରତ୍ୟାସୀର ପ୍ରତିନିଧିମାନେ ଉପସ୍ଥିତ ଥିଲେ ।


    **********

    
    
    (Release ID: 1550370) Visitor Counter : 1