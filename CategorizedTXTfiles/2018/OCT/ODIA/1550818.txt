      ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି

      ମତ୍ସ୍ୟ ଚାଷ ଓ ଜଳୀୟ କୃଷି ଭିତ୍ତିଭୂମି ବିକାଶ ପାଣ୍ଠି ଗଠନକୁ କ୍ୟାବିନେଟର ଅନୁମୋଦନ
      Posted On: 24 OCT 2018 8:15PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ ଆର୍ଥିକ ବ୍ୟାପାର ସଂକ୍ରାନ୍ତ କେନ୍ଦ୍ର କ୍ୟାବିନେଟ କମିଟି (ସିସିଇଏ) ସ୍ୱତନ୍ତ୍ର ମତ୍ସ୍ୟ ଚାଷ ଏବଂ ଜଳୀୟ କୃଷି (ଆକ୍ୱାକଲଚର) ଭିତ୍ତିଭୂମି ବିକାଶ ପାଣ୍ଠି (ଏଫଆଇଡିଏଫ) ଗଠନ ପ୍ରସ୍ତାବକୁ ଅନୁମୋଦନ କରିଛନ୍ତି ।


    ଏହି ମଞ୍ଜୁରି ଅନ୍ତର୍ଗତ ପାଣ୍ଠିରେ ଆନୁମାନିକ 7 , 522 କୋଟି ଟଙ୍କାର ଅର୍ଥରାଶି ରହିବ । ଏଥିମଧ୍ୟରୁ 5266.40 କୋଟି ଟଙ୍କା ପ୍ରମୁଖ ଋଣପ୍ରଦାନକାରୀ ସଂସ୍ଥା (ଏନଏଲଇ) ଦ୍ୱାରା ଯୋଗାଡ଼ କରାଯିବ , ଅନ୍ୟପଟେ ଏଥିମଧ୍ୟରୁ ହିତାଧିକାରୀମାନଙ୍କ ଯୋଗଦାନ 1316.6 କୋଟି ଟଙ୍କା ହେବ ଏବଂ ଭାରତ ସରକାରଙ୍କଠାରୁ ବଜେଟ ସହାୟତା ଆକାରରେ 939.48 କୋଟି ଟଙ୍କା ମିଳିବ । ଜାତୀୟ କୃଷି ଏବଂ ଗ୍ରାମୀଣ ବିକାଶ ବ୍ୟାଙ୍କ (ନାବାର୍ଡ) , ଜାତୀୟ ସହକାରୀ ବିକାଶ ନିଗମ (ଏନସିଡିସି) ଏବଂ ସମସ୍ତ ଅନୁସୂଚିତ ବ୍ୟାଙ୍କ (ବର୍ତ୍ତମାନଠାରୁ ଏହାକୁ ବ୍ୟାଙ୍କ ବୋଲି କୁହାଯିବ) ଏଥିପାଇଁ ପ୍ରମୁଖ ଋଣପ୍ରଦାନକାରୀ ସଂସ୍ଥା ହେବେ ।


    ଲାଭ :

      * ସାମୁଦ୍ରିକ ଏବଂ ଅନ୍ତର୍ଦେଶୀୟ ମତ୍ସ୍ୟ ପାଳନ ଓ ମତ୍ସ୍ୟ ଚାଷ ଉଭୟ କ୍ଷେତ୍ରରେ ମତ୍ସ୍ୟ ପାଳନ ସହ ଜଡ଼ିତ ମୌଳିକ ଭିତ୍ତିଭୂମି ସୁବିଧା ପ୍ରତିଷ୍ଠା କରାଯିବ ।
      * ନୀଳ ବିପ୍ଲବ ଅନ୍ତର୍ଗତ 2020 ସୁଦ୍ଧା ଧାର୍ଯ୍ୟ 15 ମିଲିୟନ ଟନ ଲକ୍ଷ୍ୟ ହାସଲ କରିବା ଏବଂ 8-9 ପ୍ରତିଶତର ନିରନ୍ତର ବୃଦ୍ଧି ହାର ହାସଲ କରିବା ଲାଗି ମତ୍ସ୍ୟ ଉତ୍ପାଦନ ବୃଦ୍ଧି କରାଯିବ । ଏହାପରେ ମତ୍ସ୍ୟ ଉତ୍ପାଦନକୁ ବର୍ଷ 2022-23 ପର୍ଯ୍ୟନ୍ତ ବଢ଼ାଇ ପାଖାପାଖି 20 ଏମଏମଟି ସ୍ତରରେ ପହଁଚାଯିବ ।
      * 9.40 ଲକ୍ଷରୁ ଅଧିକ ମତ୍ସ୍ୟଜୀବୀ/ମତ୍ସ୍ୟ ଚାଷ ସହ ଜଡ଼ିତ ଲୋକମାନଙ୍କ ସହିତ ମତ୍ସ୍ୟ ଚାଷ ଏବଂ ତତସମ୍ବନ୍ଧୀୟ ଗତିବିଧିର ଅନ୍ୟ ଉଦ୍ୟୋଗୀମାନଙ୍କ ପାଇଁ ନିଯୁକ୍ତି ସୁଯୋଗ ସୁନିଶ୍ଚିତ ହୋଇପାରିବ ।
      * ମତ୍ସ୍ୟଚାଷ ସହ ଜଡ଼ିତ ମୌଳିକ ଭିତ୍ତିଭୂମି ସୁବିଧାର ପ୍ରତିଷ୍ଠା ଏବଂ ପରିଚାଳନାରେ ଘରୋଇ ନିବେଶ ଆକୃଷ୍ଟ ହେବ ।
      * ନୂତନ ପ୍ରଯୁକ୍ତି ଗ୍ରହଣ କରାଯିବ ।

    ଏଫଆଇଡିଏଫ ଦ୍ୱାରା ରାଜ୍ୟ ସରକାର/କେନ୍ଦ୍ର ଶାସିତ ପ୍ରଦେଶ ଏବଂ ରାଜ୍ୟଗୁଡ଼ିକ ସଂସ୍ଥା , ସମବାୟ ସମିତି , ବିଭିନ୍ନ ଲୋକ ଏବଂ ଉଦ୍ୟୋଗୀମାନଙ୍କୁ ରିହାତି ଅର୍ଥ ମିଳିପାରିବ ଯାହାଦ୍ୱାରା ସେମାନେ ମତ୍ସ୍ୟ ଚାଷ କ୍ଷେତ୍ରରେ ବିକାଶ ସହ ଜଡ଼ିତ ଚିହ୍ନଟ ନିବେଶ ଗତିବିଧି ପୂରଣ କରିପାରିବେ । ଏଫଆଇଡିଏଫ ଅନ୍ତର୍ଗତ ଋଣ 2018-19 ଠାରୁ ଆରମ୍ଭ କରି 2022-23 ପର୍ଯ୍ୟନ୍ତ 5 ବର୍ଷର ଅବଧି କାଳରେ ଦିଆଯିବ ଏବଂ ସର୍ବାଧିକ ଆଦାୟ 12 ବର୍ଷର ଅବଧି ପାଇଁ ହେବ ଯେଉଁଥିରେ ମୂଳଧନର ପରିଶୋଧ ଉପରେ ଦୁଇ ବର୍ଷର ଋଣ ସ୍ଥଗନ ମଧ୍ୟ ସାମିଲ ରହିଛି ।


    **********

    
    
    (Release ID: 1550818) Visitor Counter : 16
    
    
    
    
    

*