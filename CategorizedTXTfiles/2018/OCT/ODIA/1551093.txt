      ସଡକ ପରିବହନ ଓ ରାଜପଥ ମନ୍ତ୍ରଣାଳୟ

      ଭାରତ-ମିଆଁମାର ସଡ଼କ ପଥ ସଂଯୋଗ ପ୍ରକଳ୍ପର ଅଗ୍ରଗତି ନେଇ ଆଲୋଚନା
      Posted On: 26 OCT 2018 3:57PM by PIB Bhubaneshwar


    କେନ୍ଦ୍ର ସଡ଼କ ପରିବହନ ଏବଂ ରାଜମାର୍ଗ , ଜାହାଜ ଚଳାଚଳ , ନଦୀ ବିକାଶ ଏବଂ ଗଙ୍ଗା ସଂରକ୍ଷଣ ମନ୍ତ୍ରୀ ଶ୍ରୀ ନିତିନ ଗଡକରୀ ମିଆଁମାରର ସଞ୍ଚାର ଓ ପରିବହନ ମନ୍ତ୍ରୀ ଶ୍ରୀ ୟୁ ଥାଣ୍ଟଙ୍କ ସହ ନୂଆଦିଲ୍ଲୀରେ ଏକ ବୈଠକରେ ଭାରତ-ମିଆଁମାର ସଂଯୋଗ ପ୍ରକଳ୍ପ ନେଇ ଆଲୋଚନା କରିଛନ୍ତି । ଉଭୟ ପକ୍ଷ ଭାରତ-ମିଆଁମାର-ଥାଇଲାଣ୍ଡ ତ୍ରିଦେଶୀୟ ରାଜପଥର କାଲେୱା-ଯାଗି ସଡ଼କର ବିକାଶ , ଦୁଇ ଦେଶ ମଧ୍ୟରେ ଇମ୍ପାଲ-ମାଣ୍ଡାଲେ ବସ୍ ସେବା ଏବଂ ଦ୍ୱିପାକ୍ଷିକ ମୋଟର ଭେଇକିଲ ଚୁକ୍ତିନାମା ନେଇ ଆଲୋଚନା କରିଥିଲେ ।


    କାଲେୱା-ଯାଗି ସଡ଼କର ବିକାଶ ଦାୟିତ୍ୱ ଏନଏଚଏଆଇ (ଭାରତୀୟ ଜାତୀୟ ସଡ଼କ କର୍ତ୍ତୃପକ୍ଷ) ନେଇଛି । ଏହାର ନିର୍ମାଣ କାର୍ଯ୍ୟ ଠିକ୍ ଭାବେ ଚାଲିଛି ଏବଂ ନିର୍ଦ୍ଧାରିତ ସମୟ ପୂର୍ବରୁ ଶେଷ ହୋଇପାରିବ ବୋଲି ଏନଏଚଏଆଇ ପକ୍ଷରୁ କୁହାଯାଇଛି ।


    ଇମ୍ପାଲ-ମାଣ୍ଡାଲେ ବସ୍ ସେବା ତୁରନ୍ତ ଆରମ୍ଭ କରିବାକୁ ଦୁଇ ପକ୍ଷ ମଧ୍ୟରେ ସହମତି ହୋଇଥିଲା । ଚଳିତ ବର୍ଷ ଭାରତ ଓ ମିଆଁମାର ମଧ୍ୟରେ ଲ୍ୟାଣ୍ଡ ବର୍ଡର ଏଗ୍ରିମେଣ୍ଟ ହୋଇଛି । ଏହାଦ୍ୱାରା ଉଭୟ ଦେଶର ପାସପୋର୍ଟ ଓ ଭିସା ଥିବା ବ୍ୟକ୍ତି ବିନା ସ୍ୱତନ୍ତ୍ର ଅନୁମତିରେ ସୀମା ପାରି ହୋଇ ପ୍ରବେଶ କରିପାରିବେ । ଏବେ ଉଭୟ ଦେଶ ବସ୍ ସେବା ପାଇଁ ବସ୍ ଅପରେଟର ଚୟନ କରିବେ । ଥରେ ଏହି ସେବା ଆରମ୍ଭ ହୋଇଗଲେ ଭାରତ ପକ୍ଷରୁ ଯାତ୍ରୀମାନେ ସୀମା ପର୍ଯ୍ୟନ୍ତ ଯାଇ ସେଠାରୁ ମିଆଁମାର ସରକାର ଚଳାଇଥିବା ବସରେ ଦେଶ ମଧ୍ୟକୁ ଯାଇପାରିବେ । ସେହିପରି ଭାରତ ଆସିବାକୁ ଚାହୁଁଥିବା ଯାତ୍ରୀମାନେ ମିଆଁମାର ସୀମା ପର୍ଯ୍ୟନ୍ତ ସେଠାକାର ବସରେ ଆସି , ସେଠାରୁ ଭାରତ ସରକାରଙ୍କ ଦ୍ୱାରା ପରିଚାଳିତ ବସରେ ଆସିପାରିବେ ।


    ଉଭୟ ଦେଶ ମଧ୍ୟରେ ଯାତ୍ରୀ ଓ ପଣ୍ୟର ସୂଚାରୁ ପରିବହନ ପାଇଁ ଦ୍ୱିପାକ୍ଷିତ ମୋଟର ଭେଇକିଲ ଚୁକ୍ତିନାମା ପାଇଁ ଉଭୟ ଦେଶ ବୈଠକରେ ଇଚ୍ଛା ପ୍ରକାଶ କରିଥିଲେ । ଏହାର ଚିଠା ଏବେ ପ୍ରସ୍ତୁତ ହେଉଛି ଏବଂ ଶୀଘ୍ର ଏ ନେଇ ଚୁକ୍ତିନାମା ସମ୍ପନ୍ନ ହେବ ।


    ***************

    
    
    (Release ID: 1551093) Visitor Counter : 11