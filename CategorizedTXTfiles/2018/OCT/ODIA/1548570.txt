      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ମ୍ୟାଁମାର ଶକ୍ତିମନ୍ତ୍ରୀଙ୍କୁ ଭେଟିଲେ ପେଟ୍ରୋଲିୟମ୍ ମନ୍ତ୍ରୀ ଧର୍ମେନ୍ଦ୍ର ପ୍ରଧାନ
      • ହାଇଡ଼୍ରୋକାର୍ବନ କ୍ଷେତ୍ରରେ ଦ୍ୱିପାକ୍ଷିକ ସହଯୋଗକୁ ଅଧିକ ସୁଦୃଢ଼ କରିବା ଉପରେ ଗୁରୁତ୍ୱ

      Posted On: 04 OCT 2018 3:44PM by PIB Bhubaneshwar

    କେନ୍ଦ୍ର ପେଟ୍ରୋଲିୟମ୍ ଓ ପ୍ରାକୃତିକ ବାଷ୍ପ ଏବଂ ଦକ୍ଷତା ବିକାଶ ଓ ଉଦ୍ୟମିତା ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ ମ୍ୟାଁମାରର ନିର୍ମାଣ , ବିଜୁଳି ଓ ଶକ୍ତିମନ୍ତ୍ରୀ ଏଚ.ଇ.ୟୁ ୱିନ ଖାଇଙ୍ଗଙ୍କ ସହ ଏକ ବୈଠକରେ ବିଭିନ୍ନ ଦ୍ୱିପାକ୍ଷିକ ପ୍ରସଙ୍ଗ ଉପରେ ଆଲୋଚନା କରିଛନ୍ତି । ଏହି ବୈଠକରେ ଉଭୟ ମନ୍ତ୍ରୀ ହାଇଡ଼୍ରୋକାର୍ବନ ସେକ୍ଟରରେ ଉଭୟ ରାଷ୍ଟ୍ର କିଭଳି ଦ୍ୱିପାକ୍ଷିକ ସଂପର୍କ ସୁଦୃଢ଼ କରି କାର୍ଯ୍ୟ କରିପାରିବେ ସେହି ପ୍ରସଙ୍ଗରେ କଥାବାର୍ତ୍ତା କରିଥିଲେ ।


    ଅପଷ୍ଟ୍ରିମ୍ ସେକ୍ଟରରେ ମ୍ୟାଁମାରରେ ଭାରତୀୟ କମ୍ପାନୀମାନେ କିପରି ପୁଞ୍ଜି ନିବେଶ କରିପାରିବେ ତାହା ଉପରେ ସେମାନେ ଆଲୋଚନା କରିଥିଲେ । ଏବେ ମ୍ୟାଁମାରର ବାଷ୍ପ ଉତ୍ପାଦନ ବ୍ଲକମାନଙ୍କରେ ଓଏନଜିସି ବିଦେଶ ଲିମିଟେଡ଼ ଏବଂ ଗେଲ୍ ପୁଞ୍ଜି ନିବେଶ କରିଛନ୍ତି । ଓଭିଏଲର ମ୍ୟାଁମାରର ଅନୁସନ୍ଧାନ ବ୍ଲକମାନଙ୍କରେ ମଧ୍ୟ ନିବେଶ ରହିଛି । ଭାରତୀୟ କମ୍ପାନୀ ଯଥା ଆଇଓସିଏଲ , ଏନଆରଏଲ ଏବଂ ଏଚପିସିଏଲ ମ୍ୟାଁମାରକୁ ଅଧୁନା ପେଟ୍ରୋଲିୟମଜାତ ବିଭିନ୍ନ ଉତ୍ପାଦ , ଲୁବ୍ରିକାଣ୍ଟସ୍ ଏବଂ ପାରାଫିନ୍ ୱାକ୍ସ ରପ୍ତାନୀ କରୁଛନ୍ତି । ଦୁଇ ଦେଶ ମଧ୍ୟରେ ହାଇଡ଼୍ରୋକାର୍ବନ କ୍ଷେତ୍ରରେ ସହଯୋଗ ଦିନକୁ ଦିନ ବୃଦ୍ଧି ପାଇ ଚାଲିଛି । ସେଦେଶର ଅପଷ୍ଟ୍ରିମ୍ ଏବଂ ମିଡ଼ଷ୍ଟ୍ରିମ୍ ସେକ୍ଟରରେ ଭାରତୀୟ ରାଷ୍ଟ୍ରାୟତ କମ୍ପାନୀମାନେ 1 ବିଲିୟନ୍ ଡ଼ଲାରରୁ ଊର୍ଦ୍ଧ୍ଵ ପୁଞ୍ଜି ନିବେଶ କରିଛନ୍ତି ।


    ଆଲୋଚନା କାଳରେ ମ୍ୟାଁମାରର ମିଡ଼ଷ୍ଟ୍ରିମ୍ ଏବଂ ଡ଼ାଉନଷ୍ଟ୍ରିମ୍ ସେକ୍ଟରରେ କାର୍ଯ୍ୟ କରିବାକୁ ଭାରତ ଆଗ୍ରହୀ ବୋଲି ଶ୍ରୀ ପ୍ରଧାନ ସୂଚାଇଥିଲେ । ସେଥି ମଧ୍ୟରେ ସେ ଦେଶରେ ବିଶୋଧନାଗାର ପ୍ରତିଷ୍ଠା , ଇନ୍ଧନ ଭଣ୍ଡାରକରଣ , ପେଟ୍ରୋଲିୟମଜାତ ପଦାର୍ଥର ବିତରଣ ଓ ବିକ୍ରୟ ସାମିଲ । ସେହିଭଳି ହାଇଡ଼୍ରୋକାର୍ବନ କ୍ଷେତ୍ରରେ ସେ ଦେଶର ଅଧିକାରୀମାନଙ୍କୁ ତାଲିମ ପ୍ରଦାନ ଏବଂ ସେମାନଙ୍କର ଦକ୍ଷତା ବୃଦ୍ଧି କରିବା ସକାଶେ ଭାରତ ଆଗ୍ରହୀ ବୋଲି ଶ୍ରୀ ପ୍ରଧାନ ପ୍ରସ୍ତାବ ଦେଇଥିଲେ ।


    ମ୍ୟାଁମାର ମନ୍ତ୍ରୀଙ୍କର ଏହା ଦ୍ୱିତୀୟ ଭାରତ ଗସ୍ତ । ଗତଥର ତାଙ୍କର ଭାରତ ଗସ୍ତବେଳେ ସେ ଆଇଓସିଏଲର ପାନିପତ ବିଶୋଧନାଗାର ପରିଦର୍ଶନ କରିଥିଲେ । ଶ୍ରୀ ପ୍ରଧାନ ସୂଚାଇଥିଲେ ଯେ ମ୍ୟାଁମାର ଭାରତର “ ଆକ୍ଟ ଇଷ୍ଟ ନୀତି ” ର ଏକ ଗୁରୁତ୍ୱପୂର୍ଣ୍ଣ ସହଯୋଗୀ ଏବଂ ଆସିଆନ୍ ରାଷ୍ଟ୍ରମାନଙ୍କ ସହ ବନ୍ଧୁତା ରକ୍ଷା କ୍ଷେତ୍ରରେ ଏହା ଏକ ସେତୁ ଭଳି କାର୍ଯ୍ୟ କରିଥାଏ ।


    ଉଭୟ ମନ୍ତ୍ରୀ ସେମାନଙ୍କର ଏହି ଆଲୋଚନା ବେଳେ ହାଇଡ଼୍ରୋକାର୍ବନ କ୍ଷେତ୍ରରେ ଦ୍ୱିପାକ୍ଷିକ ସହଯୋଗକୁ ଅଧିକ ସୁଦୃଢ଼ କରିବା ଉପରେ ଗୁରୁତ୍ୱ ଆରୋପ କରିଥିଲେ । ସମ୍ପ୍ରତି ମ୍ୟାଁମାରର ଶକ୍ତିମନ୍ତ୍ରୀ ଶ୍ରୀ ଖାଇଙ୍ଗ ଆନ୍ତର୍ଜାତିକ ସୌର ସଂଗଠନ ( ISA )ର ପ୍ରଥମ ଅଧିବେଶନରେ ଯୋଗଦେବା ଲାଗି ନୂଆଦିଲ୍ଲୀ ଗସ୍ତରେ ଅଛନ୍ତି ।


    ************

    
    
    (Release ID: 1548570) Visitor Counter : 14