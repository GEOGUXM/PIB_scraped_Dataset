      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ପୁଲିସ ସ୍ମାରକୀକୁ ରାଷ୍ଟ୍ର ଉଦ୍ଦେଶ୍ୟରେ ଉତ୍ସର୍ଗ କଲେ ପ୍ରଧାନମନ୍ତ୍ରୀ
      • ସୁଭାଷ ଚନ୍ଦ୍ର ବୋଷଙ୍କ ନାମରେ ପୁରସ୍କାର ଘୋଷଣା

      Posted On: 21 OCT 2018 2:42PM by PIB Bhubaneshwar

    ପୁଲିସ ସ୍ମୃତି ଦିବସ ଅବସରରେ ରବିବାର ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ରାଷ୍ଟ୍ର ଉଦ୍ଦେଶ୍ୟରେ ନୂଆଦିଲ୍ଲୀରେ ଜାତୀୟ ପୁଲିସ ସ୍ମାରକୀକୁ ଉତ୍ସର୍ଗ କରିଛନ୍ତି ।


    ଏହି ଅବସରରେ ପ୍ରଧାନମନ୍ତ୍ରୀ ବିପର୍ଯ୍ୟୟ ପ୍ରଶମନ କାର୍ଯ୍ୟଧାରାରେ ସାମିଲ ଥିବା ପୁଲିସମାନଙ୍କୁ ସମ୍ମାନିତ କରିବା ଉଦ୍ଦେଶ୍ୟରେ ନେତାଜୀ ସୁଭାଷ ଚନ୍ଦ୍ର ବୋଷଙ୍କ ନାମରେ ଏକ ପୁରସ୍କାର ଘୋଷଣା କରିଛନ୍ତି । ବିପର୍ଯ୍ୟୟ ସମୟରେ ଜନଜୀବନର ସୁରକ୍ଷା ପାଇଁ ଅଦମ୍ୟ ସାହସ ପ୍ରଦର୍ଶନ କରୁଥିବା ପୁଲିସମାନଙ୍କୁ ସ୍ୱୀକୃତି ସ୍ୱରୂପ ପ୍ରତି ବର୍ଷ ଏହି ପୁରସ୍କାର ପ୍ରଦାନ କରାଯିବ ।


    ଶ୍ରୀ ନରେନ୍ଦ୍ର ମୋଦୀ ସହିଦମାନଙ୍କୁ ଶ୍ରଦ୍ଧାଞ୍ଜଳି ସ୍ୱରୂପ ଜାତୀୟ ପୁଲିସ ସ୍ମାରକୀରେ ପୁଷ୍ପମାଲ୍ୟ ଅର୍ପଣ କରିଥିଲେ । ହଟ ସ୍ପ୍ରିଙ୍ଗ ଘଟଣାରେ ସୁରକ୍ଷିତ ବର୍ତ୍ତିଯାଇଥିବା 3 ଜଣ ସଦସ୍ୟଙ୍କୁ ସେ ସମ୍ମାନିତ କରିଥିଲେ । ସେ ମଧ୍ୟ ଜାତୀୟ ପୁଲିସ ସ୍ମାରକୀ ସଂଗ୍ରହାଳୟର ଉଦଘାଟନ କରିବା ସହ ପରିଦର୍ଶନ ପୁସ୍ତିକାରେ ସ୍ୱାକ୍ଷର କରିଥିଲେ ।


    ଏହି ଅବସରରେ ବକ୍ତବ୍ୟ ରଖି ପ୍ରଧାନମନ୍ତ୍ରୀ ଦେଶ ପାଇଁ ବଳିଦାନ ଦେଇଥିବା ପୁଲିସମାନଙ୍କ ସାହସ ଓ ତ୍ୟାଗକୁ ସଲାମ କରିଥିଲେ । ହଟସ୍ପ୍ରିଙ୍ଗସ , ଲଦାଖରେ ସାହସର ସହ ଲଢ଼େଇ କରିଥିବା ପୁଲିସମାନଙ୍କ ତ୍ୟାଗକୁ ସ୍ମରଣ କରିବା ସହ ସେମାନଙ୍କ ପରିବାର ଓ ସମ୍ପର୍କୀୟଙ୍କୁ ସମ୍ମାନିତ କରିଥିଲେ ।


    ଜାତୀୟ ପୁଲିସ ସ୍ମାରକୀକୁ ଉତ୍ସର୍ଗ କରିବା ଅବସରରେ ସନ୍ତୋଷ ପ୍ରକାଶ କରି ପ୍ରଧାନମନ୍ତ୍ରୀ କହିଲେ ଯେ , ସ୍ମାରକୀର କେନ୍ଦ୍ରସ୍ଥଳରେ ଥିବା ସ୍ଥାପତ୍ୟ ପୁଲିସ ବଳର ସାହସ , ସାମର୍ଥ୍ୟ ଓ ସେବା ମନୋଭାବକୁ ସୂଚାଉଛି । ସେ କହିଲେ , ଜାତୀୟ ପୁଲିସ ସ୍ମାରକୀ ସହ ଜଡ଼ିତ ଥିବା ପ୍ରତ୍ୟେକ ଜିନିଷ ଦେଶର ନାଗରିକଙ୍କୁ ପୁଲିସ ଓ ଅର୍ଦ୍ଧସାମରିକ ବଳର ସାହସ ସମ୍ପର୍କରେ ଅବଗତ କରାଇବା ସହ ପ୍ରୋତ୍ସାହିତ କରିବ । ସେ କହିଲେ , ଏବେ ଦେଶକୁ ଯେଉଁ ଶାନ୍ତି , ସୁରକ୍ଷା ଓ ସମୃଦ୍ଧି ମିଳିପାରିଛି , ତାହା କେବଳ ପୁଲିସ , ଅର୍ଦ୍ଧସାମରିକ ବଳ ଏବଂ ସେନା ଯବାନଙ୍କ ପ୍ରଚେଷ୍ଟା ଓ ବଳିଦାନ ଦ୍ୱାରା ସମ୍ଭବ ହୋଇପାରିଛି ।


    ପ୍ରଧାନମନ୍ତ୍ରୀ ମଧ୍ୟ ଜାତୀୟ ବିପର୍ଯ୍ୟୟ ଅନୁକ୍ରିୟା ବଳ ଏବଂ ରାଜ୍ୟ ବିପର୍ଯ୍ୟୟ ଅନୁକ୍ରିୟା ବଳର ଅବଦାନ ଓ ବଳିଦାନକୁ ସ୍ମରଣ କରିଥିଲେ । ସେ କହିଲେ , ବିପର୍ଯ୍ୟୟ ମୁକାବିଲାରେ ଡିଜାଷ୍ଟର ରେସପନ୍ସ ଫୋର୍ସର ପ୍ରଧାନ ଅଂଶ ଭାବେ ପୁଲିସ ଏବଂ ଅର୍ଦ୍ଧ ସାମରିକ ବଳ ଭୂମିକା ତୁଲାଉଛି ।


    ଜାତୀୟ ପୁଲିସ ସ୍ମାରକୀ ସମ୍ପର୍କରେ ପ୍ରଧାନମନ୍ତ୍ରୀ କହିଲେ ଯେ , ଏନଡିଏ ସରକାର ଏହାକୁ ଗୁରୁତ୍ୱ ଦେଇ ନିର୍ଦ୍ଧାରିତ ସମୟ ମଧ୍ୟରେ ଶେଷ କରିଛନ୍ତି । ସେ କହିଲେ ଯେ , ଏହି ସ୍ମାରକୀ ଦେଶ ଗଠନରେ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିଥିବା ବ୍ୟକ୍ତିମାନଙ୍କ ପ୍ରତି ସରକାରଙ୍କ ସର୍ବୋଚ୍ଚ ସମ୍ମାନକୁ ସୂଚାଉଛି ।


    ପ୍ରବିଧି ବିଜ୍ଞାନର ଗୁରୁତ୍ୱକୁ ଉଲ୍ଲେଖ କରି ପ୍ରଧାନମନ୍ତ୍ରୀ ପୁଲିସମାନେ ସେମାନଙ୍କ ଦୈନନ୍ଦିନ କର୍ତ୍ତବ୍ୟରେ ପ୍ରଯୁକ୍ତି ବିଦ୍ୟା ଓ ନବଭାବନାର ପ୍ରୟୋଗ ପାଇଁ ପ୍ରୋତ୍ସାହିତ କରିଥିଲେ । ଏହି କ୍ଷେତ୍ରରେ ପ୍ରଧାନମନ୍ତ୍ରୀ ପ୍ରଯୁକ୍ତିବିଦ୍ୟା , ଆଧୁନିକ ସଞ୍ଚାର ବ୍ୟବସ୍ଥା ଏବଂ ଆଧୁନିକ ଅସ୍ତ୍ରଶସ୍ତ୍ର ମାଧ୍ୟମରେ ପୁଲିସ ବଳ ଆଧୁନିକୀକରଣ ଯୋଜନା ପ୍ରସଙ୍ଗ ଉଲ୍ଲେଖ କରିଥିଲେ ।


    ପ୍ରଧାନମନ୍ତ୍ରୀ କହିଲେ , ପୁଲିସ ଓ ସମାଜ ମଧ୍ୟରେ ସମ୍ବନ୍ଧକୁ ସୁଦୃଢ଼ କରିବା ଦିଗରେ ପୁଲିସ ବଳର ଏକ ଗୁରୁତ୍ୱପୂର୍ଣ୍ଣ ଭୂମିକା ନିର୍ବାହ କରିବାର ଅଛି । ଏହି ଲକ୍ଷ୍ୟରେ ପୁଲିସ ଥାନା ଗୁଡ଼ିକରେ ନାଗରିକମାନଙ୍କ ପାଇଁ ବନ୍ଧୁତ୍ୱ ଅନୁକୂଳ ପରିବେଶ ସୃଷ୍ଟି କରିବାକୁ ସେ ଆହ୍ୱାନ ଦେଇଥିଲେ ।


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ , ସ୍ୱରାଷ୍ଟ୍ର ରାଷ୍ଟ୍ର ମନ୍ତ୍ରୀ ହଂସରାଜ ଗଙ୍ଗାରାମ ଆହିର ଏବଂ କିରେନ ରିଜିଜୁ , କ୍ୟାବିନେଟ ସଚିବ ପି.କେ ସିହ୍ନା , କେନ୍ଦ୍ର ସ୍ୱରାଷ୍ଟ୍ର ସଚିବ ରାଜୀବ ଗଉବା , ଇଣ୍ଟେଲିଜେନ୍ସ ବ୍ୟୁରୋ ନିର୍ଦ୍ଦେଶକ ରାଜୀବ ଜୈନ , କେନ୍ଦ୍ର ଅର୍ଦ୍ଧ ସାମରିକ ବଳର ଡିରେକ୍ଟର ଜେନେରାଲ ମାନେ ଏବଂ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟର ବରିଷ୍ଠ ଅଧିକାରୀମାନେ କାର୍ଯ୍ୟକ୍ରମରେ ଉପସ୍ଥିତ ଥିଲେ ।


    ଜାତୀୟ ପୁଲିସ ସ୍ମାରକୀରେ , ମୂର୍ତ୍ତିକଳା ଏବଂ କର୍ତ୍ତବ୍ୟ ପାଳନ ସମୟରେ ସହିଦ ହୋଇଥିବା ପୁଲିସ କର୍ମଚାରୀମାନଙ୍କ ନାମ ଉଲ୍ଲଖିତ ହୋଇଛି । ଏଥିସହ ରହିଛି ସାହସିକତା ସ୍ତମ୍ଭ ଏବଂ ସ୍ୱଦେଶୀ ଶୈଳୀରେ ନିର୍ମିତ ଏକ ସଂଗ୍ରହାଳୟ ଯେଉଁଥିରେ କି ଯାହାକି ସହିଦ୍ ପୁଲିସମାନଙ୍କ ସ୍ମୃତିରେ ଉତ୍ସର୍ଗୀକୃତ ।


    ********************

    
    
    (Release ID: 1550204) Visitor Counter : 29