      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଶ୍ରୀ ଶିରିଡ଼ି ସାଇବାବାଙ୍କ ଶତାବ୍ଦୀ ସମାରୋହରେ ପ୍ରଧାନମନ୍ତ୍ରୀଙ୍କ ଉଦ୍ବୋଧନ
      Posted On: 19 OCT 2018 8:15PM by PIB Bhubaneshwar


    ମଞ୍ଚରେ ବିରାଜମାନ ମହାରାଷ୍ଟ୍ରର ରାଜ୍ୟପାଳ ଶ୍ରୀମାନ ବିଦ୍ୟାସାଗର ରାଓ ଜୀ , ମହାରାଷ୍ଟ୍ରର ମୁଖ୍ୟମନ୍ତ୍ରୀ ଶ୍ରୀ ଦେବେନ୍ଦ୍ର ଜୀ , ବିଧାନସଭାର ବାଚସ୍ପତି ହରିବାବୁ ଜୀ , ମନ୍ତ୍ରୀ ପରିଷଦରେ ମୋର ସହଯୋଗୀ ଶ୍ରୀ ସୁଭାଷ ଭାମ୍ରେ ଜୀ , ସାଇବାବା ସଂସ୍ଥାନ ଟ୍ରଷ୍ଟର ଅଧ୍ୟକ୍ଷ ସୁରେଶ ହାବରେ ଜୀ , ମହାରାଷ୍ଟ୍ର ରାଜ୍ୟର ସମସ୍ତ ମନ୍ତ୍ରୀଗଣ , ମୋର ସାଂସଦ ସାଥୀଗଣ , ମହାରାଷ୍ଟ୍ରର ବିଧାୟକଗଣ ଏବଂ ଏଠାରେ ବିଶାଳ ସଂଖ୍ୟାରେ ଉପସ୍ଥିତ ମୋର ପ୍ରିୟ ଭାଇ ଓ ଭଉଣୀମାନେ , ଆପଣମାନଙ୍କୁ ସମସ୍ତଙ୍କୁ , ପୁରା ମହାରାଷ୍ଟ୍ରକୁ , ପୁରା ଭାରତବର୍ଷକୁ , ଦେଶର ପ୍ରତ୍ୟେକ ନାଗରିକଙ୍କୁ ଦଶହରାର ବିଜୟା ଦଶମୀ ଅବସରରେ ଅନେକ ଅନେକ ଶୁଭେଚ୍ଛା ।


    ଆମ ସମସ୍ତଙ୍କ ଏହି ପ୍ରୟାସ ସଦାବେଳେ ରହିଥାଏ ଯେ ପ୍ରତି ବର୍ଷ ପ୍ରତ୍ୟେକ ପର୍ବକୁ ଆପଣାର ଲୋକମାନଙ୍କ ଗହଣରେ ପାଳନ କରିବା । ମୋର ମଧ୍ୟ ଏହି ପ୍ରୟାସ ରହିଛି ଯେ ପ୍ରତ୍ୟେକ ଉତ୍ସବକୁ ମୁଁ ଦେଶବାସୀଙ୍କ ଗହଣକୁ ଯାଇ ପାଳନ କରିବି । ଏହି ଭାବନାର ସହ ମୁଁ ଆଜି ଆପଣମାନଙ୍କ ସମସ୍ତଙ୍କ ଗହଣରେ ଉପସ୍ଥିତ ହେବାର ସୌଭାଗ୍ୟ ମୋତେ ମିଳିଛି । ଆପଣମାନେ ଯେଉଁଭଳି ଭାବେ ଦଶହରା ମହୋତ୍ସବ ଅବସରରେ ଏତେ ସଂଖ୍ୟାରେ ଏଠାରେ ମୋତେ ଆଶୀର୍ବାଦ ଦେବା ସକାଶେ ଉପସ୍ଥିତ ହୋଇଛନ୍ତି ଏବଂ ମୁଁ ଲକ୍ଷ୍ୟ କରିପାରୁଛି ଯେ ଏଠାରେ କୌଣସି ସ୍ଥାନ ଆଉ ଖାଲି ଦିଶୁନାହିଁ , ଅଧା ଲୋକ ତ ଉଦୁଉଦିଆ ଖରାରେ ଠିଆ ହୋଇ ରହିଛନ୍ତି , ଏହା ଦେଖି ମୋ ମନ ଆନନ୍ଦରେ ଭରିଉଠୁଛି । ମୁଁ ଆପଣମାନଙ୍କୁ ସମସ୍ତଙ୍କୁ ଏହି ପବିତ୍ର ପର୍ବ ଅବସରରେ ଆପଣମାନଙ୍କ ଆପଣାପଣକୁ ଦେଖି , ଆପଣମାନଙ୍କ ମନର ସ୍ନେହକୁ ଲକ୍ଷ୍ୟକରି ମୋ ମନରେ ଆଶାର ଏକ ନୂତନ କିରଣ ସଂଚାର ହେଉଛି । ମୋତେ ଏକ ଅପୂର୍ବ ଶକ୍ତି ମିଳୁଛି ।


    ସାଥୀଗଣ , ଦଶହରା ସହ ଆମେମାନେ ଆଜି ଏଠାରେ ଶିରିଡ଼ିର ଏହି ପବିତ୍ର ଭୂମିରେ ଆଉ ଗୋଟିଏ ପବିତ୍ର ଅବସରରେ ସାକ୍ଷୀ ଭାବେ ଉଭା ହୋଇଛେ । ସାଇବାବାଙ୍କ ସମାଧିର ଶତାବ୍ଦୀ ସମାରୋହର ଆଜି ସଂପୂର୍ଣ୍ଣ ହେଉଛି । ଏହା ଏକ ପବିତ୍ର ଅବସର । କିଛି ସମୟ ପୂର୍ବରୁ ମୋତେ ସାଇବାବାଙ୍କ ଦର୍ଶନ ବେଳେ , ତାଙ୍କ ଆଶୀର୍ବାଦ ଲାଭ କରିବାର ଅବସର ମିଳିଥିଲା । ମୁଁ ଯେତେବେଳେ ବି ପୂଜ୍ୟ ସାଇବାବାଙ୍କ ଦର୍ଶନ ଲାଭ କରେ , ତାଙ୍କର ସ୍ମରଣ କରେ , ସେତେବେଳେ କୋଟି କୋଟି ଶ୍ରଦ୍ଧାଳୁମାନଙ୍କ ଭଳି ଯେମିତି ଆପଣମାନଙ୍କ ମନରେ ଭାବନା ଉଦ୍ରେକ ହୁଏ , ଏବଂ ଜନସେବା ସକାଶେ ନିଜକୁ ସମର୍ପିତ କରିବା ପାଇଁ ପ୍ରେରଣାର ଏକ ନୂତନ ଉତ୍ସାହ ଏହି ଭୂମିରେ ସମସ୍ତଙ୍କୁ ମିଳିଥାଏ , ସେହିଭଳି ଅନୁଭବ ମୋ ମନକୁ ଆସୁଛି ।


    ଭାଇ ଓ ଭଉଣୀମାନେ , ଶିରିଡ଼ିର କୋଣ ଅନୁକୋଣରେ ସାଇଙ୍କ ମନ୍ତ୍ର ଓ ତାଙ୍କର ପ୍ରେରଣାରେ ଭରପୂର । ଜନସେବା , ତ୍ୟାଗ ଏବଂ ତପସ୍ୟାର କଥା ଯେତେବେଳେ ଉଠେ , ସେତେବେଳେ ଶିରିଡ଼ିର ଉଦାହରଣ ଯେକୌଣସି ବ୍ୟକ୍ତି ଉପସ୍ଥାପନ କରିଥାନ୍ତି । ଏହି ଆମର ଶିରିଡ଼ି ତାତ୍ୟା ପାଟିଲଜୀଙ୍କ ନଗରୀ , ଏହି ଆମର ଦାଦା କୋଟେ ପାଟିଲଜୀଙ୍କ ନଗରୀ । ଏହି ମାଧବରାଓ ଦେଶପାଣ୍ଡେ , ମାଲସାପତିଙ୍କ ଭଳି ମହାପୁରୁଷଙ୍କ ଭୂମି ଯେଉଁଠି ଦିନେ ସେମାନେ ବିଚରଣ କରୁଥିଲେ ଓ ଜନସେବା ପାଇଁ ନିଜର ସମଗ୍ର ଜୀବନ ସମର୍ପିତ କରିଥିଲେ । କାଶୀରାମ ଶିପି ଏବଂ ଅପ୍ପା ଜାଗଲେ ସାଇବାବାଙ୍କ ଅନ୍ତିମ ସମୟ ପର୍ଯ୍ୟନ୍ତ ତାଙ୍କର ସେବା କରିବାର ସୌଭାଗ୍ୟ ପ୍ରାପ୍ତ ହୋଇଥିଲେ । କୋଣ୍ଡା ଜୀ , ଗବା ଜୀ ଏବଂ ତୁକା ରାମଙ୍କୁ ଭଲା କିଏ ଭୁଲି ପାରିବ ? ଏହି ପବିତ୍ର ଧରଣୀର ମହାନ୍‌ ସୁପୁତ୍ରମାନଙ୍କୁ ମୁଁ ହୃଦୟର ସହ ନମସ୍କାର କରୁଛି ।


    ଭାଇ ଓ ଭଉଣୀମାନେ , ସାଇଙ୍କ ମନ୍ତ୍ର ହେଲା ସବ୍‌ କା ମାଲିକ ଏକ ହୈ । ଅର୍ଥାତ , ସମସ୍ତଙ୍କର ପ୍ରଭୁ ହେଲେ ଏକ । ସାଇଙ୍କର ଏହି ଚାରି ଶବ୍ଦ ଯେଭଳି ସମାଜକୁ ଏକଜୁଟ କରିବା ସକାଶେ ସୂତ୍ରବାକ୍ୟ ପାଲଟି ଯାଇଛି । ସାଇ ସଦାବେଳେ ସମାଜର ସହ ଯୋଡ଼ି ହୋଇ ରହିଥିଲେ । ଏବଂ ସମାଜ ସାଇଙ୍କ ସହ ସଂଶ୍ଳିଷ୍ଟ ହୋଇଥିଲା । ସମାଜ ସେବା ପାଇଁ ଶ୍ରୀସାଇ କିଛି ମାର୍ଗ ପ୍ରଦର୍ଶନ କରିଥିଲେ ଏବଂ ମୋତେ ଏକଥା କହିବାରେ ଖୁସି ଲାଗୁଛି ଯେ ସାଇବାବା ପ୍ରଦର୍ଶନ କରିଥିବା ମାର୍ଗରେ ଶ୍ରୀ ସାଇବାବା ସଂସ୍ଥାନ , ଟ୍ରଷ୍ଟ ନିରନ୍ତର ସମାଜ ସେବାରେ ନିଜକୁ ନିୟୋଜିତ କରି ଆସିଛି ।


    ଶିକ୍ଷା ମାଧ୍ୟମରେ ସମାଜକୁ ସଶକ୍ତ କରିବା ହୋଇଥାଉ , ଅଧ୍ୟାତ୍ମ୍ୟ ମାଧ୍ୟମରେ ହେଉ କିମ୍ବା ଚିନ୍ତାଧାରାରେ ପରିବର୍ତ୍ତନ ଘଟାଇ ହେଉ । ସମାଜରେ ସମାନତା ଏବଂ ସହାବସ୍ଥାନର ଭାବନା ସଂଚାର କରିବା କାର୍ଯ୍ୟ ହୋଇଥାଏ ସେଥିପାଇଁ ଆପଣମାନଙ୍କ ପ୍ରୟାସ ବେଶ୍‌ ବନ୍ଦନୀୟ ବୋଲି ମୁଁ କହିବି ।


    ଆଜି ସୁଦ୍ଧା ଏହି ଧରଣୀ ଉପରେ ଆସ୍ଥା , ଆଧ୍ୟାତ୍ମିକତା ଏବଂ ବିକାଶ ସହ ସଂଯୁକ୍ତ ଅନେକ ପ୍ରକଳ୍ପର ଶୁଭାରମ୍ଭ କରାଯାଇଛି । ଏବଂ ମୁଁ ମହାରାଷ୍ଟ୍ର ସରକାରଙ୍କୁ ସେଥିପାଇଁ ଅଭିନନ୍ଦନ ଜଣାଉଛି ଯେ ଗରିବ ଲୋକମାନଙ୍କ କଲ୍ୟାଣ ସକାଶେ ଏତେ ବଡ଼ ଯୋଜନା ପାଇଁ ଏହାଠାରୁ ଅନ୍ୟ କୌଣସି ବଡ଼ ଜାଗା ଥାଇ ନପାରେ । ସାଇଙ୍କ ପାଦତଳେ ବସି ଗରିବ ଲୋକମାନଙ୍କ ସକାଶେ କାର୍ଯ୍ୟ କରିବା , ଏହାଠାରୁ ବଳି ଧନ୍ୟତା ଆଉ କ ’ ଣ ହୋଇପାରେ ? ସେଥିପାଇଁ ସୁଦ୍ଧା ମହାରାଷ୍ଟ୍ର ସରକାର ଧନ୍ୟବାଦର ପାତ୍ର । ଦର୍ଶନାର୍ଥୀମାନଙ୍କ ସକାଶେ ନିର୍ମାଣ କରାଯାଉଥିବା ନୂତନ ପରିସରର ଭୂମିପୂଜନ ଅବସରରେ ଉପସ୍ଥିତ ହୋଇଥିବାରୁ ମୋତେ ବି ଖୁବ୍‌ ପ୍ରସନ୍ନ ଲାଗୁଛି । ଆଜି ଦିନରେ ସାଇବାବା ଇଂଲିଶ ମାଧ୍ୟମ ସ୍କୁଲ - ବାଳିକା ବିଦ୍ୟାଳୟ ଏବଂ କଲେଜର ଆଧାରଶିଳା ରଖାଯାଉଛି । ମୋର ପୂର୍ଣ୍ଣ ବିଶ୍ୱାସ ଯେ ସାଇଙ୍କ ଜୀବନ ଏବଂ ଦର୍ଶନକୁ ନେଇ ଆରମ୍ଭ ହେବାକୁ ଥିବା ସାଇ ନଲେଜ ପାର୍କ ଲୋକମାନଙ୍କୁ ସାଇଙ୍କ ଶିକ୍ଷାକୁ ବୁଝିବାରେ ଆହୁରି ସରଳ ହେବ ।


    ସାଥୀଗଣ , ଆଜି ଏଠାରେ ଦଶ ମେଗାୱାଟର ଏକ ସୌରଶକ୍ତି ୟୁନିଟର ବି କାର୍ଯ୍ୟ କରିବା ଆରମ୍ଭ କରିଛି । ଏହା ଦ୍ୱାରା ସଂସ୍ଥାନର ସଂସାଧନ ବୃଦ୍ଧି ପାଇବ । ଏବଂ ସ୍ୱଚ୍ଛ ଶକ୍ତି ଦ୍ୱାରା ସଂସ୍ଥାନର ଢ଼େର ଭାଗୀଦାରୀ ରହିବ । ଏକ ପ୍ରକାର କହିବାକୁ ଗଲେ ସାଇ ଟ୍ରଷ୍ଟ ପକ୍ଷରୁ କୋଟି କୋଟି ଶ୍ରଦ୍ଧାଳୁଙ୍କ ସକାଶେ ଏହି ଦଶହରାର ବିଜୟାଦଶମୀ ଏକ ବଡ଼ ଉପହାର କହିଲେ ଅତ୍ୟୁକ୍ତି ହେବନାହିଁ ।


    ସାଥୀଗଣ , ନବରାତ୍ର ଠାରୁ ନେଇ ଦିପାବଳୀ ପର୍ଯ୍ୟନ୍ତ ବର୍ଷର ଏହା ଏପରି ଏକ ସମୟ ଯେତେବେଳେ ଦେଶବାସୀ ଘର , ଗାଡ଼ି , ଗହଣାଗାଣ୍ଠି ଭଳି ଅନେକ ସାମଗ୍ରୀ କ୍ରୟ କରିଥାନ୍ତି । ଯାହାର ସାମର୍ଥ୍ୟ ଯେତିକି ସେ ସେହି ଅନୁସାରେ ପଇସା ବଞ୍ଚାଇ ରଖିଥାଏ ଏବଂ ନିଜ ପରିବାରକୁ ଏହି ସମୟରେ ଉପହାର ଦେଇଥାଏ । ମୋତେ ଖୁବ୍‌ ଖୁସି ଲାଗୁଛି ଯେ ଦଶହରାର ଏହି ପବିତ୍ର ପର୍ବ ଅବସରରେ ମୋତେ ମହାରାଷ୍ଟ୍ରର ଅଢ଼େଇ ଲକ୍ଷ ଭାଇ ଓ ଭଉଣୀମାନଙ୍କୁ ନିଜର ଘର ସ୍ୱପ୍ନକୁ ସାକାର କରିବାର ଅବସର ମିଳିପାରିଛି ।


    ମୋର ସେହି ଭାଇ ଓ ଭଉଣୀମାନେ ଯେଉଁମାନଙ୍କ ସକାଶେ ନିଜର ଘର ସଦାବେଳେ ଏକ ସ୍ୱପ୍ନ ହୋଇ ରହି ଆସିଥିଲା , ସେମାନଙ୍କୁ ନିଜର ଏହି ବିଶାଳ ପରିବାରର ସଦସ୍ୟମାନଙ୍କୁ ଏକା ସାଙ୍ଗରେ ଗୃହ ପ୍ରବେଶ କରାଇବା ଭଳି ବଡ଼ ସୌଭାଗ୍ୟ ଆଉ କଣ ଥାଇପାରେ ? ଏହାକୁ ମୁଁ ଗରିବ ଭାଇ ଓ ଭଉଣୀମାନଙ୍କୁ ସେବା କରିବାର ଅବସର ବୋଲି ଭାବୁଛି । ଦଶହରା ପୂଜା ଭଲା ମୋ ପାଇଁ ଏହାଠାରୁ ବଳି ବଡ଼ ସେବା ଆଉ କଣ ଅଛି ? ଆପଣମାନଙ୍କୁ ସମସ୍ତଙ୍କୁ ପ୍ରଧାନମନ୍ତ୍ରୀ ଆବାସ ଯୋଜନା ମାଧ୍ୟମରେ ନିର୍ମାଣ କରାଯାଇଥିବା ଏହି ନୂତନ ଘର , ଆପଣଙ୍କ ଜୀବନରେ ଆସିଥିବା ଏହି ଶୁଭ ଅବସରରେ , ଆପଣମାନଙ୍କୁ ସମସ୍ତଙ୍କୁ ଅନେକ ଅନେକ ଶୁଭକାମନା ଜ୍ଞାପନ କରୁଛି । ଏହି ନୂତନ ଗୃହ ଆପଣମାନଙ୍କ ସ୍ୱପ୍ନର ପ୍ରତୀକ ତ ନିଶ୍ଚୟ । ଆପଣମାନଙ୍କ ଆକାଂକ୍ଷାକୁ ନୂତନ ରୂପ ଦେବାର ମାଧ୍ୟମ ମଧ୍ୟ । ଏଣିକି ଆପଣମାନଙ୍କ ଜୀବନ , ଆପଣମାନଙ୍କ ସନ୍ତାନମାନଙ୍କ ଜୀବନରେ ସାର୍ଥକ ପରିବର୍ତ୍ତନ ପଥରେ ଅଗ୍ରସର ହେବ । ଏହା ଦାରିଦ୍ର୍ୟ ଉପରେ ବିଜୟ ହାସଲ କରିବା ଦିଗରେ ଏକ ବହୁତ ବଡ଼ ମହତ୍ତ୍ୱପୂର୍ଣ୍ଣ ପଦକ୍ଷେପ ଭାବେ ପରିଗଣିତ ହେବ ।


    ସାଥୀଗଣ , ନିଜର ଗୋଟିଏ ଘର ଥିଲେ ଜୀବନ କେତେ ସରଳ ହୋଇଯାଏ! ଏବଂ ଦାରିଦ୍ର୍ୟ ବିରୋଧରେ ଲଢ଼ିବାର ନୂତନ ଉତ୍ସାହ ମଧ୍ୟ ସୃଷ୍ଟି ହୋଇଥାଏ । ମନରେ ଏକ ସାଧାରଣ ଭାବ ଜନ୍ମ ନିଏ । ଏହାକୁ ଧ୍ୟାନରେ ରଖି ଆମେ 2022 ମସିହା ସୁଦ୍ଧା ଭାରତର ସ୍ୱାଧୀନତା ପ୍ରାପ୍ତିର 75ତମ ବର୍ଷରେ ଚିନ୍ତା କରିଛୁ ଯେ ଦେଶର ପ୍ରତ୍ୟେକ ବାସହୀନ ପରିବାରଙ୍କୁ ସେମାନଙ୍କୁ ନିଜର ଗୋଟିଏ ଘର ଦେବୁ । ଏହି ଲକ୍ଷ୍ୟ ରଖି ଆମେ ଆମର କାର୍ଯ୍ୟ ଜାରି ରଖିଛୁ ।


    ମୋତେ ଖୁସି ଲାଗୁଛି ଯେ ପାଖାପାଖି ଏତେ କମ୍‌ ସମୟ ଭିତରେ ଆମେ ଅଧା ରାସ୍ତା ପାର କରିସାରିଛୁ । ଭାଇ ଓ ଭଉଣୀମାନେ , ଗରିବ ହୁଅନ୍ତୁ ଅବା ମଧ୍ୟମ ବର୍ଗର ପରିବାର , ବିଗତ ଚାରି ବର୍ଷ ଭିତରେ ସେମାନଙ୍କୁ ଝୁପୁଡ଼ି ଘରୁ , ଭଡ଼ା ଘରୁ ଆଣି ନିଜ ଘର ପ୍ରଦାନ କରିବା ସକାଶେ ସରକାର ଗମ୍ଭୀର ପ୍ରୟାସ କରି ଆସିଛନ୍ତି । ପୂର୍ବରୁ ମଧ୍ୟ ପ୍ରୟାସ କରାଯାଇଥିଲା । କିନ୍ତୁ ଦୁର୍ଭାଗ୍ୟ ଯେ ଏହାର ଲକ୍ଷ୍ୟ ଗରିବମାନଙ୍କୁ ଘର ଦେଇ ଗରିବମାନଙ୍କୁ ସଶକ୍ତ କରିବା ପରିବର୍ତ୍ତେ ଏକ ବିଶେଷ ପରିବାରର ନାମ ପ୍ରଚାର କରିବା କେବଳ ଉଦ୍ଦେଶ୍ୟ ହୋଇ ରହିଯାଇଥିଲା । କେବଳ ଭୋଟ ବ୍ୟାଙ୍କ ସୃଷ୍ଟି କରିବା ଏହାର ଉଦ୍ଦେଶ୍ୟ ଥିଲା । ଭଲ ଘର ହୋଇଥିବ , ସେଥିରେ ଶୌଚାଳୟ ଥିବ , ବିଜୁଳି ଥିବ , ପାଣି ଥିବ , ଗ୍ୟାସ ସଂଯୋଗ ଥିବ । ଏହା ଉପରେ ପୂର୍ବରୁ କେବେ ଚିନ୍ତା ସୁଦ୍ଧା କରାଯାଇନଥିଲା । କୌଣସି ଯୋଜନାର ମୂଳରେ କଦାପି ରାଜନୈତିକ ସ୍ୱାର୍ଥ ନିହିତ ହେବା ଅନୁଚିତ । ରାଜନୈତିକ ସ୍ୱାର୍ଥ ପରିବର୍ତ୍ତେ କେବଳ ଏବଂ କେବଳ ଗରିବମାନଙ୍କ କଲ୍ୟାଣ ହିଁ ଚିନ୍ତା କରାଯିବା ଆବଶ୍ୟକ । ତେବେ ଯାଇ ଜୀବନକୁ ସରଳ କରିବାର ପ୍ରେରଣା ପ୍ରାପ୍ତ ହୋଇପାରିବ । ତା ’ ହେଲେ ଯାଇ କାର୍ଯ୍ୟର ଗତି ପ୍ରଖର ହୋଇପାରିବ । ଏହା ଆଜି ଦେଶ ସମ୍ମୁଖରେ ସାକ୍ଷାତ ପ୍ରମାଣ ଓ ଉଦାହରଣ ହୋଇ ଉଭା ହୋଇଛି ।


    ସାଥୀଗଣ , ପୂର୍ବରୁ ଯେଉଁ ସରକାର ଥିଲା , ତା ’ ପୂର୍ବର ସରକାର ଏହାର ଶେଷ ଚାରିବର୍ଷ ସମଗ୍ର ଦେଶରେ କେବଳ 25 ଲକ୍ଷ ବାସଗୃହ ନିର୍ମାଣ କରିଥିଲେ । ଚାରି ବର୍ଷରେ ମାତ୍ର 25 ଲକ୍ଷ ବାସଗୃହ... କେତେ... ଟିକିଏ ଚିନ୍ତା କରି କହନ୍ତୁ ନା , କେତେ ଘର ... ଚାରି ବର୍ଷ ଭିତରେ ମାତ୍ର ଏତିକି ଘର ? ମାତ୍ର 25 ଲକ୍ଷ ଘର , ଯେତେବେଳେ କି ବିଗତ ଚାରି ବର୍ଷ ଭିତରେ ଆମ ସରକାର କେନ୍ଦ୍ରରେ କ୍ଷମତାସୀନ ହେବା ପରେ ଭାରତୀୟ ଜନତା ପାର୍ଟି ନେତୃତ୍ୱରେ ସରକାର ଗଠିତ ହେବାପରେ ଚାରି ବର୍ଷ ଭିତରେ 1 କୋଟି 25 ଲକ୍ଷ ବାସଗୃହ ନିର୍ମାଣ କରାଯାଇଛି । ସେମାନଙ୍କ ଚାରିବର୍ଷର ବାସଗୃହ ନିର୍ମାଣ ସଂଖ୍ୟା ଥିଲା ମାତ୍ର 25 ଲକ୍ଷ ।


    ଯଦି ସେହି ସରକାର ଆଜି କ୍ଷମତାରେ ଥାଆନ୍ତା , ତେବେ ସେମାନଙ୍କୁ ଏତିକି ସଂଖ୍ୟକ ବାସଗୃହ ନିର୍ମାଣ କରିବା ସକାଶେ 20 ବର୍ଷ ସମୟ ଲାଗିଥାନ୍ତା... 20 ବର୍ଷ ଏବଂ ଆପଣମାନଙ୍କୁ ସେହି ଘର ପାଇବା ସକାଶେ 20 ବର୍ଷ କାଳ ଅପେକ୍ଷା କରିବାକୁ ପଡ଼ିଥାନ୍ତା । ଦ୍ରୁତ ଗତିରେ କାର୍ଯ୍ୟ କରୁଥିବା ସରକାର ଗରିବ ଲୋକମାନଙ୍କ ପାଇଁ ଦ୍ରୁତ ଗତିରେ କିଭଳି ଚିନ୍ତା କରିଥାଏ ଆମ ସରକାର ହେଉଛି ତାହାର ପ୍ରକୃଷ୍ଟ ଉଦାହରଣ । ଏବଂ ଆପଣମାନେ ଲକ୍ଷ୍ୟ କରିପାରିବେ , ସବୁକିଛି ତ ସେହି ଭଳି ରହିଛି । ସେହି ସାଧନ , ସେହି ସଂସାଧନ , ସେହି ଲୋକ , କିନ୍ତୁ ଆମର ଆଭିମୁଖ୍ୟ ସ୍ପଷ୍ଟ । ଗରିବ ଲୋକମାନଙ୍କ ସକାଶେ ସେବା କରିବାର ଭାବନାକୁ ନେଇ ଆମେ ଯେତେବେଳେ କାର୍ଯ୍ୟ କରୁଛୁ ସେତେବେଳେ ଏଭଳି କ୍ଷିପ୍ର ଗତିରେ ସଫଳତା ହାସଲ ହୋଇପାରିଛି ।


    ଭାଇ ଓ ଭଉଣୀମାନେ , ପୂର୍ବ ସରକାର ଗୋଟିଏ କୋଠାଘର ନିର୍ମାଣ କରିବା ସକାଶେ ପାଖାପାଖି 18 ମାସ ଲଗାଉଥିଲେ । ଅର୍ଥାତ , ଦେଢ଼ ବର୍ଷ ଲାଗି ଯାଉଥିଲା । ବର୍ତ୍ତମାନର ସରକାର ଗୋଟିଏ ବର୍ଷ ଭିତରେ ଅର୍ଥାତ , 12 ମାସରୁ କମ୍‌ ସମୟ ଭିତରେ ସେହି ଘର ନିର୍ମାଣ କରିପାରୁଛି । ସମୟରେ ତ କମି ଆସିଛି କିନ୍ତୁ ଘରର ଆକାର ବଢ଼ିଛି । ଏଥି ସହ ଗୃହ ନିର୍ମାଣ କରିବା ପାଇଁ ସରକାରୀ ସହାୟତାକୁ ବି 70 ହଜାର ଟଙ୍କାରୁ ବଢ଼ାଇ ଏକ ଲକ୍ଷ 20 ହଜାର ଟଙ୍କା କରିଦିଆ ଯାଇଛି । ସବୁଠାରୁ ବଡ଼ କଥାଟି ହେଲାଯେ ଏବେ ଏହି ଅର୍ଥ ସିଧାସଳଖ ହିତାଧିକାରୀମାନଙ୍କ ଜମା ଖାତରେ ଜମା ହୋଇପାରୁଛି । ଏବଂ ଲାଭାର୍ଥୀମାନଙ୍କୁ ଚୟନ କରିବା ପଦ୍ଧତି ବେଶ୍‌ ବୈଜ୍ଞାନିକ ଓ ପାରଦର୍ଶୀ ଢ଼ଙ୍ଗରେ ସଂପନ୍ନ ହୋଇପାରୁଛି । କେବଳ ସେତିକି ନୁହେଁ , ସେହି ଘର କିଭଳି ଅଧିକ ସଂପନ୍ନ ହେବ , ସେଥିରେ ଶୌଚାଳୟ ରହିବ , ସମସ୍ତ ପ୍ରକାର ମୂଳଭୂତ ସୁବିଧା ଉପଲବ୍ଧ ହୋଇପାରିବ ତାହାର ସୁବନ୍ଦୋବସ୍ତ କରାଯାଇଛି । ତାହା ଉପରେ ବିଶେଷ ଧ୍ୟାନ ଦିଆଯାଇଛି ।


    ମୁଁ ପୁଣି ଥରେ ପ୍ରଧାନମନ୍ତ୍ରୀ ଆବାସ ଯୋଜନା ଅନୁସାରେ ଆଜି ନିଜର ଘର ପ୍ରାପ୍ତ କରିବାକୁ ଥିବା ହିତାଧିକାରୀମାନଙ୍କ ହୃଦୟରୁ ଅନେକ ଅନେକ ଅଭିନନ୍ଦନ ଜଣାଉଛି । ଏବଂ ମୋତେ ଯେତେବେଳେ ଆଜି ଭିନ୍ନ ଭିନ୍ନ ଜିଲ୍ଲାର କିଛି ପରିବାରଙ୍କ ସହ କଥାବାର୍ତ୍ତା କରିବାର ସୁଯୋଗ ମିଳିଲା , ସେମାନଙ୍କ ସହ ଭାବ ବିନିମୟ କରି ମୋତେ ଖୁବ୍‌ ଖୁସି ଲାଗିଲା । ସେକଥା ଆପଣ କଳ୍ପନା ସୁଦ୍ଧା କରିପାରିବେନି । ଯେତେବେଳେ ମୋ ଦେଶର କୌଣସି ଗରିବ ପରିବାରର ସଦସ୍ୟଙ୍କ ମୁହଁରେ ଖୁସି ଦୃଶ୍ୟମାନ ହୁଏ , ସେତେବେଳେ କାର୍ଯ୍ୟ କରୁଥିବା ଲୋକର ଜୀବନ ଧନ୍ୟ ହୋଇ ଯାଇଥାଏ । ଆହୁରି ନୂଆ ନୂଆ କାର୍ଯ୍ୟ କରିବା ସକାଶେ ସେଥିରୁ ଶକ୍ତି ଓ କିରଣ ମିଳିଥାଏ । ଆଜି ଏହି ସବୁ ଭାଇ ଓ ଭଉଣୀମାନେ ଯେଉଁ ଆଶୀର୍ବାଦ ଦେଇଛନ୍ତି ମୁଁ ପୁଣି ଥରେ ସେହି ସଂକଳ୍ପକୁ ଦୋହରାଇବାକୁ ଚାହେଁ ଯେ ଆପଣମାନଙ୍କ ସେବା କରିବା ସକାଶେ ଆମେ ଜୀବନର ପ୍ରତିଟି ମୁହୂର୍ତ୍ତ ବିନିଯୋଗ କରିବା ଲାଗି ସଂକଳ୍ପବଦ୍ଧ ଏବଂ ତାହା କରିଚାଲିବୁ ।


    ଭାଇ ଓ ଭଉଣୀମାନେ , ଦେଶର ପ୍ରତ୍ୟେକ ପରିବାର ନିକଟରେ ନିଜର ଶୌଚାଳୟ ସୁବିଧା ଉପଲବ୍ଧ ହେଉ , ଏବଂ ସେମାନଙ୍କୁ ସେହି ସୁବିଧା ସହ ସଂଯୋଗ କରିବା ନିମନ୍ତେ ଆମେ ଚଳାଇ ଥିବା ଅଭିଯାନ ଏବେ ଅନ୍ତିମ ପର୍ଯ୍ୟାୟରେ ପହଞ୍ଚିଛି । ମହାରାଷ୍ଟ୍ର ସରକାର ତ ଏହି ପ୍ରସଙ୍ଗରେ ପ୍ରଶଂସନୀୟ କାର୍ଯ୍ୟ କରିଛନ୍ତି । ଏବେ ସମଗ୍ର ମହାରାଷ୍ଟ୍ର ଖୋଲା ଶୌଚକାର୍ଯ୍ୟରୁ ନିଜକୁ ମୁକ୍ତ ଘୋଷଣା କରିଛି । ସେଥିପାଇଁ ରାଜ୍ୟ ସରକାର 11 କୋଟି ନାଗରିକଙ୍କୁ ବି ମୁଁ ଅନେକ ଅନେକ ଅଭିନନ୍ଦନ ଜଣାଉଛି । ଏହା ଦ୍ୱାରା ମହାରାଷ୍ଟ୍ରର ଗାଁ ଠାରୁ ଗଳିକନ୍ଦି ସବୁ ସଫାସୁତରା ତ ରହିବ , ସେଥି ସହ ଡ଼ାଇରିଆ ଭଳି ବେମାରୀ ଆଉ ଗରିବ କୃଷକ ପରିବାରର ସଦସ୍ୟମାନଙ୍କୁ , ସେମାନଙ୍କ ପିଲାମାନଙ୍କୁ ଆକ୍ରାନ୍ତ କରିବ ନାହିଁ , ସେମାନେ ସୁରକ୍ଷିତ ରହିପାରିବେ ।


    ସାଥୀଗଣ , ଯେତେବେଳେ ଗରିବ ଲୋକମାନଙ୍କ ଜୀବନ ଓ ସ୍ୱାସ୍ଥ୍ୟରକ୍ଷା କଥା ଉଠେ , ଯାହା ଆଜିକାଲି ସମଗ୍ର ବିଶ୍ୱରେ ଆୟୁଷ୍ମାନ ଭାରତ ଅର୍ଥାତ ପିଏମଜେଏୱାଇ - ପ୍ରଧାନମନ୍ତ୍ରୀ ଜନ ଆରୋଗ୍ୟ ଯୋଜନାର ବିଶେଷ ଚର୍ଚ୍ଚା ହେଉଛି । ଏହା ମାଧ୍ୟମରେ ପ୍ରତି ବର୍ଷ ଦେଶର ପାଖାପାଖି 50 କୋଟି ନାଗରିକଙ୍କୁ ଗମ୍ଭୀର ବେମାରୀର ସ୍ଥିତିରୁ ମାଗଣାରେ ଚିକିତ୍ସା ସୁବିଧା ସୁନିଶ୍ଚିତ କରାଯାଇ ପାରିଛି ।


    ମହାରାଷ୍ଟ୍ରର ବି ଲକ୍ଷ ଲକ୍ଷ ପରିବାରଙ୍କ ପର୍ଯ୍ୟନ୍ତ ଏହି ଲାଭ ପହଞ୍ଚିବାରେ ଲାଗିଛି । ଏବେ ତ ଏହାର ଅୟମାରମ୍ଭ ମାତ୍ର ହୋଇଛି । ଏହାର ମାସଟିଏ ସୁଦ୍ଧା ପୂରଣ ହୋଇନାହିଁ । କିନ୍ତୁ ସାରା ଦେଶର ହସପିଟାଲମାନେ ପାଖାପାଖି ଏକ ଲକ୍ଷ ରୋଗୀ ଏଥିରୁ ଫାଇଦା ହାସଲ କରିସାରିଲେଣି । ଏହି ଯୋଜନା ଫଳରେ କୌଣସି ଗରିବ ଲୋକକୁ ମାଗଣାରେ ପେଟର ଷ୍ଟୋନ ଅସ୍ତ୍ରୋପଚାର ଚିକିତ୍ସା ସୁବିଧା ହାସଲ କରାଯାଇପାରୁଛି । କୌଣସି ଗରିବ ଲୋକର ଟ୍ୟୁମର ଅପରେସନ୍‌ କରାଯାଇ ପାରୁଛି । କାହାପାଇଁ 50 ହଜାର ଟଙ୍କାର ମେଡ଼ିକାଲ ବିଲ୍‌ ଭରାଯାଇଛି ତ ଆଉ କାହା ପାଇଁ 3 ଲକ୍ଷ ଟଙ୍କାର ମେଡ଼ିକାଲ ବିଲ୍‌ ଭରାଯାଇଛି ।


    ସାଥୀଗଣ , ଏହି ଯୋଜନା ମାଧ୍ୟମରେ ଆଜିସୁଦ୍ଧା ଯେଉଁ ଦାବି/କ୍ଳେମ ଦିଆଯାଇଛି ସେଥିରେ ପ୍ରତି ରୋଗୀ ପିଛା ହାରାହାରି 20 ହଜାର ଟଙ୍କା ସୁବିଧା ପ୍ରଦାନ କରାଯାଇଛି । ଏବେ ଆପଣମାନେ ଚିନ୍ତା କରନ୍ତୁ । ହଜାର ହଜାର ସଂଖ୍ୟାର ଏହି ରାଶି ସେହି ଗରିବ ଲୋକଙ୍କୁ ନିଜ ପକେଟରୁ ଖର୍ଚ୍ଚ କରିବାକୁ ପଡ଼ିଥାନ୍ତା । ସେମାନେ ହୁଏତ ସେହି ଖର୍ଚ୍ଚ ବହନ କରିବାକୁ ଅସମର୍ଥ ହୋଇଥାନ୍ତେ । ସେହି କାରଣରୁ ସେମାନେ ହସପିଟାଲ ସୁଦ୍ଧା ଯାଇନଥାନ୍ତେ । ଏବେ ସରକାର ସେହି ଗରିବ ଲୋକମାନଙ୍କ ପାଖରେ ଠିଆ ହୋଇଛନ୍ତି । ସରକାର ସେମାନଙ୍କୁ ନିର୍ଭର ପ୍ରତିଶ୍ରୁତି ଦେଇଛନ୍ତି ଯେ ସେମାନେ ପଇସା କଥା ଚିନ୍ତା ନକରନ୍ତୁ , ପ୍ରଥମେ ନିଜର ଚିକିତ୍ସା କରାନ୍ତୁ ।


    ସାଥୀଗଣ , ଆୟୁଷ୍ମାନ ଭାରତ ଯୋଜନା ମାଧ୍ୟମରେ ଦେଶରେ ଆଧୁନିକ ମେଡ଼ିକାଲ ଭିତ୍ତିଭୂମିର ନୂତନ ଢ଼ାଞ୍ଚା ପ୍ରସ୍ତୁତ କରାଯାଉଛି । ବିଶେଷ କରି ଟାୟାର- 2 , ଟାୟାର- 3 ଭଳି ସହରମାନଙ୍କରେ ହଜାର ହଜାର ନୂଆ ହସପିଟାଲ ଖୋଲିବାର ସମ୍ଭାବନା ସୃଷ୍ଟି ହେଉଛି । ସେହିସବୁ ହସପିଟାଲ ଦେଶର ଯୁବପିଢ଼ିଙ୍କ ସକାଶେ ରୋଜଗାରର ଲକ୍ଷ ଲକ୍ଷ ନୂତନ ଅବସର ଆଣି ଆସୁଛି ।


    ଭାଇ ଓ ଭଉଣୀମାନେ , ସମାଜର ପ୍ରତ୍ୟେକ ବର୍ଗ , ପ୍ରତ୍ୟେକ ବ୍ୟକ୍ତି ସୁଖଶାନ୍ତିରେ ଜୀବନ ଅତିବାହିତ କରୁ , ସମସ୍ତଙ୍କ ଜୀବନ ସରଳ ଏବଂ ସୁଲଭ ହେଉ , ଏହି ଲକ୍ଷ୍ୟର ସହ ସରକାର କାର୍ଯ୍ୟ କରୁଛନ୍ତି । ମୁଁ ଜାଣିବାକୁ ପାଇଛି ଯେ ରାଜ୍ୟର ଅଂଶରୁ ଆମର ମହାରାଷ୍ଟ୍ରରେ ବରୁଣ ଦେବଙ୍କ କୃପା କିଛି କମ୍‌ ହୋଇଛି , ଅର୍ଥାତ , ରାଜ୍ୟରେ ସ୍ୱଳ୍ପବୃଷ୍ଟି ହୋଇଛି । ମୁଁ ଆପଣମାନଙ୍କୁ ନିର୍ଭର ଆଶ୍ୱାସନା ଦେଉଛି ଯେ ପ୍ରଧାନମନ୍ତ୍ରୀ ଫସଲ ବୀମା ଯୋଜନା ଅଧୀନରେ ଆପଣମାନଙ୍କୁ ଯଥା ଶୀଘ୍ର ସମସ୍ତ ପ୍ରକାର ସହାୟତା ଯୋଗାଇ ଦିଆଯିବ । ଏହା ବ୍ୟତୀତ , ମହାରାଷ୍ଟ୍ର ସରକାର ଯେଉଁ ପଦକ୍ଷେପମାନ ଗ୍ରହଣ କରୁଛନ୍ତି ସେଥିରେ କେନ୍ଦ୍ର ବି କାନ୍ଧକୁ କାନ୍ଧ ମିଳାଇ ସଂପୂର୍ଣ୍ଣ ସହଯୋଗ କରିବ ।


    ଭାଇ ଓ ଭଉଣୀମାନେ , ଜଳର ଏହି ସଂକଟରୁ ଦେଶର କୃଷକମାନଙ୍କୁ ଉଦ୍ଧାର କରିବା ସକାଶେ ସରକାର ପ୍ରଧାନମନ୍ତ୍ରୀ କୃଷି ସିଞ୍ଚନ ଯୋଜନା ମାଧ୍ୟମରେ ବର୍ଷ ବର୍ଷ ଧରି ଅଟକି ରହିଥିବା ପରିଯୋଜନାଗୁଡିକୁ ସଂପୂର୍ଣ୍ଣ କରିବା ଦିଗରେ କାର୍ଯ୍ୟ କରୁଛନ୍ତି । ଏହା ମାଧ୍ୟମରେ ମହାରାଷ୍ଟ୍ରରେ ବି ଅନେକ ବଡ଼ ବଡ଼ ପ୍ରକଳ୍ପ କାର୍ଯ୍ୟ ଜାରି ରହିଛି । ମହାରାଷ୍ଟ୍ର ସରକାର ବି ନିଜର ଜଳଯୁକ୍ତ ଶିବିର ଅଭିଯାନ ମାଧ୍ୟମରେ ଜଳ ସଂକଟର ମୁକାବିଲା ଦିଗରେ ଅଭୂତପୂର୍ବ ପ୍ରୟାସ କରିଛନ୍ତି । ଏହା ଅତ୍ୟନ୍ତ ସନ୍ତୋଷ ଓ ଆଶ୍ୱସ୍ତିର କଥା ଯେ ଏହି ଅଭିଯାନ ଯୋଗୁ ରାଜ୍ୟର 16 ହଜାର ଗ୍ରାମକୁ ମରୁଡ଼ିମୁକ୍ତ କରାଯାଇ ପାରିଛି ଏବଂ ପାଖା ପାଖି 9 ହଜାର ଗ୍ରାମ ମରୁଡ଼ିମୁକ୍ତ କରିବା ଅଭିପ୍ରାୟରେ ଏବେ କାର୍ଯ୍ୟ ଜୋରସୋରରେ ଜାରି ରହିଛି ।


    ମୁଁ ମହାରାଷ୍ଟ୍ରର ଲୋକମାନଙ୍କୁ ଏଥିପାଇଁ ମଧ୍ୟ ପ୍ରଶଂସା କରିବାକୁ ଚାହେଁ ଯେ ସେମାନେ ସିଞ୍ଚନ ଟ୍ୟାଙ୍କର ସଫାଇ ଏବଂ କ୍ଷାରମୁକ୍ତ ଅଭିଯାନକୁ ଢ଼େର୍‌ ସଫଳତା ପୂର୍ବକ ଚଳାଇ ଆସୁଛନ୍ତି । ସେଚ ଜଳାଶୟରୁ 9 କୋଟି ଘନମିଟର ପଙ୍କ ଉଦ୍ଧାର କାର୍ଯ୍ୟ କିଛି ସହଜ ଅବା ମାମୁଲି କଥା ନୁହେଁ । କିନ୍ତୁ ଆପଣମାନେ ଜନ ଭାଗୀଦାରୀ ମାଧ୍ୟମରେ ଏହି ଅଭୂତପୂର୍ବ କାର୍ଯ୍ୟ ହାସଲ କରି ସମଗ୍ର ଦେଶ ସମ୍ମୁଖରେ ଏକ ଅନୁକରଣୀୟ ଉଦାହରଣ ସୃଷ୍ଟି କରିଛନ୍ତି । ସେମାନଙ୍କୁ ଏକ ନୂତନ ମାର୍ଗ ପ୍ରଦର୍ଶନ କରିଛନ୍ତି । ମୁଁ ଜାଣିବାକୁ ପାଇଛି ଯେ ଏହି କାମ ଯଦି କୌଣସି କଣ୍ଟ୍ରାକ୍ଟର କରିଥାନ୍ତେ , ସେଥିପାଇଁ 6 ଶହ କୋଟିରୁ ଅଧିକ ଟଙ୍କା ବ୍ୟୟ କରିବାକୁ ପଡ଼ିଥାନ୍ତା । କିନ୍ତୁ ଆପଣମାନେ ନିଜସ୍ୱ ଶ୍ରମଦାନ ବଳରେ ତାହା ହାସଲ କରିପାରିଛନ୍ତି ।


    ସାଥୀଗଣ , ଯଦି ଫସଲ ଅମଳ ଅଧିକ ହେଲା , ଏବଂ ତାହା ଉଚିତ ମୂଲ୍ୟରେ କିପରି ଉପଲବ୍ଧ ହେବ ସେଥିପାଇଁ ବି ନିରନ୍ତର ପ୍ରୟାସ କରାଯିବାର ଆବଶ୍ୟକତା ରହିଛି । ଆମ ସରକାରଙ୍କର ଏହା ସଦାବେଳେ ପ୍ରୟାସ ରହିଆସିଛି ଯେ ସର୍ବନିମ୍ନ ସହାୟକ ମୂଲ୍ୟ (ଏମଏସପି)କୁ ନେଇ କୃଷକମାନେ ବର୍ଷ ବର୍ଷ ଧରି ଯେଉଁ ଦାବି କରି ଆସୁଥିଲେ ସେମାନଙ୍କର ପୁରୁଣା ଦାବି ଯେଭଳି ପୂରଣ କରାଯାଇ ପାରିବ । ଏବଂ ଆମେ ତାହା ପୂରଣ କରିବାରେ ସକ୍ଷମ ହୋଇଛୁ । ସରକାର ଆଖୁ ସମେତ ଖରିଫ ଏବଂ ରବି ଫସଲର 21 ପ୍ରକାର କୃଷି ଉତ୍ପାଦର ସମର୍ଥନ ମୂଲ୍ୟ ଉପରେ 50 ପ୍ରତିଶତ ବୃଦ୍ଧ କରିବାକୁ ସ୍ଥିର କରିଛନ୍ତି । ଏହା ଏକ ଐତିହାସିକ ନିଷ୍ପତ୍ତି ଏବଂ ଏହା ଦ୍ୱାରା ଏହି ଦେଶର କୋଟି କୋଟି କୃଷକଙ୍କ ହଜାର ହଜାର କୋଟି ଟଙ୍କାର ଫାଇଦା ମିଳିବ । ସେମାନଙ୍କର ଅତିରିକ୍ତ ଆୟ ସୁନିଶ୍ଚିତ ହୋଇପାରିବ ।


    ସାଥୀଗଣ , କ୍ଷେତ ସହିତ ସରକାର ପର୍ଯ୍ୟଟନକୁ ବି ପ୍ରୋତ୍ସାହନ ପ୍ରଦାନ କରି ଆସୁଛନ୍ତି । ମହାରାଷ୍ଟ୍ରରେ ତ ଶିରିଡ଼ି ଭଳି ଆସ୍ଥା ସହ ଯୋଡ଼ି ହୋଇ ରହିଥିବା ବଡ଼ ବଡ଼ ସ୍ଥାନମାନ ରହିଛି । ପୁଣି ଅପର ପକ୍ଷରେ ଅଜନ୍ତା , ଏଲୋରା ଭଳି ଆକର୍ଷଣୀୟ ପର୍ଯ୍ୟଟନ ସ୍ଥଳୀମାନ ରହିଛି । ସେଠାକୁ ସମଗ୍ର ବିଶ୍ୱରୁ ପର୍ଯ୍ୟଟକମାନେ ବହୁ ସଂଖ୍ୟାରେ ଆସୁଛନ୍ତି । ଆସ୍ଥା , ଆଧ୍ୟାତ୍ମ୍ୟ ଏବଂ ଇତିହାସ ଦ୍ୱାରା ଯୁବକମାନଙ୍କୁ ରୋଜଗାରକ୍ଷମ କରାଯାଇପାରିବ ଏବଂ ସେମାନଙ୍କର ଉପାର୍ଜନ ବୃଦ୍ଧିପାଇବ । ଏହାକୁ ଯୋଡ଼ିବା ସକାଶେ ଆମେ ଏକ ବିରାଟ ଅଭିଯାନ ଆରମ୍ଭ କରିଛୁ ।


    ଦେଶର ପର୍ଯ୍ୟଟନ ସର୍କିଟକୁ ପରସ୍ପର ସହ ଯୋଡ଼ାଯାଉଛି । ସେଠାରେ ସମସ୍ତ ପ୍ରକାର ସୁବିଧା ନିର୍ମାଣ କରାଯାଉଛି । ଏଠାରେ ଶିରିଡ଼ିରେ ବି ଗତ ଥର ଯେତେବେଳେ ଶତାବ୍ଦୀ ସମାରୋହର ଶୁଭାରମ୍ଭ କରିବାକୁ ଆମର ମହାମହୀମ ରାଷ୍ଟ୍ରପତି ଜୀ ଆସିଥିଲେ ସେ ଏକ ବିମାନ ବନ୍ଦର ଉପହାର ଦେଇଥିଲେ । ମୋତେ ଅବଗତ କରାଯାଇଛି ଯେ ଏଠାରୁ ଯେଉଁ ଫ୍ଲାଇଟ ଏବେ ଚଳାଚଳ କରୁଛି ସେଥିରେ ଆଗାମୀ ଦିନରେ ଆହୁରି ବୃଦ୍ଧି ଘଟିବ । ତାହା ଫଳରେ ଦେଶ ଓ ଦୁନିଆର କୋଣ ଅନୁକୋଣରୁ ସାଇଭକ୍ତମାନେ ସହଜରେ ଏଠାକୁ ଆସି ଦର୍ଶନ ଲାଭ କରିପାରିବେ ।


    ଭାଇ ଓ ଭଉଣୀମାନେ , ମହାରାଷ୍ଟ୍ରର ଧରଣୀ ସଦାବେଳେ ସାମାଜିକ ସମରସତ୍ତାର ପାଠ ଦେଶକୁ ପଢ଼ାଇ ଆସିଛି । ବୀର ଶିବାଜୀ ହୋଇଥାନ୍ତୁ , ବାବା ସାହେବ ଭୀମରାଓ ଆମ୍ବେଦକର ହୋଇଥାନ୍ତୁ ଅବା ପୂଜ୍ୟ ମହାତ୍ମା ଜ୍ୟୋତିବା ଫୁଲେ ହୋଇଥାନ୍ତୁ , ଏମାନେ ସମସ୍ତେ ସେହି ମୂଲ୍ୟର ସ୍ଥାପନା କରିଛନ୍ତି ଯାହା ସମତା ଓ ଏକତା ସହ ସଂଶ୍ଳିଷ୍ଟ । ଏହାକୁ ସାମାଜିକ ଶକ୍ତି ବୋଲି ସେମାନେ ମାନି ଯାଇଛନ୍ତି । ଆପଣମାନେ ସମସ୍ତେ ଏହିସବୁ ସନ୍ଥ , ମହାପୁରୁଷଙ୍କୁ ସଦାବେଳେ ସ୍ମରଣ ରଖିବା ଉଚିତ । ପୁଣି ସ୍ୱାର୍ଥ ସାଧନ ପାଇଁ ସମାଜରେ ଭେଦଭାବ ସୃଷ୍ଟି କରୁଥିବା ପ୍ରତ୍ୟେକ ଶକ୍ତି , ପ୍ରତ୍ୟେକ ଅସାଧୁଙ୍କୁ ଆମକୁ ପରାଜିତ କରିବାକୁ ପଡ଼ିବ । ଭାଙ୍ଗିବା ସହଜ କଥା କିନ୍ତୁ ଯୋଡ଼ିବା ବେଶ୍‌ କଷ୍ଟସାଧ୍ୟ । ଆମକୁ ଯୋଡ଼ିବାବାଲା ଶକ୍ତିକୁ ସଶକ୍ତ କରିବାକୁ ପଡିବ । ତଦ୍ୱାରା ଭାଙ୍ଗିବାକୁ ପ୍ରୟାସ କରୁଥିବା ତତ୍ତ୍ୱ ଆପେ ଆପେ ପରାସ୍ତ ହୋଇଯିବେ । ସବକା ସାଥ୍‌ , ସବକା ବିକାଶ ଏବଂ ଏକ ଭାରତ , ଶ୍ରେଷ୍ଠ ଭାରତର ଏହି ସଂକଳ୍ପ ଏହି ବିଜୟା ଦଶମୀ ଠାରୁ ଆମେ ଗ୍ରହଣ କରିବାକୁ ପଡ଼ିବ । ଏବଂ ସେଇଥିପାଇଁ ମୁଁ ଆପଣମାନଙ୍କୁ ସମସ୍ତଙ୍କୁ ନିବେଦନ କରିବ ଯେ ଆମେମାନେ ସମସ୍ତେ ଏହି ସଂଦେଶକୁ ନେଇ ଆଗକୁ ଅଗ୍ରସର ହେବା ଏବଂ ଏହି ସଂଦେଶର ମାର୍ଗରେ ନିଜକୁ ଓ ଅନ୍ୟମାନଙ୍କୁ ପରିଚାଳିତ ହେବାକୁ ପ୍ରେରିତ କରିବା । ସାଇବାବା ଯେଉଁ ମାର୍ଗ ପ୍ରଦର୍ଶନ କରି ଯାଇଛନ୍ତି ସେହି ମାର୍ଗରେ ଆମେମାନେ ଆଗକୁ ବଢ଼ିବା । ମୋତେ ଢ଼େର୍‌ ଖୁସି ଲାଗିବ ।


    ସାଥୀଗଣ , ଆଜି ମୁଁ ଏହି ପବିତ୍ର ସ୍ଥାନରେ ଉପସ୍ଥିତ ହୋଇଛି ଓ ଶତାବ୍ଦୀ ସମାରୋହର ସମାପନ କରୁଛି । ଏହି ଅକ୍ଟୋବର 31 ତାରିଖ ଦିନ ରାଜ୍ୟରେ ଆପଣମାନଙ୍କ ସମସ୍ତଙ୍କ ସରକାର ଚାର ବର୍ଷ ପୂରଣ କରିବାକୁ ଯାଉଛି । ମୁଁ ଦେବେନ୍ଦ୍ର ଫଡ଼ନାଭିସ ଜୀ ଏବଂ ତାଙ୍କର ପୁରା ଟିମକୁ ଆଗୁଆ ଅଭିନନ୍ଦନ ଜ୍ଞାପନ କରୁଛି । ଆପଣମାନେ ପୁରା ଶକ୍ତି ଉପଯୋଗ କରି ମହାରାଷ୍ଟ୍ରବାସୀଙ୍କ ସେବା କରି ଆସୁଛନ୍ତି । ଏବଂ ଆପଣମାନଙ୍କୁ , ଏଠାକାର ପ୍ରତ୍ୟେକ ନାଗରିକଙ୍କୁ ଆଶୀର୍ବାଦ ମିଳି ଚାଲିଥାଉ । ମୋର ଏହି ଶୁଭ କାମନା ।


    ଏହି ବିଶ୍ୱାସର ସହ ପୁଣି ଥରେ ସେହି ସବୁ ପରିବାରମାନଙ୍କୁ ମୁଁ ଅନେକ ଅନେକ ଅଭିନନ୍ଦନ ଜଣାଉଛି ଯେଉଁମାନେ ଆଜି ଦଶହରାରେ ନିଜକୁ , ନିଜର ମନକୁ , ନିଜର ସ୍ୱପ୍ନକୁ ସାକାର କରି ଗୋଟିଏ ଗୋଟିଏ ବାସଗୃହ ପାଇଛନ୍ତି । ଏହି ନୂତନ ବାସଗୃହ ଆପଣମାନଙ୍କ ସ୍ୱପ୍ନକୁ ପୂର କରିବାର ମାଧ୍ୟମ ହେଉ , ଏହି ଘରେ ରହି ଆପଣମାନେ ଏବଂ ଆପଣମାନଙ୍କ ପରିବାର ଜୀବନରେ ଆଗକୁ ବଢ଼ିଚାଲୁ , ଅନେକ ସଫଳତା ଅର୍ଜନ କରୁ , ଆପଣମାନଙ୍କ ସନ୍ତାନମାନେ ସଫଳତାର ନୂତନ ଶୀର୍ଷରେ ପହଞ୍ଚନ୍ତୁ । ଏତିକି କାମନା କରି ମୁଁ ନିଜର ବକ୍ତବ୍ୟ ସମାପ୍ତ କରୁଛି ଏବଂ ଆପଣମାନଙ୍କୁ ସମସ୍ତଙ୍କୁ ଏହି ପବିତ୍ର ଅବସରରେ ଏଠାକୁ ମୋତେ ଆମନ୍ତ୍ରଣ କରିଥିବାରୁ , ଏଭଳି ସେବାର ଅବସର ଦେଇଥିବାରୁ ମୁଁ ଶ୍ରୀ ସାଇ ଟ୍ରଷ୍ଟଙ୍କ ନିକଟରେ ବି ମୋର କୃତଜ୍ଞତା ବ୍ୟକ୍ତ କରୁଛି । ଆଗକୁ ଆସୁଥିବା ପ୍ରତ୍ୟେକ ପର୍ବ ଆପଣମାନଙ୍କ ସମସ୍ତଙ୍କ ଜୀବନରେ ଖୁସି ଆଣି ଆସୁ । ଏତିକି ଶୁଭକାମନାର ସହ ଆପଣମାନଙ୍କୁ ସମସ୍ତଙ୍କୁ ଅନେକ ଅନେକ ଧନ୍ୟବାଦ ।


    ଧନ୍ୟବାଦ ।


    **********

    
    
    (Release ID: 1550108) Visitor Counter : 27