      ରାଷ୍ଟ୍ରପତିଙ୍କ ସଚିବାଳୟ

      29ତମ ଏଜି ସମ୍ମିଳନୀ ଉଦଘାଟନ କଲେ ରାଷ୍ଟ୍ରପତି
      • ଅଡ଼ିଟ କେବଳ ଏକ ବ୍ୟବସ୍ଥା ନୁହେଁ, ଏହା ସରକାରଙ୍କୁ ଅଧିକ ସକ୍ରିୟ ଭାବେ କାର୍ଯ୍ୟ କରିବା ପାଇଁ ସୁଯୋଗ ଦେବାର ଏକ ସାଧନ: ରାଷ୍ଟ୍ରପତି

      Posted On: 10 OCT 2018 2:26PM by PIB Bhubaneshwar

    ରାଷ୍ଟ୍ରପତି ଶ୍ରୀ ରାମନାଥ କୋବିନ୍ଦ ଆଜି (ଅକ୍ଟୋବର 10 , 2018) ନୂଆଦିଲ୍ଲୀଠାରେ 29ତମ ମହାଲେଖାପାଳ ସମ୍ମିଳନୀକୁ ଉଦଘାଟନ କରିଛନ୍ତି । ଏହି କାର୍ଯ୍ୟକ୍ରମରେ ଉଦ୍‌ବୋଧନ ଦେଇ ରାଷ୍ଟ୍ରପତି କହିଲେ ଯେ 29ତମ ମହାଲେଖାପାଳ ସମ୍ମିଳନୀ ଉଚିତ ସମୟରେ ଅନୁଷ୍ଠିତ ହେଉଛି । କାରଣ ଏହା ଉତ୍ତର ଦାୟିତ୍ୱ, ସ୍ୱଚ୍ଛତା ଏବଂ ପାରଦର୍ଶିତା ଅଭିଯାନକୁ କିଭଳି ଭାବେ ବୃଦ୍ଧି କରାଯାଇପାରିବ ସେ ସଂପର୍କରେ ବିଚାରବିମର୍ଶ କରିବା ଏବଂ ଆତ୍ମମନ୍ଥନ କରିବା ସକାଶେ ଏକ ସୁଯୋଗ ପ୍ରଦାନ କରିଛି । ଚଳିତ ବର୍ଷ ଏହି ସମ୍ମିଳନୀର ଶୀର୍ଷକ ରଖାଯାଇଛି “ଡ଼ିଜିଟାଲ ଯୁଗରେ ଅଡ଼ିଟିଂ ଏବଂ ଆକାଉଣ୍ଟିଂ” । ସରକାର ଏବେ ଡ଼ିଜିଟାଲ ଇଣ୍ଡିଆ କାର୍ଯ୍ୟକ୍ରମ ଦିଗରେ ଉଲ୍ଲେଖନୀୟ ପ୍ରଗତି କରି ଚାଲିଥିବା ବେଳେ ଏହି ପ୍ରସଙ୍ଗରେ ଚିନ୍ତା କରିବା ଏବଂ ପ୍ରଗତି ହାସଲ କରିବା ଏକାନ୍ତ ଜରୁରୀ ।


    ରାଷ୍ଟ୍ରପତି ସନ୍ତୋଷ ବ୍ୟକ୍ତ କରି କହିଲେ ଯେ ସିଏଜି ବ୍ୟବସ୍ଥା ଏବେ ଡ଼ାଟା ମ୍ୟାନେଜମେଣ୍ଟ ନୀତି ଅବଲମ୍ବନ କରିଛି ଏବଂ ଏହା ଅଡ଼ିଟ କାର୍ଯ୍ୟରେ ଡ଼ାଟା ବିଶ୍ଳେଷଣକୁ ଅଧିକରୁ ଅଧିକ ମାତ୍ରାରେ ଉପଯୋଗ କରୁଛି । ଡ଼ାଟା ବିଶ୍ଳେଷଣ ଉପାୟ ମାଧ୍ୟମରେ ସିଏଜି କେବଳ ବର୍ତ୍ତମାନର ପ୍ରଶାସନ ପ୍ରତି ଗଭୀର ଚିନ୍ତନ ଓ ମାର୍ଗ ଦର୍ଶନ ପ୍ରଦାନ କରିବ ନାହିଁ ଅପରନ୍ତୁ ଭବିଷ୍ୟତ ସଂପର୍କର ମଧ୍ୟ ନିର୍ଭରଯୋଗ୍ୟ ଆକଳନ ଓ ପୂର୍ବାନୁମାନ କରିପାରିବ । ଡ଼ିଜିଟାଲ ଅର୍ଥନୀତିର ପରିଚାଳନା , ତର୍ଜମା ଓ ଏହା ସଂପ୍ରସାରଣ ସକାଶେ ସିଏଜି ଅର୍ଥନୀତିର ଦୀର୍ଘକାଳୀନ ଟ୍ରେଣ୍ଡ ଓ ମୁଣ୍ଡ ଟେକୁଥିବା ଅନ୍ୟାନ୍ୟ ପ୍ରସଙ୍ଗ ଯାହାକି ଅର୍ଥନୀତି , ଶିକ୍ଷା , ସ୍ୱାସ୍ଥ୍ୟ , ପର୍ଯ୍ୟାବରଣ , ଜାତୀୟ ନିରାପତ୍ତା ଓ ଅନ୍ୟାନ୍ୟ ପ୍ରସଙ୍ଗ ସହ ସଂଶ୍ଳିଷ୍ଟ ସେ ସଂପର୍କରେ ବିଶ୍ଳେଷଣ କରିପାରୁଛି । ଏହା ବିଧାନପାଳିକା ଏବଂ କାର୍ଯ୍ୟପାଳିକାର ଦୃଷ୍ଟି ସହଜରେ ଆକର୍ଷଣ କରିପାରୁଛି ବୋଲି ରାଷ୍ଟ୍ରପତି ମତ ପୋଷଣ କରିଥିଲେ ।


    ରାଷ୍ଟ୍ରପତି କହିଲେ ଯେ ଅଡ଼ିଟ କେବଳ ଏକ କାର୍ଯ୍ୟ ଅବା ଉପାୟ ନୁହେଁ । ଏହାର ଅର୍ଥ ହେଲା ସରକାରଙ୍କ ଅଧିକ ଉତ୍ତମ ରୂପେ କାର୍ଯ୍ୟ କରିବାକୁ ପ୍ରରୋଚିତ କରିବା । ଏହାର ଫଳାଫଳକୁ ଆମେ ଅଧିକ ଅର୍ଥପୂର୍ଣ୍ଣ କାର୍ଯ୍ୟକ୍ରମ ଓ ଉପାୟ ଦୃଷ୍ଟିରେ ଦେଖିବା ଉଚିତ । ଏହାର ମୂଲ୍ୟ ବ୍ୟତୀତ ଏହାର ସୁଫଳ କଣ ହୋଇପାରେ ତାହା ଆମେ ଚିନ୍ତା କରିବା ଉଚିତ । ସିଏଜି ହୁଏତ ଚିନ୍ତା କରିପାରନ୍ତି ଯେ କିଭଳି ଭାବେ ସରକାରଙ୍କ କୌଣସି କାର୍ଯ୍ୟକୁ ଚିହ୍ନିବା , ବୁଝିବା ଏବଂ ଏହାର ଫଳାଫଳକୁ ମୂଲ୍ୟାୟନ କରାଯାଇପାରିବ । ପୁଣି କାର୍ଯ୍ୟକ୍ରମମାନଙ୍କର ପ୍ରଭାବ ଓ କାର୍ଯ୍ୟକାରିତାକୁ ମଧ୍ୟ ଅନୁରୂପ ଦୃଷ୍ଟିଭଙ୍ଗୀର ସହ ଦେଖିବା ହେଲା ସିଏଜିଙ୍କ ଦାୟିତ୍ୱ ଯାହାକି ନୀତିକାରଙ୍କ ପାଇଁ ଅତ୍ୟନ୍ତ ଉପକାରସିଦ୍ଧ ହୋଇପାରିବ । ଏଭଳି ଅଧ୍ୟୟନରେ ଆଲୋଚନାର ଅବସର ରହିବା ଉଚିତ ଏବଂ ପ୍ରବର୍ତ୍ତନକାରୀ ଏଜେନ୍ସିମାନେ ଏହାକୁ ପ୍ରୋତ୍ସାହନ ଦୃଷ୍ଟିକୋଣରୁ ଗ୍ରହଣ କରିବା ଆବଶ୍ୟକ ବୋଲି ରାଷ୍ଟ୍ରପତି ମତ ପୋଷଣ କରିଥିଲେ ।


    ରାଷ୍ଟ୍ରପତି କହିଲେ ଯେ ନିକଟରେ , ଆମେ ସରକାରୀ ପାଣ୍ଠି , କାର୍ଯ୍ୟ ଓ ଦାୟିତ୍ୱର ବ୍ୟାପକ ବିକେନ୍ଦ୍ରୀକରଣ ହୋଇଥିବାର ଲକ୍ଷ୍ୟ କରିଛେ । ରାଜ୍ୟ ସରକାରମାନଙ୍କୁ ଏବେ ସ୍ୱଚ୍ଛନ୍ଦରେ କାର୍ଯ୍ୟ କରିବାର ପର୍ଯ୍ୟାପ୍ତ ସୁଯୋଗ ମିଳିଛି । ସହରାଞ୍ଚଳରେ ଓ ପଞ୍ଚାୟତର ସ୍ଥାନୀୟ ସ୍ତରରେ ଅନେକ ଗୁଡ଼ିଏ କଲ୍ୟାଣକର ଯୋଜନା ପ୍ରବର୍ତ୍ତନ କରାଯାଉଛି । କିନ୍ତୁ ଏକଥା ସତ ଯେ ସ୍ଥାନୀୟ ସ୍ତରରେ ଉତ୍ତରଦାୟିତ୍ୱ ବ୍ୟବସ୍ଥା ସେଭଳି ସୁଦୃଢ଼ ନୁହେଁ । ପାଣ୍ଠି ବିନିଯୋଗର ସାମାଜିକ ଅଡ଼ିଟ , ତାହା ଉପଯୁକ୍ତ ଭାବେ ବିନିଯୋଗ ଅର୍ଥ ହୋଇଥାଉ ଓ ଏହା କିପ୍ରକାର ଉଦ୍ଦିଷ୍ଟ ପରିବର୍ତ୍ତନ ଘଟାଇପାରିଛି ତାହା ହୋଇଥାଉ , ତାହା ମୁଖ୍ୟତଃ ଯୋଜନାର ହିତାଧିକାରୀମାନଙ୍କ ଦ୍ୱାରା କରାଯାଇଥାଏ । ଏଥିରେ ସିଏଜି ଭଳି ଅନୁଷ୍ଠାନ ସ୍ଥାନୀୟ ଜନସାଧାରଣଙ୍କ ସହ ଓ ରାଜ୍ୟ ଅଡ଼ିଟ ସେସାଇଟିମାନଙ୍କ ସହଭାଗୀ ହୋଇପାରିବ ଓ ସେମାନଙ୍କୁ ତାଲିମ ଦେଇପାରିବ । ସେମାନଙ୍କ ଦକ୍ଷତା ବୃଦ୍ଧି କରିପାରିବ ଏବଂ ସର୍ବୋପରି ସେମାନଙ୍କୁ କେତେକ ମାର୍ଗଦର୍ଶିକା , ବିକାଶ ଧାରା , ପଦ୍ଧତି ଏବଂ ଅଡ଼ିଟ ରିପୋର୍ଟିଂ ସଂପର୍କରେ ପରାମର୍ଶ ଓ ତାଲିମ ଯୋଗାଇପାରିବ ବୋଲି ରାଷ୍ଟ୍ରପତି କହିଥିଲେ ।


    ****************

    
    
    (Release ID: 1549366) Visitor Counter : 15