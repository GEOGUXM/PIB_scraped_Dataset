      ଭୂବିଜ୍ଞାନ ମନ୍ତ୍ରଣାଳୟ

      ପଶ୍ଚିମ କେନ୍ଦ୍ର ବଙ୍ଗୋପସାଗରରେ ଭୀଷଣ ସାମୁଦ୍ରିକ ଝଡ଼ “ତିତଲି”
      • ଉତ୍ତର ଆନ୍ଧ୍ର ପ୍ରଦେଶ ଓ ଦକ୍ଷିଣ ଓଡ଼ିଶାର ଉପକୂଳବର୍ତ୍ତୀ ଜିଲ୍ଲାମାନଙ୍କରେ ରେଡ଼ ଆଲର୍ଟ ଜାରି

      Posted On: 10 OCT 2018 9:07PM by PIB Bhubaneshwar

    ପଶ୍ଚିମ କେନ୍ଦ୍ର ବଙ୍ଗୋପସାଗରରେ ଭୀଷଣ ସାମୁଦ୍ରିକ ଝଡ଼ “ ତିତଲି ” କ୍ରମେ ଘଂଟାକୁ 14 କିଲୋମିଟର ବେଗରେ ଉତ୍ତର ଦିଗକୁ ଗତିକରି ଆଜି ସକାଳ ସାଢ଼େ ଆଠଟା ସୁଦ୍ଧା ଉତ୍ତର ପଶ୍ଚିମ ବଙ୍ଗୋପସାଗର ଉପରେ କେନ୍ଦ୍ରୀଭୂତ ଥିଲା । ଏହା ଗୋପାଳପୁର (ଓଡ଼ିଶା) ଠାରୁ 320 କିଲୋମିଟର ଦକ୍ଷିଣ ପୂର୍ବ ଦିଗରେ ଅବସ୍ଥିତ ଥିଲା । କଳିଙ୍ଗପଟ୍ଟନମ୍ (ଆନ୍ଧ୍ର ପ୍ରଦେଶ) ଠାରୁ ଏହାର ଦୂରତା ମାତ୍ର 270 କିଲୋମିଟର ବୋଲି ଜଣାପଡ଼ିଛି । ଆଗାମୀ ଦୁଇ ଘଂଟା ଭିତରେ ଏହା ଅଧିକ ଘନୀଭୂତ ହୋଇ ଅତି ଭୀଷଣ ସାମୁଦ୍ରିକ ଝଡ଼ର ଆକାର ଧାରଣ କରିବ ବୋଲି ପାଣିପାଗ ବିଭାଗ ପକ୍ଷରୁ ପୂର୍ବାନୁମାନ କରାଯାଉଛି ।


    ଏହି ଭୀଷଣ ସାମୁଦ୍ରିକ ଝଡ଼ ଉତ୍ତର-ଉତ୍ତର ପଶ୍ଚିମ ଦିଗକୁ ଗତି କରି ଅକ୍ଟୋବର 11 ତାରିଖ ସକାଳେ ଗୋପାଳପୁର ଓ କଳିଙ୍ଗପଟ୍ଟନମ୍ ମଧ୍ୟବର୍ତ୍ତୀ ଓଡ଼ିଶା ଓ ସଂଲଗ୍ନ ଉତ୍ତର ଆନ୍ଧ୍ର ପ୍ରଦେଶ ମଧ୍ୟରେ ସ୍ଥଳଭାଗ ଛୁଇଁ ଅତିକ୍ରମ କରିବାର ଆକଳନ କରାଯାଇଛି । ସ୍ଥଳଭାଗ ଛୁଇଁବା ପରେ ଏହା ଆହୁରି ବକ୍ରଗତି ନେଇ ଉତ୍ତର ପୂର୍ବ ଦିଗରେ ଗତି କରିବ ଏବଂ ପଶ୍ଚିମ ବଙ୍ଗର ଗାଙ୍ଗେୟ କ୍ଷେତ୍ର ଓ ଓଡ଼ିଶା ଉପର ଦେଇ ଗତି କରିବ ଓ କ୍ରମେ ଦୁର୍ବଳ ହୋଇଯିବାର ସମ୍ଭାବନା ରହିଛି ।


    ଏହି ଭୀଷଣ ସାମୁଦ୍ରିକ ଝଡ଼ ଭୂଭାଗ ଆଡ଼କୁ ଗତି କରୁଥିବା ଦୃଷ୍ଟିରୁ ଉତ୍ତର ଆନ୍ଧ୍ର ପ୍ରଦେଶ ଓ ଦକ୍ଷିଣ ଓଡ଼ିଶାର ଉପକୂଳବର୍ତ୍ତୀ ଜିଲ୍ଲାଗୁଡ଼ିକରେ ରେଡ଼ ଆଲର୍ଟ ଜାରି କରାଯାଇଛି । କେନ୍ଦ୍ର ଭୂବିଜ୍ଞାନ ମନ୍ତ୍ରୀ ଡକ୍ଟର ହର୍ଷ ବର୍ଦ୍ଧନ ଗତକାଲି ସନ୍ଧ୍ୟାରେ ଏକ ଜରୁରୀ ସମୀକ୍ଷା ବୈଠକରେ ସମ୍ଭାବ୍ୟ ସ୍ଥିତି ସଂପର୍କରେ ଅବଗତ ହୋଇଥିଲେ ଏବଂ ଏଭଳି ପ୍ରାକୃତିକ ଆପଦାକୁ ସର୍ବାଧିକ ସତର୍କତାର ସହ କିଭଳି ମୁକାବିଲା କରାଯାଇପାରିବ ତାହା ସମୀକ୍ଷା କରିଥିଲେ ।


    **********

    
    
    (Release ID: 1549323) Visitor Counter : 11