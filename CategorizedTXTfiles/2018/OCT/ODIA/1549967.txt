      ଯୁବ ବ୍ୟାପାର ଓ କ୍ରୀଡା ମନ୍ତ୍ରଣାଳୟ

      ଏସୀୟ ପାରା ଗେମ୍ସ 2018ର ପଦକ ବିଜେତାମାନଙ୍କୁ ଅର୍ଥରାଶି ପୁରସ୍କାର ସହିତ ସମ୍ବର୍ଦ୍ଧିତ କରାଗଲା
      Posted On: 16 OCT 2018 5:43PM by PIB Bhubaneshwar


    କେନ୍ଦ୍ର ଯୁବ ବ୍ୟାପାର , କ୍ରୀଡ଼ା ଏବଂ ସୂଚନା ଓ ପ୍ରସାରଣ ରାଷ୍ଟ୍ରମନ୍ତ୍ରୀ (ସ୍ୱାଧୀନ) କର୍ଣ୍ଣେଲ ରାଜ୍ୟବର୍ଦ୍ଧନ ରାଠୋର ଓ ସାମାଜିକ ନ୍ୟାୟ ଏବଂ ସଶକ୍ତୀକରଣ ମନ୍ତ୍ରୀ ଶ୍ରୀ ଥାୱରଚାନ୍ଦ ଗେହଲଟ ଆଜି ଏସୀୟ ପାରାଗେମ୍ସ-2018ର ପଦକ ବିଜୟୀ ଆଥଲେଟମାନଙ୍କୁ ସମ୍ବର୍ନ୍ଧିତ କରିଥିଲେ । ଏଇ ନିକଟରେ ଇଣ୍ଡୋନେସିଆରେ ଶେଷ ହୋଇଥିବା ଏସୀୟ ପାରାଗେମ୍ସ 2018ରେ ଭାରତୀୟ ଆଥଲେଟମାନେ ମୋଟରେ 72ଟି ପଦକ ବିଜୟୀ ହୋଇଛନ୍ତି ଯାହାକି ଏହି ପ୍ରତିଯୋଗିତାର ଇତିହାସରେ ଭାରତର ଏପର୍ଯ୍ୟନ୍ତର ଶ୍ରେଷ୍ଠ ପ୍ରଦର୍ଶନ । 15ଟି ସ୍ୱର୍ଣ୍ଣ , 24ଟି ରୌପ୍ୟ ଏବଂ 33ଟି ବ୍ରୋଞ୍ଜ ପଦକ ସହିତ ଭାରତ ପଦକ ତାଲିକାରେ ନବମ ସ୍ଥାନରେ ରହିଛି । ପଦକ ବିଜୟୀମାନଙ୍କୁ ଆର୍ଥିକ ପୁରସ୍କାର ପ୍ରଦାନ କରାଯାଇଛି ।


    ଏହି ଅବସରରେ ବକ୍ତବ୍ୟ ରଖି ସାମାଜିକ ନ୍ୟାୟ ଏବଂ ସଶକ୍ତୀକରଣ ମନ୍ତ୍ରୀ ଶ୍ରୀ ଥାୱରଚାନ୍ଦ ଗେହଲଟ ପଦକ ବିଜୟୀ ଆଥଲେଟମାନଙ୍କୁ ସେମାନଙ୍କର ସଫଳତା ପାଇଁ ଏବଂ ଦେଶ ପାଇଁ ଗୌରବ ଆଣି ଦେଇଥିବାରୁ ଅଭିନନ୍ଦନ ଜଣାଇଥିଲେ । ସେ କହିଲେ ଯେ ଦିବ୍ୟାଙ୍ଗମାନଙ୍କର ସଶକ୍ତୀକରଣ ଓ ସାମର୍ଥ୍ୟ ବୃଦ୍ଧି ନେଇ ମନ୍ତ୍ରଣାଳୟ କାର୍ଯ୍ୟ କରୁଛି ଏବଂ ଆନ୍ତର୍ଜାତିକ କ୍ରୀଡ଼ାରେ ସେମାନଙ୍କର ଏହି ଚମତ୍କାର ପ୍ରଦର୍ଶନ ଅନ୍ୟମାନଙ୍କୁ ମଧ୍ୟ ଅନୁପ୍ରାଣିତ କରିବ । ସେ କହିଲେ ଯେ ମନ୍ତ୍ରଣାଳୟ ଭିନ୍ନକ୍ଷମ କ୍ରୀଡ଼ାବିତମାନଙ୍କ ପାଇଁ ଏକ ଉତ୍କର୍ଷ କ୍ରୀଡ଼ା କେନ୍ଦ୍ର ଚାଲୁରଖିଛି ଏବଂ ଆହୁରି ଏହିଭଳି 4ଟି କେନ୍ଦ୍ର ପ୍ରତିଷ୍ଠା କରିବା ପାଇଁ କାର୍ଯ୍ୟ ଚାଲୁରହିଛି । ଏଗୁଡ଼ିକ ପଞ୍ଜାବ , ମେଘାଳୟ , ମଧ୍ୟପ୍ରଦେଶ ଏବଂ ଆନ୍ଧ୍ରପ୍ରଦେଶରେ ପ୍ରତିଷ୍ଠା କରାଯିବ ।


    କର୍ଣ୍ଣେଲ ରାଜ୍ୟବର୍ଦ୍ଧନ ରାଠୋର କହିଲେ ଯେ ଏହି ପାରା ଆଥଲେଟମାନଙ୍କର ପ୍ରଦର୍ଶନ ଦେଶକୁ ଗର୍ବିତ କରିଛି । ସେ କହିଲେ ଯେ ସେମାନଙ୍କର ଅସାଧାରଣ ଲଢ଼ୁଆ ମନୋବୃତ୍ତି ଏବଂ ସଂକଳ୍ପ ହେଉଛି ସଫଳତାର ଚାବିକାଠି ଯେହେତୁ ସେମାନଙ୍କୁ ଅନେକ ସମସ୍ୟା ଏବଂ ପ୍ରତିକୂଳ ପରିସ୍ଥିତି ମଧ୍ୟଦେଇ କାର୍ଯ୍ୟ କରିବାକୁ ପଡିଥାଏ । ସେ କହିଲେ ଯେ ସାଧାରଣ ଆଥଲେଟମାନଙ୍କୁ ଯେଉଁଭଳି ପରିଚିତି ଏବଂ ପୁରସ୍କାର ପ୍ରଦାନ କରାଯାଉଛି ପାରା-ଆଥଲେଟମାନଙ୍କୁ ସେହିପରି ପୁରସ୍କାର ଓ ପରିଚିତି ପ୍ରଦାନ କରିବା ପାଇଁ 2014ରେ କେନ୍ଦ୍ର ସରକାର ନିଷ୍ପତ୍ତି ଗ୍ରହଣ କରିଥିଲେ । ସେ କହିଲେ ଯେ ସେମାନଙ୍କ ଜୀବନରେ ସଫଳତା ହାସଲ କରିବା ପାଇଁ କ୍ରୀଡ଼ା ବିଭାଗ ଏବଂ ଭାରତ ସରକାର ଦିବ୍ୟାଙ୍ଗ ଆଥଲେଟମାନଙ୍କୁ ସର୍ବଦା ପୂର୍ଣ୍ଣ ସମର୍ଥନ ପ୍ରଦାନ କରିବେ ।


    **************


    

    
    (Release ID: 1549967) Visitor Counter : 9