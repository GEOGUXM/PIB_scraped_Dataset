      ଯୋଗାଯୋଗ ଓ ସୂଚନା ପ୍ରଯୁକ୍ତି ସେବା ମନ୍ତ୍ରଣାଳୟ

      ଗୋଟିଏ ହେଲେ ମୋବାଇଲ ଫୋନର ସଂଯୋଗ କଟିବାର ଭୟ ନାହିଁ: ଡିଓଟି
      Posted On: 18 OCT 2018 9:10PM by PIB Bhubaneshwar


    ଦେଶରେ ଥିବା ମୋଟ ମୋବାଇଲ ଫୋନର ପ୍ରାୟ 50% ଅର୍ଥାତ 50 କୋଟି ମୋବାଇଲ ନମ୍ବରର ସଂଯୋଗ କଟିଯିବାର ଆଶଙ୍କା ଥିବା ନେଇ ଗଣମାଧ୍ୟମରେ ପ୍ରକାଶିତ ଏକ ଖବର ସମ୍ପୂର୍ଣ୍ଣ ଅସତ୍ୟ ଓ କାଳ୍ପନିକ ବୋଲି ଦୂରସଞ୍ଚାର ବିଭାଗ (ଡିଓଟି) ଏବଂ ୟୁନିକ୍ ଆଇଡେଣ୍ଟିଫଇକେସନ ଅଥରିଟି ଅଫ୍ ଇଣ୍ଡିଆ (ୟୁଆଇଡିଏଆଇ) ପକ୍ଷରୁ ଆଜି ଏକ ମିଳିତ ବିବୃତିରେ କୁହାଯାଇଛି । ଏହି ଖବରରେ ମୋବାଇଲ ଫୋନ୍ ବ୍ୟବହାରକାରୀମାନଙ୍କ ମଧ୍ୟରେ ଅଯଥାରେ ଶଙ୍କା ସୃଷ୍ଟି କରିବାକୁ ଚେଷ୍ଟା କରାଯାଇଛି । ଏଥିରେ କୁହାଯାଇଛି ଯେ , ଆଧାର ନମ୍ବର ଦାଖଲ କରି ଯେଉଁ ମୋବାଇଲ ନମ୍ବର ହାସଲ କରାଯାଇଛି ଏବେ ନୂତନ ପରିଚୟପତ୍ର ଦାଖଲ ପରେ ସେଗୁଡ଼ିକ କାର୍ଯ୍ୟ କରି ନପାରେ ବୋଲି ରିପୋର୍ଟରେ ଦର୍ଶାଯାଇଛି ।


    ମିଳିତ ବିବୃତିରେ ସ୍ପଷ୍ଟ କରାଯାଇଛି , ମାନ୍ୟବର ସର୍ବୋଚ୍ଚ ନ୍ୟାୟାଳୟ ଆଧାର ମାମଲାରେ ତାଙ୍କ ରାୟରେ କୌଣସିଠାରେ ଉଲ୍ଲେଖ କରି ନାହାନ୍ତି ଯେ ଆଧାରକୁ ପରିଚୟପତ୍ର ଭାବେ (ଇକେୱାଇସି) ଭିତ୍ତି କରି ହାସଲ କରାଯାଇଥିବା ମୋବାଇଲ ନମ୍ବରଗୁଡ଼ିକର ସଂଯୋଗ ବିଚ୍ଛିନ୍ନ କରାଯିବ । ତେଣୁ ଆଶଙ୍କା କରିବାର କୌଣସି କାରଣ ନାହିଁ । ଲୋକମାନେ ଏଭଳି ଗୁଜବରେ ବିଶ୍ୱାସ କରିବା ଅନୁଚିତ । 6 ମାସ ପରେ ମୋବାଇଲ ଗ୍ରାହକମାନଙ୍କ ସମସ୍ତ ଇକେୱାଇସି ତଥ୍ୟ ଉଡ଼ାଇ ଦେବାକୁ (ଡିଲିଟ କରିବାକୁ) କୋର୍ଟ ମଧ୍ୟ କୌଣସି ନିର୍ଦ୍ଦେଶ ଦେଇନାହାନ୍ତି । ସୁପ୍ରିମ କୋର୍ଟ ଏହା କହିଛନ୍ତି ଯେ , ୟୁଆଇଡିଏଆଇ 6 ମାସରୁ ଅଧିକ ସମୟ ପର୍ଯ୍ୟନ୍ତ ଅଥେଣ୍ଟିକେସନ ଲଗକୁ ରଖିପାରିବନାହିଁ ଯେପରି ଏହା ନିଶ୍ଚିତ ହେବା ଉଚିତ । ୟୁଆଇଡିଏଆଇ ଉପରେ କଟକଣା କରାଯାଇଛି , ଟେଲିକମ୍ କମ୍ପାନିମାନଙ୍କ ଉପରେ କୌଣସି କଟକଣା ହୋଇନାହିଁ । ତେଣୁ ଟେଲିକମ୍ କମ୍ପାନିମାନେ ଅଥେଣ୍ଟିକେସନ ଲଗକୁ ଡିଲିଟ୍ କରିବାର କୌଣସି ଆବଶ୍ୟକତା ନାହିଁ ।


    ସୁପ୍ରିମ କୋର୍ଟଙ୍କ ରାୟ ପରିପ୍ରେକ୍ଷୀରେ ଯଦି କେହି ଗ୍ରାହକ ଆଧାର ଇକେୱାଇସିକୁ ମୋବାଇଲ ଫୋନରୁ ଡି-ଲିଙ୍କ୍ କରିବାକୁ ଚାହୁଁଛନ୍ତି ତେବେ ସେମାନେ ମୋବାଇଲ କେୱାଇସି ଭାବେ ଡିଓଟିର ପୂର୍ବ ନିୟମାବଳୀ ଅନୁଯାୟୀ ନୂତନ ଓଭିଡି ଦାଖଲ କରିବା ସହ ଆଧାର ଇକେୱାଇସିକୁ ଡିଲିଙ୍କ୍ କରି ନୂତନ କେୱାଇସିକୁ ଲିଙ୍କ୍ କରିବାକୁ ଆବେଦନ କରିବାକୁ ପଡ଼ିବ । ତେବେ କୌଣସି ପରିସ୍ଥିତିରେ ବି ମୋବାଇଲ ଫୋନର ସଂଯୋଗ କଟିବ ନାହିଁ ।


    ମିଳିତ ବିବୃତିରେ ଏହା କୁହାଯାଇଛି ଯେ , ଆଇନର ବ୍ୟବସ୍ଥା ନଥିବାରୁ ମୋବାଇଲ କମ୍ପାନିମାନେ ଏବେ ଆଧାରକୁ ଇକେୱାଇସି ଭାବେ ବିବେଚନା କରି ଅଥେଣ୍ଟିକେସନ ଲଗ୍ କରି ନୂଆ ସିମ୍ କାର୍ଡ ପ୍ରଦାନ କରିପାରିବେ ନାହିଁ । କିନ୍ତୁ ପୁରୁଣା ମୋବାଇଲ ନମ୍ବରଗୁଡ଼ିକର ସଂଯୋଗ କାଟିବାକୁ କୌଣସି ନିର୍ଦ୍ଦେଶ ଦିଆଯାଇନାହିଁ ।


    ବିବୃତିରେ କୁହାଯାଇଛି ଯେ , ଟେଲିକମ୍ ବିଭାଗ ଏବଂ ୟୁଆଇଡିଏଆଇ ମିଳିତ ଭାବେ ଏପରି ଡିଜିଟାଲ ପ୍ରକ୍ରିୟା ଆଣିବାକୁ ଉଦ୍ୟମ କରୁଛନ୍ତି କି ଯାହାଦ୍ୱାରା କି ମୋବାଇଲ ଆପ୍ ମାଧ୍ୟମରେ ସୁପ୍ରିମକୋର୍ଟଙ୍କ ନିୟମାବଳୀ ଅନୁସାରେ ବାଧାବିହୀନ ଭାବେ ଗ୍ରାହକଙ୍କୁ ନୂଆ ସିମ୍ କାର୍ଡ ପ୍ରଦାନ କରାଯାଇପାରିବ । ପ୍ରସ୍ତାବିତ ପ୍ରକ୍ରିୟାରେ ସିଧା ପ୍ରସାରଣରେ ଗ୍ରାହକଙ୍କ ଫଟା , ଅକ୍ଷାଂଶ , ଦ୍ରାଘିମା ଏବଂ ସମୟ ସହ ଉତ୍ତୋଳିତ ହୋଇପାରିବ । ପରିଚୟପତ୍ର ଭାବେ ଆଧାର କିମ୍ବା ଭୋଟର ପରିଚୟପତ୍ରର ଫଟୋ ମଧ୍ୟ ଭିଡିଓରେ ଉତ୍ତୋଳିତ ହୋଇପାରିବ । ସିମ୍ କାର୍ଡ ଏଜେଣ୍ଟ ଓଟିପି ଜରିଆରେ ଅଥେଣ୍ଟିକେଟ କରାଯିବ ଏବଂ ଗ୍ରାହକଙ୍କୁ ସିମ୍ କାର୍ଡ ପ୍ରଦାନ କରାଯିବ । ଏହି ପ୍ରକ୍ରିୟା ସମ୍ପୂର୍ଣ୍ଣ ଭାବେ ବାଧାବିହୀନ ଏବଂ ଡିଜିଟାଲ ହେବ ।


    ଗଣମାଧ୍ୟମରେ ପ୍ରକାଶ ପାଇଥିବା ଖବରରେ ଆଶଙ୍କିତ କିମ୍ବା ସନେ୍ଦହରେ ନ ପଡ଼ିବା ଲାଗି ବିବୃତିରେ ପୁଣି ଥରେ ଗ୍ରାହକମାନଙ୍କୁ ଅନୁରୋଧ କରାଯାଇଛି ।


    **********


    

    
    (Release ID: 1550281) Visitor Counter : 21