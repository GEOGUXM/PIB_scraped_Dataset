      ପରିବେଶ ଓ ଜଙ୍ଗଲ ମନ୍ତ୍ରଣାଳୟ

      ଉଧମପୁର ନଦୀଜଳ ପ୍ରଦୂଷଣ ନିରାକରଣ ପ୍ରକଳ୍ପକୁ ପର୍ଯ୍ୟାବରଣ ମନ୍ତ୍ରଣାଳୟର ମଞ୍ଜୁରି
      Posted On: 01 OCT 2018 1:18PM by PIB Bhubaneshwar


    ଜାମ୍ମୁ କାଶ୍ମୀରର ଉଧମପୁରରେ ପ୍ରବାହିତ ଦେବୀକା ଏବଂ ତାୱି ନଦୀଜଳ ପ୍ରଦୂଷଣ ରୋକିବା ସକାଶେ କେନ୍ଦ୍ର ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରଣାଳୟ ପକ୍ଷରୁ ଏକ ପ୍ରକଳ୍ପକୁ ମଞ୍ଜୁରି ପ୍ରଦାନ କରାଯାଇଛି । ଏହି ପ୍ରକଳ୍ପ 2021 ମସିହା ମାର୍ଚ୍ଚ ମାସରେ ଶେଷ ହେବାର ଆଶା କରାଯାଉଛି । ଜାତୀୟ ନଦୀ ସଂରକ୍ଷଣ ଯୋଜନା ( NRCP ) ଅଧୀନରେ ରାଜ୍ୟରେ ପ୍ରବାହିତ ବିଭିନ୍ନ ନଦୀମାନଙ୍କର ଚିହ୍ନିତ ପ୍ରଦୂଷିତ ଅଂଶରେ ଏହାର ପ୍ରଦୂଷଣକୁ ରୋକିବା ଲାଗି ରାଜ୍ୟ ସରକାର ତାଙ୍କର ପ୍ରୟାସ ଜାରି ରଖିଛନ୍ତି । ଏହାତିରିକ୍ତ କେନ୍ଦ୍ର ପର୍ଯ୍ୟାବରଣ ମନ୍ତ୍ରଣାଳୟ ପକ୍ଷରୁ ଏଭଳି ସ୍ୱତନ୍ତ୍ର ଯୋଜନାକୁ ମଞ୍ଜୁରି ପ୍ରଦାନ କରାଯାଇଛି ।


    ଏହି ପ୍ରକଳ୍ପ ସଂପୂର୍ଣ୍ଣ ହେଲେ , ଉପରୋକ୍ତ ଦୁଇ ନଦୀର ପ୍ରଦୂଷଣ ଭାର ବିଶେଷ ଭାବେ ଲାଘବ ହୋଇପାରିବ ଏବଂ ସେଥିରୁ ଲୋକମାନଙ୍କୁ ମଧ୍ୟ ପ୍ରତ୍ୟକ୍ଷ ସୁବିଧା ମିଳିପାରିବ । ଏହି ପ୍ରକଳ୍ପ ମାଧ୍ୟମରେ ଟାଉନରେ ପୂର୍ଣ୍ଣ ବର୍ଜ୍ୟଜଳ ନିଷ୍କାସନ ବ୍ୟବସ୍ଥା କାର୍ଯ୍ୟକାରୀ ହେବ ଓ ସଂପୂର୍ଣ୍ଣ ବର୍ଜ୍ୟଜଳକୁ ପ୍ରକ୍ରିୟାକରଣ କରାଯିବ ଯାହାକି ଉଧମପୁର ଜିଲ୍ଲାର ପରିମଳ ବ୍ୟବସ୍ଥାରେ ବ୍ୟାପକ ପରିବର୍ତ୍ତନ ଆଣିବା ସହ ସହରକୁ ସ୍ୱଚ୍ଛ , ସୁନ୍ଦର କରିବ । ଏହା ସ୍ୱଚ୍ଛ ଭାରତ କାର୍ଯ୍ୟକ୍ରମକୁ ରାଜ୍ୟରେ ଆଗକୁ ଆଗେଇ ନେବାରେ ମଧ୍ୟ ସହାୟକ ହେବ ବୋଲି ଆଶା କରାଯାଉଛି ।


    ଏହି ପ୍ରକଳ୍ପ ସକାଶେ ମୋଟ 186.74 କୋଟି ଟଙ୍କା ମଂଜୁର କରାଯାଇଛି । ଏହାକୁ ଭାରତ ସରକାର ଏବଂ ଜାମ୍ମୁ କାଶ୍ମୀର ସରକାର 90:10 ଭାଗ ହିସାବରେ ବହନ କରିବେ । ପୁନଶ୍ଚ ଏହି ପ୍ରକଳ୍ପକୁ ସହରାଞ୍ଚଳ ଇଞ୍ଜିନିୟରିଂ ଏବଂ ପର୍ଯ୍ୟାବରଣ ବିଭାଗ (ୟୁଇଇଡ଼ି) ପ୍ରବର୍ତ୍ତନ କରିବ ।


    ଏହି ପ୍ରକଳ୍ପର ପ୍ରମୁଖ କାର୍ଯ୍ୟଟି ମଧ୍ୟରେ ରହିଛି 129.27 କିଲୋମିଟର ଦୈର୍ଘ୍ୟ ବର୍ଜ୍ୟ ନିଷ୍କାସନ ନାଳ ନିର୍ମାଣ ଯାହା ଉଧମପୁର ଟାଉନକୁ ସଂପୂର୍ଣ୍ଣ ରୂପେ ବର୍ଜ୍ୟଜଳ ନିଷ୍କାସନମୁକ୍ତ କରିପାରିବ । ଏହା ବ୍ୟତୀତ ତିନୋଟି ବର୍ଜ୍ୟ ପମ୍ପ ଷ୍ଟେସନ୍‌ ନିର୍ମାଣ , ତିନୋଟି ବର୍ଜ୍ୟଜଳ ପ୍ରପ୍ରିୟାକରଣ ପ୍ଲାଣ୍ଟ ସ୍ଥାପନ କରାଯିବ । ଏହି ପ୍ଲାଣ୍ଟରେ ଦୈନିକ 13.60 ନିୟୁତ ଲିଟର ବର୍ଜ୍ୟଜଳକୁ ପ୍ରକ୍ରିୟାକୃତ କରାଯାଇପାରିବ । ଏହି ପ୍ରକଳ୍ପରେ ଅଣ ବର୍ଜ୍ୟ ନିଷ୍କାସନ କାର୍ଯ୍ୟ ମଧ୍ୟରେ ତିନୋଟି ନଦୀଘାଟଠାରେ 340 ମିଟର ଦୈର୍ଘ୍ୟର ନଦୀତଟର ବିକାଶ କରାଯିବ । ଏହି ତିନୋଟି ନଦୀଘାଟ ମଧ୍ୟରେ ମେଲା ଘାଟ(ଯେଉଁଠାରେ ଉତ୍ସବାଦି ଦିନମାନଙ୍କରେ ଶ୍ରଦ୍ଧାଳୁଙ୍କ ପ୍ରବଳ ଭିଡ଼ ହୋଇଥାଏ) ଅନ୍ୟତମ । ଏତଦବ୍ୟତୀତ ଅନ୍ୟଦୁଇଟି ଜାଳେଣି ଶ୍ମଶାନଘାଟର ଉନ୍ନତିକରଣ କରାଯିବ ଯଦ୍ୱାରା ଶବ ସତ୍କାର ସକାଶେ ଅଧିକ ଜାଳେଣି କାଠର ଆବଶ୍ୟକ ପଡ଼ିବନାହିଁ ଏବଂ ତାହା ପରୋକ୍ଷରେ ସତ୍କାର ପାଉଁଶକୁ ନିଷ୍କାସନ କରିବାରେ ସହାୟକ ହେବ ଓ ଜନ ସଚେତନତା ବୃଦ୍ଧିପାଇବ ।


    ଉଧମପୁର ଟାଉନରୁ ଅଣ ପ୍ରକ୍ରିୟାକୃତ ବର୍ଜ୍ୟଜଳ ଦେବୀକା ଓ ତାୱି ନଦୀରେ ଛଡ଼ାଯିବା ଯୋଗୁ ଏହି ଦୁଇ ନଦୀ ବିଶେଷ ଭାବେ ପ୍ରଦୂଷିତ ହେଉଥିବାର ଲକ୍ଷ୍ୟ କରାଯାଇଛି । ଏବେ ଉଧମପୁରରେ କୌଣସି ବର୍ଜ୍ୟ ବ୍ୟବସ୍ଥା କିମ୍ବା ବର୍ଜ୍ୟଜଳ ପ୍ରକ୍ରିୟାକରଣ ପ୍ଲାଣ୍ଟ ନାହିଁ । 2018 ସେପ୍ଟେମ୍ବର 28 ତାରିଖ ଦିନ ମନ୍ତ୍ରଣାଳୟ ପକ୍ଷରୁ ଉଧମପୁର ଜିଲ୍ଲାର ଦେବୀକା ଏବଂ ତାୱି ନଦୀରେ ଜଳ ପ୍ରଦୂଷଣକୁ ରୋକିବା ସକାଶେ ଏହି ପ୍ରକଳ୍ପକୁ ମଞ୍ଜୁରି ପ୍ରଦାନ କରାଯାଇଥିଲା ।


    *********************


    

    
    (Release ID: 1548227) Visitor Counter : 13