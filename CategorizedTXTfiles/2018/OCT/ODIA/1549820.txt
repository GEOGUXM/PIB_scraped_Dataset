      ସଡକ ପରିବହନ ଓ ରାଜପଥ ମନ୍ତ୍ରଣାଳୟ

      ମନସୁଖ ଲାଲ ମଣ୍ଡଭୀୟାଙ୍କ ଦ୍ୱାରା ଯୁବ ସଡକ ସୁରକ୍ଷା ଲର୍ନର୍ସ ଲାଇସେନ୍ସ କାର୍ଯ୍ୟକ୍ରମର ଶୁଭାରମ୍ଭ
      Posted On: 15 OCT 2018 1:17PM by PIB Bhubaneshwar


    ସଡ଼କ ପରିବହନ ଓ ରାଜପଥ ଏବଂ ରସାୟନ ଓ ସାର ରାଷ୍ଟ୍ରମନ୍ତ୍ରୀ ମନସୁଖ୍ ଏଲ୍ ମଣ୍ଡଭୀୟା ଆଜି ନୂଆଦିଲ୍ଲୀରେ ଯୁବ ସଡକ ସୁରକ୍ଷା ଲର୍ନର୍ସ ଲାଇସେନ୍ସ କାର୍ଯ୍ୟକ୍ରମର ଶୁଭାରମ୍ଭ କରିଛନ୍ତି । ପ୍ରଥମ ଥର ପାଇଁ ଡ୍ରାଇଭିଂ ଲାଇସେନ୍ସ ପାଇଁ ଆବେଦନ କରୁଥିବା ଯୁବକ/ଯୁବତୀଙ୍କୁ ପ୍ରଶିକ୍ଷଣ ଦେବାକୁ ଡିଏଗୋ ଇଣ୍ଡିଆ ଏବଂ ଇନଷ୍ଟିଚ୍ୟୁଟ ଅଫ ରୋଡ ଟ୍ରାଫିକ (ଆଇଆରଟିଇ) ସହାୟତାରେ ପବ୍ଲିକ ପ୍ରାଇଭେଟ ପାର୍ଟନରସିପରେ ଏହି କାର୍ଯ୍ୟକ୍ରମ ଆରମ୍ଭ ହେଉଛି ।


    ଦେଶରେ ପ୍ରଥମ ଥର ପାଇଁ ଏଭଳି ଏକ ପ୍ରଶିକ୍ଷଣ କାର୍ଯ୍ୟକ୍ରମ ଆରମ୍ଭ କରି ମନସୁଖ ଏଲ. ମଣ୍ଡଭୀୟା କହିଥିଲେ ଯେ , ଏବେ ଦେଶରେ ଯୁବପିଢ଼ିଙ୍କ ପାଇଁ ସଡ଼କ ଦୁର୍ଘଟଣା ଜନିତ ମୃତ୍ୟୁ ସଂଖ୍ୟା ଚିନ୍ତାଜନକ ହୋଇଥିବାରୁ ସରକାର ସଡ଼କ ନିରାପତ୍ତାକୁ ପ୍ରାଥମିକତା ଦେଉଛନ୍ତି । ଦ୍ରୁତ ଗାଡ଼ିଚାଳନା , ନିଶାଗ୍ରସ୍ତ ହୋଇ ଗାଡି ଚଳାଇବା ତଥା ଡ୍ରାଇଭିଂ ବେଳେ ଆବଶ୍ୟକ ସୁରକ୍ଷା ବ୍ୟବସ୍ଥାର ଗ୍ରହଣ ନ କରିବା ; ହେଲମେଟ ନ ପିନ୍ଧିବା ହିଁ ଅନେକ ଦୁର୍ଘଟଣାର ମୁଖ୍ୟ କାରଣ । ସରକାର ସହରଗୁଡ଼ିକରେ ନିରାପଦ ସଡ଼କକୁ ବାସ୍ତବତାରେ ପରିଣତ କରିବାକୁ ଲକ୍ଷ୍ୟ ରଖିଛନ୍ତି । 2020 ମସିହା ସୁଦ୍ଧା ସଡ଼କ ଦୁର୍ଘଟଣା 50% ହ୍ରାସ କରିବା ଦିଗରେ ସରକାରଙ୍କ ଲକ୍ଷ୍ୟ ହାସଲରେ ଏହା ସହାୟକ ହୋଇପାରିବ ।


    ମନ୍ତ୍ରଣାଳୟର ଅତିରିକ୍ତ ସଚିବ ଲୀନା ନନ୍ଦନ କହିଥିଲେ ଯେ , ସଡ଼କ ବ୍ୟବହାର କରୁଥିବା ପ୍ରତ୍ୟେକ ବ୍ୟକ୍ତି ସଡ଼କ ନିରାପତ୍ତାର ଜଣେ ଜଣେ ବ୍ରାଣ୍ଡ ଆମ୍ବାସଡର । ଭାରତରେ ପ୍ରତ୍ୟେକ 4 ମିନିଟରେ ଗୋଟିଏ ଲେଖାଏଁ ସଡ଼କ ଦୁର୍ଘଟଣା ହେଉଛି , ଅର୍ଥାତ ବିଶ୍ୱରେ ହେଉଥିବା ମୋଟ ସଡ଼କ ଦୁର୍ଘଟଣାଜନିତ ମୃତ୍ୟୁର 12.5% (ବର୍ଷକୁ 1.45ଲକ୍ଷ) ଭାରତରେ ଘଟୁଛି । ଦୁର୍ଘଟଣାର ସମ୍ମୁଖିନ ହେଉଥିବା ବ୍ୟକ୍ତିଙ୍କ ମଧ୍ୟରୁ 72%ଙ୍କ ବୟସ 15-44 ବର୍ଷ ମଧ୍ୟରେ । ଦ୍ରୁତଗତି , ବରେୱା , ମଦ୍ୟପାନଜନିତ ଡ୍ରାଇଭିଂ ଯୋଗୁ 1.5% ଦୁର୍ଘଟଣା ହେଉଥିବା ବେଳେ 4.6% ମୃତ୍ୟୁ ଘଟୁଛି ।


    ମନ୍ତ୍ରଣାଳୟର ଯୁଗ୍ମ ସଚିବ ଅଭୟ ଦାମଲେ କହିଥିଲେ ଯେ , ନୂତନ ପ୍ରଶିକ୍ଷଣ କାର୍ଯ୍ୟକ୍ରମରେ ଆଇଆରଟିଇର ବରିଷ୍ଠ ସଦସ୍ୟମାନେ ଦୁଇ ବର୍ଷ ପର୍ଯ୍ୟନ୍ତ ସଡ଼କ ନିରାପତ୍ତା ଜନିତ ପ୍ରଶିକ୍ଷଣ ଏବଂ ସଚେତନତା ପ୍ରଦାନ କରିବେ ।


    ଆଇଆରଟିଇର ସଭାପତି ଡକ୍ଟର ରୋହିତ ବାଲୁଜା କହିଥିଲେ ଯେ , ବିଶେଷ କରି ଯୁବ ପିଢ଼ିଙ୍କ ମଧ୍ୟରେ ଏହି ସଚେତନତା ସୃଷ୍ଟି କରାଯିବ , କାରଣ ସେମାନେ ହିଁ ସଡ଼କ ଦୁର୍ଘଟଣାର ଶିକାର ବେଶୀ ସଂଖ୍ୟାରେ ହେଉଛନ୍ତି । ପ୍ରଥମ ବର୍ଷରେ 20ଟି ବିଶ୍ୱବିଦ୍ୟାଳୟକୁ ଏଥିରେ ସାମିଲ କରାଯାଇଥିବା ବେଳେ ଦେଶବ୍ୟାପୀ 400 କାର୍ଯ୍ୟକ୍ରମ ହେବ ।


    ଇତି ମଧ୍ୟରେ ଆଇଆରଟିଇ ଦ୍ୱାରା 17ଟି ରାଜ୍ୟର 64ଟି ସହରରେ 4624 ଟ୍ରାଫିକ ଅଧିକାରୀ , 6000 ବାଣିଜ୍ୟିକ ଗାଡ଼ିର ଡ୍ରାଇଭର , 5000 ବିଶ୍ୱବିଦ୍ୟାଳୟ ଛାତ୍ରଛାତ୍ରୀ ପ୍ରଶିକ୍ଷିତ ହୋଇପାରିଛନ୍ତି ।


    ଡିଏଗୋ ଇଣ୍ଡିଆର ମୁଖ୍ୟ ଷ୍ଟ୍ରାଟେଜି ଆଣ୍ଡ କର୍ପୋରେଟ ଆଫେୟାର୍ସ ଅଫିସର ଅବନ୍ତି ଶଙ୍କରନାରାୟଣନ କାର୍ଯ୍ୟକ୍ରମରେ ଉପସ୍ଥିତ ଥିଲେ ।


    **********


    

    
    (Release ID: 1549820) Visitor Counter : 22