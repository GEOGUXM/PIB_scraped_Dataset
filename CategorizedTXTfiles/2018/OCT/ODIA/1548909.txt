      ରାଷ୍ଟ୍ରପତିଙ୍କ ସଚିବାଳୟ

      ତାଜିକିସ୍ତାନରେ ଭାରତୀୟ ସମୁଦାୟକୁ ସମ୍ବୋଧନ କଲେ ରାଷ୍ଟ୍ରପତି ରାମନାଥ କୋବିନ୍ଦ
      Posted On: 07 OCT 2018 3:02PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ତିନିଦିନିଆ ତାଜିକିସ୍ତାନ ଗସ୍ତରେ ଆସି ଆଜି (ଅକ୍ଟୋବର 7 , 2018) ଅପରାହ୍ନରେ ତାଜିକିସ୍ତାନଠାରେ ପହଞ୍ଚିଛନ୍ତି । ପରେ ସନ୍ଧ୍ୟାରେ ରାଷ୍ଟ୍ରପତି ତାଙ୍କ ସମ୍ମାନାର୍ଥେ ତାଜିକିସ୍ତାନ ରାଜଧାନୀ ଦୁସାନବେ ଠାରେ ଅବସ୍ଥାପିତ ଭାରତୀୟ ରାଷ୍ଟ୍ରଦୂତ ଶ୍ରୀ ସୋମନାଥ ଘୋଷଙ୍କ ଦ୍ୱାରା ଆୟୋଜିତ ଏକ ଭୋଜିସଭାରେ ଭାରତୀୟ ସମୁଦାୟଙ୍କୁ ସମ୍ବୋଧିତ କରିଛନ୍ତି ।


    ଏହି କାର୍ଯ୍ୟକ୍ରମରେ ଉଦ୍‌ବୋଧନ ଦେଇ ରାଷ୍ଟ୍ରପତି କହିଲେ ଯେ ଭାରତ ସରକାରଙ୍କ କାର୍ଯ୍ୟପଦ୍ଧତିରେ ବୈପ୍ଳବିକ ପରିବର୍ତ୍ତନ ଘଟିଛି ଏବଂ ଦରିଆପାରି ଭାରତୀୟ ସମୁଦାୟଙ୍କ ସହ ଯୋଡ଼ିହୋଇ ରହିବା ସକାଶେ ସରକାର ବିଭିନ୍ନ ପଦକ୍ଷେପ ଗ୍ରହଣ କରିଛନ୍ତି । ଭାରତ ଏବଂ ଏହାର ଡାୟାସ୍ପୋରା ମଧ୍ୟରେ ଏକ ଆବେଗିକ , ସାଂସ୍କୃତିକ , ଆର୍ଥିକ ତଥା ଆନୁଷ୍ଠାନିକ ସଂପର୍କ ରହିଛି । ଏହା ବିଗତ କିଛି ବର୍ଷ ମଧ୍ୟରେ ଦୃଢ଼ତର ହୋଇଛି । ବିଦେଶରେ ବସବାସ କରୁଥିବା ଡାୟାସ୍ପୋରାଙ୍କ ଆବଶ୍ୟକ ବେଳେ ସେମାନଙ୍କୁ ସବୁ ପ୍ରକାର ସାହାଯ୍ୟ ସହଯୋଗ ଯୋଗାଇ ଦେବା ସକାଶେ ବିଦେଶରେ ଥିବା ଭାରତୀୟ ଦୂତାବାସଗୁଡ଼ିକୁ ନିର୍ଦ୍ଦେଶ ଦିଆଯାଇଛି ।


    “ ଭାରତ ଓ ତାଜିକିସ୍ତାନର ବନ୍ଧୁ ” ଶୀର୍ଷକ ଉପରେ ଉଦ୍‌ବୋଧନ ଦେଇ ରାଷ୍ଟ୍ରପତି ନିର୍ଭର ପ୍ରତିଶ୍ରୁତି ପ୍ରଦାନ ପୂର୍ବକ କହିଲେ ଯେ ତାଜିକିସ୍ତାନ ସହିତ ଭାରତର ଘନିଷ୍ଠ ସଂପର୍କ ଅବ୍ୟାହତ ରହିବ । ତାଜିକିସ୍ତାନର ଦକ୍ଷତା ବୃଦ୍ଧି ଏବଂ ବିକାଶରେ ଭାରତ ସଦାବେଳେ ସହଭାଗୀ ହେବ । ତାଜିକିସ୍ତାନର ଭାରତବିଦମାନଙ୍କ କାର୍ଯ୍ୟକୁ ଏହି ଅବସରରେ ରାଷ୍ଟ୍ରପତି ଭୂୟସୀ ପ୍ରଶଂସା କରିଥିଲେ । ସେ ସ୍ମରଣ କରାଇ ଦେଇଥିଲେ ଯେ ତାଜିକିସ୍ତାନର ପ୍ରଖ୍ୟାତ ଇଣ୍ଡୋଲୋଜିଷ୍ଟ ପ୍ରଫେସର ହବିବୁଲ୍ଲୋ ରାଜାବୋଭଙ୍କୁ ଚଳିତ ବର୍ଷ ପଦ୍ମଶ୍ରୀ ସମ୍ମାନରେ ସମ୍ମାନିତ କରାଯାଇଛି । ଶିକ୍ଷା ଓ ସାହିତ୍ୟ କ୍ଷେତ୍ରକୁ ତାଙ୍କର ବିଶେଷ ଅବଦାନକୁ ସ୍ୱୀକୃତି ପୂର୍ବକ ତାଙ୍କୁ ଏହି ସମ୍ମାନ ମିଳିଛି ବୋଲି ରାଷ୍ଟ୍ରପତି ଉଲ୍ଲେଖ କରିଥିଲେ ।


    ***************

    
    
    (Release ID: 1548909) Visitor Counter : 13