      ପରିବେଶ ଓ ଜଙ୍ଗଲ ମନ୍ତ୍ରଣାଳୟ

      ତୃତୀୟ ଆନ୍ତର୍ଜାତିକ ପ୍ରବାଳଶ୍ରେଣୀ ଦଶନ୍ଧି ବର୍ଷ – 2018
      Posted On: 23 OCT 2018 4:51PM by PIB Bhubaneshwar


    ପ୍ରବାଳଶ୍ରେଣୀର ସ୍ଥିତି ଓ ସୁରକ୍ଷା (ଷ୍ଟାପକୋର- 2018) ସଂପର୍କୀତ ଏକ ଆନ୍ତର୍ଜାତିକ ସମ୍ମିଳନୀକୁ କେନ୍ଦ୍ର ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ ଆଜି (22 ଅକ୍ଟୋବର 2018 ) ଲାକ୍ଷାଦ୍ୱୀପର ବନଗ୍ରାମ ପ୍ରବାଳ ଦ୍ୱୀପଠାରେ ଉଦଘାଟନ କରିଛନ୍ତି । ଏହି ସମ୍ମିଳନୀର ଶୀର୍ଷକ ରଖାଯାଇଛି “ ଜୀବନ ପାଇଁ ପ୍ରବାଳଶ୍ରେଣୀ ” । ଏହି ବିଶାଳ କାର୍ଯ୍ୟକ୍ରମ 22 ଅକ୍ଟୋବର ଠାରୁ 24 ଅକ୍ଟୋବର 2018 ପର୍ଯ୍ୟନ୍ତ ଅନୁଷ୍ଠିତ ହେଉଛି ଏବଂ ଏଥିରେ ଦେଶ ତଥା ଦେଶ ବାହାରର ପ୍ରାୟ 150 ପ୍ରତିନିଧି ଅଂଶଗ୍ରହଣ କରୁଛନ୍ତି । ଏହି ପ୍ରତିନିଧିମାନେ ସୁଦୂର ଆମେରିକା , ବ୍ରିଟେନ , କୁଏଟ , ଇଟାଲୀ , ଫ୍ରାନ୍ସ , ମାଳଦ୍ୱୀପ ଓ ଶ୍ରୀଲଙ୍କା ଆଦି ରାଷ୍ଟ୍ରରୁ ଆସିଛନ୍ତି । 24 ଅକ୍ଟୋବର 2018 ଦିନ ଏହି ସମ୍ମିଳନୀ ଉଦ୍‌ଯାପିତ ହେବ ।


    କାର୍ଯ୍ୟକ୍ରମର ଉଦଘାଟନୀ ସମାରୋହରେ ଉଦ୍‌ବୋଧନ ଦେଇ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ କହିଲେ ଯେ ପ୍ରବାଳ ଶ୍ରେଣୀର ମହତ୍ତ୍ୱ ଏବଂ ଏହାର ସୁରକ୍ଷା ବିଶ୍ୱ ପରିବେଶର ସୁରକ୍ଷା ତଥା ଜୀବଜଗତର ସୁରକ୍ଷା ସକାଶେ ଏକାନ୍ତ ଜରୁରୀ । ତେଣୁ ଏହା କେବଳ କୌଣସି ଗୋଟିଏ ରାଷ୍ଟ୍ରର ନୁହେଁ ଏଥିପାଇଁ ସମୂହ ପ୍ରୟାସ ଆବଶ୍ୟକ ଓ ତାହା ବୈଜ୍ଞାନିକ ପଦ୍ଧତିରେ ହେବା ଜରୁରୀ । ପ୍ରବାଳ ଶ୍ରେଣୀର ପରିଚାଳନା ସକାଶେ ସୁଚିନ୍ତିତ କାର୍ଯ୍ୟପନ୍ଥା ନିର୍ଦ୍ଧାରଣ ହେବା ବାଞ୍ଛନୀୟ ଓ ଏହା ଗ୍ରୀନ ଗୁଡ଼ ଡ଼ିଡ୍ସ ତଥା ଆମମାନଙ୍କ ଆଚରଣଗତ ପରିବର୍ତ୍ତନରେ ପ୍ରତିଫଳିତ ହେବା ଆବଶ୍ୟକ । ଏହା ସମସ୍ତଙ୍କ ଦୈନନ୍ଦିନ ଜୀବନର ଅଂଶବିଶେଷ ହେବା ବାଞ୍ଛନୀୟ । ଏଭଳି ଏକ ବିଶାଳ କାର୍ଯ୍ୟକ୍ରମର ଆୟୋଜନ କରିଥିବାରୁ ଏବଂ ଲାକ୍ଷାଦ୍ୱୀପକୁ ପ୍ଲାଷ୍ଟିକମୁକ୍ତ କରିପାରିଥିବାରୁ ଲାକ୍ଷାଦ୍ୱୀପ ପ୍ରଶାସନକୁ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ ଅଭିନନ୍ଦନ ଜ୍ଞାପନ କରିଥିଲେ ।


    ଲାକ୍ଷାଦ୍ୱୀପର ପ୍ରଶାସକ ଶ୍ରୀ ଫାରୁକ ଖାନ୍‌ ଏହି କାର୍ଯ୍ୟକ୍ରମରେ ପୌରୋହିତ୍ୟ କରି ସର୍ବପ୍ରଥମେ କେନ୍ଦ୍ର ସରକାରଙ୍କ ପ୍ରୋତ୍ସାହନ ଏବଂ ସହଯୋଗକୁ ଭୂୟସୀ ପ୍ରଶଂସା କରିଥିଲେ । ଦେଶର ଏହି କ୍ଷୁଦ୍ର ପ୍ରବାଳ ଦ୍ୱୀପକୁ କିଭଳି ଭାବେ ସରସ ସୁନ୍ଦର କରାଯାଇପାରିବ ସେ ଦିଗରେ ସ୍ଥାନୀୟ ଜନସାଧାରଣଙ୍କ ସହଯୋଗ ମଧ୍ୟ ଉଲ୍ଲେଖନୀୟ ବୋଲି ଉଲ୍ଲେଖ କରି ସେ କହିଲେ ଯେ ଏହି ଦ୍ୱୀପର ସୁରକ୍ଷା ପାଇଁ ତାଙ୍କ ପ୍ରଶାସନ ସକଳ ପ୍ରକାର ପ୍ରୟାସ ଜାରି ରଖିଛନ୍ତି । ଖୁବ୍‌ଶୀଘ୍ର ଲାକ୍ଷାଦ୍ୱୀପ ପ୍ରଶାସନ ଏକ ଆନ୍ତର୍ଜାତିକ ଆଟୋଲ ଗବେଷଣା କେନ୍ଦ୍ର ସ୍ଥାପନ କରିବେ ଏବଂ ସେଥିରେ ସମସ୍ତ ପ୍ରକାର ଆନ୍ତର୍ଜାତିକ ସ୍ତରର ବୈଜ୍ଞାନିକ ସାଧନ ଗବେଷଣା ପାଇଁ ଉପଲବ୍ଧ କରାଯିବ ଯାହାକି ପ୍ରବାଳ ସୁରକ୍ଷା ପାଇଁ ଏକାନ୍ତ ଜରୁରୀ । ସ୍ଥାନୀୟ ସାଂସଦ ଶ୍ରୀ ମହମ୍ମଦ ଫୈଜଲ ତାଙ୍କ ଭାଷଣରେ କହିଲେ ଯେ ଭବିଷ୍ୟତର ବଂଶଧରମାନଙ୍କ ସକାଶେ ଏଭଳି ଅମୂଲ୍ୟ ପ୍ରାକୃତିକ ସଂପଦକୁ ସୁରକ୍ଷିତ ରଖିବା ସକାଶେ ସରକାରଙ୍କଠାରୁ ନେଇ ଜନସାଧାରଣଙ୍କ ପର୍ଯ୍ୟନ୍ତ ସମସ୍ତଙ୍କ ସହଯୋଗ ଏକାନ୍ତ ଆବଶ୍ୟକ ।


    ଲାକ୍ଷାଦ୍ୱୀପ ପ୍ରଶାସନର ପର୍ଯ୍ୟାବରଣ ଓ ଜଙ୍ଗଲ ବିଭାଗ ସଚିବ ତଥା ମୁଖ୍ୟ ବନ୍ୟପ୍ରାଣୀ ୱାଡ଼େନ୍‌ ଶ୍ରୀ ଦାମୋଦର ଏ ଟି ସମସ୍ତ ପ୍ରତିନିଧିଙ୍କୁ ବନଗ୍ରାମ ଦ୍ୱୀପକୁ ସ୍ୱାଗତ କରିବା ସହ ଜଳବାୟୁ ପରିବର୍ତ୍ତନ ଓ ବିଶ୍ୱ ଉତ୍ତାପନକୁ ପ୍ରତିହତ କରିବା ସକାଶେ ତଥା ଏଲ ନିନୋ ପ୍ରଭାବରୁ ଜୀବଜଗତକୁ ସୁରକ୍ଷା ଯୋଗାଇ ଦେବା ଦିଗରେ ପ୍ରବାଳଦ୍ୱୀପ ଓ ପ୍ରାଚୀରର ଗୁରୁତ୍ୱ ସଂପର୍କରେ ଅବତାରଣା କରିଥିଲେ । 1998 ମସିହାରେ ଏହାର ଅବକ୍ଷୟ ଜଣାପଡ଼ିବା ପରେ “ ଷ୍ଟାପକୋର ” ଗଠନ କରାଯାଇଥିଲା ଏବଂ ପ୍ରତି 10 ବର୍ଷରେ ଥରେ ଲେଖାଏଁ ପ୍ରବାଳପ୍ରାଚୀର ସୁରକ୍ଷା ସକାଶେ ଆନ୍ତର୍ଜାତିକ ସ୍ତରରେ କରାଯାଉଥିବା ପ୍ରୟାସର ସମୀକ୍ଷା କରାଯାଇ ଆସୁଛି ବୋଲି ସେ ସୂଚାଇଥିଲେ ।


    ଭାରତର ପ୍ରାଣୀବିଜ୍ଞାନ ସର୍ଭେ ସଂସ୍ଥାର ବୈଷୟିକ ସହଯୋଗରେ ଲାକ୍ଷାଦ୍ୱୀପର ପର୍ଯ୍ୟାବରଣ ଓ ତଙ୍ଗଲ ବିଭାଗ ଆନୁକୂଲ୍ୟରେ ଏହି ସମ୍ମିଳନୀର ଆୟୋଜନ କରାଯାଇଛି । ଏହି ସମ୍ମିଳନୀକୁ କେନ୍ଦ୍ର ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରଣାଳୟ , ଆଇୟୁସିଏନ , ଇଏନଭିଆଇଏସ ମଧ୍ୟ ଆବଶ୍ୟକ ସହଯୋଗ ଯୋଗାଇ ଦେଇଛନ୍ତି । 2018 ମସିହାକୁ ତୃତୀୟ ଆନ୍ତର୍ଜାତିକ ପ୍ରବାଳଶ୍ରେଣୀ ଦଶନ୍ଧି ବର୍ଷ -2018 ଭାବେ ଘୋଷଣା କରାଯାଇଛି ।


    ****************

    
    
    (Release ID: 1550567) Visitor Counter : 29