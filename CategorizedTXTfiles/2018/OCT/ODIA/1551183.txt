      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଜାପାନ ଗସ୍ତ ଅବସରରେ ପ୍ରଧାନମନ୍ତ୍ରୀଙ୍କ ପ୍ରେସ ବିବୃତି
      Posted On: 29 OCT 2018 8:14PM by PIB Bhubaneshwar


    ପ୍ରଧାନମନ୍ତ୍ରୀ ଏବଂ ମୋର ଘନିଷ୍ଠ ମିତ୍ର ଆବେ ,


    ସମ୍ମାନନୀୟ ପ୍ରତିନିଧିଗଣ ,


    ବନ୍ଧୁଗଣ ,


    ନମସ୍ତେ!


    କୋନ୍ନଚିଭ!


    ଏଠାରେ ଟୋକିଓରେ ଏବଂ ଏଥିପୂର୍ବରୁ ୟାମାନାଶୀରେ ଏବଂ ନିଜ ଘରେ ଯେଉଁ ଆତ୍ମୀୟତାର ସହିତ ପ୍ରଧାନମନ୍ତ୍ରୀ ଆବେ ମୋର ସ୍ୱାଗତ କଲେ , ତାହା ମୋର ଏହି ଜାପାନ ଗସ୍ତର ସଫଳତାକୁ ଆହୁରି ଅବିସ୍ମରଣୀୟ କରିଦେଇଛି । ଜାପାନ ପ୍ରାଚ୍ୟ ଏବଂ ପାଶ୍ଚାତ୍ୟ ସଭ୍ୟତାର ସର୍ବଶ୍ରେଷ୍ଠ ଦିଗଗୁଡ଼ିକର ସଂଗମ ସ୍ଥଳ ଅଟେ । ଏହା ସେହି ମହାନ ଦେଶ ଯିଏ ଶିଖାଇଛି ଯେ ମାନବ ଜାତିର ବିକାଶର ରାସ୍ତା ପୁରାତନ ଏବଂ ନୂତନ ମଧ୍ୟରେ ସଂଘର୍ଷର ନୁହେଁ , ବରଂ ସେ ଦୁଇଟିର ସହ-ଅସ୍ତିତ୍ୱ ଏବଂ ସୃଷ୍ଟିର ଅଟେ । ନୂତନର ସ୍ୱାଗତ ଏବଂ ପୁରାତନକୁ ସମ୍ମାନ - ଏହା ଜାପାନର ବିଶ୍ୱ ସଭ୍ୟତାକୁ ଦାନ ଅଟେ । ଏବଂ ଏଥିସହିତ ଭାରତ ଏବଂ ଜାପାନ ମଧ୍ୟରେ ଏକ ଗଭୀର ସମାନତା ମଧ୍ୟ ରହିଛି ।


    ମହାମହିମ ଗଣ ,


    ଜାପାନ ଏବଂ ଭାରତର ସମ୍ପର୍କକୁ ଭାରତ ଏବଂ ପ୍ରଶାନ୍ତ ମହାସାଗରର ଗଭୀରତା ଏବଂ ବିସ୍ତାର ପ୍ରାପ୍ତ ହୋଇଛି । ଏହି ସମ୍ପର୍କ ଗଣତାନ୍ତ୍ରିକ ମୂଲ୍ୟବୋଧ ଏବଂ ସ୍ୱାଧୀନତା ପ୍ରତି ଏବଂ ଆଇନର ଶାସନ ପ୍ରତି ସହଭାଗୀ ପ୍ରତିବଦ୍ଧତା ଉପରେ ଆଧାରିତ ଅଟେ । ନିଜର ସମ୍ପର୍କକୁ ଆଗାମୀ ବିକାଶ ଲାଗି ଏକ ବିଶାଳ ଲକ୍ଷ୍ୟ ଉପରେ ଆସନ୍ତାକାଲି ଏବଂ ଆଜି ଆବେ ’ ଙ୍କ ସହିତ ମୋର ଉପଯୋଗୀ ଆଲୋଚନା ହୋଇଛି । ଆଜି ଏହି ସହଭାଗୀ ଲକ୍ଷ୍ୟ ଉପରେ ଆମେ ସ୍ୱାକ୍ଷର କରିଛୁ । ଆସନ୍ତାକାଲି ଏହା ଆମର ଭବିଷ୍ୟତକୁ ଏକ ନୂତନ ଆଲୋକ ପ୍ରଦାନ କରିବ । ଆମ ଭିତରେ ସମ୍ପୂର୍ଣ୍ଣ ସହମତି ରହିଛି ଯେ ଆମେ ନିଜ ସହଯୋଗକୁ ଡିଜିଟାଲ ଭାଗୀଦାରୀଠାରୁ ସାଇବର କ୍ଷେତ୍ର ପର୍ଯ୍ୟନ୍ତ , ସ୍ୱାସ୍ଥ୍ୟଠାରୁ ଆରମ୍ଭ କରି ପ୍ରତିରକ୍ଷା-ସୁରକ୍ଷା ପର୍ଯ୍ୟନ୍ତ ଏବଂ ମହାସାଗରଠାରୁ ଆରମ୍ଭ କରି ମହାକାଶ ପର୍ଯ୍ୟନ୍ତ , ପ୍ରତ୍ୟେକ କ୍ଷେତ୍ରରେ ଅବାଧ ଗତି ପ୍ରଦାନ କରିବୁ । ମୁଁ ଜାଣିବାକୁ ପାଇଛି ଯେ ଆଜି ଜାପାନର ନିବେଶକମାନେ ଭାରତରେ 2.5 ବିଲିୟନ ଡଲାରର ନୂତନ ନିବେଶ ଲାଗି ଘୋଷଣା କରିଛନ୍ତି । ଏହାଦ୍ୱାରା ଭାରତରେ ପାଖାପାଖି 30 ହଜାର ଲୋକଙ୍କୁ ନିଯୁକ୍ତି ମିଳିପାରିବ । ଏହି ଗସ୍ତ କାଳରେ ଦ୍ୱିପାକ୍ଷିକ ମୁଦ୍ରା ପ୍ରତିବଦଳ ବ୍ୟବସ୍ଥା ଉପରେ ହୋଇଥିବା ସହମତିରେ ଆମର ପାରସ୍ପରିକ ବିଶ୍ୱାସ ଏବଂ ଆମର ଆର୍ଥିକ ଭାଗୀଦାରୀର ନିରନ୍ତର ବୃଦ୍ଧି ପାଉଥିବା ନିବିଡ଼ତା ସ୍ପଷ୍ଟ ଭାବେ ପ୍ରତିଫଳିତ ହେଉଛି ।


    ବନ୍ଧୁଗଣ ,


    ଏକବିଂଶ ଶତାବ୍ଦୀ ଏସିଆର ଶତାବ୍ଦୀ ଅଟେ । କିନ୍ତୁ ଏହାର ରୂପ-ସ୍ୱରୂପ ଉପରେ ପ୍ରଶ୍ନବାଚୀ ରହିଛି । କାହାର ଲାଭ ହେବ , କ ’ ଣ କରିବାକୁ ହେବ , ଏପରି ଅନେକ ପ୍ରଶ୍ନ ରହିଛି । କିନ୍ତୁ ଗୋଟିଏ କଥା ସ୍ପଷ୍ଟ । ଭାରତ ଏବଂ ଜାପାନର ସହଯୋଗ ବିନା ଏକବିଂଶ ଶତାବ୍ଦୀ ଏସିଆର ଶତାବ୍ଦୀ ହୋଇପାରିବ ନାହିଁ । ଆବେ ଏବଂ ମୁଁ ଆମର ବୈଦେଶିକ ଏବଂ ପ୍ରତିରକ୍ଷା ମନ୍ତ୍ରୀମାନଙ୍କ ମଧ୍ୟରେ 2+2 ବାର୍ତ୍ତାଳାପ ଲାଗି ସହମତ ହୋଇଛୁ । ଏହାର ଉଦ୍ଦେଶ୍ୟ ବିଶ୍ୱରେ ଶାନ୍ତି ଏବଂ ସ୍ଥିରତାକୁ ପ୍ରୋତ୍ସାହନ ଦେବା । ଆନ୍ତର୍ଜାତିକ ସୌର ମେଂଟରେ ଜାପାନର ପ୍ରବେଶ , ବିଶ୍ୱର ସ୍ୱାର୍ଥରେ ଏପରି ସହଯୋଗର ଆଉ ଏକ ଉଜ୍ଜ୍ୱଳ ଉଦାହରଣ ହେବ ।


    ବନ୍ଧୁଗଣ ,


    ଆସନ୍ତା ବର୍ଷ ଜାପାନ ଓସାକାରେ ଜି-20 ଶିଖର ସମ୍ମିଳନୀର ଆୟୋଜନ କରିବ । ଆସନ୍ତାବର୍ଷ ରଗବୀ ବିଶ୍ୱକପ ମଧ୍ୟ ଜାପାନରେ ଆୟୋଜିତ ହେବ । ପ୍ରଥମ ଥର ପାଇଁ ଏହି ଟୁର୍ଣ୍ଣାମେଂଟ ଏସିଆରେ ଆୟୋଜନ କରାଯାଉଛି । ଆହୁରି 2020ରେ ଅଲିମ୍ପିକ୍ସର ଆୟୋଜନ ଟୋକିଓରେ ହେବ । ଏହି ସମସ୍ତ ଗୁରୁତ୍ୱପୂର୍ଣ୍ଣ ବିଶ୍ୱସ୍ତରୀୟ ପ୍ରତିଯୋଗିତା ପାଇଁ ମୋ ପକ୍ଷରୁ ଏବଂ ସମଗ୍ର ଭାରତ ପକ୍ଷରୁ ଆମର ହାର୍ଦ୍ଦିକ ଶୁଭକାମନା ଆପଣଙ୍କ ସହିତ ରହିଛି ।


    ବନ୍ଧୁଗଣ ,


    ଭାରତ-ଜାପାନ ସମ୍ପର୍କରେ ଅଗ୍ରଗତି ଜାପାନର “କାଇଜନ ଦର୍ଶନ” ଭଳି ଅସୀମ ଅଟେ । ପ୍ରଧାନମନ୍ତ୍ରୀ ଆବେଙ୍କ ସହିତ ମିଶି ଏହି ସମ୍ପର୍କକୁ ଆହୁରି ଅଧିକ ମଜଭୁତ କରିବା ଲାଗି ମୁଁ ପ୍ରତିବଦ୍ଧ ଅଟେ । ମୁଁ ପୁଣିଥରେ ଆବେ ସାନଙ୍କୁ , ଜାପାନ ସରକାରଙ୍କୁ ଏବଂ ଆପଣମାନଙ୍କୁ ସମସ୍ତଙ୍କୁ ହାର୍ଦ୍ଦିକ ଧନ୍ୟବାଦ ଏବଂ ଶୁଭକାମନା ଜଣାଉଛି ।


    ଦାମୋ ଅରିଗାତୋ ଗୋଜାଇମସ ।


    **********

    
    
    (Release ID: 1551183) Visitor Counter : 21