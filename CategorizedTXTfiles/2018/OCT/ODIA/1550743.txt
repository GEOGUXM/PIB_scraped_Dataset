      ଜାହାଜ ଚଳାଚଳ ମନ୍ତ୍ରଣାଳୟ

      ଗୋଘା-ଦହେଜ ରୋ-ପ୍ୟାକ୍ସ ନୌକା ସେବାର ଶୁଭାରମ୍ଭ
      • ପରୀକ୍ଷାମୂଳକ ଭାବେ 12ଟି ଟ୍ରକ ଦହେଜରୁ ଗୋଘା ପର୍ଯ୍ୟନ୍ତ ସମୁଦ୍ର ରାସ୍ତାରେ ପରିବହନ କରାଯାଇଛି

      Posted On: 24 OCT 2018 4:21PM by PIB Bhubaneshwar

    ପ୍ରଧାନମନ୍ତ୍ରୀଙ୍କ ସ୍ୱପ୍ନର ପ୍ରକଳ୍ପ ‘ ଗୋଘା-ଦହେଜ ରୋ-ପ୍ୟାକ୍ସ ନୌକା ସେବା ’ ଜାହାଜ ଚଳାଚଳ ମନ୍ତ୍ରଣାଳୟର ସାଗରମାଳା କାର୍ଯ୍ୟକ୍ରମ ଅଧୀନରେ ଶୀଘ୍ର ଆରମ୍ଭ ହେବାକୁ ଯାଉଛି । ପରୀକ୍ଷାମୂଳକ ଭାବେ ନିକଟରେ 12ଟି ମାଲ୍ ବୋଝେଇ ଟ୍ରକ ଦହେଜରୁ ଗୋଘା ପର୍ଯ୍ୟନ୍ତ ‘ ରୋ-ପ୍ୟାକ୍ସ ଫେରି ’ ରେ ଗଲ୍ଫ ଅଫ କାମ୍ବେ ପଥରେ ପରିବହନ କରାଯାଇଛି । ସଡ଼କ ପଥରେ ଦୁଇ ସହର ମଧ୍ୟରେ ପହଞ୍ଚିବାକୁ 8 ଘଣ୍ଟାରେ 294 କିଲୋମିଟର ଯିବାକୁ ପଡ଼ିଥାଏ । ଜଳପଥରେ ରୋ-ପ୍ୟାକ୍ସ ନୌକା ସେବା ଦ୍ୱାରା ଏହି ଦୂରତ୍ୱ 31 କିଲୋମିଟରକୁ ହ୍ରାସ ପାଉଛି । ଏଥିପାଇଁ ସମୁଦ୍ର ପଥରେ ଗଲ୍ଫ ଅଫ୍ କାମ୍ବେର 17 ନଟିକଲ ମାଇଲ ଅତିକ୍ରମ କରିବାକୁ ପଡ଼ୁଛି । ଏତିକି ଦୂରତ୍ୱ ଅତିକ୍ରମ କରିବାକୁ ଲାଗୁଛି ଦେଢ଼ ଘଣ୍ଟା ସମୟ । ସୁରଟ ଅଞ୍ଚଳରେ କାର୍ଯ୍ୟରତ ହୀରା ଓ ବୟନ ଶିଳ୍ପର ବ୍ୟବସାୟୀମାନେ ଏହି ଜଳପଥ ବ୍ୟବହାର କରିବ ନିଜର ବହୁମୂଲ୍ୟ ସମୟ ଅର୍ଦ୍ଧେକ ବଞ୍ଚାଇ ପାରିବେ ।


    ଏହି ରୋ-ପ୍ୟାକ୍ସ ସେବାରେ ଶହେ ଗାଡ଼ି ଏବଂ 500 ଯାତ୍ରୀଙ୍କୁ ପରିବହନ କରିବାର ନିୟମିତ ସେବା 2018 ଅକ୍ଟୋବର 27 ତାରିଖରୁ ଶୁଭାରମ୍ଭ ହେବ ।


    ପରୀକ୍ଷାମୂଳକ ଭାବେ ସେବା ଆରମ୍ଭ ହେବା ପରେ କେନ୍ଦ୍ର ଜାହାଜ ଚଳାଚଳ , ସଡ଼କ ପରିବହନ ଏବଂ ରାଜମାର୍ଗ , ନଦୀ ବିକାଶ ଓ ଗଙ୍ଗା ସଂରକ୍ଷଣ ମନ୍ତ୍ରୀ ନିତିନ ଗଡକରୀ କହିଲେ , ସାଗରମାଳା କାର୍ଯ୍ୟକ୍ରମ ଲୋକଙ୍କ ଚଳଣି ସହ ଜଡ଼ିତ ହୋଇପାରିଛି । ଗୋଘା-ଦହେଜ ରୋ-ପ୍ୟାକ୍ସ ନୌକା ସେବା ସୌରାଷ୍ଟ୍ର ଓ ଦକ୍ଷିଣ ଗୁଜରାଟକୁ ସଂଯୋଗ କରିବ ।


    ପ୍ରକଳ୍ପର ମୋଟ ବ୍ୟୟ ଅଟକଳ 615 କୋଟି ଟଙ୍କା । ଏଥିରୁ 117 କୋଟି ଟଙ୍କା କେନ୍ଦ୍ର ସରକାର ସାଗରମାଳା କାର୍ଯ୍ୟକ୍ରମ ଅଧୀନରେ ପ୍ରଦାନ କରିଛନ୍ତି । ଉପକୂଳ ଜାହାଜ ଚଳାଚଳକୁ ପ୍ରୋତ୍ସାହନ ଦେବା ଓ ପଣ୍ୟ ପରିବହନ ଖର୍ଚ୍ଚ ହ୍ରାସ କରିବା ଏହି ପ୍ରକଳ୍ପର ମୂଳ ଲକ୍ଷ୍ୟ ।


    ଏହି ପ୍ରକଳ୍ପ ଯୋଗୁ କେବଳ ଯାତ୍ରା ସମୟ ଯେ ହ୍ରାସ ପାଇବ ତାହା ନୁହେଁ , ବରଂ ଏହାଦ୍ୱାରା ଜାଳେଣି , ଅଙ୍ଗାରକାମ୍ଳ ନିର୍ଗମନ ଏବଂ ସଡ଼କ ପଥରେ ଭିଡ଼ ମଧ୍ୟ ହ୍ରାସ ପାଇପାରିବ ।


    ଏଭଳି ପ୍ରକଳ୍ପ କାର୍ଯ୍ୟକାରୀ ହେବା ଭାରତରେ ପ୍ରଥମ ଏବଂ ବିଶ୍ୱର ଦ୍ୱିତୀୟ ସର୍ବାଧିକ ବଡ଼ ବଡ଼ ଜୁଆର ଉଠୁଥିବା ସ୍ଥାନରେ ଏହା ହୋଇପାରିଛି । ଏହି ପ୍ରକଳ୍ପ ଉପକୂଳ ନୌପରିବହନ ଏବଂ ପର୍ଯ୍ୟଟନ କ୍ଷେତ୍ରରେ ନୂତନ ସୁଯୋଗ ସୃଷ୍ଟି କରିବା ସହ ଆଖପାଖ ଅଞ୍ଚଳର ସାମାଜିକ-ଆର୍ଥିକ ବିକାଶରେ ସହାୟକ ହୋଇପାରିବ ।


    *****************


    

    
    (Release ID: 1550743) Visitor Counter : 15