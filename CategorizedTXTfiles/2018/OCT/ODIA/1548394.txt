      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ରାଷ୍ଟ୍ରପତି ଭବନରେ ମହାତ୍ମା ଗାନ୍ଧୀ ଆନ୍ତର୍ଜାତୀକ ପରିମଳ ସମ୍ମିଳନୀରେ ପ୍ରଧାନମନ୍ତ୍ରୀଙ୍କ ଉଦବୋଧନ
      Posted On: 02 OCT 2018 6:50PM by PIB Bhubaneshwar


    ମିଳିତ ଜାତିସଂଘର ମହାମହୀମ ମହାସଚିବ ଆଣ୍ଟୋନିଓ ଗୁଟେରସ , ସ୍ୱଚ୍ଛତା ସଂକଳ୍ପରେ ସହଯୋଗ କରି ଏଠାରେ ଉପସ୍ଥିତ ଥିବା ବିଭିନ୍ନ ରାଷ୍ଟ୍ରର ମାନନୀୟ ମନ୍ତ୍ରୀଗଣ , ମନ୍ତ୍ରୀ ପରିଷଦର ସହଯୋଗୀ ସୁଷମା ସ୍ୱରାଜ ଜୀ , ହରଦୀପ ପୁରୀ ଜୀ , ରମେଶ ଜୀ , ଦେଶ ବିଦେଶରୁ ଆସିଥିବା ବିଶିଷ୍ଟ ଅତିଥିବୃନ୍ଦ , ଭାଇ ଓ ଭଉଣୀମାନେ ।


    ଭାରତରେ , ପୂଜ୍ୟ ବାପୁଙ୍କ ଏଇ ପବିତ୍ର ଭୂମିକୁ ଆପଣମାନଙ୍କୁ ସମସ୍ତଙ୍କୁ ମୁଁ ଅନେକ ଅନେକ ସ୍ୱାଗତ ଜଣାଉଛି । 125 କୋଟି ଭାରତୀୟଙ୍କ ତରଫରୁ ଆପଣମାନଙ୍କୁ ସମସ୍ତଙ୍କୁ ମୋର ନମସ୍କାର ଜଣାଉଛି । ସ୍ୱଚ୍ଛତା ଭଳି ମହତ୍ତ୍ୱପୂର୍ଣ୍ଣ ବିଷୟରେ ଆପଣମାନଙ୍କ ପ୍ରତିବଦ୍ଧତା ଏବଂ ସେହି ପ୍ରତିବଦ୍ଧତାକୁ ଏକ ସାମୂହିକତାର ସହ ମାନବ ସମାଜ ନିକଟରେ ଉପସ୍ଥାପନ କରିବା , ସେମାନଙ୍କୁ ପ୍ରେରିତ କରିବା ଏବଂ ସେଥିପାଇଁ ଆପଣମାନେ ସମସ୍ତେ ବିଶ୍ୱ ନେତୃବର୍ଗ , ପରିମଳ ଏବଂ ପୋଷଣୀୟ ବିକାଶ ସହ ଯୋଡ଼ି ହୋଇ ରହିଥିବା ବିଶ୍ୱର ମହାନ ହସ୍ତୀଗଣଙ୍କ ଗହଣରେ ଆଜି ଉପସ୍ଥିତ ହେବା ମୋ ପାଇଁ ଏକ ପରମ ସୌଭାଗ୍ୟର ମୁହୂର୍ତ୍ତ ଏବଂ ଅବସର । ମହାତ୍ମା ଗାନ୍ଧୀ ଆନ୍ତରାଷ୍ଟ୍ରୀୟ ପରିମଳ ସମ୍ମିଳନୀରେ ଭାଗ ନେବାପାଇଁ ଏବଂ ନିଜ ଦେଶର ଅନୁଭବକୁ ଉଜ୍ଜୀବିତ କରିବା ଲାଗି ଏବଂ ଏକ ପ୍ରକାର ଏହି ସମ୍ମିଳନୀକୁ ନିଜ ଅନୁଭବରେ , ନିଜ ବିଚାରରେ , ନିଜର ପରିକଳ୍ପନାରେ ସମୃଦ୍ଧ କରିବା ସକାଶେ ଏଠାରେ ବହୁସଂଖ୍ୟାରେ ଉପସ୍ଥିତ ହୋଇଥିବାରେ ମୁଁ ଆପଣମାନଙ୍କ ସମସ୍ତଙ୍କ ନିକଟରେ କୃତଜ୍ଞ ।


    ଆଜି ସମଗ୍ର ବିଶ୍ୱ ଯେତେବେଳେ ଅନେକ ଆହ୍ଵାନ ମଧ୍ୟଦେଇ ଗତିକରୁଛି , ସେତେବେଳେ ମାନବତା ସହ ଯୋଡ଼ିହୋଇ ରହିଥିବା ଏକ ଗୁରୁତ୍ୱପୂର୍ଣ୍ଣ ପ୍ରସଙ୍ଗ ଉପରେ ଏତେ ଦେଶକୁ ଏକତ୍ରିତ କରିବା , ଏବଂ ତାହା ଉପରେ ମାର୍ମିକ ବିଚାର କରିବା ମଧ୍ୟ ଏକ ଅଭୂତପୂର୍ବ ଘଟଣା ବୋଲି କୁହାଯାଇପାରେ ।


    ମୋର ବିଶ୍ୱାସ ଯେ ଆଜିର ଏହି ଆୟୋଜନ ବିଶ୍ୱ ପରିମଳ ଦିଗରେ ଆପଣମାନେ ସମସ୍ତେ ଯେତିକି ସମୟ ଦେଇଛନ୍ତି , ଆପଣମାନେ ଏଠାରେ ଏହି କାର୍ଯ୍ୟକ୍ରମରେ ସାମିଲ ହୋଇଛନ୍ତି , ଏହି ଅବସର ଆଗାମୀ ଦିନରେ ମାନବ କଲ୍ୟାଣ ଦିଗରେ କାର୍ଯ୍ୟକ୍ରମ ସହ ସଂଶ୍ଳିଷ୍ଟ ଏକ ମାଇଲଖୁଣ୍ଟ ସଦୃଶ୍ୟ ପରିକଳ୍ପିତ ହେବାକୁ ଯାଉଛି ।


    ବନ୍ଧୁଗଣ , ଆଜି ହିଁ ଆମେମାନେ ମହାତ୍ମା ଗାନ୍ଧୀଙ୍କ 150ତମ ଜନ୍ମ ବର୍ଷ ପାଳନ କରିବା ଅବସରରେ , ଏବଂ 150ତମ ବର୍ଷ ପୂର୍ତ୍ତି ସମଗ୍ର ବିଶ୍ୱରେ ବ୍ୟାପକ ଭାବେ ପାଳନ ହେଉଥିବା ପରିପ୍ରେକ୍ଷୀରେ ଆମେମାନେ ଏକ ପଦକ୍ଷେପ ନେଇଛୁ । ପୂଜ୍ୟ ବାପୁଙ୍କୁ ଆପଣମାନଙ୍କ ସମସ୍ତଙ୍କ ତରଫରୁ ଆଦରପୂର୍ବକ ଶ୍ରଦ୍ଧାସୁମନ ଅର୍ପଣ କରୁଛି । ଏବଂ ମୁଁ ସ୍ପଷ୍ଟ ଦେଖିପାରୁଛି ଯେ ପୂଜ୍ୟ ବାପୁଙ୍କ ସ୍ୱପ୍ନ ସ୍ୱଚ୍ଛତା ଲାଗି ସଂକଳ୍ପିତ ଥିଲା । ଏବଂ ଆଜି ସ୍ୱଚ୍ଛତା ସହ ଯୋଡ଼ିହୋଇଥିବା ଭିନ୍ନ ଭିନ୍ନ ଅନୁଭବଗୁଡ଼ିକୁ ମୋତେ ସତ୍କାର କରିବାର ସୁଯୋଗ ମିଳିଛି । ତେଣୁ ଏକପ୍ରକାର ଶ୍ରଦ୍ଧାଞ୍ଜଳି ଜ୍ଞାପନର ସହ କାର୍ଯ୍ୟାଞ୍ଜଳି ଦେବାର ସୌଭାଗ୍ୟ ବି ଆମକୁ ପ୍ରାପ୍ତ ହୋଇଛି ।


    ଆପଣମାନେ ସମସ୍ତେ ବାପୁଙ୍କ ଆଶ୍ରମରେ ଗୋଟିଏ ଦିନ ବିତାଇଛନ୍ତି । ସାବରମତୀ ତଟରେ , ଯେଉଁଠି ପୂଜ୍ୟ ବାପୁ ଦେଶର ସ୍ୱାଧୀନତା ଲାଗି ସଂଗ୍ରାମ କରିବା ସକାଶେ ସମସ୍ତଙ୍କୁ ପ୍ରସ୍ତୁତ କରିଥିଲେ । ସେଠାକାର ପରିବେଶ , ସେଠାକାର ଜୀବନ ଆପଣମାନେ ଅତି ନିକଟରୁ ଦେଖିଛନ୍ତି । ମୋର ବିଶ୍ୱାସ ଯେ ଆପଣମାନେ ବାପୁଙ୍କ ବିଚାର ଯାହାକି ସ୍ୱଚ୍ଛତା ସଂପର୍କରେ ଉଦ୍ଦିଷ୍ଟ ଥିଲା ଏବଂ ସେହି ଅଭିଯାନ ସହ ସଂପୃକ୍ତ ଲୋକମାନଙ୍କ ସକାଶେ ନୂତନ ଆଲୋକ , ନୂତନ ଚେତନା , ନୂତନ ପ୍ରେରଣାର ନିଶ୍ଚିତ ଭାବେ ଏକ ଅବସର ହୋଇଥିବ । ଏବଂ ଏହା ବି ବହୁତ ସାର୍ଥକର କଥା ଯେ ଆଜି ଆମେ ମହାତ୍ମା ଗାନ୍ଧୀ ଆନ୍ତରାଷ୍ଟ୍ରୀୟ ପରିମଳ ସମ୍ମିଳନୀର ଏହି ସମାରୋହର ସମାପନ ଅବସରରେ ଏକତ୍ରିତ ହୋଇଛେ ।


    କିଛି ଦିନ ପୂର୍ବେ ମୋତେ କେତେକ ସ୍ୱଚ୍ଛାଗ୍ରହୀଙ୍କୁ ସମ୍ମାନ ଓ ପୁରସ୍କାର ଦେବାର ଅବସର ମିଳିଥିଲା । ମୁଁ ସେହି ପୁରସ୍କାର ବିଜେତାଙ୍କୁ ଅନେକ ଅନେକ ଅଭିନନ୍ଦନ ଜ୍ଞାପନ କରୁଛି । ପୂଜ୍ୟ ଆମ୍ମାଙ୍କୁ ବିଶେଷ ଭାବେ ପ୍ରଣାମ କରୁଛି । କାରଣ ଯେବେଠାରୁ ଏହି କାର୍ଯ୍ୟକ୍ରମର ଶୁଭାରମ୍ଭ ହୋଇଛି , ପୂଜ୍ୟ ଆମ୍ମା ଏଥିରେ ସକ୍ରିୟ ଭାବେ ଏକ ପ୍ରକାର ଏହି ସଂପୂର୍ଣ୍ଣ ଅଭିଯାନକୁ ନିଜ କାନ୍ଧ ଉପରକୁ ନେଇ ଯାଇଛନ୍ତି । ସେମିତିତ ଅସଂଖ୍ୟ ଲୋକ ଏପରି ମହାପୁରୁଷମାନଙ୍କୁ , ମହାମାନବଙ୍କୁ , ମନୀଷୀମାନଙ୍କ ଜୀବନରୁ ପ୍ରେରଣା ପାଇ ଆଜି ଏହି ସ୍ୱଚ୍ଛତା ଅଭିଯାନକୁ ଜନ ଆନ୍ଦୋଳନରେ ପରିଣତ କରିଛନ୍ତି । ଏହାକୁ ଏକ ମହାଶକ୍ତିରେ ପରିଣତ କରିଛନ୍ତି । ମୁଁ ସେମାନଙ୍କୁ ସମସ୍ତଙ୍କୁ ଆଜି ଏହି ମଞ୍ଚ ଉପରୁ ପ୍ରଣାମ କରୁଛି ।


    ସାଥୀଗଣ , ସ୍ୱାଧୀନତା ଆନ୍ଦୋଳନରେ ସଂଗ୍ରାମରତ ଥିବାବେଳେ ଗାନ୍ଧୀଜୀ ଥରେ କହିଥିଲେ ଯେ ସ୍ୱତନ୍ତ୍ରତା ଏବଂ ସ୍ୱଚ୍ଛତା ଭିତରୁ କେଉଁଟିକୁ ସେ ଅଗ୍ରପ୍ରାଧାନ୍ୟ ଦିଅନ୍ତି ବୋଲି ଯଦି କେହି ତାଙ୍କୁ ପଚାରେ ତେବେ ସେ ସ୍ୱଚ୍ଛତାକୁ ଏହି ମାନ୍ୟତା ଦିଅନ୍ତି ବୋଲି କହିବେ । ଗାନ୍ଧୀଜୀ , ଯିଏ ଦେଶର ସ୍ୱାଧୀନତା ସଂଗ୍ରାମରେ ନିଜର ଜୀବନକୁ ସମ୍ପୁର୍ଣ୍ଣ ରୂପେ ଉତ୍ସର୍ଗ କରିଦେଇଥିଲେ , ସେହି ବ୍ୟକ୍ତି ସ୍ୱାଧୀନତା ଓ ସ୍ୱଚ୍ଛତା ମଧ୍ୟରୁ ସ୍ୱଚ୍ଛତାକୁ ଅଗ୍ରପ୍ରାଧାନ୍ୟ ଦେବାକୁ ସଂପଳ୍ପ କରିବା ବାସ୍ତବତା ଦୃଷ୍ଟିରୁ ଯଥାର୍ଥ ।


    ଗାନ୍ଧୀଜୀ 1945 ମସିହାରେ ନିଜର ଏ ସଂକ୍ରାନ୍ତ ବିଚାରକୁ ଶବ୍ଦବଦ୍ଧ କରିଥିଲେ । ସେ ଲେଖିଥିଲେ ଏବଂ ସେହି ପ୍ରକାଶିତ ଲେଖରେ ସେ ଗଠନମୂଳକ କାର୍ଯ୍ୟକ୍ରମ ରୂପରେ ତାହାକୁ ପ୍ରସ୍ତୁତ କରିଥିଲେ । ମୁଁ ଯେଉଁ ଜରୁରୀ ପ୍ରସଙ୍ଗରେ ସୂଚନା ଦେଇଥିଲି , ସେଥିରେ ମହାତ୍ମା ଗାନ୍ଧୀଙ୍କ ସେହି ଦସ୍ତାବିଜରେ ଗ୍ରାମୀଣ ସ୍ୱଚ୍ଛତାକୁ ଏକ ମହତ୍ତ୍ୱପୂର୍ଣ୍ଣ ପ୍ରସଙ୍ଗ ଭାବେ ଗ୍ରହଣ କରାଯାଇଥିଲା ।


    ପ୍ରଶ୍ନ ଏହି ଯେ ଗାନ୍ଧୀଜୀ ସ୍ୱଚ୍ଛତା ଉପରେ ବାରମ୍ବାର ଏଭଳି ଗୁରୁତ୍ୱ ଆରୋପ କରିବାର କାରଣ କ ’ ଣ ? ଏହାର କାରଣ କ ’ ଣ ଏଇଆ ଯେ ଆବର୍ଜନା ଯୋଗୁ ବେମାରୀ ବ୍ୟାପିଥାଏ ? ମୋ ଆତ୍ମା କହୁଛି , ନା । ଏହାର ଏପରି ସୀମିତ ଉଦ୍ଦେଶ୍ୟ କଦାଚିତ ହୋଇନଥିବ ।


    ବନ୍ଧୁଗଣ , ଯଦି ଆପଣମାନେ ସମସ୍ତେ ଅତି ସୂକ୍ଷ୍ମ ଭାବେ କଥାଟିକୁ ଚିନ୍ତା କରିବେ , ତର୍ଜମା କରିବେ , ତେବେ ଆପଣମାନେ ଜାଣିପାରିବେ ଯେ ଯେତେଦିନ ପର୍ଯ୍ୟନ୍ତ ଆମେ ଅସ୍ୱଚ୍ଛତାକୁ , ଆବର୍ଜନାକୁ ଦୂର ନକରିଛେ , ସେତେଦିନ ପର୍ଯ୍ୟନ୍ତ ସେହି ଅସ୍ୱଚ୍ଛତା ଆମ ଭିତରେ ପରିସ୍ଥତିମାନଙ୍କୁ ସ୍ୱୀକାର କରିବାର ପ୍ରବୃତ୍ତିର କାରଣ ହୋଇ ରହିଥିବ । ସେଭଳି ପ୍ରବୃତ୍ତି କଦାଚିତ ହିତକର ନୁହେଁ । କୌଣସି ଏକ ବସ୍ତୁ ଆବର୍ଜନା ଘେରରେ ରହିଥିବ , କୌଣସି ସ୍ଥାନ ଆବର୍ଜନାମୟ ହୋଇଥିବ ଏବଂ ସେଠାରେ ଉପସ୍ଥିତ ଥିବା ବ୍ୟକ୍ତି ଯଦି ତାକୁ ବଦଳାଇବାକୁ ଚାହିଁବେ ନାହିଁ ବା ସଫାସୁତରା କରିବାକୁ ପ୍ରୟାସୀ ହେବେନାହିଁ , ତେବେ ସେ ନିଜେ ଧୀରେ ଧୀରେ ସେହି ଆବର୍ଜନାକୁ ସ୍ୱୀକାର କରିବାକୁ ଆରମ୍ଭ କରିବେ ଓ କରିନେବେ ମଧ୍ୟ । କିଛି ସମୟ ପରେ ପରିସ୍ଥିତି ଏଭଳି ହୋଇଯିବ , ମାନସିକ ସ୍ଥିତି ଏପରି ପାଳଟିବ ଯେ ସେଭଳି ଆବର୍ଜନା ଆଉ ତାଙ୍କୁ ଆବର୍ଜନା ବୋଲି ପ୍ରତୀତ ହେବନାହିଁ । ଅର୍ଥାତ , ଏକପ୍ରକାର କହିବାକୁ ଗଲେ , ଅସ୍ୱଚ୍ଛତା ବ୍ୟକ୍ତିର ଚିନ୍ତାକୁ , ଚେତନାକୁ ତାର ବିଚାରଧାରାକୁ କାବୁ କରିଦେବ , ଜଡ ଓ ସଂକୀର୍ଣ୍ଣ କରିଦେବ ।


    ଏବେ କଥାଟିର ଓଲଟା ଭିନ୍ନ ପରିସ୍ଥିତି ପ୍ରତି ଚିନ୍ତା କରାଯାଉ । ଯେତେବେଳେ ବ୍ୟକ୍ତି ସେଭଳି ଆବର୍ଜନାକୁ ସ୍ୱୀକାର କରିବ ନାହିଁ , ତେବେ ତାହାକୁ ସଫା କରିବାକୁ ପ୍ରୟାସ କରିବ । ସେତେବେଳେ ତା ’ ର ଚେତନା ବି ଚଳମାନ ପାଲଟିଯିବ । ସେଥିରେ ତାର ଏକ ଅଭ୍ୟାସ ଆସିବ ଯେ ଯେକୌଣସି ପରିସ୍ଥିତିକୁ ସେ କଦାପି ସେମିତି ଭାବେ ସ୍ୱୀକାର କରିବନାହିଁ ।


    ପୂଜ୍ୟ ବାପୁ ଯେତେବେଳେ ସ୍ୱଚ୍ଛତାକୁ ଆନ୍ଦୋଳନରେ ବଦଳାଇଦେଲେ ସେତେବେଳେ ତାହାର ପଛରେ ଯେଉଁ ମନୋଭାବଟି ଥିଲା , ସେଇ ମନୋଭାବ ବ୍ୟକ୍ତିର ସେଭଳି ମାନସିକତାକୁ ବି ବଦଳାଇ ଦେଇଥିଲା । ଜଡ଼ତାରୁ ଚେତନା ଜାଗରଣ ଆଡ଼କୁ ଅଗ୍ରସର ହେବା ଏବଂ ସେହି ଚେତନା ଜଡ଼ତାକୁ ନିଃଶେଷ କରିବା ଲାଗି ଜାଗିଉଠିବ । ଏହାହିଁ ତ ତାର ପ୍ରୟାସ ହେବ । ଯେତେବେଳେ ଆମ ଭାରତୀୟଙ୍କ ମନରେ ଏହି ଚେତନା ଜାଗ୍ରତ ହେଲା ସେତେବେଳେ ସ୍ୱତନ୍ତ୍ରତା ଆନ୍ଦୋଳନରେ ଆମେ ଏକ ବିଶେଷ ପ୍ରଭାବ ଉଦ୍ରେକ ହୋଇଥିଲା ଏବଂ ସେଥିରେ ଦେଶ ସ୍ୱାଧୀନ ହୋଇଥିଲା ।


    ଆଜି ମୁଁ ଆପଣମାନଙ୍କ ସମ୍ମୁଖରେ , ବିଶ୍ୱ ସମ୍ମୁଖରେ ସ୍ୱୀକାର କରୁଛି ଯେ ଯଦି ଆମେ ଭାରତବାସୀ ଏବଂ ମୋ ଭଳି ଅନେକ ଲୋକ ପୂଜ୍ୟ ବାପୁଙ୍କ ବିଚାର ସହ ପରିଚିତ ନହୋଇ , ତାଙ୍କର ଦର୍ଶନକୁ ଜାଣିବା ଓ ବୁଝିବା ଲାଗି ଜଣେ ବିଦ୍ୟାର୍ଥୀ ଭଳି ପ୍ରୟାସୀ ହୋଇନଥାନ୍ତେ , ସେ କହିଥିବା ଉପଦେଶକୁ ବିଶ୍ୱକୁ ଦେବାଲାଗି ଚେଷ୍ଟା କରିନଥାନ୍ତେ , ତାହାକୁ ବୁଝିନଥାନ୍ତେ , ତା ’ ହେଲେ ସମ୍ଭବତଃ କୌଣସି ସରକାରଙ୍କ ସକାଶେ ଏହି କାର୍ଯ୍ୟକ୍ରମ କଦାପି ପ୍ରାଥମିକତା ହୋଇପାରି ନଥାନ୍ତା ।


    ଆଜି ଏହା ଏଇଥିପାଇଁ ପ୍ରାଥମିକତାରେ ପରିଣତ ହୋଇଛିଯେ ଆମେ ଅଗଷ୍ଟ 15 ତାରିଖ ଦିନ ଲାଲକିଲ୍ଲା ମଞ୍ଚ ଉପରୁ ଏହାକୁ ସାକାର କରିବା ଲାଗି ମନସ୍ଥ କରିଥିଲୁ କାରଣ ଗାନ୍ଧୀଜୀଙ୍କ ବିଚାର , ଆଦର୍ଶ ମନ ଉପରେ ବିଶେଷ ପ୍ରଭାବ ପକାଇଥିଲା । ଏବଂ ଏହାହିଁ କାରଣ ଯେଉଁମାନେ ଆଜି ଏହି କାର୍ଯ୍ୟ ସକାଶେ ବିନା କୌଣସି ପ୍ରତୀକ୍ଷା ରଖି କୋଟି କୋଟି ଲୋକଙ୍କୁ ପ୍ରେରଣା ଦେଇଆସୁଛି , ଯୋଡ଼ି ଆସୁଛି , ତା ’ ର ପ୍ରାସଙ୍ଗିକତା ଓ ଗୁରୁତ୍ୱ ରହିଛି ।


    ମୁଁ ଆଜି ଗର୍ବ ଅନୁଭବ କରୁଛି ଯେ ଗାନ୍ଧୀଜୀଙ୍କ ପ୍ରଦର୍ଶିତ ମାର୍ଗରେ ଅଗ୍ରସର ହୋଇ 125 କୋଟି ଭାରତବାସୀ ସ୍ୱଚ୍ଛ ଭାରତ ଅଭିଯାନକୁ ବିଶ୍ୱର ସର୍ବବୃହତ୍‌ ଜନ ଆନ୍ଦୋଳନରେ ପରିଣତ କରିପାରିଛନ୍ତି । ଏହାହିଁ ଜନଭାବନାର ପରିଣାମ ଯେ 2014 ପୂର୍ବରୁ ଗ୍ରାମୀଣ ସ୍ୱଚ୍ଛତାକୁ ଯେଉଁ ସଫଳତା ମାତ୍ର ହାରାହାରି 38 ପ୍ରତିଶତ ମିଳିଥିଲା ଆଜି ତାହା 94 ପ୍ରତିଶତ ହୋଇସାରିଛି । ମାତ୍ର ଚାରିବର୍ଷ ଭିତରେ 38 ପ୍ରତିଶତରୁ 94 ପ୍ରତିଶତରେ ପହଞ୍ଚିବା , ଏହା ସାଧାରଣ ଜନତାଙ୍କ ଦାୟିତ୍ୱ ସଂପାଦନର ସବୁଠାରୁ ବଡ଼ ଉଦାହରଣ ବୋଲି ନିର୍ବିବାଦରେ କୁହାଯାଇପାରେ ।


    ଭାରତକୁ ଖୋଲା ଶୌଚମୁକ୍ତ ଗ୍ରାମ ସଂଖ୍ୟା ଆଜି 5 ଲକ୍ଷକୁ ଟପି ସାରିଛି । ଦେଶର 25ଟି ରାଜ୍ୟ ନିଜକୁ ଖୋଲା ଶୌଚମୁକ୍ତ ରାଜ୍ୟ ଘୋଷଣା କରିସାରିଛନ୍ତି ।


    ବନ୍ଧୁଗଣ , ଆଜକୁ ଚାରିବର୍ଷ ପୂର୍ବେ ଖୋଲାରେ ଶୌଚକାର୍ଯ୍ୟ କରୁଥିବା ବିଶ୍ୱର ମୋଟ ଜନସଂଖ୍ୟାର 60 ପ୍ରତିଶତ କେବଳ ଥିଲେ ଭାରତୀୟ । ଏହା ଏବେ ହ୍ରାସ ପାଇ 20 ପ୍ରତିଶତରୁ ନିମ୍ନରେ ପହଞ୍ଚ ô ଛି । ଅର୍ଥାତ୍‌ , ଆମର ଏଭଳି ପ୍ରୟାସ ବିଶ୍ୱ ମାନଚିତ୍ରରେ ଏକ ନୂତନ ଉତ୍ସାହ , ନୂତନ ଆଶା ଭରିଦେଇଛି । ଏବଂ ସବୁଠାରୁ ବଡ଼ କଥାଟି ହେଲା ଯେ ଏହି ଚାରି ବର୍ଷରେ କେବଳ ଶୌଚାଳୟ ନିର୍ମାଣ କରାଯାଇନାହିଁ , ଗ୍ରାମଠାରୁ ସହର ପର୍ଯ୍ୟନ୍ତ , ଖୋଲା ତଳେ ଶୌଚ କାର୍ଯ୍ୟ ନୁହେଁ , ବରଂ 90 ପ୍ରତିଶତରୁ ଅଧିକ ଶୌଚାଳୟକୁ ଲୋକମାନେ ନିୟମିତ ଭାବେ ଉପଯୋଗ କରିଆସୁଛନ୍ତି ।


    ସରକାର ମଧ୍ୟ ଏହି କାର୍ଯ୍ୟକୁ ନିରବଚ୍ଛିନ୍ନ ଭାବେ ମନିଟରିଂ କରୁଛନ୍ତି ଯେ ଗାଁ ଠାରୁ ସହର ପର୍ଯ୍ୟନ୍ତ ସମସ୍ତେ ନିଜକୁ ଖୋଲା ଶୌଚମୁକ୍ତ ଘୋଷଣ କରିବା ସକାଶେ ତତ୍ପର । ସେମାନେ କିଭଳି ପୁଣି ଥରେ ସେଇ ପୁରୁଣା ଅଭ୍ୟାସ ଆଡ଼କୁ ଫେରି ନଯାଆନ୍ତି ତାହା ସୁନିଶ୍ଚିତ କରିବା ଆମ ସମସ୍ତଙ୍କ କର୍ତ୍ତବ୍ୟ । ଏଥିପାଇଁ ଯେଉଁ ଆଚରଣଗତ ପରିବର୍ତ୍ତନର ଆବଶ୍ୟକତା ରହିଛି ଏବଂ ତାହା ସବୁଠାରୁ ବଡ଼ କାର୍ଯ୍ୟ , ତାହା ଉପରେ ଆମେ ଲଗାତାର ଭାବେ ଗୁରୁତ୍ୱ ଆରୋପ କରିଚାଲିଛୁ । ତାହା ଉପରେ ଆମେ ନିବେଶ କରିଚାଲିଛୁ ।


    ବନ୍ଧୁଗଣ , ଯେତେବେଳେ ଆମେ ଏହି ଅଭିଯାନ ଆରମ୍ଭ କରିଥିଲୁ , ସେତେବେଳେ ବି ଏପରି ପ୍ରଶ୍ନ ଉଠିଥିଲା ଯେ ଏଥିପାଇଁ ଢ଼େର୍‌ ଅର୍ଥ ଖର୍ଚ୍ଚ କରିବାକୁ ପଡ଼ିବ । କିନ୍ତୁ ଅର୍ଥ ଅପେକ୍ଷା ଭାରତ ସରକାର ଏହି ସାମାଜିକ ପରିବର୍ତ୍ତନ ଉପରେ ପ୍ରାଥମିକତା ଆରୋପ କରିଥିଲେ । ଏହାର ମହତ୍ତ୍ୱକୁ ବଳ ଦେଇଥିଲେ ଏବଂ ଯେତେବେଳେ ମନରେ ପରିବର୍ତ୍ତନର ଭାବନା ଆସିବ ସେତେବେଳେ ବାସ୍ତବରେ ଆଉ ପରିବର୍ତ୍ତନ ସକାଶେ ସରକାରଙ୍କ ଆବଶ୍ୟକତା ରହିବ ନାହିଁ । ଲୋକମାନେ ନିଜେ ନିଜେ ଏ ଦିଗରେ ସେମାନଙ୍କ କାର୍ଯ୍ୟ ଆରମ୍ଭ କରି ଦେଇଥାନ୍ତି ।


    ଆଜି ଯେତେବେଳେ ମୁଁ ଶୁଣିବାକୁ ପାଉଛି , ଦେଖିବାକୁ ପାଉଛି ଯେ ସ୍ୱଚ୍ଛ ଭାରତ ଅଭିଯାନରେ ଭାରତର ଜନସାଧାରଣଙ୍କ ମନରେ ପରିବର୍ତ୍ତନ ଆସିଛି , ତାହା ମୋତେ ଅଶେଷ ଆନନ୍ଦ ପ୍ରଦାନ କରୁଛି । କେମିତି ଭାବେ ଦେଶର ଗାଁ ଗାଁରେ ଲୋକମାନଙ୍କୁ ହେଉଥିବା ବେମାରୀରେ ହ୍ରାସ ଘଟିଛି । ଚିକିତ୍ସା ଖର୍ଚ୍ଚରେ କମି ଆସିଛି । ଏବଂ ଯେତେବେଳେ ଏଭଳି ଖବର ମିଳେ ସେତେବେଳେ ମନକୁ ଅଶେଷ ସନ୍ତୋଷ ମିଳିଥାଏ ।


    ମିଳିତ ଜାତିସଂଘ ସହ ସଂଶ୍ଳିଷ୍ଟ ଭିନ୍ନ ଭିନ୍ନ ସଂଗଠନମାନେ ସେମାନଙ୍କର ଅଧ୍ୟୟନ କରିଛନ୍ତି । ସେମାନଙ୍କ ଅଧ୍ୟୟନରୁ ଏହି ଅଭିଯାନର ନୂଆ ନୂଆ ଦିଗ ଦୁନିଆ ଆଗରେ ସେମାନେ ପ୍ରକଟ କରିଛନ୍ତି ।


    ଭାଇ ଓ ଭଉଣୀମାନେ , କୋଟି କୋଟି ଭାରତବାସୀ ଏହି ଆନ୍ଦୋଳନକୁ ଆଶା ଓ ପରିବର୍ତ୍ତନର ପ୍ରତୀକ ବନେଇ ଦେଇଛନ୍ତି । ସ୍ୱଚ୍ଛତା ଭାରତ ଅଭିଯାନ ଆଜି ବିଶ୍ୱର ସବୁଠାରୁ ବଡ଼ ଓ ପୁନଃପୌନିକ ପ୍ରଭାବସିଦ୍ଧ ହେବାକୁ ଯାଉଛି ।


    ବନ୍ଧୁଗଣ , ଆଜି ଏକଥା ଦେଖି ଗର୍ବ ଲାଗୁଛି ଯେ ସ୍ୱଚ୍ଛତା ଭାରତ ଅଭିଯାନ ମିଶନ କାରଣରୁ ଭାରତ ସ୍ୱଚ୍ଛତା ପ୍ରତି , ନିଜର ପୁରାତନ ଆଗ୍ରହ ପ୍ରତି ପୁଣି ଥରେ ଜାଗ୍ରତ ହୋଇଛି । ସ୍ୱଚ୍ଛତାର ଏହି ସଂସ୍କାର ଆମର ପ୍ରାଚୀନ ପରମ୍ପରା , ସଂସ୍କୃତି ଏବଂ ଚିନ୍ତନରେ ନିହିତ ରହିଛି । ବିକୃତି ପଛରେ ଆମକୁ ଆଚ୍ଛନ୍ନ କରିଥିଲା । ମାନବ ଜୀବନରେ ବଞ୍ଚିବାର ଉଚିତ ପଦ୍ଧତିର ବର୍ଣ୍ଣନା କଲାବେଳେ ଅଷ୍ଟାଙ୍ଗ ଯୋଗ ସଂପର୍କରେ ସୂଚନା ଦେଇ ମହର୍ଷି ପତଂଜଳି କହିଥିଲେ-


    ଶୌଚ ସନ୍ତୋଷ ତପଃ ସ୍ୱାଧ୍ୟାୟ ଈଶ୍ୱର ପ୍ରଣିଧାନ ନିୟମଃ


    ଅର୍ଥାତ , ସମୃଦ୍ଧ ଜୀବନ ବଞ୍ଚିବା ସକାଶେ ଯେଉଁ ପାଞ୍ଚ ନିୟମ ଆବଶ୍ୟକ ସେଥିରେ ବ୍ୟକ୍ତିଗତ ସଫାସୁତୁରା , ସନ୍ତୋଷ , ତପସ୍ୟା , ସ୍ୱାଧ୍ୟାୟନ ଏବଂ ଈଶ୍ୱର ଚେତନା ଲୋଡ଼ା । ସେଥି ମଧ୍ୟରୁ ବି , ଏଇ ପାଞ୍ଚଟିରୁ ବି ସବୁଠାରୁ ପ୍ରଥମ ନିୟମ ହେଲା ସ୍ୱଚ୍ଛତା । ମହର୍ଷି ପତଞ୍ଜଳି ମଧ୍ୟ ଏହା ସପକ୍ଷରେ ଓକିଲାତି କରିଥିଲେ । ଈଶ୍ୱରୀୟ ଚେତନା ଏବଂ ତପସ୍ୟା ବି ସ୍ୱଚ୍ଛତା ପରେ ହିଁ ସମ୍ଭବ ହୋଇଥାଏ । ସଫା ସୁତୁରାର ଏହି ସଦଗୁଣ ଭାରତୀୟ ଜନଜୀବନର ଅବିଚ୍ଛେଦ୍ୟ ଅଙ୍ଗ ହୋଇ ପ୍ରାଚୀନ କାଳରୁ ରହି ଆସିଛି ।


    ଆଜି ଯେତେବେଳେ ମୁଁ ଏହି ହଲ୍‌ ଭିତରକୁ ଆସୁଥିଲି , ସେତେବେଳେ ମହାନୁଭବ ଆଣ୍ଟୋନିଓ ଗୁଟେରେସ ମହୋଦୟଙ୍କ ସହ ମୋତେ ଏକ ପ୍ରଦର୍ଶନୀ ସ୍ଥଳ ବୁଲି ଦେଖିବାର ସୁଯୋଗ ମିଳିଥିଲା । ଏବଂ ସେଥିରେ ଦେଖାଯାଇଛି ଯେ କିଭଳି ଭାବେ ସିନ୍ଧୁ ସଭ୍ୟତା ସମୟରେ ଶୌଚାଗାରମାନ ନିର୍ମିତ ହୋଇଥିଲା ଏବଂ ବର୍ଜ୍ୟଜଳ ନିଷ୍କାସନର କିପରି ସୁବ୍ୟବସ୍ଥା ସେଠାରେ ଥିଲା ।


    ବନ୍ଧୁଗଣ , ମହାନୁଭବ ଆଣ୍ଟୋନିଓ ଗୁଟେରେସଙ୍କ ନେତୃତ୍ୱରେ ମିଳିତ ଜାତିସଂଘ ପୋଷଣୀୟ ବିକାଶ ଲକ୍ଷ୍ୟ ହାସଲ କରିବା ଦିଗରେ ଆଗକୁ ବଢ଼ିବାରେ ଲାଗିଛି । ଏହି ଲକ୍ଷ୍ୟ ସାଧନ ସକାଶେ 2030 ମସିହା ସୁଦ୍ଧା ବିଶ୍ୱରେ ସ୍ୱଚ୍ଛତା , ଖୋଲା ଶୌଚମୁକ୍ତି , ସ୍ୱଚ୍ଛ ଶକ୍ତି ଭଳି ସତରଟି ଲକ୍ଷ୍ୟ ହାସଲ କରିବା ସକାଶେ ଚିନ୍ତା କରାଯାଇଛି । ଏହା ହାସଲ କରିବା ଲାଗି ସଂକଳ୍ପ ନିଆଯାଇଛି ।


    ମହାସଚିବ ମହୋଦୟ , ମୁଁ ଆଜି ଆପଣଙ୍କ ଆଶ୍ୱାସନା ଦେବାକୁ ଚାହେଁ ଯେ ଭାରତ ଏହି ଲକ୍ଷ୍ୟ ହାସଲ କରିବା ଦିଗରେ ଅଗ୍ରଣୀ ଭୂମିକା ଗ୍ରହଣ କରିବ । ଆମେ ଆମର ଏହି ପ୍ରୟାସକୁ ନିର୍ଦ୍ଧାରିତ ସମୟ ପୂର୍ବରୁ ଆଗକୁ ବଢ଼ାଇ ପାରିବୁ । ସମୃଦ୍ଧ ଦର୍ଶନ , ପୁରାତନ ପ୍ରେରଣା , ଆଧୁନିକ ଉପାୟ ଏବଂ ପ୍ରଭାବୀ କାର୍ଯ୍ୟକ୍ରମର ସହାୟତାରେ ଜନ ଭାଗୀଦାରୀ ମାଧ୍ୟମରେ ଆଜି ଭାରତ ପୋଷଣୀୟ ବିକାଲ ଲକ୍ଷ୍ୟ ହାସଲ ଦିଗରେ ଦ୍ରୁତ ଗତିରେ ଧାବମାନ ।


    ଆମ ସରକାର ପରିମଳ ସହ ପୁଷ୍ଟି ଉପରେ ସମାନ ଭାବେ ଗୁରୁତ୍ୱ ଆରୋପ କରୁଛି । ଭାରତରେ ଏବେ କୁପୋଷଣ ବିରୋଧରେ ଜନ ଆନ୍ଦୋଳନ ଆରମ୍ଭ ହୋଇଯାଇଛି । ବସୁଧୈବ କୁଟୁମ୍ବକମ୍‌ ଅର୍ଥାତ୍‌ ସାରା ସଂସାର ଗୋଟିଏ ପରିବାର ଚିନ୍ତନରେ ବିଶ୍ୱାସୀ ଆମେ ଏହି କାର୍ଯ୍ୟ ଦିଗରେ ଆଗକୁ ଅଗ୍ରସର ହେଉଛୁ । ଏହି କାର୍ଯ୍ୟ ହାସଲ କରିବା ନିମନ୍ତେ ଆମର ସମର୍ପଣ , ଆଜି ସାରା ସଂସାର ସମ୍ମୁଖରେ , ମାନବ ଜାତି ଆଗରେ ସ୍ପଷ୍ଟ ।


    ବନ୍ଧୁଗଣ , ମୁଁ ଏଇ କଥା ଲାଗି ଆପଣମାନଙ୍କୁ ଧନ୍ୟବାଦ ଦେବାକୁ ଚାହେଁ ଯେ ଚାରିଦିନର ଏହି ସମ୍ମିଳନୀ ପରେ ଆମେ ସମସ୍ତେ ଏହି ନିଷ୍କର୍ଷରେ ପହଞ୍ଚିଛେ ଯେ ବିଶ୍ୱକୁ ସ୍ୱଚ୍ଛ କରିବା ନିମନ୍ତେ ଚାରିଟି “ ପି ” ର ଆବଶ୍ୟକତା ରହିଛି । ଏବଂ ସେହି ଚାରି “ ପି ” ହେଲା- ପଲିଟିକାଲ ଲିଡ଼ରସିପ୍‌ (ରାଜନୈତିକ ନେତୃତ୍ୱ) , ପବ୍ଲିକ୍‌ ଫଣ୍ଡିଂ (ସାର୍ବଜନୀନ ପାଣ୍ଠି ବିନିଯୋଗ) , ପାର୍ଟନରସିପ୍‌ (ସହଭାଗୀତା) ଏବଂ ପିପୁଲ୍ସ ପାର୍ଟିସିପେସନ୍‌ (ଜନ ଭାଗୀଦାରୀ) । ଏହା ହେଉଛି ସେହି ମୂଳମନ୍ତ୍ର ଯାହା ଉପରେ ଆମେ ଗୁରୁତ୍ୱ ଆରୋପ କରୁଛୁ । ଦିଲ୍ଲୀ ଘୋଷଣାନାମା ମାଧ୍ୟମରେ ଆପଣମାନେ ସର୍ବବ୍ୟାପୀ ସ୍ୱଚ୍ଛତା ଦିଗରେ ଏହି ଚାରି ମହତ୍ତ୍ୱପୂର୍ଣ୍ଣ ମନ୍ତ୍ରକୁ ମାନ୍ୟତା ପ୍ରଦାନ କରିଛନ୍ତି । ସେଥିପାଇଁ ମୁଁ ଆପଣମାନଙ୍କ ସମସ୍ତଙ୍କ ନିକଟରେ ମୋର କୃତଜ୍ଞତା ଜ୍ଞାପନ କରୁଛି ।


    ଏହି ଅବସରରେ ମୁଁ ସ୍ୱଚ୍ଛ ଭାରତ ଅଭିଯାନକୁ ଆଗକୁ ଆଗେଇ ନେଉଥିବା ବ୍ୟକ୍ତିବିଶେଷଙ୍କୁ , କୋଟି କୋଟି ସ୍ୱେଚ୍ଛାଗ୍ରହୀଙ୍କୁ , ଗଣମାଧ୍ୟମରେ ଥିବା ମୋର ସାଥୀମାନଙ୍କୁ , ଏବଂ ମୁଁ ଏଠାରେ ଗଣମାଧ୍ୟମ କଥା ଏଇଥିପାଇଁ କରୁଛି ଯେ ସ୍ୱଚ୍ଛତା ଅଭିଯାନରେ ଗଣମାଧ୍ୟମ ସଂପର୍କରେ ଲୋକମାନଙ୍କ ମନରେ ଯେଉଁ ଧାରଣା ରହିଛି , ତାହା ବଦଳି ଯାଇଛି । ମୋ ଦେଶ ଗର୍ବର ସହ କହିପାରିବ ଯେ ମୋ ଦେଶର ଗଣମାଧ୍ୟମର ପ୍ରତ୍ୟେକ ଛୋଟ ବଡ଼ ସଂସ୍ଥା ତାହା ଛାପା ଗଣମାଧ୍ୟମ ହୋଇଥାଉ କିମ୍ବା ଇଲେକ୍ଟ୍ରୋନିକ୍‌ ଗଣମାଧ୍ୟମ , ସେମାନେ ସ୍ୱଚ୍ଛତା ସକାଶେ କାର୍ଯ୍ୟରତ ଲୋକମାନଙ୍କ ସଂପର୍କରେ ନିରବଚ୍ଛିନ୍ନ ଭାବେ ଚର୍ଚ୍ଚା କରି ଆସୁଛନ୍ତି । ଉତ୍ତମ ଉପଲବ୍ଧୀ ସଂପର୍କରେ ଚର୍ଚ୍ଚା ଜାରି ରଖିଛନ୍ତି । ଏହାର ବ୍ୟାପକ ପ୍ରଚାର ପ୍ରସାର କରିଛନ୍ତି । ଏବଂ ଏହି ପ୍ରକାର ଖବର ସମାଜରେ ପ୍ରେରଣାର ଏକ ନୂତନ ବାତାବରଣ ସୃଷ୍ଟି କରିଛି । ଏବଂ ସେଥିପାଇଁ ମୁଁ ଗଣମାଧ୍ୟମକୁ ଏବଂ ଏହାର ସକ୍ରିୟ ଯୋଗଦାନକୁ ଆଗ୍ରହ ସହକାରେ ମୋର କୃତଜ୍ଞତା ଜ୍ଞାପନ କରିବାକୁ ଚାହେଁ ।


    ଆପଣମାନଙ୍କ ସମସ୍ତଙ୍କ ସହଯୋଗରେ , ଭାଗୀଦାରୀରେ , ଏହା ହୁଏତ ଏକ କଠିନ କାର୍ଯ୍ୟ ବୋଲି ପ୍ରତୀତ ହୁଏ , କିନ୍ତୁ କେବଳ କଠିନ ବୋଲି ଦେଖା ଯାଉଥିବା କାମର ଲକ୍ଷ୍ୟ ହାସଲ କରିବା ଦିଗରେ ଏବେ ଦେଶ ଆଗକୁ ଅଗ୍ରସର ହେଉଛି । ଏବେ ସୁଦ୍ଧା ଆମର ଅନେକ କାର୍ଯ୍ୟ ବାକି ଅଛି । ଆମେମାନେ ଏଠାରେ କେବଳ ଖୁସି ମନାଇବା ଲାଗି ଏକଜୁଟ ହୋଇନାହେଁ । ଆମେମାନେ ଏଇଥିପାଇଁ ଏକତ୍ରିତ ହୋଇଛେ ଯେ ଏବେ ଯାହାକିଛି ହାସଲ କରିବା ଲାଗି ବାକି ଅଛି , ସେସବୁକୁ ଆହୁରି କ୍ଷିପ୍ରତାର ସହ ସାକର କରିବା ଲାଗି ପ୍ରେରଣା ମିଳିପାରିବ ।


    ଆମେମାନଙ୍କୁ ଆଗକୁ ବଢ଼ିବାର ଅଛି ଏବଂ ରାଷ୍ଟ୍ରପିତା ମହାତ୍ମା ଗାନ୍ଧୀଙ୍କୁ ତାଙ୍କର 150ତମ ଜନ୍ମ ଦିବସରେ ସ୍ୱଚ୍ଛତା ଏବଂ ସ୍ୱସ୍ଥ ଭାରତର ଭବ୍ୟ କାବ୍ୟ କାର୍ଯ୍ୟାଞ୍ଜଳି ଅର୍ପଣ କରିବାର ଅଛି । ମୋର ବିଶ୍ୱାସ , ସଂପୂର୍ଣ୍ଣ ବିଶ୍ୱାସ ଯେ ଆମେ ଭାରତବାସୀ ଏହି ସ୍ୱପ୍ନକୁ ସାକାର କରିବା ହିଁ କରିବା । ଏହି ସଂକଳ୍ପକୁ ସିଦ୍ଧ କରିବା ଲାଗି ଆମମାନଙ୍କୁ ଯାହାକିଛି ଶ୍ରମ ସ୍ୱୀକାର କରିବାକୁ ପଡ଼ିବ ତାହା ଆମେ କରିବାକୁ ପ୍ରସ୍ତୁତ ଅଛୁ । ଯାହାକିଛି ଦାୟିତ୍ୱ ମୁଣ୍ଡାଇବାକୁ ପଡ଼ିବ ତାହା ଉଠାଇବୁ । ସେଥିପାଇଁ କୌଣସି ଭାରତବାସୀ କେବେସୁଦ୍ଧା ପଶ୍ଚାତପଦ ହେବେନାହିଁ ।


    ଏହି ମହତ୍ତ୍ୱପୂର୍ଣ୍ଣ ଅବସରରେ ଆପଣମାନେ ସମସ୍ତେ ଏଠାକୁ ଆସିଛନ୍ତି , ଭାରତକୁ ଆପଣମାନଙ୍କୁ ସତ୍କାର କରିବାର ଅବସର ପ୍ରଦାନ କରିଛନ୍ତି । ସେଥିପାଇଁ ମୁଁ ଆପଣମାନଙ୍କୁ ସମସ୍ତ ଅତିଥିଙ୍କୁ ଅନେକ ଅନେକ ଧନ୍ୟବାଦ ଅର୍ପଣ କରୁଛି ।


    ଆଜି ଏଠାରେ ଭାରତ ସରକାରଙ୍କ ଡ଼ାକ ବିଭାଗ ପକ୍ଷରୁ ଏହି ମହତ୍ତ୍ୱପୂର୍ଣ୍ଣ ଅବସରରେ ପୂଜ୍ୟ ବାପୁଙ୍କ ଏକ ଡାକ ଟିକଟ ଲୋକାର୍ପିତ ହେବାର କାର୍ଯ୍ୟକ୍ରମ ରହିଛି । ଏହା ମଧ୍ୟ ଏକ ମହତ୍ତ୍ୱପୂର୍ଣ୍ଣ ଅବସର । ମୁଁ ଭାରତର ଡ଼ାକ ବିଭାଗର ସକ୍ରିୟତାକୁ ପ୍ରଶଂସା କରୁଛି । ପୋଷ୍ଟାଲ ଷ୍ଟାମ୍ପ ମଧ୍ୟ ନିଜେ ଏକ ବାର୍ତ୍ତାବହ । ଏହା ଆମକୁ ଇତିହାସ ସହ ଯୋଡ଼ିଥାଏ । ସମାଜର ପରିବର୍ତ୍ତିତ ପ୍ରଭାବକୁ ନିଜ ସାଥିରେ ଯୋଡ଼ିଥାଏ ।


    ଆଜି ଏଠାରେ ଏକ ମହତ୍ତ୍ୱପୂର୍ଣ୍ଣ ଅବସର ମୁଁ ଏଠାରେ ଲକ୍ଷ୍ୟ କରୁଥିଲି- ବୈଷ୍ଣବ ଜନ ତୋ ତେନେ ରେ କହିଏ - ପୂଜ୍ୟ ବାପୁ ବିଶ୍ୱ ମାନବ ଥିଲେ । ଏବଂ ତାଙ୍କ ଲାଗି କୁହାଯାଇଛି ଯେ ଶତାବ୍ଦୀ ଶତାବ୍ଦୀ ପରେ ଯେତେବେଳେ କେହି ଦେଖିବ ଯେ ଏଭଳି ଜଣେ ମଣିଷ ଏ ଧରାରେ ଜନ୍ମ ନେଇଥିଲେ , ସେତେବେଳେ ହୁଏତ ସେ କହିବେ- ନା , ନା , ଏହା କେବଳ କଳ୍ପନା ମାତ୍ର । ଏମିତି ଜଣେ ମହାନ ବ୍ୟକ୍ତି କ ’ ଣ ସତରେ ହୋଇପାରନ୍ତି ? ଏଭଳି ମହାପୁରୁଷ ଥିଲେ ବାପୁ । ଏବଂ ତାଙ୍କର ଯେଉଁ ପ୍ରେରଣା ଥିଲା- ବୈଷ୍ଣବ ଜନ ତୋ ତେନେ କହିଏ- ମନରେ ଗୋଟିଏ ଛୋଟ ଚିନ୍ତା ଆସିଥିଲା ଯେ ବିଶ୍ୱର 150ଟି ରାଷ୍ଟ୍ରରେ , କିଏ 150 ବର୍ଷର ହୋଇଥିବ । ସେଠାକାର ଯେଉଁ ସୁପରିଚିତ ଗୀତକାର , ସଙ୍ଗୀତକାର , ଗାୟକ , ବାଦକ ଯେଉଁ ବି ଲୋକ ଅଛନ୍ତି , ସେମାନେ ମିଶିକରି ବୈଷ୍ଣବ ଜନ- ସେହି ରୂପରେ ପୁଣି ଥରେ ପ୍ରସ୍ତୁତ କରନ୍ତୁ ।


    ମୁଁ ସୁଷମାଜୀଙ୍କୁ ଏଇ କଥା କହିଥିଲି । କିନ୍ତୁ ସୁଷମା ଜୀ ଏବଂ ତାଙ୍କର ପୁରା ଟିମ୍‌ ଯେଉଁ ନିଷ୍ଠାର ସହ ବିଶ୍ୱର ସବୁ ମିଶନରେ ଅବସ୍ଥାପିତ ଥିବା ଆମର ସାଥୀମାନେ ନିଜ ପ୍ରୟାସରେ ତାହାକୁ ସାକାର କଲେ , ଏବଂ ଏହାର ଗୁଣାତ୍ମକ ମାନ ଏପରି ଉକ୍ରୃଷ୍ଟ ଯେ ଯେଉଁ ବିଦେଶୀ ଲୋକମାନେ ଏହି ଗୀତକୁ ଗାଇଥିବେ , ମୁଁ ମାନୁଛି ସମ୍ଭବତଃ ସେମାନେ ଢ଼େର୍‌ ଦିନ ଧରି ଏହାକୁ ଅଭ୍ୟାସ କରିଥିବେ । ଅର୍ଥାତ୍‌ କହିବାକୁ ଗଲେ ସେମାନେ ସମସ୍ତେ ଗାନ୍ଧୀଜୀଙ୍କ ଚିନ୍ତନରେ ସଂପୂର୍ଣ୍ଣ ରୂପେ ମଗ୍ନ ରହିଥିବେ ।


    ଆମ ନିକଟକୁ ଏଭଳି ଏକ କ୍ୟାସେଟ ଆସିଛି । କିନ୍ତୁ ମୁଁ ବିଶ୍ୱାସର ସହ କହିବାକୁ ଚାହେଁ ସେହିସବୁ ଦେଶର କଳା ଜଗତର ଲୋକ ଗାନ୍ଧୀ ଚିନ୍ତନରେ ନିମଗ୍ନ ହୋଇଥିବେ । ସେମାନଙ୍କ ମନରେ ପ୍ରଶ୍ନ ଉଠିଥିବ ଯେ କି କଥା , କିଏ ଏହି ମହାପୁରୁଷ , ସେମାନେ ଏହି ଭଜନର ଅର୍ଥ ବୁଝିବାକୁ ପ୍ରୟାସ କରିଥିବେ । ବୈଷ୍ଣବ ଭଜନର ବୈଶ୍ୱିକ ରୂପ ପ୍ରଥମ ଥର ପାଇଁ ବିଶ୍ୱ ସାମ୍ନାରେ ଆସିପାରିଛି । ଏବଂ ମୋର ବିଶ୍ୱାସ ଯେ ଏହି ଯେଉଁ ପ୍ରୟାସ ହେଲା , ସେଥିରେ ଦେଢ଼ଶହ ବର୍ଷ ନିମିତ୍ତ , ଏ ସ୍ୱର , ଏ ଦୃଶ୍ୟ , ଏହା ବିଶ୍ୱର ପ୍ରତ୍ୟେକ ଦେଶର ପରିଚୟ ଏବଂ ମୁଁ ମିଳିତ ଜାତିସଂଘର ମହାସଚିବ ମହୋଦୟଙ୍କୁ କହୁଥିଲି ଯେ ଆପଣଙ୍କ ମାତୃଭୂମି , ଆପଣଙ୍କର ନିଜ ରାଷ୍ଟ୍ରର ବଂଶୀବାଦକ ବି ଏଥିରେ ବଂଶୀର ସୁର ଦେଇଛନ୍ତି ।


    ବିଶ୍ୱର ବିଭିନ୍ନ ଦେଶର ଲୋକ ନିଜ ନିଜ କଳାକାରମାନଙ୍କୁ ଏଥିରେ ଦେଖିବେ , ଶୁଣିବେ । ସେମାନଙ୍କ ମନରେ ଏକପ୍ରକାର କୌତୁହଳ ଜାଗ୍ରତ ହେବ । ସେମାନେ ଏହାକୁ ବୁଝିବାକୁ ପ୍ରୟାସ କରିବେ । ଆମ ଭାରତୀୟଙ୍କୁ ତ ମାଲୁମ ନାହିଁ ଯେ ବୈଷ୍ଣବ ଭଜନ କେଉଁ ଭାଷାରେ ଲେଖାଯାଇଛି । ଆମ ମନ ଭିତରେ ଏଭଳି ଉତ୍ତର ରହିଯାଇଛି ଯେ ଏହାର ମୂଳ ଭାଷା କାହାକୁ ଜଣାନାହିଁ । ଆମେ କେବଳ ତାକୁ ଗାଇଆସୁଛୁ । କୌଣସି ନା କୌଣସି ଭାଷାରେ ତ ଲେଖା ଯାଇଥିବ । ହିନ୍ଦୁସ୍ତାନର ପ୍ରତ୍ୟେକ କୋଣରେ ଗାଇବାକୁ ତ ମିଳିଯାଉଛି । ସେହିଭଳି ଏହା ବିଶ୍ୱବ୍ୟାପୀ , ମାନବ ଜାତିଙ୍କ ହୃଦୟରେ ନିଶ୍ଚିତ ଭାବେ ସ୍ଥାନ ଅଧିକାର କରିଥିବ । ଏହା ମୋର ପୂର୍ଣ୍ଣ ବିଶ୍ୱାସ । ମୁଁ ପୁଣି ଥରେ ସୁଷମାଜୀଙ୍କ ଟିମକୁ ହୃଦୟପୂର୍ବକ ଧନ୍ୟବାଦ ଅର୍ପଣ କରୁଛି ।


    ଆଜି ସ୍ୱଚ୍ଛତା କ୍ଷେତ୍ରରେ ଆମମାନଙ୍କୁ ଯେଉଁ ପରିଣାମ ମିଳିଛି , ଏହି ପରିଣାମ ଅଧିକ କରିବାକୁ ଆମମାନଙ୍କୁ ପ୍ରେରଣା ଯୋଗାଉଛି । ଆମେମାନେ କଦାଚିତ୍‌ ଏଭଳି ଦାବି କରିନାହୁଁ ଯେ ଆମେମାନେ ସବୁକିଛି ହାସଲ କରିସାରିଛୁ । କିନ୍ତୁ ଆମମାନଙ୍କ ମନରେ ଏଭଳି ବିଶ୍ୱାସ ସୃଷ୍ଟି ହୋଇଛି ଯେ ଯେଉଁ କଥାକୁ ଆମେ ପୂର୍ବରୁ ଡ଼ରୁଥିଲୁ , ସେଥିରେ ହାତସୁଦ୍ଧା ମାରୁନଥିଲୁ , ତା ’ ଠାରୁ ଦୂରକୁ ପଳାଉଥିଲୁ , ସେହି ଆବର୍ଜନାରେ ହାତ ଲଗାଇ ଆମେ ସ୍ୱଚ୍ଛତା ସୃଜନ କରିବାରେ ସଫଳତା ପାଇପାରିଛୁ । ଆହୁରି ଅଧିକ ସଫଳତା ପାଇପାରିବୁ । ଜନସାଧାରଣଙ୍କୁ ଆବର୍ଜନା କଦାପି ପସନ୍ଦ ନୁହେଁ । ସାଧାରଣ ଜନତା ସ୍ୱଚ୍ଛତା ସହ ଯୋଡ଼ିହେବାକୁ ପ୍ରସ୍ତୁତ ଅଛନ୍ତି , ଏହି ବିଶ୍ୱାସକୁ ଏହା ଦ୍ୱାରା ବଳ ମିଳିଛି । ଏବଂ ଏହି କାର୍ଯ୍ୟ ସକାଶେ ଉମା ଭାରତୀ ଜୀ , ତାଙ୍କର ବିଭାଗ , ତାଙ୍କର ପୂରା ଟିମ୍‌ , ଦେଶବ୍ୟାପୀ ଲୋକମାନେ , ଭିନ୍ନି ଭିନ୍ନ ସଂଗଠନମାନେ ଯେଉଁ କାର୍ଯ୍ୟ କରିଛନ୍ତି , ଆଜି ସେମାନେ ଅଭିନନ୍ଦନର ପାତ୍ର । ପ୍ରଶଂସା ଓ ସାଧୁବାଦ ପାଇବା ସକାଶେ ଯୋଗ୍ୟ । ମୁଁ ଉମାଜୀଙ୍କୁ , ରମେଶଜୀଙ୍କୁ ଏବଂ ତାଙ୍କର ପୁରା ଟିମକୁ ଯେଉଁଭଳି ସମର୍ପଣ ଭାବନା ନେଇ କାର୍ଯ୍ୟ କରିବାର ଦେଖିଛି ତାହା କେହି ସୁଦ୍ଧା କଳ୍ପନା କରିପାରିବେନାହିଁ । ବାହାରେ ବସିଥାନ୍ତୁ ଅବା ସରକାରୀ ଦପ୍ତରରେ , ବାବୁମାନଙ୍କ ଛବି କିଛି ଭିନ୍ନ ହୋଇଥାଏ । ଏହି କାର୍ଯ୍ୟରେ ମୁଁ ଅନ୍ତତଃ କହିପାରିବି ଯେ ସେଠାରେ କୌଣସି ବାବୁଗିରି ନାହିଁ । ସେଠାରେ କେବଳ ଗାନ୍ଧୀଗିରି , ସ୍ୱଚ୍ଛତାଗିରି ଦୃଶ୍ୟମାନ ।


    ଏତେ ବଡ଼ ଏକ କାର୍ଯ୍ୟ ଯାହା ଦଳବଦ୍ଧ ଭାବେ କରାଯାଇପାରିଛି । ଛୋଟମୋଟ ପ୍ରତ୍ୟେକ ବ୍ୟକ୍ତି , ଅଧିକାରୀଙ୍କର ଏଥିରେ ଯୋଗଦାନ ରହିଛି । ଏହା ବାସ୍ତବିକ ଏକ ବିରଳ ଅନୁଭବ । ଏବଂ ଏହି କାର୍ଯ୍ୟ ସହ ମୁଁ ବେଶ୍‌ ଭାବାବେଗର ସହ ସଂଶ୍ଳିଷ୍ଟ । ମୁଁ ଯେତେବେଳେ ଏହି କାର୍ଯ୍ୟକୁ ଦୂରରୁ ଥାଇ ଲକ୍ଷ୍ୟ କରେ ତ ମୁଁ ଜାଣିବାକୁ ପାଏ ଯେ ଲୋକମାନେ ଏଥିପାଇଁ କେତେ ଶ୍ରମ ସ୍ୱୀକାର କରୁଛନ୍ତି । କେତେ ପ୍ରୟାସ କରୁଛନ୍ତି । ମନ ପ୍ରାଣ ଦେଇ କାର୍ଯ୍ୟ କରୁଛନ୍ତି । ସେତିକି ବେଳେ ହିଁ ଦେଶର ଘଟୁଥିବା ପରିବର୍ତ୍ତନ ଆମମମାନଙ୍କ ନଜରକୁ ଆସିଥାଏ ।


    ଆଜି ମୋ ପାଇଁ ଏକ ସଂକଳ୍ପର ଅବସର । ସନ୍ତୋଷର ଅବସର । ଯେତେବେଳେ ମୋର ଦେଶବାସୀ ପୂଜ୍ୟ ବାପୁଙ୍କୁ ସଚ୍ଚା ଅର୍ଥରେ ଶ୍ରଦ୍ଧାଞ୍ଜଳି ସହ କାର୍ଯ୍ୟାଞ୍ଜଳି ଅର୍ପଣ କରୁଛନ୍ତି ଏବଂ ତାହା ପୁଣି ସ୍ୱଚ୍ଛତାର ସଫଳତାକୁ ଆଗକୁ ବଢ଼ାଇବା ମାଧ୍ୟମରେ ତାହା ମୋତେ ଅପାର ଆନନ୍ଦ ଦେଉଛି । ମୁଁ ପୁଣି ଥରେ ସମସ୍ତଙ୍କୁ ଅନେକ ଅନେକ ଧନ୍ୟବାଦ ଜଣାଉଛି ।


    ମହାସଚିବ ମହୋଦୟ ତାଙ୍କର କାର୍ଯ୍ୟବ୍ୟସ୍ତତା ଭିତରୁ ସମୟ କାଢ଼ି ପୂଜ୍ୟ ବାପୁଙ୍କ ଜୟନ୍ତୀ ପାଇଁ ଆମମାନଙ୍କ ଗହଣରେ ଏଠାକୁ ଆସିଛନ୍ତି । ଏବଂ ମିଳିତ ଜାତିସଂଘ ର ଯେଉଁ ଲକ୍ଷ୍ୟ ରହିଛି ଆମେ ତାକୁ ଭାରତରେ କିଭଳି ଭାବେ ଆଗକୁ ବଢ଼ାଇନେବୁ ଏବଂ ବିଶ୍ୱର ଏତେ ବନ୍ଧୁ ଯେତେବେଳେ ଏହି କାର୍ଯ୍ୟ ସହ ଯୋଡ଼ି ହୋଇ ରହିଛନ୍ତି , ତ ସେ ନିଜେ ଏଠାକୁ ଆସି ଏହି କାର୍ଯ୍ୟକ୍ରମର ଶୋଭା ବର୍ଦ୍ଧନ କରିଛନ୍ତି । ସେଥିପାଇଁ ମୁଁ ତାଙ୍କୁ ମଧ୍ୟ ହୃଦୟର ସହ ଢ଼େର୍‌ ଧନ୍ୟବାଦ ଅର୍ପଣ କରୁଛି ।


    ଆପଣମାନଙ୍କୁ ସମସ୍ତଙ୍କୁ ଅନେକ ଅନେକ ଧନ୍ୟବାଦ ।


    **********

    
    
    (Release ID: 1548394) Visitor Counter : 33