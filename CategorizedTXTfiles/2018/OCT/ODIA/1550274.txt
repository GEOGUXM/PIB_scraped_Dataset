      ଇସ୍ପାତ ମନ୍ତ୍ରଣାଳୟ

      ଇସ୍ପାତ କ୍ଷେତ୍ରରେ ପୁଞ୍ଜିଗତ ବସ୍ତୁ ସମ୍ବନ୍ଧରେ ଏକ ସମ୍ମିଳନୀ ଭୁବନେଶ୍ୱରରେ ହେବ ଆୟୋଜିତ
      Posted On: 18 OCT 2018 8:26PM by PIB Bhubaneshwar


    ଓଡିଶାର ଭୁବନେଶ୍ୱରେ ଅକ୍ଟୋବର 23, 2018ରେ ଇସ୍ପାତ ମନ୍ତ୍ରଣାଳୟ ‘ ଇସ୍ପାତ କ୍ଷେତ୍ରରେ ପୁଞ୍ଜିଗତ ବସ୍ତୁ , ଭାରତରେ ନିର୍ମାଣ ’ ବିଷୟ ଉପରେ ଏକ ସମ୍ମିଳନୀର ଆୟୋଜନ କରୁଛି । ଗଣମାଧ୍ୟମ କର୍ମୀମାନଙ୍କୁ ଆଜି ନୂଆଦିଲ୍ଲୀରେ ସମ୍ବୋଧିତ କରି ଇସ୍ପାତ ମନ୍ତ୍ରୀ ଚୌଧୁରୀ ବୀରେନ୍ଦ୍ର ସିଂ କହିଲେ ଯେ ଏହି ସମ୍ମିଳନୀ ଇସ୍ପାତ କ୍ଷେତ୍ରରେ ପୁଞ୍ଜିଗତ ବସ୍ତୁମାନଙ୍କର ଘରୋଇ କ୍ଷମତା , କ୍ଷମତାର ନିର୍ମାଣ ତଥା ବିନିର୍ମାଣକୁ ପ୍ରୋତ୍ସାହନ ଦେବା ପାଇଁ ଇସ୍ପାତ ମନ୍ତ୍ରଣାଳୟର ଏକ ପଦକ୍ଷେପ । ଏହି ସମ୍ମିଳନୀକୁ ମେକାନ ଏବଂ ସିଆଇଆଇର ସହାୟତାରେ ଆୟୋଜିତ କରାଯାଉଛି । ଏହାର ଉଦ୍ଦେଶ୍ୟ ହେଉଛି ସମଗ୍ର ଦୁନିଆର ସର୍ବଶ୍ରେଷ୍ଠ ଶ୍ରେଣୀର ସଂସ୍ଥାନ ଏବଂ ଉଦ୍ୟୋଗମାନଙ୍କ ସହିତ ବ୍ୟାପକ ସହଯୋଗ ପ୍ରୟାସ ମାଧ୍ୟମରେ ଭାରତକୁ ବିଶ୍ୱ ଶ୍ରେଣୀର ଏକ ବିନିର୍ମାଣ କେନ୍ଦ୍ର ଭାବେ ପରିବର୍ତ୍ତିତ କରାଯିବା ।


    ରାଷ୍ଟ୍ରୀୟ ଇସ୍ପାତ ନୀତି ( ଏନଏସପି ) 2017ରେ 2030-31 ବର୍ଷ ପର୍ଯ୍ୟନ୍ତ 300 ମିଲିଅନ ଟନ ଇସ୍ପାତ କ୍ଷମତା ସ୍ଥାପିତ କରିବାର ଯୋଜନା ରହିଛି । ଯାହାର ଅର୍ଥ ହେଉଛି ଆଗାମୀ 12 ବର୍ଷ ମଧ୍ୟରେ ବର୍ତ୍ତମାନ କ୍ଷମତା 130 ମେଟ୍ରିକ ଟନରୁ ବୃଦ୍ଧିପାଇ 300 ମେଟ୍ରିକ ଟନରେ ପହଂଚିବ ଅର୍ଥାତ ଏଥିରେ ଅଢ଼େଇ ଗୁଣା ବୃଦ୍ଧି ହେବ । ଏଥିରେ 800,000 କୋଟି ଟଙ୍କା ( 128 ବିଲିଅନ ଆମେରିକୀୟ ଡଲାର ) ରୁ ଅଧିକ ନିବେଶ ହେବ । ହାସଲ କରାଯାଇଥିବା ଅନୁଭବ ଆଧାରରେ 2030-31 ପର୍ଯ୍ୟନ୍ତ ପାଖାପାଖି 25 ବିଲିଅନ ଆମେରିକୀୟ ଡଲାର ( 160,300କୋଟି ଟଙ୍କା ) ମୂଲ୍ୟର ପୁଞ୍ଜୀଗତ ବସ୍ତୁ ଉପକରଣର ଆମଦାନୀ କରିବାର ଆଶା ରହିଛି ।


    ଦେଶରେ ଇସ୍ପାତ ଖର୍ଚ୍ଚ ଗତ ଦୁଇ ବର୍ଷ ମଧ୍ୟରେ 7.9 ପ୍ରତିଶତ ବୃଦ୍ଧି ପାଇଛି । 2018 ବର୍ଷ ପାଇଁ ବିଶ୍ୱ ଇସ୍ପାତ ସଂଘର 8 ମାସର ଇସ୍ପାତ ଉତ୍ପାଦନର ପରିସଂଖ୍ୟାନ ଅନୁଯାୟୀ ଭାରତ ବିଶ୍ୱରେ ସବୁଠାରୁ ବଡ ଇସ୍ପାତ ଉତ୍ପାଦକ ଦେଶରେ ପରିଣତ ହୋଇଛି । ଭାରତର ଇସ୍ପାତ ଉତ୍ପାଦନ 6.7 ହାରରେ ବୃଦ୍ଧିପାଉଛି । ଏହିପରି ଭାରତ ବିଶ୍ୱର ପ୍ରମୁଖ ଅର୍ଥବ୍ୟବସ୍ଥାରେ ସର୍ବାଧିକ ଉନ୍ନତି ଅର୍ଜିତ କରିଛି । ବୁଝାମଣା ପତ୍ର ହସ୍ତାକ୍ଷର , ସଂଯୁକ୍ତ ଉପକରଣ , ପ୍ରାଦ୍ୟୋଗିକୀ ହସ୍ତାନ୍ତରଣ ଦ୍ୱାରା ବହୁପକ୍ଷୀୟ ସହଯୋଗୀ ପ୍ରୟାସ ମାଧ୍ୟମରେ ଭାରତକୁ ବୈଶ୍ୱିକ ବିନିର୍ମାଣ ହବରେ ପରିଣତ କରିବାର ଆଧାରକୁ ବ୍ୟାପକ କରାଯାଉଛି । ଏହାଦ୍ୱାରା ଅଧିକାଂଶ ପୁଞ୍ଜିଗତ ବସ୍ତୁ ଉପକରଣ ଦେଶରେ ନିର୍ମାଣ କରାଯାଇ ପାରିବ ।


    ଉଦଘାଟନୀ ଅଧିବେଶନ ବ୍ୟତୀତ ଏହି ଏକଦିବସୀୟ ସମ୍ମିଳନୀରେ ଇସ୍ପାତ କ୍ଷେତ୍ର ପାଇଁ ବୈଶ୍ୱିକ ଅନୁଭବ ଏବଂ ପୁଞ୍ଜିଗତ ଘରୋଇ ବସ୍ତୁର କ୍ଷମତା ଏବଂ ଘରୋଇ କ୍ଷମତା ବିସ୍ତାରକୁ ପ୍ରୋତ୍ସାହିତ କରିବା ବିଷୟ ଉପରେ ଦୁଇଟି ପ୍ୟାନେଲ ବାର୍ତ୍ତା ଆୟୋଜିତ ହେବ । ଯେଉଁଥିରେ ଇସ୍ପାତ ଉଦ୍ୟୋଗର ପ୍ରମୁଖ ବ୍ୟକ୍ତି ବିଶେଷ , ନୀତି ନିର୍ମାତା ଏବଂ ବିଶେଷଜ୍ଞ ଭାରତରେ ଇସ୍ପାତ ଉଦ୍ୟୋଗ ପାଇଁ ମୁଖ୍ୟ ବିଷୟ ଏବଂ ସରକାରୀ ସହାୟତା ସମ୍ବନ୍ଧରେ ଚର୍ଚ୍ଚା କରିବେ । ଏହି ସମ୍ମିଳନୀରେ ପାଂଚ କେନ୍ଦ୍ରମନ୍ତ୍ରୀ , ଓଡିଶାର ମୁଖ୍ୟମନ୍ତ୍ରୀ , ଇସ୍ପାତ ମନ୍ତ୍ରଣାଳୟ , ଭାରୀ ଉଦ୍ୟୋଗ ବିଭାଗର ସଚିବ ଏବଂ କେନ୍ଦ୍ର ତଥା ଓଡିଶା ସରକାରଙ୍କ ବରିଷ୍ଠ ଅଧିକାରୀ ଭାଗନେବେ । ଏହି ସମ୍ମିଳନୀରେ ଭାରତୀୟ ପୁଞ୍ଜିଗତ ବସ୍ତୁର ନିର୍ମାତା ମଧ୍ୟ ବହୁ ସଂଖ୍ୟାରେ ସାମିଲ ହେବେ । ଭାରତୀୟ ସିଜି ନିର୍ମାତା , ବିଦେଶୀ ପ୍ରାଦ୍ୟୋଗିକୀ ସଂସ୍ଥା , ବିଦେଶୀ ପୁଞ୍ଜିଗତ ବସ୍ତୁ ନିର୍ମାତା , ପରାମର୍ଶଦାତା ଏବଂ ଇସ୍ପାତ ନିର୍ମାତାମାନଙ୍କ ମଧ୍ୟରେ 20ଟି ବୁଝାମଣା ଜ୍ଞାପନରେ ହସ୍ତାକ୍ଷର କରାଯିବ । ବିଦେଶୀ ନିର୍ମାତା ଲକ୍ସମବର୍ଗ , ସ୍ପେନ , ଇଟାଲୀ , ଜର୍ମାନୀ , ନେଦରଲାଣ୍ଡ , ଫିନଲାଣ୍ଡ , ଚୀନ ଏବଂ ଜାପାନ ଦେଶର । ଏହି ବୁଝାମଣା ଜ୍ଞାପନରେ ହସ୍ତାକ୍ଷର ହେବାରୁ 5 ବିଲିଅନ ଆମେରିକୀୟ ଡଲାର ମୂଲ୍ୟର ଆମଦାନୀ କରାଯାଇଥିବା ପୁଞ୍ଜିଗତ ବସ୍ତୁକୁ ଆଗାମୀ 12 ବର୍ଷ ମଧ୍ୟରେ ଇସ୍ପାତ କ୍ଷେତ୍ରରେ ମେକ - ଇନ - ଇଣ୍ଡିଆ ଅଭିଯାନର ଏକ ଅଂଶ ଭାବେ ଦେଶରେ ନିର୍ମାଣ ହେବ । ଏହି ସମ୍ମିଳନୀରେ ବିଶ୍ୱ ଇସ୍ପାତ ସଂଘର 300 ପ୍ରତିନିଧି ଏବଂ ବିଦେଶୀ ପ୍ରାଦ୍ୟୋଗିକୀ କମ୍ପାନୀର 28 ଜଣ ସିଇଓ ମଧ୍ୟ ଭାଗନେବେ ।


    **********


    

    
    (Release ID: 1550274) Visitor Counter : 10