      ନିର୍ବାଚନ ଆୟୋଗ

      ଦେଶବ୍ୟାପୀ ପୋଲିଂ ଷ୍ଟେସନ ପାଇଁ ଇଭିଏମ୍ ଓ ଭିଭିପାଟ୍ ପ୍ରସ୍ତୁତି କାର୍ଯ୍ୟ ଜାରି
      Posted On: 07 OCT 2018 2:50PM by PIB Bhubaneshwar


    ସାଧାରଣ ନିର୍ବାଚନ ପୂର୍ବରୁ ଯେପରି ଦେଶବ୍ୟାପୀ ସମସ୍ତ ରାଜ୍ୟରେ ଆବଶ୍ୟକ ସଂଖ୍ୟକ ଇଭିଏମ୍ ଏବଂ ଭିଭିପାଟ୍ ଠିକ୍ ସମୟରେ ପହଞ୍ଚି ପାରିବ ସେ ଦିଗରେ ଭାରତର ନିର୍ବାଚନ କମିଶନ ଉଦ୍ୟମ ଜାରି ରଖିଛନ୍ତି । 2019 ଲୋକସଭା ନିର୍ବାଚନ ପାଇଁ ପ୍ରାୟ 10.6 ପୋଲିଂ ଷ୍ଟେସନରେ ଆବଶ୍ୟକତା ଅନୁଯାୟୀ ଶତ ପ୍ରତିଶତ ଭିଭିପାଟ ଉପଲବ୍ଧ ପାଇଁ ଜିଲ୍ଲା ଅଫିସରମାନେ ନିଶ୍ଚିତ ହେବା ସହ ପ୍ରଥମ ପର୍ଯ୍ୟାୟ ତଦାରଖ ଓ ପ୍ରଶିକ୍ଷଣ କାର୍ଯ୍ୟ ମଧ୍ୟ ଜାରି ରହିଛି । ଇଭିଏମ୍ ଓ ଭିଭିପାଟ ଉତ୍ପାଦନ ଏବଂ ଯୋଗାଣ ନେଇ ସ୍ଥିତି ବାବଦରେ ନିର୍ବାଚନ କମିଶନ ନିୟମିତ ରାଷ୍ଟ୍ରାୟତ୍ତ ଉଦ୍ୟୋଗ ( PSU ) ଗୁଡ଼ିକର ସିଏମଡି ମାନଙ୍କ ସହ ଆଲୋଚନା ଜାରି ରଖିଛନ୍ତି । 2019 ନିର୍ବାଚନରେ ପ୍ରାୟ 22.3 ଲକ୍ଷ ବ୍ୟାଲଟ ୟୁନିଟ , 16.3 ଲକ୍ଷ କଣ୍ଟ୍ରୋଲ ୟୁନିଟ , 17.3 ଲକ୍ଷ ଭିଭିପାଟ ବ୍ୟବହାର କରାଯିବ । ଏଥିରେ ପ୍ରଶିକ୍ଷଣ ଏବଂ ଆବଶ୍ୟକ ସ୍ଥଳରେ ବଦଳ କରିବାକୁ ଥିବା ମେସିନ ମଧ୍ୟ ଅନ୍ତର୍ଭୁକ୍ତ ।


    ଇଭିଏମ୍ ଭିଭିପାଟ ଇନଭେଣ୍ଟୋରି ଜରିଆରେ ମେସିନ ଗୁଡ଼ିକୁ ନିର୍ବାଚନ ଦିନ ପର୍ଯ୍ୟନ୍ତ ଟ୍ରାକିଂ ମଧ୍ୟ ସମ୍ଭବ । ଆସନ୍ତା ଦିନରେ ହେବାକୁ ଥିବା ଆଜମେର , ଇନ୍ଦୋର , ଦୁର୍ଗ , ଆଇଜଲ ଏବଂ ମେହବୁବନଗର ବିଧାନସଭା ନିର୍ବାଚନରେ ବ୍ୟବହାର ଅନୁକୂଳ ଇଭିଏମ୍ ମ୍ୟାନେଜମେଣ୍ଟ ସଫ୍ଟୱେର ବ୍ୟବହାର କରାଯିବ ।


    2000 ମସିହା ପରଠାରୁ ଏ ପର୍ଯ୍ୟନ୍ତ 3ଟି ଲୋକସଭା ନିର୍ବାଚନ ଏବଂ 113 ଥର ରାଜ୍ୟ ବିଧାନସଭା ଭୋଟରେ ଇଲେକ୍ଟ୍ରୋନିକ୍ ଭୋଟିଂ ମେସିନ୍ ବ୍ୟବହାର ହୋଇଛି । ଇଭିଏମ୍ ବ୍ୟବହାର ଯୋଗୁ ବୁଥ୍ ଜବରଦଖଲ ଏବଂ ଭୋଟ ଗଣତିରେ ବାଲଟ ପେପର ବ୍ୟବହାରରେ ହେଉଥିବା ତ୍ରୁଟି ଓ ବିଳମ୍ବ ପ୍ରକ୍ରିୟା ଦୂର ହୋଇପାରିଥିଲା । ବାଲଟ ପେପର ବ୍ୟବହାର ଦ୍ୱାରା ପ୍ରତ୍ୟେକ ବିଧାନସଭା କ୍ଷେତ୍ରରେ ବହୁ ସଂଖ୍ୟକ ଭୋଟ ମଧ୍ୟ ଅସିଦ୍ଧ ହୋଇ ଯାଉଥିଲା । ଏପରିକି କେତେକ ନିର୍ବାଚନରେ ପ୍ରାର୍ଥୀଙ୍କ ବିଜୟ ଭୋଟର ସଂଖ୍ୟାଠାରୁ ଅଧିକ ଭୋଟ ଅସିଦ୍ଧ ହେଉଥିଲା ।


    ଇଭିଏମ ଏବେ ଭୋଟର ଭେରିଫାଏବଲ ପେପର ଅଡିଟ ଟ୍ରେଲ (ଭିଭିପାଟ୍) ସଂଯୁକ୍ତ ହେବା ପରେ ଏହା ଉପରେ ଭୋଟରଙ୍କ ବିଶ୍ୱାସ ସୁଦୃଢ଼ ହେବା ସହ ଭୋଟିଂ ପ୍ରକ୍ରିୟାରେ ସ୍ୱୁଚ୍ଛତା ବୃଦ୍ଧି ପାଇଛି । ଇଭିଏମ ସଂଯୁକ୍ତ ହୋଇଥିବା ଏକ ସ୍ୱାଧୀନ ପ୍ରିଣ୍ଟିଂ ପଦ୍ଧତିକୁ ଭିଭିପାଟ କୁହାଯାଏ , ଯାହାଦ୍ୱାରା କି ଭୋଟର କାହାକୁ ଭୋଟ ଦେଇଛନ୍ତି ସେ ବାବଦରେ ଅବଗତ ହୋଇପାରିବେ । ଭିଭିପାଟର ସ୍ୱଚ୍ଛ ସ୍କ୍ରିନ୍ 7 ସେକେଣ୍ଡ ପାଇଁ ଭୋଟର ଦେଖିପାରିବେ ଭିଭିପାଟ ସ୍ଲିପ୍ ଜରିଆରେ ତାଙ୍କ ଭୋଟ କାହା ସପକ୍ଷରେ ଯାଇଛି । ଏହାପରେ ସ୍ଲିପ୍ ମେସିନରେ ନିମ୍ନରେ ଥିବା ବକ୍ସରେ ସୁରକ୍ଷିତ ରହିଯିବ । ଭିଭିପାଟରେ ବ୍ୟବହାର କରାଯାଉଥିବା ସ୍ଲିପ୍ ଥର୍ମାଲ୍ କାଗଜ ପାଞ୍ଚ ବର୍ଷ ପର୍ଯ୍ୟନ୍ତ ସୁରକ୍ଷିତ ରହିପାରିବ , ଯାହାକି ଆବଶ୍ୟକ ସ୍ଥଳରେ ଦୈବାତ୍ ବିବାଦ ଉପୁଜିଲେ କୋର୍ଟଙ୍କ ନିର୍ଦ୍ଦେଶରେ ପୁନଃ ଗଣତି ହୋଇପାରିବ । 18ଟି ଲୋକସଭା କ୍ଷେତ୍ରର 933ଟି ବିଧାନସଭା ନିର୍ବାଚନମଣ୍ଡଳୀରେ ଭିଭିପାଟର ପରୀକ୍ଷାମୂଳକ ବ୍ୟବହାର ସଫଳ ହୋଇପାରିଛି । ଗୋଆ , ହିମାଚଳ ପ୍ରଦେଶ , ଗୁଜରାଟ , ମେଘାଳୟ , ନାଗାଲାଣ୍ଡ , ତ୍ରିପୁରା ଏବଂ କର୍ଣ୍ଣାଟକ ଆଦି 7ଟି ରାଜ୍ୟରେ 2017-18 ରେ ଅନୁଷ୍ଠିତ ବିଧାନସଭା ନିର୍ବାଚନରେ ସମସ୍ତ ବୁଥରେ ଭିଭିପାଟ ବ୍ୟବହାର କରାଯାଇଥିଲା । 2017 ଡିସେମ୍ବର ପରଠାରୁ ନିର୍ବାଚନ କମିଶନ ବିଭିନ୍ନ ବିଧାନସଭା ନିର୍ବାଚନମଣ୍ଡଳୀରେ ମଧ୍ୟ ଏହାକୁ ବ୍ୟବହାର କରିଛନ୍ତି । 873ଟି ଭିଭିପାଟରୁ ବାହାରିଥିବା ସ୍ଲିପ ଗୁଡ଼ିକୁ ଗଣତି ପରେ ତାହା ଇଭିଏମର ହିସାବ ସହ ସମାନ ଥିବା ଜଣାପଡ଼ିଛି ।


    ନିର୍ବାଚନ କମିଶନ ବ୍ୟବହାର କରୁଥିବା ଇଭିଏମ୍ ଓ ଭିଭିପାଟ ଗୁଡ଼ିକ କେବଳ ଇଲେକ୍ଟ୍ରୋନିକ୍ସ କର୍ପୋରେସନ ଅଫ୍ ଇଣ୍ଡିଆ ଲିମିଟେଡ ( ECIL ) ଏବଂ ଭାରତ ଇଲୋକ୍ଟ୍ରାନିକ୍ସ ଲିମିଟେଡ୍ ( BEL ) ଦ୍ୱାରା ସ୍ୱତନ୍ତ୍ର ଟେକ୍ନିକାଲ ବିଶେଷଜ୍ଞମାନଙ୍କ ତଦାରଖରେ ନିର୍ମିତ ଏବଂ ଏଥିରେ କିଛି ବେନିୟମ କାର୍ଯ୍ୟ ସମ୍ଭବ ନୁହେଁ ।


    ****************

    
    
    (Release ID: 1548899) Visitor Counter : 18