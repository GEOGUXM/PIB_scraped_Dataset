      ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟ

      ଆସନ୍ତାକାଲି ଆରମ୍ଭ ହେବ ଭାରତ ଆନ୍ତର୍ଜାତିକ ବିଜ୍ଞାନ ମେଳା (ଆଇଆଇଏସଏଫ-2018)
      • ଆଇଆଇଏସଏଫ-2018 ବିଜ୍ଞାନ, ପ୍ରଯୁକ୍ତି, ଅଭିନବତ୍ତ୍ଵ ଏବଂ ଜନତାଙ୍କୁ ସମନ୍ୱିତ କରିବ: ଡକ୍ଟର ହର୍ଷବର୍ଦ୍ଧନ
      • ଉତ୍ତର ପ୍ରଦେଶରେ ବିଜ୍ଞାନ ଓ ପ୍ରଯୁକ୍ତି ଦ୍ରୁତ ବିକାଶର ପର୍ଯ୍ୟାପ୍ତ ସୁଯୋଗ ସୃଷ୍ଟି କରିବ: ମୁଖ୍ୟମନ୍ତ୍ରୀ ଯୋଗୀ ଆଦିତ୍ୟନାଥ
      Posted On: 04 OCT 2018 3:49PM by PIB Bhubaneshwar


    କେନ୍ଦ୍ର ବିଜ୍ଞାନ ଓ ପ୍ରଯୁକ୍ତି ମନ୍ତ୍ରୀ ଡକ୍ଟର ହର୍ଷ ବର୍ଦ୍ଧନ ଏବଂ ଉତ୍ତର ପ୍ରଦେଶ ମୁଖ୍ୟମନ୍ତ୍ରୀ ଯୋଗୀ ଆଦିତ୍ୟନାଥ ଆଜି ଲକ୍ଷ୍ନୌଠାରେ ମିଳିତ ଭାବେ ଚତୁର୍ଥ ଭାରତ ଆନ୍ତର୍ଜାତିକ ବିଜ୍ଞାନ ମେଳା 2018 ପ୍ରାରମ୍ଭିକୀ କାର୍ଯ୍ୟକ୍ରମ ( curtain raiser )ର ଶୁଭାରମ୍ଭ କରିଛନ୍ତି । ଲକ୍ଷ୍ନୌଠାରେ ଏହି ଚାରିଦିନିଆ କାର୍ଯ୍ୟକ୍ରମ ଅକ୍ଟୋବର 5ରୁ 8 ତାରିଖ ପର୍ଯ୍ୟନ୍ତ ଅନୁଷ୍ଠିତ ହେବ । ଏହି ବିଶାଳ ଏକ୍ସପୋକୁ ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଆନୁଷ୍ଠାନିକ ଭାବେ ଉଦଘାଟନ କରିବେ ।


    ଏହି ଅବସରରେ ବକ୍ତବ୍ୟ ପ୍ରଦାନ କରି ଡକ୍ଟର ହର୍ଷବର୍ଦ୍ଧନ କହିଲେ ଯେ ସମାଜର ସବୁ ବର୍ଗର ଲୋକଙ୍କ ସାମାଜିକ ଓ ଆର୍ଥିକ ଉନ୍ନତି ପାଇଁ ବିଜ୍ଞାନ ଓ ପ୍ରଯୁକ୍ତିକୁ ଏକ ସାଧନ ରୂପେ ବ୍ୟବହାର କରିବା ସକାଶେ ସରକାର ପ୍ରତିଶ୍ରୁତିବଦ୍ଧ । ସେ କହିଲେ ଯେ “ ଗତ ଚାରି ବର୍ଷ ମଧ୍ୟରେ ଭାରତରେ ବିଜ୍ଞାନ କ୍ଷେତ୍ରରେ ବୈପ୍ଳବିକ ପ୍ରଗତି ଘଟିଛି- ତାହା ମୌଳିକ ବିଜ୍ଞାନ ଠାରୁ ଆରମ୍ଭ କରି ପ୍ରୟୋଗାତ୍ମକ ବିଜ୍ଞାନ ପର୍ଯ୍ୟନ୍ତ ସବୁ କ୍ଷେତ୍ରରେ ସୁସ୍ପଷ୍ଟ । ସାମାଜିକ ପରିବର୍ତ୍ତନ ଯେ ବିଜ୍ଞାନ ଏବେ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରୁଛି ” ବୋଲି ସେ ଉଲ୍ଲେଖ କରିଥିଲେ । ବିଜ୍ଞାନ ଓ ପ୍ରଯୁକ୍ତିର ଭୂମିକା ସଂପର୍କରେ ଅବତାରଣା କରି ଡକ୍ଟର ହର୍ଷବର୍ଦ୍ଧନ କହିଲେ ଯେ ବିଜ୍ଞାନ ଓ ପ୍ରଯୁକ୍ତି ଦେଶର ସମାବେଶୀ ବିକାଶର ବାହକ ସାଜିଛି । ତେଣୁ ଦେଶର ବୈଜ୍ଞାନିକ ପ୍ରତିଷ୍ଠାନଗୁଡ଼ିକ ପରସ୍ପର ମଧ୍ୟରେ ଘନିଷ୍ଠ ସମନ୍ୱୟ ଏବଂ ସହଭାଗୀତା ରକ୍ଷା କରି କାର୍ଯ୍ୟ କରିବା ଆବଶ୍ୟକ । ସେ କହିଲେ ଯେ ସମାଜ ଏବେ ଯେଭଳି ବ୍ୟାପକ ସମସ୍ୟାର ସମ୍ମୁଖୀନ ହେଉଛି ସେସବୁ ସମସ୍ୟାର ସମାଧାନ ସକାଶେ ଦେଶର ବିଜ୍ଞାନ ଗବେଷଣା ପ୍ରତିଷ୍ଠାନମାନ ସହଭାଗୀତାରେ ଗବେଷଣା କାର୍ଯ୍ୟ ଜାରି ରଖିବା ଜରୁରି । କାରଣ ପ୍ରମୁଖ ସାମାଜିକ ସମସ୍ୟାର ସମାଧାନ ସୂତ୍ର ବିଜ୍ଞାନ ଠାରେ ହିଁ ନିହିତ ” ବୋଲି ଡକ୍ଟର ବର୍ଦ୍ଧନ ଉଲ୍ଲେଖ କରିଥିଲେ ।


    ଏହି କାର୍ଯ୍ୟକ୍ରମରେ ବକ୍ତବ୍ୟ ରଖି ଉତ୍ତର ପ୍ରଦେଶ ମୁଖ୍ୟମନ୍ତ୍ରୀ ଯୋଗୀ ଆଦିତ୍ୟନାଥ କହିଲେ ଯେ ଏଭଳି ଏକ ବିରାଟ କାର୍ଯ୍ୟକ୍ରମ ଲକ୍ଷ୍ନୌଠାରେ ଆୟୋଜିତ ହେଉଥିବାରୁ ସେ ଅତ୍ୟନ୍ତ ଖୁସି । “ ଭାରତର ସୀମିତ ସମ୍ବଳ ମଧ୍ୟରେ ଦେଶ ବିଜ୍ଞାନ ଓ ପ୍ରଯୁକ୍ତି କ୍ଷେତ୍ରରେ ଉଲ୍ଲେଖନୀୟ ସଫଳତା ଓ ପ୍ରଗତି ହାସଲ କରିବା ସମସ୍ତଙ୍କ ପାଇଁ ଗୌରବର କଥା । ” ଏଭଳି ବିଜ୍ଞାନ ଓ ପ୍ରଯୁକ୍ତି ମେଳା ଆୟୋଜନ ଦ୍ୱାରା ଉତ୍ତର ପ୍ରଦେଶରେ ବିଜ୍ଞାନ ଓ ପ୍ରଯୁକ୍ତିର ପ୍ରଗତି ତ୍ୱରାନ୍ୱିତ ହେବ ବୋଲି ସେ ଦୃଢ଼ୋକ୍ତି ବ୍ୟକ୍ତ କରିଥିଲେ ।


    ଚଳିତ ଆଇଆଇଏସଏଫ-2018ର ଶୀର୍ଷକ “ ପରିବର୍ତ୍ତନ ପାଇଁ ବିଜ୍ଞାନ ” ରଖାଯାଇଛି । ଆଇଆଇଏସଏଫ ଦେଶର ସର୍ବବୃହତ୍‌ ପ୍ଲାଟଫର୍ମ ଯାହା ଛାତ୍ରସମାଜ , ଗବେଷକ , କଳାକାର ଏବଂ ସାଧାରଣ ଜନତାଙ୍କୁ ଗୋଟିଏ ଛାତ ତଳେ ଏକଜୁଟ କରିଥାଏ । ସେମାନେ ସଭିଏଁ ଏକତ୍ର ଦେଶରେ ବିଜ୍ଞାନ ଓ ପ୍ରଯୁକ୍ତିର ପ୍ରଗତିକୁ ଉତ୍ସବ ଆକାରରେ ମନାଇଥାନ୍ତି । ବିଜ୍ଞାନ ଶିକ୍ଷା ଓ ଗବେଷଣା ପ୍ରତି ଯୁବ ଗୋଷ୍ଠୀଙ୍କୁ ପ୍ରୋତ୍ସାହିତ କରିବାର ଏହା ହେଉଛି ଏକ ପ୍ରକୃଷ୍ଟ ଅବସର । ପୁଣି ଏହି ନେଟୱାର୍କରେ ସମସ୍ତ ପକ୍ଷ ବିଜ୍ଞାନର ପ୍ରଗତି ସକାଶେ ଏକମନରେ କାର୍ଯ୍ୟ କରିଥାନ୍ତି । ଆଇଆଇଏସଏଫ-2018ରେ ଚଳିତ ଥର “ ପରିବର୍ତ୍ତନ ପାଇଁ ବିଜ୍ଞାନ ” କୁ ଶୀର୍ଷକ ରଖାଯାଇଥିବାରୁ ଏହି ଚାରିଦିନ ବ୍ୟାପୀ ମେଳା ଅବସରରେ ମୋଟ 23ଟି ବିଶେଷ କାର୍ଯ୍ୟକ୍ରମ ଅନୁଷ୍ଠିତ ହେବ । ଆଇଆଇଏସଏଫ-2018ରେ ପ୍ରାୟ 10000 ପ୍ରତିନିଧି ଯୋଗ ଦେବାର ଆଶା କରାଯାଉଛି ଓ ସେମାନଙ୍କ ମଧ୍ୟରୁ 5000 ଛାତ୍ରଛାତ୍ରୀ , 550 ଶିକ୍ଷକ , ଉତ୍ତର-ପୂର୍ବାଞ୍ଚଳ କ୍ଷେତ୍ରରୁ ପ୍ରାୟ 200 ଛାତ୍ରଛାତ୍ରୀ , 20 ଜଣ ଆନ୍ତର୍ଜାତିକ ପ୍ରତିନିଧି ତଥା ପ୍ରାୟ 200 ଷ୍ଟାର୍ଟଅପ୍‌ ଅଛନ୍ତି ।


    ଏହି କାର୍ଯ୍ୟକ୍ରମ ଅବସରରେ ଗ୍ଲୋବାଲ ଇଣ୍ଡିଆନ୍‌ ସାଇନ୍ସ ଆଣ୍ଡ ଟେକ୍ନୋଲୋଜି ଷ୍ଟେକହୋଲ୍ଡର୍ସ ମିଟ୍‌ ( GIST ) , ଶିଳ୍ପ ଶିକ୍ଷାବିତ୍‌ ମିଟ୍‌ , ଅଭିନବତ୍ୱର ବିକାଶ ପାଇଁ ବିଜ୍ଞାନ ଓ ପ୍ରଯୁକ୍ତି (ସାଥୀ)- ଜାତୀୟ ଷ୍ଟାର୍ଟଅପ୍‌ ଉଦ୍ୟୋଗୀତା ସମ୍ମିଳନୀ ଓ ଛାତ୍ର ବିଜ୍ଞାନ ଗ୍ରାମ ଆଦି ଆୟୋଜନ କରାଯିବ । ବିଜ୍ଞାନ ଗ୍ରାମ କାର୍ଯ୍ୟକ୍ରମକୁ ପ୍ରଧାନମନ୍ତ୍ରୀ ସଂସଦ ଆଦର୍ଶ ଗ୍ରାମ ଯୋଜନା ସହ ଯୋଡ଼ି ଦିଆଯାଇଛି । ଏହା ଦ୍ୱାରା ଗ୍ରାମାଞ୍ଚଳର ସାଧାରଣ ଲୋକ ଏବଂ ବିଶେଷ କରି ଗ୍ରାମାଞ୍ଚଳର ଲୋକମାନଙ୍କ ସହ କିପରି ବିଜ୍ଞାନକୁ ଯୋଡ଼ିହେବ ଏବଂ ସମାଜ ସାମ୍ନା କରୁଥିବା ବିବିଧ ଚାଲେଞ୍ଜକୁ କିପରି ଭାବେ ବିଜ୍ଞାନ ଓ ପ୍ରଯୁକ୍ତିର ସାଧନ ଦ୍ୱାରା ସମାଧାନ କରାଯାଇପାରିବ ତାହା ଉପରେ ଗୁରୁତ୍ୱ ଆରୋପ କରାଯାଇଛି । ସେହିଭଳି ଉତ୍ତର ପୂର୍ବାଞ୍ଚଳ କ୍ଷେତ୍ରର ଛାତ୍ର ସମ୍ମିଳନୀରେ ଶହ ଶହ ଅଭିନବତ୍ୱ ଚିନ୍ତାଧାରାଯୁକ୍ତ , ସମର୍ପିତ , ଉତ୍ସାହୀ ତଥା ବିଭିନ୍ନ କାର୍ଯ୍ୟକ୍ରମ ସକାଶେ ପୁରସ୍କୃତ ହୋଇଥିବା ଛାତ୍ରଛାତ୍ରୀ ଗୋଟିଏ ପ୍ଲାଟଫର୍ମରେ ଏକଜୁଟ ହେବେ ଏବଂ ନିଜ ନିଜର ଅନୁଭୂତିକୁ ପରସ୍ପର ମଧ୍ୟରେ ବାଣ୍ଟିବେ ଓ ବିଜ୍ଞାନ ପ୍ରତି ସେମାନଙ୍କ ମନରେ ସୃଷ୍ଟ ନୂତନ ଆଗ୍ରହ ସଂପର୍କରେ ଅନ୍ୟମାନଙ୍କୁ ଅବଗତ କରାଇବେ । ଆଇଆଇଏସଏଫ-2015 ଠାରୁ ଯେହେତୁ ଏକ ବିଶ୍ୱ କୀର୍ତ୍ତିମାନ ସ୍ଥାପନ ସକାଶେ ପ୍ରୟାସ କରାଯାଇଆସୁଛି , ଆଇଆଇଏସଏଫ-2018ରେ ସେଥିପାଇଁ ମଧ୍ୟ ଆୟୋଜନ କରାଯାଇଛି । ଅଷ୍ଟମ ଠାରୁ ଦଶମ ଶ୍ରେଣୀରେ ଅଧ୍ୟୟନରତ 500 ଛାତ୍ରଛାତ୍ରୀ “ ଡ଼ିଏନଏ ଆଇସୋଲେସନ୍‌ ” ପାଇଁ ପ୍ରୟାସ କରିବେ ।


    ଦେଶର ବିଜ୍ଞାନ ଗବେଷଣାରେ ମହିଳା ବୈଜ୍ଞାନିକ ଓ ଉଦ୍ୟୋଗୀମାନଙ୍କ ଅବଦାନକୁ ପ୍ରାଧାନ୍ୟ ଦେଇ ଆଉ ଏକ ଗୁରୁତ୍ୱପୂର୍ଣ୍ଣ କାର୍ଯ୍ୟକ୍ରମ ଏହି ଅବସରରେ ଆୟୋଜିତ ହେବ । ମହିଳା ବିଜ୍ଞାନୀ ତଥା ଉଦ୍ୟୋଗୀମାନେ ଏହି କ୍ଷେତ୍ରରେ ନୂଆ ନୂଆ ଦିଗ ଉନ୍ମୋଚନ କରିବା ସହ ସେଥିରେ ସେମାନେ କିଭଳି ଅଂଶଗ୍ରହଣ କରିପାରିବେ ତାହା ଉପରେ ଏଥିରେ ଆଲୋଚନା କରାଯିବ । ପ୍ରାୟ 800 ମହିଳା ବିଜ୍ଞାନୀ/ଉଦ୍ୟୋଗୀ ଏଥିରେ ସାମିଲ ହେବେ । ଉତ୍ତର-ପୂର୍ବାଞ୍ଚଳ ଏବଂ ଆକାଂକ୍ଷୀ ଜିଲ୍ଲାମାନଙ୍କର ପ୍ରତିନିଧିମାନଙ୍କୁ ଏଥିରେ ବିଶେଷ ପ୍ରାଧାନ୍ୟ ଦିଆଯିବ । ଆଇଆଇଏସଏଫ -2018 ଅବସରରେ ଏକ ମେଗା ବିଜ୍ଞାନ ଓ ଶିଳ୍ପ ପ୍ରଦର୍ଶନୀର ଆୟୋଜନ କରାଯିବ ଯେଉଁଥିରେ ବିଜ୍ଞାନ , ପ୍ରଯୁକ୍ତି ଏବଂ ଶିଳ୍ପ କ୍ଷେତ୍ରରେ ଭାରତର ଉଲ୍ଲେଖନୀୟ ଅବଦାନର ବିଭିନ୍ନ ଦିଗ ସଂପର୍କରେ ପ୍ରଦର୍ଶନ କରାଯିବ ।


    ସେହିଭଳି “ ରାଜ୍ୟ ବିଜ୍ଞାନ ଓ ପ୍ରଯୁକ୍ତି ମନ୍ତ୍ରୀ ସମ୍ମିଳନୀ ” ରେ ସମାଜ ଉପରେ ବିଜ୍ଞାନ ଓ ପ୍ରଯୁକ୍ତିର ପ୍ରଭାବ ପାଇଁ ସହଯୋଗ ସ୍ଥାପନ ସଂପର୍କରେ ଆଲୋଚନା କରାଯିବ । “ ନବ ଭାରତ ନିର୍ମାଣ ’ ଏବଂ ‘ ବିଜ୍ଞାନ ଓ ସାକ୍ଷରତା ଉତ୍ସବ ’ ହେବ ଆଇଆଇଏସଏଫ-2018 ଅନ୍ୟତମ ମୁଖ୍ୟ ଆକର୍ଷଣ । ସରକାରଙ୍କ ବିଭିନ୍ନ ଫ୍ଲାଗସିପ୍‌ କାର୍ଯ୍ୟକ୍ରମରେ ବିଜ୍ଞାନ ଓ ପ୍ରଯୁକ୍ତିର ଅବଦାନ କିଭଳି ଭାବେ କାର୍ଯ୍ୟ କରୁଛି ତାହା ଉପରେ ଆଲୋଚନା କରାଯିବ ।


    ଲକ୍ଷ୍ନୌଠାରେ ଆୟୋଜିତ ମୁଖ୍ୟ କାର୍ଯ୍ୟକ୍ରମ ପୃଷ୍ଠଭୂମିରେ ଜୈବପ୍ରଯୁକ୍ତି ବିଭାଗ ଏବଂ ବିଜ୍ଞାନ ଭାରତୀ (ବିଭା)ର ମିଳିତ ପ୍ରୟାସରେ ଦେଶର 77ଟି ସହରରେ ଆଉଟରିଚ୍‌ କାର୍ଯ୍ୟକ୍ରମର ଆୟୋଜନ କରାଯାଉଛି । ସେଥିରେ ବିପୁଳ ସଂଖ୍ୟାରେ ଛାତ୍ରଛାତ୍ରୀ ତଥା ବିଜ୍ଞାନ ଓ ପ୍ରଯୁକ୍ତି ସହ ସଂଶ୍ଳିଷ୍ଟ ବ୍ୟକ୍ତିବିଶେଷ ଯୋଗ ଦେଉଛନ୍ତି । ଦେଶର ବିଭିନ୍ନ ଭାଗ ଯଥା କୋଲକାତା , ଦିଲ୍ଲୀ , ଚେନ୍ନାଇ ଓ ମୁମ୍ବାଇ ଆଦି ସ୍ଥାନରେ ମଧ୍ୟ ଏହାର ପ୍ରାରମ୍ଭିକୀ (କର୍ଟେନ ରେଜର୍‌) କାର୍ଯ୍ୟକ୍ରମ ଆୟୋଜିତ ହୋଇଛି । କୋଲକାତା ଓ ଦିଲ୍ଲୀଠାରେ କର୍ଟେନ ରେଜର କାର୍ଯ୍ୟକ୍ରମକୁ ବିଜ୍ଞାନ ଓ ପ୍ରଯୁକ୍ତି , ଭୂବିଜ୍ଞାନ , ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ ଉନ୍ମୋଚନ କରିଥିଲେ ।


    ଏହି ଉତ୍ସବ ଯାହାକି ଦେଶର ତଥା ଏହି କ୍ଷେତ୍ରର ସର୍ବବୃହତ୍‌ ବିଜ୍ଞାନ ଓ ପ୍ରଯୁକ୍ତି କାର୍ଯ୍ୟକ୍ରମ ତାହା ମାଧ୍ୟମରେ ବିଜ୍ଞାନ ଓ ପ୍ରଯୁକ୍ତିର ଭାବନା ଛାତ୍ରଛାତ୍ରମାନଙ୍କ ମଧ୍ୟରେ ପ୍ରସାରିତ ହୋଇପାରିବ ଏବଂ ବିଶେଷ କରି ଏହା ଯୁବମାନସକୁ ଉଦବୁଦ୍ଧ କରିବ । “ ବିଜ୍ଞାନରୁ ବିକାଶ ” ପାଇଁ ସମସ୍ତେ ଏକଜୁଟ ହୋଇ ଏହି ପ୍ଲାଟଫର୍ମରେ ଆଲୋଚନା କରିବେ ଯାହାକି ଏକ ନୂତନ ଭାରତ ନିର୍ମାଣରେ ସହାୟକ ହୋଇପାରିବ ।


    ******************

    
    
    (Release ID: 1548725) Visitor Counter : 47