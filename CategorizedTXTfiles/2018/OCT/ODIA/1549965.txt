      ରସାୟନ ଓ ସାର ମନ୍ତ୍ରଣାଳୟ

      ପ୍ରଧାନମନ୍ତ୍ରୀ ଭାରତୀୟ ଜନଔଷଧି ପରିଯୋଜନା ଭଣ୍ଡାରଗୃହର ଉଦଘାଟନ କଲେ ଶ୍ରୀ ମନସୁଖ ମନ୍ଦଭିୟ
      • ଶ୍ରୀ ମନ୍ଦଭିୟ ପରିଯୋଜନା ପାଇଁ ଡିଜିଟାଲ କ୍ୟାସ ପରିଚାଳନା ପ୍ରଣାଳୀର ଉଦଘାଟନ କଲେ

      Posted On: 16 OCT 2018 5:40PM by PIB Bhubaneshwar

    କେନ୍ଦ୍ର ରସାୟନ ଓ ସାର ଏବଂ ସଡକ ପରିବହନ , ରାଜମାର୍ଗ ଓ ନୌବହନ ରାଷ୍ଟ୍ରମନ୍ତ୍ରୀ ଶ୍ରୀ ମନସୁଖ ମନ୍ଦଭିୟ ଆଜି ଗୁରୁଗ୍ରାମର ବିଳାସପୁରରେ ଭାରତୀୟ ଫାର୍ମା ପିଏସୟୁ ବ୍ୟୁରୋ ( BPPI ) ଦ୍ୱାରା ସ୍ଥାପିତ ହାଇଟେକ କେନ୍ଦ୍ରୀୟ ଭଣ୍ଡାରଗୃହର ଉଦଘାଟନ କରିଛନ୍ତି । ଏହି ହାଇଟେକ କେନ୍ଦ୍ରୀୟ ଭଣ୍ଡାରଗୃହରୁ ସମଗ୍ର ଦେଶର ପରିଯୋଜନା କେନ୍ଦ୍ର ପାଇଁ ଜନଔଷଧି ଜୀବନ ରକ୍ଷକ ଔଷଧ ବିତରଣରେ ସୁବିଧା ହେବ ।


    ଶ୍ରୀ ମନସୁଖ ମନ୍ଦଭିୟ ଗତକାଲି ପ୍ରଧାନମନ୍ତ୍ରୀ ଭାରତୀୟ ଜନଔଷଧି ପରିଯୋଜନା ( PMBJP ) ପାଇଁ ଡିଜିଟାଲ ନଗଦ ପରିଚାଳନା ପ୍ରଣାଳୀର ଉଦଘାଟନ କରିଥିଲେ , ଯାହାକୁ କି ବିପିପିଆଇ ଏବଂ ବ୍ୟାଙ୍କ ଅଫ ବରୋଦାର ସହଯୋଗରେ କାର୍ଯ୍ୟାନ୍ୱିତ କରାଯାଉଛି । ବିପିପିଆଇ ଦ୍ୱାରା ଔଷଧର କ୍ରୟ ଏବଂ ନଗଦବିହୀନ କାରବାର ପ୍ରଣାଳୀ ପାଇଁ ସମସ୍ତ ପିଏମବିଜେପି କେନ୍ଦ୍ରରେ ଏହି ପ୍ରଣାଳୀ ଲାଗୁ କରାଯିବ । ଔଷଧର କ୍ରୟ ପାଇଁ ବ୍ୟାଙ୍କ ଅଫ ବରୋଦା ସମସ୍ତ ପିଏମବିଜେପି କେନ୍ଦ୍ରମାନଙ୍କୁ ଋଣ ମଧ୍ୟ ଉପଲବ୍ଧ କରାଇବ । ସମଗ୍ର ଦେଶରେ ପ୍ରତ୍ୟେକ ପିଏମବିଜେପି କେନ୍ଦ୍ର ପାଇଁ କେବଳ ବ୍ୟାଙ୍କ ଅଫ ବରୋଦା ଦ୍ୱାରା ଖୋଲାଯାଇଥିବା ୟୁନିକ ଭର୍ଚୁଆଲ ଏକାଉଣ୍ଟ ମାଧ୍ୟମରେ ନଗଦବିହୀନ କାରବାର ହୋଇପାରିବ ।


    ଶ୍ରୀ ମନ୍ଦଭିୟ ପ୍ରକାଶ କଲେ ଯେ ସମ୍ପ୍ରତି ସମଗ୍ର ଦେଶରେ 34ଟି ରାଜ୍ୟ/କେନ୍ଦ୍ରଶାସିତ ପ୍ରଦେଶମାନଙ୍କରେ 4200ରୁ ଅଧିକ ପିଏମବିଜେପି କେନ୍ଦ୍ର ସକ୍ରିୟ ରହିଛନ୍ତି ଏବଂ ଏହାଦ୍ୱାରା ନିମ୍ନଲିଖିତ ଉପଲବ୍ଧି ହାସଲ କରାଯାଇଛି...

      * ପିଏମବିଜେପି କେନ୍ଦ୍ରମାନଙ୍କ ମାଧ୍ୟମରେ ବିକ୍ରୟ ପାଇଁ ବାସ୍କେଟରେ 700ରୁ ଅଧିକ ଔଷଧ ଏବଂ 154 ସର୍ଜିକାଲ ଏବଂ ଅନ୍ୟାନ୍ୟ ସାମଗ୍ରୀ ଉପଲବ୍ଧ ରହିଛି । ଖୁବ ଶୀଘ୍ର ଔଷଧମାନଙ୍କର ସଂଖ୍ୟା ବୃଦ୍ଧି କରାଯାଇ 1000 କରାଯିବ ।
      * ଉନ୍ନତ ଭଣ୍ଡାରଣ ଗୁଣବତ୍ତା ଏବଂ ଉପସ୍କର ସେବା ସୁନିଶ୍ଚିତ କରିବା ପାଇଁ ବିଶ୍ୱ ସ୍ୱାସ୍ଥ୍ୟ ସଙ୍ଗଠନର ମାର୍ଗନିର୍ଦ୍ଦେଶ ଅନୁଯାୟୀ କେନ୍ଦ୍ରୀୟ ଭଣ୍ଡାରଗୃହ ସ୍ଥାପନ କରାଯାଇଛି ।
      * ଏକ କେନ୍ଦ୍ରୀୟ ଭଣ୍ଡାରଗୃହ , 4ଟି କ୍ଷେତ୍ରୀୟ ଭଣ୍ଡାରଗୃହ ଏବଂ ବିଭିନ୍ନ ରାଜ୍ୟରେ ପ୍ରସାରିତ 53 ବିତରକମାନଙ୍କର ଏକ ବିତରଣ ନେଟୱର୍କ ସକ୍ରିୟ ରହିଛି ।
      * ସୂଚନା ପ୍ରାଦ୍ୟୋଗିକୀ ସମର୍ଥିତ ଏକ ଆଧୁନିକ ଆପୂର୍ତ୍ତି ଶୃଙ୍ଖଳା ପ୍ରବନ୍ଧନ ପ୍ରଣାଳୀ ଲାଗୁ କରାଯାଇଛି ।
      * ସମସ୍ତ ପିଏମବିଜେପି କେନ୍ଦ୍ରରେ ‘ ପଏଣ୍ଟ ଅଫ ସେଲ ’ ନାମକ ସଫ୍ଟୱେୟାର ଆପ୍ଲିକେସନ ଲାଗୁ କରାଯାଇଛି ।
      * ଏଥିରେ 638 ଜିଲ୍ଲାମାନଙ୍କୁ ସାମିଲ କରାଯାଇଛି , ଶେଷ 81ଟି ଜିଲ୍ଲାକୁ ପ୍ରାଥମିକତା ଆଧାରରେ ସାମିଲ କରାଯାଉଛି ।
      * ‘ ଡିଜିଟାଲ ଇଣ୍ଡିଆ ’ ର ଅବଧାରଣାକୁ ବଜାୟ ରଖି ସମସ୍ତ ଆର୍ଥିକ କାରବାର ଡିଜିଟାଲ ରୂପରେ କରାଯାଇଥାଏ ।

    ପ୍ରଧାନମନ୍ତ୍ରୀ ଭାରତୀୟ ଜନଔଷଧି ପରିଯୋଜନାର ଇ-ମ୍ୟାଗାଜିନ ଜନଔଷଧି ସମ୍ବାଦ (2018 ସେପ୍ଟେମ୍ବର ସଂସ୍କରଣ)ର ପ୍ରଥମ ସଂସ୍କରଣକୁ ଶ୍ରୀ ମନ୍ଦଭିୟ ଉନ୍ମୋଚନ କରିଥିଲେ । ସେ କହିଲେ ଯେ ସମସ୍ତ ହିତାଧିକାରୀମାନଙ୍କୁ ସୂଚନା ପ୍ରଦାନ କରିବା ମହତ୍ୱପୂର୍ଣ୍ଣ ଏବଂ ଇ-ମ୍ୟାଗାଜିନ ଜନଔଷଧି ସମ୍ବାଦର ପ୍ରକାଶନ ଏହି ଦିଗରେ ଏକ ସକାରାତ୍ମକ ପଦକ୍ଷେପ । ଶ୍ରୀ ମନ୍ଦଭିୟ କୋ-ବ୍ରାଣ୍ଡିଂର ମଧ୍ୟ ଉଦଘାଟନ କରିଥିଲେ , ଯାହାକୁ କି ବ୍ୟାଙ୍କ ଅଫ ବରୋଦାର ସମସ୍ତ ଶାଖା/ଏଟିଏମ କେନ୍ଦ୍ର ଏବଂ ପିଏମବିଜେପି କେନ୍ଦ୍ରମାନଙ୍କ ଦ୍ୱାରା ପ୍ରଦର୍ଶିତ କରାଯିବ ।


    **************

    
    
    (Release ID: 1549965) Visitor Counter : 13
    
    
    
    
    

*