      ଆଣବିକ ଶକ୍ତି ବିଭାଗ

      ବିଭାଗୀୟ ମନ୍ତ୍ରୀଙ୍କୁ ସାକ୍ଷାତ କଲେ ଆଣବିକ ଶକ୍ତି କମିଶନର ନୂତନ ଅଧ୍ୟକ୍ଷ
      Posted On: 23 OCT 2018 4:52PM by PIB Bhubaneshwar


    ଭାରତ ସରକାରଙ୍କ ଆଣବିକ ଶକ୍ତି କମିଶନର ନୂତନ ଅଧ୍ୟକ୍ଷ ତଥା ଆଣବିକ ଶକ୍ତ କମିଶନର ସଚିବ ଡ଼କ୍ଟର କେ ଏନ ବ୍ୟାସ ଆଜି ଉତ୍ତର ପୂର୍ବାଞ୍ଚଳ କ୍ଷେତ୍ର ରାଷ୍ଟ୍ରମନ୍ତ୍ରୀ (ସ୍ୱାଧୀନ ଦାୟିତ୍ୱ) , ପ୍ରାଧାନମନ୍ତ୍ରୀ କାର୍ଯ୍ୟାଳୟ , କାର୍ମିକ , ଜନ ଅଭିଯୋଗ ଓ ପେନସନ୍‌ , ଆଣବିକ ଶକ୍ତି ଓ ମହାକାଶ ବିଭାଗ ରାଷ୍ଟ୍ରମନ୍ତ୍ରୀ ଡକ୍ଟର ଜିତେନ୍ଦ୍ର ସିଂହଙ୍କୁ ସାକ୍ଷାତ କରିଛନ୍ତି ।


    ଏହି ପଦକୁ ଉନ୍ନୀତ ହେବା ପୂର୍ବରୁ ଡକ୍ଟର ବ୍ୟାସ ପ୍ରଖ୍ୟାତ ଭାବା ଆଣବିକ ଶକ୍ତି କେନ୍ଦ୍ର (ବାର୍କ)ର ନିଦେ୍ର୍ଦଶକ ଭାବେ କାର୍ଯ୍ୟନିର୍ବାହ କରୁଥିଲେ ।


    ଡକ୍ଟର ବ୍ୟାସ ଏହି ନୂତନ ପଦକୁ ଉନ୍ନୀତ ହୋଇଥିବାରୁ ତାଙ୍କୁ ଅଭିନନ୍ଦନ ଜଣାଇ ମନ୍ତ୍ରୀ ଡକ୍ଟର ଜିତେନ୍ଦ୍ର ସିଂହ କହିଲେ ଯେ ନରେନ୍ଦ୍ର ମୋଦି ନେତୃତ୍ୱାଧୀନ ସରକାର ଗତ ଚାରି ବର୍ଷ ମଧ୍ୟରେ ଦେଶର ବର୍ତ୍ତମାନର ଆଣବିକ ଶକ୍ତି କେନ୍ଦ୍ରଗୁଡ଼ିକରେ ନୂତନ ରିଆକ୍ଟର ୟୁନିଟମାନ କାର୍ଯ୍ୟକାରୀ କରିବା ଦିଗରେ ପ୍ରଶଂସନୀୟ ପଦକ୍ଷେପ ଗ୍ରହଣ କରିଛନ୍ତି । ସେହି ସମୟରେ ଦେଶର ଅନ୍ୟାନ୍ୟ ଭାଗରେ ନୂଆ ଆଣବିକ ଶକ୍ତି କେନ୍ଦ୍ରମାନ ସ୍ଥାପନ ଦିଗରେ ସମ୍ଭାବ୍ୟ କାର୍ଯ୍ୟପନ୍ଥା ଗ୍ରହଣ କରାଯାଇଛି । ଏହା ଭାରତର ଆଣବିକ ଶକ୍ତି କାର୍ଯ୍ୟକ୍ରମକୁ ଏକ ସର୍ବଭାରତୀୟ ମାନ୍ୟତା ପ୍ରଦାନ କରିବ ଏବଂ ଏହା ଭାରତର ଆଣବିକ କାର୍ଯ୍ୟକ୍ରମର ଜନକ ଡକ୍ଟର ହୋମି ଭାବାଙ୍କ ପ୍ରତି ଉପଯୁକ୍ତ ଶ୍ରଦ୍ଧାଞ୍ଜଳି ହେବ ବୋଲି ସେ କହିଥିଲେ ।


    ଡକ୍ଟର ସିଂହ ଏହି ସାକ୍ଷାତ ବେଳେ ଡକ୍ଟର ବ୍ୟାସଙ୍କ ସହ ହରିଆଣାର ଗୋରଖପୁର ଟାଉନରେ ସ୍ଥାପନ ହେଉଥିବା ଆଣବିକ ଶକ୍ତି କେନ୍ଦ୍ରର ସଦ୍ୟତମ ସ୍ଥିତି ସଂପର୍କରେ ଆଲୋଚନା କରିଥିଲେ । ଡକ୍ଟର ବ୍ୟାସ ସୂଚାଇଥିଲେ ଯେ ଏହି କାର୍ଯ୍ୟ ପୁରା ମାତ୍ରାରେ ଚାଲୁ ରହିଛି ଏବଂ ଆଗାମୀ କିଛି ବର୍ଷ ମଧ୍ୟରେ ଏହି କେନ୍ଦ୍ର ଶକ୍ତି ଉତ୍ପାଦନକ୍ଷମ ହୋଇପାରିବ । ଅନ୍ୟାନ୍ୟ ରାଜ୍ୟରେ ଆଣବିକ ଶକ୍ତି କେନ୍ଦ୍ର ସ୍ଥାପନର ସମ୍ଭାବ୍ୟ ସ୍ଥିତି ସଂପର୍କରେ ସେ ମନ୍ତ୍ରୀ ଡକ୍ଟର ସିଂହଙ୍କୁ ଅବଗତ କରାଇଥିଲେ ।


    ଭାରତ ଭଳି ଏକ ଦ୍ରୁତ ବିକାଶଶୀଳ ରାଷ୍ଟ୍ରରେ ଆଣବିକ ଶକ୍ତି ହିଁ ଭବିଷ୍ୟତର ନିର୍ଭରଯୋଗ୍ୟ ଶକ୍ତି ଉତ୍ସ ବୋଲି ଉଲ୍ଲେଖ କରି ମନ୍ତ୍ରୀ ଡକ୍ଟର ସିଂହ କହିଲେ ଯେ ଏହି ଉତ୍ସକୁ ହିଁ ଉପଯୋଗ କରି ଲୋକମାନଙ୍କ ଶକ୍ତି ଚାହିଦାକୁ ପୂରଣ କରାଯାଇପାରିବ । ଏହାତିରିକ୍ତ , ଏହା ଜନସାଧାରଣଙ୍କୁ ସ୍ୱଚ୍ଛ ଓ ପ୍ରଦୂଷଣମୁକ୍ତ ଶକ୍ତି ଯୋଗାଇବ ବୋଲି ସେ କହିଥିଲେ ।


    ଆଣବିକ ଶକ୍ତି ବିଭାଗ ପକ୍ଷରୁ ଜାରି ରହିଥିବା ବିଭିନ୍ନ କାର୍ଯ୍ୟକ୍ରମ ସଂପର୍କରେ ଡକ୍ଟର ବ୍ୟାସ ଡକ୍ଟର ସିଂହଙ୍କୁ ଅବଗତ କରାଇଥିଲେ । ଆଣବିକ ଶକ୍ତି ସଂପର୍କୀତ କେତେକ ଶୈକ୍ଷିକ କାର୍ଯ୍ୟକ୍ରମ ସଂପର୍କରେ ମଧ୍ୟ ସେ ମନ୍ତ୍ରୀଙ୍କୁ ସୂଚୀତ କରିଥିଲେ ।


    **************

    
    
    (Release ID: 1550569) Visitor Counter : 14