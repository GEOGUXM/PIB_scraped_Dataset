      ରେଳ ମନ୍ତ୍ରଣାଳୟ

      ରେଳ ମନ୍ତ୍ରଣାଳୟ ଦ୍ୱାରା ‘ସ୍ୱଚ୍ଛତା ହି ସେବା ପଖୱାଡା’ ପାଳିତ
      Posted On: 02 OCT 2018 4:23PM by PIB Bhubaneshwar


    ଜାତିର ପିତା ମହାତ୍ମା ଗାନ୍ଧୀଙ୍କ 150ତମ ଜନ୍ମ ବାର୍ଷିକୀ ଅବସରରେ 2018 ସେପ୍ଟେମ୍ବର 15 ତାରିଖରୁ ଅକ୍ଟୋବର 2 ତାରିଖ ପର୍ଯ୍ୟନ୍ତ ରେଳ ମନ୍ତ୍ରଣାଳୟ ଏହାର ଦେଶବ୍ୟାପୀ ନେଟୱର୍କରେ ‘ ସ୍ୱଚ୍ଛତା ହି ସେବା ପଖୱାଡା ’ ପାଳନ କରିଛି ।


    ରେଳ କର୍ମଚାରୀଙ୍କୁ ସ୍ୱଚ୍ଛତାର ଶପଥ ଦିଆଯିବା ସହ ଏହି ପକ୍ଷ ଆରମ୍ଭ ହୋଇଥିଲା । ଏହାପରେ ପ୍ରତି ଦୁଇ ଦିନକୁ ଗୋଟିଏ ଲେଖାଏଁ ପ୍ରସଙ୍ଗ ; ସ୍ୱଚ୍ଛ ଷ୍ଟେସନ , ସ୍ୱଚ୍ଛ ଟ୍ରେନ , ସ୍ୱଚ୍ଛ ନୀର , ସ୍ୱଚ୍ଛ ପରିସର , ସ୍ୱଚ୍ଛ ସମୱାଦ , ସ୍ୱଚ୍ଛ ସଚେତନତା ଆଦି ନେଇ ଅଭିଯାନ କରାଯାଇଥିଲା ।


    ଏହି ଅବସରରେ ପ୍ରାୟ 100 କିଲୋମିଟର ରେଲୱେ ଟ୍ରାକରେ ବୃକ୍ଷରୋପଣ କରାଯାଇଛି । ମହାତ୍ମା ଗାନ୍ଧୀଙ୍କ ସ୍ମୃତି ସହ ଜଡ଼ିତ ଥିବା 43ଟି ଷ୍ଟେସନ , ଦିଲ୍ଲୀ , ଆଗ୍ରା , ଜୟପୁର ସ୍ୱର୍ଣ୍ଣ ତ୍ରିଭୁଜ ଏବଂ ପ୍ରସିଦ୍ଧ ସହର ନିକଟ 28ଟି ଷ୍ଟେସନରେ ପରିଚ୍ଛନ୍ନତା ଉପରେ ବିଶେଷ ଗୁରୁତ୍ୱ ଦିଆଯାଇଥିଲା । ଗାନ୍ଧୀଜୀଙ୍କ ସ୍ମୃତି ସହ ଜଡ଼ିତ ଷ୍ଟେସନଗୁଡ଼ିକୁ ବିଭିନ୍ନ ପ୍ରସଙ୍ଗ ଆଧାରରେ ରଙ୍ଗାୟିତ କରାଯାଇଥିଲା । ଅକ୍ଟୋବର 2 ତାରିଖରେ ସମସ୍ତ ଟ୍ରେନରେ ସ୍ୱଚ୍ଛତା ଲୋଗୋ ଏବଂ ଜାତୀୟ ପତାକା ପ୍ରଦର୍ଶିତ ହୋଇଥିଲା ।


    ଯାତ୍ରୀ , ଛାତ୍ରଛାତ୍ରୀ , ପରିବାର , ପେନସନ ଗ୍ରହୀତା , ସ୍ୱୟଂ ସହାୟକ ଗୋଷ୍ଠୀ ଆଦିଙ୍କୁ ସଚେତନ କରାଇବା ଲାଗି ସୋସିଆଲ ମିଡିଆ , ନୁକ୍କଡ ନାଟକ , ଦୃଶ୍ୟ/ଶ୍ରାବ୍ୟ କ୍ଲିପର ସହାୟତା ନିଆଯାଇଥିଲା ।


    2018 ସେପ୍ଟେମ୍ବର 15 ତାରିଖରେ ଉତ୍ତରାଞ୍ଚଳ ରେଲୱେରେ ରେଳ ଓ କୋଇଲା ମନ୍ତ୍ରୀ ପିୟୁଷ ଗୋୟଲ ପୁରୁଣା ଦିଲ୍ଲୀ ରେଳ ଷ୍ଟେସନରେ ସ୍ୱଚ୍ଛତା ହି ସେବା ପଖୱାଡାର ଶୁଭାରମ୍ଭ କରିଥିଲେ । ରେଳ କର୍ମଚାରୀ ଓ ଅଧିକାରୀଙ୍କୁ ସେ ସ୍ୱଚ୍ଛତାର ଶପଥ ପାଠ କରାଇବା ସହ ଶ୍ରମଦାନରେ ମଧ୍ୟ ଅଂଶ ଗ୍ରହଣ କରିଥିଲେ । ପରେ ମନ୍ତ୍ରୀ ହଜରତ ନିଜାମୁଦ୍ଦିନ ରେଳ ଷ୍ଟେସନ ଏବଂ ନୂଆଦିଲ୍ଲୀ ରେଳ ଷ୍ଟେସନ ଗସ୍ତ କରି ବିଭିନ୍ନ କାର୍ଯ୍ୟକ୍ରମରେ ଭାଗ ନେଇଥିଲେ ।


    ସେଣ୍ଟ୍ରାଲ ରେଲୱେରେ କେୱାଇଏନ୍ ସ୍କୁଲର ଶିକ୍ଷକ ଓ ଛାତ୍ରଛାତ୍ରୀମାନେ ମହାତ୍ମା ଗାନ୍ଧୀଙ୍କ ବାର୍ତ୍ତା ଓ ଚିତ୍ରରେ 12ଟି ଇଏମ୍ୟୁ ବଗିକୁ ସ୍ୱଚ୍ଛତା ପ୍ରସଙ୍ଗରେ ରଙ୍ଗାୟିତ କରିଥିଲେ । ଡିଭିଜନ ଓ ଜୋନାଲ ସ୍ତରରେ ସ୍ୱଚ୍ଛତା ଆଧାରରେ ବିଭିନ୍ନ ପ୍ରତିଯୋଗିତା ମଧ୍ୟ ଅନୁଷ୍ଠିତ ହୋଇଥିଲା ।


    2018 ସେପ୍ଟେମ୍ବର 28 ତାରିଖରେ ପଶ୍ଚିମାଞ୍ଚଳ ରେଲୱେରେ ଏହି ପଖୱାଡା ଅବସରରେ ସ୍ୱଚ୍ଛ ନୀର ’ କୁ ଗୁରୁତ୍ୱ ଦିଆଯାଇଥିଲା । ୱାଟର ପ୍ଲାଣ୍ଟ , ଜଳ ଯୋଗାଣ ବ୍ୟବସ୍ଥା , ପାନୀୟ ଜଳ ଟ୍ୟାପ୍ , ଫିଲ୍ଟର ପ୍ଳାଣ୍ଟ , ୱାଟର ଭେଣ୍ଡିଂ ମେସିନ , ଷ୍ଟେସନରେ ଥିବା ୱାଟର କୁଲରଗୁଡ଼ିକୁ ତଦାରଖ କରାଯାଇଥିଲା । ରେଲୱେ କଲୋନି , ଟ୍ରେନ , ହସପିଟାଲ , ହେଲ୍ଥ ୟୁନିଟ ଓ ସ୍କୁଲଗୁଡ଼ିକରେ ପାନୀୟ ଜଳ ସୁଚାରୁ ରୂପେ ଉପଲବ୍ଧ ହେଉଛି କି ନାହିଁ ତଦାରଖ କରାଯାଇଥିଲା । ଜଳ ଅମଳ ପ୍ରକଳ୍ପ ଓ ବର୍ଷା ଜଳ ଅମଳ ବ୍ୟବସ୍ଥାକୁ ମଧ୍ୟ ଗୁରୁତ୍ୱ ଦିଆଯାଇଥିଲା । ଯାତ୍ରୀମାନଙ୍କୁ ସଚେତନ କରାଇବା ଲାଗି ସ୍ୱେଚ୍ଛାସେବୀମାନେ ନୁକ୍କଡ କାଟକ ପ୍ରଦର୍ଶନ କରିଥିଲେ ।


    ପଶ୍ଚିମାଞ୍ଚଳ ରେଲୱେ ମଧ୍ୟ ଏହି ଅବସରରେ ‘ ସ୍ୱଚ୍ଛ ଆହାର ’ ଦିବସ ପାଳନ କରିଥିଲା । କ୍ୟାଟରିଂ ୟୁନିଟଗୁଡ଼ିକ କିପରି ଖାଦ୍ୟ ପ୍ରସ୍ତୁତ ଓ ଯୋଗାଣରେ ସ୍ୱଚ୍ଛତା ଅବଲମ୍ବନ କରିବେ ତାହାକୁ ତଦାରଖ କରାଯାଇଥିଲା । ସମସ୍ତ ଟ୍ରେନର ପ୍ୟାଣ୍ଟ୍ରି କାର୍ ଓ କ୍ୟାଣ୍ଟିନଗୁଡ଼ିକୁ ପରିଷ୍କାର କରାଯାଇଥିଲା । ଖାଦ୍ୟ ନମୂନା ସଂଗ୍ରହ କରଯିବା ସହ ଏ ସମ୍ପର୍କରେ ଯାତ୍ରୀଙ୍କ ମତାମତ ସଂଗ୍ରହ ହୋଇଥିଲା ।


    ପୂର୍ବାଞ୍ଚଳ ରେଲୱେରେ ସମସ୍ତ ଷ୍ଟେସନ , କଲୋନି , ହସପିଟାଲ , ହେଲ୍ଥ ୟୁନିଟରେ ଗଣ ସ୍ୱଚ୍ଛତା ସଚେତନତା ଅଭିଯାନ କରାଯାଇଥିଲା । ପ୍ରଭାତ ଫେରୀ , ନୁକ୍କଡ ନାଟକ , ଭିଡିଓ ୱାଲ୍ , ଜନସାଧାରଣଙ୍କୁ ଉଦବୋଧନ ଆଦି କାର୍ଯ୍ୟକ୍ରମ ହୋଇଥିଲା । ପ୍ରାୟ 20 ହଜାର ଚାରା ମଧ୍ୟ ରୋପଣ କରାଯାଇଥିଲା ।


    ଦକ୍ଷିଣ-କେନ୍ଦ୍ରୀୟ ରେଳବାଇର ମୋବାଇଲ ଡିଜିଟାଲ ଚଳଚ୍ଚିତ୍ର ଥିଏଟର ମାଧ୍ୟମରେ ସଚେତନତା କରାଯାଇଥିଲା , ଯାହାକି ରେଳବାଇରେ ଥିଲା ପ୍ରଥମ । ଏହାଦ୍ୱାରା ବିଭିନ୍ନ ପଖୱାଡା କାର୍ଯ୍ୟକ୍ରମକୁ ନେଇ ରେଳବାଇର ସ୍ୱଚ୍ଛତା ଚିତ୍ର ପ୍ରଦର୍ଶନ କରାଯାଉଥିଲା ।


    ଦକ୍ଷିଣ ରେଳବାଇ କୃତିତ୍ୱର ଏକ ମାଇଲଖୁଣ୍ଟ ସ୍ୱରୂପ ଚେନ୍ନାଇ ସେଣ୍ଟ୍ରାଲ ରେଳ ଷ୍ଟେସନର ଐତିହ୍ୟ କୋଠାକୁ ଇଣ୍ଡିଆନ ଗ୍ରୀନ ବିଲ୍ଡିଂ କାଉନସିଲ ଦ୍ୱାରା ଗ୍ରୀନ ରେଲୱେ ଷ୍ଟେସନ ସାର୍ଟିଫିକେଟ ପ୍ରଦାନ କରାଯାଇଥିଲା ।


    ପୂର୍ବ କେନ୍ଦ୍ରୀୟ ରେଳବାଇର ପାଟନା ଜଙ୍କସନରେ ପ୍ଲାଷ୍ଟିକ ବୋତଲ ନଷ୍ଟ କରାଯାଉଥିବା ମେସିନ ସ୍ଥାପନ କରାଯାଇଥିଲା । ଏଭଳି ମେସିନ ବସାଇବାରେ ଏହା ବିହାରରେ ପ୍ରଥମ ଷ୍ଟେସନ । ସ୍ୱଚ୍ଛତା ପଖୱାଡା ଅବସରରେ ପରେ ପରେ ରାଜିନ୍ଦର ନଗର , ପାଟନା ସାହିବ , ମୁଗଲ ସରାଇ ଏବଂ ଦରଭଙ୍ଗାରେ ମଧ୍ୟ ଏପରି ମେସିନ ସ୍ଥାପନ ହୋଇଥିଲା । ଷ୍ଟେସନ ଶୌଚାଳୟର ସ୍ୱଚ୍ଛତା ସମ୍ପର୍କରେ ଯାତ୍ରୀଙ୍କଠାରୁ ପ୍ରତିକ୍ରିୟା ସଂଗ୍ରହ ପାଇଁ ୱାଇ-ଫାଇ ଭିତ୍ତିକ ପୋର୍ଟାଲ ‘ ଟଏଲେଟ ଫିଡବ୍ୟାକ ସିଷ୍ଟମ ’ ଆରମ୍ଭ କରାଯାଇଥିଲା ।


    ସ୍ୱଚ୍ଛତା ପ୍ରସାଧନ ଦିବସ ଅବସରରେ କୋଲକାତା ମେଟ୍ରୋରେ ଶହୀଦ ଖୁଦିରାମ ଓ ନୋଆପଡ଼ାଠାରେ ଦୁଇଟି ଶୌଚାଳୟ (ପୁରୁଷ ଓ ମହିଳା) ଉଦଘାଟନ କରାଯାଇଥିଲା । ବେଲଗାଛିଆ ଓ ଶୋଭାବଜାର-ସୁତାନୁଆରେଠାରେ ମଧ୍ୟ ଶୌଚାଳୟ ଉଦଘାଟନ ଅପେକ୍ଷାରେ ପ୍ରସ୍ତୁତି ସରିଛି ।


    ଏଥିସହ ଭାରତୀୟ ରେଳବାଇର ସମସ୍ତ ଜୋନ , ଡିଭିଜନ , ପ୍ରଡକ୍ସନ ୟୁନିଟ , ୱାର୍କସପ ଏବଂ ରେଲୱେ ରାଷ୍ଟ୍ରାୟତ୍ତ ଉଦ୍ୟୋଗଗୁଡ଼ିକରେ ମଧ୍ୟରେ ସ୍ୱଚ୍ଛତା ପଖୱାଡା ପାଳନ କରାଯାଇଛି ।


    **********


    

    
    (Release ID: 1548252) Visitor Counter : 40