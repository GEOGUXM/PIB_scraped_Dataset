      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      • ନର୍ମଦା କୂଳରେ ବିଶ୍ୱର ଉଚ୍ଚତମ “ଷ୍ଟେଚ୍ୟୁ ଅଫ ୟୁନିଟି” ରାଷ୍ଟ୍ରକୁ ଉତ୍ସର୍ଗ କଲେ ପ୍ରଧାନମନ୍ତ୍ରୀ
      • ଶକ୍ତିଶାଳୀ, ସର୍ବସମାବେଶୀ ଭାରତ ଗଠନରେ ସର୍ଦ୍ଦାର ପଟେଲଙ୍କ ଦୂରଦୃଷ୍ଟି ଓ ଅବଦାନ ଅବିସ୍ମରଣୀୟ
      • ଭବିଷ୍ୟ ପିଢ଼ିଙ୍କୁ ସାହାସ, ସାମର୍ଥ୍ୟ, ସଂକଳ୍ପର ପ୍ରେରଣା ଦେଇ ଚାଲିବ “ଷ୍ଟେଚ୍ୟୁ ଅଫ ୟୁନିଟି”
      • ପର୍ଯ୍ୟଟନ ପାଇଁ ସୃଷ୍ଟି କରିବ ଅପାର ସମ୍ଭାବନା
      Posted On: 31 OCT 2018 9:01PM by PIB Bhubaneshwar


    ଗୁଜରାଟର ନର୍ମଦା ଜିଲ୍ଲାର କେବଡିୟାଠାରେ ଲୌହମାନବ ସର୍ଦ୍ଦାର ବଲ୍ଲଭ ଭାଇ ପଟେଲଙ୍କ ଏକ ସୁଉଚ୍ଚ ପୂର୍ଣ୍ଣାବୟବ ପ୍ରତିମୂର୍ତ୍ତି ପ୍ରତିଷ୍ଠା କରାଯାଇଛି । ଏହି ପ୍ରତିମୂର୍ତ୍ତିର ଉଚ୍ଚତା ହେଉଛି 182 ମିଟର । “ ଷ୍ଟେଚ୍ୟୁ ଅଫ ୟୁନିଟି ” ଭାବେ ପରିଚିତ ଏହି ପ୍ରତିମା ବିଶ୍ୱର ସବୁଠାରୁ ଉଚ୍ଚତମ ପ୍ରତିମୂର୍ତ୍ତି । ଆଜି ସର୍ଦ୍ଦାର ପଟେଲଙ୍କ ଜନ୍ମ ବାର୍ଷିକୀ ପାଳନ ଅବସରରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଏହି ଉଚ୍ଚତମ ପ୍ରତିମୂର୍ତ୍ତିକୁ ରାଷ୍ଟ୍ର ଉଦ୍ଦେଶ୍ୟରେ ସମର୍ପିତ କରିଛନ୍ତି । ପ୍ରଥମେ ଏକ କଳସରେ ନର୍ମଦା ନଦୀର ମାଟି ଓ ଜଳକୁ ପ୍ରଧାନମନ୍ତ୍ରୀ ଏବଂ ଅନ୍ୟ ଗଣମାନ୍ୟ ଅତିଥିମାନେ ଭର୍ତ୍ତି କରିଥିଲେ । ଏହାପରେ ପ୍ରଧାନମନ୍ତ୍ରୀ ଏକ ଲିଭର ଉପରେ ଚାପ ପ୍ରୟୋଗ କରି ସର୍ଦ୍ଦାର ପଟେଲଙ୍କ “ ଷ୍ଟେଚ୍ୟୁ ଅଫ ୟୁନିଟି ” କୁ ଉନ୍ମୋଚନ କରିଥିଲେ ।


    ଏହି ଅବସରରେ ପ୍ରଧାନମନ୍ତ୍ରୀ ଏକତା ପ୍ରାଚୀରକୁ ମଧ୍ୟ ଉଦ୍ଘାଟନ କରିଥିଲେ । ପ୍ରଧାନମନ୍ତ୍ରୀ “ ଷ୍ଟେଚ୍ୟୁ ଅଫ ୟୁନିଟି ” ର ପାଦଦେଶରେ ସ୍ୱତନ୍ତ୍ର ପ୍ରାର୍ଥନା କରିଥିଲେ । ପ୍ରଧାନମନ୍ତ୍ରୀ ଏହି ସମାରୋହ କାଳରେ ସେଠାରେ ପ୍ରତିଷ୍ଠିତ ସଂଗ୍ରହାଳୟ , ପ୍ରଦର୍ଶନୀ ଓ ପରିଦର୍ଶକ ଗ୍ୟାଲେରୀ ବୁଲି ଦେଖିଥିଲେ । ପ୍ରାୟ 153 ମିଟର ଉଚ୍ଚରେ ସ୍ଥାପିତ ଦର୍ଶକ ଗ୍ୟାଲେରୀରେ ଏକାସଙ୍ଗେ 200 ପର୍ଯ୍ୟଟକ ବସିବା ଭଳି ବ୍ୟବସ୍ଥା ରହିଛି । ସେଠାରୁ ଦର୍ଶକମାନେ ସର୍ଦ୍ଦାର ସରୋବର ଡ୍ୟାମ , ଜଳଭଣ୍ଡାର ତଥା ସାତପୁରା ଏବଂ ବିନ୍ଧ୍ୟ ପର୍ବତମାଳାର ଅନୁପମ ଦୃଶ୍ୟ ଦେଖିପାରିବେ ।


    ସମାରୋହ ବେଳେ ଭାରତୀୟ ବାୟୁସେନା ପକ୍ଷରୁ “ ଷ୍ଟେଚ୍ୟୁ ଅଫ ୟୁନିଟି ” ଉପରେ ଫ୍ଲାଇପାଷ୍ଟ କରାଯାଇଥିଲା ଏବଂ ସାଂସ୍କୃତିକ କାର୍ଯ୍ୟକ୍ରମ ଅନୁଷ୍ଠିତ ହୋଇଥିଲା ।


    ଉଦ୍ଘାଟନ ସମାରୋହରେ ଦେଶବାସୀଙ୍କୁ ପ୍ରଧାନମନ୍ତ୍ରୀ ରାଷ୍ଟ୍ରୀୟ ଏକତା ଦିବସର ଶୁଭକାମନା ଜଣାଇଥିଲେ ।


    ସେ କହିଥିଲେ ଯେ , ଆଜିର ଏହି ଦିବସ ଭାରତ ଇତିହାସରେ ଏକ ସ୍ୱତନ୍ତ୍ର ମୂହୁର୍ତ୍ତ ବହନ କରେ । “ ଷ୍ଟେଚ୍ୟୁ ଅଫ ୟୁନିଟି ” ଦେଶବାସୀଙ୍କୁ ତଥା ଭବିଷ୍ୟ ପିଢ଼ିଙ୍କୁ ସବୁବେଳେ ସାହାସ , ସାମର୍ଥ୍ୟ ଏବଂ ସଂକଳ୍ପର ପ୍ରେରଣା ଦେଇ ଚାଲିବ । ପିଢ଼ି ପରେ ପିଢ଼ି ଦେଶ ଏକତ୍ରୀକରଣ , ଆର୍ଥିକ ପ୍ରଗତୀ ଏବଂ ସାମରିକ ଦକ୍ଷତା ବୃଦ୍ଧି କ୍ଷେତ୍ରରେ ସର୍ଦ୍ଦାର ପଟେଲଙ୍କ ଭୂମିକାକୁ ସ୍ମରଣ କରୁଥିବେ ।


    ଭାରତର ପ୍ରଶାସନିକ ସେବାକୁ ଏକ ମଜବୁତ୍ ଢ଼ାଂଚା ପ୍ରଦାନ କରିବାରେ ସର୍ଦ୍ଦାର ପଟେଲଙ୍କ ଭୂମିକା ଅବିସ୍ମରଣୀୟ ବୋଲି ସେ କହିଥିଲେ । ପ୍ରଧାନମନ୍ତ୍ରୀ କହିଥିଲେ ଯେ , “ ଷ୍ଟେଚ୍ୟୁ ଅଫ ୟୁନିଟି ” କୃଷକମାନଙ୍କ ପାଇଁ ଆତ୍ମ ମର୍ଯ୍ୟଦାର ଏକ ଜ୍ୱଳନ୍ତ ନିଦର୍ଶନ , ଯେଉଁମାନେ କି ଲୌହମାନବଙ୍କ ପ୍ରତିମୂର୍ତ୍ତି ଲାଗି ନିଜ ନିଜର ଜମିରୁ ମାଟି ଏବଂ କୃଷି ସାମଗ୍ରୀର ଲୁହା ପ୍ରଦାନ କରିଛନ୍ତି । କେବଳ “ଏକ ଭାରତ ଶ୍ରେଷ୍ଠ ଭାରତ” ମନ୍ତ୍ର ଦ୍ୱାରା ହିଁ ଭାରତର ଯୁବଶକ୍ତି ନିଜର ଆକାଂକ୍ଷା ପୁରଣ କରିପାରିବେ । ଏହି ବିଶାଳକାୟ ପ୍ରତିମୂର୍ତ୍ତି ନିର୍ମାଣରେ ଶ୍ରମଦାନ କରିଥିବା ସମସ୍ତ ଅଂଶୀଦାରମାନଙ୍କୁ ପ୍ରଧାନମନ୍ତ୍ରୀ ଅଭିନନ୍ଦନ ଜଣାଇଥିଲେ । ସେ କହିଥିଲେ ଯେ , ଏହା କେବଳ ଏକ ପ୍ରତିମୂର୍ତ୍ତି ନୁହେଁ , ବରଂ ଦେଶ ବିଦେଶରୁ ଶହ ଶହ ପର୍ଯ୍ୟଟକଙ୍କୁ ନର୍ମଦା କୂଳକୁ ଆକୃଷ୍ଟ କରିବ ଏବଂ ପର୍ଯ୍ୟଟନ ଶିଳ୍ପ ଲାଗି ଅନେକ ସମ୍ଭାବନା ସୃଷ୍ଟି କରିବ ।


    ପ୍ରଧାନମନ୍ତ୍ରୀ କହିଥିଲେ ଯେ , ସ୍ୱତନ୍ତ୍ରତା ସଂଗ୍ରାମୀ ଏବଂ ମହାନ ନେତାମାନଙ୍କ ସ୍ମୃତିଚାରଣ ପାଇଁ ଅନେକ ସ୍ମାରକୀ ନିକଟ ଅତିତରେ ପ୍ରତିଷ୍ଠା କରାଯାଇଛି । “ ଷ୍ଟେଚ୍ୟୁ ଅଫ ୟୁନିଟି ” ବ୍ୟତିତ ଦିଲ୍ଲୀରେ ପ୍ରତିଷ୍ଠା କରାଯାଇଥିବା ସର୍ଦ୍ଦାର ପଟେଲଙ୍କ ସଂଗ୍ରହାଳୟ , ଗାନ୍ଧୀନଗରର ଦାଣ୍ଡି କୂଟୀର ଓ ମହାତ୍ମା ମନ୍ଦିର , ବାବା ସାହେବ ଭୀମରାଓ ଆମ୍ବେଦକରଙ୍କ ପଞ୍ଚତୀର୍ଥ , ହରିୟାଣାର ଶ୍ରୀ ଛୋଟୁରାମଙ୍କ ପ୍ରତିମୂର୍ତ୍ତି , କଚ୍ଛରେ ବୀର ନାୟକ ଗୋବିନ୍ଦ ଗୁରୁ ଏବଂ ଶ୍ୟାମଜୀ କୃଷ୍ଣ ବର୍ମାଙ୍କ ସ୍ମାରକୀ ଆଦି ପ୍ରମୂଖ ସ୍ମୃତିସ୍ଥଳମାନଙ୍କ ମଧ୍ୟରେ ଅନ୍ୟତମ । ଏହାଛଡା ଦିଲ୍ଲୀରେ ସୁବାଷ ଚନ୍ଦ୍ର ବୋଷଙ୍କ ପାଇଁ ଏକ ଜାତୀୟ ସ୍ମାରକୀ , ମୁମ୍ବାଇରେ ଶିବାଜୀଙ୍କ ପ୍ରତିମୂର୍ତ୍ତି ଏବଂ ଦେଶବ୍ୟାପୀ ଆଦିବାସୀ ସଂଗ୍ରହାଳୟମାନ ପ୍ରତିଷ୍ଠା କରାଯାଉଛି ।


    ପ୍ରଧାନମନ୍ତ୍ରୀ ତାଙ୍କ ଅଭିଭାଷଣରେ ଏକ ଶକ୍ତିଶାଳୀ ଓ ସର୍ବସମାବେଶୀ ଭାରତ ଗଠନରେ ସର୍ଦ୍ଦାର ପଟେଲଙ୍କ ଦୂରଦୃଷ୍ଟି ଓ ଅବଦାନର ସ୍ମୃତିଚାରଣ କରିଥିଲେ । ସେ କହିଥିଲେ ଯେ , ସର୍ଦ୍ଦାର ପଟେଲଙ୍କ ସ୍ୱପ୍ନକୁ ସାକାର କରିବା ଦିଗରେ ତାଙ୍କ ସରକାର ପ୍ରଯତ୍ନଶୀଳ । ସମସ୍ତଙ୍କ ପାଇଁ ଆବାସ , ବିଜୁଳି ସେବା , ରାସ୍ତା ଓ ଡିଜିଟାଲ ସଂଯୋଗୀକରଣ , ଉନ୍ନତ ଭିତ୍ତିଭୂମି ନିର୍ମାଣ ଭଳି ଅନେକ ସେବା ଲୋକଙ୍କୁ ଯୋଗାଇ ଦେବା ହେଲା ପଟେଲଙ୍କ ସ୍ୱପ୍ନକୁ ସାକାର କରିବା ସଦୃଶ । ସେ କହିଥିଲେ ଯେ , ପ୍ରଧାନମନ୍ତ୍ରୀ ଜନ ଆରୋଗ୍ୟ ଯୋଜନା , ବସ୍ତୁ ଓ ସେବା କର ବ୍ୟବସ୍ଥା , ଇ-ନାମ , ଏକ ରାଷ୍ଟ୍ର ଏକ ଗ୍ରୀଡ ଭଳି ବ୍ୟବସ୍ଥା ଦେଶକୁ ଆର୍ଥିକ ଦୃଷ୍ଟିରୁ ବହୁଧା ଶକ୍ତିଶାଳୀ କରିବ ଏବଂ ଅଭିବୃଦ୍ଧିରେ ସହାୟକ ହେବ ।


    ଦେଶ ବିଭାଜନକାରୀ ଶକ୍ତିମାନଙ୍କ ମୁକାବିଲା ତଥା ରାଷ୍ଟ୍ରର ଏକତା ଓ ଅଖଣ୍ଡତା ବଜାୟ ରଖିବା ସବୁ ନାଗରୀକଙ୍କ ସାମୁହିକ ଦାୟିତ୍ୱ ବୋଲି ପ୍ରଧାନମନ୍ତ୍ରୀ ଏହି ଅବସରରେ କହିଥିଲେ ।


    **********


    

    
    (Release ID: 1551441) Visitor Counter : 49