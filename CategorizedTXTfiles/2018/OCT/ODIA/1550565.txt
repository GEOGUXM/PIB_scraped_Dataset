      ରାଷ୍ଟ୍ରପତିଙ୍କ ସଚିବାଳୟ

      ସିମ୍ବାୟୋସିସି ଆନ୍ତର୍ଜାତିକ ବିଶ୍ୱବିଦ୍ୟାଳୟର 15ତମ ସମାବର୍ତ୍ତନ ଉତ୍ସବରେ ରାଷ୍ଟ୍ରପତିଙ୍କ ଅଭିଭାଷଣ
      Posted On: 23 OCT 2018 4:49PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଆଜି ( ଅକ୍ଟୋବର 23 , 2018) ପୁନେସ୍ଥିତ ସିମ୍ବାୟୋସିସି ଆନ୍ତର୍ଜାତିକ ବିଶ୍ୱବିଦ୍ୟାଳୟର 15ତମ ସମାବର୍ତ୍ତନ ଉତ୍ସବରେ ଉଦ୍‌ବୋଧନ ପ୍ରଦାନ କରିଛନ୍ତି ।


    ଏହି ଉତ୍ସବରେ ଉଦ୍‌ବୋଧନ ଦେଇ ରାଷ୍ଟ୍ରପତି କହିଲେ ଯେ ଏହା ଆମ ସମସ୍ତଙ୍କ ପାଇଁ ଗର୍ବ ଓ ଗୌରବର ବିଷୟ ଯେ ଶତାବ୍ଦୀ ଶତାବ୍ଦୀ ଧରି ଭାରତ ବିଶ୍ୱର ଅଧ୍ୟୟନର କେନ୍ଦ୍ରବିନ୍ଦୁ ହୋଇ ରହିଆସିଛି । ତକ୍ଷଶୀଳାଠାରୁ ଆରମ୍ଭ କରି ନାଳନ୍ଦା ପର୍ଯ୍ୟନ୍ତ , ଏହି ଉପମହାଦେଶର ପ୍ରାଚୀନ ବିଶ୍ୱବିଦ୍ୟାଳୟଗୁଡ଼ିକ ଏସିଆ ଏବଂ ଏହା ବାହାରର ବିଭିନ୍ନ ପ୍ରାନ୍ତରୁ ହଜାର ହଜାର ବିଦ୍ୟାର୍ଥୀଙ୍କୁ ଆକର୍ଷିତ କରିଆସିଥିଲା । ଆଧୁନିକ କାଳରେ ଅଧୁନା ଆମର ଉଚ୍ଚ ଶିକ୍ଷାୟତନଗୁଡ଼ିକ ବିଭିନ୍ନ ରାଷ୍ଟ୍ରର ମେଧାବୀ ଛାତ୍ରଛାତ୍ରୀମାନଙ୍କ ସକାଶେ ଉନ୍ମୁକ୍ତ ଏବଂ ସେମାନେ ଏଠାକୁ ଆସି ବିଦ୍ୟାଧ୍ୟୟନ କରୁଛନ୍ତି । ବିଶେଷ କରି ଆମର ପ୍ରତିବେଶୀ ରାଷ୍ଟ୍ର ଏବଂ ସୁଦୂର ଆଫ୍ରିକା ଯେଉଁ ମହାଦେଶ ସହ ଆମର ଏକ ବିଶେଷ ସଂପର୍କ ରହିଆସିଛି ସେମାନେ ଏଠାକୁ ଆସି ସେମାନଙ୍କର ବିଦ୍ୟାଧ୍ୟୟନ ଆକାଂକ୍ଷା ପୂରଣ କରୁଛନ୍ତି । ଏହା ଆମର ଉଚ୍ଚ ଶିକ୍ଷାନୁଷ୍ଠାନଗୁଡ଼ିକର ଶ୍ରେଣୀକକ୍ଷକୁ ରୂପ ପ୍ରଦାନ କରିଛି ।


    ରାଷ୍ଟ୍ରପତି କହିଲେ ଯେ ଏହା ଏହି ପରିପ୍ରେକ୍ଷୀରେ ବିଶେଷ ଉଲ୍ଲେଖଯୋଗ୍ୟ ଯେ ଅଧୁନା ଭାରତର ବିଭିନ୍ନ ଉଚ୍ଚ ଶିକ୍ଷାନୁଷ୍ଠାନ ଯଥା କଲେଜ ଏବଂ ବିଶ୍ୱବିଦ୍ୟାଳୟମାନଙ୍କର ବିଭିନ୍ନ ଶ୍ରେଣୀରେ ବିଶ୍ୱର 166ଟି ରାଷ୍ଟ୍ରରୁ 46 , 144 ଜଣ ବିଦେଶାଗତ ଛାତ୍ରଛାତ୍ରୀ ଅଧ୍ୟୟନ କରୁଛନ୍ତି । ଏହି କାର୍ଯ୍ୟକ୍ରମରେ ସିମ୍ବାୟୋସିସ୍‌ ଏକ ମହତ୍ତ୍ୱପୂର୍ଣ୍ଣ ଭୂମିକା ଗ୍ରହଣ କରିଆସିଛି । ଅଧୁନା ସିମ୍ବାୟୋସିସ୍‌ରେ 1000ରୁ ଉର୍ଦ୍ଧ୍ଵ ବିଦେଶାଗତ ଛାତ୍ରଛାତ୍ରୀ ଅଧ୍ୟୟନରତ ଅଛନ୍ତି । ସେମାନଙ୍କ ମଧ୍ୟରୁ ଆଜି 329 ଜଣ ବିଦ୍ୟାର୍ଥୀ ସେମାନଙ୍କର ଡ଼ିଗ୍ରୀ ହାସଲ କରିବାକୁ ଯାଉଛନ୍ତି ଯେଉଁମାନେ କି ବିଶ୍ୱର 33ଟି ରାଷ୍ଟ୍ରରୁ ଭାରତ ଆସିଛନ୍ତି । ଏହା ସିମ୍ବାୟୋସିସକୁ ଏକ ବିବିଧ ସଂସ୍କୃତିଯୁକ୍ତ ଏବଂ ବୈଶ୍ୱିକ ପରିବେଶ ଗଠନ କରିବାରେ ସହାୟକ ହୋଇଛି ଯାହାକି ରାଷ୍ଟ୍ର ରାଷ୍ଟ୍ର ମଧ୍ୟରେ ଉତ୍ତମ ସଂପର୍କ ରକ୍ଷା ଦିଗରେ ମଧ୍ୟ ସହାୟକ ହୋଇପାରିଛି ।


    ରାଷ୍ଟ୍ରପତି କହିଲେ ଯେ ଭାରତରେ ଅଧୁନା ମୋଟ 903ଟି ବିଶ୍ୱବିଦ୍ୟାଳୟ ଏବଂ 39 , 050ଟି ମହାବିଦ୍ୟାଳୟ ରହିଛି । ତେବେ ଏକଥା ଆମକୁ ସ୍ୱୀକାର କରିବାକୁ ହେବ ଯେ ତଥାପି ସୁଦ୍ଧା ଗୁଣାତ୍ମକ ଶିକ୍ଷା ଦିଗରେ କେତେକ ବୈଷମ୍ୟ ରହିଛି ଓ ବିଶ୍ୱସ୍ତରୀୟ ଗୁଣାତ୍ମକ ଶିକ୍ଷା ଓ ଉତ୍କର୍ଷ ହାସଲ ଦିଗରେ ଆମକୁ ଢ଼େର୍‌ କିଛି କରିବାକୁ ବାକି ଅଛି । ତେବେ ଏ ଦିଗରେ ଆମର ପ୍ରୟାସ ଜାରି ରହିଛି ବୋଲି ରାଷ୍ଟ୍ରପତି ସୂଚାଇଥିଲେ । ଏ ଦିଗରେ ସରକାର ଦେଶର 20ଟି ଉଚ୍ଚ ଶିକ୍ଷାନୁଷ୍ଠାନକୁ “ ପ୍ରଖ୍ୟାତ ପ୍ରତିଷ୍ଠାନ ” ରେ ପରିଣତ କରିବା ସକାଶେ ପ୍ରୟାସ ଜାରି ରଖିଛନ୍ତି । ସେଥିପାଇଁ ସେମାନଙ୍କୁ ଆବଶ୍ୟକ ପାଣ୍ଠି ଯୋଗାଣ ସହ ସେମାନଙ୍କ ପାଠ୍ୟକ୍ରମକୁ ନମନୀୟ କରିବା ଯଦ୍ୱାରା କି ସେମାନେ ବୈଶ୍ୱିକ ମାନ ହାସଲ କରିପାରିବେ ସେ ଦିଗରେ ଉଦ୍ୟମ କରାଯାଉଛି । ଏ ଦିଗରେ ସେମାନଙ୍କ ବିଶ୍ୱ ବିଦ୍ୟାଳୟର ଅନ୍ୟୁନ ଗୋଟିଏ ଅନୁଷ୍ଠାନକୁ ପ୍ରଖ୍ୟାତ ପ୍ରତିଷ୍ଠାନରେ ପରିଣତ କରିବା ଲାଗି ରାଷ୍ଟ୍ରପତି ବିଶ୍ୱବିଦ୍ୟାଳୟର ପ୍ରଶାସକ , ପ୍ରଫେସର ଏବଂ ଛାତ୍ରଛାତ୍ରୀମାନଙ୍କୁ ଆହ୍ୱାନ ଜଣାଇଥିଲେ ।


    *******************

    
    
    (Release ID: 1550565) Visitor Counter : 17