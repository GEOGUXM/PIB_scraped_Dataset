      କୌଶଳ ବିକାଶ ଓ ଉଦ୍ଯୋଗ ମନ୍ତ୍ରଣାଳୟ

      ଭାରତରେ କୌଶଳ କ୍ଷେତ୍ରରେ ଥିବା ବୈଷମ୍ୟକୁ ରୋକିବା ସକାଶେ ଟାସ୍କ ଫୋର୍ସ ଗଠନ କଲେ ମନ୍ତ୍ରୀ ଧର୍ମେନ୍ଦ୍ର ପ୍ରଧାନ
      Posted On: 05 OCT 2018 6:26PM by PIB Bhubaneshwar


    କେନ୍ଦ୍ର ପେଟ୍ରୋଲିୟମ୍‌ ଓ ପ୍ରାକୃତିକ ବାଷ୍ପ ଏବଂ କୌଶଳ ବିକାଶ ତଥା ଉଦ୍ୟମିତା ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ ଭାରତରେ କୌଶଳ କ୍ଷେତ୍ରରେ ଥିବା ବୈଷମ୍ୟକୁ ରୋକିବା ସକାଶେ ଟାସ୍କ ଫୋର୍ସର ଶୁଭାରମ୍ଭ କରିଛନ୍ତି । ବିଶ୍ୱ ଆର୍ଥିକ ଫୋରମର ସହଯୋଗୀତାରେ ଏଭଳି ପଦକ୍ଷେପ ଗ୍ରହଣ କରାଯାଇଛି । ଏହି ଟାସ୍କ ଫୋର୍ସ ବ୍ୟବସାୟିକ କ୍ଷେତ୍ର , ସରକାର , ସିଭିଲ ସୋସାଇଟି ଏବଂ ଶିକ୍ଷା ଓ ତାଲିମ କ୍ଷେତ୍ରର ନେତୃବର୍ଗଙ୍କୁ ଗୋଟିଏ ଛତା ତଳେ ଏକଜୁଟ କରିପାରିବ । ସେମାନେ ଦେଶରେ ଶିକ୍ଷା ତଥା ତାଲିମ କ୍ଷେତ୍ରରେ ଭବିଷ୍ୟତରେ ଯେଭଳି କୌଶଳ ଆହରଣ କ୍ଷେତ୍ରରେ କୌଣସି ବୈଷମ୍ୟ ନରହେ ସେଥିପାଇଁ ବ୍ୟବସ୍ଥା ଗ୍ରହଣ କରିବେ । ଏହି ଟାସ୍କ ଫୋର୍ସରେ ମନ୍ତ୍ରୀ ଶ୍ରୀ ପ୍ରଧାନ ସହ ଅଧ୍ୟକ୍ଷ ରହିବେ । ତାଙ୍କ ସହ ଇନଫୋସିସର ଚିଫ୍‌ ଏକଜିକ୍ୟୁଟିଭ୍‌ ଅଫିସର ତଥା ପରିଚାଳନା ନିର୍ଦ୍ଦେଶକ ଶ୍ରୀ ସଲୀଳ ପରେଖ ଅଧ୍ୟକ୍ଷ ରହିବେ । ଭାରତରେ କୌଶଳ କ୍ଷେତ୍ରରେ ଥିବା ବୈଷମ୍ୟକୁ କିଭଳି ଭାବେ ଦୂର କରାଯାଇପାରିବ ସେଥି ସକାଶେ ଏହି ଟାସ୍କ ଫୋର୍ସ ଏକ କାର୍ଯ୍ୟ ଯୋଜନା ପ୍ରସ୍ତୁତ କରିବେ । ତଦ୍ୱାରା ଭାରତୀୟ କର୍ମଶକ୍ତି ଅଧିକ କର୍ମନିଯୋଗକ୍ଷମ ହୋଇପାରିବ ।


    ଏହି ଅବସରରେ ମନ୍ତ୍ରୀ ଶ୍ରୀ ପ୍ରଧାନ “ ଭାରତର ଭବିଷ୍ୟତର କର୍ମଶକ୍ତି ” ଶୀର୍ଷକ ଏକ ରିପୋର୍ଟ ଉନ୍ମୋଚନ କରିଥିଲେ । ଏହି ରିପୋର୍ଟରେ ଦେଶର ଭବିଷ୍ୟତର କର୍ମଶକ୍ତି ସଂପର୍କରେ ବିଶେଷ ଅଧ୍ୟୟନ କରାଯାଇଛି । ସେହିଭଳି “ ଯୁବ ଭାରତ ଏବଂ କର୍ମ ” ଶୀର୍ଷକ ଅନ୍ୟ ଏକ ସର୍ଭେ ରିପୋର୍ଟ ଯେଉଁଥିରେ କି ଯୁବ ଭାରତର ଆଶା ଓ ଆକାଂକ୍ଷାକୁ ତର୍ଜମା କରାଯାଇଛି ତାହାର ଶୁଭ ଉନ୍ମୋଚନ କରିଛନ୍ତି ।


    ଏହି ଅବସରରେ ନିଜର ମତ ରଖି ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ ଦେଶର ମୋଟ ଜନସଂଖ୍ୟାର ଅର୍ଦ୍ଧେକ ଏବେ କର୍ମକ୍ଷମ ବୟସ ସୀମାରେ ଥିବାରୁ ସେମାନଙ୍କ ପାଇଁ କୌଶଳ ବିକାଶ ଓ ତାଲିମ ପ୍ରଦାନ କରିବା ଏକାନ୍ତ ଜରୁରି । ଏହା ଦେଶର ଦୀର୍ଘସ୍ଥାୟୀ ସମାବେଶୀ ବିକାଶ ସକାଶେ ଅତ୍ୟାବଶ୍ୟକ । “ କୌଶଳ ବୈଷମ୍ୟ ନିରାକରଣ ” ଟାସ୍କ ଫୋର୍ସ ଦେଶରେ କୌଶଳ ବିକାଶ ପ୍ରକ୍ରିୟାକୁ ତ୍ୱରାନ୍ୱିତ କରିବା ଦିଗରେ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିବ । ଏଥିରେ ସଂପୃକ୍ତ ସମସ୍ତ ପକ୍ଷଙ୍କୁ ସାମିଲ କରାଯାଇଛି ଏବଂ ସେମାନେ ନିଜ ନିଜ କ୍ଷେତ୍ରର ସହଯୋଗ ସକାଶେ କାର୍ଯ୍ୟ ଯୋଜନା ପ୍ରସ୍ତୁତ କରିବେ । ଏହି ଦିଗରେ ବିଶ୍ୱ ଆର୍ଥିକ ଫୋରମ ଏବଂ ଅବଜରଭର ରିସର୍ଚ୍ଚ ଫାଉଣ୍ଡେସନର ସହଯୋଗ ସକାଶେ ଶ୍ରୀ ପ୍ରଧାନ ସେମାନଙ୍କୁ ସାଧୁବାଦ ଜଣାଇଥିଲେ । ଏହି ଟାସ୍କ ଫୋର୍ସର ରିପୋର୍ଟ ଭାରତୀୟ ଯୁବଶକ୍ତିଙ୍କ ଆଶା ଓ ଆକାଂକ୍ଷାକୁ ସାକାର କରିବା ଦିଗରେ ଅତ୍ୟନ୍ତ ମହତ୍ତ୍ୱପୂର୍ଣ୍ଣ ବୋଲି ସେ କହିଥିଲେ । ଦକ୍ଷିଣ ଆଫ୍ରିକା ପରେ ବିଶ୍ୱ ଆର୍ଥିକ ଫୋରମ ସହଯୋଗରେ ରାଷ୍ଟ୍ର ନେତୃତ୍ୱାଧୀନ ତଥା ସରକାରୀ-ଘରୋଇ ସହଯୋଗୀତାରେ କୌଶଳ ବେଷମ୍ୟ ଦୂରୀକରଣ ପ୍ରକଳ୍ପ ଗଠନ କରିବାରେ ଭାରତ ହେଉଛି ବିଶ୍ୱର ଦ୍ୱିତୀୟ ରାଷ୍ଟ୍ର ।


    ***************

    
    
    (Release ID: 1548821) Visitor Counter : 14