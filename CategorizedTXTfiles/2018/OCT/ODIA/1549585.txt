      ନିର୍ବାଚନ ଆୟୋଗ

      ଛତିଶଗଡ଼, ମଧ୍ୟପ୍ରଦେଶ, ରାଜସ୍ଥାନ, ମିଜୋରାମ, ତେଲଙ୍ଗାନା ବିଧାନସଭା ନିର୍ବାଚନ-2018 ଜନପ୍ରତିନିଧିତ୍ୱ ଅଧିନିୟମ, 1951ର ଧାରା 126ରେ ଗଣମାଧ୍ୟମ ପାଇଁ ଥିବା ନିୟମ
      Posted On: 11 OCT 2018 5:18PM by PIB Bhubaneshwar


    ଛତିଶଗଡ଼ , ରାଜସ୍ଥାନ , ମଧ୍ୟପ୍ରଦେଶ , ମିଜୋରାମ ଏବଂ ତେଲଙ୍ଗାନା ବିଧାନସଭା ନିର୍ବାଚନ-2018 ପାଇଁ ଅକ୍ଟୋବର 6 , 2018 ତାରିଖରେ କାର୍ଯ୍ୟସୂଚୀ ଘୋଷଣା କରାଯାଇଛି । ଏକାଧିକ ପର୍ଯ୍ୟାୟରେ ଏଥିପାଇଁ ମତଦାନ ହେବ । ଜନପ୍ରନିଧିତ୍ୱ ଅଧିନିୟମ , 1951ର ଧାରା 126 ଅନୁଯାୟୀ କୌଣସି ନିର୍ବାଚନ କ୍ଷେତ୍ରରେ ମତଦାନ ଶେଷ ହେବା ପାଇଁ ନିର୍ଦ୍ଧାରିତ ସମୟର 48 ଘଣ୍ଟା ପୂର୍ବରୁ ଟେଲିଭିଜନ କିମ୍ବା ସେହିପରି କୌଣସି ମାଧ୍ୟମରେ ନିର୍ବାଚନ ସମ୍ପର୍କିତ ତଥ୍ୟ ପ୍ରସାରଣ ଉପରେ ନିଷେଧାଦେଶ ରହିଛି ।


    ନିର୍ବାଚନ ସମୟରେ ଟିଭି ଚାନେଲଗୁଡ଼ିକ ଦ୍ୱାରା ପ୍ୟାନେଲ ଆଲୋଚନା ତଥା ବର୍ତ୍ତମାନର ଘଟଣାକ୍ରମ ଆଧାରିତ ଅନ୍ୟାନ୍ୟ ଖବର ପ୍ରସାରଣ ବେଳେ ଜନପ୍ରନିଧିତ୍ୱ ଅଧିନିୟମ , 1951ର ଧାରା 126ର ଉଲ୍ଲଂଘନ ନେଇ ଅନେକ ଘଟଣା ଦୃଷ୍ଟିକୁ ଆସିଥାଏ । ଧାରା 126 ଅନୁଯାୟୀ କୌଣସି ନିର୍ବାଚନ କ୍ଷେତ୍ରରେ ମତଦାନ ଶେଷ ପାଇଁ ନିର୍ଦ୍ଧାରିତ ସମୟର 48 ଘଣ୍ଟା ପୂର୍ବରୁ ଟିଭି କିମ୍ବା ସମାନ ଧରଣର କୌଣସି ମାଧ୍ୟମ ଦ୍ୱାରା ନିର୍ବାଚନ ସମ୍ପର୍କିତ ତଥ୍ୟ ପ୍ରସାରଣ ନିଷିଦ୍ଧ । ‘ ନିର୍ବାଚନ ତଥ୍ୟ ’ ଅର୍ଥାତ ନିର୍ବାଚନକୁ ପ୍ରଭାବିତ କରିବା ଭଳି କୌଣସି ସାମଗ୍ରୀ କିମ୍ବା ଘଟଣା ପ୍ରସାରଣ କରିବା । ଧାରା 126କୁ ଉଲ୍ଲଂଘନ କଲେ ସର୍ବାଧିକ 2 ବର୍ଷ ପର୍ଯ୍ୟନ୍ତ ଜେଲ ଦଣ୍ଡ ଓ ଜରିମାନା କିମ୍ବା ଉଭୟ ଦଣ୍ଡାଦେଶର ବ୍ୟବସ୍ଥା ରହିଛି ।


    ନିର୍ବାଚନ କମିଶନ ପୁଣି ଥରେ ସଚେତ କରାଉଛନ୍ତି କି , ଟେଲିଭିଜନ/ରେଡିଓ ଚାନେଲ ଏବଂ କେବୁଲ ନେଟୱର୍କଗୁଡ଼ିକ ଏହା ନିଶ୍ଚିତ କରନ୍ତୁ କି ମତଦାନ ଶେଷ ପାଇଁ ଧାର୍ଯ୍ୟ ସମୟର 48 ଘଣ୍ଟା ପୂର୍ବରୁ ଯେପରି ଧାରା 126କୁ ଉଲ୍ଲଂଘନ କରୁଥିବା କୌଣସି ତଥ୍ୟ/ସାମଗ୍ରୀ ପ୍ରସାରଣ କରା ନଯିବ ଯାହାକି ନିର୍ଦ୍ଦିଷ୍ଟ ଭାବେ କୌଣସି ପ୍ରାର୍ଥୀ କମ୍ବା ଦଳ ସପକ୍ଷରେ ପ୍ରଚାର ଭାବେ ଧରାଯାଉଥିବ ଅଥବା ନିର୍ବାଚନ ଫଳକୁ ପ୍ରଭାବିତ କରିବାର ସମ୍ଭାବନା ଥିବ । ଏଥିରେ ଜନମତ ସର୍ଭେ , ବିଶ୍ଳେଷଣ , ଭିଡିଓ କିମ୍ବା ଭଏସ ରେକର୍ଡିଂ ସାମିଲ ।


    ଜନ ପ୍ରତିନିଧି ଅଧିନିୟମ , 1951ର ଧାରା 126 ଅନୁଯାୟୀ ପ୍ରଥମ ପର୍ଯ୍ୟାୟ ମତଦାନ ଆରମ୍ଭ ଏବଂ ଶେଷ ପର୍ଯ୍ୟାୟ ମତଦାନ ଶେଷର ଅଧଘଣ୍ଟା ପୂର୍ବ ଓ ପର ପର୍ଯ୍ୟନ୍ତ ନିର୍ବାଚନ ହେଉଥିବା ରାଜ୍ୟଗୁଡ଼ିକରେ ନିର୍ବାଚନ ଫଳ (ଏକଜିଟ ପୋଲ)ର ପ୍ରସାରଣ ମଧ୍ୟ ନିଷିଦ୍ଧ ।


    ଧାରା 126 କିମ୍ବା 126-କ ରେ ଯେଉଁ ସବୁ ପ୍ରସଙ୍ଗ ସାମିଲ ନାହିଁ କିମ୍ବା ସେ ସମ୍ପର୍କିତ କୌଣସି କାର୍ଯ୍ୟକ୍ରମର ପ୍ରସାରଣ ପାଇଁ ଟିଭି/କେବଲ/ରେଡିଓ ଏଫ୍ଏମ୍ ଚାନେଲଗୁଡ଼ିକ ରାଜ୍ୟ/ଜିଲ୍ଲା/ସ୍ଥାନୀୟ କର୍ତ୍ତୃପକ୍ଷଙ୍କଠାରୁ ଅନୁମତି ଲୋଡ଼ିପାରିବେ । ଏହି କାର୍ଯ୍ୟକ୍ରମଗୁଡ଼ିକ ଶାଳୀନତା/ସାମ୍ପ୍ରଦାୟିକ ସଦ୍ଭାବ ଆଦିକୁ ଦୃଷ୍ଟି ଦେବା ସହ କେବୁଲ ନେଟୱର୍କ ଅଧିନିୟମ ଏବଂ କେନ୍ଦ୍ର ସୂଚନା ଓ ପ୍ରସାରଣ ମନ୍ତ୍ରଣାଳୟ ଦ୍ୱାରା ନିର୍ଦ୍ଧାରିତ ଆଦର୍ଶ ଆଚର ସଂହିତା ଓ କାର୍ଯ୍ୟକ୍ରମ ସଂହିତା ଆଧାରରେ ହେବା ବିଧେୟ । ମୁଖ୍ୟ ନିର୍ବାଚନ ଅଧିକାରୀ/ଜିଲ୍ଲା ନିର୍ବାଚନ ଅଧିକାରୀ ଏଥିପାଇଁ ଅନୁମତି ପ୍ରଦାନ ସମୟରେ ଆଇନ ଶୃଙ୍ଖଳା ସ୍ଥିତି ସମେତ ସମସ୍ତ ଦିଗକୁ ଧ୍ୟାନ ଦେବେ । ରାଜନୈତିକ ବିଜ୍ଞାପନ ପ୍ରକାଶ ନିମନ୍ତେ 2004 ଏପ୍ରିଲ 15 ତାରିଖରେ ନିର୍ବାଚନ କମିଶନଙ୍କ ଆଦେଶ (ବିଜ୍ଞପ୍ତି ନଂ 509/75/2004 ଜେଏସ୍-1) ଅନୁସାରେ ରାଜ୍ୟ/ଜିଲ୍ଲା ସ୍ତରରେ ନିର୍ଦ୍ଧାରିତ କର୍ତ୍ତୃପକ୍ଷଙ୍କ ଅନୁମତି ଆବଶ୍ୟକ ।


    ନିର୍ବାଚନ ସମୟରେ ଛାପା ଗଣମାଧ୍ୟମଗୁଡ଼ିକ 2010 ଜୁଲାଇ 30 ତାରିଖରେ ଭାରତୀୟ ପ୍ରେସ୍ ପରିଷଦ ଦ୍ୱାରା ଜାରି ହୋଇଥିବା ମାର୍ଗଦର୍ଶିକା ପ୍ରତି ଧ୍ୟାନ ଦିଆଯିବା ଜରୁରି ।


    ନିର୍ବାଚନ ଓ ପ୍ରାର୍ଥୀଙ୍କ ସମ୍ପର୍କରେ ନିରପେକ୍ଷ ଖବର ଛାପିବା ଗଣମାଧ୍ୟମର କର୍ତ୍ତବ୍ୟ । ନିର୍ବାଚନ ପ୍ରକ୍ରିୟା ଚାଲିଥିବା ବେଳେ ସମ୍ବାଦପତ୍ର ପକ୍ଷପାତପୂର୍ଣ୍ଣ ଅଭିଯାନରେ ଗଣମାଧ୍ୟମ ସାମିଲ ହେବ ନାହିଁ ବୋଲି ଆଶା କରାଯାଉଛି । କୌଣସି ଦଳ/ପ୍ରାର୍ଥୀ କିମ୍ବା ଘଟଣା ସମ୍ପର୍କରେ ଅଯଥା ଅତିରଞ୍ଜିତ କରି ଖବର ଛାପିବେନି । ସାଧାରଣତଃ ଦେଖାଯାଏ ଯେ , ଦୁଇ କିମ୍ବା ତିନି ଜଣ ପ୍ରାର୍ଥୀଙ୍କ ମଧ୍ୟରେ କଡ଼ା ଟକ୍କର ଚାଲିଥିବା ବେଳେ ବେଳେ ସମସ୍ତେ ସମ୍ବାଦପତ୍ରର ଦୃଷ୍ଟି ଆକର୍ଷଣ କରିବାକୁ ଚେଷ୍ଟା କରିଥାନ୍ତି । ବାସ୍ତବିକ ନିର୍ବାଚନ ପ୍ରଚାର ଅଭିଯାନ ବେଳେ କୌଣସି ସମ୍ବାଦପତ୍ର କୌଣସି ପ୍ରାର୍ଥୀଙ୍କ ଦ୍ୱାରା ଉତଥାପିତ ଗୁରୁତ୍ୱପୂର୍ଣ୍ଣ ପ୍ରସଙ୍ଗକୁ ଉପେକ୍ଷା କରିପାରିବେନି କି ତାଙ୍କ ବିରୋଧୀ ପ୍ରାର୍ଥୀଙ୍କ ବାବଦରେ ସମାଲୋଚନା କରିପାରିବେନି ।


    ନିର୍ବାଚନ ନିୟମାନୁସାରେ ଜାତିଗତ କିମ୍ବା ସାମ୍ପ୍ରଦାୟିକତା ଆଧାରରେ ନିର୍ବାଚନ ଅଭିଯାନ ନିଷିଦ୍ଧ । ତେଣୁ ସମ୍ବାଦପତ୍ରଗୁଡ଼ିକ ଏଭଳି ଖବର ପ୍ରକାଶ ଠାରୁ ଦୂରରେ ରହିବା ଉଚିତ , ଯାହାକି ଧର୍ମ , ଜାତି , ଭାଷା କିମ୍ବା ସମ୍ପ୍ରଦାୟ ଆଧାରରେ ଥିବା ଅଥବା ସେମାନଙ୍କ ମଧ୍ୟରେ ବିଦ୍ୱେଷ ସୃଷ୍ଟି କରୁଥିବ ।


    ସମ୍ବାଦପତ୍ରଗୁଡ଼ିକ କୌଣସି ପ୍ରାର୍ଥୀଙ୍କ ବ୍ୟକ୍ତିଗତ ଚରିତ୍ର କିମ୍ବା ତାଙ୍କ ଆଚାରବ୍ୟବହାର , କୌଣସି ପ୍ରାର୍ଥୀଙ୍କ ପ୍ରାର୍ଥୀତ୍ୱ କିମ୍ବା ନାମ ପ୍ରତ୍ୟାହାର ଅଥବା ତାଙ୍କ ସମ୍ପର୍କରେ ଆଲୋଚନା ଟିପ୍ପଣୀ , ନିର୍ବାଚନରେ ପ୍ରାର୍ଥୀଙ୍କ ସମ୍ଭାବନା ବାବଦରେ ଖବର ଛାପିବାରୁ ବିରତ ରହିବା ଆବଶ୍ୟକ । କୌଣସି ପ୍ରାର୍ଥୀ କିମ୍ବା ଦଳ ବିପକ୍ଷରେ ସତ୍ୟ ପ୍ରମାଣିତ ହୋଇ ନଥିବା ଖବର ଛାପିବା ମଧ୍ୟ ଅନୁଚିତ ।


    ସମ୍ବାଦପତ୍ରଗୁଡ଼ିକ କୌଣସି ପ୍ରାର୍ଥୀ କିମ୍ବା ଦଳଠାରୁ ପ୍ରଚାର ପାଇଁ ଲାଭ , ଅର୍ଥ କିମ୍ବା ଅନ୍ୟାନ୍ୟ ସହାୟତା ଗ୍ରହଣ କରିପାରିବେନି । ସେହିପରି କୌଣସି ଦଳ କିମ୍ବା ପ୍ରାର୍ଥୀଙ୍କ ଆତିଥେୟତା ସ୍ୱୀକାର କରିବେନି କିମ୍ବା ଅନ୍ୟାନ୍ୟ ସହାୟତା ଗ୍ରହଣ କରିବେନି ।


    କୌଣସି ନିର୍ଦ୍ଦିଷ୍ଟ ଦଳ କିମ୍ବା ପ୍ରାର୍ଥୀଙ୍କ ବାବଦରେ ସୁପାରିସରେ ମଧ୍ୟ ସମ୍ବାଦପତ୍ର ଲିପ୍ତ ରହିବା ଅନୁଚିତ । ଯଦି ଏହା ହୁଏ ତେବେ ଅନ୍ୟ ପ୍ରାର୍ଥୀମାନଙ୍କୁ ମଧ୍ୟ ମତ ଦେବାର ସୁଯୋଗ ମିଳିବା ଆବଶ୍ୟକ ।


    ସମ୍ବାଦପତ୍ରଗୁଡ଼ିକ କ୍ଷମତାସୀନ ଦଳ/ସରକାରଙ୍କ ଖର୍ଚ୍ଚରେ କୌଣସି ବିଜ୍ଞାପନ ଗ୍ରହଣ କରିପାରିବେନି ।


    ସମ୍ବାଦପତ୍ରଗୁଡ଼ିକ ମୁଖ୍ୟ ନିର୍ବାଚନ କମିଶନ/ନିର୍ବାଚନ ଅଧିକାରୀ କିମ୍ବା ମୁଖ୍ୟ ନିର୍ବାଚନ ଅଧିକାରୀଙ୍କ ପକ୍ଷରୁ ବିଭିନ୍ନ ସମୟରେ ଦିଆଯାଉଥିବା ନିର୍ଦ୍ଦେଶାବଳୀକୁ ପାଳନ କରିବାକୁ ବାଧ୍ୟ ।


    ବୈଦ୍ୟୁତିକ ଗଣମାଧ୍ୟମଗୁଡ଼ିକ 2014 ମାର୍ଚ୍ଚ 3 ତାରିଖରେ ‘ ନିର୍ବାଚନ ପ୍ରସାରଣ ମାର୍ଗନିର୍ଦ୍ଦେଶ ’ କୁ ପାଳନ କରିବା ଜରୁରି ;


    ନିର୍ବାଚନ ସମ୍ପର୍କିତ , ରାଜନୈତିକ ଦଳ , ପ୍ରାର୍ଥୀଙ୍କ ପ୍ରଚାର ସମ୍ପର୍କରେ ଚାନେଲଗୁଡ଼ିକ ଜନପ୍ରତିଧିତ୍ୱ ଅଧିନିୟମ , 1951 ଏବଂ ଭାରତର ନିର୍ବାଚନ କମିଶନଙ୍କ ଦ୍ୱାରା ଜାରି କରାଯାଇଥିବା ନିର୍ଦ୍ଦେଶାବଳୀ ଅନୁଯାୟୀ ଖବର ପ୍ରସାର କରିବେ ।


    ନିର୍ବାଚନ , ପ୍ରାର୍ଥୀ କିମ୍ବା ରାଜନୈତିକ ଦଳଗୁଡ଼ିକ ସମ୍ପର୍କରେ ଖବର ପ୍ରସାରଣ ସମୟରେ ଚାନେଲଗୁଡ଼ିକ ନିରପେକ୍ଷ ହେବା ଉଚିତ । ରାଜନୈତିକ ଦଳ କିମ୍ବା ପ୍ରାର୍ଥୀଙ୍କ ସମ୍ପର୍କରେ ସମସ୍ତ ପ୍ରକାର ଗୁଜବ , ତଥ୍ୟ ବିହୀନ ଅନୁମାନ , ଭୁଲ ସୂଚନା ଆଦି ପ୍ରସାରଣରୁ ଚାନେଲଗୁଡ଼ିକ ବିରତ ରହିବା ଉଚିତ । ଯଦି କୌଣସି ଦଳ କିମ୍ବା ପ୍ରାର୍ଥୀଙ୍କୁ ବଦନାମ କରାଗଲା କିମ୍ବା ସେମାନଙ୍କ ବିରୋଧର ତ୍ରୁଟି ପୂର୍ଣ୍ଣ ଖବର ପ୍ରସାରଣ ହୋଇଛି କିମ୍ବା କୌଣସି ପ୍ରକାରେ କ୍ଷତି ପହଂଚାଗଲା , ତେବେ ଶୀଘ୍ର ସେଥିରେ ସଂଶୋଧନ ହେବା ଆବଶ୍ୟକ କିମ୍ବା ସେମାନଙ୍କୁ ମତ ରଖିବାକୁ ସୁଯୋଗ ଦିଆଯିବା ଉଚିତ ।


    ନିର୍ବାଚନ ସମ୍ପର୍କିତ ଖବର ପ୍ରସାରଣ ବେଳେ ଚାନେଲଗୁଡ଼ିକ ରାଜନୈତିକ ଅର୍ଥର ଚାପରୁ ଦୂରେଇ ରହିବା ଉଚିତ ।


    ଚାନେଲଗୁଡ଼ିକ ନିଜ ଦ୍ୱାରା ପ୍ରସ୍ତୁତ ସମ୍ପାଦକୀୟ ଏବଂ ସମୀକ୍ଷକଙ୍କ ମତ ମଧ୍ୟରେ ସ୍ପଷ୍ଟ ଅନ୍ତର ରଖିବା ବିଧେୟ ।


    ଯଦି କୌଣସି ରାଜନୈତିକ ଦଳ ପ୍ରାପ୍ତ ଭିଡିଓ ଫୁଟେଜ ପ୍ରସାରଣ କରାଯାଉଥାଏ ତେବେ ତାହାକୁ ସସ୍ପଷ୍ଟ ଭାବେ ସୂଚିତ କରାଯିବା ଜରୁରି ।


    ଭିଡିଓରେ ପ୍ରସାରିତ ପ୍ରତ୍ୟେକ ଦୃଶ୍ୟ , ତଥ୍ୟ , ସ୍ଥାନ , ସମୟ ଯେପରି ସଠିକ୍ ହୋଇଥିବ ସେଥିପ୍ରତି ଧ୍ୟାନ ରଖାଯିବା ଆବଶ୍ୟକ । ଯଦି ଦୈବାତ ତ୍ରୁଟିପୂର୍ଣ୍ଣ ଭିଡିଓ ପ୍ରସାରିତ ହୋଇଥାଏ ତେବେ ଯେତେ ଶୀଘ୍ର ଏଥିରେ ସଂଶୋଧନ କରି ପ୍ରସାରଣ କରାଯିବା ଆବଶ୍ୟକ ।


    ଖବର କିମ୍ବା ବିଶ୍ୱସନୀୟତାକୁ ପ୍ରଭାବିତ କରିବା ଭଳି କୌଣସି ଅର୍ଥ କିମ୍ବା ଅନ୍ୟାନ୍ୟ ଉପହାର ଚାନେଲ , ଏହାର ସାମ୍ବାଦିକ କିମ୍ବା ଅଧିକାରୀ ଗ୍ରହଣ କରିବେ ନାହିଁ ।


    ବିଦ୍ୱେଷ ସୃଷ୍ଟି କରିବା ଭଳି କୌଣସି ବକ୍ତବ୍ୟ କିମ୍ବା ଦୃଶ୍ୟ ପ୍ରସାରଣ କରିବେ ନାହିଁ , ଯାହା ଦ୍ୱାରାକି ହିଂସା କିମ୍ବା ଅଶାନ୍ତି ସୃଷ୍ଟି ହେବାର ଆଶଙ୍କା ଥିବ । କାରଣ ନିର୍ବାଚନ ନିୟମ ଅନୁସାରେ ଏଭଳି ଭିଡିଓର ପ୍ରସାରଣ ନିଷିଦ୍ଧ ।


    ଖବର , ବିଜ୍ଞାପନ ଏବଂ ପ୍ରାୟାଜିତ ଖବର ମଧ୍ୟରେ ଚାନେଲଗୁଡ଼ିକ ସ୍ପଷ୍ଟ ଭାବେ ପାର୍ଥକ୍ୟ ଉଲ୍ଲେଖ କରିବା ଜରୁରି । ଏ ବାବଦରେ 2011 ମସିହା ନଭେମ୍ବର 24 ତାରିଖରେ ଜାରି ହୋଇଥିବା ମାର୍ଗଦର୍ଶିକା ପାଳନ କରାଯିବା ବିଧେୟ ।


    ଜନମତ ସର୍ଭେ ପ୍ରସାରଣ ବେଳେ ଏହା ନିଶ୍ଚିତ ହେବା ଉଚିତ ଯେ ଏହା ନିରପେକ୍ଷ ଏବଂ ତଥ୍ୟ ଆଧାରିତ । ଏ ବାବଦରେ ଦର୍ଶକଙ୍କୁ ଭଲ ଭାବେ ଅବଗତ କରାଯିବା ଉଚିତ ।


    ନିର୍ବାଚନ ତାରିଖ ଘୋଷଣାଠାରୁ ଆରମ୍ଭ କରି ନିର୍ବାଚନ ପ୍ରକ୍ରିୟା ଶେଷ ହେବା ପର୍ଯ୍ୟନ୍ତ କମିଶନ ପ୍ରସାରିତ ହେଉଥିବା ସମସ୍ତ ଖବର ଉପରେ ନଜର ରଖିବେ । କୌଣସି ପ୍ରକାର ନିୟମ ଉଲ୍ଲଂଘନ ବାବଦରେ ଅଭିଯୋଗ ଆସିଲେ ନିର୍ବାଚନ କମିଶନଙ୍କ ପକ୍ଷରୁ ଏନବିଏସଏ କାର୍ଯ୍ୟାନୁଷ୍ଠାନ ଗ୍ରହଣ କରିବ ।


    ଯେତେଦୂର ସମ୍ଭବ ଚାନେଲଗୁଡ଼ିକ ମତଦାନର ମହତ୍ୱ , ମତଦାନ ସ୍ଥାନ , ସମୟ ଏବଂ ମତଦାନର ଗୋପନୀୟତା ବାବଦରେ ଭୋଟରଙ୍କୁ ସଚେତ କରାଇବା ଭଳି କାର୍ଯ୍ୟକ୍ରମ ପ୍ରସାରଣ କରିବା ଆବଶ୍ୟକ ।


    ନିର୍ବାଚନ ଅଧିକାରୀ ଘୋଷଣା କରିବା ପୂବରୁ ଚାନେଲଗୁଡ଼ିକ କୌଣସି ପ୍ରକାର ନିର୍ବାଚନ ଫଳ ପ୍ରସାରଣ କରିବେ ନାହିଁ । ଯଦି ବା ଘୋଷଣା କରାଯାଏ ତେବେ ତାହା ଅନୌପଚାରିକ , ଆନୁମାନିକ ଏବଂ ଅଣ-ସରକାରୀ ତଥ୍ୟ ବୋଲି ଉଲ୍ଲେଖ ହେବା ବିଧେୟ ।


    ଉପରୋକ୍ତ ସମସ୍ତ ନିୟମାବଳୀ ଚାନେଲଗୁଡ଼ିକ ଦ୍ୱାରା ପାଳନ କରାଯିବା ଜରୁରି ।


    **********


    

    
    (Release ID: 1549585) Visitor Counter : 97