      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଏନଏଚଆରସିର ଆନ୍ତର୍ଜାତିକ ମାନବାଧିକାର ଅଧିବେଶନକୁ ଉଦଘାଟନ କଲେ ଉପ ରାଷ୍ଟ୍ରପତି
      ମାନବାଧିକାରର ସୁରକ୍ଷା ପାଇଁ ଭାରତ ପ୍ରତିଶ୍ରୁତିବଦ୍ଧ : ଉପ ରାଷ୍ଟ୍ରପତି
      
      Posted On: 01 OCT 2018 4:47PM by PIB Bhubaneshwar


    ଭାରତର ଉପରାଷ୍ଟ୍ରପତି ଏମ୍. ଭେଙ୍କୟାନାଇଡୁ କହିଛନ୍ତି ଯେ , ଦେଶ ଭିତରେ ତଥା ବିଶ୍ୱସ୍ତରରେ ମାନବାଧିକାରର ସଂରକ୍ଷଣ ଓ ସୁରକ୍ଷା ଦିଗରେ ଭାରତ ପ୍ରତିଶ୍ରୁତିବଦ୍ଧ । ଜାତୀୟ ମାନବାଧିକାର କମିସନର ରୌପ୍ୟ ଜୟନ୍ତୀ ପାଳନ ଅବସରରେ ଅନୁଷ୍ଠିତ ଜାତୀୟ ମାନବାଧିକାର ଅଧିବେଶନକୁ ଉଦଘାଟନ କରି ସୋମବାର ସେ ଏହା କହିଛନ୍ତି ।


    ଉପରାଷ୍ଟ୍ରପତି କହିଥିଲେ ଯେ , ମାନବାଧିକାର ଏକ ପ୍ରାକୃତିକ ଅଧିକାର ଯାହାକି ଯେଉଁଥି ପାଇଁ ବିନା ପାତରଅନ୍ତରରେ ସମସ୍ତ ମଣିଷ ହକଦାର । ରାଜ୍ୟ ଗୁଡ଼ିକ ଏ ଦିଗରେ ପ୍ରାଥମିକ କର୍ତ୍ତବ୍ୟ ତୁଲାଇବାକୁ ସେ ପରାମର୍ଶ ଦେଇଥିଲେ । ଭାରତର ସ୍ୱାଧୀନ ଓ ସ୍ୱଚ୍ଛ ବିଚାର ବ୍ୟବସ୍ଥା , ଗଣମାଧ୍ୟମ , ସିଭିଲ ସୋସାଇଟି ଏବଂ ଜାତୀୟ ମାନବାଧିକାର କମିସନ (ଏନଏଚଆରସି) ଭଳି ଅନେକ ସ୍ୱାଧୀନ ମାନବାଧିକାର ସଙ୍ଗଠନଙ୍କ ସମାହାରରେ ଗଠିତ ମାନବାଧିକାର ନିୟମାବଳୀକୁ ସେ ପ୍ରଶଂସା କରିଥିଲେ । ଜାତିସଂଘ ମାନବାଧିକାର ଓ ଆନ୍ତର୍ଜାତିକ ଶ୍ରମ ସଙ୍ଗଠନର ଚୁକ୍ତିନାମା ସହ ଭାରତ ପ୍ରତିବନ୍ଧିତ ବୋଲି ସେ କହିଥିଲେ ।


    ମାନବାଧିକାରର ସୁରକ୍ଷା ପ୍ରହରୀ ଭାବେ ଏନଏଚଆରସିର ଭୂମିକାକୁ ଉପରାଷ୍ଟ୍ରପତି ପ୍ରଶଂସା କରି ଏଥିପାଇଁ ଅଭିଯୋଗର ସଂଖ୍ୟା ବୃଦ୍ଧି ପାଉଥିବା ସେ କହିଥିଲେ । 1993ରେ ଏନଏଚଆରସିକୁ 496ଟି ଅଭିଯୋଗ ମିଳିଥିବା ବେଳେ 2018ରେ 79 , 612ଟି ଅଭିଯୋଗ ମିଳିଛି । ଏହାଦ୍ୱାରା ଏନଏଚଆରସି ପ୍ରତି ଲୋକଙ୍କର ଥିବା ଆସ୍ଥା ପ୍ରମାଣିତ ହୋଇପାରିଛି । ଦାଦନ ଶିଶୁ ଶ୍ରମିକ ଏବଂ ମଣିଷଙ୍କ ଦ୍ୱାରା ମଇଳା ବୋଝ ଉଠାଇବା ପ୍ରଥାକୁ ଲୋପ କରିବା ଦିଗରେ ଏନଏଚଆରସିର ଭୂମିକାକୁ ସେ ଉଲ୍ଲେଖ କରିଲେ ।


    ସମାଜରେ ସମ୍ବେଦଶୀଳ ବର୍ଗ , ବିଶେଷ କରି ମହିଳା ଓ ଶିଶୁମାନଙ୍କ ଅଧିକାର ପ୍ରସଙ୍ଗକୁ ଅଧିକ ଗୁରୁତ୍ୱ ଦେବାକୁ ସେ କହିଥିଲେ । ସ୍ୱାୟତ୍ତ ସଂସ୍ଥାଗୁଡ଼ିକରେ ମହିଳାମାନଙ୍କ ସଂରକ୍ଷଣ ସୁବିଧା ମିଳୁଥିବାରୁ ସେ ସନ୍ତୋଷ ପ୍ରକାଶ କରିବା ସହ ସମ୍ବିଧାନରେ ଲିଙ୍ଗ ସମାନତା ଉଲ୍ଲେଖ ଥିବା ଏବଂ ଦେଶ ଗଠନରେ ‘ ଶକ୍ତିସ୍ୱରୁପିଣୀ ’ ମାନଙ୍କ ଭୂମିକା ଅନସ୍ୱୀକାର୍ଯ୍ୟ ବୋଲି କହିଥିଲେ । ଲିଙ୍ଗ ସମାନତାର ନୀତି ପିଲାମାନଙ୍କୁ ଶିକ୍ଷା ଦେବାକୁ ସେ ଶିକ୍ଷକ ଓ ଅଭିଭାବକମାନଙ୍କୁ ପରାମର୍ଶ ଦେଇଥିଲେ । ମହିଳା ଓ ଶିଶୁମାନଙ୍କ ବିରୋଧରେ ହିଂସା କିମ୍ବା ପାତରଅନ୍ତର କୌଣସି ସଭ୍ୟ ସମାଜ ବରଦାସ୍ତ କରିବ ନାହିଁ ବୋଲି ସେ କହିଥିଲେ ।


    ମାନବାଧିକାରର ସୁରକ୍ଷା ଦିଗରେ ଥିବା କେତେକ ଆହ୍ୱାନକୁ ଉପରାଷ୍ଟ୍ରପତି ଉଲ୍ଲେଖ କରିଥିଲେ । ଭାରତୀୟ ଗଣତନ୍ତ୍ର ପ୍ରତ୍ୟେକ ବ୍ୟକ୍ତିଙ୍କୁ ମତ ଦେବାର ଅଧିକାର ଦେଇଛି ବୋଲି ସେ କହିଥିଲେ । ସେ ଅସନ୍ତୋଷକୁ ସ୍ୱାଗତ କରିଥିଲେ କିନ୍ତୁ ବିଭେଦରେ ଅସହମତି ଜଣାଇଥିଲେ ।


    ଉପରାଷ୍ଟ୍ରପତି ଯୁକ୍ତି ଉପସ୍ଥାପନ କରିଥିଲେ ଯେ , ମାନବାଧିକାର କାହାକୁ ଦେଶ କିମ୍ବା ଜାତି ବିରୋଧରେ କହିବାର ଅଧିକାର ଦେଇନାହିଁ । ଦେଶର ତଥା ନାଗରିକଙ୍କ ସ୍ୱାର୍ଥରେ ଯଦି କୁହାଯିବ ତେବେ ମାନବାଧିକାରର ଶ୍ରେଷ୍ଠ ନିଦର୍ଶନ ହୋଇପାରିବ । ମାନବାଧିକାର ସୁଯୋଗର ଅପବ୍ୟବହାର ଏବେ ବୃଦ୍ଧି ପାଇବାରେ ଲାଗିଥିବା କହି ସେ ଦୁଃଖ ପ୍ରକାଶ କରିଥିଲେ । ସେ କହିଥିଲେ , ମାନବାଧିକାର ସମସ୍ତଙ୍କ ପାଇଁ ଉଦ୍ଦିଷ୍ଟ , ଜଣେ ନିଜ ଅଧିକାର ପାଇଁ ଅନ୍ୟର ଅଧିକାରକୁ କ୍ଷୁଣ୍ଣ କରିପାରିବନି । ଏହି ପରିପ୍ରେକ୍ଷୀରେ ସେ ଆତଙ୍କବାଦକୁ ଘୋର ସମାଲୋଚନା କରିଥିଲେ । ରାଜୀବ ଗାନ୍ଧୀ , ଇନ୍ଦିରା ଗାନ୍ଧୀ ଏବଂ ଅନେକ ବିଧାୟକ ଓ ସାଂସଦ ଏହି ଆତଙ୍କବାଦରେ ବଳି ପଡ଼ିଥିବା ସେ କହିଥିଲେ ।


    ଅଧିବେଶନରେ ଉପସ୍ଥିତ ସଦସ୍ୟମାନଙ୍କୁ ଉପରାଷ୍ଟ୍ରପତି ସ୍ୱାଗତ କରିବା ସହ ସେମାନଙ୍କ ଯୋଗୁ ନିଜ ନିଜ ଦେଶରେ ମାନବାଧିକାରର ସୁରକ୍ଷା ହୋଇପାରିଥିବା କହିଥିଲେ । ମାନବାଧିକାର ଦିଗରେ ଥିବା ଆହ୍ୱାନ ଗୁଡ଼ିକର ସମାଧାନ ଦିଗରେ ଏହି ଅଧିବେଶନ ପ୍ଲାଟଫର୍ମ ଭାବେ ସାବ୍ୟସ୍ତ ହେବ ବୋଲି ସେ ଆଶା ପ୍ରକାଶ କରିଥିଲେ ।


    ଏନଏଚଆରସି ଅଧ୍ୟକ୍ଷ ଜଷ୍ଟିସ ଏଚ.ଏଲ. ଦତ୍ତୁ କହିଥିଲେ ଯେ , ବ୍ୟାପକ ସଚେତନତା , ସାମ୍ବିଧାନିକ ଓ ଆଇନ ବ୍ୟବସ୍ଥାର ସୁଦୃଢ଼ୀକରଣ ଦ୍ୱାରା ମାନବାଧିକାରର ସୁରକ୍ଷା ହୋଇପାରିବ । ଦାରିଦ୍ର୍ୟ , ଲିଙ୍ଗ ଅସମାନତା , ଦାଦନ ଶ୍ରମିକ , ମାନବ ଚାଲାଣ , ଶରଣାର୍ଥୀଙ୍କ ବିସ୍ଥାପନ ଇତ୍ୟାଦି ମାନବାଧିକାରର ସୁରକ୍ଷା ସମ୍ମୁଖରେ ବଡ଼ ଆହ୍ୱାନ ବୋଲି ସେ କହିଥିଲେ ।


    କେନ୍ଦ୍ର ସ୍ୱରାଷ୍ଟ୍ର ସଚିବ ରାଜୀବ ଗଉବା ସତର୍କ କରାଇ ଦେଇଥିଲେ ଯେ , ଆତଙ୍କବାଦ ସହ ଜଡ଼ିତ ଥିବା କେତେକ ଗୋଷ୍ଠୀ ମାନବାଧିକାର ପ୍ରତି ଥିବା ଆମର ପ୍ରତିବଦ୍ଧତାରୁ ଫାଇଦା ଉଠାଇବାକୁ ଉଦ୍ୟମ କରୁଛନ୍ତି । ନିରାପତ୍ତା ବାହିନୀ ଯେପରି ସଂଯମତାର ସହ କାର୍ଯ୍ୟାନୁଷ୍ଠାନ କରୁଛନ୍ତି ତାହା ଉଲ୍ଲେଖ କରି ସେ କହିଥିଲେ ଯେ , ସୁରକ୍ଷା ବାହିନୀର ଆଇନଗତ ଅଧିକାରକୁ ମଧ୍ୟ ଗୁରୁତ୍ୱ ଦିଆଯିବା ଉଚିତ ।


    ସେ କହିଥିଲେ ଯେ , କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟ ମାନବାଧିକାରର ସୁରକ୍ଷା ପାଇଁ ଅନେକ ଗୁଡ଼ିଏ ପଦକ୍ଷେପ ନେଇଛି । ମହିଳା ଓ ଶିଶୁଙ୍କ ସୁରକ୍ଷା ପାଇଁ ଏକ ନୂତନ ଡିଭିଜନ ଗଠକ କରାଯିବା ସହ ଯୌନ ଅପରାଧୀଙ୍କ ଜାତୀୟ ଡାଟାବେସ୍ (ଏନଡିଏସଓ) ପ୍ରସ୍ତୁତ କରାଯାଉଛି । ପ୍ରଭାବିତ ରାଜ୍ୟ ଗୁଡ଼ିକର ଆତଙ୍କବାଦ ପରିସ୍ଥିତି ଉପରେ ମଧ୍ୟ ମନ୍ତ୍ରାଳୟ ସମୀକ୍ଷା କରୁଛି । ସମ୍ପୂର୍ଣ୍ଣ ରାଜ୍ୟ କିମ୍ବା କେତେକ ଅଂଶରୁ ଆର୍ମଡ ଫୋର୍ସେସ୍ ସ୍ପେସାଲ ପାୱାର୍ସ ଆକ୍ଟ ପ୍ରତ୍ୟାହୃତ ହୋଇଛି ।


    ସେ କହିଲେ ଯେ , ଦେଶରେ ସଂସ୍ଥାଗତ ଗଠନରେ ଏନଏଚଆରସିର ସ୍ଥାନ ସ୍ୱତନ୍ତ୍ର । ସମାଜର ପଛୁଆ ବର୍ଗଙ୍କ ସାମାଜିକ ଅର୍ଥନୈତିକ ଅଧିକାର ଆଇନଗତ ନିୟମାବଳୀ ପରିଧି ମଧ୍ୟରେ ରକ୍ଷା ଦିଗରେ ଭାରତ ସର୍ବଦା କାମ କରୁଛି । 2030 ସୁଦ୍ଧା ଏ ଦିଗରେ ଲକ୍ଷ୍ୟ ପୂରଣ ପାଇଁ ଏନଏଚଆରସି ସମେତ ଜାତୀୟ ମହିଳା କମିଶନ , ଅନୁସୂଚିତ ଜାତି ଓ ଜନଜାତି କମିଶନ ଏବଂ ସଂଖ୍ୟାଲଘୁ କମିଶନ ସରକାରଙ୍କୁ ସହାୟତା କରୁଛନ୍ତି ।


    **********


    

    
    (Release ID: 1548257) Visitor Counter : 28