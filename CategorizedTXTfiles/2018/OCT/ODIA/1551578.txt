      ସଡକ ପରିବହନ ଓ ରାଜପଥ ମନ୍ତ୍ରଣାଳୟ

      2019 ଜାନୁଆରୀ 1 ତାରିଖ ପରେ ପଞ୍ଜିକୃତ ହେଉଥିବା ସମସ୍ତ ନୂଆ ଯାନରେ ଜରୁରିକାଳୀନ ସୁଇଚ୍ ଓ ସ୍ଥିତି ଠାବ କରିବା ଟ୍ରାକିଂ ଡିଭାଇସ ଜରୁରି
      Posted On: 31 OCT 2018 5:05PM by PIB Bhubaneshwar


    2019 ଜାନୁଆରୀ 1 ତାରିଖରେ ରିକ୍ସା ଓ ଇ-ରିକ୍ସା ବ୍ୟତୀତ ପଞ୍ଜିକୃତ ହେଉଥିବା ସମସ୍ତ ସାର୍ବଜନିକ ନୂତନ ଗାଡ଼ିରେ ଜରୁରି ସୁଇଚ୍ ସହ ସ୍ଥିତି ଠାବ କରିବା ଭେଇକିଲ ଲୋକେସନ ଟ୍ରାକିଂ ( VLT ) ଲଗାଇବା ବାଧ୍ୟତାମୂଳକ ବୋଲି ସଡ଼କ ପରିବହନ ଓ ରାଜମାର୍ଗ ମନ୍ତ୍ରଣାଳୟ ନିର୍ଦ୍ଦେଶ ଦେଇଛନ୍ତି । ଭିଏଲଟି ସାମଗ୍ରୀ ନିର୍ମାଣ କରୁଥିବା ସଂସ୍ଥା ଯାନଗୁଡ଼ିକୁ ପରବର୍ତ୍ତୀ ସେବା ଉପଲବ୍ଧ କରାଇବେ । ସମସ୍ତ ଯାତ୍ରୀ , ବିଶେଷ କରି ମହିଳା ଯାତ୍ରୀଙ୍କ ସୁରକ୍ଷାକୁ ନିଶ୍ଚିତ କରିବାକୁ ସରକାର ଏହି ପଦକ୍ଷେପ ନେଇଛନ୍ତି ।


    2018 ଡିସେମ୍ବର 31 ତାରିଖ ପୂର୍ବରୁ ପଞ୍ଜିକରଣ ହୋଇଥିବା ସମସ୍ତ ଯାନରେ କେଉଁ ତାରିଖ ସୁଦ୍ଧା ଭିଏଲଟି ଓ ଜରୁରି ସୁଇଚ ଲଗାଯିବ ତାହା ସଂପୃକ୍ତ ରାଜ୍ୟ ଓ କେନ୍ଦ୍ରଶାସିତ ଅଞ୍ଚଳର ସରକାର ସ୍ଥିର କରିବେ । ସମସ୍ତ ରାଜ୍ୟକୁ ମନ୍ତ୍ରଣାଳୟ ପକ୍ଷରୁ ଏ ସମ୍ପର୍କରେ ପରାମର୍ଶ ଦିଆଯାଇଛି ।


    ଗାଡ଼ି ଗୁଡ଼ିକରେ ଭିଏଲଟି ଏବଂ ଜରୁରୀ ସୁଇଚ୍ ଲଗାଯିବା ପାଇଁ 2018 ଅକ୍ଟୋବର 25 ତାରିଖରେ ମନ୍ତ୍ରଣାଳୟ ପକ୍ଷରୁ ଅଧିସୂଚନା ଜାରି କରାଯାଇଛି । ତେବେ ଏହି ନିୟମ ଠିକ୍ ଭାବେ କାର୍ଯ୍ୟକାରୀ କରିବା ଦାୟିତ୍ୱ ରାଜ୍ୟ ଓ କେନ୍ଦ୍ରଶାସିତ ଅଞ୍ଚଳ ସରକାରଙ୍କର । ଗାଡ଼ିଗୁଡ଼ିକୁ ଫିଟନେସ୍ ପ୍ରମାଣ ପତ୍ର ପ୍ରଦାନ ସମୟରେ ଭିଏଲଟି ଓ ଜରୁରିକାଳୀନ ସୁଇଚ୍ ଠିକ୍ ଅଛି କି ନାହିଁ ତାହା ଯାଞ୍ଚ କରିବାକୁ ପରାମର୍ଶ ଦିଆଯାଇଛି ।


    ଭିଏଲଟି ନିର୍ମାତା କିମ୍ବା ରାଜ୍ୟ ସରକାର କିମ୍ବା ଅଧିକୃତ କୌଣସି ସଂସ୍ଥା ଏହି ପ୍ରକ୍ରିୟାର ନିୟନ୍ତ୍ରଣ କେନ୍ଦ୍ର ସ୍ଥାପନ କରିବେ । ରାଜ୍ୟ ଜରୁରି ପ୍ରତିକ୍ରିୟା କେନ୍ଦ୍ର , ପରିବହନ ବିଭାଗ କିମ୍ବା ଆଞ୍ଚଳିକ ପରିବହନ କାର୍ଯ୍ୟାଳୟ , ସଡ଼କ ପରିବହନ ଓ ରାଜମାର୍ଗ ମନ୍ତ୍ରଣାଳୟ ଏବଂ ଏହାଦ୍ୱାରା ସ୍ୱୀକୃତପ୍ରାପ୍ତ ସଂସ୍ଥା , ଟେଷ୍ଟିଂ ସେଣ୍ଟର , ପରମିଟଧାରୀ ତଥା ବାହନ ପୋର୍ଟାଲକୁ ଏହି ନିୟନ୍ତ୍ରଣ କେନ୍ଦ୍ରରୁ ତଥ୍ୟ ପାଇପାରିବେ ।


    ନିର୍ଦ୍ଧାରିତ ଗତିଠାରୁ ଅଧିକ ବେଗରେ ଗାଡ଼ିଗୁଡ଼ିକର ଚଳାଚଳ , ବିଭିନ୍ନ ଯନ୍ତ୍ରାଂଶର ସ୍ଥିତି , ଗାଡ଼ି ସଂସ୍ଥା ଇତ୍ୟାଦି ବାବଦରେ ନିୟନ୍ତ୍ରଣ କେନ୍ଦ୍ର ରାଜ୍ୟଗୁଡ଼ିକୁ ସୂଚନା ପ୍ରଦାନ କରିବ ।


    *************

    
    
    (Release ID: 1551578) Visitor Counter : 17