      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଅକ୍ଟୋବର 3, 2018 ଦିନ ୟୁଏନଇପିର “ଚାମ୍ପିଅନ୍ ଅଫ୍ ଦି ଆର୍ଥ” ପୁରସ୍କାର ପ୍ରଦାନ ଉତ୍ସବରେ ପ୍ରଧାନମନ୍ତ୍ରୀଙ୍କ ଅଭିଭାଷଣ
      Posted On: 03 OCT 2018 7:16PM by PIB Bhubaneshwar


    ମିଳିତ ଜାତିସଂଘର ମହାସଚିବ ମହାମହିମ ଆଣ୍ଟୋନିଓ ଗୁଟେରସଜୀ , ମନ୍ତ୍ରୀ ପରିଷଦର ମୋର ସହଯୋଗୀ ସୁଷମା ସ୍ୱରାଜ ଜୀ , ଡକ୍ଟର ହର୍ଷବର୍ଦ୍ଧନଜୀ , ଡକ୍ଟର ମହେଶ ଶର୍ମା , ମିଳିତ ଜାତିସଂଘ ପର୍ଯ୍ୟାବରଣ କାର୍ଯ୍ୟକ୍ରମର କାର୍ଯ୍ୟନିର୍ବାହୀ ନିର୍ଦ୍ଦେଶକ ଏରିକ୍ ସୋଲହେମ୍ , ଦେଶ ବିଦେଶରୁ ଏଠାରେ ଉପସ୍ଥିତ ଥିବା ଅତିଥିବୃନ୍ଦ ,


    ଭଦ୍ରମହିଳା ଓ ଭଦ୍ରବ୍ୟକ୍ତିଗଣ , ମୁଁ ଏହି ସମ୍ମାନ ପାଇଁ ମିଳିତ ଜାତିସଂଘକୁ ହୃଦୟର ସହ କୃତଜ୍ଞତା ଜ୍ଞାପନ କରୁଛି । ଆମମାନଙ୍କ ପାଇଁ ଏହା ଏକ ବିଶେଷ ଗର୍ବର କଥା ଯେ ଏହି କାର୍ଯ୍ୟକ୍ରମର ଆୟୋଜନ ଭାରତ ଭୂଇଁରେ ହେଉଛି ଏବଂ ଏଥିପାଇଁ ମିଳିତ ଜାତିସଂଘର ମହାସଚିବ ସ୍ୱୟଂ ଏଠାକୁ ଆସିଛନ୍ତି । ପୁଣି ଏରିକ୍ ଏବଂ ତାଙ୍କର ପୁରା ଟିମ୍ ଏଠାକୁ ଆଗମନ କରିଛନ୍ତି । ଏବଂ ଯାହା କି ମୁଁ ପୂର୍ବରୁ କହିଛି , ଏ ସମ୍ମାନ ପର୍ଯ୍ୟାବରଣ ସୁରକ୍ଷା ପାଇଁ ଭାରତର 125 କୋଟି ଜନତାଙ୍କ ପ୍ରତିବଦ୍ଧତାର ପରିଣାମ । ଚାମ୍ପିଅନ୍ ଅଫ୍ ଦି ଆର୍ଥ ପୁରସ୍କାର ଭାରତର ଏହି ନିତ୍ୟ ନୂତନ ଚିର ପୁରାତନ ପରମ୍ପରାକୁ ସମ୍ମାନ ପ୍ରଦାନ ସଙ୍ଗେ ସମାନ । ଭାରତୀୟମାନେ ପ୍ରକୃତିରେ ପରମାତ୍ମାକୁ ଦେଖିଛନ୍ତି । ସେମାନେ ସୃଷ୍ଟିର ମୂଳ ପଞ୍ଚତତ୍ତ୍ୱ ଯଥା - ପୃଥ୍ୱୀ , ଅକାଶ , ଅଗ୍ନି , ଜଳ , ବାୟୁ , ଏହାର ଅଧିଷ୍ଠାନକୁ ଆହ୍ୱାନ କରିଛନ୍ତି । ଏହା ବଣ ଜଙ୍ଗଲରେ ବସବାସ କରୁଥିବା ସେଇ ଆଦିବାସୀ ଭାଇ ଓ ଭଉଣୀଙ୍କ ପ୍ରତି ସମ୍ମାନ ଯେଉଁମାନେ ନିଜ ଜୀବନ ଠାରୁ ବଳି ଜଙ୍ଗଲକୁ ଭଲ ପାଇଥାନ୍ତି । ଏହା ଭାରତର ସେହି ମତ୍ସ୍ୟଜୀବୀଙ୍କ ପ୍ରତି ସମ୍ମାନ ଯେଉଁମାନେ ସମୁଦ୍ର ଏବଂ ନଦୀମାନଙ୍କରେ ସେତିକି ମାଛ ମାରିଥାନ୍ତି , ଯେତିକି ସେମାନଙ୍କ ଅର୍ଥ ଉପାର୍ଜନ ସକାଶେ ଆବଶ୍ୟକ ହୋଇଥାଏ । ଏହା ସେହି ଲୋକମାନଙ୍କ ପାଇଁ ଉଦ୍ଦିଷ୍ଟ ସମ୍ଭବତଃ ସେମାନେ ସ୍କୁଲ କଲେଜକୁ ଯାଇନଥାଇପାରନ୍ତି , କିନ୍ତୁ ସେମାନେ ସେହି ମାଛମାନଙ୍କୁ ପ୍ରଜନନ ମାସରେ ମାଛମାନଙ୍କ ଉପକାର କରିଥାନ୍ତି , ସମୁଦ୍ରକୁ ଯିବା କାର୍ଯ୍ୟ ବନ୍ଦ କରିଦେଇଥାନ୍ତି । ନିଜ କୌଳିକ କାର୍ଯ୍ୟକୁ ବନ୍ଦ ରଖିଥାନ୍ତି । ଏହା ଭାରତର ସେହି କୋଟି କୋଟି କୃଷକମାନଙ୍କ ପ୍ରତି ସମ୍ମାନ , ଯେଉଁମାନଙ୍କ ପାଇଁ ଋତୁଚକ୍ର ହେଉଛି ଜୀବନଚକ୍ର । ଯେଉଁମାନେ ଏହି ମାଟିକୁ ନିଜ ପ୍ରାଣଠାରୁ ବଳି ପ୍ରିୟ ବୋଲି ହେତୁ କରିଥାନ୍ତି । ଏହା ଭାରତର ସେହି ମହାନ ନାରୀମାନଙ୍କ ପ୍ରତି ସମ୍ମାନ ଯେଉଁମାନଙ୍କ ପାଇଁ ପୁନଃବ୍ୟବହାର ଏବଂ ପୁନଃଚକ୍ରଣ ଦୈନନ୍ଦିନ ଜୀବନର ଅଂଶ ହୋଇ ରହିଛି । ଯେଉଁମାନେ ବୃକ୍ଷର ସେବା କରନ୍ତି , ଯେତେବେଳେ ତୁଳସୀ ପତ୍ର ଛିଣ୍ଡାନ୍ତି ତାକୁ ଗଣି ଗଣି ଛିଣ୍ଡାନ୍ତି । ଯେଉଁମାନେ ପିମ୍ପୁଡ଼ିକୁ ବି ଅନ୍ନଦାନ ପୂଣ୍ୟ ବୋଲି ମାନିଥାନ୍ତି । ଏହା ଭାରତରେ ପ୍ରକୃତି ଏବଂ ପର୍ଯ୍ୟାବରଣର ସୁରକ୍ଷା ପାଇଁ ନିଜର ଜୀବନକୁ ସମର୍ପିତ କରିବା ଭଳି ଘଟଣା ଏବଂ ଏହି ଭଳି ଅସଂଖ୍ୟ ଚେହେରାଙ୍କ ପାଇଁ ଏହି ସମ୍ମାନ ଉଦ୍ଦିଷ୍ଟ । ଯେଉଁମାନେ ଲାଭ , କ୍ଷତି , ସୁଖ , ସମୃଦ୍ଧିର ଚିନ୍ତା ନକରି କେଉଁ ଦୂର ଦୂରାନ୍ତ ଗାଁରେ , କେଉଁ ବସ୍ତିରେ , କେଉଁ ପାହାଡ଼ି ଇଲାକାରେ , କେଉଁ ଆଦିବାସୀ ପଲ୍ଲୀରେ ବର୍ଷ ବର୍ଷ ଧରି କାର୍ଯ୍ୟ କରି ଆସୁଛନ୍ତି । ମୁଁ ଏହି ସମ୍ମାନ ପାଇଁ ଆପଣମାନଙ୍କୁ ସମସ୍ତଙ୍କୁ ହୃଦୟରୁ ପୁଣି ଥରେ କୃତଜ୍ଞତା ବ୍ୟକ୍ତ କରୁଛି ।


    ଭାରତ ପାଇଁ ଏହା ଦୋହରା ସମ୍ମାନ ବୋଲି ମୁଁ ଭାବୁଛି । ଏହାର କାରଣ ହେଲା ଯେ କୋଚ୍ଚି ଏୟାରପୋର୍ଟକୁ ବି ସମ୍ମାନ ମିଳିଛି । ଏହା ପୋଷଣୀୟ ଶକ୍ତି ପାଇଁ ଆମର ବଚନବଦ୍ଧତାର ପ୍ରତୀକ । ଏହି ଅବସରରେ ମୁଁ ସେହିସବୁ ସାଥୀମାନଙ୍କୁ , ସଂସ୍ଥାଙ୍କୁ ସାଧୁବାଦ ଜଣାଉଛି , ଯେଉଁମାନେ ପୃଥକ ପୃଥକ୍ ବର୍ଗରେ ଏହିସବୁ ପୁରସ୍କାର ଲାଭ କରିଛନ୍ତି । ବିଶ୍ୱର ଭିନ୍ନ ଭିନ୍ନ ରାଷ୍ଟ୍ରଙ୍କୁ ଏହି ପୁରସ୍କାର ମିଳିଛି । ସାଥୀଗଣ , ମୁଁ ପର୍ଯ୍ୟାବରଣ ଏବଂ ପ୍ରକୃତିକୁ ନେଇ ଭାରତୀ ଦର୍ଶନର କଥା ଏଇଥିପାଇଁ କହୁଛି , କାରଣ ଜଳବାୟୁ ଓ ବିପର୍ଯ୍ୟୟର ସଂସ୍କୃତି ସହ ପ୍ରତ୍ୟକ୍ଷ ସଂପର୍କ ରହିଛି । ଜଳବାୟୁ ଚିନ୍ତା ଯେ ’ ପର୍ଯ୍ୟନ୍ତ ସଂସ୍କୃତିର ଅଂଶ ହେବନାହିଁ ସେପର୍ଯ୍ୟନ୍ତ ବିପର୍ଯ୍ୟୟରୁ ବର୍ତ୍ତିବା ମୁସ୍କିଲ କଥା ହେବ । ପର୍ଯ୍ୟାବରଣ ପ୍ରତି ଭାରତର ସଂବେଦନାକୁ ଆଜି ବିଶ୍ୱ ସ୍ୱୀକାର କରୁଛି । କିନ୍ତୁ ମୁଁ ଯାହା ପୂର୍ବରୁ କହିଥିଲି ହଜାର ହଜାର ବର୍ଷ ଧରି ଆମର ଜୀବନ ଶୈଳୀର ଏହା ଅବିଚ୍ଛେଦ୍ୟ ଅଂଗ ହୋଇ ରହିଆସିଛି । ଏବଂ ଏବେ ସୁଷମା ଜୀ ଏହି କଥା ଉଲ୍ଲେଖ କରିଥିଲେ । ଆମେ ସେହି ସମାଜର ଅଂଶବିଶେଷ ଯେଉଁଠି ସକାଳୁ ଉଠିଲେ ସର୍ବପ୍ରଥମେ ଧରିତ୍ରୀ ମାତା ଠାରୁ କ୍ଷମା ମଗାଯାଇଥାଏ । କାରଣ ଏହା ଉପରେ ଆମେ ନିଜ ପାଦ ରଖିବାକୁ ଯାଉଛୁ । ଏକ ପ୍ରକାର ନିଜର ବୋଝ ଧରିତ୍ରୀ ଉପରେ ପକାଇବାକୁ ଯାଉଛୁ । ଆମର ଏଠାରେ କୁହାଯାଇଛି-


    ସମୁଦ୍ର ବସନେ ଦେବୀ ପର୍ବତ ସ୍ତନ ମଣ୍ଡିତେ


    ବିଷ୍ଣୁ ପତ୍ନୀ ନମସ୍ତୁଭ୍ୟଂ ପାଦସ୍ପର୍ଶଂ କ୍ଷମ ଶ୍ଵ ମେବ । ।


    ଏହାର ଅର୍ଥ ହେଲା ସମୁଦ୍ରରୂପୀ ବସ୍ତ୍ର ଧାରଣ କରିଥିବା , ପର୍ବତ ରୂପୀ ଶରୀରବାଲା ଭଗବାନ ବିଷ୍ଣୁଙ୍କ ପତ୍ନୀ , ହେ ଭୂମିଦେବୀ ମୁଁ ଆପଣଙ୍କୁ ନମସ୍କାର କରୁଛି । ମୋତେ କ୍ଷମା କର , କାରଣ ମୁଁ ଆପଣଙ୍କୁ ନିଜର ପାଦରେ ସ୍ପର୍ଶ କରୁଛି । ବୃକ୍ଷଲତାକୁ ପୂଜା କରିବା , ଋତୁ ଅନୁସାରେ ବ୍ରତ ଓ ଉତ୍ସବ ପାଳିବା ଏହା ହେଉଛି ସମ୍ବେଦନା ଯାହା ଆମର ଜୀବନର ଅଂଶବିଶେଷ । ଆମେ ସଦାବେଳେ ପ୍ରକୃତିକୁ ସଜୀବ ବୋଲି ମାନିଥାଉ । ଏବଂ କେବଳ ସଜୀବ ମାନିନଥାଉ , ସହଜୀବ ବୋଲି ବି ହେତୁ କରିଥାଉ । ପ୍ରକୃତିର ସହ ଏଭଳି କଥା ଏବଂ ସଂପର୍କର ସହ ସମଗ୍ର ବ୍ରହ୍ମାଣ୍ଡର ମଙ୍ଗଳ କାମନା କରିବା ଆମର ଏଠାରେ ସର୍ବୋପରି ଗ୍ରହଣ କରାଯାଇଛି । ଯଜୁର୍ବେଦରେ ସେଇଥିପାଇଁ କୁହାଯାଇଛି-


    ଓଁ ଦ୍ୟୌଃ ଶାନ୍ତିରନ୍ତରୀକ୍ଷଂ ଶାନ୍ତି ,


    ପୃଥିବୀ ଶା ନ୍ତି ରାପଃ ଶା ନ୍ତି ରୋଷଧୟଃ ଶାନ୍ତିଃ ।


    ବନସ୍ପତୟ! ଶା ନ୍ତିର୍ବିଶ୍ୱେ ଦେବାଃ ଶାନ୍ତର୍ବ୍ରହ୍ମ ଶା ନ୍ତିଃ ,


    ସର୍ବ ଶାନ୍ତିଃ , ଶାନ୍ତିରେବ ଶାନ୍ତିଃ , ସା ମା ଶାନ୍ତି ରେ ଧି । ।


    ଓଁ ଶାନ୍ତିଃ , ଶାନ୍ତିଃ , ଶାନ୍ତିଃ । ।


    ସାଥୀଗଣ , ସଂସ୍କୃତର ଏହି ଶ୍ଳୋକରେ ପରମାତ୍ମାଙ୍କୁ ପ୍ରାର୍ଥନା କରାଯାଇଛି ଯେ ବାୟୁରେ ଶାନ୍ତି ଆସୁ , ଅନ୍ତରୀକ୍ଷରେ ଶାନ୍ତି ବିରାଜମାନ କରୁ , ପୃଥିବୀ ପୃଷ୍ଠରେ ଶାନ୍ତି ରହୁ , ଜଳରେ ଶାନ୍ତି ରହୁ , ଔଷଧି ଶାନ୍ତିରେ ରହୁ , ବନସ୍ପତିରେ ଶାନ୍ତି ବିରାଜମାନ କରୁ , ବିଶ୍ୱରେ ଶାନ୍ତି ପ୍ରସାରିତ ହେଉ , ସମସ୍ତ ଦେବତାଗଣ ଶାନ୍ତିରେ ରହିଥାନ୍ତୁ । ସମଗ୍ର ବିଶ୍ୱର ଶାନ୍ତି ପାଇଁ ଏହି ମନ୍ତ୍ରରେ ଆହ୍ୱାନ କରାଯିବା ବିନା ଆମର କୌଣସି ଯଜ୍ଞ ଅନୁଷ୍ଠାନ ପୂର୍ଣ୍ଣ ହୋଇନଥାଏ । ଯେପର୍ଯ୍ୟନ୍ତ ଏହା ହୋଇନଥାଏ ସେପର୍ଯ୍ୟନ୍ତ ଏହା ଅସଂପୂର୍ଣ୍ଣ । ପୁଣି ସେତିକି ନୁହେଁ , ସ୍ୱୟଂ ଈଶ୍ୱରଙ୍କୁ ଯେତେବେଳେ ନିଜର ପରିଚୟ ଦିଆ ଯାଇଥାଏ ନିଜର ବିସ୍ତାରର ବର୍ଣ୍ଣନା କରାଯାଇଥାଏ । ସେତେବେଳେ ସ୍ୱୟଂ ଈଶ୍ୱର କହନ୍ତି-


    ଶ୍ରୋତସ୍ୟ ଅସମୀ ଜାହ୍ନବୀ ,


    ସଂସାର ଅସମୀ ସାଗର


    ଅଥାତ୍ , ମୁଁ ହିଁ ଜଳାଶୟ ଅଟେ , ମୁଁ ହିଁ ନଦୀ ଅଟେ ଏବଂ ମୁଁ ହିଁ ସମୁଦ୍ର ଅଟେ । ସେଥିପାଇଁ ଯେଉଁ ସମ୍ମାନ ଆଜି ଆପଣମାନେ ଦେଇଛନ୍ତି ଭାରତର ଜନତା ଏବଂ ଏହାର ନାଗରିକଙ୍କ ଆସ୍ଥାକୁ ଆପଣ ସମ୍ମାନିତ କରିଛନ୍ତି ।


    ସାଥୀଗଣ , ଭାରତର ଅର୍ଥବ୍ୟବସ୍ଥା ଆଜି କ୍ଷିପ୍ର ଗତିରେ ଆଗକୁ ବଢ଼ିବାରେ ଲାଗିଛି । ପ୍ରତି ବର୍ଷ କୋଟି କୋଟି ଲୋକ ଭୀଷଣ ଦାରିଦ୍ର୍ୟର ସ୍ଥିତିରୁ ମୁକ୍ତ ହୋଇ ଆଗକୁ ଆଗେଇ ଚାଲିଛନ୍ତି । ବିକାଶର ଏହି ଗତିକୁ ଆହୁରି କ୍ଷିପ୍ର କରିବା ସକାଶେ ଆମେ ସଂପୂର୍ଣ୍ଣ ସମର୍ପିତ । ତାହା ଏଇଥିପାଇଁ ନୁହେଁ ଯେ ଆମେ କାହା ସହ ମୁକାବିଲା କରିବାକୁ ଚାହୁଁ କିମ୍ବା ଆମେ ସମ୍ପନ୍ନ ହେବାକୁ ବ୍ୟାକୁଳ ଏବଂ ଆମର ସେଥିପାଇଁ ମନରେ ଲୋଭ ଅଛି । ବରଂ ଏଇଥିପାଇଁ ଯେ ଜନସଂଖ୍ୟାର ଏକ ବଡ଼ ଅଂଶକୁ ଦାରିଦ୍ର୍ୟର ସେହି ଦମ୍ ସହିବା ସକାଶେ ଆମେ ସେମାନଙ୍କୁ କଦାପି ପଛରେ ଛାଡ଼ିଦେଇ ପାରିବୁନାହିଁ । ସେମାନଙ୍କୁ ଗରିମାପୂର୍ଣ୍ଣ ଜୀବନ ଦେବା ଆମ ସମସ୍ତଙ୍କ ଦାୟିତ୍ୱ । ବିଶ୍ୱର ଅନେକ ଦେଶରେ ସର୍ବପ୍ରଥରେ ଗରିବ ହିଁ ପ୍ରକୃତିର ଆଖିବୁଜା ଦୋହନର ଦୁଃଷ୍ପରିଣାମର ଶିକାର ହୋଇଥାଏ । ମରୁଡ଼ି ଏବଂ ବନ୍ୟାର ଗମ୍ଭୀରତା ବର୍ଷ ପରେ ବର୍ଷ ତାକୁ ସହିବାକୁ ପଡ଼ିଥାଏ । ଏବଂ ସେଥିରେ ସର୍ବାଧିକ ଚିନ୍ତାଗ୍ରସ୍ତ ତାକୁ ହିଁ ହେବାକୁ ପଡ଼ିଥାଏ ଯାହା ନିକଟରେ ସୀମିତ ସଂସାଧନ ମାତ୍ର ଥାଏ । ଏବଂ ସେଇ ହେଲା ଗରିବ । ବର୍ତ୍ତମାନ ଏତେ ବିଶାଳ ଜନସଂଖ୍ୟାବିଶିଷ୍ଟ ଏକ ରାଷ୍ଟ୍ରରେ ପର୍ଯ୍ୟାବରଣ ଉପରେ , ପ୍ରକୃତି ଉପରେ ଅତିରିକ୍ତ ଚାପ ନପକାଇ ବିକାଶର ଅବସରକୁ ଯୋଡ଼ିବା ସକାଶେ ସାହାରର ଆବଶ୍ୟକତା ରହିଛି । ହାତ ସହ ହାତ ମିଳାଇବାର ଆବଶ୍ୟକତା ରହିଛି । ସେଥିପାଇଁ ପ୍ୟାରିସରେ ବି ମୁଁ ଏହି କଥା ଉପରେ ଗୁରୁତ୍ୱ ଆରୋପ କରିଥିଲି ଏବଂ ମୁଁ ଗୋଟିଏ ଶବ୍ଦ ବିଶ୍ୱ ସମ୍ମୁଖରେ ପ୍ରସ୍ତୁତ କରିଥିଲି ମୁଁ ସେଠାରେ କହିଥିଲି ଯେ ଜଳବାୟୁ ନ୍ୟାୟ “ କ୍ଲାଇମେଟ ଜଷ୍ଟିସ ” ର ଆହ୍ଵାନକୁ ନ୍ୟାୟସଙ୍ଗତ ଭାବେ ମୁକାବିଲା କରିବା ସୁନିଶ୍ଚିତ କରିବା ବିନା ଆମେ ଏଭଳି ପରିସ୍ଥିତିରୁ ବାହାରକୁ ବାହାରି ପାରିବା ନାହିଁ । ମୋତେ ଏକଥା ଦେଖି ଖୁସି ଲାଗୁଛି ଯେ ପ୍ୟାରିସ ବୁଝାମଣାରେ ଏହି କଥାକୁ ବିଶ୍ୱ ମାନିଛି ଏବଂ ଜଳବାୟୁ ନ୍ୟାୟକୁ ନେଇ ପ୍ରତିବଦ୍ଧତା ପ୍ରଦର୍ଶନ କରିଛି । କିନ୍ତୁ ଏହାକୁ ବାସ୍ତବତାରେ ପରିଣତ କରିବା ସକାଶେ ଆମକୁ ଆଜି ବି ବହୁତ କିଛି କରିବାକୁ ବାକିଅଛି ଏବଂ ତାହା ଯଥାଶୀଘ୍ର କରାଯିବା ଦରକାର ।


    ଏଠାରେ ଉପସ୍ଥିତ ମହାମହୀମ ଆଣ୍ଟୋନିଓ ଗୁଟେରସ ବିଶେଷ ଭାବେ ଉପସ୍ଥିତ ଅଛନ୍ତି ଏବଂ ଆମେମାନେ ତାଙ୍କ ନିକଟରେ କୃତଜ୍ଞ ଯେ ସେ ସମୟର ଏହି ଆବଶ୍ୟକତାକୁ ଭଲଭାବେ ହୃଦୟଙ୍ଗମ କରିଛନ୍ତି । ସେ କ୍ୟୋଟୋ ପ୍ରୋଟୋକଲର ଦ୍ୱିତୀୟ ପ୍ରତିବଦ୍ଧତା ଅବଧିର ସ୍ୱୀକୃତି ପ୍ରକ୍ରିୟା ଏବଂ ପୋଷଣୀୟ ବିକାଶ ଲକ୍ଷ୍ୟର ପ୍ରବର୍ତ୍ତନରେ କ୍ଷିପ୍ରତା ଆଣିବା ସକାଶେ ଯଥେଷ୍ଟ ପ୍ରୟାସ କରୁଛନ୍ତି । ଏବଂ ସେଥିପାଇଁ ଆମେ ଭାରତରେ ସମସ୍ତଙ୍କର ବିକାଶର ମନ୍ତ୍ର ଉପରେ ଧ୍ୟାନ କେନ୍ଦ୍ରିତ କରି ଆଗକୁ ବଢ଼ିଚାଲିଛୁ । ଯେତେବେଳେ ମୁଁ ସମସ୍ତଙ୍କ ବିକାଶ କଥା କହୁଛି , ସେତେବେଳେ ଏଥିରେ ପ୍ରକୃତି ବି ସାମିଲ ରହିଚି । ଏବଂ ସେଥିରେ ସମସ୍ତଙ୍କ ସହଯୋଗ ଅର୍ଥାତ୍ 125 କୋଟି ଦେଶବାସୀଙ୍କ ସକ୍ରିୟ ଭାଗୀଦାରୀ ସକାଶେ ଆହ୍ୱାନ କରେ ।


    ସାଥୀଗଣ , ଆମର ଅର୍ଥ ବ୍ୟବସ୍ଥା ପାଇଁ ଗାଁ ଏବଂ ସହର ଉଭୟ ମହତ୍ୱପୂର୍ଣ ସ୍ତମ୍ଭ । ଆମର ଏଠାରେ ରୋଜଗାରର ଏକ ବଡ଼ ଅଂଶ ଗାଁ ଅର୍ଥାତ୍ କ୍ଷେତ ସହ ଯୋଡ଼ି ହୋଇରହିଛି । ତେଣୁ ଆମର ସହର , ସେବା ଏବଂ ଉତ୍ପାଦନ ଅର୍ଥାତ ଶିଳ୍ପର ହବ୍ ବା ପ୍ରାଣକେନ୍ଦ୍ର ପାଲଟିଛି । ଏବଂ ସେଇଥିପାଇଁ ସରକାର ସାମଗ୍ରିକ ପଦକ୍ଷେପର ସହ କାର୍ଯ୍ୟ କରୁଛନ୍ତି । ଦେଶର ବର୍ତ୍ତମାନ ଏବଂ ଭବିଷ୍ୟତ ପାଇଁ ସରକାର ପ୍ରତ୍ୟେକ ନୀତିରେ ସବୁଜ ସୁନ୍ଦର ଏବଂ ସ୍ୱଚ୍ଛ ପର୍ଯ୍ୟାବରଣ ଉପରେ ଗୁରୁତ୍ୱ ଆରୋପ କରୁଛନ୍ତି । ବନ୍ଧୁଗଣ , ଆମର ଗାଁ ସଦାବେଳେ ପର୍ଯ୍ୟାବରଣ ପ୍ରତି ସଚେତନ ରହିଆସିଛି । ଏହା ପ୍ରକୃତି ସହ ଯୋଡ଼ି ହୋଇ ରହିଛି । ଗତ ଚାରି ବର୍ଷଭିତରେ ଆବର ଏଠାରେ ଗାଁ ନିଜର ସେହି ଶାଶ୍ୱତ ଶକ୍ତିକୁ ଆହୁରି ବିସ୍ତାରିତ କରିଛି । ଗାଁରେ ହିଁ ବର୍ଜ୍ୟରୁ ସଂପଦ ଏବଂ ବର୍ଜ୍ୟରୁ ଶକ୍ତି ଭଳି ବାୟୋ ପ୍ରୟାସ ଆରମ୍ଭ ହୋଇଛି । ସେଥିରୁ ଜୈବ ଇନ୍ଧନ ପାଇବା ସକାଶେ ପ୍ରୟାସ ଆରମ୍ଭ ହୋଇଛି । ଜୈବ ଫାର୍ମ ଠାରୁ ଆରମ୍ଭ କରି ମୃତ୍ତିକା ସ୍ୱାସ୍ଥ୍ୟ କାର୍ଡ଼ ଏବଂ ପ୍ରତି ବୁନ୍ଦାରୁ ଅଧିକ ଶସ୍ୟ ଉତ୍ପାଦନକୁ ପ୍ରୋତ୍ସାହନ ଦିଆଯାଉଛି । ତଦ୍ୱାରା ଆମର ମୃତ୍ତିକା ଏବଂ ଜଳସ୍ରୋତକୁ ବିଷାକ୍ତ ହେବାରୁ ମୁକ୍ତି ମିଳୁଛି । ଏବଂ ପାଣିର ଉପଯୁକ୍ତ ଉପଯୋଗ ଭାବନା ଲୋକମାନଙ୍କ ଭିତରେ ପ୍ରବଳ ହେବାରେ ଲାଗିଛି । ଯେତେବେଳେ ଆମେ ଶିଳ୍ପ ଓ ଉତ୍ପାଦନର କଥା କହୁଛେ , ସେତେବେଳେ ତ ଆମର ଲକ୍ଷ୍ୟ – ଶୂନ ତ୍ରୁଟି, ଶୂନ ପ୍ରଭାବ (ଜିରୋ ଡ଼ିଫେକ୍ଟ , ଜିରୋ ଇଫେକ୍ଟ) ଉପରେ କେନ୍ଦ୍ରୀତ ହେବା ଆବଶ୍ୟକ । ଯେତେବେଳେ ଆମେ କୃଷି କଥା କହୁଛେ , ସେତେବେଳେ ଆମର ଲକ୍ଷ୍ୟ ପ୍ରତି ବୁନ୍ଦା ଅଧିକ ଅମଳ ଉପରେ କେନ୍ଦ୍ରୀତ ହେବା ଦରକାର ।


    ସାଥୀଗଣ , ଆଜି ଭାରତ ବିଶ୍ୱର ସେହିସବୁ ଦେଶମାନଙ୍କ ଭିତରେ ଗଣିତ ହେଉଛି , ଯେଉଁଠି ସର୍ବାଧିକ ଗତିରେ ସହରୀକରଣ ହେଉଛି । ଏଥିରେ ଆମର ସହରୀ ଜୀବନକୁ ସ୍ମାର୍ଟ ଏବଂ ପୋଷଣୀୟ ବନାଇବା ଉପରେ ମଧ୍ୟ ଆମେ ଧ୍ୟାନ ହେଉଛୁ । ଆଜି ଦେଶବ୍ୟାପୀ ଯେଉଁ ପରବର୍ତ୍ତୀ ପିଢ଼ିର ସଂସାଧନର ଆବଶ୍ୟକତା ପଡ଼ୁଛି ଏବଂ ପୋଷଣୀୟ ପର୍ଯ୍ୟାବରଣ ଏବଂ ସମାବେଶୀ ବିକାଶ ଲକ୍ଷ୍ୟର ସହ ଏହା ଗଢ଼ାଯାଉଛି । ଆଜି ଭାରତରେ ଏକଶହ ସ୍ମାର୍ଟ ସହର ଦ୍ରୁତ ଗତିରେ ନିର୍ମାଣ ଚାଲିଛି । ବର୍ଜ୍ୟନାଳ ଠାରୁ ନେଇ ସର୍ଭେଲାନ୍ସ ବ୍ୟବସ୍ଥା ପର୍ଯ୍ୟନ୍ତ ସକଳ ପ୍ରକାର ସ୍ମାର୍ଟ ବ୍ୟବସ୍ଥା ପାଇଁ ପ୍ରସ୍ତୁତି ଚାଲିଛି । ସ୍ଥାନୀୟ ଲୋକମାନଙ୍କ ସହ ପରାମର୍ଶ କରି ସେହି ଆଧାରରେ ସର୍ବାଧୁନିକ ପ୍ରଯୁକ୍ତିର ପ୍ରୟୋଗ ଏବଂ ଅକ୍ଷୟ ଶକ୍ତି ଦ୍ୱାର ଏହି ସବୁ ବ୍ୟବସ୍ଥା ଆଧାରିତ ହୋଇଛି । ଦେଶର ଜାତୀୟ ରାଜପଥ ଏକ୍ସପ୍ରେସୱେକୁ ପର୍ଯ୍ୟାବରଣ ଅନୁକୂଳ କରାଯାଉଛି । ସେଥିସହ ଗ୍ରୀନ କରିଡ଼ରର ବିକାଶ ଘଟାଯାଉଛି । ନୂତନ ରାଜମାର୍ଗ ସହ ବିକାଣିତ ହେଉଥିବା ଅନ୍ୟାନ୍ୟ ସୁବିଧାଗୁଡ଼ିକର ସମସ୍ତ ଶକ୍ତି ଚାହିଦାକୁ ସୌରଶକ୍ତି ସହ ଯୋଡ଼ାଯାଉଛି । ପୁଣି ରେଳବାଇକୁ ଜୀବାଷ୍ମ ଶକ୍ତି ଉପରେ ନିର୍ଭରଶୀଳତାକୁ ଦ୍ରୁତ ମାତ୍ରାରେ କମ୍ କରାଯାଉଛି ।


    ସାଥୀଗଣ , ଆଜି ଭାରତରେ ଘରେ ଘରେ ଏବଂ ପ୍ରତି ଗଳିରେ , ସରକାରୀ କାର୍ଯ୍ୟାଳୟ ଠାରୁ ନେଇ ସଡ଼କ ପାର୍ଶ୍ଵରେ ଏବଂ ବନ୍ଦର ଠାରୁ ନେଇ ବିମାନ ବନ୍ଦରମାନଙ୍କରେ ଜଳ ଓ ଶକ୍ତି ସଂରକ୍ଷଣ ବ୍ୟବସ୍ଥା ମୁତୟନ କରାଯାଇଛି । ଏଲଇଡ଼ି ବଲ୍ବ ଠାରୁ ନେଇ ବର୍ଷ ଜଳ ଅମଳ ପର୍ଯ୍ୟନ୍ତ ପ୍ରତ୍ୟେକ ସ୍ତରରେ ପ୍ରଯୁକ୍ତିକକୁ ପ୍ରେତ୍ସାହନ ପ୍ରଦାନ କରାଯାଉଛି । କେବଳ ସେତିକି ନୁହେଁ ଘରେ ରୋଷେଇଘର ଠାରୁ ନେଇ ପରିବହନ ସେକ୍ଟର ପର୍ଯ୍ୟନ୍ତ ସ୍ୱଚ୍ଛ ଇନ୍ଧନଭିତ୍ତିକ କରିବା ସକାଶେ ଆମେ ଅତି ତତ୍ପରତାର ସହ କାର୍ଯ୍ୟ କରୁଛୁ । ବିଗତ ଚାରି ବର୍ଷ ଭିତରେ ଦଶ କୋଟିରୁ ଅଧିକ ଘରକୁ ଏଲପିଜି ରେ ଯୋଡ଼ା ଯାଇପାରିଚି । ସେଥରୁ ସାଢ଼େ ପାଞ୍ଚକୋଟିରୁ ଅଧିକ ତ ଉଜ୍ଜ୍ୱଳା ଯୋଜନା ମାଧ୍ୟମରେ ଯୋଗାଇ ଦିଆଯାଇଛି । ସେହି ଯୋଜନାରେ ମାଗଣା ଗ୍ୟାସ ସଂଯୋଗ କରାଯାଇଛି । ଘର ସହ ଚଳନଶୀଳତାକୁ ଧୂଆଁମୁକ୍ତ କରିବା ଅଭିଯାନ ଚାଲିଛି । ବାୟୁର ଗୁଣାତ୍ମକ ମାନକ ସୁଧାରିବା ସକାଶେ ଏନସିଏପି ଅର୍ଥାତ ଜାତୀୟ ସ୍ୱଚ୍ଛ ବାୟୁ କାର୍ଯ୍ୟକ୍ରମ ଉପରେ କାର୍ଯ୍ୟ ଜାରି ରହିଛି । ଯାନବାହନମାନଙ୍କ ସକାଶେ ନିର୍ଗମନ ମାନ ସ୍ଥିର କରାଯାଇଛି । ଆମେ ବିଏସ-4ରୁ ସିଧା ବିଏସ-6 ମାନକ ଲାଗୁ କରିବାକୁ ସ୍ଥିର କରିଛୁ ।


    ସାଥୀଗଣ , ଆଜି ଭାରତର ଗୁରୁତ୍ଵ - ଇଜ୍ ଅଫ୍ ଲିଭିଂ ଉପରେ କେନ୍ଦ୍ରିତ । ସମସ୍ତଙ୍କୁ ବାସଗୃହ , ସମସ୍ତଙ୍କୁ ବିଜୁଳି ସମସ୍ତଙ୍କୁ ଭୋଜନ , ସମସ୍ତଙ୍କୁ ଶିକ୍ଷା , ସମସ୍ତଙ୍କୁ ରୋଜଗାର ଯୋଗାଇବା ଏହା ହେଉଛି ଆମର ମହତ୍ତ୍ୱପୂର୍ଣ୍ଣ ସିଦ୍ଧାନ୍ତ । ଏବଂ ସେତେବେଳେ ଯାଇ ପର୍ଯ୍ୟାବରଣକୁ ନେଇ ଆମର ପ୍ରତିବଦ୍ଧତାରେ ବୃଦ୍ଧି ଘଟିପାରିବ । ଆମେ ସେଥିରେ କମ୍ ହେବାକୁ ଦେବୁନାହିଁ । ଆମର ପ୍ରୟାସ ଯେ ଆଗାମୀ ଦୁଇ ବର୍ଷ ଭିତରେ ଅଙ୍ଗାରକ ନିର୍ଗମନ ମାତ୍ରା ବର୍ଷ 2015ସ୍ତର ତୁଳନାରେ 20ରୁ 25 ପ୍ରତିଶତ କମ୍ ହେବ । ଆମର ପ୍ରୟାସ ଯେ 2030 ସୁଦ୍ଧା ଏହା 30ରୁ 35 ପ୍ରତିଶତ କମ୍ କରିବା । ଏଭଳି ସବୁ ପ୍ରୟାସ ଭିତରେ ଯଦି ସବୁଠାରୁ ବଡ଼ ସଫଳତା ଆମକୁ କିଛି ମିଳିପାରିଛି , ତାହା ହେଲା ଲୋକମାନଙ୍କ ସ୍ୱଭାବ , ଲୋକମାନଙ୍କ ଚିନ୍ତନ ପ୍ରକ୍ରିୟାରେ ଘଟିଥିବା ପରିବର୍ତ୍ତନ । ପର୍ଯ୍ୟାବରଣ ପ୍ରତି ନିଷ୍ଠାବାନ ହେବା ଆମର ଆସ୍ଥା ସହ ଆମର ଆଚରଣକୁ ବି ମଜଭୁତ କରିପାରିଛି । ସେଇଥିପାଇଁ ଭାରତ ଆଜି ଏହି ସଂକଳ୍ପ ନେଇପାରିଛି ଯେ ଏହା ନିଜେ 2022 ସୁଦ୍ଧା ଏକକ ବ୍ୟବହାର ପ୍ଲାଷ୍ଟିକ୍ କବଳରୁ ସଂପୂର୍ଣ୍ଣ ରୂପେ ମୁକ୍ତ ହେବ । ମୋର ବିଶ୍ୱାସ ଯେ ମହାତ୍ମା ଗାନ୍ଧୀଙ୍କ ବିରାଟ ବ୍ୟକ୍ତିତ୍ୱରୁ ପ୍ରେରଣା ନେଇ ନୂତନ ଭାରତ ନିର୍ମାଣ କରିବାକୁ ଆମକୁ ଏହି ସଂକଳ୍ପକୁ ପୂର୍ଣ କରିବାକୁ ପଡ଼ିବ । ଏହା ଭାରତ ସହ ସମଗ୍ର ବିଶ୍ୱ ପାଇଁ ଏକ ମଡ଼େଲ ହେବ । ଭାରତର ପ୍ରୟାସକୁ ସମ୍ମାନ ଦେଇଥିବାରୁ ମୁଁ ପୁଣି ଥରେ ମିଳିତ ଜାତିସଂଘକୁ ହୃଦୟପୂର୍ବକ କୃତଜ୍ଞତା ଜ୍ଞାପନ କରୁଛି ।


    ଆପଣମାନେ ସମସ୍ତେ ସମୟ ବାହାର କରି ଏହି ମହତ୍ତ୍ୱପୂର୍ଣ୍ଣ ଅବସରରେ ସାମିଲ ହୋଇଛନ୍ତି , ବ୍ୟକ୍ତିଗତ ଭାବେ ଏହା ମୋର ଦାୟିତ୍ୱ ଯେ ଯେଉଁ ସଂକଳ୍ପକୁ ନେଇ ଆମେ ଚାଲୁଛୁ , ସେସବୁକୁ ପୂରଣ କରିବା ଦିଗରେ ଆମେ କୌଣସି କଥାକୁ ହାତଛଡ଼ା କରିବୁ ନାହିଁ । ଏବଂ ଆପଣମାନେ ଆଗେଇ ଆସି ଆମର ଆତ୍ମବିଶ୍ୱାସକୁ ଅତୁଟ ରଖିବାରେ ସହଯୋଗ କରିବେ ।


    ଆଉଥରେ ମୁଁ ସେଥିପାଇଁ ଆପଣମାନଙ୍କୁ ସମସ୍ତଙ୍କୁ ହୃଦୟର ସହ ଅନେକ ଅନେକ ଧନ୍ୟବାଦ ଜ୍ଞାପନ କରୁଛି ।


    ଆପଣମାନଙ୍କୁ ଧନ୍ୟବାଦ ।


    **********

    
    
    (Release ID: 1548654) Visitor Counter : 23