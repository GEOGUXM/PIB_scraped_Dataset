      ମହାକାଶ ବିଭାଗ

      ମହାକାଶ ବିଜ୍ଞାନ ପ୍ରୟୋଗ କେନ୍ଦ୍ର ସ୍ଥାପନ ସକାଶେ ଇସ୍ରୋ ସହ ଜାମ୍ମୁ କେନ୍ଦ୍ରୀୟ ବିଶ୍ୱବିଦ୍ୟାଳୟର ବୁଝାମଣା ସ୍ୱାକ୍ଷର
      • ଏହା ଏକ ଐତିହାସିକ ସଫଳତା: ଡକ୍ଟର ଜୀତେନ୍ଦ୍ର ସିଂହ

      Posted On: 11 OCT 2018 5:44PM by PIB Bhubaneshwar

    ଜାମ୍ମୁ କେନ୍ଦ୍ରୀୟ ବିଶ୍ୱବିଦ୍ୟାଳୟଠାରେ ସତୀଶ ଧାୱନ ମହାକାଶ ବିଜ୍ଞାନ କେନ୍ଦ୍ର ନାମକ ଏକ କେନ୍ଦ୍ର ସ୍ଥାପନ କରାଯିବ । ଏଥିପାଇଁ ଆଜି (ଅକ୍ଟୋବର 11 , 2018) ଭାରତୀୟ ମହାକାଶ ଗବେଷଣା ସଂସ୍ଥା (ଇସ୍ରୋ) ଏବଂ ଜାମ୍ମୁ କେନ୍ଦ୍ରୀୟ ବିଶ୍ୱବିଦ୍ୟାଳୟ ମଧ୍ୟରେ ଏକ ବୁଝାମଣା ପତ୍ର ସ୍ୱାକ୍ଷରିତ ହୋଇଛି । ଏହି ଅବସରରେ ଉତ୍ତର ପୂର୍ବାଞ୍ଚଳ କ୍ଷେତ୍ର (ସ୍ୱାଧୀନ ଦାୟିତ୍ୱ) ରାଷ୍ଟ୍ରମନ୍ତ୍ରୀ , ପ୍ରଧାନମନ୍ତ୍ରୀ କାର୍ଯ୍ୟାଳୟ , କାର୍ମିକ , ଜନ ଅଭିଯୋଗ ତଥା ପେନସନ୍‌ , ଆଣବିକ ଶକ୍ତି ବିଭାଗ ଏବଂ ମହାକାଶ ବିଭାଗ ରାଷ୍ଟ୍ରମନ୍ତ୍ରୀ ଡକ୍ଟର ଜୀତେନ୍ଦ୍ର ସିଂହ , ମହାକାଶ ବିଭାଗ ସଚିବ ତଥା ଇସ୍ରୋ ଅଧ୍ୟକ୍ଷ ଡକ୍ଟର କେ ଶିବାନ୍‌ , ଜାମ୍ମୁ କେନ୍ଦ୍ରୀୟ ବିଶ୍ୱବିଦ୍ୟାଳୟର କୁଳପତି ପ୍ରଫେସର ଅଶୋକ ଆଇମ୍‌ , ଇସ୍ରୋର ପୂର୍ବତନ ଅଧ୍ୟକ୍ଷ ଡକ୍ଟର କେ ରାଧାକ୍ରିଷ୍ଣନ୍‌ ପ୍ରମୁଖ ଉପସ୍ଥିତ ଥିଲେ । ସେହିଭଳି ଜାମ୍ମୁ କେନ୍ଦ୍ରୀୟ ବିଶ୍ୱବିଦ୍ୟାଳୟ ଏବଂ ସେଣ୍ଟ୍ରାଲ୍‌ ସାଇଣ୍ଟିଫିକ୍‌ ଇନଷ୍ଟ୍ରୁମେଣ୍ଟସ୍‌ ଅର୍ଗାନାଇଜେସନ୍‌ (CSIR-CSIO) ମଧ୍ୟରେ ଅନ୍ୟ ଏକ ବୁଝାମଣା ପତ୍ର ସ୍ୱାକ୍ଷରିତ ହୋଇଛି । ମହାକାଶ ଗବେଷଣା ସଂପର୍କରେ ଛାତ୍ରଛାତ୍ରୀମାନଙ୍କ ମଧ୍ୟରେ ସଚେତନତା ସୃଷ୍ଟି ତଥା ଯୁବବର୍ଗଙ୍କ ମନରେ ମହାକାଶ , ଜ୍ୟୋତିର୍ବିଜ୍ଞାନ , ଭୂବିଜ୍ଞାନ , ବାୟୁମଣ୍ଡଳୀୟ ବିଜ୍ଞାନ ଏବଂ ଅନ୍ୟାନ୍ୟ ତତ୍‌ ସଂପର୍କୀତ କ୍ଷେତ୍ରରେ ଅଧ୍ୟୟନ ଓ ଉଚ୍ଚତର ଗବେଷଣା ପାଇଁ ଆଗ୍ରହ ଜନ୍ମାଇବା ସକାଶେ ଏହି ଦୁଇ ସଂସ୍ଥାନ କାର୍ଯ୍ୟ କରିବେ । ଏହି ଅବସରରେ ଜାମ୍ମୁ କେନ୍ଦ୍ରୀୟ ବିଶ୍ୱବିଦ୍ୟାଳୟ ପରିସରରେ ଏକ ଦୁଇଦିନିଆ କର୍ମଶାଳାର ଆୟୋଜନ କରାଯାଇଥିଲା ।


    ଏହି କାର୍ଯ୍ୟକ୍ରମରେ ବକ୍ତବ୍ୟ ରଖି ମନ୍ତ୍ରୀ ଡକ୍ଟର ସିଂହ କହିଲେ ଯେ ଇସ୍ରୋ ଏବଂ ସିୟୁଜେ ମଧ୍ୟରେ ସହଯୋଗ ଦ୍ୱାର ଇସ୍ରୋ ପକ୍ଷରୁ ଜାମ୍ମୁ ଠାରେ ଏକ ଇସ୍ରୋ କେନ୍ଦ୍ର ସ୍ଥାପନ କରାଯିବ ଏବଂ ଏହା ରାଜ୍ୟ ପାଇଁ ଏକ ଐତିହାସିକ ସଫଳତା । ତେଣୁ ଯୁବ ଏହି ଶିକ୍ଷାନୁଷ୍ଠାନର ଛାତ୍ରଛାତ୍ରୀ ଓ ଅଧ୍ୟାପକ ଗୋଷ୍ଠୀଙ୍କ ମନରେ ବୈଜ୍ଞାନିକ ଗବେଷଣା ପ୍ରତି ଅଧିକ ଆଗ୍ରହ ସୃଷ୍ଟି ହୋଇପାରିବ । ଏବେ ମହାକାଶ ବିଜ୍ଞାନ ଲୋକମାନଙ୍କ ଦୈନନ୍ଦିନ ଜୀବନର ଅବିଚ୍ଛେଦ୍ୟ ଅଙ୍ଗ ହୋଇ ସାରିଲାଣି । ତାହା ଯୋଗାଯୋଗ ଠାରୁ ଆରମ୍ଭ କରି ପାଣିପାଗ ସଂପର୍କୀତ ପୂର୍ବାନୁମାନ , ରେଳ ଟ୍ରାଫିକ୍‌ ପରିଚାଳନା ଠାରୁ ନେଇ ସୀମାନ୍ତ ଉପରେ ତୀକ୍ଷ୍ଣ ନଜର ରଖିବା ଏପରିକି ହାତ ପାଆନ୍ତାରେ କେଉଁଠି ଶୌଚାଳୟଟିଏ ଅଛି ତାହା ସହଜରେ ଖୋଜାଯାଇପାରୁଛି । ଏହାକୁ ମୋବାଇଲ୍‌ ଆପ୍‌ ସହ ସଂଯୋଗ କରାଯାଇପାରୁଛି ।


    ଜାମ୍ମୁ କାଶ୍ମୀରରେ ପ୍ରାୟ 1150 ବର୍ଗ କିଲୋମିଟର କ୍ଷେତ୍ର ଉପରେ ପ୍ରଥମ ଥର ପାଇଁ ଏଭଳି ଏକ ଗୁରୁତ୍ୱପୂର୍ଣ୍ଣ ପ୍ରତିଷ୍ଠାନ ପ୍ରତିଷ୍ଠା କରାଯାଉଛି ।


    ***********

    
    
    (Release ID: 1549751) Visitor Counter : 10