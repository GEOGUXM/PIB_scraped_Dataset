      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପ୍ରଧାନମନ୍ତ୍ରୀଙ୍କ ହରିୟାଣା ଗସ୍ତ, ଉନ୍ମୋଚନ କଲେ ସାର ଛୋଟୁ ରାମଙ୍କ ପ୍ରତିମୂର୍ତ୍ତି, ରେଳଡବା ମରାମତି କାରଖାନା ପାଇଁ ରଖିଲେ ଆଧାରଶିଳା
      Posted On: 09 OCT 2018 8:20PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ହରିୟାଣାର ସାମ୍ପଲା ଏବଂ ରୋହତକ ଗସ୍ତ କରିଥିଲେ ।


    ଗସ୍ତ କାଳରେ ସେ ଦୀନବନ୍ଧୁ ସାର ଛୋଟୁ ରାମଙ୍କ ପ୍ରତିମୂର୍ତ୍ତି ଉନ୍ମୋଚନ କରିଥିଲେ । ଏକ ସାଧାରଣ ସଭାରେ ପ୍ରଧାନମନ୍ତ୍ରୀ ସୋନିପତଠାରେ ଫଳକ ଉନ୍ମୋଚନ ପୂର୍ବକ ଏକ ରେଳ ଡବା ମରାମତି କାରଖାନା ପ୍ରତିଷ୍ଠା ଲାଗି ଭିତ୍ତିପ୍ରସ୍ଥର ସ୍ଥାପନ କରିଥିଲେ । ସମ୍ପୂର୍ଣ୍ଣ ହେବାପରେ ଏହା ଉତ୍ତରାଂଚଳରେ ରେଳଡବା ମରାମତି ଏବଂ ରକ୍ଷଣାବେକ୍ଷଣ କେନ୍ଦ୍ରରେ ପରିଣତ ହେବ । ଏହା ମୋଡ୍ୟୁଲାର ଏବଂ ପ୍ରିଫେବ୍ରିକେଟେଡ ନିର୍ମାଣ କୌଶଳ , ଅତ୍ୟାଧୁନିକ ଯନ୍ତ୍ରାଂଶ ଏବଂ ପରିବେଶ ଉପଯୋଗୀ ବୈଶିଷ୍ଟ୍ୟ ସହ ନିର୍ମାଣ କରାଯାଉଛି ।


    ଏହି ଅବସରରେ ଉଦବୋଧନ ଦେଇ ପ୍ରଧାନମନ୍ତ୍ରୀ କହିଥିଲେ ଯେ ଚୌଧରୀ ଛୋଟୁ ରାମ ଜୀ ସେହି ସମାଜ ସଂସ୍କାରକମାନଙ୍କ ମଧ୍ୟରୁ ଅନ୍ୟତମ ଥିଲେ ଯିଏ ଭାରତ ପ୍ରତି ଗୁରୁତ୍ୱପୂର୍ଣ୍ଣ ଯୋଗଦାନ ଦେଇଥିଲେ । ଦଳିତ ଏବଂ ବଂଚିତଙ୍କ ପାଇଁ ସାର ଛୋଟୁରାମ ସର୍ବଦା ଦୃଢ଼ ଭାବେ ସ୍ୱର ଉତ୍ତୋଳନ କରୁଥିବା ସେ ବର୍ଣ୍ଣନା କରିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ରେଳ ଡବା ମରାମତି କାରଖାନା କେବଳ ସୋନିପତ ନୁହେଁ ବରଂ ସମ୍ପୂର୍ଣ୍ଣ ହରିୟାଣା ରାଜ୍ୟର ବିକାଶରେ ଯୋଗଦାନ କରିବ । ଏହା କ୍ଷୁଦ୍ର ଉଦ୍ୟୋଗୀଙ୍କୁ ଲାଭ ପହଁଚାଇବା ସହିତ ଯୁବକମାନଙ୍କ ପାଇଁ ନିଯୁକ୍ତି ସୁଯୋଗ ସୃଷ୍ଟି କରିବ ।


    ସାର ଛୋଟୁରାମଙ୍କ ଦୂରଦୃଷ୍ଟିକୁ ପ୍ରଧାନମନ୍ତ୍ରୀ ପ୍ରଶଂସା କରିଥିଲେ । ଏହି ପରିପ୍ରେକ୍ଷୀରେ ସେ ଭାକ୍ରା ନଦୀବନ୍ଧ ବିଷୟରେ ଉଲ୍ଲେଖ କରିଥିଲେ । କୃଷକମାନଙ୍କୁ ପାରିଶ୍ରମିକ ଯୋଗାଇ ଦେବା ଲାଗି ସାର ଛୋଟୁରାମଙ୍କ ପ୍ରୟାସ ସମ୍ପର୍କରେ ଉଲ୍ଲେଖ କରି କେନ୍ଦ୍ର ସରକାର ଏ ଦିଗରେ ନେଇଥିବା ପଦକ୍ଷେପ ସମ୍ପର୍କରେ ପ୍ରଧାନମନ୍ତ୍ରୀ କହିଥିଲେ । ଆୟୁଷ୍ମାନ ଭାରତ ଯୋଜନାର ଅଗ୍ରଗତି ସମ୍ପର୍କରେ ଉଲ୍ଲେଖ କରି ପ୍ରଧାନମନ୍ତ୍ରୀ କହିଥିଲେ ଯେ ଏହି ସ୍ୱାସ୍ଥ୍ୟ ବୀମା ଯୋଜନାର ପ୍ରଥମ ହିତାଧିକାରୀ ହରିୟାଣା ରାଜ୍ୟର । ମାତ୍ର 2 ସପ୍ତାହ ମଧ୍ୟରେ ଏହି ଯୋଜନାରୁ 50 , 000 ଲୋକ ଲାଭାନ୍ୱିତ ହୋଇଥିବା ନେଇ ସେ ସନ୍ତୋଷ ବ୍ୟକ୍ତ କରିଥିଲେ ।


    “ ବେଟୀ ବଚାଓ , ବେଟୀ ପଢ଼ାଓ ” ଯୋଜନା ଅଧୀନରେ ହାସଲ ହୋଇଥିବା ସଫଳତା ବିଷୟରେ ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ । ସେ କହିଥିଲେ ଯେ ହରିୟାଣା ଗାଁର ଝିଅମାନେ ବିଶ୍ୱ ଦରବାରରେ ଭାରତକୁ ଗର୍ବିତ କରୁଛନ୍ତି , ଏବଂ ହରିୟାଣାର ଯୁବକମାନେ ଭାରତକୁ ଏକ ବିଶ୍ୱସ୍ତରୀୟ କ୍ରୀଡ଼ା ଶକ୍ତି ଭାବେ ଗଢ଼ି ତୋଳୁଛନ୍ତି । ସାର ଛୋଟୁ ରାମଙ୍କ ସ୍ୱପ୍ନକୁ ସାକାର କରିବା ଦିଗରେ ଦେଶ ଅଗ୍ରସର ହେଉଥିବା ଏଥିରୁ ପ୍ରମାଣିତ ହେଉଛି ବୋଲି ସେ କହିଥିଲେ ।


    **********

    
    
    (Release ID: 1549318) Visitor Counter : 12