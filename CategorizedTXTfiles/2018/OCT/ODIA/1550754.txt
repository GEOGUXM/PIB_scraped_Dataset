      ଜାହାଜ ଚଳାଚଳ ମନ୍ତ୍ରଣାଳୟ

      ଅନ୍ତର୍ଦେଶୀୟ ଜଳ ପରିବହନ ପ୍ରୋଟୋକଲ ବ୍ୟବସ୍ଥାରେ ସୁଧାର ଆଣିବାକୁ ଭାରତ ଓ ବାଂଲାଦେଶ ମଧ୍ୟରେ ଆଲୋଚନା
      Posted On: 24 OCT 2018 4:38PM by PIB Bhubaneshwar


    ଅନ୍ତର୍ଦେଶୀୟ ଜଳ ଗମନ ପଥ ଏବଂ ବ୍ୟବସାୟ ପ୍ରୋଟୋକଲ ( PIWTT )ର 19ତମ ସ୍ଥାୟୀ ସମିତି ବୈଠକ ନୂଆଦିଲ୍ଲୀରେ ବୁଧବାର ଅନୁଷ୍ଠିତ ହୋଇଛି । ବୈଠକରେ ଭାରତ ଓ ବାଂଲାଦେଶ ମଧ୍ୟରେ ଅନ୍ତର୍ଦେଶୀୟ ଜଳ ପରିବହନର ପ୍ରୋଟୋକଲ ବ୍ୟବସ୍ଥା ଏବଂ ଏଥିରେ ସୁଧାର ଆଣିବା ପ୍ରସଙ୍ଗରେ ବିସ୍ତୃତ ଭାବେ ଆଲୋଚନା ହୋଇଥିଲା । ବୈଠକରେ ସାମିଲ ଥିବା ଦୁଇ ଦେଶର ଉଚ୍ଚସ୍ତରୀୟ ପ୍ରତିନିଧିମଣ୍ଡଳୀରେ ଭାରତ ପକ୍ଷରୁ ଜାହାଜ ଚଳାଚଳ , ଗୃହ , ବିଦେଶ , ଅର୍ଥ , ପୂର୍ବାଞ୍ଚଳ ବିକାଶ ମନ୍ତ୍ରଣାଳୟ ଏବଂ ଭାରତୀୟ ଅନ୍ତର୍ଦେଶୀୟ ଜଳମାର୍ଗ ପ୍ରାଧିକରଣର ପ୍ରତିନିଧି ଉପସ୍ଥିତ ଥିଲେ । ବାଂଲାଦେଶ ପକ୍ଷରୁ ଜାହାଜ ଚଳାଚଳ ମନ୍ତ୍ରଣାଳୟ , ରାଜସ୍ୱ ବୋର୍ଡ , ଜାହାଜ ଚଳାଚଳ ବିଭାଗ ନିର୍ଦ୍ଦେଶକ ଓ ବାଂଲାଦେଶ ଅନ୍ତର୍ଦେଶୀୟ ଜଳ ପରିବହନ ପ୍ରାଧିକରଣର ପ୍ରତିନିଧି ସାମିଲ ଥିଲେ ।


    ପଶ୍ଚିମବଙ୍ଗରେ ରୂପନାରାୟଣ ନଦୀ (ଜାତୀୟ ଜଳପଥ-86)ରେ ଜିଓଖାଲି ଠାରୁ କୋଲାଘାଟିନ ପର୍ଯ୍ୟନ୍ତ ରୁଟକୁ ପ୍ରୋଟୋକଲ ରୁଟରେ ସାମିଲ କରିବାକୁ ବୈଠକରେ ଉଭୟ ପକ୍ଷ ସହମତ ହୋଇଥିଲେ । ପଶ୍ଚିମବଙ୍ଗର କୋଲାଘାଟି ଏବଂ ବାଂଲାଦେଶର ଚିଲମାରୀ ବନ୍ଦରକୁ ଜାହାଜ ଆଶ୍ରୟସ୍ଥଳ ଭାବେ ଘୋଷଣା କରିବାକୁ ଦୁଇ ଦେଶ ସମ୍ମତ ହୋଇଥିଲେ । ନୂତନ ବ୍ୟବସ୍ଥାରେ ଫ୍ଲାଇ ଆସ୍ , ସିମେଣ୍ଟ , ନିର୍ମାଣ ସାମଗ୍ରୀ ଇତ୍ୟାଦି ଜଳପଥରେ ରୂପନାରାୟଣ ନଦୀ ଦେଇ ଭାରତରୁ ବାଂଲାଦେଶକୁ ପରିବହନ କରାଯାଇପାରିବ । ଉଭୟ ଦେଶ ଆସାମର ବରାକ ନଦୀର (ଜାତୀୟ ଜଳପଥ-16)ରେ ବଦରପୁରଠାରେ କରିମଗଞ୍ଜର ଓ ବାଂଲାଦେଶରେ ଆଶୁଗଞ୍ଜର ଘୋରାସାଲକୁ ଜାହାଜ ଆଶ୍ରୟସ୍ଥଳ ଭାବେ ଘୋଷଣା କରିବାକୁ ନିଷ୍ପତ୍ତି ନେଇଥିଲେ । ଭାରତରେ କୋଲକାତାରୁ ଆସାମର ସିଲଚର ପର୍ଯ୍ୟନ୍ତ ପ୍ରୋଟୋକଲ ରୁଟର ସମ୍ପ୍ରସାରଣ ପାଇଁ ଭାରତ ପକ୍ଷରୁ ପ୍ରସ୍ତାବ ରଖାଯାଇଥିଲା ।


    ଅନ୍ୟ ଏକ ଗୁରୁତ୍ୱପୂର୍ଣ୍ଣ ନିଷ୍ପତ୍ତିରେ ଅନ୍ତର୍ଦେଶୀୟ ପ୍ରୋଟୋକଲ ରୁଟ ଓ ଉପକୂଳ ଜାହାଜ ଚଳାଚଳ ରୁଟରେ ଯାତ୍ରୀ ଓ କ୍ରୁଇଜ୍ ଜାହାଜ ଚଳାଚଳର ଷ୍ଟାଣ୍ଡାର୍ଡ ଅପରେଟିଂ ପ୍ରସିଡ୍ୟୁର ( SOP ) ଉପରେ ଉଭୟ ଦେଶ ସହମତ ହୋଇଥିଲେ । ଏହି କ୍ରୁଇଜ୍ ସେବା କୋଲକାତା-ଢାକା ଏବଂ ଗୁଆହାଟୀ-ଜୋରହାଟ ମଧ୍ୟରେ ଚାଲିବ ।


    **************

    
    
    (Release ID: 1550754) Visitor Counter : 15