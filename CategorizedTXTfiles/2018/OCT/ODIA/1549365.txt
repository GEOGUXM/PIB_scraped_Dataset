      ପରିବେଶ ଓ ଜଙ୍ଗଲ ମନ୍ତ୍ରଣାଳୟ

      ଜଙ୍ଗଲ ନିଆଁ ପରିଚାଳନା ସୁଦୃଢ଼ୀକରଣ ରିପୋର୍ଟ ଉନ୍ମୋଚନ କଲେ ଡକ୍ଟର ହର୍ଷ ବର୍ଦ୍ଧନ
      • ଜଙ୍ଗଲ ନିଆଁ ପରିଚାଳନାକୁ ସୁଦୃଢ଼ କରାଗଲେ ଭାରତର ଜଳବାୟୁ ପରିବର୍ତ୍ତନ ଜନିତ ଦୀର୍ଘକାଳୀନ ପ୍ରତିବଦ୍ଧତା ଲକ୍ଷ୍ୟ ପୂରଣ ହୋଇପାରିବ: ଡକ୍ଟର ହର୍ଷ ବର୍ଦ୍ଧନ

      Posted On: 09 OCT 2018 2:24PM by PIB Bhubaneshwar

    ଜଙ୍ଗଲ ନିଆଁ ପରିଚାଳନାରେ ଅଧିକରୁ ଅଧିକ ଲୋକଙ୍କୁ ସାମିଲ କରାଯାଇ ଏହାକୁ ଏକ ଗଣ ଆନ୍ଦୋଳନରେ ପରିଣତ କରାଯିବାର ଆବଶ୍ୟକତା ରହିଛି ବୋଲି କେନ୍ଦ୍ର ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ କହିଛନ୍ତି । ଆଜି ନୂଆଦିଲ୍ଲୀଠାରେ “ ଭାରତରେ ଜଙ୍ଗଲ ନିଆଁ ପରିଚାଳନା ବ୍ୟବସ୍ଥାର ସୁଦୃଢ଼ୀକରଣ ” ରିପୋର୍ଟକୁ ଉନ୍ମୋଚନ କରି ଡକ୍ଟର ବର୍ଦ୍ଧନ କହିଲେ ଯେ ପୋଷଣୀୟ ଜଙ୍ଗଲ ପରିଚାଳନା କ୍ଷେତ୍ରରେ ଜଙ୍ଗଲ ନିଆଁକୁ ପରିଚାଳନା ମାଧ୍ୟମରେ ନିୟନ୍ତ୍ରଣ କରିବା କାର୍ଯ୍ୟକୁ ଏକ ଦୀର୍ଘକାଳୀନ ଲକ୍ଷ୍ୟ ଭାବେ ସରକାର ଗ୍ରହଣ କରିଛନ୍ତି । ଏହି ରିପୋର୍ଟରେ କରାଯାଇଥିବା ସୁପାରିଶ ଗୁଡ଼ିକୁ ଯଥାଶୀଘ୍ର ସଫଳତାର ସହ ପ୍ରବର୍ତ୍ତନ କରିବାକୁ ସେ ମନ୍ତ୍ରଣାଳୟର ପ୍ରତିବଦ୍ଧତା ପ୍ରକଟ କରିଥିଲେ । ସେ କହିଲେ ଯେ ଥରେ ଏହି ସୁପାରିଶ କାର୍ଯ୍ୟକାରୀ ହେଲେ , ଜଙ୍ଗଲ ନିଆଁକୁ ଆୟତ୍ତ କରିବାରେ ଏକ ବୈପ୍ଳବିକ ପରିବର୍ତ୍ତନ ଘଟିପାରିବ ଏବଂ ତାହା ଉଲ୍ଲେଖନୀୟ ଭାବେ ହ୍ରାସ ପାଇବ । ଜଙ୍ଗଲ ନିଆଁକୁ ନିୟନ୍ତ୍ରଣ କରିବା ପ୍ରୟାସରେ ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟକୁ ସାମିଲ କରାଯିବା ଉଚିତ ବୋଲି ମନ୍ତ୍ରୀ ଡକ୍ଟର ବର୍ଦ୍ଧନ ମତ ପୋଷଣ କରିଥିଲେ ।


    ଡକ୍ଟର ବର୍ଦ୍ଧନ କହିଲେ ଯେ ଏହି ରିପୋର୍ଟରେ ଦିଆଯାଇଥିବା ବିଭିନ୍ନ ସୁପାରିଶ ବାସ୍ତବିକ ପ୍ରଣୀଧାନଯୋଗ୍ୟ । ଯଦି ଏହାକୁ ସକାରାତ୍ମକ ଭାବେ ଏବଂ ଅତି ସକ୍ରିୟ ଭାବେ କାର୍ଯ୍ୟକାରୀ କରାଯାଏ ତେବେ ଜଙ୍ଗଲ ନିଆଁକୁ ଯଥେଷ୍ଟ ମାତ୍ରାର ହ୍ରାସ କରିହେବ । ଜଙ୍ଗଲ ନିଆଁ କେବଳ ହଜାର ହଜାର କୋଟି ଟଙ୍କାର ଜଙ୍ଗଲ ସଂପଦ ନଷ୍ଟ କରିନଥାଏ କିମ୍ବା ବନ୍ୟପ୍ରାଣୀଙ୍କ ଜୀବନକୁ ବିପନ୍ନ କରିନଥାଏ , ଅପରନ୍ତୁ ଏହା ବିପୁଳ ମାତ୍ରାର ଅଙ୍ଗାରକାମ୍ଳ ବାଷ୍ପ ସୃଷ୍ଟି କରିଥାଏ , ଯାହା ବାୟୁମଣ୍ଡଳ ପ୍ରଦୂଷଣର ଏକ ମୁଖ୍ୟ କାରଣ । ବିଶ୍ୱ ଉତ୍ତାପନ ବୃଦ୍ଧିରେ ଏହା ସହାୟକ ହୋଇଥାଏ । ତେଣୁ ଏହି ରିପୋର୍ଟକୁ ସମୟୋଚିତ ବୋଲି ଦର୍ଶାଇ ଡକ୍ଟର ବର୍ଦ୍ଧନ କହିଲେ ଯେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଜଳବାୟୁ ପରିବର୍ତ୍ତନ ମୁକାବିଲା ଜନିତ କାର୍ଯ୍ୟକ୍ରମର ଲକ୍ଷ୍ୟ ହାସଲ କରିବା ଦିଗରେ ଏହି ରିପୋର୍ଟର ସୁପାରିଶକୁ ସଫଳତାର ସହ କାର୍ଯ୍ୟକାରୀ କରାଯିବା ଆବଶ୍ୟକ । ପ୍ୟାରିସ୍‌ ଜଳବାୟୁ ନିୟନ୍ତ୍ରଣ ଘୋଷଣାନାମା ଅନୁସାରେ ପ୍ରଧାନମନ୍ତ୍ରୀଙ୍କ ଦ୍ୱାରା ଦେଶ ପାଇଁ ଜାତୀୟ ପ୍ରତିବଦ୍ଧତା ଅବଦାନ ଜାରି କରାଯାଇଛି । ରାଜ୍ୟ ଜଙ୍ଗଲ ବିଭାଗମାନଙ୍କ ଦ୍ୱାରା ଏହାକୁ ସଫଳତାର ସହ ପ୍ରବର୍ତ୍ତନ ସକାଶେ ସେମାନଙ୍କ ପାଇଁ ସ୍ୱୀକୃତି ଅଥବା ପୁରସ୍କାର ଭଳି ବ୍ୟବସ୍ଥା ରହିବା ଉଚି୍‌ତ । ଦେଶରେ ପ୍ରଥମ ଥର ପାଇଁ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ନେତୃତ୍ୱାଧୀନ ସରକାର ଏଭଳି ଏକ ଦୂରଦୃଷ୍ଟି ସମ୍ପନ୍ନ ପଦକ୍ଷେପ ପାଇଁ ବ୍ୟବସ୍ଥା ଗ୍ରହଣ କରିଛନ୍ତି ବୋଲି ଡକ୍ଟର ବର୍ଦ୍ଧନ କହିଥିଲେ ।


    କାର୍ଯ୍ୟକ୍ରମରେ ନିଜର ମତ ରଖି ବିଶ୍ୱବ୍ୟାଙ୍କର ଭାରତରେ ଅବସ୍ଥାପିତ ନିର୍ଦ୍ଦେଶକ ଡକ୍ଟର ଜୁନେଦ କାମଲ ଅହମ୍ମଦ କହିଲେ ଯେ ଜଙ୍ଗଲ ନିଆଁ ଏବେ ବିଶ୍ୱର ଅନେକ ରାଷ୍ଟ୍ରଙ୍କ ସକାଶେ ଏକ ଚାଲେଞ୍ଜ୍‌ ସୃଷ୍ଟି କରିଛି । ଏଥିରେ ଅନେକ ବନ୍ୟପ୍ରାଣୀଙ୍କ ସମେତ ବହୁ ଧନଜୀବନ ପ୍ରତ୍ୟକ୍ଷ ଭାବେ ନଷ୍ଟ ହେଉଛି । ଜଙ୍ଗଲ ଉପରେ ଆମେ ପ୍ରତ୍ୟକ୍ଷ ଓ ପରୋକ୍ଷ ଭାବେ ଢ଼େର୍‌ ମାତ୍ରାରେ ନିର୍ଭରଶୀଳ ବୋଲି ସେ ସୂଚାଇଥିଲେ ।


    ଏହି ବୈଠକ ଅବସରରେ ଏକ ପ୍ରେଜେଣ୍ଟେସନ୍‌ ଉପସ୍ଥାପନ କରାଯାଇଥିଲା ଯେଉଁଥିରେ ଜଙ୍ଗଲ ନିଆଁ କିଭଳି ଭାବେ କେତେକ କ୍ଷେତ୍ରରେ ପ୍ରଭୂତ କ୍ଷୟକ୍ଷତି ସାଧନ କରୁଛି ତାହା ପ୍ରଦର୍ଶିତ ହୋଇଥିଲା । ଦେଶର 20ଟି ଜିଲ୍ଲା (ଏକା ଜିଲ୍ଲା ନୁହନ୍ତି)ରେ ଏଭଳି ବନାଗ୍ନିର ମାତ୍ରା 47 ପ୍ରତିଶତ ବୋଲି ସେଥିରେ ସୂଚା ଯାଇଛି । ଏହି ରିପୋର୍ଟ ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରଣାଳୟ ଓ ବିଶ୍ୱ ବ୍ୟାଙ୍କର ମିଳିତ ସହଯୋଗରେ ପ୍ରସ୍ତୁତ କରାଯାଇଛି ।


    ଏହି ରିପୋର୍ଟରେ କରାଯାଇଥିବା କେତେକ ପ୍ରମୁଖ ସୁପାରିଶ ହେଲା: ଏକ ଜାତୀୟ ଜଙ୍ଗଲ ନିଆଁ ନିରାକରଣ ପରିଚାଳନା ଯୋଜନାକୁ ମୁକ୍ତ , ପରାମର୍ଶଧର୍ମୀ ଓ ନିର୍ଦ୍ଧାରିତ ସମୟାନୁଯାୟୀ ପ୍ରକ୍ରିୟା , ଗୁଣାତ୍ମକ ମାନଯୁକ୍ତ ପରିଚାଳନା ବ୍ୟବସ୍ଥା , ସ୍ଥାନୀୟ ଆବଶ୍ୟକତା ପୂରଣଯୁକ୍ତ ପ୍ରଯୁକ୍ତିସମ୍ପନ୍ନ ଭାବେ ବିକାଶ ଘଟାଯିବା ଆବଶ୍ୟକ । ଏହା ଦ୍ୱାରା ଯେକୌଣସି ବଡ଼ ଧରଣର ବନାଗ୍ନିକୁ ଦାୟିତ୍ୱସମ୍ପନ୍ନ ଭାବେ ମୁକାବିଲା ଓ ନିୟନ୍ତ୍ରଣ କରାଯାଇପାରିବ । ଏଭଳି ନିଷ୍ପତ୍ତି ଗ୍ରହଣ ପ୍ରକ୍ରିୟାରେ ସ୍ଥାନୀୟ ଗୋଷ୍ଠୀଙ୍କୁ ବିଶେଷ ଭାବେ ସାମିଲ କରାଯିବାକୁ ସୁପାରିଶ ରହିଛି । ଏହି କାର୍ଯ୍ୟ ଯୋଜନା ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରଣାଳୟର ଭୂମିକା ଓ ଦାୟିତ୍ୱକୁ ସଂପାଦନ କରିବା ସହ ରାଜ୍ୟ ଜଙ୍ଗଲ ବିଭାଗ , ଗୋଷ୍ଠୀ ଓ ବିପର୍ଯ୍ୟୟ ପ୍ରଶମନ ଏଜେନ୍ସିମାନଙ୍କୁ ମଧ୍ୟ ଅବଗତ କରାଇବ । ଏ ସଂପର୍କୀତ ପରିଚାଳନା ଡ଼ାଟା ଓ ଗବେଷଣା ମଧ୍ୟ ଏ କ୍ଷେତ୍ରରେ ଥିବା ଜ୍ଞାନ ଅଭାବକୁ ପୂରଣ କରିବ । ଉପଗ୍ରହ ଭିତ୍ତିକ ରିମୋଟ ସେନ୍ସିଂ ଡ଼ାଟା , କ୍ଷେତ୍ରରୁ ମିଳିଥିବା ରିପୋର୍ଟ ଡ଼ାଟାକୁ ନେଇ ଏକ ଜାତୀୟ ଜଙ୍ଗଲ ନିଆଁ ସୂଚନା ଡ଼ାଟାବେସ୍‌ ଗଠନ କରାଯିବ ଏବଂ ତାହା ଦୀର୍ଘକାଳୀନ ଭିତ୍ତିରେ ବିଭିନ୍ନ ରାଜ୍ୟରେ ଏବଂ କ୍ଷେତ୍ରରେ ଦେଖା ଦେଉଥିବା ଜଙ୍ଗଲ ନିଆଁକୁ ନିୟନ୍ତ୍ରଣ କରିବାରେ ସହାୟକ ହେବ । ଏଥିରେ ଗବେଷକ ଗୋଷ୍ଠୀଙ୍କ ସହ ଜଙ୍ଗଲ ବିଭାଗର ମଧ୍ୟ ସହଯୋଗ ନିଆଯିବ ।


    ନଭେମ୍ବର 2017ରେ ଏ ସଂପର୍କୀତ ଏକ ଅନ୍ତରାଷ୍ଟ୍ରୀୟ କର୍ମଶାଳାର ଆୟୋଜନ କରାଯାଇଥିଲା ଯେଉଁଥିରେ ବିଶ୍ୱର ଅନ୍ୟାନ୍ୟ ରାଷ୍ଟ୍ର ସେମାନଙ୍କ ଦେଶରେ କିଭଳି ଭାବେ ଜଙ୍ଗଲ ନିଆଁକୁ ନିୟନ୍ତ୍ରଣ କରୁଛନ୍ତି ସେ ସଂପର୍କୀତ ଅନୁଭୂତି ଓ ଜ୍ଞାନ ଆହରଣ କରିବା ଏହି କର୍ମଶାଳାର ଉଦ୍ଦେଶ୍ୟ ଥିଲା ।


    *************

    
    
    (Release ID: 1549365) Visitor Counter : 22