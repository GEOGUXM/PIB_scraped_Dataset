      ଭୂବିଜ୍ଞାନ ମନ୍ତ୍ରଣାଳୟ

      ପଶ୍ଚିମ କେନ୍ଦ୍ରୀୟ ବଙ୍ଗୋପ ସାଗରରେ ଅତି ଭୀଷଣ ଝଡ଼ବାତ୍ୟା “ତିତଲି”
      • ଉତ୍ତର ଆନ୍ଧ୍ର ପ୍ରଦେଶ ଓ ଓଡ଼ିଶାର ଉପକୂଳବର୍ତ୍ତୀ ଜିଲ୍ଲାମାନଙ୍କୁ ଝଡ଼ବାତ୍ୟା ଚେତାବନୀ ଓ ରେଡ଼ ଆଲର୍ଟ ଜାରି
      • “ତିତଲି”କୁ ବିଶାଖାପାଟଣା, ଗୋପାଳପୁର ଓ ପାରାଦୀପରେ ଡ଼ପଲର ରାଡ଼ାର ମାଧ୍ୟମରେ ମନିଟର କରାଯାଉଛି
      Posted On: 10 OCT 2018 9:09PM by PIB Bhubaneshwar


    ପଶ୍ଚିମ କେନ୍ଦ୍ରୀୟ ବଙ୍ଗୋପ ସାଗରରେ ଅତି ଭୀଷଣ ଝଡ଼ବାତ୍ୟା “ ତିତଲି ” ଏବେ ଉପକୂଳ ଆଡ଼କୁ ମୁହାଇଁଛି । ସେଥିପାଇଁ ଉତ୍ତର ଆନ୍ଧ୍ର ପ୍ରଦେଶ ଓ ଓଡ଼ିଶାର ଉପକୂଳବର୍ତ୍ତୀ ଜିଲ୍ଲାମାନଙ୍କୁ ଝଡ଼ବାତ୍ୟା ଚେତାବନୀ ଓ ରେଡ଼ ଆଲର୍ଟ ଜାରି କରାଯାଇଛି ।


    ଗତକାଲି ପଶ୍ଚିମ କେନ୍ଦ୍ରୀୟ ବଙ୍ଗୋପ ସାଗରରେ ସାମୁଦ୍ରିକ ଝଡ଼ କେନ୍ଦ୍ରୀଭୂତ ହୋଇ କ୍ରମଶଃ ଅଧିକ ଘନୀଭୂତ ହୋଇ ଉତ୍ତର – ପଶ୍ଚିମଦିଗକୁ ଗତି କରିଥିଲା । ଆଜି ସକାଳେ ଏହା ଭୀଷଣ ସାମୁଦ୍ରିକ ଝଡ଼ବାତ୍ୟାର ରୂପ ଧାରଣ କରିଛି ଏବଂ ମଧ୍ୟାହ୍ନ ସୁଦ୍ଧା ଅତି ଭୀଷଣ ଝଡ଼ବାତ୍ୟାରେ ପରିଣତ ହୋଇଥିଲା ।


    “ ତିତଲି ” କୁ ବିଶାଖାପାଟଣା , ଗୋପାଳପୁର ଏବଂ ପାରାଦୀପଠାରେ ଅବସ୍ଥାପିତ ତଟୀୟ ଡ଼ପଲର ପାଣିପାଗ ରାଡ଼ାର ଦ୍ୱାରା ମନିଟର କରାଯାଉଛି । ସର୍ବଶେଷ ରିପୋର୍ଟରୁ ପ୍ରକାଶ ଯେ ବିଗତ 6ଘଂଟା ମଧ୍ୟରେ ଏହା ଘଂଟାକୁ 17 କିଲୋମିଟର ବେଗରେ ପଶ୍ଚିମ କେନ୍ଦ୍ରୀୟ ବଙ୍ଗୋପସାଗରରେ ଉତ୍ତର-ପଶ୍ଚିମ ଦିଗକୁ ଗତିକରୁଛି । ଧୀରେ ଧୀରେ ଏହା ଅତି ତୀବ୍ର ଆକାର ଧାରଣ କରିବାରେ ଲାଗିଛି ଓ ଅତି ଭୀଷଣ ସାମୁଦ୍ରିକ ଝଡ଼ର ରୂପ ନେଇଛି । ଆଜି ପୂର୍ବାହ୍ନ 11.30 ଘଂଟା ସମୟରେ ଏହା 16.5ଡ଼ିଗ୍ରୀ ଉତ୍ତର ଦ୍ରାଘିମା ଏବଂ 85.6 ଡ଼ିଗ୍ରୀ ପୂର୍ବ ଦ୍ରାଘିମାରେ କେନ୍ଦ୍ରୀଭୂତ ଥିଲା । ଏବେ ଏହା ଗୋପାଳପୁର ଠାରୁ ଦକ୍ଷିଣ- ଦକ୍ଷିଣପୂର୍ବକୁ 280 କିଲୋମିଟର ଦୂରରେ ଏବଂ କଳିଙ୍ଗପଟ୍ଟନମ୍ (ଆନ୍ଧ୍ର ପ୍ରଦେଶ) ଠାରୁ 230 କିଲୋମିଟର ଦୂରରେ ରହିଛି ।


    ଆଗାମୀ 12 ଘଂଟା ମଧ୍ୟରେ ଏହା ଅଧିକ ଘନୀଭୂତ ହେବାର ଆଶଙ୍କା କରାଯାଉଛି । ସେହି ସମୟ ମଧ୍ୟରେ ଏହା ଉତ୍ତର-ଉତ୍ତର-ପଶ୍ଚିମ ଦିଗକୁ ଗତିକରି ଅକ୍ଟୋବର 11 , 2018 ସକାଳେ ଗୋପାଳପୁର ଓ କଳିଙ୍ଗପଟ୍ଟନମ୍ ମଧ୍ୟରେ ଉପକୂଳ ଅତିକ୍ରମ କରିବାର ଅନୁମାନ କରାଯାଉଛି ।


    ଏହାପରେ ସାମୁଦ୍ରିକ ଝଡ଼ବାତ୍ୟା “ ତିତଲି ” ଉତ୍ତର- ପୂର୍ବଦିଗ ଆଡ଼େ ମୁହାଁଇବାର ସମ୍ଭାବନା ଅଛି ଏବଂ ତାହା ପଶ୍ଚିମ ବଙ୍ଗର ଗାଙ୍ଗେୟ କ୍ଷେତ୍ର ଓ ଓଡ଼ିଶା ଉପର ଦେଇ ଗତିକରି କ୍ରମଶଃ ଦୁର୍ବଳ ହେବ ବୋଲି ପାଣିପାଗ ବିଭାଗ ପକ୍ଷରୁ ଅନୁମାନ କରାଯାଉଛି ।


    **********

    
    
    (Release ID: 1549324) Visitor Counter : 12