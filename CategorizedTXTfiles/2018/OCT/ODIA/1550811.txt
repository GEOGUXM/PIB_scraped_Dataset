      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      “ମେଁ ନହିଁ ହମ୍” ପୋର୍ଟାଲ ଓ ଆପର ଶୁଭାରମ୍ଭ; ସେଲ୍ଫ4ସୋସାଇଟି ମାଧ୍ୟମରେ ଆଇଟି ପେଶାଦାରଙ୍କ ସହ ମତ ବିନିମୟ ଅବସରରେ ପ୍ରଧାନମନ୍ତ୍ରୀଙ୍କ ଅଭିଭାଷଣ
      Posted On: 24 OCT 2018 7:40PM by PIB Bhubaneshwar


    ମନ୍ତ୍ରୀ ପରିଷଦର ମୋର ସାଥୀଗଣ , ଭାରତର ଔଦ୍ୟୋଗିକ ଜୀବନକୁ ଗତି ପ୍ରଦାନ କରିଥିବା ଆଇଟି ପ୍ରଫେସନକୁ ବଳ ଦେଇଥିବା ସମସ୍ତ ଅନୁଭବୀ ମହାନୁଭବଗଣ ଏବଂ ଆଇଟି କ୍ଷେତ୍ରରେ ଯୋଡ଼ିହୋଇ ରହିଥିବା ଆମର ଯୁବପିଢ଼ି , ଗ୍ରାମାଞ୍ଚଳରେ ସିଏସସି ସେଣ୍ଟରରେ ବସିରହି ଢ଼େର ଆଶାର ସହ ନିଜର ସ୍ୱପ୍ନକୁ ସଜାଉଥିବା ଆମର ସ୍କୁଲ କଲେଜର ଛାତ୍ରଛାତ୍ରୀଗଣ , ଆଇଆଇଟି ସମେତ ଅନେକ ଶିକ୍ଷାନୁଷ୍ଠାନର ବିଦ୍ୟାର୍ଥୀଗଣ , ମୋ ପାଇଁ ଏହା ଖୁସିର କଥା ଯେ ଏହା ମୋର ସବୁଠାରୁ ପ୍ରିୟ କାର୍ଯ୍ୟ ଓ ଏହିଭଳି କାର୍ଯ୍ୟକ୍ରମରେ ଯୋଗ ଦେବାଲାଗି ଏବଂ ଆପଣମାନଙ୍କ ଗହଣରେ ସାମିଲ ହେବା ସକାଶେ ମୋତେ ଆଜି ସୁଯୋଗ ମିଳିଛି ।


    ଆମର ମନ୍ତ୍ରୀ ଶ୍ରୀ ରବିଶଙ୍କର ମହାଶୟ , ସରକାରଙ୍କ ବିଭିନ୍ନ କାର୍ଯ୍ୟକ୍ରମ ସଂପର୍କରେ ଆପଣମାନଙ୍କୁ ସୂଚନା ଦେଉଥିଲେ । କିନ୍ତୁ ମୁଁ ଏହି କାର୍ଯ୍ୟ ଲାଗି ଆପଣଙ୍କ ଗହଣରେ ଆଜି ଉପସ୍ଥିତ ହୋଇନାହିଁ । ଯେକୌଣସି ବ୍ୟକ୍ତି ତାଙ୍କ କ୍ୟାରିଅରରେ କେତେ ଆଗକୁ ବଢ଼ି ସାରିଥାନ୍ତୁ ନା କାହିଁକି , ସେ ଯେତେ ଧନ ଅର୍ଜନ କରିଥାନ୍ତୁ ନା କାହିଁକି , ପଦ ପ୍ରତିଷ୍ଠା ଲାଭ କରିଥାନ୍ତୁ ନା କାହିଁକି , ଅନ୍ୟ ଭାଷାରେ କହିବାକୁ ଗଲେ ଜୀବନରେ ଯେତେ ଯେତେ ସ୍ୱପ୍ନ ଜଣେ ଦେଖିଥିବ ଯଦି ସେସବୁ ସ୍ୱପ୍ନ ନିଜ ଆଖି ଆଗରେ ସ୍ୱପ୍ରଯତ୍ନରେ ସାକାର ହୋଇଥିବ , ଏହା ସତ୍ତ୍ୱେ ସୁଦ୍ଧା ତା ’ ର ମନ କୌଣସି ନା କୌଣସି କାମ ଲାଗି ବ୍ୟାକୁଳ ହୋଇଉଠୁଥିବ । ତାକୁ ଲାଗୁଥିବ ମନକୁ କିପରି ସନ୍ତୋଷ ମିଳିବ ? ଏବଂ ଆମେ ଅନୁଭବ କରିଛୁ ଯେ ସକଳ ପ୍ରାପ୍ତି ସତ୍ତ୍ୱେ ସେ ଅନ୍ୟମାନଙ୍କ ଲାଗି କିଛି କରିଥାଏ । କିଛି ମାତ୍ରାରେ ଅନ୍ୟଙ୍କ ପାଇଁ ଜୀଇଁବାକୁ ଚାହିଁଥାଏ । ସେହି ଆଶା ସାକାର ହେଲେ ହିଁ ତାର ମାନସିକ ଶାନ୍ତି ସ୍ତର ସର୍ବାଧିକ ସୀମାରେ ପହଞ୍ଚିଥାଏ ।


    ମୁଁ ଏବେ ପ୍ରାରମ୍ଭିକ ଫିଲ୍ମରେ ଶ୍ରୀମାନ ଅଜୀମ ପ୍ରେମଜୀଙ୍କୁ ଶୁଣୁଥିଲି । 2003-04ରେ ଯେତେବେଳେ ମୁଁ ଗୁଜରାଟର ମୁଖ୍ୟମନ୍ତ୍ରୀ ଥିଲି ଏବଂ ସେତେବେଳେ ସାଧାରଣ ଲୋକ ମୋତେ ସାକ୍ଷାତ କରିବାକୁ ଆସୁଥିଲେ , କିଏ ତାଙ୍କର ବ୍ୟବସାୟିକ କାର୍ଯ୍ୟ ସଂପର୍କରେ ଆଲୋଚନା କରୁଥିଲେ , କିଏ ସରକାରଙ୍କ ସହ କିପ୍ରକାର ସଂପର୍କ ସ୍ଥାପନ କରିବା ଲାଗି ଚାହୁଁଛି ତାହା କହିବା ପାଇଁ ଆସୁଥିଲେ । କିନ୍ତୁ ଏହା ପରେ ମୁଁ ଦେଖିଲି , 10-15 ବର୍ଷ ଭିତରେ ଯେତେବେଳେ ଲୋକମାନେ ମୋତେ ଭେଟିବାକୁ ଆସିଲେ ସେତେବେଳେ ସେମାନେ ନିଜ କମ୍ପାନୀ କଥା , ନିଜ କର୍ପୋରେଟ କାର୍ଯ୍ୟକଥା ସେମାନେ କେତେବେଳେ ଆଲୋଚନା କଲେନାହିଁ । କେବଳ ଚର୍ଚ୍ଚା କଲେ ଯେଉଁ ମିଶନରେ ସେମାନେ ଆଜିକାଲି କାର୍ଯ୍ୟ କରୁଛନ୍ତି , ଯଥା , ଶିକ୍ଷା ସଂପର୍କରେ କଥାବାର୍ତ୍ତା କଲେ । ପୁଣି ଯେଉଁଭଳି ଭାବେ ନିବିଷ୍ଟ ଭାବେ ସେମାନେ ଏଭଳି ଆଲୋଚନା ମୋ ସହିତ କରନ୍ତି ତାହା ହୁଏତ ସେମାନଙ୍କ ନିଜ କମ୍ପାନୀ ସଂପର୍କରେ କରନ୍ତିନାହିଁ । ସେଥିରୁ ମୁଁ ଅନୁଭବ କଲି ’ ଯେ ସେମାନଙ୍କ ବୟସରେ , ଏତିକି ବୟସରେ ସେମାନେ ନିଜ ଜୀବନରେ ଏତେବଡ଼ କମ୍ପାନୀ ଠିଆ କରାଇ ପାରିଛନ୍ତି , ଏତେ ସଫଳତା ପାଇଛନ୍ତି , ଏତେ ଯାତ୍ରା କରିଛନ୍ତି , ସେହି ମାତ୍ରାରେ ସେମାନଙ୍କୁ ସନ୍ତୁଷ୍ଟି ମିଳିଛି କି ? ଏବେ ଯେଉଁ କାର୍ଯ୍ୟ କରୁଛନ୍ତି ସେଥିରୁ ସେମାନେ ମାନସିକ ଆନନ୍ଦ ପାଉଛନ୍ତି କି ? ଏହାର ଅର୍ଥ ଏଇଆ ଯେ ବ୍ୟକ୍ତି ଜୀବନରେ , ଏହା ନୁହେଁ ଯେ ଆମେମାନେ ଯେଉଁ ପ୍ରଫେସନରେ କାର୍ଯ୍ୟ କରୁଛେ , ଏବଂ ଧରି ନିଆଯାଉ ଯେ ଜଣେ ଡ଼ାକ୍ତର ହୋଇଥିଲେ ସେ ତ ସେବା କରୁଛନ୍ତି... ଜଣେ ବୈଜ୍ଞାନିକ ଭାବେ କାର୍ଯ୍ୟ କରୁଥିବା ବ୍ୟକ୍ତି ବି ସେବା କରୁଛନ୍ତି । ତାହା ତାଙ୍କ ବିଜ୍ଞାନାଗାର କାର୍ଯ୍ୟ ସହ ଜଡ଼ିତ ଓ ତା ’ ରି ଭିତରେ ସେ ନିଜର ଜୀବନକୁ ସମର୍ପି ଦେଇଛନ୍ତି । ତା ’ ରି ଭିତରେ ସେ ଏପରି କିଛି ଖୋଜି ବାହାର କରନ୍ତି ଯାହା ପିଢି ପିଢ଼ିର ଲୋକମାନଙ୍କ ଜୀବନକୁ ବଦଳାଇ ଦେଇଥାଏ । ଏହାର ଅର୍ଥ ନୁହେଁ ଯେ ସେ ସମାଜ ପାଇଁ କିଛି କରୁନାହାନ୍ତି । ଏହାର ଅର୍ଥ ଏହା ନୁହେଁ ଯେ ସେ ବ୍ୟକ୍ତି କେବଳ ନିଜ ପାଇଁ ଜୀବନ ବଞ୍ଚୁଛି ବା ନିଜର ନାମ କମାଇବା ସକାଶେ କିଛି କରୁଛି । ନା , ତାହା ନୁହେଁ । ସେ କିଛି କରୁଛନ୍ତି ଯାହା ଲୋକମାନଙ୍କ ହିତ ପାଇଁ ଉଦ୍ଦିଷ୍ଟ । ନିଜ ହାତରେ ନିଜ ଆଖି ଆଗରେ , ନିଜ ଉପସ୍ଥିତି ଦ୍ୱାରା ସେ ଯାହାକିଛି କରୁଛନ୍ତି , ସେଥିରେ ତାଙ୍କୁ ଅଲଗା ପ୍ରକାର ସନ୍ତୁଷ୍ଟି ମିଳୁଛି । ଏବଂ ଆଜି ପରିଶେଷରେ ଏହି ସନ୍ତୁଷ୍ଟିର ଯାହା ମୂଳ ପ୍ରେରଣା , ତାହା ପ୍ରତ୍ୟେକ ବ୍ୟକ୍ତି , ଆପଣମାନେ ସ୍ୱୟଂ ତାହା ମଧ୍ୟ ଦେଖିପାରିବେ , ଆପଣମାନଙ୍କ ନିଜ ଜୀବନରୁ ତାହା ଜାଣିପାରିବେ । ସ୍ୱାନ୍ତଃ ସୁଖାୟ । କିଛି ଲୋକ ଏହା ଅନୁଭବ କରିଥାନ୍ତି ଯେ ମୋତେ ସନ୍ତୁଷ୍ଟି ମିଳୁଛି , ମୋତେ ଆଲୋକ ପ୍ରାପ୍ତ ହେଉଛି । ମୁଁ ଖୁସି ହୋଇପାରୁଛି ।


    ଆମେ ରାମାୟଣରେ ଶୁଣିଥାଏ ଯେ ଗୁଣ୍ଡୁଚିମୂଷା ବି ରାମସେତୁ ନିର୍ମାଣ କାର୍ଯ୍ୟରେ ମର୍ଯ୍ୟାଦାପୁରୁଷ ଶ୍ରୀରାମଙ୍କ ସହ ସାମିଲ ହୋଇଥିଲା । ଗୋଟିଏ ଗୁଣ୍ଡୁଚିମୂଷା ତ ପ୍ରେରଣା ପାଇ ଏଭଳି ପବିତ୍ର କାର୍ଯ୍ୟରେ ଯୋଡ଼ି ହୋଇ ରହିବାକୁ ଦାୟିତ୍ୱ ବୋଲି ଭାବିଲା । କିନ୍ତୁ ଦ୍ୱିତୀୟ ଗୁଣ୍ଡୁଚିମୂଷାର ଦୃଷ୍ଟିକୋଣ ଆଉ କିଛି ହୋଇ ଥାଇପାରେ! ହୋଇଥାଇପାରେ ଯେ ରାମଜୀଙ୍କୁ ଯଦି ସଫଳତା ପାଇବାର ଅଛି ତ ସେ ସ୍ୱୟଂ ଈଶ୍ୱର ହୋଇଥିଲେ ବି ଗୁଣ୍ଡୁଚିମୂଷା ଠାରୁ ସାହାଯ୍ୟ ତାଙ୍କର ଆବଶ୍ୟକ ଥିଲା । ଯେତେବେଳେ ରାମଙ୍କ ସହ ଗୁଣ୍ଡୁଚିମୂଷାଟି ଯୋଡ଼ି ହୋଇଗଲା ସେତେବେଳେ ସଫଳତା ପ୍ରାପ୍ତି ସହଜସାଧ୍ୟ ହୋଇଯାଉଛି । ସରକାର ଯେତେ ପ୍ରୟାସ କରନ୍ତୁ ନା କାହିଁକି , ଯେତେ ବଜେଟ ଅର୍ଥ ବିନିଯୋଗ କରନ୍ତୁ ନା କାହିଁକି , ଯେତେ ପର୍ଯ୍ୟନ୍ତ ଜନସାଧାରଣ ସେହି କାର୍ଯ୍ୟରେ ଅଂଶୀଦାର ହୋଇନାହାନ୍ତି , ସହଭାଗୀ ହୋଇନାହାନ୍ତି , ସେପର୍ଯ୍ୟନ୍ତ ଆମେ ଯେଉଁ ପରିଣାମ ଚାହୁଁଥିବା , ପ୍ରତ୍ୟାଶା ରଖିଥିବା , ତାହା ସହଜସାଧ୍ୟ ହେବନାହିଁ । ହିନ୍ଦୁସ୍ତାନକୁ ତାହା ପ୍ରାପ୍ତ ହେବନାହିଁ । ଦୁନିଆ ତ ଭାରତ ଆଡ଼କୁ ପ୍ରତୀକ୍ଷା ଦୃଷ୍ଟିରେ ଦେଖିବାକୁ ଚାହୁଁନଥିଲା । କିନ୍ତୁ ଏବେ ଏପରି ହୋଇଛି ସମଗ୍ର ବିଶ୍ୱ ଭାରତ ଆଡ଼କୁ , ଭାରତର ନେତୃତ୍ୱ ପାଇଁ ଅପେକ୍ଷା କରୁଛି । ଯଦି ଏହା ବିଶ୍ୱର ପ୍ରତୀକ୍ଷା ହୋଇଥାଏ ତେବେ ଆମ ଦେଶକୁ ସେହି ଦାୟିତ୍ୱ ଓ ଭୂମିକା ନିର୍ବାହ କରିବାକୁ ପଡ଼ିବ । ଯଦି ତାହା କରିବାକୁ ପଡ଼ିବ ତେବେ ଭାରତ ସାମ୍ନାରେ ସାଧାରଣ ମଣିଷଙ୍କ ଜୀବନରେ କିଭଳି ଭାବେ ବ୍ୟାପକ ପରିବର୍ତ୍ତନ ଅଣାଯାଇ ପାରିବ ତାହା ଆମମାନଙ୍କୁ ଚିନ୍ତା କରିବାକୁ ପଡ଼ିବ । ମୋ ପାଖରେ ଯେଉଁ କୌଶଳ ମହଜୁଦ ରହିଛି , ସାମର୍ଥ୍ୟ ଅଛି , ଯେଉଁ ଶକ୍ତ ଅଛି , ଯେଉଁ ଅନୁଭବ ରହିଛି , ତାହାର କିଛି ଉପଯୋଗ କରିବାକୁ ପଡ଼ିବ । ଅନ୍ୟମାନଙ୍କ ସକାଶେ ମୁଁ କଣ କରିପାରିବି ତାହା ମୋତେ ଚିନ୍ତା କରିବାକୁ ପଡ଼ିବ । ଗୋଟିଏ କଥା ନିଶ୍ଚିତ ଯେ ଏପରି କୌଣସି ସ୍ଥାନ ଅଛି ଯେଉଁଠାକୁ ଯେକୌଣସି ଗରିବ ଲୋକ ଯିବେ , ଯେକୌଣସି କ୍ଷୁଧାର୍ତ୍ତ ଲୋକ ଯିବେ , ତାଙ୍କୁ ଖାଦ୍ୟ ମିଳିଯିବ । ସେଠାରେ ଯେଉଁ ଦାତା ଅଛନ୍ତି ସେମାନେ ବି ବେଶ ସମର୍ପିତ ଭାବରେ ସମସ୍ତଙ୍କୁ ଦେଖନ୍ତି । ଯେଉଁ ଭୋକିଲା ଲୋକଟି ସେଠାକୁ ଯାଏ , ସେଠାରେ ତା ’ ପାଇଁ ଏକ ଆନୁଷ୍ଠାନିକ ବ୍ୟବସ୍ଥା ରହିଛି । ମୁଁ ଯିବି , ମୋତେ ଖାଇବାକୁ ମିଳିବ । ଯିବା ଲୋକର ବି ବିଶେଷ ଧ୍ୟାନ ନଥାଏ , ଦାତା କିଏ ? ଦାତା ମନରେ ବି ପ୍ରଶ୍ନ ନଥାଏ କି କିଏ ଆସିଥିଲା ? କାରଣ ଏହା ଏକ ଅଭ୍ୟାସରେ ପରିଣତ ହୋଇଯାଏ , କିଏ ଆସୁଛି ଓ କିଏ ଏ ଖାଦ୍ୟ ଖୁଆଉଛି ? କିନ୍ତୁ ଯେତେବେଳେ ଜଣେ ଗରିବ ଲୋକ ଅନ୍ୟ ଜଣେ ଗରିବ ଲୋକର ଦୁଆରମୁହଁରେ ଯାଇ ପହଞ୍ଚୁଛି , ଭୋକିଲା ଅଛି , ଏବଂ ଜଣେ ଗରିବ ଲୋକ ତା ’ ନିଜ ଖାଦ୍ୟରୁ ଅଧା ରୁଟି ବାଣ୍ଟି ଭୋକିଲା ଲୋକକୁ ଖୁଆଉଚି , ସେଥିରେ ଉଭୟଙ୍କ ଜୀବନ ଓ ମନ ଭରିଉଠୁଚି । ସେମାନଙ୍କୁ ସନ୍ତୋଷ ମିଳୁଛି । ବ୍ୟବସ୍ଥା ଅନୁସାରେ ହେଉଥିବା କାର୍ଯ୍ୟ ପରିବର୍ତ୍ତେ ସ୍ୱପ୍ରେରଣାରୁ ହେଉଥିବା କାର୍ଯ୍ୟ କେତେ ବଡ଼ ପରିବର୍ତ୍ତନ ଘଟାଇପାରେ ସେକଥା ଆମେମାନେ ସମସ୍ତେ ଦେଖୁଛେ । ଆମେ ଯେତେବେଳେ ଉଡ଼ାଜାହାଜରେ ଯାତ୍ରା କରେ ଏବଂ ଆମ କଡ଼କୁ ଜଣେ ବୟସ୍କ ବ୍ୟକ୍ତି ବସିଥିବେ । ସେ ପାଣି ପିଉଥିବେ । ବୋତଲ ଥିବ କିନ୍ତୁ ତାକୁ ସେ ଖୋଲି ପାରୁନଥିବେ । ଆମର ତାଙ୍କ ଆଡ଼କୁ ଧ୍ୟାନ ଯିବା ସ୍ୱାଭାବିକ । ଆମେ ତୁରନ୍ତ ତାଙ୍କ ବୋତଲଟି ଆଣି ଖୋଲିଦିଏ । ଆମକୁ ସନ୍ତୁଷ୍ଟି ମିଳେ । ଅର୍ଥାତ୍ , ଅନ୍ୟ କାହାପାଇଁ ଜୀବନ ବଞ୍ଚିବାର ମଜା କିଛି ନିଆରା ।


    ପ୍ରଧାନମନ୍ତ୍ରୀ ଭାବେ ଦାୟିତ୍ୱ ଗ୍ରହଣ ପରେ ମୁଁ ଗୋଟିଏ ପରମ୍ପରାର ବିକାଶ ଘଟାଇବାକୁ ଚାହିଁଲି । ଯେତେବେଳେ ମୁଁ ମୁଖ୍ୟମନ୍ତ୍ରୀ ଥିଲି , କୌଣସି ବିଶ୍ୱବିଦ୍ୟାଳୟର ସମାବର୍ତ୍ତନ ଉତ୍ସବକୁ ଯାଉଥିଲି , ମୋତେ ଆମନ୍ତ୍ରଣ କରିଥିବା ଲୋକମାନଙ୍କୁ ମୁଁ ପଚାରେ , ଯେ ଆପଣମାନେ ଏହି ବିଶ୍ୱବିଦ୍ୟାଳୟର ଆଖପାଖରେ କେଉଁଠି ସରକାରୀ ବିଦ୍ୟାଳୟ ହେଉ , ଝୁପୁଡ଼ି ବସ୍ତି ହେଉ ଏହାର ଗରିବ ପିଲାମାନଙ୍କୁ ପଢ଼ାଇବାକୁ କାହିଁକି ଚେଷ୍ଟା କରୁନାହାନ୍ତି ? ସେହିସବୁ ସ୍ଥାନରେ ଯେଉଁସବୁ ପିଲାମାନେ ଅଷ୍ଟମ ହେଉ କି , ନବମ , ଦଶମ ଭଳି ଶ୍ରେଣୀରେ ସେମାନେ ପଢ଼ୁଥିବେ । ସେମାନଙ୍କ ଭିତରୁ 50ଜଣଙ୍କୁ ଆଣି ଏଭଳି ସମାବର୍ତ୍ତନ ଉତ୍ସବରେ ଅତିଥି ଭାବେ ବସାନ୍ତୁ । ସେମାନଙ୍କୁ ନିମନ୍ତ୍ରଣ କରନ୍ତୁ । ମୋ କଥା ମାନି ସେମାନେ ସେପରି କରନ୍ତି ଓ ସେଭଳି ପିଲାମାନେ ସମାବର୍ତ୍ତନ ସମାରୋହକୁ ନିମନ୍ତ୍ରିତ ହୋଇ ଆସି ସେଠାରେ ଉପସ୍ଥିତ ହୁଅନ୍ତି । ସେମାନେ ହୁଏତ କେଉଁଠି ଭଙ୍ଗା ଦଦରା ସ୍କୁଲରେ ପଢ଼ୁଥିବେ । କିନ୍ତୁ ସମାବର୍ତ୍ତନକୁ ଆସି ସେମାନେ ଦେଖନ୍ତି ଯେ କେତେ କେତେ ବଡ଼ ପୋଷାକ ପିନ୍ଧି ଅତିଥିମାନେ ବିଦ୍ୟାର୍ଥୀମାନେ ସେଠାରେ ବସିଛନ୍ତି । ମୁଣ୍ଡରେ ଟୋପି ପିନ୍ଧିଛନ୍ତି । ସବୁ ଅତିଥି ସେମାନଙ୍କୁ ସାର୍ଟିଫିକେଟ ଓ ମେଡ଼ାଲ ଦେଉଛନ୍ତି । ସେମାନଙ୍କ ଭିତରେ ବି ଗୋଟିଏ ସ୍ୱପ୍ନ ଜାଗିବ । ଗୋଟିଏ ବୀଜ ରୋପଣ ହେବ । ଧୀରେ ଧୀରେ ତାହାର ଅଙ୍କୁରୋଦ୍ଗମ ହେବ । କେଉଁଦିନ ମୁଁ ସେଠାକୁ ଯିବ ଏବଂ ସେମିତି ପୋଷାକ ଓ ଟୋପି ପିନ୍ଧି ଡ଼ିଗ୍ରୀ ଗ୍ରହଣ କରିବି । କ୍ଲାସ୍ ରୁମରେ ଯେତିକି ପିଲା ନହୁଅନ୍ତି ତା ’ ଠାରୁ ଅଧିକ ପିଲା ସେଭଳି ଉତ୍ସବକୁ ଆସନ୍ତି । ମୋ କହିବାର ଉଦ୍ଦେଶ୍ୟ ହେଲା , ଆମ ଭିତରେ ଏପରି କିଛି କଥା ଅଛି , ଯାହା କାରଣରୁ ଆମେମାନେ ବେଶ କିଛି କାର୍ଯ୍ୟ କରିପାରିବୁ ଓ ସଫଳତା ହାସଲ କରିପାରିବୁ । ଆମର ଆନନ୍ଦ ମହାଶୟ ଏଠାରେ ବିରାଜମାନ ଅଛନ୍ତି । ମୁଁ ଗୋଟିଏ କଥା ସଦାବେଳେ ଲକ୍ଷ୍ୟ କରିଆସିଛି ଯେ ଏବଂ ସେ ମଧ୍ୟ ମୁଁ ମୁଖ୍ୟମନ୍ତ୍ରୀ ଥିବା ଦିନଠାରୁ , ମୁଁ ବି କେତେବେଳେ ଗୁଜରାଟର ବିକାଶ ଲାଗି , ନିବେଶ ଲାଗି ତାଙ୍କୁ ଭେଟିବାକୁ ଯାଉଥିଲି , ଉଦ୍ୟୋଗପତିମାନଙ୍କ ବୈଠକ ଡ଼ାକୁଥିଲି , ସେ ଭଦ୍ରବ୍ୟକ୍ତି କେତେବେଳେ ସେ ସଂପର୍କରେ କୌଣସି ପ୍ରଶ୍ନ ପଚାରୁଥିଲେ କିମ୍ବା କିଛି ଚର୍ଚ୍ଚା କରୁଥିଲେ । ସେ ସଦାବେଳେ କହୁଥିଲେ , ସା ’ ବ୍ , ସାମାଜିକ କାର୍ଯ୍ୟରେ କଣ କଣ ହୋଇପାରିବ । ଆଜି ଏଇ ଯେଉଁ ଟେମ୍ପରାମେଣ୍ଟ ଅଛି , ତାହା ସମାଜର ଏବଂ ଦେଶର ବହୁତ ବଡ଼ ସାମର୍ଥ୍ୟ ହୋଇପାରିବ । ଏବଂ ଆଜି ଏହି କାର୍ଯ୍ୟକ୍ରମ ସହ ଯୋଡ଼ି ହୋଇଥିବାରୁ ମୋତେ ଢ଼େର୍ ଆନନ୍ଦ ଲାଗୁଛି । ମୁଁ ସଦାବେଳେ ସୋସିଆଲ ମିଡ଼ିଆ ସହ ଯୋଡ଼ି ହୋଇ ରହିଥିବା ଜଣେ ଲୋକ । ସେଥିପାଇଁ ମୋତେ ଯେଉଁ ସୂଚନା ମିଳେ ମୁଁ ସେହି ସୂଚନାର କେବେ ଶିକାର ହୋଇନାହିଁ । ମୋର ଯେଉଁ ସୂଚନା ଦରକାର , ମୁଁ ତାହା ଖୋଜି ନେଇଥାଏ ଏବଂ ସେହି କାରଣରୁ ମୋତେ ସଦାବେଳେ ନୂଆ ନୂଆ କଥା ମିଳିଥାଏ । ଏବଂ ଆଜି ଟେକ୍ନୋଲଜିର ପ୍ଲାଟଫର୍ମ ମୋତେ ଏସବୁ ଯୋଗାଇ ଦେଇଛି । ସେଥିରେ ବି ମୁଁ ଦେଖୁଛି , କେତେକ ପିଲା , କେତେକ ଯୁବକ ଏତେ କାମ କରୁଛନ୍ତି ଯେ ସେଥିରେ କେଉଁଠି ତିନିଜଣିଆ ଗ୍ରୁପ୍ , ଚାରିଜଣିଆ ଗ୍ରୁପ୍ ହୋଇ ଶନିବାର , ରବିବାର ଚାଲି ଯାଉଛନ୍ତି । ସେମାନେ ଗାଁକୁ ଯାଉଛନ୍ତି , କେତେବେଳେ ବସ୍ତିକୁ ଯାଉଛନ୍ତି । ଲୋକମାନଙ୍କ ଗହଣରେ ରହୁଛନ୍ତି । କେତେବେଳେ ପିଲାମାନଙ୍କୁ ପଢ଼ାଉଛନ୍ତି । ବିଭିନ୍ନ ପ୍ରକାର କାର୍ଯ୍ୟ କରୁଛନ୍ତି । ଅର୍ଥାତ , ବିଶେଷ କରି ଭାରତର ବର୍ତ୍ତମାନ ପରିସ୍ଥିତିରେ 25 ଠାରୁ 40 ବର୍ଷ ବୟସ ସୀମା ମଧ୍ୟରେ ଯେଉଁ ପିଢ଼ି ରହିଛନ୍ତି , ସେମାନଙ୍କ ମନରେ ଏଭଳି ସହଜ ଭାବ ସୃଷ୍ଟି ହେଉଛି । ସେମାନଙ୍କୁ ଏଭଳି କାର୍ଯ୍ୟ ଦିଶୁଚି । କିନ୍ତୁ ସେଥିରେ ଯଦି ସାମୂହିକତା ଯୋଡ଼ି ହୋଇଯିବ , ସେତେବେଳେ ତାହା ଏକ ବିରାଟ ଶକ୍ତି ଭାବେ ମୁଣ୍ଡ ଟେକେ । ତାହାକୁ କେଉଁଠି ନା କେଉଁଠି ଏକ ମିଶନ ସହ ଯୋଡ଼ି ଦିଆଯିବା ଦରକାର । ବ୍ୟବସ୍ଥା ପାଇଁ କୌଣସି ଢ଼ାଞ୍ଚା ରହିବା ଜରୁରୀ ନୁହେଁ । ଏହାକୁ ଏକ ମିଶନ ସହ ଯୋଡ଼ିଦିଅ , ପ୍ଲାଟଫର୍ମ ଆପେ ଆପେ ମିଳିଯିବ । ପ୍ରତ୍ୟେକ ବ୍ୟକ୍ତି ନିଜ ନିଜ ଢ଼ଙ୍ଗରେ କାମ କରିବାକୁ ଚାହାନ୍ତି । କିନ୍ତୁ ସେ ଯେଉଁ କାମ କରନ୍ତି , ତାହା କେଉଁଠି ନା କେଉଁଠି ଠୂଳ ହୁଏ । ତାହାର ପରିମାଣ ବଢ଼େ । ତେଣୁ ପରିବର୍ତ୍ତନ ଆସିବା ନଜରକୁ ଆସେ । ପୁଣି ଏକଥା ସୁନିଶ୍ଚିତ ଯେ ଭାରତର ଭାଗ୍ୟ , ପ୍ରଯୁକ୍ତିରେ ନିବଦ୍ଧ । ଯେଉଁ ପ୍ରଯୁକ୍ତି ଆପଣମାନଙ୍କ ପାଖରେ ଅଛି , ତାହା ଭାରତର ସ୍ୱରୂପକୁ ବଦଳାଇବାକୁ ସକ୍ଷମ । ଏହି ଦୁଇଟି ସାମର୍ଥ୍ୟକୁ ଏକତ୍ର କରି କିଭଳି କାର୍ଯ୍ୟ କରିବାକୁ ହେବ ତାହା ଚିନ୍ତା କରିବାକୁ ପଡ଼ିବ । କିଏ ମାଳି , ଖୋଲା ପଡ଼ିଆରେ କେଉଁଠି ଗୋଟିଏ ଏଭଳି ବୀଜ ଛାଡ଼ି ଦେଇଥିବ ଯାହା ଉପଯୁକ୍ତ ପାଣିପବନ ପାଇଲେ ଅଙ୍କୁରିତ ହୋଇ ଫୁଲ ଫଳ ଫଳିବା ଆରମ୍ଭ କରିଦେବ । କିନ୍ତୁ କେହି କେଉଁଠୁ ଯାଇ ତା ’ ଆଡ଼କୁ ନଜର ପକେଇବାକୁ ମନ ନାହିଁ । କିନ୍ତୁ ସେହି ମାଳି ବେଶ୍ ଶୃଙ୍ଖଳିତ ଭାବେ ଏଠାରେ ଗୋଟିଏ ଫୁଲଚାରା , ସେଠାରେ ଗୋଟିଏ ଫୁଲଚାରା ବେଶ୍ ଯତ୍ନରେ ଲଗାଇଲେ ତାହା ସମସ୍ତଙ୍କୁ ନଜରକୁ ଆସିବ । ଉଚ୍ଚତା ଅନୁସାରେ ବେଶ୍ ଶୃଙ୍ଖଳିତ ଢ଼ଙ୍ଗରେ ତାହା ରୋପଣ କରାଯାଇଥିବାରୁ ସବୁ ଲୋକଙ୍କ ଦୃଷ୍ଟି ତାହା ଉପରେ ପଡ଼ିବ । ସେ ବଗିଚା ଆଡ଼କୁ ସମସ୍ତେ ଆକୃଷ୍ଟ ହେବେ । ସେଠାକୁ ଯାଇ ସମସ୍ତେ ପ୍ରେରଣା ଲାଭ କରିବେ । କାରଣ ? କାରଣଟି ହେଲା ସେଠାରେ ବେଶ୍ ସଂଗଠିତ ଭାବେ ଫୁଲଚାରା ସବୁ ଲଗାଯାଇଛି । କାର୍ଯ୍ୟ କରାଯାଇଛି । ଏକ ବ୍ୟବସ୍ଥା ମାଧ୍ୟମରେ କାର୍ଯ୍ୟ ହୋଇଛି । ଆମ ଭିତରେ ବିପର୍ଯ୍ୟସ୍ତ ଅବସ୍ଥାରେ ଥିବା ସେବା ଶକ୍ତି ଆମକୁ ଦୃଶ୍ୟମାନ ହେଉଛି । ଏବେ ସୋସିଆଲ୍ ଷ୍ଟାର୍ଟଅପର ଏକ ନୂଆ ଯୁଗ ଆରମ୍ଭ ହୋଇଛି । ଏବେ ଯେଉଁ ଯୁବକମାନେ ପରସ୍ପରଙ୍କୁ ଭେଟୁଛନ୍ତି ସେମାନେ ଜଣେ ଅନ୍ୟକୁ ପଚାରୁଛନ୍ତି ଯେ ସେମାନେ କଣ କରୁଛନ୍ତି । ସେମାନେ କହୁଛନ୍ତି , ଆରେ ଭାଇ କଣ ଗୋଟାଏ କାମ କରୁଚି । ମୁଁ ଦେଖିଥିଲି ବାଙ୍ଗାଲୁରର ଜଣେ ଯୁବକ ଯିଏ ଜଣେ ଆଇଟି ପ୍ରଫେସନାଲ ଥିଲେ , କେଉଁଠି ବୋଧେ ମୁଁ ସୋସିଆଲ ମିଡ଼ିଆରେ ଦେଖିଥିଲି , ସେ ଡ଼୍ରାଇଭ୍ କରୁଥିଲେ । କହୁଥିଲେ ଯେ ଦିନକୁ ସେ ତିନରୁ ଚାରିଘଣ୍ଟା ଡ଼୍ରାଇଭ୍ କରୁଛନ୍ତି । କାହିଁକି ? ସେ କହୁଥିଲେ ଯେ ଗରିବ ଲୋକମାନଙ୍କୁ ନେବାଆଣିବା କରନ୍ତି , କାମ କରନ୍ତି , ଅନ୍ୟକୁ ସାହାଯ୍ୟ କରନ୍ତି । ଲୋକମାନଙ୍କୁ ହସପିଟାଲ ନିଅନ୍ତି , ତାଙ୍କୁ ସେ କାମ ଖୁବ୍ ଭଲ ଲାଗେ ।


    ମୁଁ ଏମିତିକିଆ ଅଟୋରିକ୍ସା ଡ଼୍ରାଇଭରଙ୍କୁ ବି ଦେଖିଛି ଯେଉଁମାନେ ଅଟୋ ପଛରେ ଲେଖିଥାନ୍ତି ଯେ ଯଦି ଆପଣଙ୍କର ହସ୍ପିଟାଲ ଯିବାର ଅଛି ତା ’ ହେଲେ ମୁଁ ମାଗଣାରେ ଆପଣଙ୍କୁ ନେଇଯିବି । ମୋ ଦେଶର ଗରିବ ଅଟୋରିକ୍ସାବାଲା । ଧରିନିଅନ୍ତୁ , ଯଦି ସେଦିନ ସେ ଅଟୋଚାଳକଙ୍କୁ ସେମିତିକିଆ ଛଅଜଣ ଲୋକ ମିଳିଗଲେ ଯାହାଙ୍କର ହସ୍ପିଟାଲ ଯିବାର ଥିବ , ତା ’ ହେଲେ ସେ ଅଟୋଚାଳକଙ୍କ ପିଲାମାନଙ୍କୁ ତ ଭୋକଉପାସରେ ରହିବାକୁ ପଡ଼ିବ । ହେଲେ ସେଥିପାଇଁ ତାଙ୍କର ଖାତିର ନାହିଁ । ସେ କିନ୍ତୁ ବୋର୍ଡ଼ ମାରିଛନ୍ତି ଏବଂ ଅତି ନିଷ୍ଠାର ସହ ଲୋକଙ୍କୁ ସାହାଯ୍ୟ କରୁଛନ୍ତି । ତାହା ହେଉଛି ଏକ ବୁନିଆଦୀ ସ୍ୱଭାବ ଯାହା ପ୍ରତ୍ୟେକ ମଣିଷ ଭିତରେ ସୁପ୍ତ ଅବସ୍ଥାରେ ପଡ଼ିରହିଛି । କାହା ପାଇଁ କିଛି କରିବାର ପ୍ରବୃତ୍ତି । ତାହାରି ମୂଳରେ ରହିଛି “ ମୁଁ ନୁହେଁ , ଆମେ ” । ଏହାର ଅର୍ଥ ନୁହେଁ ଯେ ମୁଁତ୍ୱକୁ ସଂପୂର୍ଣ୍ଣ ରୂପେ ହତ୍ୟା କରିବା । ଆମକୁ ମୁଁତ୍ୱକୁ ବିସ୍ତାର ବି କରିବାକୁ ପଡ଼ିବ । ସ୍ୱ ଠାରୁ ସମିଷ୍ଟ ଆଡ଼କୁ ଯାତ୍ରା କରିବାକୁ ହେବ । ମଣିଷ ନିଜର କାର୍ଯ୍ୟ ପରିସର କାହିଁକି ବଢ଼ାଇଥାଏ । ବୃହତ ପରିବାର ଭିତରେ ଆନନ୍ଦ କାହିଁକି ଅନୁଭବ କରିଥାଏ ? ସେହି ବୃହତ ପରିବାରରୁ ବି ବୃହତ ପରିବାର ମୋର ପୁରା ସମାଜ , ସମଗ୍ର ଦେଶ , ଏହି ନିଜେ ନିଜେ ଏକ ଶକ୍ତିରେ ପରିଣତ ହୋଇଯିବ । ଏହି ଭାବନାକୁ ନେଇ ଆଜି ସେବା ଭାବନାକୁ ନେଇ ଆଇଟି ଟୁ ସୋସାଇଟିର ଯାତ୍ରା । ଗୋଟିଏ ପଟେ ଆଇଟି ଟୁ ସୋସାଇଟି ଏବଂ ଅନ୍ୟ ପଟେ ଆଇଆଇଟି ଟୁ ସୋସାଇଟି ବି ରହିଛି । ଏହି ଭାବନାକୁ ନେଇ ଆମକୁ ଆଗକୁ ଚାଲିବାକୁ ହେବ । ମୁଁ କହିବି ଯେ ମୋତେ ସାତ ଆଠଟି ସ୍ଥାନରେ ଏହା ଉପରେ କଥାବାର୍ତ୍ତା କରିବାକୁ ପଡ଼ିବ ଏବଂ ଏହିଠାରୁ କଥାବାର୍ତ୍ତା ଆରମ୍ଭ କରାଯାଉ ।


    ଆମ ଦେଶର ସାଧାରଣ ଛବି ଏମିତି ଯେ ଧନାଢ଼୍ୟ ଲୋକମାନଙ୍କୁ ଗାଳି ଦେବା , ବ୍ୟବସାୟୀମାନଙ୍କୁ ଗାଳିଦେବା , ଉଦ୍ୟୋଗପତିମାନଙ୍କୁ ଗାଳି ଦେବା ଏକ ଫେସନରେ ପରିଣତ ହୋଇଯାଇଛି । ଜାଣିପାରୁନାହିଁ ଏଭଳି ମନୋଭାବର କାରଣ କଣ ? ମୁଁ ବେଳେବେଳେ ଚିନ୍ତାରେ ପଡ଼ିଯାଏ । ଏବଂ ମୁଁ ସ୍ପଷ୍ଟ କରିବାକୁ ଚାହେଁ ଯେ ମୁଁ ଏହାର ଘୋର ବିରୋଧୀ । ଦେଶ ଗଠନରେ ସମସ୍ତଙ୍କର ନିଜ ନିଜ ଅବଦାନ ଓ ଯୋଗଦାନ ରହିଛି । ଆଜି ଏକଥା ଦେଖି ମୋତେ ଲାଗୁଛି ଯେ ଏହି ସବୁ କମ୍ପାନୀମାନେ ନିଜ ନିଜର ସିଏସଆର ମାଧ୍ୟମରେ ସମଗ୍ର ବ୍ୟବସ୍ଥା ନିଜର ବ୍ରିଲିଆଣ୍ଟ ଷ୍ଟାଟ ଅପ ମାଧ୍ୟମରେ ଚାରି ପାଞ୍ଚ ଦିନ ପାଇଁ ଏଭଳି ସମାଜସେବା ପାଇଁ ମନସ୍ଥିର କରିଛନ୍ତି । ତା ’ ହେଲେ ଯାଅ , କର୍ମଚାରୀମାନେ , ତୁମର ଚାକିରି ରହିବ କାର୍ଯ୍ୟ କରିଯାଅ । ଏହା ସାଧାରଣ ଲୋକଙ୍କ ଜୀବନ ପ୍ରତି ବେଶ୍ ମହତ୍ତ୍ୱପୂର୍ଣ୍ଣ ଅବଦାନ ହେବ । କିନ୍ତୁ ଆଜି ଯେତେବେଳେ ଗୋଟିଏ ପ୍ଲାଟଫର୍ମକୁ ଆସିଛେ , ସେତେବେଳେ ସମସ୍ତଙ୍କ ଆଖି ଖୋଲି ଯିବ । ଉତ୍ତମ ଦେଶର ପ୍ରତ୍ୟେକ କୋଣରେ ଏଭଳି କାର୍ଯ୍ୟ ହେବା ଦରକାର । ସମସ୍ତେ ଏବେ ସେହି କାର୍ଯ୍ୟ କରୁଛନ୍ତି । ଏହା ଯେଉଁ ସାମୂହିକତାର ଶକ୍ତି , ତାହା ବେଶ୍ ବଡ଼ । ମୋତେ ଲାଗୁଛି ଯେ ଏହି ଯେଉଁ ପ୍ରେରଣାର ଆଧାର “ ଆମେ ” ସେଥିରେ ଆତ୍ମ ଏବଂ ସେବାର ଯେଉଁ ଦିଗଟି ରହିଛି , ତାହାର ବେଶ୍ ବଡ଼ ଭୂମିକା ସଂପାଦନ କରିବାର ଅଛି ଏବଂ ଆପଣମାନେ ସମସ୍ତେ କମ୍ୟୁନିକେଶନ ଦୁନିଆର ଲୋକ । ପ୍ରଯୁକ୍ତି ଦୁନିଆର ଲୋକ । ବେଶ୍ ସହଜରେ ଆପଣମାନେ ଏ କଥାକୁ ପ୍ରସ୍ତୁତ କରିପାରିବେ ଯାହାର ସମାଜ ଉପରେ ବ୍ୟାପକ ପ୍ରଭାବ ପଡ଼ିବ । ଏହାର କାର୍ଯ୍ୟ ପରିସର ମଧ୍ୟ ବ୍ୟାପକ ହୋଇପାରିବ । କାରଣ ଆପଣମାନେ ସଭିଏଁ ଏହି କଥା ସହ ଯୋଡ଼ିହୋଇ ରହିଛନ୍ତି । ତାହା ପୁଣି ସୁଲଭ ମୂଲ୍ୟରେ ଆପଣମାନେ ସାକାର କରିପାରିବେ । ଏ ସଂପର୍କରେ ଆମେ ଯେତିକି ଅଧିକ କହିବା , ତାହା ସେତିକି ପ୍ରେରଣାର କାରଣ ପାଲଟିବ । ଏବଂ ଆମମାନଙ୍କ ଏହି ପ୍ରୟାସ ଅଧିକତମ ଲୋକଙ୍କୁ ପ୍ରେରଣା ଯୋଗାଇବ । ଗୋଟିଏ ଗୋଟିଏ ଫୁଲ ବିଭିନ୍ନ ସ୍ଥାନରେ ରହିଛି । କିନ୍ତୁ ସେସବୁକୁ ନେଇ ଯେତେବେଳେ ଫୁଲତୋଡ଼ାଟିଏ ପ୍ରସ୍ତୁତ କରାଯାଉଛି ତାହାର ଶୋଭା ଅଧିକ ବଢ଼ିଯାଉଛି । ଆଜି ଏଠାରେ ଏହି ପ୍ରୟାସରୁ , ସେବା ଭାବରୁ , ନିଜକୁ ନିଜେ ସେଥିରେ ସାମିଲ କରିବାର ନୂଆ ନୂଆ କ୍ଷେତ୍ରରେ କାର୍ଯ୍ୟ କରିବାର ଲୋକ ଏକଜୁଟ ହୋଇଛନ୍ତି । ଏହିସବୁ କାର୍ଯ୍ୟ ଆମର ଯୁବ ବର୍ଗ କରୁଛନ୍ତି । ଭାରତମାତାଙ୍କ ପାଇଁ ଏହାଠାରୁ ବଳି ଗର୍ବର କଥା ଆଉ କଣ ଥାଇପାରେ ? ଏହାଦ୍ୱାରା ଅସଂଖ୍ୟ ଲୋକଙ୍କ ଜୀବନରେ ବୈପ୍ଳବିକ ପରିବର୍ତ୍ତନ ଘଟିପାରିବ ।


    ମୁଁ ସେହିଭଳି ସମସ୍ତ ଯୁବ ବର୍ଗଙ୍କୁ ଅନେକ ଅନେକ ଅଭିନନ୍ଦନ ଜ୍ଞାପନ କରୁଛି ଯେଉଁମାନେ ଏଭଳି କାର୍ଯ୍ୟକୁ ବେଶ୍ ମନଧ୍ୟାନ ସହକାରେ ସାକାର କରିଛନ୍ତି । ସେମାନେ ସେଥିରେ ନିଜର ଜୀବନକୁ ଉତ୍ସର୍ଗ କରିଦେଇଛନ୍ତି । ମୁଁ ସେହିସବୁ କମ୍ପାନୀମାନଙ୍କୁ ମଧ୍ୟ ଅଭିନନ୍ଦନ ଜଣାଉଛି ଯେଉଁମାନେ ନିଜର ଆର୍ଥିକ ବିକାଶର ସହ ସେମାନଙ୍କର ସାମାଜିକ ଦାୟିତ୍ୱବୋଧ ଉପରେ ନିଜର ବ୍ୟବସ୍ଥାକୁ ଉପଯୋଗ କରିଛନ୍ତି । ନିଜର ପ୍ରଜ୍ଞାର ଉପଯୋଗ କରିଛନ୍ତି । ଆମ ଦେଶରେ ଦେଶକୁ ଆଗକୁ ଆଗେଇ ନେବାଲାଗି ଜନ ଭାଗୀଦାରୀ ଅନିବାର୍ଯ୍ୟ । 125 କୋଟି ଦେଶବାସୀଙ୍କୁ ଆଗକୁ ବଢ଼ାଇ ନେବାକୁ ପଡ଼ିବ । ଆମେ ସେଥିପାଇଁ ପ୍ରତିଜ୍ଞା କରିବାକୁ ହେବ ଯେ ବିଶ୍ୱର କୌଣସି ଶକ୍ତି ଭାରତକୁ ଏହି ଲକ୍ଷ୍ୟରେ ପଛକୁ ହଟାଇପାରିବ ନାହିଁ । ଭାରତକୁ ଆଗକୁ ବଢ଼ିବାକୁ ହେବ । ଏଥିପାଇଁ 125 କୋଟି ଜନତାଙ୍କ ଶକ୍ତି ରହିଛି । ପୁଣି ଦେଶକୁ ଉଚିତ ମାର୍ଗରେ ଆଗକୁ ନେବାକୁ ପଡ଼ିବ । ପ୍ରତ୍ୟେକ କାର୍ଯ୍ୟକୁ ପରିଣାମକୁ ଦେଖି କରାଯାଇ ନଥାଏ । ସମସ୍ତେ ମିଳିମିଶି ଯେତେବେଳେ ଗୋଟିଏ ଦିଗରେ କାର୍ଯ୍ୟ କରନ୍ତି , ଚାଲନ୍ତି , ତେବେଳେ ଏହାର ପରିଣାମ ଆପେ ଆପେ ମିଳିଥାଏ । ମୁଁ ଢ଼େର ଆଶାବାଦୀ ମଣିଷ । ଚାରିବର୍ଷର ମୋର କ୍ଷୁଦ୍ର ଅନୁଭବରୁ ମୁଁ କହିପାରେ ଯେ ଦେଶ ଏପର୍ଯ୍ୟନ୍ତ ଆଗକୁ କାହିଁକି ଯଥେଷ୍ଟ ଆଗେଇ ପାରିନାହିଁ । ଏହା ମୋ ପାଇଁ ମଧ୍ୟ ଏପ ପ୍ରଶ୍ନ । ମୋ ମନରେ ଏ ପ୍ରଶ୍ନ ନାହିଁ ଯେ ଦେଶ ଆଗକୁ ବଢ଼ିବ କି ନାହିଁ । ମୋର ବିଶ୍ୱାସ ଯେ ଦେଶ ଢ଼େର ଆଗକୁ ବଢ଼ିବ । ବିଶ୍ୱର ସବୁ ଚାଲେଞ୍ଜକୁ ସାମ୍ନା କରିବ ଏବଂ ସେସବୁକୁ ପାର କରିବ । ନିଜର ସ୍ଥାନ ସୁରକ୍ଷିତ କରିପାରିବ ବୋଲି ମୁଁ ବିଶ୍ୱାସର ସହ କହିପାରେ । ଏପରି ଏକ କାର୍ଯ୍ୟକ୍ରମର ଆୟୋଜନ କରିଥିବାରୁ ମୁଁ ଆପଣମାନଙ୍କୁ ସମସ୍ତଙ୍କୁ ଧନ୍ୟବାଦ ଜଣାଉଛି । ଆପଣମାନେ ସମସ୍ତେ ବହୁ ସଂଖ୍ୟାରେ ଏଠାରେ ଏତେ ସମୟ ଧରି ଉପସ୍ଥିତ ରହି ମୋତେ ଆପଣମାନଙ୍କୁ ଶୁଣିବାର ସୁଯୋଗ ଦେଇଥିବାରୁ ମୁଁ ଆପଣମାନଙ୍କ ନିକଟରେ କୃତଜ୍ଞ ।


    ଆପଣମାନଙ୍କୁ ଅନେକ ଅନେକ ଧନ୍ୟବାଦ!


    **********

    
    
    (Release ID: 1550811) Visitor Counter : 42