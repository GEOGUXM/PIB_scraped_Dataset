      ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟ

      ସିଏସଆଇଆର ଦ୍ୱାରା “ଓନିରଟିଏମ” ନାମକ ସୁଲଭ ଜଳ ବିଶୋଧକ ବ୍ୟବସ୍ଥାର ବିକାଶ;
      ଗ୍ରାମାଞ୍ଚଳ ଓ ସହରାଞ୍ଚଳର ଲୋକମାନଙ୍କୁ ନିରାପଦ ପାନୀୟ ଜଳ ଯୋଗାଇବାରେ ଏହା ବିଶେଷ ଭାବେ ସହାୟକ ହେବ : ଡକ୍ଟର ହର୍ଷ ବର୍ଦ୍ଧନ

      Posted On: 17 OCT 2018 6:25PM by PIB Bhubaneshwar

    ଭାରତୀୟ ବୈଜ୍ଞାନିକ ଓ ଶିଳ୍ପ ଗବେଷଣା ପରିଷଦ ଏବଂ ଭାରତୀୟ ଟକ୍ସିକୋଲଜି ଗବେଷଣା ପ୍ରତିଷ୍ଠାନ , ଲକ୍ଷ୍ନୌ ଦ୍ୱାରା ମିଳିତ ଭଳବେ “ ପାନୀୟ ଜଳ ବିଶୋଧନକାରୀ ବ୍ୟବସ୍ଥା ” ର ବିକାଶ ଘଟାଯାଇଛି । ଏହାକୁ ‘ ଓନିରଟିଏମ ’ ଟ୍ରେଡ଼ମାର୍କ ଜରିଆରେ ଜନସାଧାରଣଙ୍କୁ ଉପଲବ୍ଧ କରାଯିବ । ଏହି ବ୍ୟବସ୍ଥାକୁ ମେସର୍ସ ବ୍ଲୁବାର୍ଡ଼ ୱାଟର ପ୍ୟୁରିଫାୟର , ନୂଆଦିଲ୍ଲୀକୁ ହସ୍ତାନ୍ତର କରାଯାଇଛି । ଆଜି ନୂଆଦିଲ୍ଲୀଠାରେ ଆୟୋଜିତ ଏକ ବିଶେଷ କାର୍ଯ୍ୟକ୍ରମରେ ଏବଂ କେନ୍ଦ୍ର ବିଜ୍ଞାନ ଓ ପ୍ରଯୁକ୍ତି ମନ୍ତ୍ରୀ ତଥା ସିଏସଆଇଆର ଉପାଧ୍ୟକ୍ଷ ଡକ୍ଟର ହର୍ଷ ବର୍ଦ୍ଧନଙ୍କ ଉପସ୍ଥିତିରେ ଏହି ବ୍ୟବସ୍ଥା ଉପରୋକ୍ତ ସଂସ୍ଥାକୁ ହସ୍ତାନ୍ତର କରାଯାଇଛି । ଏହି ନୂତନ ଯନ୍ତ୍ର ସାହାଯ୍ୟରେ ନିରବଚ୍ଛିନ୍ନ ଭାବେ ଜଳକୁ ଶୋଧନ କରାଯାଇପାରିବ ଏବଂ ସେଥିରୁ ସମସ୍ତ ପ୍ରକାର ରୋଗ ସୃଷ୍ଟିକାରୀ ପାଥୋଜେନ ଯଥା , ଭୂତାଣୁ , ବ୍ୟାକ୍ଟେରିଆ , ଫୁଙ୍ଗି , ପ୍ରୋଟୋଜୋଆ ଓ ସିଷ୍ଟକୁ ନିଃଶେଷ କରିହେବ । ଏହାଦ୍ୱାରା ଘରୋଇ ଭାବେ ତଥା ଗୋଷ୍ଠୀଭିତ୍ତିକ ସ୍ଥାନରେ ଲୋକମାନଙ୍କୁ ନିରାପଦ ପାନୀୟ ଜଳ ଯୋଗାଇ ଦିଆଯାଇପାରିବ । ସେହି ବିଶୋଧିତ ଜଳ ଭାରତୀୟ ତଥା ଅନ୍ତରାଷ୍ଟ୍ରୀୟ ଜଳ ମାନ ସହ ସମାନ ଯାହାକି ବିଆଇଏସ ଏବଂ ଡ଼ବ୍ଲୁଓଏଚ ଦ୍ୱାରା ମାନ ନିର୍ଦ୍ଧାରିତ ହୋଇଛି ।


    ଏହି ଅବସରରେ ବକ୍ତବ୍ୟ ରଖି ଡକ୍ଟର ହର୍ଷ ବର୍ଦ୍ଧନ କହିଲେ ଯେ ଦୂଷିତ ପାନୀୟ ଜଳ ପାନ କରିବା ଯୋଗୁଁ ଲୋକମାନଙ୍କଠାରେ ଏବଂ ବିଶେଷ କରି ଶିଶୁମାନଙ୍କଠାରେ ବିଭିନ୍ନ ପ୍ରକାର ରୋଗ ସଂକ୍ରମଣ ଘଟିଥାଏ ଏବଂ ସେମାନଙ୍କ ଜୀବନ ପ୍ରତି ବିପଦ ସୃଷ୍ଟି ହୋଇଥାଏ । ସିଏସଆଇଆର- ଆଇଆଇଟିଆର ଦ୍ୱାରା ବିକାଶ ଘଟାଯାଇଥିବା ଓନିର ମାଧ୍ୟମରେ ଏବେ ନିରାପଦ ଏବଂ ସ୍ୱଚ୍ଛ ପାନୀୟ ଜଳ ସମସ୍ତଙ୍କ ନିକଟରେ ଉପଲବ୍ଧ ହେବ ଏବଂ ଏଥିପାଇଁ ସେମାନଙ୍କୁ ପ୍ରତି ଲିଟର ଜଳ ପାଇଁ ମାତ୍ର ଦୁଇ ପଇସା ଖର୍ଚ୍ଚ କରିବାକୁ ପଡ଼ିବ । ମନ୍ତ୍ରୀ ଡକ୍ଟର ହର୍ଷ ବର୍ଦ୍ଧନ ଆହୁରି କହିଲେ ଯେ ଗୋଷ୍ଠିଭିତ୍ତିକ ଉପଯୋଗ ପାଇଁ ପ୍ରସ୍ତୁତ କରାଯାଇଥିବା 450 ଏଲପିଏଚ କ୍ଷମତାଯୁକ୍ତ ଓନିର ଦିନକୁ 5000 ଠାରୁ ଏକ ଲକ୍ଷ ଲିଟର ପର୍ଯ୍ୟନ୍ତ ପାଣି ବିଶୋଧନ କରିପାରିବ । ଅଧିକନ୍ତୁ ଏହାର କୌଣସି ରକ୍ଷଣାବେକ୍ଷଣ ବା ମେମ୍ବ୍ରେନ ଖର୍ଚ୍ଚ ନାହିଁ । ଏହା ଗ୍ରାମାଞ୍ଚଳ ଲୋକଙ୍କ ପାଇଁ ବିଶେଷ ଭାବେ ଉପଯୋଗୀ ସାବ୍ୟସ୍ତ ହେବ ପୁଣି ଏହାକୁ ସୌରଶକ୍ତିଯୁକ୍ତ କରାଯାଇପାରିବ । ଏହାକୁ “ ମେକ୍‌ ଇନ୍‌ ଇଣ୍ଡିଆ ” ଲାଇନରେ ପ୍ରସ୍ତୁତ କରାଯାଇଛି ବୋଲି ସେ ସୂଚୀତ କରିଥିଲେ ।


    ସିଏସଆଇଆର ମହା ନିର୍ଦ୍ଦେଶକ ଓ ଡ଼ିଏସଆଇଆର ସଚିବ ଡ଼କ୍ଟର ଶେଖର ସି ମଣ୍ଡେ ସିଏସଆଇଆର- ଆଇଆଇଟିଆରର ବୈଜ୍ଞାନିକମାନଙ୍କ ଏଭଳି ଅଭିନବ ପ୍ରୟାସକୁ ଭୂୟସୀ ପ୍ରଶଂସା କରି କହିଲେ ଯେ ଓନିର ଭଳି ଏକ ନିରାପଦ ପାନୀୟ ଜଳ ବିଶୋଧକ ଯନ୍ତ୍ର ବାହାର କରି ସେମାନେ ଏକ ବିରାଟ ସାମାଜିକ ହିତ ସାଧନ କାର୍ଯ୍ୟ ସଂପନ୍ନ କରିଛନ୍ତି । ବିଶେଷ କରି ଏହା ଗ୍ରାମାଞ୍ଚଳର ଲୋକମାନଙ୍କ ପାଇଁ ଉପକାରସିଦ୍ଧ ହେବ । ଭାରତର ଏକ ବିରାଟ ଗ୍ରାମାଞ୍ଚଳ ଜନସମୂହ ଡ଼ବ୍ଲୁଏଚଓ ନିର୍ଦ୍ଧାରିତ ନିରାପଦ ପାନୀୟ ଜଳ ମାନ ପାଇପାରୁନାହାନ୍ତି । ତେଣୁ ଡ଼ବ୍ଲୁଏଚଓ ଦ୍ୱାରା ନିରାପଦ ପାନୀୟ ଜଳ ପାଇଁ ଯେଉଁ ମାନ ନିର୍ଦ୍ଧାରଣ କରିଛନ୍ତି ତାହା ଏହି ଯନ୍ତ୍ର ପୂରଣ କରିବ ଏବଂ ସେମାନଙ୍କ ସ୍ୱାସ୍ଥ୍ୟ ରକ୍ଷା ହୋଇପାରିବ । ଏହା ସ୍ୱାସ୍ଥ୍ୟ ସୁରକ୍ଷା ଦିଗରେ ଏକ ବିରାଟ ପଦକ୍ଷେପ ଭାବେ ସାବ୍ୟସ୍ତ ହେବ ବୋଲି ସେ ମତ ପୋଷଣ କରିଥିଲେ ।


    ସିଏସଆଇଆର ନିରବଚ୍ଛିନ୍ନ ଭାବେ ବିଭିନ୍ନ ଜନହିତକର କାର୍ଯ୍ୟରେ ତାହାର ଗବେଷଣା ଜାରି ରଖିଛି ଓ ଫାଷ୍ଟ ଟ୍ରାକ୍‌ ଟ୍ରାନ୍ସଲେସନାଲ ଗବେଷଣା ପ୍ରକଳ୍ପମାନଙ୍କ ସକାଶେ ଉପଯୁକ୍ତ ପ୍ରଯୁକ୍ତି ଓ ଉତ୍ପାଦମାନ ବିକାଶ ଘଟାଉଛି । ଏହା ଦ୍ୱାରା ସାଧାରଣ ଲୋକମାନଙ୍କ ସକାଶେ ଅତ୍ୟାବଶ୍ୟକ ଉତ୍ପାଦମାନ ଉପଲବ୍ଧ ହୋଇପାରୁଛି ।


    ଓନିରର କ୍ଷୁଦ୍ର ୟୁନିଟ ଘରୋଇ ଭାବେ , ବୁଲାବିକାଳୀ ଓ କ୍ଷୁଦ୍ର ପ୍ରତିଷ୍ଠାନମାନେ ବ୍ୟବହାର କରିବାକୁ ବେଶ ଉପଯୁକ୍ତ ।


    **********

    
    
    (Release ID: 1550371) Visitor Counter : 2