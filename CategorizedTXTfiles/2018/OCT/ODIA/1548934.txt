      କୌଶଳ ବିକାଶ ଓ ଉଦ୍ଯୋଗ ମନ୍ତ୍ରଣାଳୟ

      ଇଣ୍ଡିଆ ସ୍କିଲ୍ ପ୍ରତିଯୋଗିତାରେ ବିଜୟୀ ଓଡ଼ିଶା ଟିମ୍ ସହ ପେଟ୍ରୋଲିୟମ୍ ମନ୍ତ୍ରୀ ଧର୍ମେନ୍ଦ୍ର ପ୍ରଧାନଙ୍କ ଭାବ ବିନିମୟ
      • ବିଶ୍ୱ କୌଶଳ ପ୍ରତିଯୋଗିତା ପାଇଁ ଶୁଭକାମନା ଜଣାଇଲେ

      Posted On: 08 OCT 2018 4:51PM by PIB Bhubaneshwar

    କେନ୍ଦ୍ର ପେଟ୍ରୋଲିୟମ୍ ଓ ପ୍ରାକୃତିକ ବାଷ୍ପ ଏବଂ ଦକ୍ଷତା ବିକାଶ ଓ ଉଦ୍ୟମିତା ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ ଆଜି ଇଣ୍ଡିଆ ସ୍କିଲ୍ ପ୍ରତିଯୋଗିତାରେ ବିଜୟୀ ଓଡ଼ିଶା ଟିମ୍ ସହ ଭାବ ବିନିମୟ କରିଛନ୍ତି । ଏହି ପ୍ରତିଯୋଗିତାରେ ଓଡ଼ିଶା ଟିମ୍ ମେଡ଼ାଲ ଲାଭ ଦୃଷ୍ଟିରୁ ଦ୍ୱିତୀୟ ସ୍ଥାନ ଅଧିକାର କରିଛି ।


    ପଦକ ବିଜେତାମାନଙ୍କୁ ଅଭିନନ୍ଦନ ଜଣାଇ ମନ୍ତ୍ରୀ ଶ୍ରୀ ପ୍ରଧାନ 2019 ମସିହା ଅଗଷ୍ଟ ମାସରେ ରୁଷିଆର କାଜାନଠାରେ ଆୟୋଜିତ ହେବାକୁ ଥିବା ବିଶ୍ୱ କୌଶଳ ପ୍ରତିଯୋଗିତାରେ ପାଇଁ ଶୁଭକାମନା ଜ୍ଞାପନ କରିଛନ୍ତି । ଏହି ପ୍ରତିଯୋଗିତା ସକାଶେ ଆବଶ୍ୟକ ବିଶ୍ୱସ୍ତରୀୟ ତାଲିମ ଓ ପ୍ରସ୍ତୁତି ନିମନ୍ତେ ଦକ୍ଷତା ବିକାଶ ଓ ଉଦ୍ୟମିତା ମନ୍ତ୍ରଣାଳୟ ପକ୍ଷରୁ ପ୍ରତିଯୋଗୀମାନଙ୍କୁ ସମସ୍ତ ସହଯୋଗ ଯୋଗାଇ ଦିଆଯିବ ।


    ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ ଅନୁଷ୍ଠିତ ଜାତୀୟ ପ୍ରତିଯୋଗିତାରେ ଯୁବ କୁଶଳୀ ପ୍ରତିଯୋଗୀମାନେ ସେମାନଙ୍କ ଉଲ୍ଲେଖନୀୟ ପ୍ରତିଭା , ନିଷ୍ଠା ଓ କଠିନ ଶ୍ରମର ପରାକାଷ୍ଠା ପ୍ରଦର୍ଶନ କରିଛନ୍ତି । ସେମାନଙ୍କର ଉଚ୍ଚାକାଂକ୍ଷା ହିଁ ସେମାନଙ୍କୁ ଏଭଳି ଅନୁକରଣୀୟ କୌଶଳର ଅଧିକାରୀ କରାଇଛି ଏବଂ ତାହା ସେମାନେ ପ୍ରଦର୍ଶନ ଓ ପ୍ରମାଣିତ କରିପାରିଛନ୍ତି । ଇଣ୍ଡିଆ ସ୍କିଲ୍ ପ୍ରତିଯୋଗିତା ଦେଶର ସର୍ବଶ୍ରେଷ୍ଠ କୌଶଳ ପ୍ରଦର୍ଶନର ଫୋରମ୍ । ଏହି କୁଶଳୀ କଳାକାରମାନଙ୍କୁ ବର୍ତ୍ତମାନ ସମୟର “ ଧର୍ମପଦ ” ବୋଲି ଉଲ୍ଲେଖ କରି ଶ୍ରୀ ପ୍ରଧାନ କହିଲେ ଯେ ସେମାନେ ଏବେ ଓଡ଼ିଶା ପାଇଁ ଗୌରବ ଆଣିଛନ୍ତି ଏବଂ ତାଙ୍କର ପୂର୍ଣ୍ଣ ବିଶ୍ୱାସ ଯେ ବିଶ୍ୱ କୌଶଳ ପ୍ରତିଯୋଗିତାରେ ସେମାନେ ସମଗ୍ର ଦେଶ ପାଇଁ ଅନୁରୂପ ଗୌରବର ଅଧିକାରୀ ହୋଇପାରିବେ ।


    ଏହି ଅବସରରେ ମନ୍ତ୍ରୀ ଶ୍ରୀ ପ୍ରଧାନ ବିଜୟୀ ପ୍ରତିଯୋଗୀମାନଙ୍କୁ ବିଶେଷ ‘ ନବକଳେବର ’ ସ୍ମାରକୀ ମୁଦ୍ରା ଦେଇ ସମ୍ମାନିତ କରିଥିଲେ ।


    ****************

    
    
    (Release ID: 1548934) Visitor Counter : 15