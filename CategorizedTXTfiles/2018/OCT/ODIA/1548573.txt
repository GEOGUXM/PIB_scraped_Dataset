      ପରିବେଶ ଓ ଜଙ୍ଗଲ ମନ୍ତ୍ରଣାଳୟ

      ନୀତି ନିର୍ଦ୍ଧାରଣ ପାଇଁ ପ୍ରଧାନମନ୍ତ୍ରୀଙ୍କୁ ଚାମ୍ପିଅନ୍ସ ଅଫ ଆର୍ଥ ସମ୍ମାନ 2018 ପ୍ରଦାନ
      • ସଂସ୍କୃତି ସହ ଜଳବାୟୁ ଏବଂ ପ୍ରାକୃତିକ ବିପର୍ଯ୍ୟୟର ପ୍ରତ୍ୟକ୍ଷ ସଂପର୍କ ରହିଛି: ପ୍ରଧାନମନ୍ତ୍ରୀ
      • ଭାରତୀୟ ମୂଲ୍ୟବୋଧକୁ ଏହି ସମ୍ମାନ ଉତ୍ସର୍ଗ କଲେ ପ୍ରଧାନମନ୍ତ୍ରୀ: ଡକ୍ଟର ହର୍ଷବର୍ଦ୍ଧନ
      Posted On: 03 OCT 2018 3:47PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କୁ ଆଜି ମିଳିତ ଜାତିସଂଘ ମହାସଚିବ ଶ୍ରୀ ଆଣ୍ଟୋନିଓ ଗୁଟେରସ ନୀତି କ୍ଷେତ୍ରରେ ଉଲ୍ଲେଖନୀୟ ନେତୃତ୍ୱ ପ୍ରଦର୍ଶନ ସକାଶେ ଚାମ୍ପିଅନ୍ସ ଅଫ୍ ଦି ଆର୍ଥ ପୁରସ୍କାର-2018ରେ ସମ୍ମାନିତ କରିଛନ୍ତି । ଏହି ଉପଲକ୍ଷେ ନୂଆଦିଲ୍ଲୀର ପ୍ରବାସୀ ଭାରତୀୟ କେନ୍ଦ୍ରଠାରେ ଏକ ବିଶେଷ ସମାରୋହର ଆୟୋଜନ କରାଯାଇଥିଲା । ଏହି କାର୍ଯ୍ୟକ୍ରମରେ ଜାତିସଂଘ ପର୍ଯ୍ୟାବରଣର କାର୍ଯ୍ୟନିର୍ବାହୀ ନିର୍ଦ୍ଦେଶକ ମିଷ୍ଟର ଏରିକ୍ ସୋଲହେମ୍ , କେନ୍ଦ୍ର ବୈଦେଶିକ ବ୍ୟାପାର ମନ୍ତ୍ରୀ ଶ୍ରୀମତୀ ସୁଷମା ସ୍ୱରାଜ ଏବଂ ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ ପ୍ରମୁଖ ଉପସ୍ଥିତ ଥିଲେ ।


    ଏହି ପୁରସ୍କାର ଗ୍ରହଣ କରିବା ଅବସରରେ ଉଦବୋଧନ ଦେଇ ପ୍ରଧାନମନ୍ତ୍ରୀ କହିଲେ ଯେ ଏହି ପୁରସ୍କାର ହେଉଛି ସେହିସବୁ ଅଜଣା ମୁହଁମାନଙ୍କ ପାଇଁ ଯେଉଁମାନେ କାହିଁ କେଉଁ ସୁଦୂର ପଲ୍ଲୀ , ପାର୍ବତ୍ୟ କ୍ଷେତ୍ର , ଜନଜାତି କ୍ଷେତ୍ରରେ ବର୍ଷ ବର୍ଷ ଧରି ବସବାସ କରିଆସୁଛନ୍ତି । ତେଣୁ ଭାରତର ନିରବଚ୍ଛିନ୍ନ , ନୂତନ , ଚିରନ୍ତନ ଓ ପ୍ରାଚୀନ ପରମ୍ପରା ପ୍ରତି ଏହା ସମ୍ମାନ ଏବଂ ପୋଷଣୀୟ ଶକ୍ତି ଉତ୍ପାଦନ ଦିଗରେ ଆମର ପ୍ରତିବଦ୍ଧତାକୁ ଏହା ସ୍ୱୀକୃତି ପ୍ରଦାନ ବୋଲି କୁହାଯାଇପାରେ । ଅନ୍ୟାନ୍ୟ ବର୍ଗରେ ଏଭଳି ପୁରସ୍କାର ଲାଭ କରିଥିବା ବିଶିଷ୍ଟ ବ୍ୟକ୍ତିମାନଙ୍କୁ ପ୍ରଧାନମନ୍ତ୍ରୀ ଅଭିନନ୍ଦନ ଜଣାଇଥିଲେ । ପ୍ରଧାନମନ୍ତ୍ରୀ କହିଲେ ଯେ ଜଳବାୟୁ ଓ ପ୍ରଳୟର ସଂସ୍କୃତି ସହ ପ୍ରତ୍ୟକ୍ଷ ସଂପର୍କ ରହିଛି । ତେଣୁ ଜଳବାୟୁ ପ୍ରତି ସମ୍ବେଦନଶୀଳ ହେବା ଆମ ସଂସ୍କୃତିର ଅଂଶବିଶେଷ । ଏହା ବିନା କୌଣସି ପ୍ରଳୟରୁ ବର୍ତ୍ତିବା ଅସମ୍ଭବ ବୋଲି ସେ କହିଥିଲେ । ପର୍ଯ୍ୟାବରଣ ପ୍ରତି ଭାରତର ସଂବେଦନା ସଂପର୍କରେ ଉଲ୍ଲେଖ କରି ପ୍ରଧାନମନ୍ତ୍ରୀ କହିଲେ ଯେ ଆଜି ଏହା ସମଗ୍ର ବିଶ୍ୱ ସ୍ୱୀକାର କରୁଛି । ଭାରତୀୟମାନେ ପ୍ରକୃତିକୁ ଏକ ଜୀବନ୍ତ ସତ୍ତା ବୋଲି ମନେ କରନ୍ତି ତଥା ଏହା ସହ ଏକତ୍ର ସହାବସ୍ଥାନରେ ବିଶ୍ୱାସୀ । ଏହି ଅବସରରେ ସେ ବାୟୁ ସ୍ୱଚ୍ଛକରଣ ଅଭିଯାନ ସଂପର୍କରେ ଉଲ୍ଲେଖ କରିଥିଲେ । ଏଥିପାଇଁ ତଳ ସ୍ତରର କର୍ମକର୍ତ୍ତାମାନଙ୍କୁ କିଭଳି ଭାବେ ସଚେତନ କରାଯିବା ଦରକାର ଏବଂ ସାଧାରଣ ଜନତା ପର୍ଯ୍ୟାବରଣ ସୁରକ୍ଷା ଦିଗରେ କିପ୍ରକାର ଭୂମିକା ଗ୍ରହଣ କରିପାରିବେ ତାହାର ଅବତାରଣା କରିଥିଲେ ।


    ଜାତିସଂଘ ମହାସଚିବ ଆଣ୍ଟୋନିଓ ଗୁଟେରସ ଏହି ଅବସରରେ ନିଜର ମତ ରଖି କହିଲେ ଯେ ଆଜି ଆମେମାନେ ଜଣେ ମହାନ ଜନନେତାଙ୍କୁ ସ୍ୱୀକୃତି ପ୍ରଦାନ କରୁଛୁ ଯିଏ ହେଉଛନ୍ତି ପ୍ରକୃତ ନେତୃତ୍ୱର ମାନବୀୟ ସ୍ୱରୂପ । ଭାରତୀୟ ପରମ୍ପରାରେ ପ୍ରକୃତିକୁ ଦିଆଯାଉଥିବା ପ୍ରାଧାନ୍ୟକୁ ଶ୍ରୀ ଗୁଟେରସ ଭୂୟସୀ ପ୍ରଶଂସା କରିଥିଲେ । ଅନ୍ୟମାନଙ୍କ ମଧ୍ୟରେ ଜାତିସଂଘ ପର୍ଯ୍ୟାବରଣ ବିଭାଗ ନିର୍ଦ୍ଦେଶକ ଏରିକ୍ ସୋଲହେମ୍ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ବ୍ୟକ୍ତିତ୍ୱ , ନେତୃତ୍ୱ ଏବଂ ଦୂରଦୃଷ୍ଟି ତଥା ଉତ୍ସର୍ଗୀକୃତ ନିଷ୍ଠାକୁ ଭୁରି ଭୂରି ପ୍ରଶଂସା କରିଥିଲେ ।


    ବୈଦେଶିକ ବ୍ୟାପାର ମନ୍ତ୍ରୀ ଶ୍ରୀମତୀ ସୁଷମା ସ୍ୱରାଜ ତାଙ୍କ ଅଭିଭାଷଣରେ କହିଲେ ଯେ ଆମ ସଂସ୍କୃତିରେ ପୃଥିବୀ ଏକ ଗ୍ରହ ନୁହେଁ । ଏହାକୁ ଆମେ ମା ’ ବୋଲି ସମ୍ମାନ କରୁ । ତେଣୁ ପର୍ଯ୍ୟାବରଣର ସୁରକ୍ଷା ସହ ଆମେ ବିକାଶ ଦିଗରେ ଆଗାଉଛୁ ବୋଲି ସେ ଉଲ୍ଲେଖ କରିଥିଲେ । ପାଶ୍ଚତ୍ୟରେ ନିର୍ମାଣ ପାଇଁ ଭୂମି ଖନନ କାର୍ଯ୍ୟ ହେଉଥିବା ବେଳେ ଭାରତରେ କୌଣସି ପ୍ରକଳ୍ପ ପାଇଁ ପ୍ରଥମେ ଭୂମି ପୂଜନ କରାଯାଇଥାଏ ବୋଲି ସେ ଦର୍ଶାଇଥିଲେ ।


    ଏହି କାର୍ଯ୍ୟକ୍ରମରେ ଉଦବୋଧନ ଦେଇ ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରୀ ଡକ୍ଟର ହର୍ଷ ବର୍ଦ୍ଧନ କହିଲେ ଯେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ନେତୃତ୍ୱରେ ଦେଶରେ ଯେଉଁ ବ୍ୟାପକ ବିକାଶ କାର୍ଯ୍ୟକ୍ରମ ଜାରି ରହିଛି ସେଥିରେ ପର୍ଯ୍ୟାବରଣର ସୁରକ୍ଷା ଅଗ୍ରପ୍ରାଧାନ୍ୟ ଲାଭ କରିଛି । ବାପୁଙ୍କ 150ତମ ଜୟନ୍ତୀ ପାଳନ ଅବସରରେ ସ୍ୱଚ୍ଛ ଭାରତ ଅଭିଯାନକୁ ଶତ ପ୍ରତିଶତ ସାକାର କରି ଜାତିର ପିତା ମହାତ୍ମା ଗାନ୍ଧୀଙ୍କ ପ୍ରତି ପ୍ରକୃତ ଶ୍ରଦ୍ଧାଞ୍ଜଳି ଜଣାଇବାକୁ ପ୍ରଧାନମନ୍ତ୍ରୀଙ୍କ ଆହ୍ୱାନକୁ 130 କୋଟି ଦେଶବାସୀ ସଫଳ କରିଛନ୍ତି ବୋଲି ସେ ଉଲ୍ଲେଖ କରିଥିଲେ । ତେଣୁ ମିଳିତ ଜାତିସଂଘ ବାସ୍ତବରେ ଜଣେ ପ୍ରକୃତିପ୍ରେମୀ ଏବଂ ଦୂରଦ୍ରଷ୍ଟାଙ୍କୁ ଏହି ପୁରସ୍କାର ପାଇଁ ଚୟନ କରିଛନ୍ତି ବୋଲି ସେ ଉଲ୍ଲେଖ କରିଥିଲେ । ଏହି ଅବସରରେ କେନ୍ଦ୍ର କ୍ୟାବିନେଟର ବହୁ ସଦସ୍ୟ , ରାଷ୍ଟ୍ରଦୂତ , ବିଭିନ୍ନ ରାଷ୍ଟ୍ରର କୂଟନୈତିକଗଣ , ବରିଷ୍ଠ ଅଧିକାରୀ ତଥା ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରଣାଳୟର ବରିଷ୍ଠ ଅଧିକାରୀମାନେ ଉପସ୍ଥିତ ଥିଲେ ।


    ଚାମ୍ପିଅନ୍ସ ଅଫ୍ ଦି ଆର୍ଥ ପୁରସ୍କାର


    ପର୍ଯ୍ୟାବରଣ କ୍ଷେତ୍ରରେ ମିଳିତ ଜାତିସଂଘ ପକ୍ଷରୁ ଦିଆଯାଉଥିବା ଏହା ହେଉଛି ସର୍ବଶ୍ରେଷ୍ଠ ସମ୍ମାନ । ସରକାରୀ ତଥା ଘରୋଇ ସେକ୍ଟର ଏବଂ ସିଭିଲ ସୋସାଇଟିରେ କାର୍ଯ୍ୟରତ ଉଲ୍ଲେଖନୀୟ ବ୍ୟକ୍ତିତ୍ୱ ଯାହାଙ୍କ କାର୍ଯ୍ୟ ପର୍ଯ୍ୟାବରଣ ସୁରକ୍ଷା ଦିଗରେ ବୈପ୍ଳବିକ ତଥା ସକାରାତ୍ମକ ପରିବର୍ତ୍ତନ ଘଟାଇପାରିଛି ତାହାଙ୍କୁ ଏହି ସମ୍ମାନରେ ସମ୍ମାନିତ କରାଯାଇଥାଏ । 2005 ମସିହାରେ ଚାମ୍ପିଅନ୍ସ ଅଫ୍ ଦି ଆର୍ଥ ପୁରସ୍କାର ପ୍ରଥମେ ପ୍ରଦାନ କରାଯିବା ଆରମ୍ଭ ହୋଇଥିଲା । ଏହା ଏବେ ପାଞ୍ଚଟି ବର୍ଗରେ ପ୍ରଦାନ କରାଯାଉଛି । ତାହା ହେଲା- ଜୀବନବ୍ୟାପୀ ସାଫଲ୍ୟ , ନୀତିଗତ ନେତୃତ୍ୱ , କାର୍ଯ୍ୟ ଓ ପ୍ରେରଣା , ଉଦ୍ୟୋଗୀ ଭିଜନ୍ ଏବଂ ବିଜ୍ଞାନ ଓ ଅଭିନବତ୍ୱ । ବିଗତ ତେର ବର୍ଷ ମଧ୍ୟରେ 84 ଜଣ ବିଶିଷ୍ଟ ବ୍ୟକ୍ତିଙ୍କୁ ଏଭଳି ସମ୍ମାନରେ ସମ୍ମାନିତ କରାଯାଇସାରିଛି ।


    ***************

    
    
    (Release ID: 1548573) Visitor Counter : 29