      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଟୋକିଓରେ ‘ମେକ୍ ଇନ ଇଣ୍ଡିଆ : ଆଫ୍ରିକା ଏବଂ ଡିଜିଟାଲ ଇଣ୍ଡିଆରେ ଭାରତ-ଜାପାନ ଭାଗୀଦାରୀ’ ଆଲୋଚନାଚକ୍ରରେ ପ୍ରଧାନମନ୍ତ୍ରୀଙ୍କ ଉଦବୋଧନ
      Posted On: 29 OCT 2018 8:13PM by PIB Bhubaneshwar


    ଜାପାନ ଏବଂ ଭାରତରୁ ବହୁସଂଖ୍ୟାରେ ଉପସ୍ଥିତ ବ୍ୟବସାୟୀ ନେତୃବୃନ୍ଦ , ସିଇଓ , କେଡାଇନଡରନ , ଜେଟ୍ରୋ , ନିକ୍କି , ସିଆଇଆଇ ଏବଂ ନାସକମର ବରିଷ୍ଠ ପଦାଧିକାରୀଗଣ


    ଜାପାନ ଆସି ଏଠାକାର ବ୍ୟବସାୟିକ ଗୋଷ୍ଠୀଙ୍କ ସହିତ ଆଲୋଚନା କରିବା ସବୁବେଳେ ମୋତେ ଖୁସି ଦେଇଥାଏ । ମୋର ଆଜି ମଧ୍ୟ ମନେ ଅଛି ଯେ ପାଖାପାଖି 10 ବର୍ଷ ଧରି ମୋର ଏଠାକାର ଉଦ୍ୟୋଗୀମାନଙ୍କ ସହିତ ବିସ୍ତୃତ ଭାବେ ଚର୍ଚ୍ଚା ହୋଇଆସିଛି । ମୁଁ ଆପଣମାନଙ୍କ ଭିଜନ ବା ଦୁରଦୃଷ୍ଟିକୁ ବୁଝିଥିଲି , ଅନେକ ନୂଆ ନୂଆ କଥା ଆପଣମାନଙ୍କ ଠାରୁ ଶିଖିଥିଲି । ଗତ ଦଶକରେ ଭାରତ ପ୍ରତି ଆପଣଙ୍କ ଆତ୍ମୀୟତା ସମୟ ସହିତ ନିରନ୍ତର ବଢ଼ି ଚାଲିଛି ।


    ଭାରତ ସରକାରଙ୍କ ପ୍ରତ୍ୟେକ ସ୍ତରରେ ଏହି ପ୍ରୟାସ ରହିଛି ଯେ ଦେଶରେ ବ୍ୟବସାୟିକ ବାତାବରଣକୁ ଏପରି ବଦଳାଯାଏ ଯେ ସେଠାରେ ଆପଣମାନଙ୍କୁ ବ୍ୟବସାୟିକ ସୁଗମତା ଏବଂ ଜୀବନଧାରଣରେ ସହଜତାର ଅନୁଭବ ପ୍ରତ୍ୟେକ ପାଦରେ ହେଉ ।


    ସାଥୀଗଣ ,


    କିଛି ବର୍ଷ ପୂର୍ବେ ମୁଁ ଭାରତରେ ମିନି ଜାପାନ ନିର୍ମାଣ କରିବାର କଥା କହିଥିଲି । ମୋ ପାଇଁ ଏହା ଅତି ଖୁସିର କଥା ଯେ ଆଜି ଆପଣ ତା ’ ଠାରୁ ମଧ୍ୟ ବଡ଼ ବ୍ୟାପକ ସ୍ତରରେ ଭାରତରେ କାମ କରୁଛନ୍ତି ।


    ଅନେକ ଦଶନ୍ଧି ଧରି ଯେଉଁଠି ପାଖାପାଖି 1150 କମ୍ପାନୀ ଭାରତରେ ଥିଲେ , 2014ରୁ 2017 ମଧ୍ୟରେ ଜାପାନର 200ରୁ ଅଧିକ କମ୍ପାନୀ ଭାରତରେ କାର୍ଯ୍ୟ କରିବା ଆରମ୍ଭ କରିଛନ୍ତି । ଏହି ସଂଖ୍ୟା ଦିନକୁ ଦିନ ବଢ଼ି ଚାଲିଛି । ଏଥିପାଇଁ ଆପଣମାନେ ଅଭିନନ୍ଦନର ପାତ୍ର ଅଟନ୍ତି ।


    ଆଜି ଜାପାନର କମ୍ପାନୀଗୁଡ଼ିକ ଭାରତରେ କାର ଉତ୍ପାଦନ ଠାରୁ ଆରମ୍ଭ କରି ସଂଚାର ଭିତ୍ତିଭୂମି ଠାରୁ ଆରମ୍ଭ କରି ସେବା ପର୍ଯ୍ୟନ୍ତ ମିଳିମିଶି କାମ ହେଉଛି । ଭାରତ ଏବଂ ଜାପାନ ମଧ୍ୟରେ ଏହି ସୁଖଦ ଯାତ୍ରା ଆହୁରି ମଧ୍ୟ ଆନନ୍ଦଦାୟକ ଏବଂ ପରିଣାମଦାୟୀ ହେଉ ସେଥିପାଇଁ ମୋ ତରଫରୁ ଆପଣମାନଙ୍କୁ ବହୁତ ବହୁତ ଶୁଭକାମନା ।


    ସାଥୀଗଣ ,


    ଭାରତ ଏବଂ ଜାପାନର ପାରସ୍ପରିକ ସହାବସ୍ଥାନର ଭାବନା ବିଶ୍ୱାସ ଏବଂ ଆମର ସହଭାଗୀ ପରମ୍ପରା ଉପରେ ଆଧାରିତ , ଆମର ଆତ୍ମୀୟତା ଉପରେ ଆଧାରିତ ଅଟେ । ଉଭୟ ରାଷ୍ଟ୍ର ମଧ୍ୟରେ ଘନିଷ୍ଟ ସମ୍ପର୍କର ମୂଳଦୂଆ ଏହି ଭାବନା ଏବଂ ସଂସ୍କାର ଉପରେ ଆଧାରିତ ଅଟେ ।


    ଏହି କାରଣରୁ ବର୍ଷ 2014ରେ ପ୍ରଧାନମନ୍ତ୍ରୀ ଭାବେ ହୋଇଥିବା ମୋର ପ୍ରଥମ ଯାତ୍ରା ସମୟରେ ଆମେ ଉଭୟ ଦେଶ ସ୍ଥିର କରିଥିଲୁ ଯେ ସମ୍ପର୍କକୁ ଏକ ନୂତନ ଉଚ୍ଚତାକୁ ନେଇଯିବୁ , ଏହାକୁ ଉନ୍ନୀତ କରି ସ୍ପେଶାଲ ଷ୍ଟ୍ରାଟେଜିକ ଏଣ୍ଡ ଗ୍ଲୋବାଲ ପାର୍ଟନରସିପ ସ୍ତରକୁ ନେଇଯିବୁ । ଏହାପରେ ଜାପାନର ମାନନୀୟ ପ୍ରଧାନମନ୍ତ୍ରୀ ଆବେ ଏବଂ ମୋର ପରସ୍ପର ସହ ନିରନ୍ତର ମିଳାମିଶା ହୋଇଆସୁଛି । ପ୍ରଧାନମନ୍ତ୍ରୀ ଶ୍ରୀମାନ ଆବେ ଏବଂ ମୁଁ ମିଶି ଉଭୟ ଦେଶ ମଧ୍ୟରେ ବ୍ୟବସାୟିକ କାର୍ଯ୍ୟରେ ଆସୁଥିବା ଅନେକ ଅସୁବିଧା ଦୂର କରିଛୁ ।


    ସାଥୀଗଣ ,


    ଜାପାନ ସରକାର ଗତ କିଛି ବର୍ଷ ମଧ୍ୟରେ ଆମର ଅନେକ ମହତ୍ୱାକାଂକ୍ଷୀ ଭିତ୍ତିଭୂମି ପ୍ରକଳ୍ପରେ ସହାୟତା କରିଛି । ଆମର ପଶ୍ଚିମ ସମର୍ପିତ ମାଲ ପରିବହନ କରିଡର ଏବେ ସମ୍ପୂର୍ଣ୍ଣ ହେବାକୁ ଯାଉଛି । ଏହା ଗୋଟିଏ ବର୍ଷ ପରେ ସମ୍ପୂର୍ଣ୍ଣ ଭାବେ କାର୍ଯ୍ୟକ୍ଷମ ହେବାର ସ୍ଥିତିରେ ପହଁଚିଯିବ । ଏହାସହିତ ଯୋଡ଼ି ହୋଇ ରହିଥିବା ଆମର ଦିଲ୍ଲୀ-ମୁମ୍ବାଇ ଇଣ୍ଡଷ୍ଟ୍ରିଆଲ କରିଡରର ଯେଉଁ ପ୍ରକଳ୍ପ ରହିଛି , ତାହା ମଧ୍ୟ ଜାପାନ ସରକାର ଏବଂ ଜାପାନ କମ୍ପାନୀର ସହଯୋଗ ସହିତ ଖୁବ ସୁନ୍ଦର ଭାବେ ଆଗକୁ ବଢ଼ୁଛି ।


    ମାନନୀୟ ଆବେଙ୍କ ଗତ ଭାରତ ଯାତ୍ରା ସମୟରେ ଆମେ ହାଇସ୍ପିଡ ରେଳ ପ୍ରକଳ୍ପ ସହିତ କାମ କରିବା ଲାଗି ନିଷ୍ପତ୍ତି ନେଇଥିଲୁ । ଭାରତର ପ୍ରଥମ ପ୍ରକଳ୍ପ ମୁମ୍ବାଇ-ଅହମ୍ମଦାବାଦ ମଧ୍ୟରେ ଆରମ୍ଭ ହୋଇଛି ଏବଂ ଏହା ଉପରେ ମଧ୍ୟ ଦ୍ରୁତ ଗତିରେ କାମ ଚାଲୁଛି ।


    ସାଥୀଗଣ ,


    ଭାରତରେ ମୋର ସରକାର ଗଠନ ହେବାର ପାଖାପାଖି ସାଢ଼େ ଚାରିବର୍ଷ ହୋଇସାରିଛି । ଏହି ସମୟ ମଧ୍ୟରେ ବ୍ୟବସାୟ ସହ ଜଡ଼ିତ ଯେଉଁ କାର୍ଯ୍ୟକୁ ମୁଁ ନିଜ ପ୍ରାଥମିକତା ତାଲିକାରେ ସବୁଠୁ ଉପରେ ରଖିଛି ତାହା ହେଉଛି- ବ୍ୟବସାୟିକ ସୁଗମତା । ଏହାର ଫଳ ଏବେ ବିଶ୍ୱ ସମ୍ମୁଖରେ ରହିଛି । ବର୍ଷ 2014ରେ ଯେତେବେଳେ ମୁଁ ସରକାରରେ ଦାୟିତ୍ୱ ଗ୍ରହଣ କରିଥିଲି ସେତେବେଳେ ବିଶ୍ୱ ବ୍ୟାଙ୍କର ବ୍ୟବସାୟିକ ସୁଗମତା ମାନ୍ୟତାରେ ଭାରତର ସ୍ଥାନ 142ତମ ସ୍ଥାନରେ ଥିଲା । ଏବେ ଆମେ 100ତମ ରେଙ୍କରେ ଅଛୁ ଏବଂ ଏବେ ମଧ୍ୟ ମାନ୍ୟତାରେ ସୁଧାର ଲାଗି ବହୁତ ବ୍ୟାପକ ସ୍ତରରେ କାମ କରାଯାଉଛି । ସଂଘୀୟ ସରକାରଙ୍କ ସ୍ତରରେ , ରାଜ୍ୟ ସରକାରଙ୍କ ସ୍ତରରେ , ସ୍ଥାନୀୟ ସରକାରଙ୍କ ସ୍ତରରେ ଆମେ ଗୋଟିଏ ପରେ ଗୋଟିଏ ପଦକ୍ଷେପ ନେଉଛୁ । ଆଗାମୀ ବର୍ଷଗୁଡ଼ିକରେ ଆମକୁ ଏହାର ଆହୁରି ଭଲ ପରିଣାମ ମଧ୍ୟ ମିଳିବ ।


    ଏତେ ବଡ଼ ସୁଧାର , ତ୍ୱରିତ ଏବଂ ନିର୍ଣ୍ଣାୟକ ଭାବେ ନିଆଯାଇଥିବା ନିଷ୍ପତ୍ତି ଦ୍ୱାରା ଏବଂ ଅକାରଣ ନିୟମଗୁଡ଼ିକରେ ପରିବର୍ତ୍ତନ ଦ୍ୱାରା ସମ୍ଭବ ହୋଇପାରିଛି ।


    ମୁଁ ଏଠାରେ ଆପଣଙ୍କୁ ଆଉ ଏକ ଗୁରୁତ୍ୱପୂର୍ଣ୍ଣ କଥା କହିବାକୁ ଚାହୁଁଛି । ଭାରତ ସରକାର ବ୍ୟବସାୟିକ ସୁଗମତାକୁ ଆହୁରି ପ୍ରୋତ୍ସାହନ ଦେବା ଲାଗି ନିଜର 36ଟି ରାଜ୍ୟ ଏବଂ କେନ୍ଦ୍ର ଶାସିତ ଅଂଚଳର ମାନ୍ୟତା କରିବା ମଧ୍ୟ ଆରମ୍ଭ କରିଦେଇଛୁ ।


    ଏହାର ଏକ ବଡ଼ ପ୍ରଭାବ ଏହା ହୋଇଛି ଯେ ଏବେ ରାଜ୍ୟଗୁଡ଼ିକ ମଧ୍ୟରେ ନିବେଶକୁ ନେଇ ସୁସ୍ଥ ପ୍ରତିଯୋଗିତା ଆରମ୍ଭ ହୋଇସାରିଛି ଯାହାର ଅତ୍ୟନ୍ତ ସୁଖଦ ପରିଣାମ ଦେଖିବାକୁ ମିଳିଛି ।


    ସାଥୀଗଣ ,


    ପୁଞ୍ଜିନିବେଶ ଆମ ଦେଶର ଆବଶ୍ୟକତ । ବ୍ୟବସାୟିକ ସୁଗମତା କ୍ଷେତ୍ରରେ ଆମେ ଏଥିପାଇଁ ନିଷ୍ଠାପୂର୍ବକ ପଦକ୍ଷେପ ନେଉଛୁ । ପୁଞ୍ଜିନିବେଶ ହେବ ସେତେବେଳେ ଯାଇ ବେକାରମାନଙ୍କୁ ରୋଜଗାର ନୂଆ ସୁଯୋଗ ମିଳିବ , ଦେଶର ଭିତ୍ତିଭୂମିରେ ସୁଧାର ଆସିବ , କୃଷି , ଖଣିତ , ସମୁଦ୍ରୀ ସମ୍ପତି ଏବଂ ଅନ୍ୟ ବିଭିନ୍ନ ପ୍ରାକୃତିକ ସମ୍ପତିରେ ମୂଲ୍ୟ ସମ୍ବର୍ଦ୍ଧନ ହେବ ।


    ନିଜ ନାଗରିକମାନଙ୍କୁ ସହଜ ଜୀବନଧାରଣ ଦେବା ଲାଗି ଆମର ପ୍ରୟାସ ବ୍ୟବସାୟିକ ସୁଗମତାର ହିଁ ବିସ୍ତାର ଅଟେ ।


    ସେଥିପାଇଁ ଏକ ମହାଭିଯାନ ଆରମ୍ଭ କରି ଆମେମାନେ ବ୍ୟବସାୟିକ ସୁଗମତା କ୍ଷେତ୍ରରେ କାମ କରିଛୁ । ଏହି ମହାପ୍ରୟାସ କାରଣରୁ ଅନ୍ୟ ଉପଲବ୍ଧୀ ମଧ୍ୟ ଆମକୁ ମିଳୁଛି ।

      * ବିଶ୍ୱ ବୌଦ୍ଧିକ ସମ୍ପତ୍ତି ସଂଗଠନ ( WIPO )ର ବିଶ୍ୱ ଉଦ୍ଭାବନ ସୂଚକାଙ୍କ ମାନ୍ୟତାରେ ଆମ ସ୍ଥାନ 21ଟି ସ୍ଥାନ ଉପରକୁ ଆସିଛି ।
      * ବିଶ୍ୱ ଅର୍ଥନୈତିକ ମଂଚର ବିଶ୍ୱ ପ୍ରତିଦ୍ୱନ୍ଦ୍ୱିତା ସୂଚକାଙ୍କରେ ଆମେ 2 ବର୍ଷ ମଧ୍ୟରେ 31ଟି ସ୍ଥାନ ଉପରକୁ ଉଠିଛୁ ।
      * ୟୁଏନସିଟିଏଡି( UNCTAD ) ଦ୍ୱାରା ତାଲିକା କରାଯାଇଥିବା 10ଟି ଏଫଡିଆଇ ଲକ୍ଷ୍ୟସ୍ଥଳୀରେ ଭାରତ ସ୍ଥାନ ସୁଦୃଢ଼ ରହିଛି ।
      * ଗତ କିଛି ବର୍ଷ ମଧ୍ୟରେ ଏଫଡିଆଇ କ୍ଷେତ୍ରରେ ଆମେ ଯଥେଷ୍ଟ ସଂସ୍କାର କରିଛୁ । ଆଜି ଆମେ ଏଫଡିଆଇ ଦୃଷ୍ଟିରୁ ସବୁଠୁ ମୁକ୍ତ ଅର୍ଥବ୍ୟବସ୍ଥା ହୋଇପାରିଛୁ । 90 ପ୍ରତିଶତରୁ ଅଧିକ ଅନୁମତି ଏବେ ସ୍ୱୟଂକ୍ରିୟ ମାର୍ଗରେ ଦିଆଯାଉଛି ।
      * ଏହାର ପରିଣାମ ଏଇଆ ହୋଇଛି ଯେ ଆମର ଏଫଡିଆଇ ଗତ 3 ବର୍ଷ ମଧ୍ୟରେ 36 ବିଲିୟନ ଆମେରିକୀୟ ଡଲାରରୁ ବୃଦ୍ଧି ପାଇ 60 ବିଲିୟନ ଆମେରିକୀୟ ଡଲାର ହୋଇଯାଇଛି ।
      * ଆଜି ଆମେ ବିଶ୍ୱର ସବୁଠୁ ଦ୍ରୁତ ଗତିରେ ବିକାଶ ଲାଭ କରୁଥିବା ଅର୍ଥବ୍ୟବସ୍ଥା ଅଟୁ ।
      * ଆଜି ଆମେ 2.59 ଟ୍ରିଲିୟନ ଆମେରିକୀୟ ଡଲାରର ଅର୍ଥବ୍ୟବସ୍ଥା ହେବା ସହିତ ଷଷ୍ଠ ସ୍ଥାନରେ ଥିବା ଅର୍ଥବ୍ୟବସ୍ଥା ଅଟୁ ଏବଂ ଅତିଶୀଘ୍ର ପଂଚମ ସ୍ଥାନରେ ଥିବା ଅର୍ଥବ୍ୟବସ୍ଥା ହେବା ଦିଗରେ ଅଗ୍ରସର ହେଉଛୁ ।

    ଘରୋଇ ସ୍ତରରେ ଆମେ ଯେଉଁ ପ୍ରତିବଦ୍ଧତା ସହିତ ସୁଧାର କରିପାରିଛୁ ଏହି କାରଣରୁ ଭାରତର ଅର୍ଥବ୍ୟବସ୍ଥା :

      * ଅନୌପଚାରିକରୁ ଔପଚାରିକ ଅର୍ଥବ୍ୟବସ୍ଥାରେ ପରିଣତ ହେଉଛି ।
      * କାରବାର ଏବେ କାଗଜରେ ନୁହେଁ ବରଂ ଅନଲାଇନରେ ହେଉଛି ଯେଉଁ କାରଣରୁ ସ୍ଥାୟିତ୍ୱ ଏବଂ ପାରଦର୍ଶିତା ବଢ଼ୁଛି ।
      * ସାରା ଦେଶରେ ଜିଏସଟି ଲାଗୁ ହେବା କାରଣରୁ ପରିବହନ ଆହୁରି ସହଜ ହୋଇଛି ଏବଂ ଲଜିଷ୍ଟିକ୍ସ କ୍ଷେତ୍ର ଆହୁରି ସୁଦୃଢ଼ ହୋଇଛି ।
      * ସମୟ ସହିତ ଆମେ କର୍ପୋରେଟ ଟିକସ କମ କରି ଚାଲିଛୁ । ଏଥିରେ ଏ କଥା ପ୍ରତି ଧ୍ୟାନ ରଖାଯାଉଛି ଯେ ଏମଏସଏମଇ ଅର୍ଥାତ୍ ସୂକ୍ଷ୍ମ, ଲଘୁ ଓ ଛୋଟ ଉଦ୍ୟୋଗଗୁଡ଼ିକୁ ଯେପରି ଯଥେଷ୍ଟ ଲାଭ ମିଳିପାରିବ ।

    ନୀତିରେ ସ୍ଥିରତା ଏବଂ ପାରଦର୍ଶିତା ପାଇଁ ଯେଉଁ ବ୍ୟବସାୟୀ ବର୍ଗ ଦାବି କରିଆସୁଥିଲେ ତାହା ଏବେ ଭାରତ ସରକାରଙ୍କ ପରିଚୟ ହୋଇପାରିଛି ।


    ସାଥୀଗଣ ,


    ପ୍ରଧାନମନ୍ତ୍ରୀ ଭାବେ ନିଜର ପ୍ରଥମ ଯାତ୍ରା ସମୟରେ ମୁଁ ଜାପାନ ପ୍ଲସ ନାମକ ଏକ ବ୍ୟବସ୍ଥା ପ୍ରତିଷ୍ଠା କରିବାର କଥା କହିଥିଲି । ମୁଁ ଏହି ସୂଚନା ଦେଇ ଅତ୍ୟନ୍ତ ଆନନ୍ଦିତ ଯେ ଜେଟ୍ରୋ ଏବଂ ଆପଣମାନେ ସେହି ବ୍ୟବସ୍ଥାର ଉପଯୋଗ କରିଛନ୍ତି ।


    ଏହି ଅବସରରେ ମୁଁ ଆଉ ଏକ ସୂଚନା ଦେବା ଲାଗି ଚାହୁଁଛି । ଜାପାନ ପ୍ଲସ ଆମ ନିବେଶ ଇଣ୍ଡିଆ ସହିତ ମିଶି କାମ କରୁଛି । ଏହି ନିବେଶ ଇଣ୍ଡିଆକୁ କିଛି ଦିନ ପୂର୍ବରୁ ହିଁ ଉତ୍ତମ କାର୍ଯ୍ୟ ଲାଗି ମିଳିତ ଜାତିସଂଘ ବୈଶ୍ୱିକ ସମ୍ମାନରେ ପୁରସ୍କୃତ କରିଛି ।


    ସାଥୀଗଣ ,


    ଭାରତରେ ଦ୍ରୁତ ଗତିରେ ଆଗକୁ ବଢ଼ୁଥିବା ଅର୍ଥବ୍ୟବସ୍ଥା , ଦ୍ରୁତ ଗତିରେ ଆଗକୁ ବଢ଼ୁଥିବା ମଧ୍ୟମ ବର୍ଗ , ଦ୍ରୁତ ଗତିରେ ଆଗକୁ ବଢ଼ୁଥିବା ସହରାଂଚଳ ଜନସଂଖ୍ୟା ଏବଂ ଆମର ଯୁବ ଜନସଂଖ୍ୟା , ଜାପାନର କମ୍ପାନୀରେ କାମ କରିବା ଲାଗି ବହୁତ ବ୍ୟାପକ ସୁଯୋଗ ପ୍ରଦାନ କରୁଛନ୍ତି ।


    ମୁଁ କିଛି ଉଦାହରଣ ଦେଉଛି -


    ଭାରତରେ ଆମେମାନେ ଗତ ଚାରି ବର୍ଷ ହେବ ମେକ ଇନ ଇଣ୍ଡିଆ ଭଳି ବିଶେଷ କାର୍ଯ୍ୟକ୍ରମ ଅନ୍ତର୍ଗତ ଭାରତକୁ ଉତ୍ପାଦନ ଏବଂ ଗବେଷଣା କ୍ଷେତ୍ରରେ ବିଶ୍ୱ କେନ୍ଦ୍ରସ୍ଥଳୀ କରିବା ଦିଗରେ ଆଗକୁ ବଢ଼ୁଛୁ ।


    ଭାରତରେ ବିଶେଷ କରି ଜାପାନର ଏମଏସଏମଇ କମ୍ପାନୀଗୁଡ଼ିକ କାମ କରିବାର ଅନେକ ସମ୍ଭାବନା ରହିଛି । ମୁଁ ଏଠାରେ କହିବାକୁ ଚାହୁଁଛି ଯେ ଭାରତକୁ ଆସୁଥିବା ପ୍ରତ୍ୟେକ ବଡ଼ କମ୍ପାନୀଗୁଡ଼ିକୁ ସ୍ୱାଗତ କରାଯାଉଛି କିନ୍ତୁ ଏମଏସଏମଇ ଜରିଆରେ ଜାପାନୀ ବ୍ୟବସାୟିକ ନେତାମାନେ ନିଜ ବ୍ୟବସାୟକୁ ନୂତନ ଉଚ୍ଚତାକୁ ନେଇପାରିବେ । ଏମଏସଏମଇ ଆସିବା ଦ୍ୱାରା କମ ସମୟରେ ଏହାର ପରିଣାମ ଦେଖିବାକୁ ମିଳିଥାଏ ।


    ଭାରତରେ ବ୍ୟବସାୟ କରିବାର ଏକ ଫାଇଦା କମ୍ ଖର୍ଚ୍ଚରେ ଉତ୍ପାଦନ ମଧ୍ୟ ଅଟେ । ଏହା ପଛରେ ଭାରତରେ ପ୍ରତିଦ୍ୱନ୍ଦ୍ୱିତାମୂଳକ ଶ୍ରମ ମୂଲ୍ୟ ଏକ ବହୁତ ବଡ଼ ଶକ୍ତି ଅଟେ ।


    ସେହିପରି ଆମର ଆଇଟି ଉଦ୍ୟୋଗ ଏକ ବହୁତ ବଡ଼ ଶକ୍ତି ଅଟେ । ମୁଁ ପୂର୍ବରୁ ମଧ୍ୟ ଏଠାକୁ ଆସି କହିଛି , ଆମର ସଫ୍ଟୱେର ଏବଂ ଆପଣଙ୍କ ହାର୍ଡୱେର ମିଶିଗଲେ ତ ମୁଁ ଭାବୁଛି ଯେ ଆମେ ବିଶ୍ୱର ଚମତ୍କାର କରିପାରିବା ।


    କେବଳ ସେତିକି ନୁହେଁ , ଭାରତ ପ୍ରଯୁକ୍ତି କ୍ଷେତ୍ରରେ ହେଉଥିବା ନୂଆ ଆବିଷ୍କାର ଯେପରିକି କୃତ୍ରିମ ଧୀଶକ୍ତି (ଆର୍ଟିଫିସିଆଲ ଇଂଟେଲିଜେନ୍ସ) , ଇଂଟରନେଟ ଅଫ ଥିଙ୍ଗସ , ଥ୍ରୀଡି ପ୍ରିଂଟିଂ , ରୋବୋଟିକ୍ସ ଆଦି ଜରିଆରେ ଚତୁର୍ଥ ପିଢିର ଶିଳ୍ପ ଦିଗରେ ଦ୍ରୁତ ଗତିରେ ଆଗକୁ ବଢ଼ୁଛି ।


    ସେହିପରି ବୈଦ୍ୟୁତିକ ପରିବହନ ଏପରି ଏକ କ୍ଷେତ୍ର ଯେଉଁଥିରେ ଭାରତ ଏବଂ ଜାପାନ ମଧ୍ୟରେ ସହଯୋଗ ଉଭୟ ଦେଶ ପାଇଁ ଅତ୍ୟନ୍ତ ଲାଭଦାୟକ ସାବ୍ୟସ୍ତ ହେବାକୁ ଯାଉଛି ।


    ସାଥୀଗଣ ,


    ଏହା ବ୍ୟତୀତ ଭାରତ ଏବଂ ଆମେ ଭିତ୍ତିଭୂମି କ୍ଷେତ୍ରରେ ମଧ୍ୟ ଅଭୂତପୂର୍ବ କାମ କରୁଛୁ । ଏବେ ଆମର ଗୁରୁତ୍ୱ ପରବର୍ତ୍ତି ପିଢ଼ିର ଭିତ୍ତିଭୂମି ଉପରେ ରହିଛି । ଆମର ଉଦ୍ଦେଶ୍ୟ ହେଉଛି ଆମେ ଏପରି ଏକ ପ୍ରତିଦ୍ୱନ୍ଦ୍ୱୀ ଅର୍ଥବ୍ୟବସ୍ଥାର ନିର୍ମାଣ କରିବା ଯାହାର ଆଧାର ଦକ୍ଷତା , ଗତି ଏବଂ ସ୍ତର ହେଉ । ଏହି ବିଚାରକୁ ସାକାର କରିବା ଲାଗି ଆମେ ନିବେଶ ପରିବେଶକୁ ଲଗାତାର ସୁଧାରିବା ପାଇଁ ପ୍ରୟାସରେ ଅଛୁ ।


    ଆଜି ଏହି ମଂଚରୁ , ମୁଁ ଆପଣମାନଙ୍କୁ ସମସ୍ତଙ୍କୁ ଭାରତରେ ହେଉଥିବା ବିଶାଳ ବ୍ୟବସାୟିକ ସୁଯୋଗ ଲାଗି ଆମନ୍ତ୍ରଣ କରିବାକୁ ଚାହୁଁଛି । ଏହି ଅପାର ସମ୍ଭାବନାର ଆହୁରି କିଛି ଉଦାହରଣ ମୁଁ ଆପଣମାନଙ୍କୁ ଦେବାକୁ ଚାହୁଁଛି ।

      * ଆମର ସାଗରମାଳା କାର୍ଯ୍ୟକ୍ରମ ଯାହାର ଜରିଆରେ ଆମେ ସମୁଦ୍ର ଉପକୂଳବର୍ତ୍ତୀ ଦେଶର ପ୍ରାଦେଶିକ କ୍ଷେତ୍ରଗୁଡ଼ିକୁ ଯୋଡ଼ିବା ପାଇଁ ଚାହୁଁଛୁ , ଆପଣଙ୍କ ପାଇଁ ବହୁତ ବଡ଼ ସୁଯୋଗ ଅଟେ ।
      * ସ୍ମାର୍ଟ ସିଟି କାର୍ଯ୍ୟକ୍ରମ ଚାଲିଥିବା ହେତୁ ଅନେକ ନୂତନ ଅବସର ମଧ୍ୟ ନିର୍ମାଣ ହେଉଛି । ଆମେ ନିଜ 50ଟି ସହରରେ ମେଟ୍ରୋ ରେଳର ଆରମ୍ଭ ମଧ୍ୟ କରିବାକୁ ଚାହୁଁଛୁ ।
      * ସେହିପରି ଆମର ରେଳ ଏବଂ ସଡ଼କର ସମ୍ପ୍ରସାରଣ ଏବଂ ଆଧୁନିକୀକରଣର କାର୍ଯ୍ୟକ୍ରମ ମଧ୍ୟ ବହୁତ ବିଶାଳ ଅଟେ । ଏବେ ଆମର ଅନେକ ହାଇସ୍ପିଡ କରିଡର ନିର୍ମାଣ କରିବାକୁ ଅଛି ।
      * ବର୍ତ୍ତମାନ ବନ୍ଦର ଏବଂ ବିମାନ ବନ୍ଦରର ଆଧୁନିକୀକରଣ ସହିତ ନୂତନ ବନ୍ଦର ଏବଂ ବିମାନବନ୍ଦର ପ୍ରତିଷ୍ଠା ମଧ୍ୟ ଆମ ଲକ୍ଷ୍ୟ ମଧ୍ୟରେ ରହିଛି ।
      * ଅନ୍ତର୍ଦେଶୀୟ ଜଳ ପରିବହନ ଏବଂ ସବୁଜ ଶକ୍ତି ଆମର ନୂତନ ପ୍ରତିବଦ୍ଧତା ଅଟେ ଏବଂ ତାହା ମଧ୍ୟ ଆପଣଙ୍କ ପାଇଁ ବହୁତ ବଡ଼ ସୁଯୋଗ ଅଟେ ।
      * ଆମର ଇସ୍ପାତ ଉତ୍ପାଦନ ବହୁତ କମ ରହିଛି । ଏଥିସହିତ ଲୁହାପଥର ପ୍ରଚୁର ମାତ୍ରାରେ ରହିଛି । ମୁଁ ଚାହୁଁଛି ଯେ ଉଚ୍ଚ ମାନର ଇସ୍ପାତ ଉତ୍ପାଦନ ଭାରତରେ ହେଉ ।

    ସାଥୀଗଣ ,


    ଭାରତ ଏବଂ ଜାପାନ ଉଭୟ ହିଁ ଗଣତାନ୍ତ୍ରିକ ମୂଲ୍ୟବୋଧ ଏବଂ ସ୍ୱାଧୀନତାର ପ୍ରବଳ ସମର୍ଥକ ଅଟନ୍ତି ।


    ଏଥିସହ ବିକାଶ ସହଯୋଗରେ ଆମ ଦୃଷ୍ଟିକୋଣ ଏବଂ ନୀତିରେ ଅନେକ ସମାନତା ରହିଛି ।


    ଭିତ୍ତିଭୂମି ଏବଂ ଦକ୍ଷତା ନିର୍ମାଣ ବ୍ୟତୀତ ସ୍ୱାସ୍ଥ୍ୟ ଏବଂ କୃଷି ଭଳି କ୍ଷେତ୍ରରେ ଜାପାନ ଏବଂ ଭାରତ ମଧ୍ୟରେ ତୃତୀୟ ରାଷ୍ଟ୍ରଗୁଡ଼ିକରେ ସହଯୋଗ ପାଇଁ ପ୍ରବଳ ସମ୍ଭବନା ରହିଛି ।


    ସେଥିପାଇଁ ତାହା ଭାରତ-ପ୍ରଶାନ୍ତ ମହାସାଗରୀୟ କ୍ଷେତ୍ର ହେଉ କିମ୍ବା ଦକ୍ଷିଣ ଏସିଆ କିମ୍ବା ଆଫ୍ରିକା , ଭାରତ ଏବଂ ଜାପାନ ଆମ ସହଯୋଗୀ ଦେଶର ପ୍ରାଥମିକତା ଆଧାରରେ ତୃତୀୟ ଦେଶଗୁଡ଼ିକର ବିକାଶ ଲାଗି ନିଜର ଭାଗୀଦାରୀକୁ ଆହୁରି ମଜଭୁତ କରିବ ।


    ଅନ୍ତର୍ଜାତୀୟ ସୌର ମେଂଟରେ ଜାପାନରେ ପ୍ରବେଶ ଦ୍ୱାରା ସୌର ଶକ୍ତି ଏବଂ ଜଳବାୟୁ ପରିବର୍ତ୍ତନ ଭଳି ବିଷୟ ଉପରେ ଆମର ଦୁଇ ଦେଶ ମଧ୍ୟରେ ତୃତୀୟ ଦେଶଗୁଡ଼ିକ ମଧ୍ୟରେ ଭାଗୀଦାରୀର ନୂତନ ଦ୍ୱାର ଖୋଲିଛି ।


    ମୁଁ ଆନନ୍ଦିତ ଯେ ଆଜି ଇଣ୍ଡିଆ ଜାପାନ ବିଜନେସ ଲିଡର୍ସ ଫୋରମର ବୈଠକରେ ଫୋରମର ଅନ୍ୟ ସଦସ୍ୟମାନେ ଆଫ୍ରିକାରେ ଭାରତ ଏବଂ ଜାପାନର ବ୍ୟବସାୟୀମାନଙ୍କ ମଧ୍ୟରେ ଏହି କ୍ଷେତ୍ରରେ ସହଯୋଗ ବଢ଼ାଇବା ଲାଗି ଅନେକ ଭଲ ବିଚାର ଉପସ୍ଥାପନ କରିଛନ୍ତି ।


    ସାଥୀଗଣ ,


    ମୁଁ ସବୁବେଳେ ହିଁ ଦୃଢ଼ ଭାରତ-ଦୃଢ଼ ଜାପାନର କଥା କହିଆସିଛି ।


    ମୁଁ ଆଜି ଏହି ଅବସରରେ ଜାପାନର ଉଦ୍ୟୋଗୀବର୍ଗଙ୍କୁ ଭାରତ ପ୍ରତି ବିଶ୍ୱାସ ପ୍ରକଟ କରିଥିବା କାରଣରୁ କୃତଜ୍ଞତା ବ୍ୟକ୍ତ କରୁଛି ।


    ମୁଁ ଆପଣମାନଙ୍କୁ ସମସ୍ତଙ୍କୁ ଭାରତରେ ନିବେଶର ଗତି ବଢ଼ାଇବା ଲାଗି ନିମନ୍ତ୍ରଣ କରିବାକୁ ଚାହୁଁଛି ।


    ମୁଁ ଆପଣମାନଙ୍କୁ ବିଶ୍ୱାସ ଦେବାକୁ ଚାହୁଁଛି ଯେ ଜାପାନ ଏବଂ ଭାରତ ମଧ୍ୟରେ ବ୍ୟବସାୟିକ ସମ୍ପର୍କକୁ ଆହୁରି ସୁଦୃଢ଼ କରିବା ଲାଗି ଆପଣଙ୍କ ଯଥାସମ୍ଭବ ସହାୟତା କରାଯିବ ।


    ପୁଣିଥରେ ଏହି ଆୟୋଜନ ସହ ଯୋଡ଼ି ହେବା ଲାଗି ଆପଣମାନଙ୍କୁ ସମସ୍ତଙ୍କୁ ମୁଁ ହୃଦୟରୁ ବହୁତ ବହୁତ ଧନ୍ୟବାଦ ଦେବାକୁ ଚାହୁଁଛି ।


    **********

    
    
    (Release ID: 1551182) Visitor Counter : 11
    
    
    
    
    

*