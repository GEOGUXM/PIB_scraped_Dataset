      ରେଳ ମନ୍ତ୍ରଣାଳୟ

      ଭାରତୀୟ ରେଳବାଇର ସମସ୍ତ ରେଳ ଷ୍ଟେସନ ଓ ଯାତ୍ରୀବାହୀ ଟ୍ରେନରେ ଜରୁରି ପ୍ରାଥମିକ ସ୍ୱାସ୍ଥ୍ୟସେବା ଉପଲବ୍ଧ
      Posted On: 25 OCT 2018 4:23PM by PIB Bhubaneshwar


    ରେଳ ମନ୍ତ୍ରଣାଳୟ ସମସ୍ତ ଷ୍ଟେସନ ଓ ଯାତ୍ରୀବାହୀ ଟ୍ରେନରେ ପ୍ରାଥମିକ ଚିକିତ୍ସା ଓ ସ୍ୱାସ୍ଥ୍ୟସେବା ଯୋଗାଇ ଦେବା ଲକ୍ଷ୍ୟରେ ମେଡିକାଲ ବକ୍ସର ବ୍ୟବସ୍ଥା କରିଛି । ସେଥିରେ ରହିଛି ବିଭିନ୍ନ ପ୍ରକାର ଔଷଧ , ଡ୍ରେସିଂ ସାମଗ୍ରୀ , ଅକ୍ସିଜେନ ସିଲିଣ୍ଡର ଏବଂ ଡେଲିଭରି କିଟ୍ । ଏହି ସବୁ ସାମଗ୍ରୀ ଟ୍ରେନ୍ ସୁପରିଣ୍ଟେଣ୍ଡେଣ୍ଟ/ଗାର୍ଡ ଏବଂ ଷ୍ଟେସନ ମାଷ୍ଟର/ଷ୍ଟେସନ ସୁପରିଣ୍ଟେଣ୍ଡେଣ୍ଟଙ୍କ ନିକଟରେ ଉପଲବ୍ଧ ହେଉଛି । ନୂଆଦିଲ୍ଲୀସ୍ଥିତ ଅଲ୍ ଇଣ୍ଡିଆ ଇନଷ୍ଟିଚ୍ୟୁଟ ଅଫ୍ ମେଡିକାଲ ସାଇନ୍ସେସ୍ (ଏମ୍ସ)ର ବିଶେଷଜ୍ଞ ଡାକ୍ତରମାନଙ୍କ ପରାମର୍ଶ ଅନୁଯାୟୀ ଏହି ମେଡ଼ିକାଲ ବକ୍ସ ପ୍ରସ୍ତୁତ କରାଯାଇଛି ।


    ଟ୍ରେନ ଯାତ୍ରା ସମୟରେ କୌଣସି ଯାତ୍ରୀ ଅସୁସ୍ଥ କିମ୍ବା ଆହତ ହେଲେ ପ୍ରାଥମିକ ଚିକିତ୍ସା ପାଇବା ପାଇଁ ଟ୍ରେନରେ କିମ୍ବା ଷ୍ଟେସନରେ ଥିବା କର୍ମଚାରୀମାନଙ୍କ ସହ ଯୋଗାଯୋଗ କରିପାରନ୍ତି । ଟ୍ରେନଗୁଡ଼ିକରେ ମୁତୟନ ଥିବା ପ୍ରମୁଖ କର୍ମଚାରୀ ଏବଂ ଷ୍ଟେସନରେ ନିୟୋଜିତ ଟିକେଟ ଚେକିଂ ଷ୍ଟାଫ୍ , ଟ୍ରେନ ସୁପରିଣ୍ଟେଣ୍ଡେଣ୍ଟ , ଗାର୍ଡ , ଷ୍ଟେସନ ମାଷ୍ଟର ସମସ୍ତେ ପ୍ରାଥମିକ ଚିକିତ୍ସା ପ୍ରଦାନର ପ୍ରଶିକ୍ଷଣ ପାଇଛନ୍ତି । ଅଧିକ ଗୁରୁତର ସ୍ୱାସ୍ଥ୍ୟ ସମସ୍ୟା ଦେଖାଗଲେ ଟ୍ରେନରେ ଯାତ୍ରା କରୁଥିବା କୌଣସି ଡାକ୍ତର ଯାତ୍ରୀଙ୍କ ସହାୟତା ମଧ୍ୟ ନିଆଯାଇପାରେ । ସେଭଳି ଯାତ୍ରୀଙ୍କୁ ଯାତ୍ରା ଭଡ଼ାରେ ରିହାତି ଦିଆଯାଇଥାଏ ଏବଂ ଟିଟିଇଙ୍କ ନିକଟରେ ଉପଲବ୍ଧ ତଥା ବଗିରେ ଦର୍ଶାଯାଇଥିବା ସଂରକ୍ଷଣ ତାଲିକାରେ ସ୍ୱତନ୍ତ୍ର ଭାବେ ସେମାନଙ୍କ ନାମ ସୂଚିତ ହୋଇଥାଏ । ରେଳ ବିଭାଗ ଡାକ୍ତର କିମ୍ବା ଅନ୍ୟ କୌଣସି ବିଶେଷଜ୍ଞଙ୍କ ସହାୟତା ମଧ୍ୟ ପରବର୍ତ୍ତୀ ଷ୍ଟେସନରେ ନିଆଯାଇପାରେ । ଷ୍ଟେସନ ମାଷ୍ଟରମାନେ ଷ୍ଟେସନ ନିକଟବର୍ତ୍ତୀ ରେଳବାଇ/ସରକାରୀ/ବେସରକାରୀ ହସପିଟାଲ/କ୍ଲିନିକ୍ ଏବଂ ଆମ୍ବୁଲାନ୍ସ ସେବାର ଫୋନ ନମ୍ବର , ଠିକଣା ଏବଂ ଉପଲବ୍ଧ ସେବାର ବିବରଣୀ ରଖିଥାନ୍ତି ।


    ****************


    

    
    (Release ID: 1550745) Visitor Counter : 17