      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ଶ୍ରୀ ରାଜନାଥ ସିଂହଙ୍କ ଜମ୍ମୁ-କାଶ୍ମୀର ଗସ୍ତ
      • ରାଜ୍ୟର ସୁରକ୍ଷା ସ୍ଥିତିର ସମୀକ୍ଷା କଲେ, ଉନ୍ନୟନମୂଳକ କାର୍ଯ୍ୟ ତଦାରଖ କଲେ

      Posted On: 23 OCT 2018 4:45PM by PIB Bhubaneshwar

    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ଶ୍ରୀ ରାଜନାଥ ସିଂହ ମଙ୍ଗଳବାର ଜମ୍ମୁ-କାଶ୍ମୀର ଗସ୍ତରେ ଯାଇ ସୁରକ୍ଷା ସ୍ଥିତିର ସମୀକ୍ଷା କରିବା ସହ ବିଭିନ୍ନ ଉନ୍ନୟନମୂଳକ କାର୍ଯ୍ୟର ଅଗ୍ରଗତି ନେଇ ତଦାରଖ କରିଛନ୍ତି । ପରେ ସେ ଶ୍ରୀନଗରରେ ଏକ ସାମ୍ବାଦିକ ସମ୍ମିଳନୀକୁ ସମ୍ବୋଧନ କରିଥିଲେ । ନେହରୁ ଅତିଥି ଭବନରେ ସେ ରାଜ୍ୟ ସରକାରଙ୍କୁ ବିନା କୌଣସି ଅଘଟଣ ଓ ହିଂସାରେ ମୁକ୍ତ , ଅବାଧ ଓ ସ୍ୱଚ୍ଛତାରେ ସ୍ୱାୟତ୍ତ ସଂସ୍ଥା ନିର୍ବାଚନ ପ୍ରକ୍ରିୟା ସଫଳତାର ସହ ସମାପ୍ତ କରିଥିବାରୁ ଅଭିନନ୍ଦନ ଜଣାଇଥିଲେ । ଆଗାମୀ ପଞ୍ଚାୟତ ନିର୍ବାଚନ ନେଇ ହୋଇଥିବା ଆଲୋଚନା ସମ୍ପର୍କରେ ସେ ଗଣମାଧ୍ୟମକୁ ସୂଚନା ଦେଇଥିଲେ ।


    ପୂର୍ବରୁ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ଜମ୍ମୁ-କାଶ୍ମୀର ରାଜ୍ୟପାଳ ସତ୍ୟପାଲ ମଲ୍ଲିକଙ୍କୁ ଭେଟିବା ସହ ରାଜ୍ୟର ସୁରକ୍ଷା ସ୍ଥିତି ସମୀକ୍ଷା ବୈଠକରେ ଅଧ୍ୟକ୍ଷତା କରିଥିଲେ । ସେ ମଧ୍ୟ ବିଭିନ୍ନ ରାଜନୈତିକ ଦଳର ପ୍ରମୁଖ ନେତାମାନଙ୍କ ସହ ଆଲୋଚନା କରିଥିଲେ । ତୃଣମୂଳକ ସ୍ଥଳରେ ଗଣତନ୍ତ୍ରକୁ ସୁଦୃଢ଼ କରିବା ଏବଂ ଦାୟିତ୍ୱବଦ୍ଧତା ସ୍ଥିର କରିବାକୁ ଆଗାମୀ ପଞ୍ଚାୟତ ନିର୍ବାଚନରେ ଅଧିକରୁ ଅଧିକ ଅଂଶ ଗ୍ରହଣ କରିବାକୁ ସେ ନେତାମାନଙ୍କୁ ପରାମର୍ଶ ଦେଇଥିଲେ । ଦେଶରେ ପଞ୍ଚାୟତ ଓ ସ୍ୱାୟତ୍ତ ସଂସ୍ଥାମାନଙ୍କୁ ଅଶେଷ କ୍ଷମତା ପ୍ରଦାନ କରାଯାଇଥିବାରୁ ଅନେକ ସ୍ଥାନୀୟ ସମସ୍ୟାର ସମାଧାନ ସେମାନଙ୍କ ଦ୍ୱାରା ସମ୍ଭବ ହୋଇପାରୁଛି ବୋଲି ସେ କହିଥିଲେ ।


    ଏ ଦିଗରେ ଆଗଭର ହେବା ସକାଶେ ସେ ସମସ୍ତଙ୍କୁ ଆହ୍ୱାନ ଦେବା ସହ ଗଣତାନ୍ତ୍ରିକ ପ୍ରକ୍ରିୟା ଦ୍ୱାରା ହିଁ ବଡ଼ ଓ ଗୁରୁତ୍ୱପୂର୍ଣ୍ଣ ସମସ୍ୟାର ସମାଧାନର ପନ୍ଥା ବୋଲି କହିଥିଲେ । ରାଜ୍ୟରେ ସୁରକ୍ଷା ସ୍ଥିତିରେ ଗତ 4 ବର୍ଷ ମଧ୍ୟରେ ବଡ଼ ପରିବର୍ତ୍ତନ ହୋଇଥିବା ସୂଚନା ଦେଇ ସେ କହିଥିଲେ , ପଥର ଫିଙ୍ଗା ଘଟଣା ଯଥେଷ୍ଟ ହ୍ରାସ ପାଇଛି । ରାଜ୍ୟରେ ଆତଙ୍କବାଦୀଙ୍କ ସଦସ୍ୟ ସଂଗ୍ରହ ମଧ୍ୟ ହ୍ରାସ ପାଇଛି । କେନ୍ଦ୍ର ସରକାରଙ୍କ ଦ୍ୱାରା ଆରମ୍ଭ କରାଯାଇଥିବା ସ୍ୱତନ୍ତ୍ର ନିଯୁକ୍ତି ଅଭିଯାନ ଜରିଆରେ ରାଜ୍ୟରେ ଅଢ଼େଇ ଲକ୍ଷ ନିଯୁକ୍ତି ସମ୍ଭବ ହୋଇପାରିବ ।


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ କହିଲେ ଯେ , ଭାରତ ଏବେ ବିଶ୍ୱରେ ସର୍ବାଧିକ ଦ୍ରୁତ ଅଭିବୃଦ୍ଧିଶୀଳ ଅର୍ଥନୀତି ଭାବେ ଉଭା ହୋଇଛି ଏବଂ ଦେଶବିରୋଧୀ ଶକ୍ତିମାନେ ଦେଶରେ ଅସ୍ଥିରତା ସୃଷ୍ଟି ଲକ୍ଷ୍ୟରେ ଏହି ବିକାଶ ପ୍ରକ୍ରିୟାରେ ବାଧା ପାଇଁ ଚେଷ୍ଟା କରୁଛନ୍ତି । ଜମ୍ମୁ-କାଶ୍ମୀର ଏ ପର୍ଯ୍ୟନ୍ତ ବିକାଶର ଧାରାକୁ ଆସିପାରିନି । ଜମ୍ମୁ-କାଶ୍ମୀର ଓ ଲଦାଖର ବିକାଶ ପାଇଁ ଉଭୟ କେନ୍ଦ୍ର ଓ ରାଜ୍ୟ ସରକାର ପ୍ରଚେଷ୍ଟା ଜାରି ରଖିଛନ୍ତି । ଜମ୍ମୁ-କାଶ୍ମୀରକୁ ଏକ ବିକଶିତ ରାଜ୍ୟରେ ପରିଣତ କରିବା ସରକାରଙ୍କ ଲକ୍ଷ୍ୟ ବୋଲି ସେ କହିଥିଲେ ।


    ରାଜ୍ୟରେ ହେଉଥିବା ବ୍ୟାପକ ଦୁର୍ନୀତିକୁ ରୋକିବା ପାଇଁ ଶୀଘ୍ର ଏକ ନୂତନ ପଦକ୍ଷେପ ଘୋଷଣା କରାଯିବ ବୋଲି ସେ କହିଥିଲେ ।


    କୁଲଗାଓଁରେ ଏନକାଉଣ୍ଟର ପରେ ହୋଇଥିବା ବିସ୍ଫୋରଣରେ ସାଧାରଣ ନାଗରିକଙ୍କ ମୃତାହତ ଘଟଣାରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ଦୁଃଖ ପ୍ରକାଶ କରିଥିଲେ । ଘଟଣାରେ ପ୍ରାଣ ହରାଇଥିବା ଲୋକଙ୍କ ପରିବାର ପ୍ରତି ସେ ଗଭୀର ସମବେଦନା ପ୍ରକାଶ କରିବା ସହ ପ୍ରତି ପରିବାର ସକାଶେ 5 ଲକ୍ଷ ଟଙ୍କାର ଅନୁକମ୍ପାମୂଳକ ସହାୟତା ଘୋଷଣା କରିଥିଲେ । କୌଣସି ଏନକାଉଣ୍ଟର ସ୍ଥଳକୁ ଅପରେସନର ତୁରନ୍ତ ପରେ ନ ଯିବାକୁ ସେ ଲୋକମାନଙ୍କୁ ପରାମର୍ଶ ଦେଇଥିଲେ ।


    କାରଗିଲ , ଦ୍ରାସ , ଗୁରେଜ ଏବଂ କେରନ ସେକ୍ଟରକୁ ସଡ଼କ ପଥ ସଂଯୋଗ ପାଇଁ ଯୋଜନା ଥିବା ସେ ସୂଚନା ଦେଇ ଡିପିଆରଏସ ଆହ୍ୱାନ କରିଥିଲେ ।


    ********************


    

    
    (Release ID: 1550559) Visitor Counter : 10