      ଇସ୍ପାତ ମନ୍ତ୍ରଣାଳୟ

      ଭୁବନେଶ୍ୱରରେ ଆସନ୍ତା 23 ତାରିଖ ହେବ “ଇସ୍ପାତ କ୍ଷେତ୍ରରେ ମୂଳଧନୀ ସାମଗ୍ରୀ: ଭାରତରେ ବିନିର୍ମାଣ” ସମ୍ବନ୍ଧିତ ସମ୍ମିଳନୀ
      • ଦେଶରେ ଇସ୍ପାତ ବ୍ୟବହାର 7.9 ପ୍ରତିଶତ ବୃଦ୍ଧି
      • 6.7 ହାରରେ ବୃଦ୍ଧିପାଉଛି ଇସ୍ପାତ ଉତ୍ପାଦନ
      • ସ୍ୱାକ୍ଷର ହେବ 20ଟି ବୁଝାମଣା ପତ୍ର
      • ଯୋଗଦେବେ 5 କେନ୍ଦ୍ର ମନ୍ତ୍ରୀ ଏବଂ ଲକ୍ସମବର୍ଗ, ସ୍ପେନ, ଇଟାଲୀ, ଜର୍ମାନୀ, ନେଦରଲାଣ୍ଡ, ଫିନଲାଣ୍ଡ, ଚୀନ, ଜାପାନ ସହ 300 ପ୍ରତିନିଧୀ
      Posted On: 21 OCT 2018 2:38PM by PIB Bhubaneshwar


    ଇସ୍ପାତ ମନ୍ତ୍ରଣାଳୟ ପକ୍ଷରୁ ଆସନ୍ତା ଅକ୍ଟୋବର 23ରେ ଭୁବନେଶ୍ୱରରେ ‘ ଇସ୍ପାତ କ୍ଷେତ୍ରରେ ମୂଳଧନୀ ସାମଗ୍ରୀ ଏବଂ ଭାରତରେ ବିନିର୍ମାଣ ’ ( Capital goods in Steel sector: Manufacture in India ) ବିଷୟ ଉପରେ ଏକ ସମ୍ମିଳନୀର ଆୟୋଜନ କରାଯାଉଛି । ନୂଆଦିଲ୍ଲୀରେ କେନ୍ଦ୍ର ଇସ୍ପାତ ମନ୍ତ୍ରୀ ଚୌଧୁରୀ ବୀରେନ୍ଦ୍ର ସିଂ କହିଛନ୍ତି ଯେ ଏହି ସମ୍ମିଳନୀ ଇସ୍ପାତ କ୍ଷେତ୍ରରେ ମୂଳଧନୀ ସାମଗ୍ରୀର ଘରୋଇ କ୍ଷମତା , ସାମର୍ଥ୍ୟ ନିର୍ମାଣ ତଥା ବିନିର୍ମାଣକୁ ପ୍ରୋତ୍ସାହନ ଦେବା ପାଇଁ ଇସ୍ପାତ ମନ୍ତ୍ରଣାଳୟର ଏକ ପଦକ୍ଷେପ । ସମ୍ମିଳନୀକୁ ମେକନ ( MECON ) ଏବଂ ସିଆଇଆଇ ସହାୟତାରେ ଆୟୋଜନ କରାଯାଉଛି । ଏହାର ଉଦ୍ଦେଶ୍ୟ ହେଉଛି ସମଗ୍ର ଦୁନିଆର ସର୍ବଶ୍ରେଷ୍ଠ ଶ୍ରେଣୀର ସଂସ୍ଥାନ ଏବଂ ଉଦ୍ୟୋଗମାନଙ୍କ ସହିତ ବ୍ୟାପକ ସହଯୋଗ ପ୍ରୟାସ ମାଧ୍ୟମରେ ଭାରତକୁ ବିଶ୍ୱ ଶ୍ରେଣୀର ଏକ ଇସ୍ପାତ ବିନିର୍ମାଣ କେନ୍ଦ୍ର ଭାବେ ପରିବର୍ତ୍ତିତ କରାଯିବା ।


    ରାଷ୍ଟ୍ରୀୟ ଇସ୍ପାତ ନୀତି ( NSP ) 2017ରେ 2030-31 ବର୍ଷ ପର୍ଯ୍ୟନ୍ତ 300 ନିୟୁତ ଟନ ଇସ୍ପାତ କ୍ଷମତା ସ୍ଥାପିତ କରିବାର ଯୋଜନା ରହିଛି । ଯାହାର ଅର୍ଥ ହେଉଛି ଆଗାମୀ 12 ବର୍ଷ ମଧ୍ୟରେ ବର୍ତ୍ତମାନ କ୍ଷମତା 130 ନିୟୁତ ମେଟ୍ରିକ ଟନରୁ ବୃଦ୍ଧିପାଇ 300 ନିୟୁତ ମେଟ୍ରିକ ଟନରେ ପହଂଚିବ ଅର୍ଥାତ ଏଥିରେ ଅଢ଼େଇ ଗୁଣା ବୃଦ୍ଧି ହେବ । ଏଥିରେ 8ଲକ୍ଷ କୋଟି ଟଙ୍କା (128 ବିଲିଅନ ଆମେରିକୀୟ ଡଲାର)ରୁ ଅଧିକ ନିବେଶ ହେବ । ହାସଲ କରାଯାଇଥିବା ଅନୁଭବ ଆଧାରରେ 2030-31 ପର୍ଯ୍ୟନ୍ତ ପାଖାପାଖି 25 ବିଲିଅନ ଆମେରିକୀୟ ଡଲାର (160 , 300 କୋଟି ଟଙ୍କା) ମୂଲ୍ୟର ମୂଳଧନୀ ସାମଗ୍ରୀ ଉପକରଣ ଆମଦାନୀ କରିବାର ଆଶା ରହିଛି ।


    ଦେଶରେ ଇସ୍ପାତ ବ୍ୟବହାର ଗତ ଦୁଇ ବର୍ଷ ମଧ୍ୟରେ 7.9 ପ୍ରତିଶତ ବୃଦ୍ଧି ପାଇଛି । 2018 ବର୍ଷ ପାଇଁ ବିଶ୍ୱ ଇସ୍ପାତ ସଂଘର 8 ମାସର ଇସ୍ପାତ ଉତ୍ପାଦନର ପରିସଂଖ୍ୟାନ ଅନୁଯାୟୀ ଭାରତ ବିଶ୍ୱରେ ସବୁଠାରୁ ବଡ ଇସ୍ପାତ ଉତ୍ପାଦକ ଦେଶରେ ପରିଣତ ହୋଇଛି । ଭାରତର ଇସ୍ପାତ ଉତ୍ପାଦନ 6.7 ହାରରେ ବୃଦ୍ଧିପାଉଛି । ଏହିପରି ଭାରତ ବିଶ୍ୱର ପ୍ରମୁଖ ଅର୍ଥବ୍ୟବସ୍ଥାରେ ସର୍ବାଧିକ ଉନ୍ନତି ଅର୍ଜିତ କରିଛି । ବୁଝାମଣା ପତ୍ର ହସ୍ତାକ୍ଷର , ସଂଯୁକ୍ତ ଉପକରଣ , ଟେକ୍ନୋଲଜି ହସ୍ତାନ୍ତରଣ ଦ୍ୱାରା ବହୁପକ୍ଷୀୟ ସହଯୋଗୀ ପ୍ରୟାସ ମାଧ୍ୟମରେ ଭାରତକୁ ବୈଶ୍ୱିକ ବିନିର୍ମାଣ ହବରେ ପରିଣତ କରିବାର ଆଧାରକୁ ବ୍ୟାପକ କରାଯାଉଛି । ଏହାଦ୍ୱାରା ଅଧିକାଂଶ ମୂଳଧନୀ ସାମଗ୍ରୀ ଉପକରଣ ଦେଶରେ ବିନିର୍ମାଣ କରାଯାଇ ପାରିବ ।


    ଉଦଘାଟନୀ ଅଧିବେଶନ ବ୍ୟତୀତ ଏହି ଏକଦିବସୀୟ ସମ୍ମିଳନୀରେ ଇସ୍ପାତ କ୍ଷେତ୍ର ପାଇଁ ବୈଶ୍ୱିକ ଅନୁଭବ ଏବଂ ପୁଞ୍ଜିଗତ ଘରୋଇ ବସ୍ତୁର କ୍ଷମତା ଏବଂ ଘରୋଇ କ୍ଷମତା ବିସ୍ତାରକୁ ପ୍ରୋତ୍ସାହିତ କରିବା ବିଷୟ ଉପରେ ଦୁଇଟି ପାନେଲ ଆଲୋଚନା ଆୟୋଜିତ ହେବ । ଯେଉଁଥିରେ ଇସ୍ପାତ ଉଦ୍ୟୋଗର ପ୍ରମୁଖ ବ୍ୟକ୍ତି ବିଶେଷ , ନୀତି ନିର୍ମାତା ଏବଂ ବିଶେଷଜ୍ଞ ଭାରତରେ ଇସ୍ପାତ ଉଦ୍ୟୋଗ ପାଇଁ ମୁଖ୍ୟ ବିଷୟ ଏବଂ ସରକାରୀ ସହାୟତା ସମ୍ବନ୍ଧରେ ଚର୍ଚ୍ଚା କରିବେ । ଏହି ସମ୍ମିଳନୀରେ ପାଞ୍ଚ କେନ୍ଦ୍ରମନ୍ତ୍ରୀ – କେନ୍ଦ୍ର ଇସ୍ପାତ ମନ୍ତ୍ରୀ ଚୌଧୁରୀ ବିରେନ୍ଦ୍ର ସିଂ , ବାଣିଜ୍ୟ , ଶିଳ୍ପ ଓ ବିମାନ ଚଳାଚଳ ମନ୍ତ୍ରୀ ସୁରେଶ ପ୍ରଭାକର ପ୍ରଭୁ , ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରୀ ଧର୍ମେନ୍ଦ୍ର ପ୍ରଧାନ , ଭାରୀ ଶିଳ୍ପ ଓ ସାଧାରଣ ଉଦ୍ୟୋଗ ମନ୍ତ୍ରୀ ଅନନ୍ତ ଗଙ୍ଗାରାମ ଗୀତେ , ଇସ୍ପାତ ରାଷ୍ଟ୍ରମନ୍ତ୍ରୀ ବିଷ୍ନୁ ଦେଓ ସାଏ , ଏବଂ ରାଜ୍ୟ ମୁଖ୍ୟମନ୍ତ୍ରୀଙ୍କ ସହିତ ଇସ୍ପାତ ମନ୍ତ୍ରଣାଳୟ , ଭାରୀ ଉଦ୍ୟୋଗ ବିଭାଗର ସଚିବ ଏବଂ କେନ୍ଦ୍ର ତଥା ଓଡିଶା ସରକାରଙ୍କ ବରିଷ୍ଠ ଅଧିକାରୀମାନେ ଭାଗନେବେ । ଏହି ସମ୍ମିଳନୀରେ ଭାରତୀୟ ମୂଳଧନୀ ସାମଗ୍ରୀ ନିର୍ମାତା ମଧ୍ୟ ବହୁ ସଂଖ୍ୟାରେ ସାମିଲ ହେବେ । ଭାରତୀୟ ମୂଳଧନୀ ସାମଗ୍ରୀ ନିର୍ମାତା , ବିଦେଶୀ ପ୍ରାଦ୍ୟୋଗିକୀ ସଂସ୍ଥା , ବିଦେଶୀ ମୂଳଧନୀ ସାମଗ୍ରୀ ନିର୍ମାତା , ପରାମର୍ଶଦାତା ଏବଂ ଇସ୍ପାତ ନିର୍ମାତାମାନଙ୍କ ମଧ୍ୟରେ 20ଟି ବୁଝାମଣା ପତ୍ରରେ ହସ୍ତାକ୍ଷର କରାଯିବ । ଲକ୍ସମବର୍ଗ , ସ୍ପେନ , ଇଟାଲୀ , ଜର୍ମାନୀ , ନେଦରଲାଣ୍ଡ , ଫିନଲାଣ୍ଡ , ଚୀନ ଏବଂ ଜାପାନରୁ ମଧ୍ୟ ଇସ୍ପାତ ନିର୍ମାତାମାନେ ଯୋଗ ଦେଉଛନ୍ତି । ଏହି ବୁଝାମଣା ପତ୍ରରେ ହସ୍ତାକ୍ଷର ଦ୍ୱାରା 5 ବିଲିଅନ ଆମେରିକୀୟ ଡଲାର ମୂଲ୍ୟର ଆମଦାନୀ କରାଯାଇଥିବା ମୂଳଧନୀ ସାମଗ୍ରୀ ଆଗାମୀ 12 ବର୍ଷ ମଧ୍ୟରେ ଇସ୍ପାତ କ୍ଷେତ୍ରରେ ମେକ-ଇନ-ଇଣ୍ଡିଆ ଅଭିଯାନର ଏକ ଅଂଶ ଭାବେ ଦେଶରେ ନିର୍ମାଣ ହେବ । ଏହି ସମ୍ମିଳନୀରେ ବିଶ୍ୱ ଇସ୍ପାତ ସଂଘର 300 ପ୍ରତିନିଧି ଏବଂ ବିଦେଶୀ ପ୍ରାଦ୍ୟୋଗିକୀ/ଟେକ୍ନୋଲଜୀ କମ୍ପାନୀର 28 ଜଣ ସିଇଓ ମଧ୍ୟ ଭାଗନେବେ ।


    ***************

    
    
    (Release ID: 1550202) Visitor Counter : 12