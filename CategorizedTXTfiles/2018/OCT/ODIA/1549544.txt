      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ପଦ୍ମ ପୁରସ୍କାର-2019 ପାଇଁ 49,992 ସୁପାରିସ ଗ୍ରହଣ
      Posted On: 11 OCT 2018 2:27PM by PIB Bhubaneshwar


    ପଦ୍ମ ପୁରସ୍କାର-2019 ପାଇଁ ରେକର୍ଡ ସଂଖ୍ୟକ 49 , 992ଟି ସୁପାରିସ ହସ୍ତଗତ ହୋଇଛି । ଯାହାକି 2010 ମସିହା ତୁଳନାରେ 32 ଗୁଣ ଅଧିକ । 2010ରେ 1313ଟି ସୁପାରିସ ମିଳିଥିବା ବେଳେ 2016ରେ 18 , 768ଟି ଏବଂ 2017ରେ 35 , 595ଟି ସୁପାରିସ ଗ୍ରହଣ କରାଯାଇଥିଲା ।


    ପ୍ରକୃତ ଅର୍ଥରେ ପଦ୍ମ ପୁରସ୍କାରକୁ ସରକାର ‘ ଲୋକଙ୍କ ପୁରସ୍କାର ’ ରେ ପରିଣତ କରଛନ୍ତି । ଏହି ସର୍ବୋଚ୍ଚ ବେସାମରିକ ପୁରସ୍କାର (ପଦ୍ମ ବିଭୂଷଣ , ପଦ୍ମଭୂଷଣ ଏବଂ ପଦ୍ମଶ୍ରୀ) ପାଇଁ ଲୋକ ଲୋଚନକୁ ଆସି ନଥିବା ବ୍ୟକ୍ତିଙ୍କ ନାମ ପ୍ରସ୍ତାବ କରିବାକୁ ପ୍ରୋତ୍ସାହନ କରାଯାଇଛି ।


    ପଦ୍ମ ପୁରସ୍କାର ସକାଶେ ନାମ ପ୍ରସ୍ତାବ କରିବା ପାଇଁ 2016ରେ ଅନଲାଇନ ବ୍ୟବସ୍ଥା ଆରମ୍ଭ କରାଯାଇଥିଲା । ଏହି ସରଳ ବ୍ୟବସ୍ଥାରେ ଭାଗ ନେବାକୁ ସାଧାରଣ ଲୋକଙ୍କୁ ବହୁ ସଂଖ୍ୟାରେ ପ୍ରୋତ୍ସାହିତ କରାଯାଇପାରିଛି ।


    2019 ଗଣତନ୍ତ୍ର ଦିବସରେ ଘୋଷଣା ହେବାକୁ ଥିବା ପଦ୍ମ ପୁରସ୍କାର ପାଇଁ ଅନଲାଇନରେ ସୁପାରିସ ଗ୍ରହଣ ପ୍ରକ୍ରିୟା 2018 ମେ 1 ତାରିଖରେ ଆରମ୍ଭ ହୋଇଥିଲା । ସୁପାରିସ ଗ୍ରହଣ କରିବାର ଶେଷ ତାରିଖ ଥିଲା 2018 ସେପ୍ଟେମ୍ବର 15 ତାରିଖ ।


    ବିଭିନ୍ନ କେନ୍ଦ୍ରୀୟ ମନ୍ତ୍ରଣାଳୟ/ବିଭାଗ , ରାଜ୍ୟ/କେନ୍ଦ୍ରଶାସିତ ଅଞ୍ଚଳର ସରକାର , ଭାରତରତ୍ନ ଏବଂ ପଦ୍ମବିଭୂଷଣ ପୁରସ୍କାରରେ ସମ୍ମାନିତ ବ୍ୟକ୍ତି ଏବଂ ବିଭିନ୍ନ ରାଜ୍ୟର ଉତ୍କର୍ଷ କେନ୍ଦ୍ର ତଥା ଅନ୍ୟାନ୍ୟ କ୍ଷେତ୍ର ମାଧ୍ୟମରେ ମଧ୍ୟ ପଦ୍ମ ପୁରସ୍କାର ପାଇଁ ସୁପାରିସ ଆହ୍ୱାନ କରାଯାଇଥାଏ ।


    ***************

    
    
    (Release ID: 1549544) Visitor Counter : 15