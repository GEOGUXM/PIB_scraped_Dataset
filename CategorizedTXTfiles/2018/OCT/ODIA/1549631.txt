      ଅର୍ଥ ମନ୍ତ୍ରଣାଳୟ

      ଜିଏସଟି ରିଫଣ୍ଡ ଜାରି କରିବା ନେଇ ସ୍ପଷ୍ଟିକରଣ
      Posted On: 12 OCT 2018 9:26PM by PIB Bhubaneshwar


    ଏହା ଦେଖିବାକୁ ମିଳିଛି ଯେ ରପ୍ତାନୀ ବାବଦରେ ଜିଏସଟି ରିଫଣ୍ଡ ପଡ଼ି ରହିଥିବା ନେଇ ବ୍ୟବସାୟିକ ସଂସ୍ଥାଗୁଡ଼ିକ ଦ୍ୱାରା ଛାପା ଗଣମାଧ୍ୟମରେ କେତେକ ଅସତ୍ୟ ଖବର ପ୍ରକାଶ ପାଇଛି । ସର୍ବସମ୍ମୁଖରେ ଉପସ୍ଥାପିତ କରାଯାଇଥିବା ଏସବୁ ତଥ୍ୟ ଅତିରଞ୍ଜିତ ଏବଂ ନିଶ୍ଚିତ ଭାବେ ତ୍ରୁଟିପୂର୍ଣ୍ଣ । ଏଠାରେ ସୂଚିତ କରାଯାଉଛି ଯେ ବର୍ତ୍ତମାନ ସୁଦ୍ଧା ବହୁସଂଖ୍ୟକ ରପ୍ତାନୀକାରୀମାନଙ୍କୁ ରିଫଣ୍ଡ ଜାରି କରାଯାଇସାରିଛି । ତେବେ କେତେକ ଦାବିରେ ତ୍ରୁଟି ରହିଥିବାରୁ ସେଗୁଡ଼ିକ ବର୍ତ୍ତମାନସୁଦ୍ଧା ପଡ଼ି ରହିଛି ।


    ଏହି ପରିପ୍ରେକ୍ଷୀରେ , ଏହା ସ୍ପଷ୍ଟ କରିଦିଆଯାଉଛି ଯେ ମୋଟ ଆଇଜିଏସଟି ରିଫଣ୍ଡ ଦାବି (41 , 889କୋଟି ଟଙ୍କା)ର 92.68% (38 , 824କୋଟି ଟଙ୍କା) ନିର୍ଦ୍ଧାରିତ ତାରିଖ ସୁଦ୍ଧା ଜିଏସଟିଏନରୁ ସୀମାଶୁଳ୍କକୁ ପୂର୍ବରୁ ହିଁ ଜାରି କରାଯାଇସାରିଛି । ଅବଶିଷ୍ଟ ଦାବି ପାଖାପାଖି 3065 କୋଟି ଟଙ୍କା ପଡ଼ି ରହିଛି , କାରଣ ଏସବୁ ଦାବିରେ ତ୍ରୁଟି ରହିଛି । ଏ ବାବଦରେ ପରବର୍ତ୍ତୀ ପଦକ୍ଷେପ ଲାଗି ରପ୍ତାନୀକାରୀମାନଙ୍କୁ ସୂଚିତ କରାଯାଇସାରିଛି ।


    କେନ୍ଦ୍ର ଏବଂ ରାଜ୍ୟର ଆରଏଫଡି-01ଏ(ଆଇଟିସି ରିଫଣ୍ଡ) ଦାବି କ୍ଷେତ୍ରରେ ନିର୍ଦ୍ଧାରିତ ତାରିଖ ସୁଦ୍ଧା 2 , 077କୋଟି ଟଙ୍କାର ରିଫଣ୍ଡ ପଡ଼ିରହିଛି । ତେବେ 39 , 372କୋଟି ଟଙ୍କାର ରିଫଣ୍ଡ ଦାବି ଗ୍ରହଣ କରାଯାଇଥିବା ବେଳେ 32 , 345 କୋଟି ଟଙ୍କା ପରିମାଣର ରିଫଣ୍ଡ ପାଇଁ ସାମୟିକ/ଚୁଡ଼ାନ୍ତ ନିର୍ଦ୍ଦେଶ ଦିଆଯାଇସାରିଛି । 4 , 951କୋଟି ଟଙ୍କାର ଦାବି କ୍ଷେତ୍ରରେ ତ୍ରୁଟି ଜ୍ଞାପନ ଜାରି କରାଯାଇସାରିଛି । ତେଣୁ , ଜନସାଧାରଣଙ୍କ ଅବଗତି ନିମନ୍ତେ ଉପସ୍ଥାପନ କରାଯାଇଥିବା ପରିମାଣଠାରୁ ପଡ଼ି ରହିଥିବା ବାସ୍ତବ ରିଫଣ୍ଡ ପରିମାଣ ଖୁବ କମ୍ । ବର୍ତ୍ତମାନ ତାରିଖ ସୁଦ୍ଧା ସାମଗ୍ରୀକ ଜିଏସଟି ରିଫଣ୍ଡ ଜାରି କରାଯିବା ପରିମାଣ 71 , 169୯ କୋଟି ଟଙ୍କା ରହିଛି । ତ୍ରୁଟିବିହୀନ ରିଫଣ୍ଡ ଦାବିଗୁଡ଼ିକ ତ୍ୱରିତ ବେଗରେ ଜାରି କରାଯାଉଛି ।


    ପଡ଼ିରହିଥିବା ରିଫଣ୍ଡ ଦାବି ସଂକ୍ରାନ୍ତରେ ସମସ୍ତ ବକେୟା ରାଶି ଜାରି କରାଯିବା ଲାଗି ନିରନ୍ତର ପ୍ରୟାସ କରାଯାଉଛି । ଜିଏସଟିଆର 1 ଏବଂ ଜିଏସଟିଆର 3ବି ସମେତ ସିପିଂ ବିଲ ଦାଖଲ କରିବା ସମୟରେ ଉଚିତ ପ୍ରକ୍ରିୟା ଅବଲମ୍ବନ କରିବା ଲାଗି ରପ୍ତାନୀକାରୀମାନଙ୍କ ସହଯୋଗ ଆଶା କରାଯାଉଛି ।


    ମାର୍ଗଦର୍ଶକ ପୁସ୍ତିକା , ପରାମର୍ଶ , ଏଫଏକ୍ୟୁ , ବିଜ୍ଞାପନ ଆଦି ଜାରି କରାଯିବା ସହିତ ବ୍ୟାପକ ପ୍ରଚାରପ୍ରସାର ଗତିବିଧି ଜାରି ରହିଛି । ଏତଦବ୍ୟତୀତ ଯେଉଁଠି ଅନଲାଇନରେ ତ୍ରୁଟିର ସଂଶୋଧନ କରାଯାଇପାରିବ ନାହିଁ ସେଠାରେ ମାନୁଆଲ ଇଣ୍ଟରଫେସ ଭଳି ବିକଳ୍ପ ପ୍ରକ୍ରିୟାର ବ୍ୟବସ୍ଥା କରାଯାଇଛି । ପ୍ରୟାସଗୁଡ଼ିକ ସକାରାତ୍ମକ ଫଳାଫଳ ପ୍ରଦର୍ଶନ କରିବା ଆରମ୍ଭ କରିଛି । ରପ୍ତାନୀକାରୀମାନଙ୍କୁ ଏହି ପ୍ରତିଶ୍ରୁତି ଦିଆଯାଉଛି ଯେ ସେମାନଙ୍କର ସମସ୍ତ ଉପଯୁକ୍ତ ରିଫଣ୍ଡ ଦାବି ବିନା ବିଳମ୍ବରେ ଜାରି କରିଦିଆଯିବ । ଆହୁରି , ରପ୍ତାନୀକାରୀ ସଂସ୍ଥାଗୁଡ଼ିକୁ ଏହି ଅନୁରୋଧ କରାଯାଉଛି ଯେ ସେମାନେ ସତ୍ୟାସତ୍ୟ ଆଧାରିତ ତଥ୍ୟ ସେମାନଙ୍କ ପ୍ରେସ ବାର୍ତ୍ତାରେ ଉପସ୍ଥାପନ କରନ୍ତୁ , କାରଣ ନିରାଧାର ଅଭିଯୋଗ ରପ୍ତାନୀକାରୀଙ୍କ ମଧ୍ୟରେ ଅନାବଶ୍ୟକ ଭୟ ସୃଷ୍ଟି କରୁଛି ।


    **********

    
    
    (Release ID: 1549631) Visitor Counter : 24