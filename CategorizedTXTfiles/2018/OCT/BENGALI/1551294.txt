      পেট্রোলিয়ামওপ্রাকৃতিকগ্যাসমন্ত্রক

      সতর্কতা সচেতনতা সপ্তাহ উদযাপনের অঙ্গ হিসাবে রাষ্ট্রায়ত্ত্ব বামা লরি সংস্হার পক্ষ থেকে সেমিনারের আয়োজন দুর্নীতি দমন করে দেশকে বাঁচান, আহ্বান জানালেন পশ্চিমবঙ্গ পুলিশের এডিজি ডঃ বি এন রমেশ
      Posted On: 31 OCT 2018 10:57AM by PIB Kolkata


    কলকাতা, ৩০ অক্টোবর , ২০১৮


    রাষ্ট্রায়ত্ত্ব বামা লরি সংস্হার চেয়ারম্যান তথা ম্যানেজিং ডাইরেক্টর শ্রী প্রবাল বসু সংস্হার সমস্ত আধিকারিক ও কর্মীদের যেকোন ধরনের দুর্নীতি এড়িয়ে চলার আবেদন জানিয়েছেন। সতর্কতা সচেতনতা সপ্তাহ উদযাপনের অঙ্গ হিসাবে মঙ্গলবার কলকাতায় আয়োজিত এক সেমিনারে তিনি একথা বলেন। তিনি আরও বলেন, সচেতনতা সপ্তাহ উদযাপনের উদ্দেশ্য হল, দুর্নীতিমুক্ত ভারত গঠনের জন্য প্রশাসনিক কাজকর্মে সমন্বয়, স্বচ্ছতা ও দায়বদ্ধতার উদ্দেশ্যগুলি পুরণ করা। এই উদ্দেশ্য পুরণে সংস্হার কর্মীদেরও গুরুত্বপূর্ণ দায়িত্ব রয়েছে বলে শ্রী বসু অভিমত প্রকাশ করেন। তিনি বলেন, কর্মীদের তাদের জীবনযাত্রায় অনুশাসন মেনে চলার মন্ত্র গ্রহণ করতে হবে এবং তারা এই মন্ত্র তাদের পরিবার, সহকর্মী, বন্ধুবান্ধব ও সাধারণ মানুষের মধ্যে ছড়িয়ে দেওয়ার কাজ করবেন। জীবনের সর্বক্ষেত্রে দুর্নীতি দমন করতে বছরভর সতর্ক থাকারও পরামর্শ দেন শ্রী বসু।


    রাজ্য পুলিশ বাহিনীর এডিজি তথা প্রবীণ আইপিএস আধিকারিক ডঃ বি এন রমেশ দুর্নীতি দমনের বিভিন্ন পন্হা-পদ্ধতি বিশদে ব্যাখ্যা করেন। তিনি বলেন, ক্ষমতার অলিন্দে থাকা একজন ব্যক্তি তার নিজের স্বার্থে অন্য ব্যক্তির কাছ থেকে যখন অন্যায় এবং অসৎ উপায়ে সুবিধা গ্রহণ করে থাকেন, তখন তা দুর্নীতির পর্যায়ে পড়ে। এই প্রবণতা সারা বিশ্বজুড়েই দেখা যায় এবং সমাজে তার প্রভাব প্রতিফলিত হয়। ডঃ রমেশ দুর্নীতি দমন করে দেশকে বাঁচানোর আহ্বান জানিয়ে বলেন, এই কুপ্রথা দেশের পাশাপাশি দেশবাসীর স্বার্থ ক্ষুন্ন করে। সৎ কর্মীদের উৎসাহিত করে পুরস্কার প্রদানের পাশাপাশি দুর্নীতিগ্রস্হ কর্মীদের শাস্তি দানের পক্ষেও তিনি সওয়াল করেন।


    এই উপলক্ষে রাষ্ট্রায়ত্ত্ব সংস্হাটির সহ-সভাপতি (ভিজিলেন্স) শ্রী দীপঙ্কর মন্ডল, সংস্হার নির্দেশক শ্রী ডি সোথি সেলভাম সহ অন্যান্য আধিকারিকরা উপস্হিত ছিলেন।


    CG/BD /NS/…

    
    
    (Release ID: 1551294) Visitor Counter : 57
    
    
      Read this release in: English