      প্রধানমন্ত্রীরদপ্তর

      প্রধানমন্ত্রী জাতীয় পুলিশ স্মারক জাতির উদ্দেশে সমর্পণ করলেন : সুভাষ চন্দ্র বোস নামাঙ্কিত পুরস্কার ঘোষণা করলেন
      Posted On: 23 OCT 2018 2:56PM by PIB Kolkata


    নয়াদিল্লি , ২১ অক্টোবর, ২০১ ৮


    প্রধানমন্ত্রী শ্রী নরেন্দ্র মোদী আজ (২১শে অক্টোবর, ২০১৮) পুলিশ স্মৃতিরক্ষা দিবসে জাতীয় পুলিশ স্মারক জাতির উদ্দেশে উৎসর্গ করলেন।


    প্রধানমন্ত্রী নেতাজী সুভাষ চন্দ্র বসুর নামাঙ্কিত পুরস্কার ঘোষণা করেন। বিপর্যয় মোকাবিলার কাজে যুক্ত থাকা ব্যক্তিদের এই সম্মান প্রদান করা হবে। বিপর্যয়ের হাত থেকে মানুষের জীবন রক্ষা করতে গিয়ে যাঁরা সাহসিকতার পরিচয় দেন, এখন থেকে প্রতি বছর তাঁদের সম্মানে এই পুরস্কার দেওয়া হবে।


    শ্রী নরেন্দ্র মোদী জাতীয় পুলিশ স্মারকে পুষ্পস্তবক প্রদান করেন এবং শহীদদের শ্রদ্ধা জানান। হট স্প্রিংস দুর্ঘটনায় প্রাণে রক্ষা পাওয়া তিনজনকে প্রধানমন্ত্রী সম্মানিত করেন। জাতীয় পুলিশ স্মারক সংগ্রহালয়ের আনুষ্ঠানিক উদ্বোধন করে ভিজিটর্স বুকে প্রধানমন্ত্রী স্বাক্ষর করেন।


    অনুষ্ঠানে প্রধানমন্ত্রী দেশের সেবায় জীবন উৎসর্গ করেছেন এমন বীর ও সাহসী পুলিশকর্মীদের কুর্ণিশ জানান। লাদাখের হট স্প্রিংস-এ যে বীর পুলিশকর্মীরা সাহসের সঙ্গে লড়াই করেছিলেন, প্রধানমন্ত্রী তাঁদের স্মরণ করেন এবং তাঁদের পরিবারবর্গ এবং প্রিয়জনদের প্রতি শ্রদ্ধাজ্ঞাপন করেন।


    জাতীয় পুলিশ স্মারক উৎসর্গ করতে পেরে প্রধানমন্ত্রী সন্তোষ প্রকাশ করে বলেন, স্মারকের মূল স্থাপত্যটি পুলিশবাহিনীর ক্ষমতা, সাহস ও সেবার প্রতি নিয়োজিত থাকার প্রতীক। তিনি আরও জানান যে জাতীয় পুলিশ স্মারকের সঙ্গে যুক্ত প্রতিটি বস্তু নাগরিকদের পুলিশ ও আধা-সামরিক বাহিনীর সাহসিকতা সম্বন্ধে শিক্ষা দেবে ও অনুপ্রেরণা যোগাবে। দেশে বর্তমানে যে শান্তি, নিরাপত্তা ও সমৃদ্ধির বাতাবরণ রয়েছে তা পুলিশ, আধা-সামরিক ও সামরিক বাহিনীর ত্যাগ ও অবিরাম প্রয়াসের ফলেই সম্ভব হয়েছে বলে প্রধানমন্ত্রী উল্লেখ করেন।


    জাতীয় ও রাজ্যস্তরের বিপর্যয় মোকাবিলা বাহিনীর অবদানের কথাও প্রধানমন্ত্রী উল্লেখ করেন। তিনি আরও বলেন, পুলিশ ও আধা-সামরিক বাহিনী বিপর্যয় মোকাবিলা বাহিনীর গুরুত্বপূর্ণ অঙ্গ এবং বিপর্যয় মোকাবিলার ক্ষেত্রে তারা অসাধারণ অবদান রাখে।


    প্রধানমন্ত্রী জানান, এনডিএ সরকার জাতীয় পুলিশ স্মারকের বিষয়টিকে গুরুত্ব দিয়েছে এবং এই স্মারক তৈরির কাজ ঠিক সময়মতো শেষ হয়েছে। তিনি বলেন, দেশ গঠনের কাজে যাঁরা গুরুত্বপূর্ণ ভূমিকা পালন করেন, তাঁদের যথোপযুক্ত সম্মান প্রদান সংক্রান্ত সরকারের চিন্তাধারার প্রতিফলন এই স্মারক। প্রযুক্তির গুরুত্বের ওপর জোর দিয়ে প্রধানমন্ত্রী পুলিশবাহিনীকে সেবা নিবৃত্তিতে প্রযুক্তি ও উদ্ভাবনের প্রয়োগের আহ্বান জানান। এই প্রসঙ্গে প্রধানমন্ত্রী পুলিশবাহিনীর আধুনিকীকরণ প্রকল্পের (এনপিএফ) কথা উল্লেখ করেন। আধুনিক প্রযুক্তি, যোগাযোগ ব্যবস্থা ও অত্যাধুনিক অস্ত্রশস্ত্র ব্যবহারের মাধ্যমে পুলিশবাহিনীর আধুনিকীকরণের জন্য এই প্রকল্প চালু করা হয়েছে।


    প্রধানমন্ত্রী বলেন, পুলিশ ও সমাজের মধ্যে যোগাযোগ আরও জোরদার করে তুলতে পুলিশবাহিনীকে গুরুত্বপূর্ণ ভূমিকা পালন করতে হবে। এই প্রসঙ্গে প্রধানমন্ত্রী প্রত্যেকটি পুলিশ স্টেশনকে আরও নাগরিক-বান্ধব করে তোলার আহ্বান জানান।


    জাতীয় পুলিশ স্মারকের বিভিন্ন অংশের মধ্যে একটি মূল স্থাপত্য রয়েছে এবং একটি ‘ওয়াল অফ ভ্যালর’ রয়েছে যেখানে সেইসব পুলিশকর্মীদের নাম খোদাই করা রয়েছে যাঁরা দায়িত্ব পালন করতে গিয়ে শহীদ হয়েছেন। এছাড়া, শহীদ পুলিশকর্মীদের স্মৃতিতে একটি অত্যাধুনিক সংগ্রহালয়ও স্থাপন করা হয়েছে।


    CG/SC/DM/…

    
    
    (Release ID: 1550306) Visitor Counter : 26
    
    
      Read this release in: English