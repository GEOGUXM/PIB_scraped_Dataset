      প্রধানমন্ত্রীরদপ্তর

      ভিডিও কনফারেন্সের মাধ্যমে লখনৌতে আয়োজিত ‘কৃষি কুম্ভ ২০১৮’ উদ্বোধন অনুষ্ঠানে প্রধানমন্ত্রীর ভাষণ
      Posted On: 30 OCT 2018 1:10PM by PIB Kolkata


    নয়াদিল্লি , ২৬ অক্টোবর, ২০১ ৮


    নমস্কার!


    আমার মন্ত্রীপরিষদের সদস্য রাধামোহন সিংহ মহোদয়, উত্তরপ্রদেশের জনপ্রিয় ও যশস্বী প্রাণশক্তিতে ভরপুর মুখ্যমন্ত্রী যোগী আদিত্যনাথজি, জাপান সরকারের অ্যাসিস্টেন্ট ডেপুটি মিনিস্টার তকামি নাকাডা মহোদয়, ইজরায়েলের রাজদূত মায়া কাডোশজি, কৃষি বিজ্ঞানীগণ, অন্যান্য সম্মানিত ব্যক্তিবর্গ এবং উত্তর প্রত্যেক প্রান্ত থেকে আসা আমার প্রিয় কৃষক বোন ও ভাইয়েরা!


    প্রয়াগরাজে অনুষ্ঠিতব্য অর্ধকুম্ভের জন্য এখন কয়েকমাস বাকি আছে। কিন্তু ইউপি-র মাটিতে আজ থেকে আরেকটি কুম্ভ শুরু হয়ে গেল। ইউপি-র অসংখ্য গ্রামের প্রায় ৫০হাজার কৃষক, দেশ-বিদেশের বৈজ্ঞানিক, শিল্পপতি ও ব্যবসায়ী লখনৌ-এর এই কৃষি-কুম্ভে অংশগ্রহণ করেছেন। আমি আপনাদের সবাইকে অভিবাদন জানাই, স্বাগত জানাই। আর ইউপি-র সাংসদ হিসেবেও আমার কর্তব্য হল আপনাদের সুখ-দুঃখের সঙ্গী হয়ে আপনাদের উন্নয়ন যাত্রার জন্যে কোনও না কোনও প্রচেষ্টা চালিয়ে যাওয়া।


    কয়েক মাস আগে কৃষি উন্নতি মেলার সময় আমি বৃহৎ কৃষি উন্নয়ন মেলা শুরু করার পরামর্শ দিয়েছিলাম। আজ আমরা কৃষি-কুম্ভ রূপে তারই বাস্তবায়ণ দেখতে পাচ্ছি। এই উত্তম প্রচেষ্টার জন্য আমি যোগীজি এবং তাঁর পুরো টিমকে অভিনন্দন জানাই। আমি ইজরায়েল এবং জাপান সরকারের প্রতিও কৃতজ্ঞতা প্রকাশ করতে চাই যারা এই আয়োজনে আমাদের অংশীদার। তেমনি রাজ্য হিসেবে অংশগ্রহণকারী হরিয়াণারও এই আয়োজনে অনেক লাভ হতে চলেছে। বন্ধুগণ, কুম্ভ শব্দটি যখনই কোনও আয়োজনের সঙ্গে যুক্ত হয়, তখন তার গুরুত্ব আরও ব্যাপক হয়ে পড়ে । কুম্ভ এক প্রকার মানবতার, ভাবনা-চিন্তার এক অনন্ত অন্তরপ্রবাহ। আমার বিশ্বাস যে এই পরম্পরা, এই ভাবনাকে এই কৃষি কুম্ভ সাকার রূপ দেবে এবং আগামী তিনদিনে কৃষিক্ষেত্রকে উন্নত করার জন্যে উন্নত পদ্ধতি এবং অন্যান্য সুযোগের নতুন পথ খুলবে।


    বন্ধুগণ, আমাকে বলা হয়েছে যে এই মেলায় প্রায় ২২টি স্টলে কৃষকদের নতুন পদ্ধতিগুলি সম্পর্কে অবহিত করা হচ্ছে, সেখানে কৃষির সঙ্গে যুক্ত নতুন মেশিঙ্গুলি রাখা হয়েছে। আমার বিশ্বাস, যে কৃষকই এখানে আসবেন, তিনি এর দ্বারা উপকৃত হবেন আর উৎপাদন বৃদ্ধির পাশাপাশি উৎকর্ষ সুনিশ্চিত করার ক্ষেত্রেও কৃষকদের সুবিধা হবে।


    বন্ধুগণ, সারা দেশে খরিফের মরসুম প্রায় সম্পূর্ণ হতে চলেছে। সমস্ত কৃষক ভাইবোন আজকাল অত্যন্ত ব্যস্ত। এবারও রেকর্ড পরিমাণ উৎপাদনের সম্ভাবনা রয়েছে। ইউপি-র অবস্থান এমনই যে এখানে পরিশ্রমী কৃষকদের দ্বারা দেশের প্রায় ২০ শতাংশ খাদ্য উৎপন্ন হয়। সেজন্যে আপনাদের সবাইকে অভিনন্দন জানাই। এখন সারা দেশের বড় বাজারগুলিতে ধান এবং ডাল সহ সমস্ত ফসলের বিকিকিনি চলছে। আমাকে বলা হয়েছে যে উত্তরপ্রদেশের অনেক এলাকায় এর জন্যে ব্যাপক উদ্যোগ নেওয়া হয়েছে। এবার কৃষকরা ন্যূনতম সহায়ক মূল্য অনুসারে ফসলের দাম পাচ্ছেন। আপনারা সবাই জানেন যে সরকার রবি ও খরিফের ২১টি ফসলের ক্ষেত্রে ন্যূনতম সহায়ক মূল্যের ক্ষেত্রে ঐতিহাসিক বৃদ্ধি সুনিশ্চিত করেছে। এই ফসলগুলির ক্ষেত্রে এখন কৃষকরা বিনিয়োগ মূল্যের তুলনায় ন্যূনতম ৫০ শতাংশ সরাসরি লাভ পাচ্ছেন।


    বন্ধুগণ, ইউপি-র কৃষকরা যেখানে উৎপাদনের রেকর্ড তৈরি করছে, সেখানে যোগীজির নেতৃত্বাধীন সরকার ফসল কেনার ক্ষেত্রেও সমস্ত রেকর্ড ভাঙছে। এজন্য আমি যোজীজির সরকারকে অভিনন্দন জানাই। গমের ক্ষেত্রে এবার প্রায় ৫০-৫৫ লক্ষ মেট্রিক টন গম কেনা হয়েছে । অর্থাৎ, প্রায় সাত-আটগুণ বেশি কেনার পাশাপাশি কৃষকদের সঠিক মূল্য প্রদানের চিন্তা যোগীজির নেতৃত্বাধীন ভারতীয় জনতা পার্টি করেছে। শুধু তাই নয়, এই ক্রয়ের ক্ষেত্রে ই-উপার্জন পদ্ধতি ব্যবহার করে সরাসরি কৃষকদের কাছ থেকে কেনার ফলে দালালদের হাত থেকে কৃষকরা নিষ্কৃতি পেয়েছে।


    বন্ধুগণ, এই পরিবর্তন শুধু ধান আর গম কেনার ক্ষেত্রেই নয়, আখের ক্ষেত্রেও এই পরিবর্তন স্পষ্টভাবে পরিলক্ষিত হয়েছে। এই ঋতুতে প্রায় ২৭ হাজার কোটি টাকার আখ কৃষকদের কাছ থেকে কেনা হয়েছে। শুধু তাই নয়, পূর্ববর্তী বকেয়া থেকেও প্রায় ১১ হাজার কোটি টাকা কৃষকদের প্রদান করা হয়েছে। আমাকে বলা হয়েছে যে চিনি কারখানাগুলির যে বকেয়া ছিল তাও দ্রুত পুরণের প্রচেষ্টা যোগী সরকার করছে। আমি এটা জেনে খুব খুশি হয়েছি যে ইউপি রাজ্য সরকার প্রথমবার আলু কেনার সিদ্ধান্ত নিয়েছে। প্রতি বছরই আলুর উচিৎ মূল্য পাওয়ার ক্ষেত্রে কৃষকরা সমস্যার সম্মুখীন হন। সেজন্য রাজ্য সরকারের এই সিদ্ধান্তে নিশ্চিতভাবেই কৃষকরা উপকৃত হবেন।


    বন্ধুগণ, উত্তরপ্রদেশ রাজ্য সরকারের এই প্রচেষ্টা কেন্দ্রীয় সরকারের সেই দায়বদ্ধতার অংশ বিশেষ যার মাধ্যমে গ্রাম এবং কৃষক আমাদের আর্থিক দৃষ্টিভঙ্গির একটি গুরুত্বপূর্ণ অংশ। আমরা স্পষ্টভাবে মনে করি যে কৃষকদের কেউ এগিয়ে দেয় না, কৃষকরাই দেশকে এগিয়ে নিয়ে যায়। সেজন্য সরকার কৃষি এবং কৃষকদের সমস্ত সমস্যা নিয়ে আলাদা আলাদাভাবে কাজ করার পুরনো ধারণার পরিবর্তে এখন সামগ্রিকতা নিয়ে কাজ করছে। আমরা কৃষকদের ছোটখাট সমস্যাগুলিরও সমাধান করতে চাই।


    বন্ধুগণ, ২০২২ সালে স্বাধীনতার ৭৫ বছর পূর্তির আগে দেশের কৃষকদের আয় দ্বিগুণ করার জন্য সরকার সঙ্কল্পবদ্ধ। কৃষকদের আয় বৃদ্ধির জন্য কম বিনিয়োগ, অধিক লাভের নীতি নিয়ে কৃষিক্ষেত্রে বৈজ্ঞানিক পদ্ধতির অভূতপূর্ব সমাবেশ ঘটানো হচ্ছে। বীজ থেকে শুরু করে বাজার পর্যন্ত একটি মজবুত ব্যবস্থা দেশে গড়ে তোলা হচ্ছে। মাটির স্বাস্থ্য থেকে শুরু করে বাজারের পদ্ধতিগত সংস্কার পর্যন্ত অনেক পদক্ষেপ নেওয়া হয়েছে। সারা দেশে প্রায় ১৬ কোটিরও বেশি মৃত্তিকা স্বাস্থ্য কার্ড কৃষকদের প্রদান করা হয়েছে, যার মধ্যে প্রায় ৩ কোটি উত্তরপ্রদেশের কৃষকরা পেয়েছেন। ফলে, কৃষকরা কখন কোন ফসল ফলাবে সে ব্যাপারে সিদ্ধান্ত নিতে অনেক সুবিধা হচ্ছে। কোন সার কত মাত্রায় দিলে পরে তাঁদের ফলন ভালো হবে সে ব্যাপারেও তাঁরা জানতে পারছেন।


    বন্ধুগণ, মাটির উৎকর্ষের পাশাপাশি এর ঊর্বরতা বৃদ্ধির জন্য জৈব চাষকে উৎসাহিত করা হচ্ছে। বর্জ্য থেকে যে খাদ তৈরি হয় তার আরও বেশি ব্যবহারের জন্য কৃষকদের প্রেরণা যোগানো হচ্ছে। কিন্তু দেশের প্রয়োজন অনুসারে উৎপাদনও বজায় রাখার জন্য ইউরিয়ার মতো সারের পর্যাপ্ত যোগান সুনিশ্চিত করা হয়েছে। সেচ ব্যবস্থাকেও শক্তিশালী করা হচ্ছে। বড় সেচ প্রকল্পগুলি ছাড়াও সেচের নতুন নতুন পদ্ধতিকে উৎসাহিত যোগানো হচ্ছে। প্রতি বিন্দুতে অধিক শস্য ফলানোর জন্য কৃষকদের উৎসাহ দেওয়া হচ্ছে। ‘ড্রিপ সেচ’, ‘স্প্রিঙ্কলার সেচে’র মতো আধুনিক পদ্ধতি আমাদের সেচ ব্যবস্থার অংশ হয়ে উঠেছে।


    ইজরায়েল সেচের এই নতুন পদ্ধতিগুলির ক্ষেত্রে অভূতপূর্ব সাফল্য অর্জন করেছে। তেমনই জাপানও কৃষি সংক্রান্ত নানা পদ্ধতির ক্ষেত্রে ব্যাপক মাত্রায় কাজ করছে। এই কৃষি কুম্ভের অংশীদার হিসেবে আপনাদের সবাইকে একসঙ্গে পেয়ে গোটা দেশ এই দুই দেশের বিশেষজ্ঞদের অভিজ্ঞতা দ্বারা উপকৃত হবে।


    বন্ধুগণ, এর পাশাপাশি আমরা বিদ্যুৎ এবং ডিজেলচালিত পাম্পের জায়গায় সৌর পাম্পের প্রচলন বৃদ্ধির ক্ষেত্রে দ্রুতগতিতে এগিয়ে চলেছি। এই ব্যবস্থাসমূহের ক্ষেত্রে অতিরিক্ত সেচের অনেক বড় উপায় আমাদের এই পাম্পগুলি যত বেশি সৌরশক্তি চালিত হবে, ততই দেশের লাভ হবে। সেজন্য আগামী চার বছরে সারা দেশে প্রায় ২৮ লক্ষ কৃষকদের চাষের ক্ষেতে সেচের জন্য সৌর পাম্প ব্যবহার করা হবে। ফলে, কৃষকরা একদিকে যেমন বিনামূল্যে বিদ্যুৎ পাবেন, অন্যদিকে প্রয়োজনের অতিরিক্ত যে বিদ্যুৎ উৎপাদিত হবে তা বিদ্যুৎ বিতরণ কোম্পানিগুলিকে বিক্রি করে অর্থ উপার্জন করতে পারবেন।


    বন্ধুগণ, একটা সময়ে যাঁরা আমাদের অন্যদাতা ছিল সেই কৃষকরা আজ শক্তিদাতা হয়ে ওঠারও সম্ভাবনা তৈরি হয়েছে। সেই অন্নদাতারা অন্ন তো দেবেনই, পাশাপাশি শক্তিও দেবেন। বন্ধুগণ, এই অভিযানের মাধ্যমে কৃষকদের জীবনে কতটা পরিবর্তন আসছে তার সাক্ষী আমি । কিছুদিন আগে গুজরাটে গিয়ে দেখেছি সেখানকার এক গ্রামে কয়েকটি কৃষক পরিবার মিলে তাঁদের ক্ষেতে সৌর প্যানেল এবং সৌর পাম্প দিয়ে কাজ শুরু করেছে। সূর্যের কিরণ থেকে তাঁদের সৌর প্যানেল যতটা বিদ্যুৎ উৎপন্ন করে, তা দিয়ে ঐ পাম্প চালানোর প্রয়োজন সম্পন্ন হওয়ার পর প্রতি বছর বিদ্যুৎ বিক্রি করে তারা প্রায় ৫০ হাজার টাকা রোজগার করছেন।


    বন্ধুগণ, আমাদের সরকার ঐকান্তিকভাবে প্রচেষ্টা চালাচ্ছে যাতে বিজ্ঞানের সুফল দ্বারা কৃষকরা সরাসরি লাভবান হয়। সেজন্য কৃষকদের সঙ্গে বৈজ্ঞানিকদের এবং অনুসন্ধান কেন্দ্রগুলিকে সরাসরি যুক্ত করার কাজ করা হচ্ছে যাতে কৃষিক্ষেত্র, বীজের ক্ষেত্রে যত নতুন আবিষ্কার হচ্ছে, সেগুলি সম্পর্কে কৃষকরা সরাসরি জানতে পারবেন। এক্ষেত্রে সারা দেশে চালু হওয়া ৭০০টি কৃষি বিজ্ঞান কেন্দ্র অত্যন্ত গুরুত্বপূর্ণ ভূমিকা পালন করবে। কৃষি নিয়ে গবেষণার জন্য বেশ কিছু আধুনিক প্রতিষ্ঠান গড়ে তোলা হয়েছে। বারাণসীতে নির্মীয়মান ধান গবেষণা কেন্দ্রও এই লক্ষ্যে একটি গুরুত্বপূর্ণ প্রচেষ্টা। কৃষকের উৎপাদিত ফসল অধিক দামে বিক্রির জন্য সরকার মূল্য সংযোজনের ক্ষেত্রে বেশ কিছু বড় পদক্ষেপ নিয়েছে। খাদ্য প্রক্রিয়াকরণ ক্ষেত্রে ১০০ শতাংশ প্রত্যক্ষ বিদেশি বিনিয়োগের সিদ্ধান্তও সরকার নিয়েছে।


    আমরাও জানি যে টোমাটো বিক্রি করলে সস্তায় বিক্রি করতে হয়, কিন্তু টোমাটোর স্যুপ বোতলীকরণ করে বিক্রি করলে অনেক বেশি লাভ হয়। কাঁচা আম বিক্রি করলে অনেক কম লাভ হয়, কিন্তু সেই আমের আচার বানিয়ে বিক্রি করলে অনেক বেশি লাভ হয়। কাঁচা লঙ্কা থেকে যা লাভ হয়, লঙ্কার গুড়ো করে বিক্রি করলে তার থেকে অনেক বেশি লাভ হয়। এটাকেই মূল্য সংযোজন। তাছাড়া, এ বছরের বাজেটে টোমাটো, পেঁয়াজ এবং আলু উৎপাদনের পর মূল্য সংযোজনের জন্য ৫০০ কোটি টাকার ‘টপ’ প্রকল্প ঘোষণা করা হয়েছে। এর মাধ্যমেও উত্তরপ্রদেশের আলু চাষীরা অনেক লাভবান হবেন। এভাবে কৃষিক্ষেত্রে বিনিয়োগের পথ খুলেছে। উত্তরপ্রদেশের কৃষকরা অনেক লাভবান হচ্ছেন। আমাকে বলা হয়েছে যে উত্তরপ্রদেশ বিনিয়োগকারীদের শীর্ষ সম্মেলনে খাদ্য প্রক্রিয়াকরণে মূল্য সংযোজনের ক্ষেত্রে প্রায় ১৬ হাজার কোটি টাকা বিনিয়োগের প্রস্তাব এসেছে। এর মধ্যে সাড়ে তিন হাজার কোটি টাকা বিনিয়োগে ১৪টি প্রকল্পের ইতিমধ্যেই কাজ শুরু হয়েছে।


    বন্ধুগণ, চাষকে লাভজনক করে তুলতে নেওয়া এই পদক্ষেপগুলির পাশাপাশি অন্যান্য মাধ্যমেও কৃষকদের আয়বৃদ্ধির চেষ্টা করা হচ্ছে। সবুজ বিপ্লবের সফল প্রয়োগের পর এবার আমরা শ্বেত বিপ্লব, মিষ্টি বিপ্লব, নীল বিপ্লবের মতো নতুন নতুন পথে চলতে শুরু করেছি। দুধ উৎপাদন, মধু উৎপাদন, ডিম ও মাছ উৎপাদনের ক্ষেত্রে দেশ নতুন নতুন রেকর্ড গড়ে তুলছে। দু’দিন আগে ভারত সরকার মৎস্য উৎপাদনের সঙ্গে কৃষক পরিবারগুলিকে মৎস্যজীবী ভাই-বোনেদের জন্য একটি বড় সিদ্ধান্ত নিয়েছে। সরকার সাড়ে সাত হাজার কোটি টাকার একটি নতুন অর্থভাণ্ডার মঞ্জুর করেছে।


    বন্ধুগণ, এই কৃষিকুম্ভে উপস্থিত সমস্ত কৃষক, কৃষি বিশেষজ্ঞ ও বৈজ্ঞানিকেরা ভারতীয় অর্থ ব্যবস্থার একটি গুরুত্বপূর্ণ অংশ। আপনারা যাই করুন না কেন তা আগামীদিনে আমাদের দ্রুত ক্রমবর্ধমান সামর্থ্য বৃদ্ধির ক্ষেত্রে অনেক বড় প্রভাব ফেলবে। আমি চাই যে আপনারা এই কৃষিকুম্ভে কৃষকদের সঙ্গে বসে কৃষি সংক্রান্ত বিভিন্ন পদ্ধতি নিয়ে নিবিড় আলোচনা করুন। কিভাবে সারের ব্যবহার কমানো যায়, কিভাবে সেচের জল সাশ্রয় করা যায়, ফসল মজুত করার পদ্ধতি উন্নত করা এবং রোবট ও ড্রোনের মতো প্রযুক্তি কৃষির ক্ষেত্রে কতটা প্রভাবশালী হয়ে উঠতে পারে। এ ধরণের অনেক বিষয় নিয়ে অনেক বেশি চিন্তাভাবনা করার প্রয়োজন রয়েছে।


    তাছাড়া, ফসলের অবশিষ্টাংশকে আগে যেমন বর্জ্য হিসেবে দেখা হত, নতুন প্রযুক্তির মাধ্যমে তাকে কিভাবে সম্পদে পরিণত করা যায়, আবর্জনা থেকে কিভাবে সোনা ফলানো যায় ... চাষের ক্ষেতে কোন জিনিস অনুৎপাদক নয়। ফলনের আগে কিংবা পরে ক্ষেতের প্রতিটি জিনিসই সোনা ফলাতে পারে। কৃষক যদি সেগুলিকে জহুরির মতো ব্যবহার করতে জানে তাহলে ক্ষেতের একটি জিনিসও ফেলা যায় না। আবর্জনাও সোনা হতে পারে। এক্ষেত্রে ব্যাপক কাজ করার প্রয়োজন রয়েছে। সরকার এখন শস্যের অবশিষ্টাংশ জ্বালিয়ে দেওয়ার প্রক্রিয়া থামাতে সেগুলির পুনর্ব্যবহারের যন্ত্র খাতে কৃষকদের ৫০ থেকে ৮০ শতাংশ ছাড় দিচ্ছে। কিন্তু আমাদের প্রযুক্তি-নির্ভর কিছু এমন সুনির্দিষ্ট উপায়ে বেছে নিতে হবে যাতে আমাদের কৃষকদের ভাইদের সামনে ফসলের অবশিষ্টাংশ জ্বালিয়ে দেওয়ার বাধ্যবাধকতা না থাকে, আর তা থেকে পরিবেশও সুরক্ষিত থাকে।


    আমার দৃঢ় বিশ্বাস যে আগামী তিনদিনে কৃষিকে লাভজনক করে তোলার ক্ষেত্রে এই বিষয়গুলি নিয়ে এবং নানা রকম মূল্য সংযোজন নিয়ে আপনারা চিন্তাভাবনা করবেন। উত্তরপ্রদেশের ভিন্ন ভিন্ন জেলায় সেখানকার প্রয়োজন অনুসারে কিভাবে নতুন নতুন পদ্ধতির প্রয়োগ করা যায়, সে বিষয়েও আপনারা আলোচনা করবেন।


    এই কৃষিকুম্ভ উত্তরপ্রদেশের পাশাপাশি গোটা দেশের কৃষি ব্যবস্থাকে নতুন দিশা প্রদান করবে এই কামনা নিয়ে আরেকবার আপনাদের সবাইকে অনেক অনেক শুভেচ্ছা জানাই।


    অনেক অনেক ধন্যবাদ।


    CG/SB/DM/…

    
    
    (Release ID: 1551198) Visitor Counter : 136
    
    
      Read this release in: English