      আয়ুষ

      জাতীয় হোমিওপ্যাথি শিক্ষা প্রতিষ্ঠানের ছাত্রী নিবাসের ভিত্তিপ্রস্তর স্থাপন করলেন কেন্দ্রীয় আয়ুষ প্রতিমন্ত্রী
      Posted On: 31 OCT 2018 11:10AM by PIB Kolkata


    কলকাতা, ৩০ অক্টোবর , ২০১ ৮


    স্বাস্থ্য পরিষেবার আয়ুষ বিভাগের আয়ুর্বেদ, যোগ, ইউনানি, সিদ্ধা, হোমিওপ্যাথি, ন্যাচারোপ্যাথি বিভাগে শিক্ষা প্রতিষ্ঠানে উন্নতমানের প্রশিক্ষণ প্রদানে জোর দিয়েছেন আয়ুষ মন্ত্রকের স্বাধীন দায়িত্বপ্রাপ্ত কেন্দ্রীয় প্রতিমন্ত্রী শ্রী শ্রীপদ যেশু নায়েক। কলকাতায় আজ হোমিওপ্যাথির জাতীয় শিক্ষা প্রতিষ্ঠানে ছাত্রী নিবাস ভিত্তিপ্রস্তর স্থাপন অনুষ্ঠানে তিনি ভাষণ দিচ্ছিলেন। মন্ত্রী শিক্ষা প্রতিষ্ঠানের নির্দেশক ও প্রশাসনিক কর্মীদের কাছে নির্দিষ্ট সময়ের আগেই এই ছাত্রাবাসটির কাজ সম্পন্ন করার আবেদন জানান। তিনি বলেন, ২০০ ছাত্রীর বসবাসের বিষয়টি যত দ্রুত সম্ভব কার্যকর করে তুলতে হবে। প্রতিষ্ঠানে সব রোগীদের যেন উন্নত মানের চিকিৎসা পরিষেবা প্রদান করা হয় ও আয়ুষ চিকিৎসা পরিষেবা আরও মজবুত করে তোলা হয়, সে বিষয়ে তিনি গুরুত্ব দেন। সারা দেশ এমনকি, প্রতিবেশী আফগানিস্তান, বাংলাদেশ, মালয়েশিয়া, ভুটান সহ অন্যান্য দেশ থেকেও রোগীরা এই হাসপাতালে চিকিৎসার জন্য আসেন। মন্ত্রী বলেন, স্বাস্থ্য পরিষেবা ক্ষেত্রে শিক্ষা ব্যবস্থায় এই প্রতিষ্ঠান যেন উন্নত পরিষেবার নতুন মাইল ফলক স্থাপন করে, সে বিষয়ে নজর দিতে হবে। জনসচেতনতা বাড়াতে এবং এই ক্ষেত্রে আয়ুষ বিভাগে চিকিৎসা পরিষেবা আরও মজবুত করতে রাজ্য সরকারেরও এগিয়ে আসা উচিৎ বলে মন্ত্রী পরামর্শ দেন।


    আয়ুষ মন্ত্রকের যুগ্মসচিব রোশন জাগ্‌গি অনুষ্ঠানে উপস্থিত ছিলেন। তিনি বলেন ১১ তলার এই ছাত্রী নিবাসটি যাতে ২০২০ সালের জানুয়ারি মাসের আগে তৈরি হয়ে যায়, সে বিষয়ে প্রশাসনের নজর দেওয়া উচিৎ। শিক্ষা প্রতিষ্ঠানে ও ছাত্রী নিবাসে উচ্চ গতির ইন্টারনেট সংযোগ থাকবে বলেও তিনি জানান। তিনি বলেন, শিক্ষা প্রতিষ্ঠান চত্বর পরিষ্কার-পরিচ্ছন্ন রাখার জন্য স্বচ্ছ ভারত অভিযানের ওপর বিশেষ জোর দিতে হবে।


    স্বচ্ছ ভারত অভিযান উপলক্ষে আয়োজিত প্রবন্ধ ও শ্লোগান প্রতিযোগিতায় পুরষ্কার বিজয়ী এবং গ্রীষ্মকালীন প্রশিক্ষণের পুরষ্কার-প্রাপকদের হাতে সম্মাননা তুলে দেন কেন্দ্রীয় আয়ুষ মন্ত্রকের স্বাধীন দায়িত্বপ্রাপ্ত প্রতিমন্ত্রী। তিনি একটি গাছের চারা রোপণ করেন। পরে, ছাত্রী নিবাস তৈরির কাজটি বাস্তব রূপ দেবার জন্য বিস্তারিত পরিকল্পনা নিয়ে আধিকারিকদের সঙ্গে আলোচনা করেন। আজকের এই অনুষ্ঠানে শিক্ষা প্রতিষ্ঠানের আধিকারিক ও কর্মীদের উপস্থিতিতে একটি সাংস্কৃতিক অনুষ্ঠানও হয়।


    CG/PM / SB…

    
    
    (Release ID: 1551295) Visitor Counter : 56
    
    
      Read this release in: English