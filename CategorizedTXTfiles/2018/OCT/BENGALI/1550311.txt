      প্রধানমন্ত্রীরদপ্তর

      প্রধানমন্ত্রীর শিরডি সফর, শ্রী সাইবাবার শতবার্ষিকী উদযাপনের সমাপ্তি অনুষ্ঠানে অংশ নিলেন; এক সমাবেশেও ভাষণ দিলেন
      Posted On: 23 OCT 2018 3:40PM by PIB Kolkata


    নয়াদিল্লি , ১৯ অক্টোবর, ২০১ ৮


    প্রধানমন্ত্রী শ্রী নরেন্দ্র মোদী শুক্রবার (১৯শে অক্টোবর) মহারাষ্ট্রের শিরডি সফর করেন।


    এক জনসভায় তিনি শ্রী সাইবাবা সংস্থান ট্রাস্টের বিভিন্ন উন্নয়নমূলক প্রকল্পের শিলান্যাস উপলক্ষে ফলকের আবরণ উন্মোচন করেন। শ্রী সাইবাবা সমাধির শতবার্ষিকী উদযাপনের অঙ্গ হিসেবে তিনি একটি রুপোর মুদ্রা আনুষ্ঠানিক প্রকাশ করেন।


    শ্রী মোদী মহারাষ্ট্রে প্রধানমন্ত্রী গ্রামীণ আবাস যোজনার সুফলভোগীদের গৃহপ্রবেশ উপলক্ষে বাড়ির চাবি তাঁদের হাতে তুলে দেন। ভিডিও কনফারেন্সের মাধ্যমে তিনি মহারাষ্ট্রের বিভিন্ন জেলা যেমন – সাতারা, লাতুর, নান্দুবার, আমরাবতি, থানে, সোলাপুর ও নাগপুর জেলার সুফলভোগীদের সঙ্গে মতবিনিময় করেন। নতুন ধরণের উৎকৃষ্ট মানের বাড়ি, সহজে ঋণের লভ্যতা এবং দুর্নীতিমুক্ত প্রক্রিয়ার জন্য এই যোজনার সুফলভোগী যাঁদের অধিকাংশই মহিলা, তাঁরা প্রধানমন্ত্রীকে ধন্যবাদ দেন।


    এই উপলক্ষে প্রধানমন্ত্রী দশেরা উপলক্ষে সমস্ত ভারতীয়কে শুভেচ্ছা জানান। তিনি বলেন, পবিত্র দশেরা উৎসবের সময় সাধারণ মানুষের মধ্য থেকে তিনি দেশের আরও উন্নতির জন্য কাজ করতে শক্তি ও নতুন করে সাহস পাচ্ছেন।


    সমাজের প্রতি শ্রী সাইবাবার অবদানের কথা স্মরণ করে প্রধানমন্ত্রী বলেন, তাঁর শিক্ষা ও আদর্শ এক মজবুত অখণ্ড সমাজ গঠনের এবং ভালোবাসা দিয়ে মানবজাতির সেবা করার প্রেরণা যোগায়। শিরডিকে সর্বদাই জনসেবার প্রতীক হিসেবে গণ্য করা হয়। সাইবাবার দেখানো পথ শ্রী সাইবাবা সংস্থান ট্রাস্ট অনুসরণ করে চলেছে বলে তিনি সন্তোষ প্রকাশ করেন। শিক্ষার মাধ্যমে সমাজের ক্ষমতায়ন এবং আধ্যাত্মিক মতবাদের সাহায্যে চিন্তাভাবনার পরিবর্তনের ক্ষেত্রে এই ট্রাস্ট্রের অবদানেরও তিনি প্রশংসা করেন।


    দশেরা উপলক্ষে প্রধানমন্ত্রী আবাস যোজনার (গ্রামীণ) আওতায় ২ লক্ষেরও বেশি সুফলভোগীর হাতে নতুন বাড়ি তুলে দিয়ে সন্তোষ প্রকাশ করে প্রধানমন্ত্রী বলেন, দারিদ্র্যের বিরুদ্ধে লড়াইয়ে এটি একটি বড় পদক্ষেপ। ২০২২ নাগাদ ‘সকলের নিজস্ব বাড়ি’ সুনিশ্চিত করার যে উদ্যোগ সরকার নিয়েছে, সে প্রসঙ্গ উত্থাপন করে শ্রী মোদী বলেন, বিগত চার বছরে সরকার ১ কোটি ২৫ লক্ষেরও বেশি বাড়ি তৈরি করেছে। তিনি বলেন, সরকারের লক্ষ্য কেবল উৎকৃষ্ট মানের বাড়ি তৈরি করাই নয়, সেইসঙ্গে প্রতিটি বাড়িতে শৌচাগার, গ্যাস ও বিদ্যুৎ সংযোগ সুনিশ্চিত করা।


    জনসভায় তাঁর ভাষণে প্রধানমন্ত্রী প্রকাশ্য স্থানে শৌচকর্ম বর্জিত রাজ্যে পরিণত করার জন্য মহারাষ্ট্রের মানুষকে অভিনন্দন জানান। স্বচ্ছ ভারত গড়ে তোলার লক্ষ্যে মহারাষ্ট্র সরকার যে সমস্ত উদ্যোগ নিয়েছে তিনি সেগুলিরও প্রশংসা করেন। এ প্রসঙ্গে প্রধানমন্ত্রী জন আরোগ্য যোজনার কথা উল্লেখ করে শ্রী মোদী বলেন, এখনও পর্যন্ত এই প্রকল্পে প্রায় ১ লক্ষ মানুষ উপকৃত হয়েছেন। এমনকি, এই প্রকল্পের মাধ্যমে আধুনিক চিকিৎসা পরিকাঠামোও গড়ে তোলা হচ্ছে।


    মহারাষ্ট্রে খরাজনিত পরিস্থিতির মোকাবিলায় সরকারের গৃহীত উদ্যোগগুলির কথাও শ্রী মোদী উল্লেখ করেন। এ প্রসঙ্গে তিনি কৃষি সিঞ্চাই যোজনা ও ফসল বিমা যোজনার কথা উল্লেখ করে মহারাষ্ট্র সরকারের জলযুক্ত শিবির অভিযান প্রসঙ্গেরও অবতারণা করেন।


    বি . আর . আম্বেদকর, জ্যোতিরাও ফুলে এবং ছত্রপতি শিবাজির শিক্ষা ও আদর্শের কথা স্মরণ করে প্রধানমন্ত্রী দেশবাসীকে মহান এই ব্যক্তিত্বদের মহৎ আদর্শ অনুসরণ করে এক মজবুত অখণ্ড সমাজ গঠনের লক্ষ্যে কাজ করার পরামর্শ দেন। ‘সবকা সাথ, সবকা বিকাশ’ এবং ‘এক ভারত শ্রেষ্ঠ ভারত’-এর উদ্দেশ্যগুলি অর্জনের লক্ষ্যে একযোগে কাজ করার জন্য তিনি সাধারণ মানুষের প্রতি আহ্বান জানান।


    এর আগে, প্রধানমন্ত্রী শ্রী সাইবাবা সমাধি মন্দির প্রাঙ্গণ ঘুরে দেখেন এবং সেখানে প্রার্থনা সভায় অংশ নেন। শ্রী সাইবাবার শতবার্ষিকী উদযাপনের সমাপ্তি অনুষ্ঠানেও তিনি যোগ দেন।


    CG/ BD/ DM/…

    
    
    (Release ID: 1550311) Visitor Counter : 69
    
    
      Read this release in: English