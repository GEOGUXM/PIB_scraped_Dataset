      জলসম্পদমন্ত্রক

      নীতিন গড়করি বলেছেন পরিবেশের সঙ্গে সামঞ্জস্যপূর্ণ গঙ্গার প্রবাহ বিষয়ে বিজ্ঞপ্তি একটি গুরুত্বপূর্ণ পদক্ষেপ খসড়া গঙ্গা আইন মন্ত্রিসভার কাছে অনুমোদনের জন্য পাঠানো হয়েছে বলে তিনি জানিয়েছেন
      Posted On: 11 OCT 2018 10:46AM by PIB Kolkata


    নয়াদিল্লি, ১০ অক্টোবর, ২০১৮


    কেন্দ্রীয় সরকার আজ (১০ই অক্টোবর) দেশের বিভিন্ন অংশে গঙ্গার প্রবাহ পথে পরিবেশের সঙ্গে সামঞ্জস্যপূর্ণ ন্যূনতম জলপ্রবাহ বজায় রাখার বিষয়ে বিজ্ঞপ্তি জারি করেছে। প্রত্যাশিত পরিবেশগত গুণমান বজায় রাখার স্বার্থে নদীর ন্যূনতম জলপ্রবাহকে ‘পরিবেশগত প্রবাহ’ বলা হয়ে থাকে। কেন্দ্রীয় জলসম্পদ, নদী উন্নয়ন ও গঙ্গার পুনরুজ্জীবন মন্ত্রী শ্রী নীতিন গড়করি বলেছেন, গঙ্গা নদীর অবিরল ধারা নিশ্চিত করার লক্ষ্যে এই পদক্ষেপ একটি অত্যন্ত গুরুত্বপূর্ণ সিদ্ধান্ত। নির্মল এবং অবিরল গঙ্গার প্রতি সরকারের অঙ্গীকার পুনরায় ব্যক্ত করে মন্ত্রী জানান যে, একটি খসড়া ‘গঙ্গা আইন’ কেন্দ্রীয় মন্ত্রিসভার কাছে অনুমোদনের জন্য পাঠানো হয়েছে। তিনি জানান, যে গঙ্গার পরিবেশগত প্রবাহ বিষয়ে দীর্ঘ সময় ধরে আলাপ-আলোচনা হয়েছে। নদীতে ন্যূনতম জলপ্রবাহ বজায় রাখার স্বার্থেই সরকার এই সিদ্ধান্ত নিয়েছে বলে শ্রী গড়করি বলেন।


    সেচ, জলবিদ্যুৎ, গৃহকার্য এবং শিল্পক্ষেত্রে ব্যবহারের জন্য নদীর জল তোলার পরেও যাতে গঙ্গার ন্যূনতম জলপ্রবাহ বজায় থাকে, সেই লক্ষ্যেই এই সিদ্ধান্ত নেওয়া হয়েছে। আজকের বিজ্ঞপ্তিতে গঙ্গোত্রী হিমবাহ থেকে বেরিয়ে আসার পর দেবপ্রয়াগ থেকে হরিদ্বার পর্যন্ত কোন মাসে জলের কি ধরণের প্রবাহ নিশ্চিত করতে হবে সে বিষয়ে সুনির্দিষ্টভাবে উল্লেখ করা হয়েছে। এছাড়া, উত্তরাখণ্ডের হরিদ্বার থেকে উত্তরপ্রদেশের উন্নাও পর্যন্ত বিভিন্ন জলাধার ও ব্যারেজের মধ্য দিয়ে নদীর প্রবাহ পথে জলের ন্যূনতম পরিমাণ কি হবে তাও জানিয়ে দেওয়া হয়েছে। কেন্দ্রীয় জল কমিশনের পক্ষ থেকে সংশ্লিষ্ট এলাকায় নদীর ন্যূনতম প্রবাহ সুনিশ্চিত করতে প্রতি ঘন্টায় পরিমাপ এবং নজরদারি চালানো হবে। এজন্য আগামী ছ’মাসের মধ্যে জলের প্রবাহ সংক্রান্ত তথ্য সংগ্রহ এবং তা নির্দিষ্ট সময়ের মধ্যে কেন্দ্রীয় কর্তৃপক্ষের কাছে পাঠিয়ে দেওয়ার জন্য ব্যবস্থা গড়ে তুলতে হবে। প্রয়োজনমতো ন্যূনতম জলপ্রবাহ বজায় রাখার জন্য সরকার অতিরিক্ত জল ছাড়ার নির্দেশ দিতে পারে। নদী থেকে সেচ বা অন্যান্য কাজের জন্য অতিরিক্ত জল যাতে তুলে নেওয়া না হয়, সে বিষয়ে নজরদারির একটি বাধ্যতামূলক ব্যবস্থা রূপায়ণের জন্য রাজ্য ও কেন্দ্রীয় কর্তৃপক্ষকে বলা হয়েছে।


    কেন্দ্রীয় পানীয় জল এবং পরিচ্ছন্নতা সংক্রান্ত মন্ত্রী শ্রীমতী উমা ভারতী গঙ্গার ‘পরিবেশগত প্রবাহ’ বজায় রাখা সংক্রান্ত এই বিজ্ঞপ্তিকে এক ঐতিহাসিক পদক্ষেপ বলে বর্ণনা করেছেন এবং তাঁর আরব্ধ কাজকে এগিয়ে নিয়ে যাওয়ার জন্য শ্রী গড়করিকে ধন্যবাদ জানিয়েছেন।


    CG/PB/DM/…

    
    
    (Release ID: 1549330) Visitor Counter : 186
    
    
      Read this release in: English