      শিল্পওবাণিজ্যমন্ত্রক

      ভারতে রাশিয়ার বিনিয়োগ বাড়াতে ফাস্ট ট্র্যাক ব্যবস্থার কথা ঘোষণা করলেন কেন্দ্রীয় বাণিজ্য মন্ত্রী
      Posted On: 05 OCT 2018 6:26PM by PIB Kolkata


    নয়াদিল্লি, ৫ অক্টোবর, ২০১৮


    ভারতে রাশিয়ার সংস্থাগুলির বিনিয়োগ বাড়াতে একটি ‘এক জানালা’ বিশিষ্ট ফাস্ট ট্র্যাক ব্যবস্থা গঠনের কথা ঘোষণা করলেন কেন্দ্রীয় বাণিজ্য ও শিল্প মন্ত্রী শ্রী সুরেশ প্রভু। রাশিয়ার সংস্থাগুলিকে ভারতে বিনিয়োগের সুবিধা করে দিতে বিশেষ এই ব্যবস্থা গ্রহণ করা হচ্ছে। বিনিয়োগের জন্য স্থাপিত এই ফাস্ট ট্র্যাক ব্যবস্থা দেখভাল করবেন কেন্দ্রীয় শিল্পনীতি ও প্রসার দপ্তরের সচিব। নতুন দিল্লীতে শুক্রবার ভারত-রাশিয়া শীর্ষ বাণিজ্য বৈঠকে ভাষণ দিতে গিয়ে শ্রী প্রভু একথা জানান। ভারতীয় শিল্প মহাসঙ্ঘ, কেন্দ্রীয় শিল্পনীতি ও প্রসার দপ্তর এবং ‘ইনভেস্ট ইন্ডিয়া’ যৌথভাবে এই বাণিজ্য বৈঠকের আয়োজন করেছে। শ্রী প্রভু আরও জানান, ভারতে ইতিমধ্যেই রাশিয়ার বিনিয়োগ বাড়ানোর জন্য বিশেষ যে ‘ডেস্ক’ স্থাপন করা হয়েছিল, আজ (৫ই অক্টোবর) ঘোষিত নতুন এই ব্যবস্থাটি তার অতিরিক্ত।


    শ্রী প্রভু জানান, আন্তর্জাতিক উত্তর-দক্ষিণ পরিবহণ করিডর স্থাপন নিয়ে কথাবার্তা চলছে। ইউরেশিয়ান অর্থনৈতিক ইউনিয়নের সঙ্গেও শীঘ্রই উন্মুক্ত বাণিজ্য চুক্তি স্বাক্ষরিত হবে। এই বাণিজ্য চুক্তি কার্যকর হলে, যে বিপুল বাজার ব্যবস্থা গড়ে উঠবে তাতে এই অঞ্চলের সমস্ত দেশই লাভবান হবে বলে তিনি আশা প্রকাশ করেন।। সেইসঙ্গে, দুই দেশের মধ্যে আন্তঃআঞ্চলিক অংশীদারিত্বও বৃদ্ধি পাবে। ভারত ও রাশিয়ার মধ্যে হাইড্রোকার্বন, স্বর্ণ ও হীরে, কাঠ, ফার্মা, কৃষি সহ বিদ্যুৎ উৎপাদন, বিমান পরিবহণ, রেল এবং লাজিস্টিক্স ক্ষেত্রে সহযোগিতার বিরাট সুযোগ-সুবিধা রয়েছে বলেও তিনি অভিমত প্রকাশ করেন।


    এই উপলক্ষে রাশিয়ার অর্থনৈতিক উন্নয়ন বিষয়ক মন্ত্রী শ্রী ম্যাক্সিম ওরেশকিন বলেন, ভারতের সঙ্গে অর্থনৈতিক সহযোগিতা বাড়াতে রাশিয়া একটি বিশেষ রণকৌশল তৈরি করছে। দ্বৈত কর প্রত্যাহার চুক্তি স্বাক্ষরের পাশাপাশি, বিনিয়োগকারীদের সুরক্ষার বিষয়টিতেও রাশিয়া ভারতের সঙ্গে সহযোগিতা গড়ে তুলতে আগ্রহী বলে তিনি জানান। এছাড়াও, উভয় দেশের জাতীয় মুদ্রার বিনিময়ে বাণিজ্যিক লেনদেনেও রাশিয়া গুরুত্ব দিচ্ছে।


    দ্বিপাক্ষিক সম্পর্কের ক্ষেত্রে অর্থনৈতিক অংশীদারিত্বকে একটি মজবুত স্তম্ভ হিসেবে গড়ে তোলাই দুই দেশের সরকারের কাছে অগ্রাধিকার পাচ্ছে। ২০১৪-র ডিসেম্বরে দুই দেশের নেতৃবৃন্দ ২০২৫ নাগাদ দ্বিপাক্ষিক বাণিজ্যের পরিমাণ ৩০ বিলিয়ন মার্কিন ডলারে নিয়ে যাওয়ার লক্ষ্যমাত্রা স্থির করেছিল।


    উল্লেখ করা যেতে পারে, চলতি ভারত সফরে রাষ্ট্রপতি ভ্লাদিমির পুতিনের সঙ্গে এযাবৎকালের মধ্যে সবথেকে বড় বাণিজ্যিক প্রতিনিধিদলও এ দেশে সফরে এসেছেন।


    CG/BD/DM/…

    
    
    (Release ID: 1548765) Visitor Counter : 20
    
    
      Read this release in: English