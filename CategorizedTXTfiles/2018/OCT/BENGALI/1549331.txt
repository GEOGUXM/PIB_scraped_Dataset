      তথ্যওসম্প্রচারমন্ত্রক

      প্রকাশনা বিভাগ আয়োজিত ‘মহাত্মার ১৫০ বছর’ অনুষ্ঠানে স্কুল পড়ুয়াদের চরকা চালানো শেখানো হল
      Posted On: 11 OCT 2018 10:47AM by PIB Kolkata


    কলকাতা, ১০ অক্টোবর , ২০১৮


    তথ্য ও সম্প্রচার মন্ত্রকের অধীন প্রকাশনা বিভাগের উদ্যোগে আজ সংস্হার কলকাতার দপ্তরে ‘ মহাত্মার ১৫০ বছর ’ শীর্ষক এক অনুষ্ঠানের আয়োজন করা হয়। অনুষ্ঠানে মহাত্মা গান্ধী গ্রামোদ্যোগ সেবা সংস্হানের সদস্যরা স্কুল পড়ুয়াদের চরকা চালানোর পদ্ধতি প্রদর্শন করেন। প্রসঙ্গত, প্রধানমন্ত্রী শ্রী নরেন্দ্র মোদী তাঁর ‘ মন কি বাত ’ ও অন্য বহু অনুষ্ঠানে চরকার ওপর আলোকপাত করেন এবং দেশবাসীকে খাদি ব্যবহার করার পরামর্শ দেন। খাদি ক্ষেত্রের ওপর দেশের বহু দরিদ্র কৃষক ও তাঁতিরা নির্ভর করে থাকেন। তাই খাদির ব্যবহার বাড়লে তাঁরা উপকৃত হবেন বলে প্রধানমন্ত্রী উল্লেখ করেন। ভারতের স্বাধীনতা সংগ্রামে খাদি ও চরকার একটি গুরুত্বপূর্ণ ভূমিকা ছিল। মহাত্মা গান্ধী চরকা ব্যবহারের মাধ্যমে স্বাধীনতা আন্দোলনে এক নতুন মাত্রা যোগ করেছিলেন।


    মহাত্মা গান্ধী গ্রামোদ্যোগ সেবা সংস্হান একটি অলাভজনক সংস্হা হিসেবে চরকার ব্যবহার ও দেশীয় তুলো থেকে বস্ত্র তৈরির বিষয়ে সচেতনতা প্রসারের কাজ করে থাকে। সংস্হার পক্ষে শ্রী অরুপ রক্ষিত জানান, মহারাষ্ট্র ও কর্ণাটকে বহু তুলো চাষি বিটি তুলোর পরিবর্তে জৈব তুলোর চাষ করে থাকেন। জৈব তুলোর চাষে জলের প্রয়োজন পড়ে কম এবং উন্নতমানের বস্ত্র তৈরি করাও সম্ভব হয়। বর্ধমানের বেশ কয়েকজন তাঁতি ওয়ার্ধা-য় বোনা সুতো দিয়ে খাদি বস্ত্র তৈরি করেন বলে সংস্হার তরফে জানানো হয়। এরজন্য মহারাষ্ট্রের আকোলা জেলার কৃষকদের কাছ জৈব তুলো আমদানি করা হয়। এরপর তামিলনাড়ুর ইরোডে প্রাকৃতিক ডাই দিয়ে কাপড় রঙ করা হয়। মহাত্মা গান্ধী গ্রামোদ্যোগ সেবা সংস্হানের পক্ষ থেকে শ্রী অরুপ রক্ষিত জানান যে, তাঁরা মূলত দেশের বিভিন্ন স্হানে প্রদর্শনী করে থাকেন, যাতে খাদি সম্বন্ধে জনসাধারণের মধ্যে সচেতনতা সৃষ্টি করা যায়। তিনি জানান যে, তথ্যপ্রযুক্তি ও বহুজাতিক সংস্হাগুলির কর্মীদের চরকার বিষয়ে প্রশিক্ষণ দেওয়ার জন্যও তাঁরা ডাক পেয়ে থাকেন। চরকায় সুতো বোনার এই পদ্ধতি মনোনিবেশ তীক্ষ্ণ করতে সাহায্য করে বলে অনেকেই দেশের এই ঐতিহ্যবাহী শিল্পের প্রশিক্ষণ নিতে ইদানিং আগ্রহ প্রকাশ করছেন বলে শ্রী রক্ষিত জানান।


    অনুষ্ঠানে উপস্হিত বিশিষ্টজনদের মধ্যে প্রেস ইনফরমেশন ব্যুরোর যুগ্ম অধিকর্তা শ্রী চিন্ময় চক্রবর্তী ও তথ্য সম্প্রচার মন্ত্রকের একাধিক উচ্চপদস্হ আধিকারিকরা উপস্হিত ছিলেন।


    CG/SC /NS/…

    
    
    (Release ID: 1549331) Visitor Counter : 98
    
    
      Read this release in: English