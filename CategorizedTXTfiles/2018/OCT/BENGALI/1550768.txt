      প্রধানমন্ত্রীরদপ্তর

      ‘ম্যায় নেহি হম’ পোর্টাল এবং এ সংক্রান্ত একটি অ্যাপ উদ্বোধন উপলক্ষে তথ্যপ্রযুক্তি তথা বৈদ্যুতিন উপকরণ নির্মানে যুক্ত পেশাদারদের সঙ্গে প্রধানমন্ত্রীর মতবিনিময়
      Posted On: 25 OCT 2018 5:18PM by PIB Kolkata


    নয়াদিল্লি, ২৫ অক্টোবর , ২০১৮


    প্রধানমন্ত্রী শ্রী নরেন্দ্র মোদী বুধবার (২৪ অক্টোবর) নতুন দিল্লীতে ‘ ম্যায় নেহি হম ’ পোর্টাল এবং একটি অ্যাপের সূচনা করেন।


    ‘ সেল্ফফর সোসাইটি ’ তথা সমাজের জন্য আমি ’ র ভাবনাভিত্তিক ‘ ম্যায় নেহি হম ’ পোর্টালটি তথ্যপ্রযুক্তি পেশাদার এবং সংগঠনগুলিকে সামাজিক সমস্যা ও সমাজ সেবার স্বার্থে নিজেদের প্রয়াসগুলিকে এক মঞ্চে নিয়ে আসতে সাহায্য করবে। আশা করা হচ্ছে, এই ধরনের কাজকর্ম সম্পাদনের মধ্যে দিয়ে সমাজের দুর্বলতর শ্রেণীর মানুষের সেবার লক্ষ্যে প্রযুক্তিগত সুযোগ-সুবিধাগুলিকে কাজে লাগিয়ে আরও সহযোগিতা গড়ে তুলতে পোর্টালটি সাহায্য করবে। সামাজিক কল্যাণের স্বার্থে কাজ করতে উৎসাহী মানুষের অংশগ্রহণ বাড়িয়ে তুলতেও পোর্টালটি গুরুত্বপূর্ণ ভূমিকা পালন করবে বলে মনে করা হচ্ছে।


    এই উপলক্ষে, তথ্যপ্রযুক্তি ও বৈদ্যুতিন উপকরণ নির্মাণের সঙ্গে যুক্ত পেশাদার, শিল্পপতি এবং প্রযুক্তিবিদদের সঙ্গে মতবিনিময়ের সময় প্রধানমন্ত্রী বলেন, মানুষ যে অন্যের জন্য কাজ করতে, সমাজের সেবা করতে এবং ইতিবাচক পরিবর্তন নিয়ে আসতে চায়, সে ব্যাপারে তাঁর পূর্ণ আস্হা রয়েছে।


    প্রধানমন্ত্রীর সঙ্গে মত বিনিময়কারিদের মধ্যে ভারতের অগ্রণী তথ্যপ্রযুক্তি সংস্হার তরুন পেশাদাররা ছাড়াও শ্রী আনন্দ মহিন্দ্রা, শ্রীমতি সুধা মূর্তি প্রমুখ ছিলেন।


    প্রধানমন্ত্রী বলেন, প্রতিটি প্রয়াস তা বড় বা ছোট যাই হোক না কেন, সর্বদাই তার ওপর সমান গুরুত্ব দিতে হবে। তিনি আরও বলেন, সরকারের প্রকল্প ও বাজেট থাকতে পারে, কিন্তু যে কোনও উদ্যোগের সাফল্য সাধারণ মানুষের সামিল হওয়ার মধ্যে নিহিত রয়েছে। অন্যের জীবনে ইতিবাচক পরিবর্তন নিয়ে আসতে কিভাবে আমরা আমাদের ক্ষমতা ব্যবহার করতে পারি, সে বিষয়ে চিন্তাভাবনা করার প্রয়োজন রয়েছে বলেও তিনি অভিমত প্রকাশ করেন।


    প্রধানমন্ত্রী বলেন, তিনি লক্ষ্য করেছেন ভারতের যুব সম্প্রদায় প্রযুক্তির ক্ষমতাকে অত্যন্ত কার্যকর উপায়ে সদ্ব্যবহার করছেন। এরা কেবল নিজেদের স্বার্থেই প্রযুক্তিকে ব্যবহার করছেন না, বরং অন্যদের স্বার্থেও তা কাজে লাগাচ্ছেন। তিনি এ ধরনের প্রচেষ্টাকে অসাধারণ দৃষ্টান্ত হিসেবে বর্ণনা করেন। সামাজিক ক্ষেত্রে একাধিক স্টার্ট-আপ রয়েছে বলে উল্লেখ করে প্রধানমন্ত্রী তরুণ সামাজিক শিল্পোদ্যোগীদের সাফল্য কামনা করেন।


    একাধিক প্রশ্নের জবাবে প্রধানমন্ত্রী বলেন, নিজেদের নির্ধারিত কাজকর্ম সম্পাদনের বাইরে বেরিয়ে এসে অভিনব কিছু করা এখন অত্যন্ত জরুরি হয়ে উঠেছে। এখনও অনেক কিছু জানার ও আবিষ্কারের বাকি রয়েছে বলেও তিনি মন্তব্য করেন।


    তথ্যপ্রযুক্তির সঙ্গে যুক্ত পেশাদাররা বিভিন্ন সামাজিক কাজকর্ম বিশেষ করে, দক্ষতা প্রদান ও পরিস্কার-পরিচ্ছন্নতা বজায় রাখার ক্ষেত্রে তাদের প্রয়াসের কথা প্রধানমন্ত্রী সামনে তুলে ধরেন। এক প্রশ্নের জবাবে শ্রী মোদী বলেন, স্বচ্ছ ভারত মিশনের প্রতীক বাপুর চশমা, বাপুই এই মিশনের অনুপ্রেরণা এবং আমরা সকলেই বাপুর স্বপ্নপূরণের লক্ষে কাজ করছি।


    প্রধানমন্ত্রী বলেন, অনেক সময় যখন ‘ সরকার ’ কিছুই করতে পারেনা, তখন তাকে ‘ সংস্কারের ’ মাধ্যমে তা করে দেখাতে হয়। পরিস্কার-পরিচ্ছন্নতাকে জীবনযাপনের অঙ্গ করে তোলার জন্যও তিনি আহ্বান জানান।


    জল সংরক্ষণের গুরুত্ব প্রসঙ্গে প্রধানমন্ত্রী বলেন, জল সংরক্ষণের বিষয়ে জানতে-বুঝতে হলে মানুষকে গুজরাটের পোরবন্দরে যেতে হবে। সেখানে গিয়ে মহাত্মা গান্ধীর বাড়ি দেখতে হবে। আমাদের জল সংরক্ষণের পাশাপাশি জলের পুনর্ব্যবহারেরও প্রয়োজন। কঠোর পরিশ্রমী কৃষকদের আমি ‘ বিন্দু বিন্দু জলসেচ ’ পদ্ধতি গ্রহনের আবেদন জানাচ্ছি।


    শ্রী মোদী বলেন, স্বেচ্ছা-প্রয়াসের মাধ্যমে কৃষি ক্ষেত্রের উন্নতিতে অনেক কিছু করা যেতে পারে। এ ধরনের উদ্যোগে যুব সম্প্রদায়কে এগিয়ে আসতে এবং কৃষক সমাজের কল্যাণে কাজ করতে হবে।


    প্রধানমন্ত্রী আরও বলেন, বহু সংখ্যক মানুষ কর প্রদান করছেন, কারন তাদের মনে বিশ্বাস রয়েছে যে করের টাকা যথাথয ব্যবহার হচ্ছে এবং মানুষের কল্যাণে কাজে লাগানো হচ্ছে।


    প্রধানমন্ত্রী বলেন, দেশের যুব সম্প্রদায়ের মেধাকে কাজে লাগিয়ে ভারত স্টার্ট-আপ ক্ষেত্রে প্রভাব বিস্তার করছে।


    গ্রামীণ ডিজিটাল শিল্পোদ্যোগী গড়ে তোলার কাজে যুক্ত একটি দলের প্রশ্নের জবাবে শ্রী মোদী বলেন, এমন এক ভারতবর্ষ গড়ে তোলা প্রয়োজেন যেখানে সকলের সমান সুযোগ-সুবিধা থাকবে। তিনি বলেন, সামাজিক কাজ করা প্রত্যেকের কাছেই একটি গর্বের বিষয়।


    ব্যবসা-বাণিজ্য ও শিল্পক্ষেত্রকে নিয়ে বিভিন্ন মহলের সমালোচনার প্রবণতায় অসম্মতি প্রকাশ করে প্রধানমন্ত্রী বলেন, এই মতবিনিময় কর্মসূচি সামাজিক ক্ষেত্রে অগ্রণী কর্পোরেট সংস্হাগুলি কি ধরনের কাজ করছে তা তুলে ধরেছে। তিনি কর্পোরেট সংস্হাগুলির কর্মীদের সাধারণ মানুষের সেবা করার জন্য এগিয়ে আসার আহ্বান জানান।


    CG/BD /NS/…

    
    
    (Release ID: 1550768) Visitor Counter : 121
    
    
      Read this release in: English