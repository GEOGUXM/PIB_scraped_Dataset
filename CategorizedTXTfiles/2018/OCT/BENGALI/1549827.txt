      প্রতিরক্ষামন্ত্রক

      ডঃ এ পি জে আব্দুল কালামের জন্মবার্ষিকীতে শ্রদ্ধা জানাল ডিআরডিও
      Posted On: 16 OCT 2018 2:18PM by PIB Kolkata


    নয়াদিল্লি, ১৫ অক্টোবর, ২০১৮


    প্রতিরক্ষা মন্ত্রী শ্রীমতী নির্মলা সীতারমনের উপস্থিতিতে প্রতিরক্ষা গবেষণা ও উন্নয়ন সংস্থা বা ডিআরডিও ভারতরত্ন ডঃ এ পি জে আব্দুল কালামের ৮৭তম জন্মবার্ষিকী উদযাপন করল আজ। উপস্থিত ছিলেন প্রতিরক্ষা প্রতিমন্ত্রী ডঃ সুভাষ রামরাও ভামরে এবং কেন্দ্রীয় সরকারের মুখ্য বিজ্ঞান উপদেষ্টা অধ্যাপক কে বিজয় রাঘবন-ও ওই অনুষ্ঠানে উপস্থিত ছিলেন।


    অনুষ্ঠানে বক্তব্য রাখতে গিয়ে শ্রীমতী সীতারমন ডঃ কালামের সঙ্গে তাঁর সাক্ষাতের অভিজ্ঞতা স্মরণ করেন। তিনি বলেন, ডঃ কালাম কেবল ভালো বিজ্ঞানী-ই ছিলেন না, তিনি অসাধারণ প্রশাসক-ও ছিলেন, যিনি তাঁর দলের প্রতিভাদের চিহ্নিত করতে পারতেন। এজন্য এই ‘মিসাইল ম্যান’ অসাধারণ দলনেতা হতে পেরেছিলেন।


    শ্রীমতী সীতারমন বলেন, ডঃ কালাম শক্তিশালী রাষ্ট্রে বিশ্বাস করতেন। ডঃ কালামের সেই উক্তি স্মরণ করে তিনি বলেন, ডঃ কালাম বলেছিলেন সূর্যের মতো যদি কেউ দীপ্তিমান হতে চান, তাঁকে প্রথমে সূর্যের মতোই পুড়তে হবে।


    প্রতিরক্ষা মন্ত্রী এ উপলক্ষে ডিআরডিও-র ওয়েবসাইটটি উদ্বোধন করেন। এই ওয়েবসাইটটি ডঃ কালামকে উৎসর্গ করা হয়েছে। পাশাপাশি, ডঃ ভামরে ‘ইনক্রেডিব্‌ল কালাম’ বইটির হিন্দি রূপান্তর প্রকাশ করেন।


    SSS/DM/…

    
    
    (Release ID: 1549827) Visitor Counter : 37
    
    
      Read this release in: English