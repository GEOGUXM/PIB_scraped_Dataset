      रक्षा मंत्रालय

      पूर्वावलोकन : भारत-जापान संयुक्‍त सैन्‍य अभ्‍यास ‘धर्म गार्जियन-2018’
      Posted On: 18 OCT 2018 6:28PM by PIB Delhi


    भारत और जापान सैन्‍य सहयोग को बढ़ावा देने के लिए प्रथम संयुक्‍त सैन्‍य अभ्‍यास ‘धर्म गार्जियन-2018’ का आयोजन करने के लिए पूरी तरह से तैयार हैं। 01 नवम्‍बर से 14 नवम्‍बर 2018 तक भारत के वैरेंटे में स्थित काउंटर इन्‍सर्जेंसी वारफेयर स्‍कूल में आयोजित किये जाने वाले इस सैन्‍य अभ्‍यास में भारतीय सेना और जापान ग्राउंड सेल्‍फ डिफेंस फोर्स भाग लेंगे। भारतीय दल का प्रतिनिधित्‍व 6/1 गोरखा रायफल्‍स और जापानी दल का प्रतिनिधित्‍व जापान ग्राउंड सेल्‍फ डिफेंस फोर्स की 32 इन्‍फैंट्री रेजीमेंट करेगी।


    इस 14 दिवसीय सैन्‍य अभ्‍यास के दौरान दोनों देशों के रक्षा बलों के बीच अंतर-परिचालन पर विशेष जोर दिया जाएगा। दोनों पक्ष शहरों में युद्ध जैसी स्थिति बनने पर संभावित खतरों के निराकरण के लिए अनगिनत सामरिक सैन्‍य अभ्‍यास के लिए संयुक्‍त रूप से प्रशिक्षण की व्‍यवस्‍था एवं योजना बनाने के साथ-साथ उनका समुचित कार्यान्‍वयन भी करेंगे। दोनों ही पक्षों के विशेषज्ञ परिचालन से जुड़े विभिन्‍न पहलुओं पर अपनी विशेषज्ञता को साझा करने के लिए विस्‍तृत परिचर्चाएं भी करेंगे।


    ‘धर्म गार्जियन-2018’ दोनों देशों के बीच रक्षा सहयोग सहित सामरिक संबंधों को सुदृढ़ करने की दिशा में एक और महत्‍वपूर्ण कदम है। इस सैन्‍य अभ्‍यास से पारंस्‍परिक समझ विकसित करने और एक दूसरे की सेनाओं के प्रति सम्‍मान भाव उत्‍पन्‍न करने में काफी मदद मिलेगी। इससे आतंकवाद से जुड़े वैश्विक घटनाक्रम पर करीबी नजर रखने में भी आसानी होगी।


    ***


    आर.के. मीणा/अर्चना/आरआरएस/एस- 10786


    

    
    (Release ID: 1550037) Visitor Counter : 1298