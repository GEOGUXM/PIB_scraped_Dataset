      PIB Headquarters

      ശുചിത്വമാണ് ദൈവമെന്ന് കേന്ദ്ര ഗവണ്‍മെന്റ് കാണിച്ചുകൊടുത്തു- കേന്ദ്ര ടൂറിസം സഹമന്ത്രി അല്‍ഫോണ്‍സ് കണ്ണന്താനം
      Posted On: 01 OCT 2018 5:55PM by PIB Thiruvananthpuram


    

    ശുചിത്വമാണ് എറ്റവും വലിയ ദൈവമെന്ന് കാണിച്ചുകൊടുത്ത ഒരു ഗവണ്‍മെന്റാണ് രാജ്യത്ത് ഇന്ന് അധികാരത്തിലിരിക്കുന്നതെന്ന് കേന്ദ്ര ടൂറിസം സഹമന്ത്രി (സ്വതന്ത്ര ചുമതല) ശ്രീ. അല്‍ഫോണ്‍സ് കണ്ണന്താനം പറഞ്ഞു. ഇന്ത്യ വൃത്തിയായി എന്നത് ഏറ്റവും കൂടുതല്‍ സന്തോഷമുളവാക്കുന്ന ഒരു കാര്യമാണെന്നും അദ്ദേഹം പറഞ്ഞു.


    പട്ടം സെന്റ് മേരീസ് ഹയര്‍സെക്കന്ററി സ്‌കൂളിലെ നവീകരിച്ച ഓഡിറ്റോറിയം ഉദ്ഘാടനം ചെയ്യുകയായിരുന്നു ശ്രീ. കണ്ണന്താനം.


    സമൂഹത്തില്‍ വലിയ മാറ്റങ്ങള്‍ സൃഷ്ടിക്കണമെങ്കില്‍ ജനങ്ങള്‍കൂടി ചിന്തിക്കുകയും മുന്‍കൈയെടുക്കുകയും ചെയ്യണമെന്ന് അദ്ദേഹം പറഞ്ഞു. എല്ലാവര്‍ക്കും എല്ലാ മാറ്റവും വരുത്താന്‍ കഴിയില്ലെങ്കിലും ചില കാര്യങ്ങളില്‍ മാറ്റം കൊണ്ടുവരാനാകും. കേന്ദ്ര ഗവണ്‍മെന്റ് പാവപ്പെട്ടവര്‍ക്ക് ഒമ്പത് കോടി ശൗചാലയങ്ങള്‍ നിര്‍മ്മിച്ചു നല്‍കി. കോടി കണക്കിന് വീടുകള്‍ നിര്‍മ്മിച്ചുകൊടുത്തു. എല്ലാ വീടുകളിലും വൈദ്യുതി എത്തിക്കുകയും അക്കൗണ്ടില്ലാത്ത 30 കോടി ജനങ്ങള്‍ക്ക് ബാങ്ക് സൗകര്യം ലഭ്യമാക്കുകയും ചെയ്തു.


    വിദ്യാര്‍ത്ഥികള്‍ ഉയര്‍ന്ന മാര്‍ക്ക് നേടുന്നതിലല്ല മറിച്ച് ജീവിതത്തില്‍ ഒരു ലക്ഷ്യമുണ്ടെന്ന് പഠിക്കുന്നതിലാണ് കാര്യമെന്നും കേന്ദ്ര സഹമന്ത്രി ചൂണ്ടിക്കാട്ടി.
    
    സ്‌കൂളില്‍ സജ്ജമാക്കിയ ഹൈടെക് ക്ലാസ്സ് റുമുകള്‍ തിരുവനന്തപുരം മേജര്‍ ആര്‍ച്ച് ബിഷപ്പ് ബസേലിയസ് കര്‍ദ്ദിനാള്‍ ക്ലിമീസ് കാതോലിക്ക ബാവ ഉദ്ഘാടനം ചെയ്തു. സംസ്ഥാന സഹകരണ, ടൂറിസം -ദേവസ്വം മന്ത്രി ശ്രീ. കടകംപള്ളി സുരേന്ദ്രന്‍ ആശംസകള്‍ അര്‍പ്പിച്ചു. തിരുവനന്തപുരം കോര്‍പ്പറേഷന്‍ മേയര്‍ ശ്രീ. വി കെ പ്രശാന്ത് മുഖ്യപ്രഭാഷണം നടത്തി.


    ഹെഡ്മാസ്റ്റര്‍ ശ്രീ. അബി എബ്രഹാം സ്വാഗതവും, പ്രോഗ്രാം കോര്‍ഡിനേറ്റര്‍, ഫാദര്‍ നെല്‍സണ്‍ വലിയവീട്ടില്‍ നന്ദിയും പറഞ്ഞു.


    
    GK MRL- 383
    ***

    
    
    (Release ID: 1548120) Visitor Counter : 5