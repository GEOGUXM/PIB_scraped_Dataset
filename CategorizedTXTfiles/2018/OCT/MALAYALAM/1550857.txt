      PIB Headquarters

      റബ്ബര്‍ ബോര്‍ഡില്‍ വിജിലന്‍സ് വാരാചരണം
      Posted On: 26 OCT 2018 1:31PM by PIB Thiruvananthpuram


    സെന്‍ട്രല്‍ വിജിലന്‍സ് കമ്മീഷന്റെ നിര്‍ദ്ദേശാനുസരണം റബ്ബര്‍ ബോര്‍ഡില്‍ 2018 ഒക്‌ടോബര്‍ 29 മുതല്‍ നവംബര്‍ മൂന്നു വരെ വിജിലന്‍സ് വാരം ആചരിക്കും. 'അഴിമതി ഉന്മൂലനം ചെയ്യൂ - നവഭാരതം നിര്‍മ്മിക്കൂ' (Eradicate Corruption-Build a new India) എന്നതാണ് ഈ വര്‍ഷം ഊന്നല്‍ കൊടുക്കുന്ന വിഷയം. ഒക്ടോബര്‍ 29-ാം തീയതി രാവിലെ 11 മണിക്ക് റബ്ബര്‍ ബോര്‍ഡിന്റെ എല്ലാ ഓഫീസുകളിലും ജീവനക്കാര്‍ അഴിമതിവിരുദ്ധ പ്രതിജ്ഞയെടുക്കും. ബോര്‍ഡിന്റെ കേന്ദ്ര ഓഫീസില്‍ നടക്കുന്ന ചടങ്ങില്‍ റബ്ബര്‍ ബോര്‍ഡിന്റെ എക്‌സിക്യൂട്ടീവ് ഡയറക്ടറും ചെയര്‍മാനുമായ ഡി. ആനന്ദനും, മറ്റ് ഓഫീസുകളില്‍ അതത് ഓഫീസ് മേധാവികളും ജീവനക്കാര്‍ക്ക് പ്രതിജ്ഞ ചൊല്ലിക്കൊടുക്കും. ഒക്‌ടോബര്‍ 29 മുതല്‍ നവംബര്‍ മൂന്നു വരെയുളള ദിവസങ്ങളില്‍ https://www.cvc.in എന്ന വെബ് സൈറ്റിലൂടെ ജീവനക്കാര്‍ക്ക് ഇ പ്ലെഡ്ജ് എടുക്കാനുള്ള സൗകര്യമുണ്ടായിരിക്കും.


    ഈ വര്‍ഷത്തെ വാരാചരണത്തിന്റെ ഭാഗമായി കോട്ടയത്തും പരിസരത്തുമുള്ള ഹയര്‍സെക്കണ്ടറി സ്‌കൂള്‍ വിദ്യാര്‍ത്ഥികള്‍ക്കുവേണ്ടി 'അഴിമതി ഉന്മൂലനം ചെയ്യൂ- നവഭാരതം നിര്‍മ്മിക്കൂ' (Eradicate Corruption- Build a new India) എന്ന വിഷയത്തില്‍ ഇംഗ്ലീഷിലുള്ള പ്രസംഗമത്സരം നടത്തും. റബ്ബര്‍ ബോര്‍ഡിന്റെ കോട്ടയം പരിസരങ്ങളിലുള്ള ജീവനക്കാര്‍ക്കായി പ്രശ്‌നോത്തരിയും നടത്തുന്നുണ്ട്. ബോര്‍ഡിന്റെ കോട്ടയത്തെ കേന്ദ്ര ഓഫീസില്‍ വച്ച് ആയിരിക്കും മത്സരങ്ങള്‍ നടക്കുക. ഹയര്‍സെക്കണ്ടണ്‍റി സ്‌കൂള്‍ വിദ്യാര്‍ത്ഥികള്‍ക്കുള്ള പ്രസംഗമത്സരം ഒക്‌ടോബര്‍ 29-ന് ഉച്ചയ്ക്ക് 2.00 മണിക്ക് നടത്തുന്നതാണ്. ജീവനക്കാര്‍ക്കായുള്ള മത്സരം നവംബര്‍ ഒന്നിന് നടക്കും.


    ഓരോ ഹയര്‍സെക്കണ്ടണ്‍റി സ്‌കൂളില്‍ നിന്നും രണ്ടു വിദ്യാര്‍ത്ഥികള്‍ക്ക് വീതം മത്സരത്തില്‍ പങ്കെടുക്കാം. പങ്കെടുക്കാന്‍ ആഗ്രഹിക്കുന്നവരുടെ പേരുവിവരം ഒക്ടോബര്‍ 29-നു രാവിലെ 10.00 മണിക്കു മുന്‍പായി വിജിലന്‍സ് ഓഫീസര്‍, റബ്ബര്‍ബോര്‍ഡ്, കോട്ടയം-2 എന്ന വിലാസത്തിലോ, taugustine@rubberboard.org.in എന്ന ഇ-മെയിലിലോ ലഭിച്ചിരിക്കണം. മത്സരത്തില്‍ പങ്കെടുക്കാനെത്തുന്ന വിദ്യാര്‍ത്ഥികള്‍ സ്‌കൂളില്‍നിന്നുള്ള സ്വന്തം ഐഡന്റിറ്റി കാര്‍ഡും ബന്ധപ്പെട്ട സ്ഥാപനത്തിന്റെ മേധാവിയുടെ സാക്ഷ്യപത്രവും ഹാജരാക്കണം.


    നവംബര്‍ രണ്ടിന് റബ്ബര്‍ബോര്‍ഡിന്റെ പുതുപ്പള്ളിയിലുള്ള റബ്ബര്‍ ഗവേഷണ കേന്ദ്രത്തില്‍ വച്ച് സമാപനസമ്മേളനവും സമ്മാനദാനവും നടത്തുന്നതാണ്. കൂടുതല്‍ വിവരങ്ങള്‍ക്ക് 9446081003, 04812301231 (എക്സ്റ്റന്‍ഷന്‍-309) എന്ന നമ്പറുകളില്‍ ബന്ധപ്പെടുക.
    ND MRL- 410
    ***


    

    
    (Release ID: 1550857) Visitor Counter : 4