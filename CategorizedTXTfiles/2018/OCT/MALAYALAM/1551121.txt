      ഷിപ്പിങ് മന്ത്രാലയം

      ഇന്ത്യയിലെ ഏറ്റവും വലിയ ഡ്രൈ ഡോക്കിന് നാളെ കൊച്ചി കപ്പല്‍ശാലയില്‍ ശ്രീ നിതിന്‍ ഗഡ്കരി തറക്കല്ലിടും
      കൊച്ചി കപ്പല്‍ശാലയില്‍ സാങ്കേതികത്തികവാര്‍ന്ന പ്രത്യേകാവശ്യങ്ങള്‍ക്കുള്ള വലിയ കപ്പലുകള്‍ നിര്‍മ്മിക്കാനാകും;
      
      1557 കോടി രൂപ ചെലവ് വരുന്ന മൂന്ന് ദേശീയപാത പദ്ധതികള്‍ക്കും ശ്രീ ഗഡ്കരി തറക്കല്ലിടും

      Posted On: 29 OCT 2018 3:54PM by PIB Thiruvananthpuram

    ഇന്ത്യയിലെ ഏറ്റവും വലിയ ഡ്രൈ ഡോക്കിന് കേന്ദ്ര ഷിപ്പിങ്ങ്, റോഡ് ഗതാഗത, ദേശീയപാത മന്ത്രി ശ്രീ നിതിന്‍ ഗഡ്കരിയും കേരള മുഖ്യമന്ത്രി ശ്രീ പിണറായി വിജയനും ചേര്‍ന്ന് നാളെ(ഒക്‌ടോബര്‍ 30, 2018) കൊച്ചി കപ്പല്‍ശാലയില്‍ തറക്കല്ലിടും. സാഗര്‍മാലയ്ക്ക് കീഴിലുള്ള മേയ്ക്ക് ഇന്‍ ഇന്ത്യ പദ്ധതിക്ക് ഗതിവേഗം നല്‍കുന്ന ഡ്രൈ ഡോക്ക് ആഗോള കപ്പല്‍നിര്‍മ്മാണത്തിലെ ഇന്ത്യയുടെ പങ്ക് രണ്ട് ശതമാനമായി ഉയര്‍ത്തും. നിലവില്‍ ആഗോള കപ്പല്‍ നിര്‍മ്മാണ വിപണിയുടെ 0.66 ശതമാനം മാത്രമാണ് ഇന്ത്യയുടെ ഓഹരി.


    3200 കോടി രൂപ വിലമതിക്കുന്ന ഇന്ത്യയിലെ വാണിജ്യ കപ്പല്‍ നിര്‍മ്മാണ വ്യവസായം കൂടുതലായും ചെറിയ, ഇടത്തരം ഓഫ്‌ഷോര്‍ കപ്പലുകളിലും ചരക്ക് വാഹിനികളിലുമാണ് ശ്രദ്ധ കേന്ദ്രീകരിക്കുന്നത്. നിലവില്‍ കൊച്ചി കപ്പല്‍ ശാലയില്‍ രണ്ട് ഡ്രൈ ഡോക്കുകള്‍ ഉണ്ട്. ഇതില്‍ ഒരെണ്ണം മുഖ്യമായും 255x43x9 മീറ്റര്‍ വലുപ്പവും 1,10,000 ഡെഡ് വെയ്റ്റ് ടണ്ണേജ് ശേഷിയുമുള്ള കപ്പലുകളുടെ നിര്‍മ്മാണത്തിനും രണ്ടാമത്തേത് 270 x45 x12 മീറ്റര്‍ വലുപ്പവും 1,25,000 ഡെഡ് വെയ്റ്റ് ടണ്ണേജ് ശേഷിയുമുള്ള കപ്പലുകളുടെ അറ്റകുറ്റപണിക്കുമാണ് ഉപയോഗിക്കുന്നത്.


    1799 കോടി രൂപ ചെലവിലാണ് പുതിയ ഡ്രൈ ഡോക്ക് നിര്‍മ്മിക്കുന്നത്. ഇതിന് 310 മീറ്റര്‍ നീളവും 75 മീറ്റര്‍ വീതിയും 13 മീറ്റര്‍ ആഴവും 9.5 മീറ്റര്‍ ഡ്രൗട്ടുമുണ്ടാകും. കപ്പല്‍ നിര്‍മ്മാണവും അറ്റകുറ്റപണിയും കൈകാര്യം ചെയ്യാന്‍ സാധിക്കുന്ന ഡോക്കിന് 600 ടണ്‍ വരെ ഭാരം താങ്ങാനാകും. രാജ്യാന്തര സുരക്ഷ നിലവാരങ്ങള്‍ക്കനുസരിച്ചാകും ഇതിന്റെ നിര്‍മ്മാണം. ജല സംസ്‌കരണ പ്ലാന്റും ഗ്രീന്‍ ബെല്‍റ്റും ഡോക്കിലുണ്ടാകും. പുതിയ ഡ്രൈ ഡോക്ക് നിര്‍മ്മാണം പൂര്‍ത്തിയാകുന്നതോടെ കൊച്ചി കപ്പല്‍ശാലയില്‍ എല്‍എന്‍ജി വാഹിനികള്‍, ഡ്രില്‍ ഷിപ്പുകള്‍, ജാക്ക് അപ്പ് റിഗ്ഗുകള്‍, വലിയ ഡ്രഡ്ജറുകള്‍, ഇന്ത്യന്‍ നാവിക സേനയുടെ വിമാന വാഹിനികള്‍, ഉന്നത നിലവാരത്തിലുള്ള ഗവേഷണ കപ്പലുകള്‍ ഉള്‍പ്പെടെയുള്ളവ നിര്‍മ്മിക്കാനാകും. തെക്ക് കിഴക്കന്‍ ഏഷ്യയിലെ എല്ലാ കപ്പല്‍ അറ്റകുറ്റപണികള്‍ക്കുമുള്ള മാരിടൈം ഹബ്ബായി ഇത് കൊച്ചിയെ മാറ്റും.


    മെയ് 2021 ഓടു കൂടി നിര്‍മ്മാണം പൂര്‍ത്തിയാകുമെന്നാണ് പ്രതീക്ഷ. പദ്ധതി വഴി രണ്ടായിരത്തോളം തൊഴിലവസരങ്ങള്‍ സൃഷ്ടിക്കപ്പെടും. കൊച്ചി കപ്പല്‍ശാല ആന്‍ഡമാന്‍, നിക്കോബാര്‍ ദ്വീപ് അഡ്മിനിസ്‌ട്രേഷനു വേണ്ടി നിര്‍മ്മിച്ച രണ്ട് 500 സീറ്റര്‍ പാസഞ്ചര്‍ കപ്പലുകളുടെ ഉദ്ഘാടനവും ചടങ്ങില്‍ വച്ച് നടക്കും. ദ്വീപുകള്‍ തമ്മിലുള്ള പരസ്പര ബന്ധം വര്‍ദ്ധിപ്പിക്കുന്നതിന് ഈ കപ്പലുകള്‍ സഹായിക്കും.


    1557 കോടി രൂപ ചെലവ് വരുന്ന മൂന്ന് ദേശീയ പാത പദ്ധതികളുടെ ശിലാസ്ഥാപനം ശ്രീ ഗഡ്കരി കണ്ണൂര്‍ തലശ്ശേരിയിലെ എരഞ്ഞോളിയില്‍ നിര്‍വഹിക്കും. 1181 കോടി രൂപ ചെലവില്‍ 18.6 കിലോമീറ്റര്‍ തലശ്ശേരി-മാഹി നാലുവരി ബൈപാസ്(എന്‍എച്ച്-66) നിര്‍മ്മാണം, 82 കോടി രൂപ ചെലവില്‍ നീലേശ്വരം ടൗണില്‍ 0.78 കിലോമീറ്റര്‍ നാലുവരി റയില്‍വേ മേല്‍പ്പാല നിര്‍മ്മാണം, 294 കോടി രൂപ ചെലവില്‍ 46.72 കിലോമീറ്റര്‍ നാട്ടുകല്‍-താണാവ് ജംഗ്ഷന്‍ വീതിക്കൂട്ടല്‍ എന്നിവയാണ് ഇതില്‍ ഉള്‍പ്പെട്ടിട്ടുള്ളത്.


    AB/BSN


    

    
    (Release ID: 1551121) Visitor Counter : 110
    
    
      Read this release in: English , Hindi