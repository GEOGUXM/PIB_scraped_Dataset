      PIB Headquarters

      ഇന്ത്യാ റബ്ബര്‍ മീറ്റ് 2018 നാളെ മുതല്‍
      Posted On: 29 OCT 2018 5:32PM by PIB Thiruvananthpuram


    റബ്ബര്‍ബോര്‍ഡും റബ്ബര്‍മേഖലയിലെ പ്രമുഖ സംഘടനകളും സംയുക്തമായി സംഘടിപ്പിക്കുന്ന 'ഇന്ത്യാ റബ്ബര്‍ മീറ്റ് 2018'(ഐ.ആര്‍.എം.2018) ഒക്‌ടോബര്‍ 30, 31 തീയതികളില്‍ ഗ്രാന്റ് ഹയാത്ത് കൊച്ചി ബോള്‍ഗാട്ടിയില്‍ വെച്ച് നടക്കും. റബ്ബര്‍മേഖലയുമായി ബന്ധപ്പെട്ട എല്ലാ വിഭാഗങ്ങളെയും പങ്കെടുപ്പിച്ചുകൊണ്ട് രണ്ടുവര്‍ഷത്തിലൊരിക്കല്‍ നടത്തുന്ന സമ്മേളനങ്ങളില്‍ നാലാമത്തേതിനാണ് കൊച്ചിയില്‍ വേദിയൊരുങ്ങുന്നത്. വിവിധമേഖലകളില്‍ പെട്ടവര്‍ തമ്മിലുള്ള ആശയവിനിമയം സാധ്യമാക്കുന്നതിനും വിവരങ്ങള്‍ കൈമാറുന്നതിനും പരസ്പരമുള്ള വ്യവസായബന്ധങ്ങള്‍ മെച്ചപ്പെടുത്തുന്നതിനും ഉപകരിക്കുന്ന ഒരു സ്ഥിരം വേദി എന്ന നിലയിലാണ് ഇന്ത്യാ റബ്ബര്‍ മീറ്റ് സംഘടിപ്പിച്ചിരിക്കുന്നത്. എ.എന്‍.ആര്‍.പി.സി. (അസ്സോസിയേഷന്‍ ഓഫ് നാച്ചുറല്‍ റബ്ബര്‍ പ്രൊഡ്യൂസിങ് കണ്‍ട്രീസ്) യുടെ മുന്‍ സെക്രട്ടറി ജനറലും റബ്ബര്‍ബോര്‍ഡിന്റെ മുന്‍ ചെയര്‍മാനും ആയിരുന്ന ഷീല തോമസ് ഐ.എ.എസ്. മീറ്റ് ഉദ്ഘാടനം ചെയ്യും. സമ്മേളനത്തിന്റെ ഒന്നാം ദിവസമായ ഒക്‌ടോബര്‍ 30-ന് രാവിലെ 10 മണിക്ക് ആരംഭിക്കുന്ന ഉദ്ഘാടനയോഗത്തില്‍ ഇന്ത്യാ റബ്ബര്‍ മീറ്റിന്റെ ഓര്‍ഗനൈസിങ് കമ്മിറ്റി ചെയര്‍മാന്‍ ഡി. ആനന്ദന്‍ ഐ എ എസ് (റബ്ബര്‍ബോര്‍ഡ് ചെയര്‍മാന്‍ & എക്‌സിക്യൂട്ടീവ് ഡയറക്ടര്‍) സ്വാഗതവും ഓര്‍ഗനൈസിങ് കമ്മിറ്റി വൈസ് ചെയര്‍മാന്‍ വിനോദ് റ്റി. സൈമണ്‍ (ചെയര്‍മാന്‍, റബ്ബര്‍ സ്‌കില്‍ ഡെവലപ്‌മെന്റ് കൗണ്‍സില്‍) കൃതജ്ഞതയും പറയും.
    'റ്റുവേര്‍ഡ്‌സ് എ സസ്‌റ്റൈനബിള്‍ റബ്ബര്‍ വാല്യൂ ചെയിന്‍' (Towards a sustainable rubber value chain)എന്നതാണ് ഐ.ആര്‍.എം. 2018-ന്റെ വിഷയം. റബ്ബര്‍രംഗത്തെ പുതിയ പ്രവണതകള്‍, റബ്ബര്‍മേഖല നേരിടുന്ന വെല്ലുവിളികള്‍, മേഖലയുടെ നിലനില്‍പിനും വികസനത്തിനും ആവശ്യമായ തന്ത്രങ്ങള്‍ മെനയല്‍ എന്നിങ്ങനെ റബ്ബര്‍മേഖലയുമായി ബന്ധപ്പെട്ട വിവിധവിഷയങ്ങള്‍ സമ്മേളനത്തില്‍ ചര്‍ച്ച ചെയ്യപ്പെടും. റബ്ബര്‍മേഖലയുമായി ബന്ധപ്പെട്ട വിവിധ വിഷയങ്ങളെ അധികരിച്ച് രാജ്യാന്തരതലത്തില്‍ അറിയപ്പെടുന്ന വിദഗ്ധര്‍ സംസാരിക്കും. വിവിധവിഷയങ്ങളെ ആസ്പദമാക്കി പാനല്‍ചര്‍ച്ചകളും ഉണ്ടായിരിക്കും.
    റബ്ബര്‍മേഖലയിലെ ഉത്പാദകര്‍, വ്യാപാരികള്‍, നിര്‍മ്മാതാക്കള്‍, വ്യവസായികള്‍, സ്ഥാപനങ്ങള്‍, സംഘടനകള്‍, മാധ്യമങ്ങള്‍ എന്നിവരെയെല്ലാം പങ്കെടുപ്പിച്ചുകൊണ്ട് 2013-ല്‍ ഇന്ത്യാറബ്ബര്‍ മീറ്റിന് തുടക്കം കുറിച്ചത് മേഖലയുമായി ബന്ധപ്പെട്ടവര്‍ തമ്മില്‍ വിവരങ്ങള്‍ കൈമാറുന്നതിനും വ്യാപാരബന്ധങ്ങള്‍ സ്ഥാപിക്കുന്നതിനും സാങ്കേതികവിദ്യകള്‍ പങ്കു വെയ്ക്കുന്നതിനുമായി ഒരു സ്ഥിരം വേദി ഒരുക്കുക എന്ന ലക്ഷ്യത്തോടെയാണ്. ഇന്ത്യാ റബ്ബര്‍ മീറ്റിന്റെ കഴിഞ്ഞ മൂന്നു സമ്മേളനങ്ങളും ആവിഷ്‌കാരം കൊണ്ടും പങ്കാളിത്തം കൊണ്ടും ഇത്തരത്തിലുള്ള പരിപാടികളില്‍ രാജ്യാന്തരതലത്തില്‍ ശ്രദ്ധേയമായിരിക്കുന്നു. റബ്ബര്‍മേഖലയുമായി ബന്ധപ്പെട്ട എല്ലാ വിഭാഗങ്ങളിലുള്ളവരെയും ആഗോളതലത്തില്‍ പ്രശസ്തരായ വിദഗ്ധരെയും ഒരു വേദിയില്‍ എത്തിക്കാന്‍ കഴിയുന്നു എന്നത് ഇന്ത്യാ റബ്ബര്‍ മീറ്റിനെ വ്യത്യസ്തമാക്കുന്നു.
    റബ്ബര്‍മേഖലയുമായി ബന്ധപ്പെട്ട സാമ്പത്തിക, വ്യവസായ, വികസന, സാങ്കേതികരംഗങ്ങളെല്ലാം അടിക്കടി മാറ്റങ്ങള്‍ക്ക് വിധേയമായിക്കൊണ്ടാണിരിക്കുന്നത്. റബ്ബര്‍വിലയിലുണ്ടാകുന്ന കുറവ്, ഉത്പന്നങ്ങളുടെ വില്‍പനയിലുണ്ടാകുന്ന ഇടിവ്, സാമ്പത്തികത്തകര്‍ച്ച, എണ്ണവിലയിലെ വ്യതിയാനങ്ങള്‍, നാണയവിനിമയനിരക്കുകളിലെ മാറ്റങ്ങള്‍, ആഗോളതാപനം, ഉത്പാദനനഷ്ടം, പ്രവചനാതീതമായ ചില ഘടകങ്ങള്‍ എന്നിവയെല്ലാം റബ്ബറുമായി ബന്ധപ്പെട്ട മേഖലകളുടെ സുസ്ഥിരതയെ ബാധിക്കുന്നുണ്ട്. കഴിഞ്ഞ മൂന്ന് സമ്മേളനങ്ങളിലൂടെ ഇത്തരം സാഹചര്യങ്ങളെ നേരിടുന്നതിന് നയപരമായ തീരുമാനങ്ങള്‍ എടുക്കുന്നതിനും മേഖലയ്ക്ക് കരുത്തു പകരുന്നതിനും ഉതകുന്ന ഒരു വേദി ഒരുക്കാന്‍ കഴിഞ്ഞു എന്നത് ഏറെ ശ്രദ്ധേയമാണ്.
    റബ്ബര്‍മേഖലയുമായി ബന്ധപ്പെട്ട വിവിധമേഖലകളിലെ വിദഗ്ദ്ധരുടെ ഭാഷണങ്ങള്‍ കേള്‍ക്കുന്നതിനും വികസനപ്രവണതകളെക്കുറിച്ച് അറിയുന്നതിനുമുള്ള അവസരമാണ് ഇന്ത്യാ റബ്ബര്‍ മീറ്റ് 2018 നല്‍കുന്നത്. ഇന്ത്യയില്‍നിന്നും വിദേശത്തുനിന്നും സമ്മേളനത്തില്‍ പങ്കെടുക്കുന്ന പ്രതിനിധികള്‍ക്ക് കാലികപ്രാധാന്യമുള്ള വിഷയങ്ങളില്‍ നടത്തപ്പെടുന്ന പാനല്‍ചര്‍ച്ചകള്‍ ഏറെ പ്രയോജനം ചെയ്യും.
    ഇന്ത്യാ റബ്ബര്‍ മീറ്റിന്റെ ഒന്നാം ദിവസം (ഒക്‌ടോബര്‍ 30) നാലു സെഷനുകളിലായി വിവിധ വിഷയങ്ങളെ അധികരിച്ച് പ്രഭാഷണങ്ങള്‍ നടക്കും. 'ഇക്കോണമി ആന്റ് സസ്റ്റൈനബിലിറ്റി-1' എന്ന സെഷന്റെ അദ്ധ്യക്ഷത അജയ് ഷാ (പ്രസിഡന്റ്, പോളിമര്‍ ചെയിന്‍, റിലയന്‍സ് ഇന്‍ഡസ്ട്രീസ് ലിമിറ്റഡ്) വഹിക്കും. ഡോ. ഡി.കെ. ജോഷി (ചീഫ് ഇക്കണോമിസ്റ്റ്, സി.ആര്‍.ഐ.എസ്.ഐ.എല്‍), ഗുന്തര്‍ ലോട്ട്മാന്‍ (സി.ഇ.ഒ അറ്റ് ഗ്രുപ്പോ ഫോര്‍ട്ടാലെസാ, ഗോട്ടിമാല) എന്നിവരും ഒന്നാമത്തെ സെഷന്റെ ഭാഗമായി ഭാഷണങ്ങള്‍ നടത്തും. 'ചെയ്ഞ്ചിങ് ടെക്‌നോളജി ലാന്‍ഡ്‌സ്‌കേപ്പ്- ഇംപാക്ട് ഓണ്‍ ദി വാല്യൂ ചെയിന്‍' എന്ന വിഷയത്തിലുള്ള രണ്ടാമത്തെ സെഷന്റെ അദ്ധ്യക്ഷത എം.പി. ചെറിയാന്‍ ( ചെയര്‍മാന്‍, ഉപാസി റബ്ബര്‍ കമ്മിറ്റി) വഹിക്കും. മാത്യു ജോര്‍ജ് (ജനറല്‍ മാനേജര്‍, പെട്രോകെമിക്കല്‍സ്, ഇന്ത്യന്‍ ഓയില്‍ കോര്‍പറേഷന്‍ ലിമിറ്റഡ്, മുംബെ), രാകേഷ് ബത്ര (പാര്‍ട്ണര്‍ ആന്റ് നാഷണല്‍ ലീഡര്‍, ആട്ടോമോട്ടീവ് സെക്ടര്‍, ഏണസ്റ്റ് ആന്റ് യംങ്) എന്നിവരായിരിക്കും ഈ സെഷനില്‍ പ്രഭാഷണങ്ങള്‍ നടത്തുക. രാജീവ് ബുദ്ധ്‌രാജ (ഡയറക്ടര്‍ ജനറല്‍, എ.റ്റി.എം.എ., ന്യൂ ഡെല്‍ഹി) യാണ് 'നാച്ചുറല്‍ റബ്ബര്‍ ആന്റ് സിന്തെറ്റിക് റബ്ബര്‍ സിനേറിയോ- ന്യൂ ടെക്‌നോളജീസ് ആന്റ് ഫോക്കസ് ഓണ്‍ പ്രൊഡക്ടിവിറ്റി ആന്റ് ക്വാളിറ്റി' എന്ന മൂന്നാമത്തെ സെഷന്റെ അദ്ധ്യക്ഷത വഹിക്കുക. ജോം ജേക്കബ് (സീനിയര്‍ എക്കണോമിസ്റ്റ്, എ.എന്‍.ആര്‍.പി.സി., മലേഷ്യ), ഡോ. ജെയിംസ് ജേക്കബ് (ഡയറക്ടര്‍, ഇന്ത്യന്‍ റബ്ബര്‍ഗവേഷണകേന്ദ്രം), കിഷോര്‍ കട്കാര്‍ (ഹെഡ്, ടെക്‌നിക്കല്‍ സര്‍വീസസ്, ആന്റ് ബിസിനസ് ഡെവലപ്‌മെന്റ് , ഐ എസ് ആര്‍ പി എല്‍) എന്നിവരും പ്രഭാഷണങ്ങള്‍ നടത്തും. നാലാമത്തെ സെഷന്റെ വിഷയം 'ഇന്നവേഷന്‍സ്/ ബ്രേക്ക്ത്രൂസ്/ സക്‌സസ് സ്റ്റോറീസ്- ലേണിങ്‌സ് ആന്റ് ടെയ്ക്ക്എവേസ്' എന്നതാണ്. ഈ സെഷന്റെ അദ്ധ്യക്ഷത ഡോ. എ.കെ. കൃഷ്ണകുമാര്‍ (മുന്‍ റബ്ബര്‍ പ്രൊഡക്ഷന്‍ കമ്മീഷണര്‍, റബ്ബര്‍ബോര്‍ഡ് & അഡൈ്വസര്‍, ഐ എല്‍ ആന്റ് എഫ് എസ്) വഹിക്കും. ജോസ് മാത്യു കൊച്ചുകുടി (പ്ലാന്റര്‍), എന്‍. ധര്‍മ്മരാജ് (ഡയറക്ടര്‍, ഹാരിസ്സണ്‍സ് മലയാളം ലിമിറ്റഡ് ആന്റ് അഡൈ്വസര്‍ റ്റു സെക്ടര്‍ ഹെഡ് എച്ച് എം എല്‍) എന്നിവര്‍ ഈ സെഷനില്‍ സംസാരിക്കും.
    ഇന്ത്യാ റബ്ബര്‍ മീറ്റ് 2018 സ്‌പോണ്‍സര്‍ ചെയ്തിരിക്കുന്നവര്‍ക്കുള്ള മെമെന്റോകള്‍ ഓര്‍ഗനൈസിങ് കമ്മിറ്റി ചെയര്‍മാന്‍ ഡി. ആനന്ദന്‍ ഐ എ എസ് (റബ്ബര്‍ബോര്‍ഡ് ചെയര്‍മാന്‍ & എക്‌സിക്യൂട്ടീവ് ഡയറക്ടര്‍) വിതരണം ചെയ്യും.
    സമ്മേളനത്തിന്റെ രണ്ടാം ദിവസം (ഒക്‌ടോബര്‍ 31) 'ഇക്കോണമി ആന്റ് സസ്റ്റൈനബിലിറ്റി-2' എന്ന സെഷന്‍ ഉണ്ടായിരിക്കും. ഈ സെഷന്റെ അദ്ധ്യക്ഷത വിനോദ് സൈമണ്‍ (ചെയര്‍മാന്‍, റബ്ബര്‍ സ്‌കില്‍ ഡെവലപ്‌മെന്റ് കൗണ്‍സില്‍ & ഓര്‍ഗനൈസിങ് കമ്മിറ്റി വൈസ് ചെയര്‍മാന്‍, ഇന്ത്യാ റബ്ബര്‍ മീറ്റ്) വഹിക്കും. ജോണ്‍ ഹീത്ത് (ഡയറക്ടര്‍, ലാറ്റക്‌സ് സര്‍വീസസ് ആന്റ് സസ്റ്റൈനബിലിറ്റി- കോറി മാക്കോള്‍ ഇന്റര്‍നാഷണല്‍, യുണൈറ്റഡ് കിങ്ഡം), ഡോ. ഹിഡ്ഡെ സ്മിത്ത് (കണ്‍സല്‍റ്റന്റ് ഓണ്‍ അനാലിസിസ് ആന്റ് ഫോര്‍കാസ്റ്റ്‌സ് ഓഫ് ദി റബ്ബര്‍ ഇക്കോണമി, നെതര്‍ലാന്‍ഡ്‌സ് & മുന്‍ സെക്രട്ടറി ജനറല്‍, ഐ ആര്‍ എസ് ജി, സിങ്കപ്പൂര്‍), ഡോ. പ്രഭാകര്‍ റെഡ്ഡി പട്ടില്‍ (സി ജി എം, ഡിപ്പാര്‍ട്ടുമെന്റ് ഓഫ് ഇക്കോണമിക് പോളിസി അനലിസിസ് ആന്റ് ലൈബ്രറി, സെബി, മുംബൈ) എന്നിവരും ഈ വിഷയത്തില്‍ പ്രഭാഷണങ്ങള്‍ നടത്തും.
    തുടര്‍ന്ന് അന്താരാഷ്ട്രറബ്ബര്‍രംഗവുമായി ബന്ധപ്പെട്ട 'ഗ്ലോബല്‍ ചലഞ്ചസ് ആന്റ് എമേര്‍ജിങ് ആള്‍ട്ടര്‍നേറ്റീവ്‌സ് എന്ന പാനല്‍ചര്‍ച്ചയ്ക്ക് ഡോ. ഹിഡ്ഡെ സ്മിത്ത് അദ്ധ്യക്ഷത വഹിക്കും. ജോം ജേക്കബ് (സീനിയര്‍ ഇക്കണോമിസ്റ്റ്, എ.എന്‍.ആര്‍.പി.സി.), ഡോ. ലക്ഷ്മി നായര്‍ (ഹെഡ് ഓഫ് ഇക്കണോമിക്‌സ് ആന്റ് സ്റ്റാറ്റിസ്റ്റിക്‌സ്, ഇന്റര്‍നാഷണല്‍ റബ്ബര്‍ സ്റ്റഡി ഗ്രൂപ്പ്, സിങ്കപ്പൂര്‍), ഡിയോഗോ എസ്പരാന്റേ (എക്‌സിക്യൂട്ടീവ് ഡയറക്ടര്‍, എ പി എ ബി ഒ ആര്‍, ബ്രസീല്‍), സി. വിനയരാഘവന്‍ (ഹാരിസ്സണ്‍സ് മലയാളം ലിമിറ്റഡ്, സി.ജെ. ജോര്‍ജ് (മാനേജിങ് ഡയറക്ടര്‍, ജിയോജിത്ത്, കൊച്ചി) എന്നിവര്‍ ചര്‍ച്ചകളില്‍ പങ്കെടുക്കും.
    രണ്ടാമത്തെ പാനല്‍ചര്‍ച്ച 'ചലഞ്ചസ് ആന്റ് ഓപ്പര്‍ച്യൂണിറ്റൂസ് ഫ്രം സ്റ്റേക്ക് ഹോള്‍ഡേഴ്‌സ് പെഴ്‌സ്‌പെറ്റീവ്'എന്ന വിഷയത്തിലാണ്. ഡി. ആനന്ദന്‍ ഐ എ എസ് (റബ്ബര്‍ബോര്‍ഡ് ചെയര്‍മാന്‍ & എക്‌സിക്യൂട്ടീവ് ഡയറക്ടര്‍) ചര്‍ച്ചയ്ക്ക് അദ്ധ്യക്ഷത വഹിക്കും. രാജീവ് ബുദ്ധ്‌രാജ (ഡയറക്ടര്‍ ജനറല്‍, എ.റ്റി.എം.എ.), വി.റ്റി. ചന്ദ്രശേഖരന്‍ (വൈസ് പ്രസിഡന്റ്, എ ഐ ആര്‍ ഐ എ), രാധാകൃഷ്ണ ഹെബ്ബാര്‍ (പ്ലാന്റര്‍), ഷിയാസ് അലി (സെക്രട്ടറി, ബ്ലോക്ക് റബ്ബര്‍ പ്രോസ്സസേഴ്‌സ് അസ്സോസിയേഷന്‍ ഓഫ് ഇന്ത്യ), റ്റോണി എബ്രഹാം (പ്രസിഡന്റ്, ഇന്ത്യന്‍ റബ്ബര്‍ ഡീലേഴ്‌സ് ഫെഡറേഷന്‍) എന്നിവര്‍ ചര്‍ച്ചകളില്‍ പങ്കെടുത്ത് സംസാരിക്കും.കൂടുതല്‍ വിവരങ്ങള്‍ 'www.indiarubbermeet.in'-ല്‍ ലഭ്യമാണ്


    
    
    

    
    (Release ID: 1551125) Visitor Counter : 2
    
    
      Read this release in: English