      PIB Headquarters

      ദേശീയ മാരികൾച്ചർ കരട് നയം: കടലിൽ പ്രത്യേക കൃഷി മേഖലകൾക്ക് നിർദ്ദേശം
      Posted On: 04 OCT 2018 5:26PM by PIB Thiruvananthpuram

      കൊച്ചി: കൂടുമത്സ്യ കൃഷി, കക്കവർഗ്ഗയിനങ്ങളുടെ കൃഷി, പെൻ കൾച്ചർ, പായൽ കൃഷി തുടങ്ങിയവക്കായി കടലിൽ പ്രത്യേക മാരികൾച്ചർ മേഖലകൾ (മാരികൾച്ചർ സോൺ) നിർദേശിക്കുന്ന ദേശീയ മാരികൾടച്ചർ കരട് നയം തയ്യാറായി. വിവിധ സമുദ്രജല കൃഷികൾ രാജ്യത്ത് പ്രോത്സാഹിപ്പിക്കുക, തൊലവസരങ്ങൾ സൃഷ്ടിക്കുക, വരുമാനം വർധിപ്പിക്കുക, സംരംഭകത്വം പ്രോത്സാഹിപ്പിക്കുക എന്ന ലക്ഷ്യം കൈവരിക്കാനുള്ള നിർദേശങ്ങളാണ് കരട് നയത്തിലുള്ളത്.
      കേന്ദ്ര കാർഷിക മന്ത്രാലയത്തിന് കീഴിലെ നാഷണൽ ഫിഷറീസ് ഡെവലപ്‌മെന്റ് ബോർഡിന്റെ (എൻഎഫ്ഡിബി) നിർദ്ദേശത്തിൽ കേന്ദ്ര സമുദ്രമത്സ്യ ഗവേഷണ സ്ഥാപനം (സിഎംഎഫ്ആർഐ) ഡയറക്ടർ അധ്യക്ഷനായ വിദഗ്ധ സമിതിയാണ് കരട് നയം തയ്യാറാക്കിയത്. വിവിധ സ്റ്റ്ക് ഹോൾഡേഴ്‌സിൽ നിന്നും താൽപര്യമുള്ളവരിൽ നിന്നും പ്രതികരണങ്ങൾക്കായി ഈ മാസം 31 വരെ കരട് നയത്തിന്റെ പൂർണ രൂപം സിഎംഎഫ്ആർഐ, എൻഎഫ്ഡിബി വെബ്‌സൈറ്റുകളിൽ ലഭ്യമാണ്.
      കടലിന്റെ പാരിസ്ഥിതിക ഘടകങ്ങൾ ശാസ്ത്രീയമായി വിലയിരുത്തിയ ശേഷമാണ് മാരികൾച്ചർ മേഖലകൾ നിശ്ചയിക്കുക. ഇതിനായി ഉപഗ്രഹ-റിമോട്ട് സെൻസിംഗ് സാങ്കേതികവിദ്യകൾ ഉപയോഗിക്കും. പവിഴപ്പുറ്റുകൾ, കണ്ടലുകൾ തുടങ്ങിയവ നിലകൊള്ളുന്ന കടലിലെ പ്രകൃതിലോല പ്രദേശങ്ങൾ, സംരക്ഷിത മേഖകൾ തുടങ്ങിയവയെ ഒഴിവാക്കിയാകും മാരികൾച്ചർ മേഖലകൾ നിശ്ചയിക്കുക. ഇത്തരത്തിൽ തിരഞ്ഞെടുക്കുന്ന മേഖലകളെ അതാത് സംസ്ഥാനങ്ങൾ മാരികൾച്ചർ ടെക്‌നോളജി പാർക്കുകളായി നിർണയിക്കും.
      വിദേശ മത്സ്യങ്ങളെയും ജനിതകമാറ്റം വരുത്തിയ മീനുകളെയും കടലിൽ കൃഷി ചെയ്യാൻ അനുവദിക്കില്ല. വിത്തുക്ഷാമം പരിഹരിക്കുന്നതിന്റെ ഭാഗമായി ഹാച്ചറികളും അനുബന്ധ സൗകര്യങ്ങുളും ഒരുക്കുന്നതിന് പ്രത്യക പദ്ധതികൾ നടപ്പിലാക്കും.
      കടൽകൃഷി കൂടുതൽ ജനകീയമാക്കുന്നതിന് സാമ്പത്തിക സഹായമുൾപ്പെടെയുള്ളവ കർഷകർക്ക് ലഭ്യമാക്കണമെന്ന് കരട് നയം സർക്കാറിനോട് നിർദ്ദേശിക്കുന്നു. നിലവിൽ ഈ മേഖലയിൽ ഇൻഷുറൻസ് പരിരക്ഷ ഇല്ലാത്തതിനാൽ, അനുയോജ്യമായ ഇൻഷുറൻസ് സ്‌കീമുകൾ അവതരിപ്പിക്കാനും നിർദ്ദേശമുണ്ട്.
      വിപണന സഹായം, ഭക്ഷ്യസുരക്ഷ, ഇക്കോലാബലിംഗ് അഗീകാരം തുടങ്ങിയവയുമായി ബന്ധപ്പെട്ട നിർദേശങ്ങളും ദേശീയ കരട് നയത്തിലുണ്ട്.
      കരട് നയത്തിന്റെ പൂർണരൂപം ലഭിക്കുന്നതിന് വെബ്‌സൈറ്റ് സന്ദർശിക്കുക- www.cmfri.org.in, www.nfdb.gov.in. വെബ്‌സൈറ്റിൽ നിർദ്ദേശിക്കുന്ന രൂപത്തിൽ info.nfdb.dpm@gmail.com എന്ന വിലാസത്തിലേക്ക് പ്രതികരണങ്ങൾ ഒക്ടോബർ 31ന് മുമ്പായി ഇമെയിൽ ചെയ്യണം.
    
    
    (Release ID: 1548610) Visitor Counter : 4
    
    
      Read this release in: English