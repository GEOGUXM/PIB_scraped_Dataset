      PIB Headquarters

      തേനീച്ച വളര്‍ത്തലിനെക്കുറിച്ചറിയാന്‍ കോള്‍സെന്ററുമായി ബന്ധപ്പെടാം
      Posted On: 08 OCT 2018 5:59PM by PIB Thiruvananthpuram


    റബ്ബര്‍തോട്ടങ്ങളിലെ തേനീച്ചവളര്‍ത്തലിനെക്കുറിച്ചുള്ള വിവരങ്ങള്‍ അറിയാനും സംശയങ്ങള്‍ ദൂരീകരിക്കാനും റബ്ബര്‍ബോര്‍ഡ് കോള്‍സെന്ററുമായി ബന്ധപ്പെടാം. ഇതു സംബന്ധമായ ചോദ്യങ്ങള്‍ക്ക് തേനീച്ചക്കൃഷിയില്‍ വിജയം നേടിയ മീനച്ചില്‍ ബീ ഫാം ഉടമകളും യുവകര്‍ഷകദമ്പതികളുമായ ബിജു ജോസഫും റെന്‍സി ബിജുവും 2018 ഒക്‌ടോബര്‍ 10 ബുധനാഴ്ച രാവിലെ 10 മണിമുതല്‍ ഉച്ചയ്ക്ക് ഒരുമണി വരെ ഫോണിലൂടെ മറുപടി പറയും . കോള്‍സെന്റര്‍ നമ്പര്‍ 04812576622.


    റബ്ബര്‍തോട്ടങ്ങളില്‍ നിന്ന് അധികവരുമാനം നേടുന്നതിനുള്ള ഫലപ്രദമായ മാര്‍ഗ്ഗങ്ങളിലൊന്നാണ് തേനീച്ചക്കൃഷി, പ്രത്യേകിച്ച് പ്രളയാനന്തരം റബ്ബറുത്പാദനം കുറഞ്ഞ ഈ സമയത്ത്. തേനീച്ചവളര്‍ത്തല്‍ കുടുംബാംഗങ്ങള്‍ക്ക്, ഒരുമിച്ച്, പ്രത്യേകിച്ച് വനിതകള്‍ക്ക് ഒരു തൊഴിലായി എടുക്കാന്‍ പറ്റുന്ന ഒന്നാണ്. ബിജുവും കുടുംബവും വീടിനടുത്തുള്ള റബ്ബര്‍തോട്ടങ്ങളില്‍ സ്ഥാപിച്ചിട്ടുള്ള ആയിരത്തിലധികം തേനീച്ചപ്പെട്ടികളില്‍ നിന്നായി പ്രതിവര്‍ഷം മൂന്നു ടണ്ണിലധികം തേനുത്പാദിപ്പിച്ച് വിജയകരമായി വിപണനം നടത്തുന്നു. ബിജു മീനച്ചില്‍ പാലാക്കാട് റബ്ബറുത്പാദകസംഘത്തിലെ അംഗവും റബ്ബര്‍ ട്രെയിനിങ് ഇന്‍സ്റ്റിറ്റ്യൂട്ട് നടത്തുന്ന തേനീച്ചവളര്‍ത്തല്‍ കോഴ്‌സിന്റെ പരിശീലകനുമാണ്.


    റബ്ബര്‍ബോര്‍ഡിന്റെ വിവിധ പദ്ധതികള്‍, സേവനങ്ങള്‍ എന്നിവയെക്കുറിച്ചുള്ള വിവരങ്ങള്‍ ബോര്‍ഡിന്റെ കോട്ടയത്തുളള കേന്ദ്ര ഓഫീസില്‍ പ്രവര്‍ത്തിക്കുന്ന കോള്‍ സെന്ററില്‍ നിന്നു ലഭിക്കും. സെന്ററിന്റെ പ്രവര്‍ത്തനസമയം എല്ലാ പ്രവൃത്തിദിവസങ്ങളിലും രാവിലെ 9.30 മുതല്‍ വൈകുന്നേരം 5.30 വരെയാണ്.
    ND MRL- 391
    ***


    

    
    (Release ID: 1548952) Visitor Counter : 5