      PIB Headquarters

      സമുദ്രജല ശുദ്ധീകരണ പദ്ധതിയ്ക്ക് ലക്ഷദ്വീപില്‍ തറക്കല്ലിട്ടു
      Posted On: 23 OCT 2018 5:20PM by PIB Thiruvananthpuram

      ഓഷ്യന്‍ തെര്‍മല്‍ എനര്‍ജി കണ്‍വേര്‍ഷനിലൂടെ സമുദ്രജലം ശുദ്ധീകരിക്കുന്നതിനുള്ള ലോകത്തെ ആദ്യ പദ്ധതിയ്ക്ക് കേന്ദ്ര ശാസ്ത്ര, സാങ്കേതിക, ഭൗമശാസ്ത്ര, പരിസ്ഥിതി മന്ത്രി ഡോ. ഹര്‍ഷ് വര്‍ദ്ധന്‍ ലക്ഷദ്വീപിലെ കവരത്തിയില്‍ തറക്കല്ലിട്ടു. ലക്ഷദ്വീപ് അഡിമിനിസ്‌ട്രേറ്റര്‍ ശ്രീ ഫറൂഖ് ഖാന്‍, പാര്‍ലമെന്റ് അംഗം ശ്രീ മൊഹമ്മദ് ഫൈസല്‍ പി.പി. എന്നിവര്‍ ചടങ്ങില്‍ പങ്കെടുത്തു. പരിസ്ഥിതിസൗഹൃദ, സ്വയം പര്യാപ്ത സമുദ്രജല ശുദ്ധീകരണ പ്ലാന്റുകള്‍ സ്ഥാപിക്കുന്നതിന്റെ ഭാഗമായാണിത്. കേന്ദ്ര ഭൗമശാസ്ത്ര മന്ത്രാലയത്തിനു കീഴിലുള്ള നാഷണല്‍ ഇന്‍സ്റ്റിറ്റ്യൂട്ട് ഓഫ് ഓഷ്യന്‍ ടെക്‌നോളജി 2005 ലാണ് കവരത്തിയില്‍ ലോ ടെമ്പറേച്ചര്‍ ഡിസലൈനേഷന്‍ പ്ലാന്റ് ആദ്യമായി സ്ഥാപിച്ചത്. തുടര്‍ന്ന് മിനിക്കോയിലും, അഗത്തിയിലും 2011 ല്‍ രണ്ട് പ്ലാന്റുകള്‍ കൂടി സ്ഥാപിച്ചു. ഈ പ്ലാന്റുകളിലൂടെ പ്രതിദിനം 1.5 ലക്ഷം ലിറ്റര്‍ ശുദ്ധജലമാണ് ഉത്പാദിപ്പിക്കുന്നത്. ശുദ്ധജലം ഉത്പാദിപ്പിക്കുന്നതിനു പുറമേ, നീരാവിയില്‍ നിന്നും ഊര്‍ജ്ജോത്പാദനം നടത്തുന്നതിനും ഓഷ്യന്‍ തെര്‍മല്‍ എനര്‍ജി കണ്‍വേര്‍ഷനിലൂടെ സാധിക്കും.
      
      IE/AB/BSN (23.10.18)
    
    
    (Release ID: 1550341) Visitor Counter : 3