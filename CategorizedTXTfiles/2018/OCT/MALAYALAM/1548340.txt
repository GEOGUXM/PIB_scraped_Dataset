      PIB Headquarters

      ലബോറട്ടറി മാലിന്യ സംസ്‌കരണത്തിന് ഒരു സിഎംഎഫ്ആർഐ മാതൃക
      Posted On: 03 OCT 2018 3:56PM by PIB Thiruvananthpuram

      കൊച്ചി: ലബോറട്ടറി മാലിന്യങ്ങളിൽ ഏറ്റവും കൂടുതലായി കാണപ്പെടുന്ന ഉപയോഗശൂന്യമായ ജാറുകളും കുപ്പികളും സംസ്‌കരിക്കുന്നതിന് ഒരു സിഎംഎഫ്ആർഐ മാതൃക. ലാബുകളിൽ ലായനികളും മറ്റും സൂക്ഷിക്കുന്ന വിവിധ ഗ്ലാസ് ഉൽപ്പന്നങ്ങൾ ഉപയോഗ ശേഷം സംസ്‌കരിക്കുന്നതിന് ഗ്ലാസ് ക്രഷിംഗ് യൂണിറ്റ് സ്ഥാപിച്ചിരിക്കുകയാണ് കേന്ദ്ര സമുദ്ര മത്സ്യ ഗവേഷണ സ്ഥാപനം (സിഎംഎഫ്ആർഐ). ഗ്ലാസ് ഉൽപ്പന്നങ്ങൾ പൊടിച്ച് തരികളാക്കി മാറ്റുന്നതാണ് ഇതിന്റെ പ്രവർത്തനം.
      ഗ്ലാസ് പൊടിച്ചു ലഭിക്കുന്ന തരികൾ നിർമാണ പ്രവർത്തനങ്ങൾക്ക് ഉപയോഗിക്കാനുമാകും. ഗ്ലാസ് പൊടിച്ചു ലഭിക്കുന്ന തരികൾ നിർമാണ പ്രവർത്തനങ്ങൾക്ക് ഉപയോഗിക്കാനുമാകും. ലബോറട്ടറി മാലിന്യങ്ങൾ നിർമാർജനം ചെയ്യുകയെന്ന ലക്ഷ്യത്തോടെ സ്വച്ഛഭാരത് അഭിയാൻ പദ്ധതിയുടെ ഭാഗമായാണ് സിഎംഎഫ്ആർഐ പുതിയ സംവിധാനം വികസിപ്പിച്ചത്.
      ഒരു ലിറ്ററിന്റെ ഗ്ലാസ് ജാർ മണലാക്കി മാറ്റുന്നതിന് രണ്ട് സെക്കൻഡ് മതി. ലബോറട്ടറി ജാറുകൾക്ക് പുറമെ, ഉപയോഗശൂന്യമായ ട്യൂബ് ലൈറ്റുകൾ, മറ്റ് ഗ്ലാസ് അവശിഷ്ടങ്ങൾ എന്നിവയും മണലാക്കി മാറ്റാനാകും. യന്ത്രം ഒരു മണിക്കൂർ പ്രവർത്തിപ്പിക്കുന്നതിന് ആറ് യൂണിറ്റ് വൈദ്യുതി ആവശ്യമാണ്. സിഎംഎഫ്ആർഐ മെയിന്റനൻസ് ആൻഡ് എസ്റ്റേറ്റ് സെല്ലിലെ അനൂപ് അഗസ്റ്റിനാണ് യന്ത്രം രൂപകൽപന ചെയ്തത്.
      സംസ്‌കരണ യൂണിറ്റിന്റെ പ്രവർത്തനോദ്ഘാടനം ഡയറക്ടർ ഡോ എ ഗോപാലകൃഷ്ണൻ നിർവഹിച്ചു. ഉപയോഗശൂന്യമായ ജാറുകൾ സംസ്‌കരണത്തിന് വിധേയമാക്കുന്നതിലൂടെ ലബോറട്ടറികൾ കൂടുതൽ പ്രകൃതിസൗഹദമാക്കാനാകുമെന്ന് അദ്ദേഹം പറഞ്ഞു. വൻതോതിൽ ഗ്ലാസ് നിർമിത വസ്തുക്കൾ ലാബുകളിൽ ഉപയോഗിച്ചുവരുന്നുണ്ട്. ഉപയോഗ ശേഷം ഇവ അജൈവ മാലിന്യങ്ങളായി കുമിഞ്ഞുകൂടുകയാണ് പതിവെന്നും അദ്ദേഹം പറഞ്ഞു. ചീഫ് അഡ്മിനിസ്‌ട്രേറ്റീവ് ഓഫീസർ സി മുരളീധരൻ നായർ, ഡോ ശ്യാം എസ് സലീം, ഡോ ഇഎം അബ്ദുസ്സമദ്, ഡോ വി പി വിപിൻകുമാർ,
      ,, എ പദ്മനാഭൻ, ജോസഫ് മാത്യു തുടങ്ങിയവർ സംബന്ധിച്ചു.
      സ്വച്ഛതാഹി സേവ ശുചിത്വവാരാചരണത്തോടനുബന്ധിച്ച് നടപ്പിലാക്കിയ ശുചീകരണം, ബോധവൽക്കരണം എന്നിവയ്ക്ക് പുറമെയാണ് സിഎംഎഫ്ആർഐയുടെ ഗ്ലാസ് ക്രഷിംഗ് യൂണിറ്റ്.
    
    
    (Release ID: 1548340) Visitor Counter : 11