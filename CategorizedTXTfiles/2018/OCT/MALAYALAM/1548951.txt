      PIB Headquarters

      നൂറു ശതമാനം തൊഴില്‍ സാധ്യതയുള്ള പാദരക്ഷാ സാങ്കേതികവിദ്യ പഠിക്കാന്‍ കേരളത്തിലെ വിദ്യാര്‍ത്ഥികള്‍ മുന്നോട്ട് വരണം -സി.എഫ്.ടി.ഐ ഡയറക്ടര്‍
      Posted On: 08 OCT 2018 5:59PM by PIB Thiruvananthpuram


    പാദരക്ഷാ സാങ്കേതിക വിദ്യയില്‍ പരിശീലനം നല്‍കുന്ന കേന്ദ്ര സൂക്ഷ്മ, ചെറുകിട, ഇടത്തരം സംരംഭകത്വ മന്ത്രാലയത്തിന് കീഴിലുള്ള രാജ്യത്തെ ഏറ്റവും മികച്ച സ്ഥാപനങ്ങളിലൊന്നായ ചെന്നൈയിലെ സെന്‍ട്രല്‍ ഫൂട്ട്‌വെയര്‍ ട്രെയിനിംഗ് ഇന്‍സ്റ്റിറ്റ്യൂട്ടിലെ (സി.എഫ്.ടി.ഐ) കോഴ്‌സുകള്‍ നൂറു ശതമാനം തൊഴില്‍സാധ്യത ഉറപ്പുനല്‍കുന്നവയാണെന്ന് ഇന്‍സ്റ്റിറ്റ്യൂട്ട് ഡയറക്ടര്‍ ശ്രീ. കെ. മുരളി അഭിപ്രായപ്പെട്ടു. കേരളത്തില്‍ നിന്നുള്ള വിദ്യാര്‍ത്ഥികള്‍ സി.എഫ്.ടി.ഐ. യുടെ കോഴ്‌സുകള്‍ കൂടുതലായി താല്‍പര്യം കാണിക്കണമെന്ന് അദ്ദേഹം തിരുവനന്തപുരത്ത് വാര്‍ത്താസമ്മേളനത്തില്‍ ആവശ്യപ്പെട്ടു.


    രാജ്യത്തെ പാദരക്ഷാ, അനുബന്ധ വ്യവസായ മേഖലയുടെ വളര്‍ച്ച പ്രോത്സാഹിപ്പിക്കുന്നതിനായി ഏറ്റവും ആധുനിക പരിശീലന സമ്പ്രദായങ്ങളും കോഴ്‌സുകളുമാണ് സ്ഥാപനത്തിന്റെ പ്രത്യേകതയെന്ന് അദ്ദേഹം ചൂണ്ടിക്കാട്ടി. ഇതുവരെ സ്ഥാപനത്തില്‍ നിന്ന് പഠനം പൂര്‍ത്തിയാക്കിയ മുഴുവന്‍ പേര്‍ക്കും വിവിധ കമ്പനികളില്‍ ജോലി ലഭിച്ചതായും പാദരക്ഷാ വ്യവസായ മേഖലയിലെ വര്‍ദ്ധിച്ച മനുഷ്യവിഭവശേഷിയുടെ ആവശ്യകത കണക്കിലെടുത്ത് സമാന്തര കോഴ്‌സുകള്‍ ആരംഭിക്കുന്നതിന്റെ സാധ്യത ഇന്‍സ്റ്റിറ്റ്യൂട്ട് പരിശോധിച്ചുകൊണ്ടിരിക്കുകയാണെന്നും ശ്രീ. കെ. മുരളി അറിയിച്ചു.


    ചെന്നൈ, ഗിണ്ടിയിലെ ജി.എസ്.റ്റി. റോഡില്‍ സ്ഥിതി ചെയ്യുന്ന സ്വയംഭരണ സ്ഥാപനമായ സി.എഫ്.ടി.ഐയില്‍ നിന്ന് ഓരോ വര്‍ഷവും പഠിച്ചിറങ്ങുന്ന 22-25 ഡിസൈനര്‍മാര്‍ക്ക് കേരളത്തില്‍ നിയമനം ലഭിക്കുന്നുണ്ട്. കോഴിക്കോട് സി.എഫ്.ടി.ഐയുടെ എക്‌സ്റ്റന്‍ഷന്‍ സെന്റര്‍ സ്ഥാപിക്കാനും പദ്ധതിയുണ്ടെന്ന് ഡയറക്ടര്‍ വ്യക്തമാക്കി.


    ഏഴ് ദീര്‍ഘകാല കോഴ്‌സുകളും എട്ട് ഹ്രസ്വകാല കോഴ്‌സുകളും ഇന്‍സ്റ്റിറ്റ്യൂട്ട് നടത്തുന്നുണ്ട്. ആഗസ്റ്റ് മുതല്‍ ഒക്ടോബര്‍ വരെയാണ് ഇന്‍സ്റ്റിറ്റ്യൂട്ടിലെ വിവിധ കോഴ്‌സുകളിലേക്ക് പ്രവേശനം നല്‍കുന്നത്. നിലവില്‍ അഡ്വാന്‍സ്ഡ് സര്‍ട്ടിഫിക്കേഷന്‍ ഇന്‍ ഫൂട്ട്‌വെയര്‍ ഡിസൈന്‍ ആന്റ് പ്രൊഡക്റ്റ് ഡെവലപ്‌മെന്റ് (1 വര്‍ഷം), കണ്ടെന്‍സ്ഡ് കോഴ്‌സ് ഇന്‍ ഫൂട്ട്‌വെയര്‍ ഡിസൈന്‍ ആന്റ് പ്രോഡക്ഷന്‍ (6 മാസം) എന്നിവയ്ക്ക് ഈ മാസം 15 വരെ (ഒക്ടോബര്‍ 15) അപേക്ഷിക്കാനവസരമുണ്ട്. കോഴ്‌സുകള്‍ സംബന്ധിച്ച വിശദവിവരങ്ങള്‍ www.cftichennai.in എന്ന വെബ്‌സൈറ്റില്‍ ലഭ്യമാണ്.


    കേരളത്തില്‍നിന്ന് കൂടുതല്‍ വിദ്യാര്‍ത്ഥികള്‍ താല്‍പര്യം പ്രകടിപ്പിക്കുകയാണെങ്കില്‍ നിലവില്‍ പ്രവേശനം പൂര്‍ത്തിയാക്കിയ കോഴ്‌സുകള്‍ക്ക് അധികബാച്ച് അനുവദിക്കുന്നത് പരിഗണിക്കുമെന്നും സി.എഫ്.ടി.ഐ ചെന്നൈ ഡയറക്ടര്‍ അറിയിച്ചു. പട്ടികജാതി/പട്ടികവര്‍ഗ്ഗത്തില്‍പ്പെട്ടവര്‍ക്ക് പൂര്‍ണ്ണമായും ഫീസ് ഇളവ് ലഭ്യമാണെന്നും ശ്രീ. കെ. മുരളി പറഞ്ഞു.


    വാര്‍ത്താ സമ്മേളനത്തില്‍ സി.എഫ്.ടി.ഐ ചെന്നൈ ചീഫ് കോ ഓര്‍ഡിനേറ്റര്‍ ശ്രീ. ജോസഫ് പ്രഭാകറും പങ്കെടുത്തു.


    AM MRL- 390
    ***

    
    
    (Release ID: 1548951) Visitor Counter : 6