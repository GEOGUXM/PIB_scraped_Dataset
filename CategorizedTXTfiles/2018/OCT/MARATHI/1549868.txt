      कृषी मंत्रालय

      शून्य उपासमारीचे लक्ष्य गाठण्यासाठी मोदी सरकार सातत्याने कार्यरत-राधा मोहन सिंह
      
      युवकांना कृषी क्षेत्राकडे आकर्षित करण्यासाठी कृषी विज्ञान केंद्राच्या माध्यमातून ‘आर्य’ प्रकल्प राबवणार

      Posted On: 16 OCT 2018 6:07PM by PIB Mumbai

      नवी दिल्ली, 16 ऑक्टोबर 201 8


      जागतिक अन्न दिवसाच्या निमित्ताने सन 2030 पर्यंत ‘शून्य भूक बळी जग’ हे उद्दिष्ट साध्य करण्यासाठी आम्ही कटिबद्ध आहोत, असे प्रतिपादन केंद्रीय कृषी आणि शेतकरी कल्याण मंत्री राधा मोहन सिंह यांनी आज नवी दिल्लीत केले. जागतिक अन्न दिनानिमित्त आयोजित करण्यात आलेल्या कृषी स्टार्ट अप आणि नवउद्योजकांच्या परिषदेचे उद्‌घाटन राधा मोहन सिंह यांच्या हस्ते आज झाले, त्यावेळी ते बोलत होते.


      शेतकऱ्यांचे उत्पन्न वाढावे यासाठी त्यांना आवश्यक असणाऱ्या कृषी तंत्रज्ञानामध्ये संशोधन करण्याचे कार्य सरकार सातत्याने करत आहे. कृषी उत्पादन आणि अन्न सुरक्षा यासाठी संशोधन सुरू आहे, असेही राधा मोहन सिंह यांनी यावेळी सांगितले. अलिकडच्या ताज्या अंदाजानुसार 2017-18 या वर्षात देशात 284.83 दशलक्ष टन अन्नधान्याचे उत्पादन होईल असा अंदाज आहे. 2013-14 च्या तुलनेत यंदा अन्नधान्याचे उत्पादन 20 दशलक्ष टन जास्त होईल असा अंदाज आहे, अशी माहिती राधा मोहन सिंह यांनी यावेळी दिली.


      ‘कुशल भारत’ योजना भारतभर राबवण्यात येत आहे. यामध्ये कृषी क्षेत्रात 22 लाख कुशल युवकांची आवश्यकता आहे. त्यामुळे कृषी विभाग आणि कृषी विज्ञान केंद्र यांच्यामार्फत युवकांना शेती विषयक कौशल्यांचे प्रशिक्षण देण्यात येत आहे. मोदी सरकार उद्योजकतेला प्रोत्साहन देत आहे. कौशल्य विकसित करून स्टार्टस् अप सुरू करण्यासाठी आवश्यक मदत सरकारच्या वतीने पुरवली जात आहे, असेही राधा मोहन सिंह यांनी सांगितले.


      कृषी क्षेत्राकडे युवावर्गाला आकर्षित करण्यासाठी कृषी विज्ञान केंद्रांमार्फत ‘आर्य’ हा प्रकल्प सुरू करण्यात आला आहे. बी-बियाणांची निर्मिती, रोपांची निर्मिती, अन्न प्रक्रिया, पशु चिकित्सा, कृषी यंत्रसामुग्री, कुक्कुटपालन, मत्स्य उत्पादन, जैविक उत्पादने अशा क्षेत्रात स्टार्टअप साठी अनेक संधी उपलब्ध असल्याचेही कृषीमंत्री राधामोहन सिंह यांनी यावेळी सांगितले.


      N.Sapre /S.Bedekar/P.Kor

    
    
    (Release ID: 1549868) Visitor Counter : 29
    
    
      Read this release in: English