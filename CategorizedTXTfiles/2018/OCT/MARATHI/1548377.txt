      माहिती आणि प्रसारण मंत्रालय

      महाराष्ट्रात राज भवन येथे गांधी जयंती साजरी
      Posted On: 02 OCT 2018 2:59PM by PIB Mumbai


    मुंबई, 2 ऑक्टोबर 201 8


    महात्मा गांधी यांच्या दीडशेव्या जयंतीनिमित्त मुंबईत राजभवन येथे ‘ भावांजली ’ हा भजनांच्या माध्यमातून बापूंना श्रद्धांजली वाहणारा सांकृतिक कार्यक्रम आयोजित करण्यात आला होता.या कार्यक्रमाचे प्रमुख पाहुणे म्हणून राज्यपाल चे विद्यासागर राव उपस्थित होते. तर ज्येष्ठ गांधीवादी विचारवंत न्यायमूर्ती चंद्रशेखर धर्माधिकारी आणि मणीभवनच्या अध्यक्षा डॉ उषा ठक्कर विशेष सन्माननीय अतिथी म्हणून उपस्थित होते. माहिती आणि प्रसारण मंत्रालयाच्या पुणे येथील प्रादेशिक विभागाने हा कार्यक्रम आयोजित केला होता.


    यावेळी गांधीजींच्या आयुष्यावर आधारित छायाचित्रे आणि चित्रपट प्रदर्शन हे यावेळी आयोजित करण्यात आले होते. तसेच त्यांच्या आयुष्यावर राष्ट्रीय चित्रपट संग्रहालयाने बनवलेला चित्रपटही येथे दाखवण्यात आला , राज्यपालांच्या हस्ते या प्रदर्शनाचे उद्‌घाटन झाले.


    यावेळी प्रमुख पाहुणे आणि सन्माननीय अतिथीना माहिती प्रसारण मंत्रालयाच्या पश्चिम विभागाचे महासंचालक आर एन मिश्रा आणि पुणे विभागाचे संचालक संतोष अजमेरा यांच्या हस्ते ‘ गांधी इन चम्पारण ’ आणि “ लॅम्प ऑफ इंडिया ” ही दोन पुस्तके भेट देण्यात आली.


    


    यावेळी बोलतांना राज्यपालांनी आजच्या काळात गांधीजींच्या विचारांचे महत्व अधोरेखित केले. पंतप्रधान नरेंद्र मोदी यांनी चार वर्षांपूर्वी याच दिवशी स्वच्छ भारत आणि मेक इन इंडिया या दोन अभियानांची सुरुवात केली होती. गांधीजींची स्वच्छ भारत आणि स्वयंपूर्ण भारत ही स्वप्ने पूर्ण करण्यासाठीच हे अभियान सुरु केल्याचं राज्यपाल म्हणाले. भारत हा खेड्यांचा देश आहे असं सांगत आपल्याला आपली गावे विकसित करण्याची गरज आहे असही राज्यपाल म्हणाले. ७३ व्या घटनात्मक दुरुस्तीनुसार , गावे स्वयंपूर्ण करण्यावर भर द्यायला हवा असे विद्यासागर राव म्हणाले.


    श्रम आणि मानवी कार्याचा उचित सन्मान होणे गरजेचे आहे , असे मत यावेळी न्यायमूर्ती चंद्रशेखर धर्माधिकारी यांनी व्यक्त केले. जनतेने खादी वापरण्याची शपथ घेऊन हातमाग कामगारांना आर्थिक मदत करावी , असे आवाहन त्यांनी यावेळी केले.


    स्वच्छ भारत अभियानात झाडूचे अतिशय महत्व असून झाडू हा अंत्योदयापासून सर्वोदयापर्यंतच्या प्रवासाचे प्रतीक आहे , असे धर्माधिकारी म्हणाले. राजकीय स्वातंत्र्यापेक्षा गांधीजीना समता आणि स्वराज्य अपेक्षित होते असे सांगत , त्यांनी सर्वाना गांधीजींच्या आदर्शांचे पालन करण्याचे आवाहन केले.


    डॉ. उषा ठक्कर यांनीही यावेळी आपले विचार मांडले. गांधीजीनी नेहमीच वेगळा विचार करण्याचे धैर्य दाखवले असं सांगत त्यांचे विचार आणि कल्पना आजही तितकेच उपयुक्त आहेत असे त्या म्हणाल्या. त्यांच्यासाठी सत्य हे साध्य तर अहिंसा हे साधन होते. गांधीजीच्या विचारांचे आणि वारशाचे महत्व संयुक्त राष्ट्रांनीही मान्य केले असून २ ऑक्टोबर हा दिवस आंतरराष्ट्रीय अहिंसा दिन म्हणून जाहीर केला आहे , असे त्या म्हणाल्या.


    B.Gokhale/R.Aghor/P.Malandkar


    

    
    (Release ID: 1548377) Visitor Counter : 9
    
    
      Read this release in: English