      وزارت خزانہ

      حکومت ہند اور ایشیائی ترقیاتی بینک نے تامل ناڈو میں پانی اور صفائی ستھرائی خدمات کی دستیابی کے لئے 169 ملین ڈالر کے قرضہ جاتی معاہدے پر دستخط کئے
      Posted On: 16 NOV 2018 7:57PM by PIB Delhi


    نئی دہلی، 16 نومبر 2018 ، ایشیائی ترقیاتی بینک (اے ڈی بی) اور حکومت ہند نے آج یہاں ریاست تامل ناڈو کے کم از کم 10 شہروں میں آب و ہوا کے موافق پانی کی سپلائی، سیوریج اور نالیوں کے فروغ کے لئے مالی امداد فراہم کرنے کے مقصد سے 169 ملین ڈالر کے قرضہ جاتی معاہدے پر دستخط کئے۔ کئی قسطوں پر مشتمل 500 ملین ڈالر کے قرض کی یہ پہلی قسط ہے۔


    تامل ناڈو میں اس شہری سرمایہ کاری کے بڑے پروگرام کے لئے لئے جارہے قرضہ جاتی معاہدے پر وزارت خزانہ کے محکمہ اقتصادی امور کے ایڈیشنل سکریٹری (فنڈ بینک و اے ڈی بی) جناب سمیر کمار کھرے نے حکومت ہند کی جانب سے اور اے ڈی بی کے انڈیا ریزیڈنٹ مشن کے کنٹری ڈائرکٹر جناب کے نی چی یو کو یاما نےاے ڈی بی کی جانب سے دستخط کئے۔


    اس موقع پر اظہار خیال کرتے ہوئے جناب کھرے نے کہا کہ ریاست کو ماضی قریب میں مسلسل خشک سالی اور ناقص مانسون کے مسائل کا سامنا رہا ہےجس کا نتیجہ پانی کی شدید قلت اور شہروں میں سیلاب جیسی صورتحال کی شکل میں نکلا ہے۔انہوں نے کہا کہ جدت طرازانہ اور آب و ہوا کے موافق سرمایہ کاری اور گہرے ادارہ جاتی تعاون کے ذریعہ یہ ریاست ان پیچیدہ شہری چیلنجوں سے اے ڈی بی کے تعاون سے نمٹ سکے گی۔


    جناب یوکو یاما نے کہا کہ اے ڈی بی کا یہ پروگرام ریاست کے ویژن تامل ناڈو 2023 میں اپنی نوعیت کا ایک تعاون ہے تاکہ سبھی لوگوں کو پانی اور صفائی ستھرائی کی سہولت فراہم کرائی جاسکے اور اعلی کارکردگی والے صنعتی گلیاروں میں عالمی معیار کے شہروں کو فروغ دیا جاسکے۔


    اگرچہ ہندوستان کی بڑی ریاستوں میں تامل ناڈو سب سے زیادہ شہر کاری والی ریاست ہے تاہم شہری خدمات کی سطح پست ہے۔ ان میں سے آدھے سے زیادہ کنبوں کو ہی پائپ کے ذریعہ سپلائی کئے جانے والا پانی دستیاب ہے، محض 42 فیصد کنبے ہی سیوریج نیٹ ورک میں آتے ہیں اور 43 فیصد سے زیادہ سیویج صفائی (ٹریٹ) کے بغیر ندیوں / نہروں وغیرہ میں براہ راست بہا دیئے جاتے ہیں۔


    اس پروگرام سے 10 شہروں میں سیوریج کلیکشن اور ٹریٹمنٹ اور ڈرینیج نظام کو فروغ دیا جائے گا جو کہ موسم کے موافق ہوں گے۔اس پروگرام کے تحت ملک کا پہلا شمسی توانائی سے چلنے والا سیویج ٹریٹمنٹ پلانٹ بھی لگایا جائے گا۔ اسمارٹ واٹر مینجمنٹ سسٹم سے غیر منفعت بخش پانی سپلائی نظام میں کمی آئے اور اسے مضبوطی کے ساتھ آپریٹ کیا جاسکے گا۔ تقریباً 4 ملین لوگوں کو پائپ کے ذریعہ سپلائی کئے جانے پانی اور سیوریج کنکشن دستیاب ہوں گے اور نالیوں کی حالت بہتر بنے گی۔اس پروگرام سے ادارہ جاری صلاحیت، عوامی بیداری اور شہری گورننس کو تقویت ملے گی۔


    قرض کی اس پہلی قسط کا استعمال چنئی، کوئمبٹور، راجا پلایم ، تھروچیرا پلی، ترونل ویلی اور ویلور میں ہوگا۔ حکومت جاپان کے ذریعہ قائم کئے گئے ایشین کلین انرجی فنڈ سے شمسی توانائی تجرباتی پروجیکٹ کے لئے دو ملین ڈالر کی گرانٹ دی جائے گی۔ صلاحیت سازی کو تعاون دینے کے لئے اس پروگرام کے ساتھ ایک ملین ڈالر کا تکنیکی تعاون گرانٹ بھی اے ڈی بی دستیاب کرائے گا۔


    ۔۔۔۔۔۔۔۔۔۔۔


    م ن۔م م ۔ن ا۔


    ( 16-11-2018 )


    U- 5818

    
    
    (Release ID: 1553029) Visitor Counter : 10