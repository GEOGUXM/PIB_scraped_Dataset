      شمال مشرقی ریاستوں کی ترقی کی وزارت

      شمال مشرقی خطے کی ترقی کے محکمے کے وزیر ڈاکٹر جتیندر سنگھ نے شمال مشرقی ریاستوں سے کہا کہ وہ فنڈ کے استعمال کے عمل میں تیزی لائیں
      Posted On: 27 NOV 2018 7:57PM by PIB Delhi


    شمال مشرقی خطے کی ترقی (آزادانہ چارج) ، وزیراعظم کے دفتر ، عملہ، عوامی شکایات اور پنشن ، جوہری توانائی اور خلا کے مرکزی وزیر مملکت ڈاکٹر جتیندر سنگھ نے شمال مشرقی ریاستوں سے کہا ہے کہ وہ فنڈ کے استعمال کے عمل میں تیزی لائیں، تاکہ مرکز کی جانب سے انہیں جو مالی امداد دی جاتی ہے، وہ انہیں خطے کی ترقی کے لیے زیادہ سے زیادہ حد تک دستیاب کرائی جاسکے۔ انہوں نے کہا کہ وہ ذاتی طور پر شمال مشرق کے سبھی آٹھوں وزرائے اعلیٰ کو خط لکھ کر انہیں اس بات کے لیے آمادہ کرنے کی کوشش کریں گے کہ جو بجٹ انہیں دیا گیا ہے، ان کے استعمال کے عمل میں تیزی لائیں۔


    موجودہ مالی سال کے دوران شمال مشرق میں مرکزی بجٹ کے اب تک کے صرفے کی صورتحال کا جائزہ لینے کے لیے شمال مشرقی خطے کی ترقی کی وزارت (ڈی او این ای آر) اور شمال مشرقی کونسل (این ای سی) کے سینئر افسروں کی ایک میٹنگ کی صدارت کرتے ہوئے ڈاکٹر جتیندر سنگھ نے متوقع رفتار سے اور متوقع پیمانے پر فنڈ کے استعمال نہ ہونے پر گہری تشویش کا اظہار کیا۔ انہوں نے کہا کہ وزیراعظم جناب نریندر مودی کی زیرقیادت حکومت ترجیحات میں شمال مشرق کو بہت اوپر رکھتی ہے اور وزیراعظم بذات خود اس خطے کی ترقیاتی سرگرمیوں میں گہری دلچسپی رکھتے ہیں، لیکن کچھ ریاستوں کی جانب سے ہونے والی تاخیر کے سبب لوگ ان کے لیے دستیاب کرائی گئی سہولتوں کے زیادہ سے زیادہ استعمال سے محروم رہ جاتے ہیں۔


    ڈاکٹر جتیندر سنگھ نے اس وقت کو یاد کیا جب 2014 میں جب موجودہ مرکزی حکومت نے زمام اقتدار سنبھالا تھا، تب شمال مشرقی ریاستوں کے لیے مختص کیے گئے مرکزی فنڈ زکا بہت کم استعمال ہونے کی شکایات تھیں، تاہم انہوں نے کہاکہ گزشتہ چار برسوں میں شمال مشرقی خطے کی ترقی کی وزارت نے کئی طریقہ کار میں ترمیم کی ہے، جس کا نتیجہ یہ نکلا ہے کہ فنڈنگ کے ساتھ ساتھ جوابدہی بھی کئی گنا بڑھ گئی ہے۔ اس سے اس خطے میں قابل دید اور انقلابی تیز تر ترقی کی راہ ہموار ہوئی ہے، جس کی ہر کوئی ستائش کررہا ہے۔


    ڈاکٹر جتیندر سنگھ نے زور دیا کہ ان کی خواہش ہے کہ ریاستیں حکومتیں انہیں دستیاب کرائے گئے فنڈ کا سو فیصد استعمال کریں، تاکہ آئندہ بجٹ میں ان کے لیے مزید رقم مختص کرنے کا منصوبہ بنایا جاسکے۔انہوں نے ریاستی حکومتوں سے اپیل کی کہ وہ خاص طور پر یوٹیلائزیشن سرٹیفیکٹس(یوسی) تیزی کے ساتھ جمع کرنے پر توجہ دیں اور تحویل آراضی کے سلسلے میں ہونے والی تاخیر سے احتراز کریں۔


    میٹنگ میں یہ فیصلہ بھی کیا گیا کہ آنے والے مہینوں میں شمال مشرق کی وزارت اور شمال مشرقی کونسل سبھی آٹھوں ریاستوں کے لیے ایک ہائی ٹیک ڈیجیٹل کاری پروگرام تیار کریں گے۔ اس کے علاوہ مہاتما گاندھی کے 150ویں یوم پیدائش کی مناسبت سے جو یادگاری پروگرام منائے جارہے ہیں، ویسے پروگرام شمال مشرق میں بھی کیے جائیں۔


    شمال مشرقی خطے کی ترقی کے سکریٹری جناب نوین ورما، این ای سی کے سکریٹری جناب رام موئیوا اور دیگر سینئر افسران میٹنگ میں موجود تھے۔


    ۔۔۔۔۔۔۔۔۔۔۔


    م ن۔ م م ۔ ت ع۔


    U- 5951

    
    
    (Release ID: 1554069) Visitor Counter : 6