      صدر جمہوریہ کا سکریٹریٹ

      ملبورن یونیورسٹی میں ‘‘آسٹریلیا اور ہندوستان نالج پارٹنرز کے طورپر’’کے موضوع پر صدر جمہوریہ ہند کا لکچر: سائنس – ٹیکنالوجی اور اختراع سے متعلق تعلقات میں توسیع کی اپیل
      Posted On: 24 NOV 2018 6:30PM by PIB Delhi


    نئی دہلی، 24 / نومبر صدر جمہوریہ ہند جناب رام ناتھ کووند آسٹریلیا کے اپنے دورے کے تیسرے روز آج (23 نومبر 2018 کو) ملبورن پہنچے۔ انھوں نے ملبورن یونیورسٹی میں طلبا اور اکیڈمک برادری کے ارکان سے خطاب کیا۔ ان کے خطاب کا موضوع تھا ‘‘آسٹریلیا اور ہندوستان نالج پارٹنرز کے طور پر’’۔


    اس موقع پر خطاب کرتے ہوئے صدر جمہوریہ نے کہا کہ ہندوستان اور آسٹریلیا کی نالج پارٹنرز شپ دو ستونوں پر قائم ہے: تعلیمی تعاون اور سائنسی شراکت۔ صدر جمہوریہ نے کہا کہ ہندوستانی طلبا کے لیے اعلیٰ تعلیم کے واسطے آسٹریلیا دوسرا سب سے پسندیدہ مقام ہے۔ آج آسٹریلیا کے مختلف حصوں میں تقریبا 85 ہزار ہندوستانی طلبا موجود ہیں۔ انھوں نے کہا کہ آسٹریلیا کی حکومت کے ذریعے شروع کی گئی ‘‘ہندوستان اقتصادی اسٹریٹجی’’ میں آسٹریلیا کے لیے اولین شعبے کے طور پر ‘‘تعلیم’’ کو منتخب کیا گیا ہے۔ انھوں نے یہ بھی کہا کہ آسٹریلیا ہندوستان کے پانچ سر فہرست ریسرچ پارٹنر ملکوں میں شامل ہے۔ آسٹریلیا انڈیا اسٹریٹجک ریسرچ فنڈ کسی بھی ایک ملک کے ساتھ تحقیقی شراکت داری میں آسٹریلیا کے ذریعے کی جانے والی سب سے بڑی سرمایہ کاری ہے۔ صدر جمہوریہ ہند کے دورے کے موقع پر دونوں ملکوں نے اس فنڈ میں 10-10 ملین آسٹریلیائی ڈالر دینے کی نئی عہد بندی کا اعلان کیا ہے۔


    اس سے قبل صدر جمہوریہ نے ملبورن میں اپنی مصروفیات کی شروعات گورنمنٹ ہاؤس کے دورے سے کی، جہاں وکٹوریا کی گورنر محترمہ لنڈا ڈیساؤ نے ان کا استقبال کیا۔ گورنر نے صدر جمہوریہ ہند کے اعزاز میں ایک ظہرانے کا بھی اہتمام کیا۔ اس موقع پر خطاب کرتے ہوئے صدر جمہوریہ نے ہندوستان کے ساتھ تجارت اور کاروبار پر زور دینے کے لیے وکٹوریا حکومت کی ستائش کی۔ انھوں نے ہند نژاد لوگوں اور ہندوستانی برادری کا خیر مقدم کرنے کے لیے ملبورن اور وکٹوریا کی ستائش کی۔ انھوں نے کہا کہ یہ فخر کی بات ہے کہ ہند نژاد لوگ وکٹوریا کی معیشت میں مضبوطی کے ساتھ تعاون کر رہے ہیں۔


    اس کے بعد آسٹریلیا میں حزب اختلاف کے لیڈر اور لیبر پارٹی کے لیڈر جناب بل شورٹن نے صدر کووند سے ملاقات کی۔ صدر جمہوریہ نے ہندوستان کے ساتھ اچھے تعلقات کے لیے آسٹریلیا میں دو پارٹیوں کی حمایت کے لیے جناب شورٹن کا شکریہ ادا کیا اور جناب شورٹن نے اس کے جواب میں آسٹریلیا کے لیے ہندوستان کو ایک ترجیح بتایا۔دونوں لیڈروں نے ہندوستان کے قابل تجدید توانائی کے پروگرام کی ترقی اور بین الاقوامی شمسی اتحاد قائم کرنے میں ہندوستان کی پہل کے بارے میں بھی بات چیت کی۔


    یہ تجویز بھی پیش کی گئی تھی کہ صدر جمہوریہ ہند ملبورن کرکٹ گراؤنڈ کا دورہ کریں اور وہاں پر ٹی ٹوئنٹی میچ کھیلنے والی ہندوستانی اور آسٹریلیائی کرکٹ ٹیموں سے بھی ملاقات کریں اور چند منٹ کھیل بھی دیکھیں لیکن موسم کی وجہ سے اس پروگرام کو رد کردیا گیا۔


    کل (24 نومبر 2018 )کی صبح کو صدر جمہوریہ آسٹریلیا سے وطن واپسی کے لیے پرواز کریں گے۔


    ۔ ۔ ۔ ۔ ۔ ۔ ۔ ۔ ۔ ۔


    ( م ن ۔ ا گ ۔ را ۔ 24 - 11 - 2018 )


    U. No. 5906

    
    
    (Release ID: 1553712) Visitor Counter : 10