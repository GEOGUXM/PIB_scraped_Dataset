      امور داخلہ کی وزارت

      این ڈی ایم اے کے ذریعے بنگلورو ہوائی اڈے پر سی بی آر این ایمرجنسی سے متعلق تربیتی پروگرام کا انعقاد
      Posted On: 12 NOV 2018 4:44PM by PIB Delhi


    نئی دلّی، 12 /نومبر ۔ قومی آفات بندوبست اتھارٹی (این ڈی ایم اے) بنگلورو میں کمپیگوڈا بین الاقوامی ہوائی اڈے پر ایک بنیادی تربیتی پروگرام کا انعقاد کررہی ہے۔ آج شروع ہوئے اس چھ روزہ تربیتی پروگرام کا مقصد ہوائی اڈوں پر سی بی آر این ایمرجنسی کی صورت میں اس کے تدارک کے لئے ایئرپورٹ ایمرجنسی ہینڈلرس (اے ای ایچ) یعنی ہوائی اڈوں پر ہنگامی صورت حال سے نمٹنے والے عملے کی تیاریوں میں اضافہ کرنا ہے۔ سی بی آر این ایمرجنسی کا تعلق کیمیاوی، حیاتیاتی، ریڈیولوجیکل اور نیوکلیائی مادوں سے پیدا ہونے والے خطرات سے ہے۔


    اس تربیتی پروگرام کا انعقاد ایئرپورٹ اتھارٹی آف انڈیا (اے اے آئی)، انسٹی ٹیوٹ آف نیوکلیئر میڈیسن اینڈ الائیڈ سائنسز (آئی این ایم اے ایس) اور نیشنل ڈیزاسٹر رسپانس فورس (این ڈی آر ایف) کے اشتراک سے کیا جارہا ہے۔


    سی بی آر این سے متعلق ہنگامی صورت حال سے نمٹنے کے لئے خصوصی ہنرمندیوں اور کوششوں کی ضرورت ہوتی ہے۔ واقعہ یہ ہے کہ سی بی آر این سے متعلق کوئی معمولی واقعہ بھی ہوائی اڈے پر موجود لوگوں کے درمیان خوف و دہشت پیدا کرسکتا ہے۔ کسی بھی سی بی آ راین ایمرجنسی کی صورت میں اے ای ایچ کی صلاحیتوں میں اضافہ کرکے یہ تربیتی پروگرام ہوائی اڈوں پر سی بی آر این سیفٹی کی صورت حال کو بہتر بنائے گا۔


    یہ پروگرام لیکچرس کے ساتھ ساتھ فیلڈ ٹریننگ پر بھی مشتمل ہے، جس میں پرسنل پروٹیکٹیو ایکوئپمنٹ (پی پی ای) سمیت ڈیٹیکشن اور ڈی کنٹی منیشن یعنی ہنگامی صورت حال کا ادراک اور زہرناکی کو بے اثر کرنا، شامل ہے۔ سی بی آر این ایمرجنسی کی صورت حال سے نمٹنے کے لئے اے ای ایچ کو لیس کرنے کے ساتھ ساتھ یہ تربیتی پروگرام انھیں اس لائق بنائے گا کہ وہ ہنگامی صورت حال میں طبی ابتدائی امداد اور ابتدائی نفسیاتی – سماجی سپورٹ فراہم کرسکیں۔


    محکمہ جوہری توانائی (ڈی اے ای)، آئی این ایم اے ایس، نیشنل سینٹر فار ڈیزز کنٹرول (این سی ڈی سی)، نیشنل انسٹی ٹیوٹ آف مینٹل ہیلتھ اینڈ نیورو سائنسز (این آئی ایم ایچ اے این ایس) اور بھابھا ایٹامک ریسرچ سینٹر (بی اے آر سی) جیسے متعلقہ محکموں کے ماہرین شرکاء کو تربیت دیں گے۔


    ہوائی اڈے کے آپریشن اور مینٹی نینس کے لئے ذمہ دار متعدد ایجنسیوں کی نمائندگی کرنے والے مجموعی طور پر 50 شرکاء کو سی بی آر این ایمرجنسیز کے مختلف پہلوؤں کے بارے میں ٹریننگ دی جائے گی۔ اس کے علاوہ آدھے دن پر مشتمل ایک پروگرام کے توسط سے دیگر 150 ورکنگ لیول اسٹاف کو اس موضوع کے تئیں حساس بنایا جائے گا۔


    ملک بھر میں ہوائی اڈوں پر منعقد کئے جارہے ایسے پروگراموں کی یہ دسویں کڑی ہے، جس کا مقصد اے ای ایچ کو اس لائق بنانا ہے کہ وہ اختصاص یافتہ تدارکی ٹیموں کے پہنچنے سے پہلے اس طرح کی ہنگامی صورت حال میں مناسب طریقے پر کام کرسکیں۔ اب تک چنئی، کولکاتہ، ممبئی، وارانسی، پٹنہ، احمدآباد، حیدرآباد، چنڈی گڑھ اور رائے پور میں ایک ایک یعنی کل نو بیچوں کو تربیت دی جاچکی ہے۔


    ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔


    ( م ن ۔ م م۔ م ر)


    U- 5728

    
    
    (Release ID: 1552480) Visitor Counter : 10