      امور داخلہ کی وزارت

      مرکزی وزیر داخلہ نے ہماچل پردیش کے لئے ہنگامی اقدامات میں مدد کے نظام (ای آر ایس ایس) کا آغاز کیا
      Posted On: 28 NOV 2018 6:12PM by PIB Delhi


    نئی دہلی،28؍نومبر،مرکزی وزیر داخلہ جناب راج ناتھ سنگھ نے آج منڈی میں ہماچل پردیش کے لئے ہنگامی اقدامات میں مدد کے نظام (ای آر ایس ایس) کا آغاز کیا۔ ہماچل پردیش ای آر ایس ایس کے تحت پورے بھارت میں واحد ایمرجنسی نمبر ’’112‘‘ جاری کرنے والی پہلی ریاست ہے۔


    اجتماع سے خطاب کرتے ہوئے جناب راج ناتھ سنگھ نے ای آر ایس ایس پروجیکٹ کے تحت واحد ایمرجنسی نمبر 112 شروع کرنے والی پہلی ریاست بننے پر وزیراعلیٰ جناب جے رام ٹھاکر کی قیادت والی ہماچل پردیش حکومت کے اقدامات کی ستائش کی۔ انہوں نے ہماچل پردیش کے شہریوں سے اپیل کی کہ وہ گوگل اور ایپل ایپ اسٹور میں دستیاب 112-انڈیا موبائل ایپ کو ڈاؤن لوڈ کریں۔ ای آر ایس ایس پروجیکٹ کو شروع کرنے میں ہماچل پردیش کی کامیابی کا حوالہ دیتے ہوئے انہوں نے دوسری ریاستوں اور مرکز کے زیر انتظام علاقوں سے درخواست کی کہ وہ بھی ای آر ایس ایس پروجیکٹ کو شروع کرنے کے لئے کوششیں کریں۔


    اس موقع پر تقریر کرتے ہوئے جناب جے رام ٹھاکر نے 112 کا واحد ایمرجنسی نمبر ، 112-انڈیا موبائل ایپ اور ای آر ایس ایس ویب سائٹ کا افتتاح کرنے اور پروجیکٹ کے لئے 4.71 کروڑ روپے کی مالی امداد فراہم کرنے کے لئے مرکزی وزیر داخلہ کا شکریہ ادا کیا۔ انہوں نے ہماچل پردیش ریاست کے لئے مخصوص این ڈی آر ایف بٹالین کو منظوری دینے ،ایم پی ایف اسکیم کے تحت ریاستی پولیس کی جدید کاری کے لئے 4.2 کروڑ روپے کی امداد دینے اور چمبا ضلع اور لاہول اسپتی ضلع میں ایس پی اوز کی ماہانہ تنخواہ 4 ہزار روپے سے بڑھاکر 6 ہزار روپے کرنے پر بھی مرکزی وزیر داخلہ کا شکریہ ادا کیا۔


    یہ تقریب واحد ایمرجنسی نمبر 112 کے آغاز کے لئے منعقد کی گئی تھی جس کے تحت پولیس ، آگ بجھانے والی گاڑی ، صحت اور دیگر ہیلپ لائن کو ریاست میں ایمرجنسی رسپانس سینٹر کے ذریعے منسلک کیا جائے گا۔ اس سروس کے شروع ہونے سے شہریوں کو الگ الگ ہیلپ لائن نمبر یاد رکھنے کی ضرورت نہیں ہوگی۔


    اس پروجیکٹ کے تحت شملہ میں ایک ایمرجنسی رسپانس سینٹر (ای آر سی) قائم کیا گیا ہے جس کے ساتھ 12 ضلع کمانڈ سینٹر (ڈی سی سی) قائم کئے گئے ہیں جن سے پوری ریاست کا احاطہ کیا گیا ہے۔ ای آر سی کو پولیس (100) ، فائربریگیڈ (101) ، صحت (108) اور خواتین کی ہیلپ لائن (1090) کو مربوط کردیا گیا ہے تاکہ ایک ہی ایمرجنسی نمبر 112 کے ذریعے ہنگامی خدمات فراہم کی جاسکیں۔ اس سروس میں 112-انڈیا موبائل ایپ بھی شامل ہے جس میں اسمارٹ فون کے پینک بٹن کے ساتھ ساتھ فوری امداد حاصل کرنے میں شہریوں کی آسانی کے لئے ای آر ایس ایس ریاستی ویب سائٹ کو بھی مربوط کیا گیا ہے۔ ہنگامی اقدامات کو مزید مؤثر بنانے کے لئے ای آر سی کو ٹیلی مواصلات کی خدمات فراہم کرنے والوں کے ذریعے لوکیش پر مبنی خدمات سے بھی مربوط کیا گیا ہے۔


    خواتین کے تحفظ کو یقینی بنانے کے لئے 112- انڈیا موبائل ایپ میں ایک شاؤٹ فیچر بھی متعارف کرایا گیا ہے جس میں ای آر سی سے فوری امداد حاصل کرنے کے علاوہ علاقے کے رجسٹرڈ رضاکاروں سے بھی فوری امداد حاصل کی جاسکتی ہے۔ شاؤٹ فیچر خاص طور پر خواتین کے لئے دستیاب ہے۔


    112 انڈیا موبائل ایپ بعد میں تمام ریاستوں اور مرکز کے زیر انتظام علاقوں میں شروع کی جائے گی تاکہ پورے ملک میں لوگوں کومتحدہ ایمرجنسی خدمات کے حصول میں مدد مل سکے۔ مرکزی حکومت نے پورے ملک میں ای آر ایس ایس پروجیکٹ کو نافذ کرنے کے لئے نربھیا فنڈ کے تحت 321.69 کروڑ روپے مختص کئے ہیں۔


    ۔۔۔۔۔۔۔۔۔۔۔


    ۰۰۰۰۰۰۰۰


    (م ن-وا- ق ر)


    U- 5965

    
    
    (Release ID: 1554138) Visitor Counter : 4