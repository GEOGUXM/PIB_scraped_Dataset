      وزارت آیوش

      ملک بھر میں 5 نومبر کو یوم آیوروید منایا جائے گا
      Posted On: 03 NOV 2018 6:05PM by PIB Delhi


    نئی دہلی، 03 / اکتوبر وزارت آیوش ہر سال دھن ونتری جینتی (دھن تیرس) کے موقع پر یوم آیوروید مناتی ہے۔ اس سال 5 نومبر 2018 کو یوم آیوروید منایا جائے گا۔ اس موقع پر وزارت نیتی آیوگ کے تعاون سے 4 اور 5 نومبر 2018 کو امبیڈکر انٹرنیشنل سینٹر جن پتھ نئی دلّی میں ‘‘آیوروید میں صنعت کاری اور کاروبار کی ترقی کے ایک قومی سیمینار’’ کا انعقاد کر رہی ہے۔ جس کا مقصد اس شعبے میں کاروبار کے مواقع کے بارے میں صنعت کاروں اور آیوروید سے تعلق رکھنے والے لوگوں کی حوصلہ افزائی ہے۔


    یہ سیمینار سال 2022 تک بازار میں آیوروید کی حصے داری میں تین گنا اضافہ کرنے کے لیے وزارت کے ذریعے لیے گئے چیلنج کے بعد کا اقدام ہے۔ توقع ہے کہ اس سیمینار سے کاروبار کے مواقع کے بارے میں متعلقہ افراد میں بیداری پیدا ہوگی، اس شعبے میں کاروبار کی ترقی کے لیے جدید ٹیکنالوجی اور جدید ایجادات کے استعمال کے لیے نوجوان صنعت کاروں کی حوصلہ افزائی اور عالمی سطح پر موجود مواقع سے واقفیت ہوگی۔ اس سلسلے میں مارکٹنگ، مالیاتی انتظام، اختراع، ٹیلی میڈیسن کے ماہرین، پالیسی سازوں، آیوروید، فارماسیوٹیکلز اور اسپتال کی صنعت کے اسٹارٹ اپ کے ماہرین اور تجربے کار صنعت کار اس کانفرنس میں شرکاء کے ساتھ اپنے تجربات شیئر کریں گے۔ توقع ہے کہ اس سیمینار میں ہونے والے غور وخوض سے آیوروید کے شعبے میں کاروبار کی ترقی کے مختلف امکانات کے بارے میں نوجوان صنعت کاروں کو اس بات کی تعلیم دی جائے گی کہ ٹیکنالوجی اور آیوروید کے شعبے میں کاروبار کے فروغ کے لیے حکومت کے ذریعے فراہم کرائی جانے والی کاروبار میں آسانی کا استعمال کیسے کریں۔ وزارت آیوش کو توقع ہے کہ وہ وزیر اعظم کے ان الفاظ کو عملی جامہ پہناسکے گی کہ ‘‘جو نوجوان صنعت کار اسٹارٹ اپ شروع کرنے کا منصوبہ بنا رہے ہیں انھیں مجموعی صحت دیکھ ریکھ میں بہت سے مواقع ملیں گے’’۔ ہم نے گذشتہ 30 برسوں میں آئی ٹی انقلاب دیکھا ہے اب آیوروید کے ساتھ صحت سے متعلق انقلاب کا وقت آیا ہے۔


    تیسرے یوم آیوروید کی خصوصی تقریب میں ملک بھر سے تقریبا 800 شرکاء کے شرکت کرنے کی توقع ہے۔ اس روز ‘‘نیشنل دھن ونتری آیوروید ایوارڈ’’ جس میں ایک توصیف نامہ، ٹرافی (دھن ونتری کا مجسمہ) اور پانچ لاکھ روپئے کا نقد انعام شامل ہے،ممتاز ویدوں کو دیا جائے گا۔ وزارت آیوش نے سال 2018 کے لیےمؤقر نیشنل دھن ونتری آیوروید ایوارڈ کے لیے تین ممتاز آیوروید ماہرین کا انتخاب کیا ہے جن میں وید شیو کمار مشرا، وید مادھو سنگھ بھگیل اور وید اِتوژی بھاؤداسن نمبودری شامل ہیں۔ اس موقع پر آل انڈیا انسٹی ٹیوٹ آف آیوروید( اے آئی آئی اے) نئی دلّی کے ذریعے منعقدہ قومی سطح کی آیوروید کوئز میں جیتنے والوں کو بھی اعزاز بخشا جائے گا۔


    اس تیسرے یوم آیوروید کے موقع پر آیوش ہیلتھ مینجمنٹ انفارمیشن سسٹم (اے-ایچ ایم آئی ایس)، جو کہ آیوش طریقہ علاج کے لیے الیکٹرانک ہیلتھ ریکارڈ (ای ایچ آر) کے واسطے ایک مخصوص سافٹ ویئر ایپلی کیشن ہے، کا آغاز کیا جائے گا۔ ملک کے مختلف حصوں میں 5 نومبر 2018 کو پہلے مرحلے میں 15 آیوش یونٹوں میں شروع کئے جانے والے اے- ایچ ایم آئی ایس سے توقع ہے کہ اس سے آیوروید ، یوگا، یونانی، سدھا اور ہومیوپیتھی کے موجودہ طریقوں میں جدید آئی ٹی سولیوشنز کے شامل ہوجانے سے ایک انقلاب برپا ہوگا۔


    تمام ریاستی حکومتیں ، ریاستی آیوش ڈائریکٹوریٹ، تمام آیوروید کالج ، تعلیمی ادارے ، آیوش / ہیلتھ یونیورسٹیز، آیوروید پریکٹشنرز کی انجمنیں، آیوروید ڈرگ انڈسٹریز اور ہندوستان اور بیرونی ممالک میں آیوروید کے تمام حامی / خیرخواہان 5 نومبر 2018 کو تیسرا یوم آیوروید منائیں گے اور یوم آیوروید کی تقریب کے ایک حصے کے طور پر ‘‘عوامی صحت کے لیے آیوروید’’ کے موضوع پر پبلک لیکچرز / سیمیناروں / نمائش / ریڈیو مذاکرات وغیرہ کا انعقاد کریں گے۔


    ۔ ۔ ۔ ۔ ۔ ۔ ۔ ۔ ۔ ۔


    ( م ن ۔ ا گ ۔ را ۔ 03 - 11 - 2018 )


    U. No. 5629

    
    
    (Release ID: 1551816) Visitor Counter : 8