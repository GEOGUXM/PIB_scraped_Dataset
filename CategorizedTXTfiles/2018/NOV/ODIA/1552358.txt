      କ୍ୟାବିନେଟ

      ସରକାରୀ ଘରୋଇ ଭାଗୀଦାରୀରେ ଅହମ୍ମଦାବାଦ, ଜୟପୁର, ଲକ୍ଷ୍ନୌ, ଗୌହାଟୀ, ତିରୁଅନନ୍ତପୁରମ, ମାଙ୍ଗାଲୁରୁ ବିମାନ ବନ୍ଦର ଲିଜ ଦେବା ପ୍ରସ୍ତାବକୁ କ୍ୟାବିନେଟ ଅନୁମୋଦନ
      Posted On: 08 NOV 2018 8:31PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ କେନ୍ଦ୍ର କ୍ୟାବିନେଟ ନିମ୍ନଲିଖିତ ପ୍ରସ୍ତାବଗୁଡ଼ିକୁ ଅନୁମୋଦନ କରିଛନ୍ତି :


    1 . ସରକାରୀ ଘରୋଇ ଭାଗୀଦାରୀ ମୂଲ୍ୟାଙ୍କନ ସମିତି (ପିପିପିଏସି) ମାଧ୍ୟମରେ ସରକାରୀ ଘରୋଇ ଭାଗୀଦାରୀ (ପିପିପି) ବ୍ୟବସ୍ଥା ଅଧୀନରେ ଭାରତୀୟ ବିମାନ ଚଳାଚଳ ପ୍ରାଧିକରଣ ପରିଚାଳନା , ପ୍ରବନ୍ଧନ ଏବଂ ବିକାଶ ଲାଗି ୬ଟି ବିମାନ ବନ୍ଦର - ଅହମ୍ମଦାବାଦ , ଜୟପୁର , ଲକ୍ଷ୍ନୌ , ଗୌହାଟୀ , ତିରୁଅନନ୍ତପୁରମ ଏବଂ ମାଙ୍ଗାଲୁରୁକୁ ଲିଜରେ ଦେବା ଲାଗି ନୀତିଗତ ମଞ୍ଜୁରି ।


    2 . ପିପିପିଏସିର କାର୍ଯ୍ୟକ୍ଷେତ୍ର ଠାରୁ ବାହାରେ କୌଣସି ପ୍ରସଙ୍ଗ ଉପରେ ନିଷ୍ପତ୍ତି ନେବା ଲାଗି ନୀତି ଆୟୋଗଙ୍କ ମୁଖ୍ୟ କାର୍ଯ୍ୟନିର୍ବାହୀ ଅଧିକାରୀ (ସିଇଓ)ଙ୍କ ନେତୃତ୍ୱରେ ବେସାମରିକ ବିମାନ ଚଳାଚଳ ମନ୍ତ୍ରଣାଳୟର ସଚିବ , ଆର୍ଥିକ ବ୍ୟାପାର ବିଭାଗର ସଚିବ ଏବଂ ବ୍ୟୟ ବିଭାଗର ସଚିବମାନଙ୍କୁ ସାମିଲ କରାଯାଇ କ୍ଷମତାସମ୍ପନ୍ନ ଗୋଷ୍ଠୀର ଗଠନ କରିବା ।


    ଲାଭ :


    1 . ମୌଳିକ ଭିତ୍ତିଭୂମି ପ୍ରକଳ୍ପରେ ପିପିପି ଦ୍ୱାରା ସରକାରୀ କ୍ଷେତ୍ରରେ ଆବଶ୍ୟକ ନିବେଶ ସଂଗ୍ରହ କରିବା ବ୍ୟତୀତ ସେବା ଯୋଗାଣ , ବିଶେଷଜ୍ଞତା , ଉଦ୍ୟମିତା ଏବଂ ବ୍ୟବସାୟିକ କୌଶଳରେ ଦକ୍ଷତା ଆସିଥାଏ ।


    2 . ହାଇଦ୍ରାବାଦ ଏବଂ ବେଙ୍ଗାଲୁରୁରେ ଗ୍ରୀନ ଫିଲ୍ଡ ବିମାନ ବନ୍ଦରର ବିକାଶ ପାଇଁ ପିପିପି ମଡେଲ ଦ୍ୱାରା ମୌଳିକ ଭିତ୍ତିଭୂମି ପ୍ରକଳ୍ପରେ ବିମାନ ବନ୍ଦରଗୁଡ଼ିକରେ ବିଶ୍ୱସ୍ତରୀୟ ମୌଳିକ ଭିତ୍ତିଭୂମି ବ୍ୟବସ୍ଥା କରିବା , ବିମାନ ବନ୍ଦରକୁ ଆସୁଥିବା ଯାତ୍ରୀମାନଙ୍କୁ ଉତ୍ତମ ଏବଂ ସମୟବଦ୍ଧ ସେବା ଯୋଗାଣ ଏବଂ ବିନା କୌଣସି ନିବେଶରେ ଭାରତୀୟ ବିମାନ ଚଳାଚଳ ପ୍ରାଧିକରଣର ରାଜସ୍ୱ ସଂଗ୍ରହକୁ ବଢ଼ାଇବାରେ ସହାୟତା ମିଳିଛି । ବର୍ତ୍ତମାନ ପିପିପି ମଡେଲ ଅଧୀନରେ ପରିଚାଳିତ ବିମାନ ବନ୍ଦରଗୁଡ଼ିକ ମଧ୍ୟରେ ଦିଲ୍ଲୀ , ମୁମ୍ବାଇ , ବେଙ୍ଗାଲୁରୁ , ହାଇଦ୍ରାବାଦ ଏବଂ କୋଚି ସାମିଲ ଅଛନ୍ତି ।


    3 . ଭାରତରେ ପିପିପି-ଭିତ୍ତିକ ବିମାନ ବନ୍ଦରଗୁଡ଼ିକ ନିଜ ନିଜର ବିମାନ ବନ୍ଦର ସେବା ଗୁଣବତ୍ତା ଆଧାରରେ ବିମାନ ବନ୍ଦର ଆନ୍ତର୍ଜାତୀକ ପରିଷଦ (ଏସିଆଇ) ଦ୍ୱାରା ବିଭିନ୍ନ ଶ୍ରେଣୀରେ ଶୀର୍ଷ 5ଟି ବିମାନ ବନ୍ଦରର ମାନ୍ୟତା ହାସଲ କରିଛନ୍ତି ।


    4 . ଏହି ପିପିପି ଅଭିଜ୍ଞତା ବିଶ୍ୱସ୍ତରର ବିମାନ ବନ୍ଦର ସୃଷ୍ଟି କରିବାରେ ସହାୟକ ହୋଇଛି । ଏହା ଦେଶର ଅନ୍ୟ ଭାଗରେ ବିମାନ ବନ୍ଦରର ବିକାଶ ଏବଂ ବିମାନ ଦିଗ ନିର୍ଣ୍ଣୟର ମୌଳିକ ଭିତ୍ତିଭୂମି ଉପରେ ଗୁରୁତ୍ୱାରୋପ କରି ରାଜସ୍ୱ ବୃଦ୍ଧି କରିବାରେ ଭାରତୀୟ ବିମାନ ଚଳାଚଳ ପ୍ରାଧିକରଣକୁ ସହାୟତା ମଧ୍ୟ କରିଛି ।


    **********

    
    
    (Release ID: 1552358) Visitor Counter : 12