      ରାଷ୍ଟ୍ରପତିଙ୍କ ସଚିବାଳୟ

      ଜୈବପ୍ରଯୁକ୍ତି ବିଭାଗ ଏବଂ ୱେଲକମ୍‌ ଟ୍ରଷ୍ଟ ମଧ୍ୟରେ ସହଭାଗୀତାର 10 ବର୍ଷ ପୂର୍ତ୍ତି ଅବସରରେ ରାଷ୍ଟ୍ରପତିଙ୍କ ଉଦ୍‌ବୋଧନ
      Posted On: 12 NOV 2018 3:38PM by PIB Bhubaneshwar


    ଭାରତ ସରକାରଙ୍କ ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟ ଅଧୀନସ୍ଥ ଜୈବପ୍ରଯୁକ୍ତି ବିଭାଗ ଏବଂ ୱେଲକମ୍‌ ଟ୍ରଷ୍ଟ ମଧ୍ୟରେ ସହଭାଗୀତାର 10ବର୍ଷ ପୂର୍ତ୍ତି ଅବସରରେ ଆଜି ନୂଆଦିଲ୍ଲୀଠାରେ ଆୟୋଜିତ ଏକ ଉତ୍ସବରେ ରାଷ୍ଟ୍ରପତି ଶ୍ରୀ ରାମନାଥ କୋବିନ୍ଦ ଯୋଗଦେବା ସହ ଉଦ୍‌ବୋଧନ ଦେଇଛନ୍ତି ।


    ଏହି ଅବସରରେ ନିଜର ବକ୍ତବ୍ୟ ରଖି ରାଷ୍ଟ୍ରପତି ଶ୍ରୀ କୋବିନ୍ଦ କହିଲେ ଯେ ଜୈବପ୍ରଯୁକ୍ତି ବିଭାଗ ଏବଂ ୱେଲକମ୍‌ ଟ୍ରଷ୍ଟ ମଧ୍ୟରେ ସହଯୋଗ ସ୍ଥାପନର ଏକ ଦଶନ୍ଧି ପୂର୍ଣ୍ଣ ହୋଇଛି । ଏବେ ଭାରତ ପାଇଁ ଏକ ସୁଯୋଗ ଆସିଛି ଯେ ଆଗାମୀ ପର୍ଯ୍ୟାୟ ପାଇଁ ଦେଶ ତାର ଆବଶ୍ୟକ ଗୁରୁତ୍ୱପୂର୍ଣ୍ଣ କାର୍ଯ୍ୟକ୍ରମର ଚିଠା ପ୍ରସ୍ତୁତ କରି ବିଜ୍ଞାନ ଓ ପ୍ରଯୁକ୍ତି ମାଧ୍ୟମରେ କିଭଳି ଭାବେ ମାନବ ସମାଜର ମଙ୍ଗଳ ସକାଶେ କାର୍ଯ୍ୟ କରାଯାଇପାରିବ ଏବଂ ସେଥିରୁ କଳ୍ପନାତୀତ ସଫଳତା ହାସଲ କରାଯାଇପାରିବ ସେ ଦିଗରେ ଗୁରୁତ୍ୱର ସହ ଚିନ୍ତା କରାଯିବା ଆବଶ୍ୟକ । ବିଶ୍ୱର ଭବିଷ୍ୟତକୁ ଏହା ଦ୍ୱାରା ସୁରକ୍ଷିତ ରଖାଯାଇପାରିବ ବୋଲି ରାଷ୍ଟ୍ରପତି ମତ ପୋଷଣ କରିଥିଲେ । ତେଣୁ ଆମମାନଙ୍କ ନିକଟରେ ଏବେ ସବୁଠାରୁ ଗୁରୁଦାୟିତ୍ୱ ଗ୍ରହଣର ମୁହୂର୍ତ୍ତ ଉପସ୍ଥିତ ଯାହାକି ଏତେ ମାତ୍ରାରେ ପୂର୍ବରୁ କେବେ ସୁଦ୍ଧା ଅନୁଭୂତ ହୋଇନଥିଲା । ବିଜ୍ଞାନୀମାନେ , ଏବଂ ବିଶେଷ କରି ଜୈବ ବିଜ୍ଞାନୀମାନେ ହେଉଛନ୍ତି ଆମର ଭବିଷ୍ୟତର ସୈନିକ ଏବଂ ସେନାଧ୍ୟକ୍ଷ ଯେଉଁମାନେ କି ଆମର ବିଶ୍ୱକୁ ଭବିଷ୍ୟତର ଜୀବସଂକଟରୁ ରକ୍ଷା କରିପାରିବେ ।


    ରାଷ୍ଟ୍ରପତି କହିଲେ ଯେ ଏହି ଯୁଦ୍ଧରେ ଜୈବପ୍ରଯୁକ୍ତି ହିଁ ହେଉଛି ଶେଷ ସୀମାନ୍ତ । ପ୍ରଥମେ ଆମ ସମସ୍ତଙ୍କୁ ପର୍ଯ୍ୟାବରଣର ସୁରକ୍ଷା କଥା ଗୁରୁତ୍ୱର ସହ ଚିନ୍ତା କରିବାକୁ ପଡ଼ିବ । ଆମର ବାୟୁ , ଜଳ ଏବଂ ମୃତ୍ତିକାକୁ ସ୍ୱଚ୍ଛ ରଖାଯିବା ଏକାନ୍ତ ଜରୁରି । ଯେତେବେଳେ ଆମେ ସେହି ଦାୟିତ୍ୱ ସଂପାଦନ କରିବା , ଆମମାନଙ୍କୁ ମାନବ ସମାଜ ତଥା ଅନ୍ୟାନ୍ୟ ଜୀବଙ୍କ ସୁରକ୍ଷା କଥା ମଧ୍ୟ ଚିନ୍ତା କରିବାକୁ ହେବ । ଏ ଦିଗରେ ଦ୍ୱିତୀୟ ସୀମାନ୍ତଟି ହେଉଛି ଜୀବନଶୈଳୀ ସହ ଜଡ଼ିତ ବିଭିନ୍ନ ରୋଗ । ମଧୁମେହ , ହାଇପର ଟେନସନ୍‌ ଏବଂ ହୃଦ୍‌ରୋଗର ମାତ୍ରା ଦିନକୁ ଦିନ ଉଦ୍‌ବେଗଜନକ ଭାବେ ବୃଦ୍ଧି ପାଇଚାଲିଛି । 1990 ମସିହା ପରଠାରୁ ଗତ 25 ବର୍ଷ ମଧ୍ୟରେ ଭାରତୀୟମାନଙ୍କ ମଧ୍ୟରେ ମଧୁମେହ ମାତ୍ରା ଏତେ ବୃଦ୍ଧି ପାଇଛି ଯେ 26 ନିୟୁତରୁ ବଢ଼ି ତାହା ଏବେ 65 ନିୟୁତରେ ପହଞ୍ଚି ସାରିଛି । ସେହି ସମୟ ମଧ୍ୟରେ ବିଭିନ୍ନ ପ୍ରକାର କ୍ୟାନସର ରୋଗର ମାତ୍ରାରେ ପ୍ରାୟ 30 ପ୍ରତିଶତ ବୃଦ୍ଧି ଘଟିଛି । ତୃତୀୟ ସୀମାନ୍ତଟି ହେଲା ସଂକ୍ରାମକ ରୋଗ । ଆମେ ଯଦ୍ୟପି ଜଣାଶୁଣା ସାଧାରଣ ସଂକ୍ରାମକ ରୋଗ ସଂପର୍କରେ ସଚେତନ ରହିଛୁ , କମ୍‌ ଜଣାଶୁଣା ସଂକ୍ରାମକ ରୋଗ ଧୀରେ ଧୀରେ ବୃଦ୍ଧିପାଇ ମହା ବିପଦ ସୃଷ୍ଟି କରିବାରେ ଲାଗିଛି । ବିଜ୍ଞାନ ଭଳି ରୋଗର ମଧ୍ୟ କୌଣସି ସୀମାରେଖା ନାହିଁ । ଦେଶ ଦେଶ ଭିତରେ ବ୍ୟାପୁଥିବା ଇନଫ୍ଲୁଏନଜା ଭୂତାଣୁ ସଂକ୍ରମିତ ହେବା ସକାଶେ କୌଣସି ପାସପୋର୍ଟ କି ଭିସାର ଆବଶ୍ୟକତା ପଡ଼ିନଥାଏ । ତାହା ରାତାରାତି ସର୍ବତ୍ର ବ୍ୟପିଥାଏ । ଅନ୍ୟପକ୍ଷରେ , ଦିନକୁ ଦିନ ଧରାପୃଷ୍ଠରୁ ଜୀବ ସଂପଦ ଲୋପ ପାଇବାରେ ଲାଗିଛନ୍ତି । ସେମାନଙ୍କୁ ମଧ୍ୟ ବିଭିନ୍ନ ପ୍ରକାର ଜୁନୋଟିକ୍‌ ରୋଗ ସଂକ୍ରମଣ କରିବାରେ ଲାଗିଛି ଓ ତାହା ପୁଣି ଗୋଟିଏ ପ୍ରଜାତିରୁ ଅନ୍ୟ ପ୍ରଜାତିକୁ ବ୍ୟାପିଚାଲିଛି । ଏବଂ ଏହାର ଶେଷ ସୀମାନ୍ତ ହେଲା ମାନସିକ ରୋଗ । ସହରାଞ୍ଚଳର ଜୀବନଧାରା ସହ ଏହା ଜଡ଼ିତ । ଦେଶର ବୟୋଜ୍ୟେଷ୍ଠ ନାଗରିକଙ୍କ ମଧ୍ୟରୁ ଏକ ଉଲ୍ଲେଖନୀୟ ଭାଗ ଏହି ରୋଗରେ ଆକ୍ରାନ୍ତ । ଏହାର ପ୍ରତିଷେଧକ ବ୍ୟବସ୍ଥା ଯାହାକି ଆମର ଆନୁବଂଶିକ ବିଜ୍ଞାନ ସହ ଜଡ଼ିତ ଏବଂ ଆମର ଜୀବନଶୈଳୀ ସହ ସଂଶ୍ଳିଷ୍ଟ ତାହାକୁ ଅନୁଶୀଳନ କରି ଏହାର ପ୍ରତିକାର ବ୍ୟବସ୍ଥା ବାହାର କରିବାକୁ ପଡ଼ିବ । ଏଯାବତ୍‌ ଏ ଦିଗରେ ଆମେ ବିଶେଷ ସଫଳତା ହାସଲ କରିପାରିନାହୁଁ । ଆମର ନାଗରିକମାନଙ୍କ ନିରାମୟ ଜୀବନ ସକାଶେ ସେମାନଙ୍କ ପାଇଁ ଏ ଦିଗରେ ଆମକୁ ସଫଳତା ହାସଲ କରିବାକୁ ହେବ । ସେମାନେ ନିଜର ସାଧାରଣ ମାନସିକ ସ୍ଥିତି ସହ ସ୍ୱାଭାବିକ ଜୀବନ ବଞ୍ଚିପାରିବେ ।


    ରାଷ୍ଟ୍ରପତି ଆହ୍ୱାନ ଜଣାଇ କହିଲେ ଯେ ଏହି ଚାରିଟି କ୍ଷେତ୍ରରେ ଭାରତକୁ ଏକମନରେ କାର୍ଯ୍ୟ କରିବାକୁ ପଡ଼ିବ । ଆମେ ଏବେ ଏକ ବିରାଟ ଆଶା ଏବଂ ଅସମ୍ଭବ ଅନିଶ୍ଚିତତାର ସମୟରେ ପହଞ୍ଚିଛୁ । ପର୍ସନାଲାଇଜଡ଼୍‌ ଏବଂ ପ୍ରିସିଜନ୍‌ ଔଷଧି , ଜେନୋମିକ୍‌ ଔଷଧି , ବିଜ୍ଞାନାଗାରରୁ ନିସୃତ ଅର୍ଗାନ , ଡ଼ାଟା ସୁରକ୍ଷାକରଣର ସୁସଂଗତିକରଣ ଏବଂ ଏଭଳି ଡ଼ାଟାର କ୍ଲନିକାଲ୍‌ ରିସର୍ଚ୍ଚ ପାଇଁ ଉପଯୋଗ ଯାହାକି ଜନସାଧାରଣଙ୍କ ବୃହତ୍ତର ସ୍ୱାର୍ଥ ସାଧନ ସକାଶେ ଦରକାରୀ- ସେହିଭଳି ପ୍ରସଙ୍ଗ ଉପରେ ଆମକୁ ଧ୍ୟାନ କେନ୍ଦ୍ରୀତ କରିବାକୁ ହେବ । ପୁଣି ଏ ଦିଗରେ ଯେତିକି ବାୟୋଏଥିକାଲ୍‌ ସଂକଟ ରହିଛି ସେତିକି ଆଇନଗତ ଜଟିଳତା ମଧ୍ୟ ଅଛି । ପୃଥକ୍‌ ଭାବେ ଓ ପାରସ୍ପରିକ ସଂପର୍କ ରକ୍ଷା ମାଧ୍ୟମରେ ଏହାର ନିୟନ୍ତ୍ରଣ ଏବଂ ନୀତି ନିର୍ଦ୍ଧାରଣ କରିବାକୁ ପଡ଼ିବ । ଭାରତରେ ବିଭିନ୍ନ କ୍ଷେତ୍ରରେ ଆମେ ବେଳେବେଳେ କେତେକ ବୈଷମ୍ୟ ଥିବାର ଲକ୍ଷ୍ୟ କରିଥାଉ । ତାହା ଚିକିତ୍ସା ପଦ୍ଧତିର ପ୍ରୟୋଗ ବେଳେ ହୋଇଥାଉ ଅଥବା ଯେଉଁମାନେ ଏହାର ନିୟନ୍ତ୍ରଣ ଦାୟିତ୍ୱରେ ରହିଛନ୍ତି । ଅଧୁନା ଯେତେବେଳେ ବାୟୋସାଇନ୍ସ ପ୍ରଗତି କରିଚାଲିଛି , ବିକାଶ କରିଚାଲିଛି , ସେତେବେଳେ ଅଧିକରୁ ଅଧିକ ପ୍ରାକ୍ଟିସନର ନିୟନ୍ତ୍ରକ ଭୂମିକାରେ ମଧ୍ୟ ଅବତୀର୍ଣ୍ଣ ହେବାଲାଗି ରାଷ୍ଟ୍ରପତି ଆହ୍ୱାନ ଜଣାଇଥିଲେ ।


    **************

    
    
    (Release ID: 1552710) Visitor Counter : 20