      ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟ

      ନୂଆଦିଲ୍ଲୀଠାରେ ଦୁଇଦିନିଆ ବିଶ୍ୱ କୁଲିଂ ଅଭିନବତ୍ୱ ସମ୍ମିଳନୀ ଉଦ୍ଘାଟିତ
      • କୁଲିଂ ପ୍ରଯୁକ୍ତି କ୍ଷେତ୍ରରେ ଅଭିନବ ସଫଳତା ହାସଲ ପାଇଁ ମିଳିବ 3 ନିୟୁତ ଡ଼ଲାରର ପୁରସ୍କାର

      Posted On: 12 NOV 2018 1:48PM by PIB Bhubaneshwar

    ଆବାସିକ କୁଲିଂ ପ୍ରଯୁକ୍ତି କ୍ଷେତ୍ରରେ ଅଭିନବ ପ୍ରଯୁକ୍ତି ଅଭିନବତ୍ୱ ହାସଲ ସକାଶେ ଏକ ଆନ୍ତର୍ଜାତିକ ପ୍ରତିଯୋଗିତା ମାଧ୍ୟମରେ ବିଶ୍ୱ କୁଲିଂ ପୁରସ୍କାର ପ୍ରଦାନ କରାଯିବ । ଏହା ଘରେ ଲାଗୁଥିବା ଏୟାର କଣ୍ଡିସନର ବ୍ୟବହାର ଯୋଗୁ ଯେତିକି ଉତ୍ତାପ ସୃଷ୍ଟି ହେଉଛି ତାହାକୁ ଅନ୍ୟୁନ ଏକ ପଞ୍ଚମାଂଶ କମାଇବା ପାଇଁ ଆବିଷ୍କୃତ ଅଭିନବ ପ୍ରଯୁକ୍ତିକୁ ପ୍ରୋତ୍ସାହନ ପ୍ରଦାନ ସକାଶେ ଏହି ପୁରସ୍କାରର ବ୍ୟବସ୍ଥା କରାଯାଇଛି । ଏହି ପୁରସ୍କାର ବାବଦକୁ ତିନି ନିୟୁତ ଆମେରିକୀୟ ଡ଼ଲାରର ପୁରସ୍କାର ରାଶି ପ୍ରଦାନ କରାଯିବ । ନୂଆଦିଲ୍ଲୀ ଠାରେ ଆଜିଠାରୁ ଆରମ୍ଭ ହୋଇଥିବା ଦୁଇଦିନିଆ ବିଶ୍ୱ କୁଲିଂ ଅଭିନବତ୍ୱ ଶିଖର ସମ୍ମଳଳନୀ ଅବସରରେ ଏହି ଘୋଷଣା କରାଯାଇଛି ।


    ଭାରତ ସରକାରଙ୍କ ମିଶନ ଇନୋଭେସନ୍‌ ଏହି ପୁରସ୍କାର ପ୍ରଦାନରେ ସହଯୋଗର ହାତ ବଢ଼ାଇଛି । ବିଜ୍ଞାନ ଓ ପ୍ରଯୁକ୍ତ ବିଭାଗ ସହ ସହଯୋଗୀ ଭାବେ ମିଶନ କାର୍ଯ୍ୟ କରିବ । ଏହା ବ୍ୟତୀତ ଶକ୍ତି ମନ୍ତ୍ରଣାଳୟ , ବ୍ୟୁରୋ ଅଫ୍‌ ଏନର୍ଜି ଏଫିସିଏନ୍ସି , ଏବଂ ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରଣାଳୟ ଏହାର ସହଯୋଗୀ ରହିବେ । ଏହି ସଂଗଠନର ପରିଚାଳନା ଦାୟିତ୍ୱରେ ରକି ମାଉଣ୍ଟେନ୍‌ ଇନଷ୍ଟିଚୁଟ୍‌ ଗବେଷଣା ପ୍ରତିଷ୍ଠାନ , କଞ୍ଜରଭେସନ୍‌ ଏକ୍ସ ଲାବ୍‌ , ଆଲିଆନ୍ସ ଫର୍‌ ଆନ୍‌ ଏନର୍ଜି ଏଫିସିଏଣ୍ଟ୍‌ ଇକୋନୋମି ଓ ସିଇପିଟି ବିଶ୍ୱବିଦ୍ୟାଳୟ ଭଳି ଅନୁଷ୍ଠାନମାନ ରହିବେ । ଏହି ସହଭାଗୀତା ଉପରୋକ୍ତ କ୍ଷେତ୍ରରେ ସମସ୍ତ ପ୍ରକାର ଇନକୁବେସନ୍‌ , ବ୍ୟବସାୟିକ ଉତ୍ପାଦନ ଏବଂ ସର୍ବୋପରି ଲୋକମାନଙ୍କ ଦ୍ୱାରା ବ୍ୟାପକ ଭାବେ ଗ୍ରହଣୀୟ ହୋଇ ପାରୁଥିବା ଭଳି ପ୍ରଯୁକ୍ତିର ଉଦ୍ଭାବନକୁ ସହାୟତା ଓ ପ୍ରୋତ୍ସାହନ ପ୍ରଦାନ କରିବ । ଏହା ଭାରତରୁ ହିଁ ଆରମ୍ଭ କରାଯିବ ଏବଂ ସମୟ କ୍ରମେ ବିଶ୍ୱର ଅନ୍ୟାନ୍ୟ ରାଷ୍ଟ୍ରକୁ ସଂପ୍ରସାରିତ ହେବ । ଏଭଳି ଅଭିନବ ପ୍ରଯୁକ୍ତି 2050 ମସିହା ସୁଦ୍ଧା 100 ଗିଗାଟନର ଅଙ୍ଗାରକାମ୍ଳ ସମତୁଲ୍ୟ କାର୍ବନ ବାୟୁମଣ୍ଡଳକୁ ପ୍ରବେଶ କରିବାକୁ ପ୍ରତିରୋଧ କରିବ । ତଦ୍ୱାରା 2100 ମସିହାରେ 0.5 ଡ଼ିଗ୍ରୀ ସେଣ୍ଟିଗ୍ରେଡ଼ର ଯେଉଁ ଅଙ୍ଗାର ନିର୍ଗମନ ପଥ ଅନୁସରଣ କରିବାକୁ ଆହ୍ୱାନ ଦିଆଯାଇଥିଲା ତାହା ହାସଲ କରିବାରେ ସହାୟକ ହୋଇପାରିବ ବୋଲି କୁହାଯାଇଛି ।


    ବିଶ୍ୱ କୁଲିଂ ଇନୋଭେସନ୍‌ ଶିଖର ସମ୍ମିଳନୀକୁ ଉଦ୍ଘାଟନ କରି କେନ୍ଦ୍ର ବିଜ୍ଞାନ ଓ ପ୍ରଯୁକ୍ତ ମନ୍ତ୍ରୀ ଡକ୍ଟର ହର୍ଷ ବର୍ଦ୍ଧନ କହିଲେ ଯେ ଦିନକୁ ଦିନ ବିଶ୍ୱ ଜଳବାୟୁ ଯେଉଁଭଳି ଭାବେ ଉଷ୍ମ ହେବାରେ ଲାଗିଛି , ସେଥିରେ ନାଗରିକମାନଙ୍କ ସ୍ୱାସ୍ଥ୍ୟ ଓ ସ୍ୱାଚ୍ଛନ୍ଦ୍ୟକୁ ଦୃଷ୍ଟିରେ ରଖି ସେମାନଙ୍କ ନିରାମୟ ଜୀବନଧାରଣ ସକାଶେ ଆମକୁ ଅଭିନବ ପ୍ରଯୁକ୍ତି ମାଧ୍ୟମରେ ବାୟୁମଣ୍ଡଳର ଉତ୍ତାପନକୁ ହ୍ରାସ କରିବା ଭଳି ଉପାୟ ବାହାର କରିବାକୁ ପଡ଼ିବ । ଅଧିକନ୍ତୁ , ଏହାକୁ ପୁଣି ପର୍ଯ୍ୟାବରଣ ଅନୁକୂଳ ଉପାୟରେ ହାସଲ କରିବା ଆବଶ୍ୟକ । ଏଭଳି ଉଦ୍ଦେଶ୍ୟ ମଧ୍ୟରେ ସନ୍ତୁଳନ ରକ୍ଷା କରାଯିବା ଏକ ଅତ୍ୟନ୍ତ ସୂକ୍ଷ୍ମ ତଥା ଚାଲେଞ୍ଜିଂ କାର୍ଯ୍ୟ । ଦିନକୁ ଦିନ ବ୍ୟାପକ ମାତ୍ରାରେ କୁଲିଂର ଆବଶ୍ୟକତା ଅନୁଭୂତ ହେଉଛି ଯାହା ଫଳରେ ଏଥିପାଇଁ ବାୟୁମଣ୍ଡଳ ଓ ପରିବେଶ ଉତ୍ତାପନ ବୃଦ୍ଧି ପାଇବାରେ ଲାଗିଛି । ତେଣୁ ଆମର ବୈଜ୍ଞାନିକ ଏବଂ ପ୍ରଯୁକ୍ତିବିଦମାନଙ୍କ ପାଇଁ ଏକ ଚାଲେଞ୍ଜ୍‌ ସୃଷ୍ଟି ହୋଇଛି । ସେମାନେ ଅଭିନବତ୍ୱ ବଳରେ କିଭଳି ଭାବେ କୁଲିଂ ପ୍ରଯୁକ୍ତିକୁ କାର୍ଯ୍ୟକ୍ଷମ କରିପାରିବ ଏବଂ ତଦ୍ୱାରା ବିଜ୍ଞାନ , ପ୍ରଯୁକ୍ତି ଓ ପରିବେଶ ମଧ୍ୟରେ ସନ୍ତୁଳନ ବଜାୟ ରହିବ ସେହି ଦିଗରେ ସମସ୍ତେ ପ୍ରୟାସୀ ଦେବା ବାଂଛନୀୟ ।


    ଏହି ଅବସରରେ ବିଶ୍ୱ କୁଲିଂ ପୁରସ୍କାରର ସ୍ଥାପୟିତାମାନଙ୍କୁ ଅଭିନନ୍ଦନ ଜଣାଇ ଡକ୍ଟର ହର୍ଷ ବର୍ଦ୍ଧନ କହିଲେ ଯେ ସ୍ୱଚ୍ଛ ଶକ୍ତି ଉତ୍ପାଦନ ସକାଶେ ଅଭିନବତ୍ୱକୁ ସରକାର ସକଳ ପ୍ରକାର ପ୍ରୋତ୍ସାହନ ଯୋଗାଇ ଦେବାକୁ ପ୍ରସ୍ତୁତ ଅଛନ୍ତି । ଏଥିପାଇଁ ସରକାରୀ-ଘରୋଇ ସହଭାଗୀତା ମଧ୍ୟ ଆବଶ୍ୟକ ଯାହାକି ସ୍ୱଚ୍ଛ ଶକ୍ତି ଉତ୍ପାଦନକୁ ଅଧିକ ସୁନିଶ୍ଚିତ କରିପାରିବ ।


    ଏହି ଅବସରରେ ଉଦ୍‌ବୋଧନ ଦେଇ ଭାରତ ସରକାରଙ୍କ ପ୍ରମୁଖ ବୈଜ୍ଞାନିକ ପରାମର୍ଶଦାତା ଡ଼କ୍ଟର କେ ବିଜୟରାଘବନ୍‌ କହିଲେ ଯେ ବିଶ୍ୱ କୁଲିଂ ପୁରସ୍କାରର ଏକ ବୈଶିଷ୍ଟ୍ୟ ହେଉଛି ଯେ ସ୍ୱଚ୍ଛ ଶକ୍ତି ଉତ୍ପାଦନ ସଂକ୍ରାନ୍ତ ପ୍ରଯୁକ୍ତି ବିକାଶ କ୍ଷେତ୍ରରେ ଘରୋଇ ସେକ୍ଟରର କାର୍ଯ୍ୟକୁ ଏହା ବିଚାରକୁ ମଧ୍ୟ ନେବ । ତିନି ବର୍ଷ ତଳେ ଠିକ୍‌ ଏହି ଉଦ୍ଦେଶ୍ୟରେ ପ୍ୟାରିସ୍‌ ଜଳବାୟୁ ଶିଖର ସମ୍ମିଳନୀ ଅବସରରେ ମିଶନ୍‌ ଇନୋଭେସନ୍‌ ଆରମ୍ଭ କରାଯାଇଥିଲା । ସରକାରୀ ଓ ଘରୋଇ ସହଭାଗୀତା ଦ୍ୱାରା ପର୍ଯ୍ୟାପ୍ତ ଅଭିନବତ୍ୱ ହାସଲ କରାଯାଇପାରିବ ଯାହାକି ଜଳବାୟୁ ପରିବର୍ତ୍ତନକୁ ରୋକିବାରେ ବିଶେଷ ସହାୟକ ହେବ ବୋଲି ଜୈବ ପ୍ରଯୁକ୍ତି ବିଭାଗର ସଚିବ ଡ଼କ୍ଟର ରେଣୁ ସ୍ୱରୂପ ମତ ପୋଷଣ କରିଥିଲେ ।


    ମିଶନ୍‌ ଇନୋଭସନର ଉପାଧ୍ୟକ୍ଷ ଜନ୍‌ ଲାଫ୍‌ହେଡ଼ ; ରକି ମାଉଣ୍ଟେନ୍‌ ଇନଷ୍ଟିଚୁଟର ବରିଷ୍ଠ ଫେଲୋ ଇଆନ୍‌ କ୍ୟାମ୍ପବେଲ୍‌ ଗ୍ଲୋବାଲ କୁଲିଂ ପୁରସ୍କାରର ଶୁଭାରମ୍ଭ ଅବସରରେ ସନ୍ତୋଷ ବ୍ୟକ୍ତ କରିଥିଲେ ଏବଂ ଏଥିପାଇଁ ଭାରତ ସରକାର ନେଇଥିବା ନେତୃତ୍ୱକୁ ପ୍ରଶଂସା କରିଥିଲେ ।


    ଏହି ପୁରସ୍କାର ବାବଦକୁ ପ୍ରତି ଦୁଇବର୍ଷରେ ଥରେ ହେଉଥିବା ପ୍ରତିଯୋଗିତାରେ ବିଜୟୀଙ୍କୁ 3 ନିୟୁତ ଡ଼ଲାର ପୁରସ୍କାର ପ୍ରଦାନ କରାଯିବ । ସେହିଭଳି 10ଟି ସର୍ଟ ଲିଷ୍ଟରେ ସାମିଲ ପ୍ରତିଦ୍ୱନ୍ଦ୍ୱୀ ପ୍ରଯୁକ୍ତିକୁ 200 , 000 ଡ଼ଲାର ପର୍ଯ୍ୟନ୍ତ ପୁରସ୍କାର ପ୍ରଦାନ କରାଯିବ ଯାହାକି ଆବାସିକ କୁଲିଂ ପ୍ରଯୁକ୍ତି ଡ଼ିଜାଇନ୍‌ ଓ ପ୍ରୋଟୋଟାଇପ୍‌ ବିକାଶ କ୍ଷେତ୍ରରେ ଅଭିନବତ୍ୱ ହାସଲ କ୍ଷେତ୍ରରେ ଦିଆଯିବ । ସେହିଭଳି ଶ୍ରେଷ୍ଠ ବିଜୟୀ ପ୍ରଯୁକ୍ତିକୁ 100 , 000 ଡ଼ଲାରର ଇନକୁବେସନ୍‌ ଏବଂ ପ୍ରାକ୍‌ ପର୍ଯ୍ୟାୟ ବ୍ୟବସାୟିକରଣ ସହାୟତା ପୁରସ୍କାର ପ୍ରଦାନ କରାଯିବ ।


    ବିଶ୍ୱରେ ଏବେ ଘରୋଇ ଭାବେ ପ୍ରାୟ 1.2 ବିଲିୟନ୍‌ କୋଠରୀ ଏୟାର କଣ୍ଡିସନିଂ ୟୁନିଟ୍‌ କାର୍ଯ୍ୟକରୁଛି । 2050 ମସିହା ସୁଦ୍ଧା ଏହି ସଂଖ୍ୟା 4.5 ବିଲିୟନରେ ପହଞ୍ଚିବାର ଆଶା କରାଯାଉଛି । କେବଳ ଭାରତରେ ସେଥିରୁ 1 ମିଲିୟନ୍‌ ଏୟାର କଣ୍ଡିସିନିଂ ମେସିନ୍‌ 2050 ସୁଦ୍ଧା କାର୍ଯ୍ୟ କରୁଥିବାର ଅନୁମାନ କରାଯାଉଛି । ଏଭଳି ଯନ୍ତ୍ର ସହ ଶକ୍ତି ଉପଯୋଗ ମଧ୍ୟ ସାମିଲ ଯାହାରକି ଜଳବାୟୁ ଉପରେ ପ୍ରତିକୂଳ ପ୍ରଭାବ ରହିଛି ।


    *******************

    
    
    (Release ID: 1552571) Visitor Counter : 23