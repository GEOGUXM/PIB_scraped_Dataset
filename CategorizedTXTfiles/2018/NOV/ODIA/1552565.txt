      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ଆଇଏସପିଆରଏଲ ଏବଂ ଆଡ଼ନୋକ ମଧ୍ୟରେ ବୁଝାମଣାପତ୍ର ସ୍ୱାକ୍ଷରିତ
      • ମିଳିତ ଭାବେ କର୍ଣ୍ଣାଟକର ପାଦୁର ଭୂତଳ ବ୍ୟବସ୍ଥାରେ ଅଶୋଧିତ ତୈଳ ଭଣ୍ଡାରଣ ସଂପର୍କରେ କରିବେ ଅଧ୍ୟୟନ
      • ଭାରତ ଏବଂ ୟୁଏଇ ମଧ୍ୟରେ ରଣନୀତିକ ଶକ୍ତି ସହଭାଗୀତାର କ୍ଷେତ୍ରକୁ ସୁଦୃଢ଼ ଏବଂ ସଂପ୍ରସାରଣ କରିବାରେ ଏହା ସହାୟକ ହେବ
      Posted On: 12 NOV 2018 1:41PM by PIB Bhubaneshwar


    ଭାରତୀୟ ଷ୍ଟ୍ରାଟେଜିକ୍‌ ପେଟ୍ରୋଲିୟମ୍‌ ରିଜର୍ଭସ୍‌ ଲିମିଟେଡ଼ ( ISPRL ) ଏବଂ ଆବୁଧାବି ଜାତୀୟ ତୈଳ କମ୍ପାନୀ ( ADNOC ) ମଧ୍ୟରେ ଆଜି ଆବୁଧାବିଠାରେ ଏକ ବୁଝାମଣାପତ୍ର ସ୍ୱାକ୍ଷରିତ ହୋଇଛି । ଆଡ଼ନୋକର ଅଶୋଧିତ ତୈଳକୁ ଭାରତର କର୍ଣ୍ଣାଟକର ପାଦୁରଠାରେ ଭୂତଳ ଭଣ୍ଡାରଣ ବ୍ୟବସ୍ଥାରେ ସଂରକ୍ଷିତ ରଖାଯିବାର ସମ୍ଭାବନା ସଂପର୍କରେ ମିଳିତ ଭାବେ ଉଭୟପକ୍ଷ ଅଧ୍ୟୟନ କରିବେ । ଏହି ଭୂତଳ ତୈଳ ଭଣ୍ଡାରର କ୍ଷମତା 2.5 ନିୟୁତ ଟନ୍‌ । ଏହି ବୁଝାମଣାପତ୍ରର ସର୍ତ୍ତାନୁସାରେ ପାଦୁରର କମ୍ପାର୍ଟମେଣ୍ଟରେ ଆଡ଼ନୋକ ତା ’ ର ତୈଳ ସଂରକ୍ଷିତ ରଖିବାର ଆଶା କରାଯାଉଛି ।


    ଆଇଏସପିଆରଏଲ ଭାରତ ସରକାରଙ୍କ କର୍ତ୍ତୃତ୍ଵାଧୀନ ଏକ କମ୍ପାନୀ ଯାହାକି ଆପାତକାଳୀନ ପରିସ୍ଥିତି ସକାଶେ ଅଶୋଧିତ ତୈଳ ଭଣ୍ଡାରଣ କରିବ । ନଭେମ୍ବର 4 ତାରିଖ ଦିନ ଆଡ଼ନୋକ ପକ୍ଷରୁ ଚୂଡ଼ାନ୍ତ ପର୍ଯ୍ୟାୟ ଅଶୋଧିତ ତୈଳ ପଠାଯିବା ପରେ ତାହା ଆସି ମାଙ୍ଗାଲୋରର ଥିବା ଷ୍ଟ୍ରାଟେଜିକ୍‌ ଭଣ୍ଡାର ବ୍ୟବସ୍ଥାଠାରେ ପହଞ୍ଚିଛି । ଏହି ବ୍ୟବସ୍ଥାରେ ଆଡ଼ନୋକର ମୋଟ 5.86 ନିୟୁତ ବାରେଲ ଅଶୋଧିତ ତୈଳ ସଂରକ୍ଷିତ ରଖାଯିବ ।


    ଆଡ଼ନୋକ ପକ୍ଷରୁ କମ୍ପାନୀର ମାର୍କେଟିଂ , ସେଲ୍ସ ଏବଂ ଟ୍ରେଡ଼ିଂ ନିର୍ଦ୍ଦେଶକ ଅବଦୁଲ ସାଲେମ୍‌ ଅଲ୍‌ ଧାହେରି ଏବଂ ଆଇଏସପିଆରଏଲ ପକ୍ଷରୁ ଏହାର ସିଇଓ ଏବଂ ପରିଚାଳନା ନିର୍ଦ୍ଦେଶକ ଶ୍ରୀ ଏଚପିଏସ ଆହୁଜା ଏହି ବୁଝାମଣା ପତ୍ରରେ ସ୍ୱାକ୍ଷର କରିଥିଲେ । ଆବୁଧାବି ଆନ୍ତର୍ଜାତିକ ପେଟ୍ରୋଲିୟମ୍‌ ପ୍ରଦର୍ଶନୀ ଏବଂ ସମ୍ମଳିନୀ ( ADIPEC )ର ପୃଷ୍ଠଭୂମିରେ ଏହି ବୁଝାମଣାପତ୍ର ସ୍ୱାକ୍ଷରିତ ହୋଇଛି । ଏହି ରାଜିନାମା ସ୍ୱାକ୍ଷର ବେଳେ ୟୁଏଇର ମନ୍ତ୍ରୀ ତଥା ଆଡ଼ନୋକ ଗ୍ରୁପର ସିଇଓ ଡ଼କ୍ଟର ସୁଲତାନ ଅହମ୍ମନ ଅଲ ଜାବେର ଏବଂ ଭାରତ ସରକାରଙ୍କ ପେଟ୍ରୋଲିୟମ୍‌ ଓ ପ୍ରାକୃତିକ ବାଷ୍ପ ଏବଂ କୌଶଳ ବିକାଶ ତଥା ଉଦ୍ୟମିତା ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ ଉପସ୍ଥିତ ଥିଲେ ।


    ଏହି ଅବସରରେ ନିଜର ମତ ପୋଷଣ କରି ଡକ୍ଟର ଅଲ୍‌ ଜାବେର କହିଲେ ଯେ ଭାରତ ଏକ ବିଶାଳ ତୈଳ ବଜାର ଏବଂ ଏହି ରାଜିନାମା ପତ୍ର ସ୍ୱାକ୍ଷରିତ ହେବା ସୂଚାଉଛି ଯେ ୟୁଏଇ ଏବଂ ଭାରତ ମଧ୍ୟରେ ଶକ୍ତି କ୍ଷେତ୍ରରେ ଗୁରୁତ୍ୱପୂର୍ଣ୍ଣ ଷ୍ଟ୍ରାଟେଜିକ୍‌ ସହଭାଗୀତା ସଂପର୍କ ସ୍ଥାପନ ନିବିଡ଼ ହୋଇଛି । ଏବେ ଆଡ଼ନୋକ ଏବଂ ୟୁଏଇର ସକଳ ପ୍ରକାର ବିଶେଷଜ୍ଞାନ ଏବଂ ସହଯୋଗ ଭାରତକୁ ଯୋଗାଇ ଦିଆଯିବ । ୟୁଏଇର ତୈଳ ସଂପଦ ମଧ୍ୟ ଭାରତରେ ସଂରକ୍ଷିତ ରହିବ । ଏଭଳି ଢ଼ାଞ୍ଚାଗତ ରାଜିନାମାକୁ ଭବିଷ୍ୟତରେ ଆମେ ଏକ ସ୍ୱୟଂସଂପୂର୍ଣ୍ଣ ପାରସ୍ପରିକ ସହଯୋଗଭିତ୍ତିକ ରାଜିନାମାରେ ପରିଣତ କରିପାରିବୁ ଯାହାକି ଆଡ଼ନୋକକୁ ଭାରତର କ୍ରମବର୍ଦ୍ଧିଷ୍ଣୁ ଶକ୍ତି ବଜାରକୁ ଅତି ଉଚ୍ଚମାନର ଅଶୋଧିତ ତୈଳ ଯୋଗାଣ କରିପାରିବ । ଏହା ଭାରତକୁ ତାର ଶକ୍ତି ଚାହିଦା ପୂରଣ ତଥା ଶକ୍ତି ନିରାପତ୍ତା ପ୍ରତିବଦ୍ଧତା ହାସଲ କ୍ଷେତ୍ରରେ ସହାୟକ ହେବ ।


    ଏଯାବତ୍‌ ଆଡ଼ନୋକ ଏକମାତ୍ର ବୈଦେଶିକ ତୈଳ ଓ ବାଷ୍ପ କମ୍ପାନୀ ଯିଏ କି ଅଶୋଧିତ ତୈଳ ମାଧ୍ୟମରେ ଭାରତର ଷ୍ଟ୍ରାଟେଜିକ୍‌ ପେଟ୍ରୋଲିୟମ୍‌ ଭଣ୍ଡାରଣ କାର୍ଯ୍ୟକ୍ରମରେ ଅଶୋଧିତ ତୈଳ ଆକାରରେ ନିବେଶ କରିଛି ।


    ବୁଝାମଣା ପତ୍ର ସ୍ୱାକ୍ଷର ଅବସରରେ ନିଜର ମତ ରଖି ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ କହିଲେ ଯେ ଏହି ବୁଝାମଣା ପତ୍ର ଆଇଏସପିଆରଏଲକୁ ଆଡ଼ନୋକ ସହ ମିଲି ପାଦୁରଠାରେ ଆଡ଼ନୋକର ଅଶୋଧିତ ତୈଳ ଭଣ୍ଡାରଣର ସମ୍ଭାବନା ସଂପର୍କରେ ଅଧ୍ୟୟନ କରିବ । ଏହା ଦ୍ୱାର ଦେଶର ଷ୍ଟ୍ରାଟେଜିକ୍‌ ପେଟ୍ରୋଲିୟମ୍‌ ଭଣ୍ଡାରକୁ ସୁଦୃଢ଼ କରିବାରେ ବିଶେଷ ଭାବେ ସହାୟକ ହେବ । ପୁନଶ୍ଚ ଏହି ବୁଝାମଣା ପତ୍ର ସ୍ୱାକ୍ଷର ଭାରତ ଏବଂ ସଂଯୁକ୍ତ ଆରବ ଏମିରେଟ୍ସ ମଧ୍ୟରେ ସହଯୋଗର ନିବିଡ଼ତାକୁ ମଧ୍ୟ ସୂଚୀତ କରେ ଯାହାକି ଆଗାମୀ ଦିଗରେ ଅଧିକ ସଂପ୍ରସାରିତ ଏବଂ ସୁଦୃଢ଼ ହୋଇପାରିବ ବୋଲି ସେ ଆଶା ପୋଷଣ କରିଥିଲେ ।


    ଆଇଏସପିଆରଏଲ ଏବେ ସୁଦ୍ଧା ଦେଶର ତିନୋଟି ସ୍ଥାନରେ- ବିଶାଖାପାଟଣା (1.33 ନିୟୁତ ଟନ କ୍ଷମତା ବିଶିଷ୍ଟ) , ମାଙ୍ଗାଲୋର (1.5 ନିୟୁତ ଟନ୍‌ କ୍ଷମତା ବିଶିଷ୍ଟ) ଏବଂ ପାଦୁର ( 2.5 ନିୟୁତ ଟନ୍‌ କ୍ଷମତା ବିଶିଷ୍ଟ) ଭୂତଳ ଭଣ୍ଡାର କ୍ଷମତାଯୁକ୍ତ ସଂରକ୍ଷଣ ବ୍ୟବସ୍ଥା କାର୍ଯ୍ୟକାରୀ କରିଛି । ଏହି ତିନୋଟି ଯାକ ଭୂତଳ ଭଣ୍ଡାର ବ୍ୟବସ୍ଥାର ମୋଟ କ୍ଷମତା ହେଲା 5.33 ନିୟୁତ ଟନ୍‌ । ଏହି ଅଶୋଧିତ ତୈଳ ଭଣ୍ଡାର ଆପାତ ପରିସ୍ଥିତିରେ ଦେଶର 9.5 ଦିନର ତୈଳ ଚାହିଦା ପୂରଣ କରିପାରିବ ଯାହାକି ଗତ ଆର୍ଥିକ ବର୍ଷର ତୈଳ ଚାହିଦା ଆଧାରରେ ପ୍ରସ୍ତୁତ କରାଯାଇଛି । ଭାରତ ସରକାର ଜୁନ୍‌ 2018 ରେ ଆଉ ଦୁଇଟି ନୂତନ ଭୂତଳ ତୈଳ ଭଣ୍ଡାର ସୃଷ୍ଟି କରିବା ସଂପର୍କରେ ଘୋଷଣା କରିଥିଲେ । ସେହି ଦୁଇଟି ଭଣ୍ଡାର ପୂର୍ବ ଭାରତରେ ଓଡ଼ିଶାର ଚଣ୍ଡୀଖୋଲ ଏବଂ ପାଦୁରଠାରେ 2.5 ନିୟୁତ ଟନର ଅତିରିକ୍ତ କ୍ଷମତାଯୁକ୍ତ ଏକ ଅତିରିକ୍ତ ଭଣ୍ଡାର ବୋଲି ଜଣାପଡ଼ିଛି ।


    ବର୍ତ୍ତମାନ ଏବଂ ନିର୍ମିତ ହେବାକୁ ଥିବା ନୂତନ ଭୂତଳ ତୈଳ ଭଣ୍ଡାର ଭାରତକୁ ଆପାତ ପରିସ୍ଥିତିରେ 21 ଦିନର ଷ୍ଟ୍ରଟେଜିକ୍‌ ତୈଳ ଚାହିଦା ପୂରଣ କରିପାରିବ ।


    ******************

    
    
    (Release ID: 1552565) Visitor Counter : 30