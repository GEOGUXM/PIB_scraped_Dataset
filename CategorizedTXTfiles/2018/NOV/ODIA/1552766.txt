      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ସିଙ୍ଗାପୁର ଫିନଟେକ ଫେଷ୍ଟିଭାଲରେ ପ୍ରଧାନମନ୍ତ୍ରୀଙ୍କ ଉଦବୋଧନ
      Posted On: 14 NOV 2018 6:10PM by PIB Bhubaneshwar


    ସିଙ୍ଗାପୁରର ଉପପ୍ରଧାନମନ୍ତ୍ରୀ ଥରମାନ ସନମୁଗରତ୍ନମ , ବିଶ୍ୱ ଅର୍ଥ ଜଗତର ପ୍ରଭାବଶାଳୀ ବ୍ୟକ୍ତିତ୍ୱ , ଶ୍ରୀ ରବି ମେନନ , ଫିନଟେକର ଗୁରୁତ୍ୱପୂର୍ଣ୍ଣ ଶାଖା ସିଙ୍ଗାପୁର ମନିଟାରୀ ଅଥରିଟିର ପରିଚାଳନା ନିର୍ଦ୍ଦେଶକ ଏବଂ ଶତାଧିକ ଦେଶରୁ ଆସିଥିବା ସଦସ୍ୟବୃନ୍ଦ


    ନମସ୍କାର


    ସିଙ୍ଗାପୁର ଫିନଟେକ ଫେଷ୍ଟିଭାଲରେ ପ୍ରଥମ ରାଷ୍ଟ୍ରମୁଖ୍ୟ ଭାବେ ଉଦବୋଧନ ଦେବା ମୋ ପାଇଁ ଏକ ସମ୍ମାନ ।


    ଭବିଷ୍ୟତକୁ ଦୃଷ୍ଟିନିବଦ୍ଧ କରିଥିବା ଭାରତୀୟ ଯୁବ ପିଢ଼ିଙ୍କୁ ଏହା ଉତ୍ସର୍ଗ ।


    ଏହା ଭାରତରେ ଚାଲିଥିବା ଆର୍ଥିକ ବିପ୍ଲବ ଏବଂ 1.3 ବିଲିଅନ ଲୋକଙ୍କ ଜୀବନର ରୂପାନ୍ତରକୁ ଏକ ସ୍ୱୀକୃତିପତ୍ର ।


    ଏହା ଆର୍ଥିକ ଓ ପ୍ରଯୁକ୍ତିବିଦ୍ୟାର ଏକ କାର୍ଯ୍ୟକ୍ରମ ଏବଂ ଏକ ଉତ୍ସବ ମଧ୍ୟ ।


    ଏବେ ଭାରତରେ ଆଲୋକର ପର୍ବ-ଦୀପାବଳିର ଋତୁ । ଏହା ବିଶ୍ୱବ୍ୟାପୀ ସତ୍ୟ , ଆଶା , ଜ୍ଞାନ ଓ ସମୃଦ୍ଧିର ବିଜୟ ପର୍ବ ଭାବେ ପାଳନ କରାଯାଇଥାଏ । ଏବେ ବି ସିଙ୍ଗାପୁରରେ ଦୀପାବଳିର ଆଲୋକ ଜଳୁଛି ।


    ଫିନଟେକ ଫେଷ୍ଟିଭାଲ ବିଶ୍ୱାସର ଏକ ପର୍ବ ମଧ୍ୟ ।


    ନବପ୍ରବର୍ତ୍ତକର ଆତ୍ମା ଏବଂ କଳ୍ପନା ଶକ୍ତିର ବିଶ୍ୱାସ ।


    ଯୁବ ଶକ୍ତି ଏବଂ ପରିବର୍ତ୍ତନର ଆବେଗ ଉପରେ ବିଶ୍ୱାସ ।


    ବିଶ୍ୱକୁ ଏକ ଉତ୍ତମ ସ୍ଥାନରେ ପରିଣତ କରିବାର ବିଶ୍ୱାସ ।


    ଏବଂ ଏଥିରେ କିଛି ବିସ୍ମିତ ହେବାର ନାହିଁ ଯେ , ମାତ୍ର ତୃତୀୟ ବର୍ଷରେ ଫିନଟେକ ବିଶ୍ୱର ବୃହତ୍ତମ ହୋଇପାରିଛି ।


    ସିଙ୍ଗାପୁର ବିଶ୍ୱ ଆର୍ଥିକ ବ୍ୟବସ୍ଥାର ହବ/କେନ୍ଦ୍ର ସ୍ଥଳୀ ହୋଇଥିବା ବେଳେ ଏବେ ଆର୍ଥିକ ବ୍ୟବସ୍ଥାର ଡିଜିଟାଲ ଭବିଷ୍ୟତ ଦିଗକୁ ଅଗ୍ରସର ହେଉଛି ।


    ଏହିଠାରେ ହିଁ ଚଳିତ ବର୍ଷ ଜୁନ ମାସରେ ଭାରତର ରୁପେ କାର୍ଡ ଏବଂ ଭାରତର ୟୁନିଫାଏଡ ପେମେଣ୍ଟ ଇଣ୍ଟରଫେସ ବା ୟୁପିଆଇ ବ୍ୟବହାରରେ ଭାରତର ପ୍ରଥମ ଆନ୍ତର୍ଜାତିକ ଦେୟ ପ୍ରଦାନ ମୋବାଇଲ ଆପ ର ଶୁଭାରମ୍ଭ କରିଥିଲି ।


    ଆଜି ମୋ ପାଇଁ ଆଉ ଏକ ସମ୍ମାନ ଯେ , ଆସିଆନ ଓ ଭାରତୀୟ ବ୍ୟାଙ୍କ ଏବଂ ଫିନଟେକ କମ୍ପାନୀଗୁଡ଼ିକ ସହ ଫିନଟେକ ଫାର୍ମ ଓ ଆର୍ଥିକ ସଂସ୍ଥାଗୁଡ଼ିକର ବିଶ୍ୱସ୍ତରୀୟ ପ୍ଳାଟଫର୍ମର ଶୁଭାରମ୍ଭ କରୁଛି ।


    ଭାରତ ଓ ସିଙ୍ଗାପୁର ଏବେ ଭାରତୀୟ ପ୍ଲାଟଫର୍ମରେ ଭାରତ ଓ ସିଙ୍ଗାପୁରର କ୍ଷୁଦ୍ର ଓ ମଧ୍ୟମ ଉଦ୍ୟୋଗଗୁଡ଼ିକୁ ଏକତ୍ର କରି ବିଶ୍ୱସ୍ତରରେ ସମ୍ପ୍ରସାରଣ ପାଇଁ କାର୍ଯ୍ୟ କରୁଛନ୍ତି ।


    ବନ୍ଧୁଗଣ ,


    ଷ୍ଟାର୍ଟଅପ କ୍ଷେତ୍ରରେ ଶୁଭୁଥିବା କେତେକ ଉପଦେଶ ମୁଁ ଉପସ୍ଥାପନ କରୁଛି ।


    ଆପଣଙ୍କର ଭେଞ୍ଚର କ୍ୟାପିଟାଲ ବା ଭିସି (ମୂଳଧନ) 10 ଗୁଣ ବୃଦ୍ଧି କରିବାକୁ ନିବେଶକଙ୍କୁ ଜଣାଅ ଯେ ତୁମେ ଏକ ‘ ପ୍ଲାଟଫର୍ମ ’ ଚଳାଉଛ , ନିୟମିତ ବ୍ୟବସାୟ ନୁହେଁ ।


    ଯଦି ତୁମେ ଭିସି ପାଣ୍ଠିକୁ 20 ଗୁଣା ବୃଦ୍ଧି କରିବାକୁ ଚାହୁଁଛ , ତେବେ ନିବେଶକଙ୍କୁ କହ ତୁମେ ‘ ଫିନ୍ଟେକ୍ ସ୍ପେସ ’ ରେ ସକ୍ରିୟ ରହିଛ ।


    ଯଦି ତୁମେ ନିବେଶକଙ୍କ ପକେଟ ଖାଲି କରିବାକୁ ଚାହୁଁଛ , ତେବେ ସେମାନଙ୍କୁ କୁହ ତୁମେ ‘ ବ୍ଲକଚେନ ’ ବ୍ୟବହାର କରୁଛ ।


    ବିଶ୍ୱ ଅର୍ଥବ୍ୟବସ୍ଥାରେ ପରିବର୍ତ୍ତନ ଆଣିବା ପାଇଁ ପରିଦୃଷ୍ଟ ପ୍ରଯୁକ୍ତି ବିଦ୍ୟାରେ ଉତ୍ସାହ ଓ ପ୍ରତିବଦ୍ଧତା ବିଷୟକୁ ଏହା ସୂଚାଉଛି ।


    ଏହା ନିଶ୍ଚିତ ଯେ , ଇତିହାସ କହୁଛି , ଆର୍ଥିକ କ୍ଷେତ୍ର ହିଁ ପ୍ରଥମେ ନୂତନ ପ୍ରଯୁକ୍ତି ବିଦ୍ୟା ଓ କନେକ୍ଟିଭିଟିକୁ ଆଦରିଥାଏ ।


    ବନ୍ଧୁଗଣ ,


    ଆମେ ଏପରି ଏକ ଯୁଗରେ ଅଛୁ ଯାହାକି ଟେକ୍ନୋଲଜି ଦ୍ୱାରା ପରିବର୍ତ୍ତିତ ହେଉଛି ।


    ସ୍ୱଳ୍ପ ସମୟରେ ଆମେ ଡେସ୍କଟପରୁ କ୍ଲାଉଡ , ଇଣ୍ଟରନେଟରୁ ସୋସିଆଲ ମିଡିଆ , ଆଇଟି ସର୍ଭିସରୁ ଇଣ୍ଟରନେଟ ଅଫ ଥିଙ୍ଗସ ପର୍ଯ୍ୟନ୍ତ ଏକ ଦୀର୍ଘ ପଥ ଅତିକ୍ରମ କରିଛୁ । ବ୍ୟବସାୟରେ ଦୈନିକ ଅନ୍ତରାୟ ହେଉଛି ।


    ବିଶ୍ୱ ଅର୍ଥ ବ୍ୟବସ୍ଥାର ଚରିତ୍ର ବଦଳିବାରେ ଲାଗିଛି ।


    ନୂତନ ବିଶ୍ୱରେ ଟେକ୍ନୋଲଜି ଅର୍ଥ - ପ୍ରତିଦ୍ୱନ୍ଦ୍ୱିତା ଓ ଶକ୍ତିକୁ ସୂଚାଉଛି ।


    ଏବଂ ଏହା ଜୀବନର ପରିବର୍ତ୍ତନରେ ସୀମାହୀନ ସୁଯୋଗ ଆଣି ଦେଉଛି ।


    2014ରେ ମିଳିତ ଜାତିସଂଘରେ ମୁଁ କହିଥିଲି ଯେ , ଯେଉଁ ଗତିରେ ଫେସବୁକ , ଟୁଇଟର କିମ୍ବା ମୋବାଇଲ ଫୋନ ବ୍ୟାପ୍ତ ହୋଇଛି , ସେହି ଗତିରେ ବିକାଶ ଓ ସଶକ୍ତିକରଣ ମଧ୍ୟ ବ୍ୟାପ୍ତ ହୋଇପାରିବ ।


    ବିଶ୍ୱବ୍ୟାପୀ ଦୃଷ୍ଟିକୋଣ ଦ୍ରୁତଗତିରେ ବାସ୍ତବତାରେ ରୂପାନ୍ତର ହେବାରେ ଲାଗିଛି ।


    ଭାରତରେ ଏହା ପ୍ରଶାସନ ଏବଂ ସେବା ପ୍ରଦାନ ବ୍ୟବସ୍ଥାକୁ ପରିବର୍ତ୍ତନ କରିଦେଇଛି । ଏହା ନବପ୍ରବର୍ତ୍ତକ , ଆଶା ଏବଂ ସୁଯୋଗକୁ ମୁକ୍ତ କରିଛି । ଯେଉଁମାନେ ସୀମାରେଖା ମଧ୍ୟରେ ଥିଲେ , ସେମାନଙ୍କୁ ଏହା ମୁଖ୍ୟଧାରାକୁ ଆଣିବା ସହ ଦୁର୍ବଳଙ୍କୁ ସଶକ୍ତ କରିପାରିଛି । ଏହା ଅର୍ଥ ବ୍ୟବସ୍ଥାକୁ ଅଧିକ ଗଣତାନ୍ତ୍ରିକ କରିପାରିଛି ।


    ଦୁର୍ଗମ ଗ୍ରାମାଞ୍ଚଳର ଦୁର୍ବଳ ବର୍ଗ ତଥା ଦେଶର ପ୍ରତ୍ୟେକ ନାଗରିକଙ୍କ ଜୀବନକୁ ଛୁଇଁବା ଭଳି ସମଷ୍ଟିଗତ ବିକାଶକୁ ଦୃଷ୍ଟିରେ ରଖି ମୋ ସରକାର 2014ରେ କ୍ଷମତାକୁ ଆସିଥିଲା ।


    ଏହି ଲକ୍ଷ୍ୟ ପୂରଣ ପାଇଁ ଏକ ସମଷ୍ଟିଗତ ଆର୍ଥିକ ସ୍ଥିତିର ଏକ ଦୃଢ଼ ଭିତ୍ତି ଆବଶ୍ୟକ ଥିଲା-ଭାରତ ଭଳି ଏକ ବୃହତ ଦେଶରେ ଏହି କାର୍ଯ୍ୟ ଏତେ ସହଜ ନଥିଲା ।


    ତଥାପି ଆମେ ଏହାକୁ ପାରମ୍ପରିକ ବ୍ୟବସ୍ଥା ଭଳି କିଛି ବର୍ଷ ନୁହେଁ , କିଛି ମାସରେ ହାସଲ କରିବାକୁ ଇଚ୍ଛା କଲୁ ।


    ଫିନଟେକର ଶକ୍ତି ଏବଂ ଡିଜିଟାଲ କନକ୍ଟେିଭିଟି ଦ୍ୱାରା ଆମେ ଅସ୍ୱାଭାବିକ ଗତିରେ ଏକ ବିପ୍ଲବ ଆରମ୍ଭ କଲୁ ।


    103 କୋଟି ଭାରତୀୟଙ୍କ ପାଇଁ ସମଷ୍ଟିଗତ ଅର୍ଥବ୍ୟବସ୍ଥା ସମ୍ଭବ ହୋଇପାରିଲା । ମାତ୍ର କିଛି ବର୍ଷରେ ଆମେ 102 କୋଟିରୁ ଅଧିକ ବାୟୋମେଟ୍ରିକ ପରିଚୟ ସୃଷ୍ଟି କରିପାରିଛୁ , ଯାହାକି ଏକ ଭିତ୍ତି ।


    ଆମର ଜନ ଧନ ଯୋଜନାରେ ଆମେ ପ୍ରତ୍ୟେକ ଭାରତୀୟଙ୍କୁ ବ୍ୟାଙ୍କ ଏକାଉଣ୍ଟ ଦେବାକୁ ଲକ୍ଷ୍ୟ ରଖିଛୁ । ତିନି ବର୍ଷ ମଧ୍ୟରେ ଆମେ 330ନିୟୁତ ନୂଆ ବ୍ୟାଙ୍କ ଏକାଉଣ୍ଟ ଖୋଲିପାରିଛୁ । ଏହା 330 ନିୟୁତ ପରିଚୟ , ସୁଯୋଗ ଏବଂ ମର୍ଯ୍ୟାଦା ।


    2014ରେ 50% ରୁ କମ ଭାରତୀୟଙ୍କ ବ୍ୟାଙ୍କ ଏକାଉଣ୍ଟ ଥିଲା । ଏବେ ଏହା ସାର୍ବଜନୀନ ହୋଇପାରିଛି ।


    ତେଣୁ ଆଜି ଶହେ କୋଟିରୁ ଅଧିକ ବାୟୋମାଟ୍ରିକ ପରିଚୟ , ଶହେ କୋଟିରୁ ଅଧିକ ବ୍ୟାଙ୍କ ଏକାଉଣ୍ଟ ଏବଂ ଶହେ କୋଟିରୁ ଅଧିକ ସେଲ୍ ଫୋନ୍ ଭାରତକୁ ବିଶ୍ୱରେ ସର୍ବବୃହତ ମୌଳିକ ଭିତ୍ତିଭୂମି ଭାବେ ଛିଡ଼ା କରିଛି ।


    ଲୋକମାନଙ୍କ ପାଖରେ ସରକାରଙ୍କ ପାଖରୁ ସିଧାସଳଖ 3.6 ଲକ୍ଷ କୋଟି ଟଙ୍କାରୁ ଅଧିକ ତଥା 50 ବିଲିଅନ ଡଲାର ପହଞ୍ଚିପାରିଛି ।


    ଏବେ ଆଉ ଗ୍ରାମାଞ୍ଚଳର ଜଣେ ଗରିବ ବ୍ୟକ୍ତି ତାର ଅଧିକାର ପାଇବାକୁ ଦୀର୍ଘ ବାଟ ଯିବାକୁ ପଡ଼ୁନି କିମ୍ବା ମଧ୍ୟସ୍ଥିଙ୍କ ସହାୟତା ଲୋଡ଼ୁନି ।


    ଏବେ ଆଉ ଜାଲ/ନକଲି ଏକାଉଣ୍ଟ ଦ୍ୱାରା ସରକାରୀ ଅର୍ଥ ହଡ଼ପ ସମ୍ଭବ ହେଉନି । ଏହାଦ୍ୱାରା ଆମେ 80 ହଜାର କୋଟି ଟଙ୍କା ତଥା 12 ବିଲିଅନ ଡଲାର ସଞ୍ଚୟ କରିପାରିଛୁ ।


    ଏବେ ନିୟୁତ ନିୟୁତ ଲୋକ ଯେଉଁମାନେ କି ଅନିଶ୍ଚିତତା ମଧ୍ୟରେ ଥିଲେ , ସେମାନଙ୍କ ଏକାଉଣ୍ଟରେ ବୀମା ସୁବିଧା ପାଇବା ସହ ବାର୍ଦ୍ଧକ୍ୟ ବେଳେ ପେନସନ ସୁବିଧାର ସୁରକ୍ଷା ମିଳିପାରିଛି ।


    ଜଣେ ଛାତ୍ର ଏବେ ତାର ବୃତ୍ତି ଅର୍ଥ ସିଧାସଳଖ ଏକାଉଣ୍ଟରେ ପାଇପାରୁଛି । ଏବେ ତାକୁ ଆଉ ଅସଂଖ୍ୟ କାଗଜକାମରେ ଦୌଡ଼ିବାକୁ ପଡ଼ୁନାହିଁ ।


    ଆଧାର ଭିତ୍ତିରେ ଚାରି ଲକ୍ଷ ମାଇକ୍ରୋ ଏଟିଏମ ଦ୍ୱାରା ବ୍ୟାଙ୍କିଂ ସୁବିଧା ଗ୍ରାମାଞ୍ଚଳରେ ଦ୍ୱାରମୁହଁରେ ପହଞ୍ଚି ପାରିଛି ।


    ଏବେ ଏହି ଡିଜିଟାଲ ଭିତ୍ତିଭୂମି ଦ୍ୱାରା ବିଶ୍ୱର ସର୍ବବୃହତ ସ୍ୱାସ୍ଥ୍ୟ ସେବା ସୁବିଧା ‘ ଆୟୁଷ୍ମାନ ଭାରତ ’ ର ଶୁଭାରମ୍ଭ ହୋଇଛି , ଯାହାକି 500 ନିୟୁତ ଭାରତୀୟଙ୍କୁ ସ୍ୱାସ୍ଥ୍ୟବୀମା ସୁବିଧା ଉପଲବ୍ଧ କରାଇବ ।


    ମୁଦ୍ରା ଯୋଜନା ମାଧ୍ୟମରେ 145 ନିୟୁତ ଋଣ କ୍ଷୁଦ୍ର ଉଦ୍ୟୋଗୀଙ୍କୁ ଦେବା ସମ୍ଭବ ହୋଇପାରିଛି । ଚାରି ବର୍ଷ ମଧ୍ୟରେ ଏହି ପରିମାଣ 6.5 ଲକ୍ଷ କୋଟି ତଥା 90 ବିଲିଅନ ଡଲାରରେ ପହଞ୍ଚିଛି । ଏହି ଋଣର ପ୍ରାୟ 75% ମହିଳାଙ୍କ ନିକଟକୁ ଯାଇଛି ।


    କିଛି ସପ୍ତାହ ପୂର୍ବେ ଆମେ ଇଣ୍ଡିଆ ପୋଷ୍ଟ ପେମେଣ୍ଟସ ବ୍ୟାଙ୍କର ଶୁଭାରମ୍ଭ କରିଛୁ । ଘରେ ଘରେ ବ୍ୟାଙ୍କ ବ୍ୟବସ୍ଥା ପହଞ୍ଚାଇବା ଲାଗି ଦେଶବ୍ୟାପୀ 150 ହଜାର ଡାକଘର ଓ 3 , 00 , 000 ଡାକ କର୍ମଚାରୀ ଟେକ୍ନୋଲଜିର ବ୍ୟବହାର କରୁଛନ୍ତି ।


    ନିଶ୍ଚିତ ଭାବେ ସମଷ୍ଟିଗତ ଅର୍ଥ ବ୍ୟବସ୍ଥା ପାଇଁ ଡିଜିଟାଲ କନେକ୍ଟିଭିଟି ଜରୁରି ।


    3 , 00 , 000 କିଲୋମିଟରର ଫାଇବର ଅପ୍ଟିକ କେବୁଲ ଦ୍ୱାରା ଭାରତର 1 , 20 , 000ରୁ ଅଧିକ ଗ୍ରାମ ପଞ୍ଚାୟତକୁ ଇତି ମଧ୍ୟରେ ଡିଜିଟାଲି ସଂଯୋଗ କରାଯାଇପାରିଛି ।


    3 , 00 , 000 କମନ ସର୍ଭିସ ସେଣ୍ଟର (ସାଧାରଣ ସେବା କେନ୍ଦ୍ର) ଜରିଆରେ ଗ୍ରାମାଞ୍ଚଳରେ ଡିଜିଟାଲ ସୁବିଧା ଉପଲବ୍ଧ କରାଯାଇଛି । ଏହାଦ୍ୱାରା କୃଷକମାନେ ଜମି ତଥ୍ୟ , ଋଣ , ବୀମା , ବଜାର ଏବଂ ଉଚିତ ଦର ପାଇବା ସହଜ ହୋଇପାରିଛି । ଏହାଦ୍ୱାରା ଗ୍ରାମାଞ୍ଚଳରେ ସ୍ୱାସ୍ଥ୍ୟ ସେବା ଏବଂ ମହିଳାମାନଙ୍କ ନିକଟରେ ସ୍ୱାସ୍ଥ୍ୟକର ସାମଗ୍ରୀ ପହଞ୍ଚିପାରିଛି ।


    ଫିନଟେକ ଦ୍ୱାରା ଭାରତରେ ହୋଇପାରିଥିବା ଅନ୍ୟ ଏକ ବୃହତ ପରିବର୍ତ୍ତନ- ଦେୟ ପ୍ରଦାନ ଓ କାରବାରର ଡିଜିଟାଲୀକରଣ ବିନା ଏଥିରୁ କୌଣସି ଗୋଟିଏ ହେଲେ ସଫଳ ହୋଇ ପାରି ନଥାନ୍ତା ।


    ଭାରତ ବିଭିନ୍ନ ପରିସ୍ଥିତି ଓ ଆହ୍ୱାନର ଏକ ଦେଶ । ଆମର ସମାଧାନର ପନ୍ଥା ମଧ୍ୟ ଠିକ୍ ସେହିପରି ହେବା ଉଚିତ । ଆମର ଡିଜିଟାଲୀକରଣ ଉଦ୍ୟମ ସଫଳ ହେଲା କାରଣ ଆମର ଦେୟ ଦ୍ରବ୍ୟ ସମସ୍ତଙ୍କ ପାଇଁ ଉଦ୍ଦିଷ୍ଟ ।


    ଯେଉଁମାନଙ୍କର ମୋବାଇଲ ଓ ଇଣ୍ଟରନେଟ ରହିଛି , ସେମାନଙ୍କ ପାଇଁ ଏକାଉଣ୍ଟ ମଧ୍ୟରେ ଭର୍ଚୁଆଲ ପେମେଣ୍ଟେ ଠିକଣା ମାଧ୍ୟମରେ କାରବାର ପାଇଁ ଭିମ୍-ୟୁପିଆଇ ବିଶ୍ୱର ସବୁଠାରୁ ଅତ୍ୟାଧୁନିକ , ସରଳ ଏବଂ ବାଧାବିହୀନ ପ୍ଲାଟଫର୍ମ ।


    ଯେଉଁମାନଙ୍କର ମୋବାଇଲ ଅଛି , ଇଣ୍ଟରନେଟ ନାହିଁ , ସେମାନଙ୍କ ପାଇଁ 12ଟି ଭାଷାରେ ୟୁଏସଏସଡି ବ୍ୟବସ୍ଥା ରହିଛି ।


    ଏବଂ ଯେଉଁମାନଙ୍କର ମୋବାଇଲ ଓ ଇଣ୍ଟରନେଟର ବ୍ୟବସ୍ଥା ନାହିଁ , ସେମାନଙ୍କ ପାଇଁ ଆଧାର ଭିତ୍ତିକ ଦେୟ ବ୍ୟବସ୍ଥା ରହିଛି , ଯାହାକି ବାୟୋମେଟ୍ରିକ ବ୍ୟବହାର କରୁଛି । ଦୁଇ ବର୍ଷ ମଧ୍ୟରେ ଏହା ଏକ ବିଲିଅନ କାରବାର କରିବା ସହ 6 ଗୁଣା ବୃଦ୍ଧି ପାଇପାରିଛି ।


    ରୂପେ ପେମେଣ୍ଟ କାର୍ଡ ସମସ୍ତଙ୍କ ପାଇଁ ଉପଲବ୍ଧ ହୋଇପାରିଛି । ଏମାନଙ୍କ ମଧ୍ୟରେ ପ୍ରାୟ 250 ନିୟୁତ ଏଭଳି ବ୍ୟକ୍ତି ଅଛନ୍ତି , ଯେଉଁମାନଙ୍କ ପାଖରେ ଚାରି ବର୍ଷ ତଳେ ବ୍ୟାଙ୍କ ଏକାଉଣ୍ଟ ନଥିଲା ।


    କାର୍ଡ , କ୍ୟୁଆର ଏବଂ ୱାଲେଟ , ଭାରତରେ ସମସ୍ତ ପ୍ରକାର ଡିଜିଟାଲ କାରବାର ଦ୍ରୁତ ଗତିରେ ବୃଦ୍ଧି ପାଇ ଚାଲିଛି । ଏବେ ଦେଶରେ 128ଟି ବ୍ୟାଙ୍କ ୟୁପିଆଇ ସହ ସଂଯୁକ୍ତ ହୋଇପାରିଛନ୍ତି ।


    ବିଗତ 24 ମାସ ମଧ୍ୟରେ ୟୁପିଆଇରେ କାରବାର 1500 ଗୁଣ ବୃଦ୍ଧି ପାଇପାରିଛି । ପ୍ରତି ମାସ କାରବାରର ପରିମାଣ 30% ରୁ ଅଧିକ ବୃଦ୍ଧି ପାଉଛି ।


    କିନ୍ତୁ ଦ୍ରୁତ ବେଗ ତୁଳନାରେ ମୋତେ ଅଧିକ ଭଲ ଲାଗିଛି ଡିଜିଟାଲ ଦେୟ ପ୍ରଦାନର ସୁଯୋଗ , ଦକ୍ଷତା , ସ୍ୱଚ୍ଛତା ଏବଂ ଉପଯୋଗିତା ।


    ଜଣେ ଦୋକାନୀ ଅନଲାଇନରେ ସାମଗ୍ରୀ ତାଲିକା କରିବା ସହ ଦେୟ ଆଦାୟକୁ ଗତିଶୀଳ କରାଇପାରିବ ।


    ଜଣେ ଫଳଚାଷୀ , କୃଷକ , ଗ୍ରାମାଞ୍ଚଳ କଳାକାର ସମସ୍ତଙ୍କ ପାଇଁ ବଜାର ଏକ ସିଧାସଳଖ ଏବଂ ନିକଟତର ହୋଇଛି । ଆୟ ଅଧିକ ହେବା ସହ ଦେୟ ଶୀଘ୍ର ହୋଇପାରୁଛି ।


    ଦିନର ଶ୍ରମ ସମୟ ନଷ୍ଟ ନ କରି ଜଣେ ଶ୍ରମିକ ପ୍ରାପ୍ୟ ପାଇପାରିବା ସହ ଘରକୁ ପଠାଇ ପାରୁଛି ।


    ପ୍ରତ୍ୟେକ ଡିଜିଟାଲ ପେମେଣ୍ଟ ସମୟ ସଞ୍ଚୟ କରୁଛି । ଏହା ଜାତୀୟ ସଞ୍ଚୟର ପରିମାଣ ବଢ଼ାଇ ପାରିଛି । ଏହା ବ୍ୟକ୍ତିଗତ ଭାବେ ଆମର ଉତ୍ପାଦକତା ଓ ଆମର ଅର୍ଥବ୍ୟବସ୍ଥାକୁ ବଢ଼ାଉଛି ।


    ଏହା ମଧ୍ୟ ଅର୍ଥବ୍ୟବସ୍ଥାରେ ସ୍ୱଚ୍ଛତା ଆଣିବା ସହ ଟିକସ ଆଦାୟ ବୃଦ୍ଧି କରୁଛି ।


    ଏପରିକି ଡିଜିଟାଲ ପେମେଣ୍ଟ ଏବେ ଅପାର ସମ୍ଭାବନାର ପ୍ରବେଶ ଦ୍ୱାର ହୋଇଛି ।


    ଜନସାଧାରଣଙ୍କୁ ମୂଲ୍ୟ ଭିତ୍ତିକ ସେବା ଯୋଗାଇବା ପାଇଁ ଡାଟା ଏନାଲିଟିକ୍ସ ଏବଂ କୃତିମ ଧୀଶକ୍ତି/ଆର୍ଟିଫିସିଆଲ ଇଣ୍ଟେଲିଜେନ୍ସ ସହାୟକ ହୋଇପାରିଛି । ଯେଉଁମାନଙ୍କର କୌଣସି ଶ୍ରେୟ ନଥିଲା କିମ୍ବା ସ୍ୱଳ୍ପ ଥିଲା ସେମାନଙ୍କୁ ଏବେ ଶ୍ରେୟ ମିଳୁଛି ।


    ସମଷ୍ଟିଗତ ଅର୍ଥ ବ୍ୟବସ୍ଥା ଏବେ ସୂକ୍ଷ୍ମ , କ୍ଷୁଦ୍ର ଏବଂ ମଧ୍ୟମ ଉଦ୍ୟୋଗକୁ ସମ୍ପ୍ରସାରିତ ହୋଇଛି ।


    ଭାରତରେ ଏବେ ବର୍ଷେ ତଳେ ଜାତୀୟ ସ୍ତରରେ ଆରମ୍ଭ ହୋଇଥିବା ବସ୍ତୁ ଓ ସେବା କର ଡିଜିଟାଲ ନେଟୱାର୍କରେ ସମସ୍ତେ ସାମିଲ ହୋଇପାରିଛନ୍ତି ।


    ବ୍ୟାଙ୍କ ସେମାନଙ୍କ ପାଖରେ ଋଣ ପହଞ୍ଚାଇପାରୁଛନ୍ତି । ଋଣପ୍ରଦାନକାରୀ ବିକଳ୍ପ ପ୍ଲାଟଫର୍ମ ସେମାନଙ୍କୁ ନବପ୍ରକ୍ରିୟାର ଆର୍ଥିକ ବ୍ୟବସ୍ଥା ଯୋଗାଉଛନ୍ତି । ଅଣ-ବଜାରର ଅତ୍ୟଧିକ ସୁଧହାରଯୁକ୍ତ ଋଣ ଉପରେ ସେମାନଙ୍କୁ ଆଉ ଏବେ ନିର୍ଭର କରିବାକୁ ପଡ଼ୁନାହିଁ ।


    ଏବଂ ଏହି ମାସ ଏପରିକି ଏକ ବ୍ୟାଙ୍କକୁ ନ ଯାଇ ମଧ୍ୟ ମାତ୍ର 59 ମିନିଟରେ 1 କୋଟି ଟଙ୍କା ତଥା 1 , 50 , 000 ଡଲାର ପର୍ଯ୍ୟନ୍ତ ଋଣ ସୂକ୍ଷ୍ମ , କ୍ଷଦ୍ର ଏବଂ ମଧ୍ୟମ ଉଦ୍ୟୋଗଗୁଡ଼ିକୁ ପ୍ରଦାନ ପାଇଁ ଯୋଜନା ଆରମ୍ଭ କରାଯାଇଛି । ଜିଏସଟି ରିଟର୍ଣ୍ଣ , ଆୟକର ରିଟର୍ଣ୍ଣ ଏବଂ ବ୍ୟାଙ୍କ ଷ୍ଟେଟମେଣ୍ଟ ଦ୍ୱାରା ଏହା ସମ୍ଭବ ହୋଇପାରିବ । ମାତ୍ର କିଛି ଦିନ ମଧ୍ୟରେ 1 , 50 , 000 ଏପରି ଉଦ୍ୟୋଗ ଋଣ ପାଇବାକୁ ଆବେଦନ ମିଳିଛି ।


    ଏହିପରି ଭାବେ ଫିନଟେକ୍ ଉଦ୍ୟୋଗ , ନିଯୁକ୍ତି ଓ ସମୃଦ୍ଧିକୁ ଆଗେଇ ନେଉଛି ।


    ଡିଜିଟାଲ ଟେକ୍ନୋଲଜି ସରକାରଙ୍କ ଇ-ଗଭର୍ଣ୍ଣମେଣ୍ଟ ଇ-ମାର୍କେଟ ଅନ୍ତର୍ଗତ ଜିଇଏମ୍ ଭଳି ସ୍ୱଚ୍ଛତା ଆଣିବା ସହ ଭ୍ରଷ୍ଟାଚାର ଦୂର କରିପାରୁଛି । ସରକାରୀ ଏଜେନ୍ସି ଦ୍ୱାରା କ୍ରୟ ପାଇଁ ଏହା ଏକ ଏକୀକୃତ ପ୍ଲାଟଫର୍ମ ।


    ଏଥିରେ ପ୍ରାୟ 6 , 00 , 000 ଉତ୍ପାଦ ରହିଛି । ଏହି ପ୍ଲାଟଫର୍ମରେ ପ୍ରାୟ 30 , 000 କ୍ରେତା ସଂସ୍ଥା ଏବଂ 1 , 50 , 000 ବିକ୍ରେତା ଏବଂ ସେବା ପ୍ରଦାନକାରୀ ପଞ୍ଜିକୃତ ହୋଇଛନ୍ତି ।


    ବନ୍ଧୁଗଣ ,


    ଭାରତରେ ଫିନଟେକ୍ ନବପ୍ରବର୍ତ୍ତକ ଏବଂ ଉଦ୍ୟୋଗର ଏକ ବିସ୍ଫୋରଣ ଘଟିଛି । ଏହା ବିଶ୍ୱରେ ଭାରତକୁ ଅଗ୍ରଣୀ ଫିନଟେକ ଓ ଷ୍ଟାର୍ଟଅପ ରାଷ୍ଟ୍ରରେ ପରିଣତ କରିଛି । ଭାରତରେ ଫିନଟେକର ଭବିଷ୍ୟତ ଏବଂ ଚତୁର୍ଥ ପିଢି ଉଦ୍ୟୋଗର ଅଭ୍ୟୁଦୟ ଘଟୁଛି ।


    ସମସ୍ତଙ୍କ ପାଇଁ କାଗଜବିହୀନ , ନଗଦ ବିହୀନ , ବିନା ଉପସ୍ଥିତିରେ ଏବଂ ସୁରକ୍ଷିତ ଓ ନିରାପଦ କାରବାର ସକାଶେ ଆମ ଯୁବ ପିଢ଼ି ଆପ୍ସ ବିକଶିତ କରୁଛନ୍ତି । ଏହାହିଁ ଭାରତର ବିସ୍ମୟ- ଯାହାକି ବିଶ୍ୱର ସର୍ବବୃହତ ଆପ୍ଲିକେସନ ପ୍ରୋଗ୍ରାମ ।


    ବ୍ୟାଙ୍କ , ନିୟାମକ ଏବଂ ଉପଭୋକ୍ତାଙ୍କ ସମସ୍ୟାର ସମାଧାନ ପାଇଁ ସେମାନେ ଆର୍ଟିଫିସିଆଲ ଇଣ୍ଟେଲିଜେନ୍ସ , ବ୍ଲକଚେନ ଏବଂ ମେସିନର ବ୍ୟବହାର କରୁଛନ୍ତି ।


    ଆମ ଦେଶର ସାମାଜିକ ଲକ୍ଷ୍ୟ-ସ୍ୱାସ୍ଥ୍ୟରୁ ଶିକ୍ଷା ଏବଂ ମାଇକ୍ରୋ କ୍ରେଡିଟରୁ ବୀମା ସବୁକିଛିକୁ ସେମାନେ ଗ୍ରହଣ କରୁଛନ୍ତି ।


    ଡିଜିଟାଲ ଇଣ୍ଡିଆ , ଷ୍ଟାର୍ଟଅପ ଇଣ୍ଡିଆ , ଏଗୁଡ଼ିକର ସହାୟକ ନୀତି , ପାଣ୍ଠି ଯୋଗାଣ କାର୍ଯ୍ୟକ୍ରମ ଭଳି ପଦକ୍ଷେପରୁ ଭାରତର ଦକ୍ଷ ପିଢ଼ି ଫାଇଦା ପାଇପାରୁଛି ।


    ଏହା ସହାୟତାରେ ଭାରତ ବିଶ୍ୱରେ ସର୍ବାଧିକ ଡାଟା ବ୍ୟବହାରକାରୀ ରାଷ୍ଟ୍ର ହେବା ସହ ସବୁଠାରୁ ଶସ୍ତାରେ ମଧ୍ୟ ଡାଟା ଉପଲବ୍ଧ ହୋଇପାରୁଛି । ଫିନଟେକକୁ ଗ୍ରହଣ କରିବାରେ ମଧ୍ୟ ଅଗ୍ରଣୀ ରାଷ୍ଟ୍ର ହୋଇଛି । ତେଣୁ ମୁଁ ସମସ୍ତ ଫିନଟେକ କମ୍ପାନୀ ଓ ଷ୍ଟାର୍ଟଅପମାନଙ୍କୁ କହିବି ଯେ ଭାରତ ହିଁ ସେମାନଙ୍କ ସର୍ବଶ୍ରେଷ୍ଠ ଲକ୍ଷ୍ୟସ୍ଥଳ ।


    ଭାରତର ଏଲଇଡି ବଲ୍ବ ଉଦ୍ୟୋଗ ଦ୍ୱାରା ଭାରତ ସମ୍ଭବ ହୋଇଥିବା ଓ ହାସଲ କରିଥିବା ଶକ୍ତି ସଞ୍ଚୟ କାର୍ଯ୍ୟକ୍ରମ ବିଶ୍ୱସ୍ତରରେ ଆଦୃତ ହୋଇପାରିଛି । ଠିକ୍ ସେହିପରି ଭାରତର ବିଶାଳ ବଜାର ଫିନଟେକ ଉତ୍ପାଦଗୁଡ଼ିକ ପାଇଁ ବିପଦ ଓ ମୂଲ୍ୟ ହ୍ରାସ କରିବା ସହ ସେଗୁଡ଼ିକୁ ବିଶ୍ୱବ୍ୟାପୀ ପହଞ୍ଚାଇପାରିବ ।


    ବନ୍ଧୁଗଣ ,


    ଅଳ୍ପରେ , ଭାରତର କାହାଣୀ ଫିନଟେକର ଛଅଟି ବଡ଼ ଫାଇଦାକୁ ସୂଚାଉଛି ; ଅଧିକାର , ସମଷ୍ଟିଗତ , ସଂଯୋଗତା , ଇଜ୍ ଅଫ ଲିଭିଙ୍ଗ , ସୁଯୋଗ ଏବଂ ଦାୟିତ୍ୱବୋଧ ।


    ବିଶ୍ୱସ୍ତରରେ , ଭରତ-ପ୍ରଶାନ୍ତ ମହାସାଗର କ୍ଷେତ୍ର ଓ ଲାଟିନ ଆମେରିକାରୁ ଆଫ୍ରିକା ଆମେ ସାଧାରଣ ଜୀବନକୁ ବଦଳାଇ ପାରୁଥିବା ଅବିଶ୍ୱସନୀୟ କାହାଣୀ ଦେଖିବାକୁ ମିଳୁଛି ।


    କିନ୍ତୁ , ତଥାପି ଅନେକ କିଛି କରିବାର ରହିଛି ।


    ଆମ ଦୃଷ୍ଟି ସମସ୍ତଙ୍କ ବିକାଶ ଉପରେ ରହିବା ଉଚିତ । ଯାହାଦ୍ୱାରା କି ଅନୁନ୍ନତଙ୍କ ବିକାଶ ସମ୍ଭବ ହୋଇପାରିବ ।


    ଆମେ ବ୍ୟାଙ୍କ ସୁବିଧା ପାଉ ନଥିବା ବିଶ୍ୱର 1.7 ବିଲିଅନ ଲୋକଙ୍କୁ ଆର୍ଥିକ ମାର୍କେଟକୁ ଆଣିବାକୁ ପଡ଼ିବ ।


    ବିଶ୍ୱରେ ଅଣ-ସାଙ୍ଗଠନିକ କ୍ଷେତ୍ରରେ ଥିବା ଶହେ କୋଟି ଶ୍ରମିକଙ୍କ ପାଇଁ ପେନସନ ଓ ବୀମାର ସୁରକ୍ଷା ନିଶ୍ଚିତ କରିବା ଦରକାର , ଯାହାକି ଆମେ କରିପାରିନୁ ।


    ଯେପରି କୌଣସି ସ୍ୱପ୍ନ ଅପୂରଣୀୟ ରହିବ ନାହିଁ ସେଦିଗରେ ଆମେ ଫିନଟେକ ବ୍ୟବହାର କରିବା ଉଚିତ । ଅର୍ଥାଭାବରୁ କୌଣସି ଉଦ୍ୟୋଗ ଆରମ୍ଭ ନ ହେବା ଭଳି ସ୍ଥିତିକୁ ଦୂର କରିବା ଉଚିତ ।


    ଆମେ ବ୍ୟାଙ୍କ ଓ ଆର୍ଥିକ ସଂସ୍ଥାଗୁଡ଼ିକୁ ଅଧିକ ନମନୀୟ କରିବା ସହ ପ୍ରତିବନ୍ଧକ ଓ ବାଧାଗୁଡ଼ିକୁ ଦୂର କରିବା ଭଳି ବ୍ୟବସ୍ଥା ଆଦରିବା ଉଚିତ ।


    ଆମେ ଟେକ୍ନୋଲଜିକୁ ଅଧିକ ବ୍ୟବହାର କରିବା ଉଚିତ , ଯଦ୍ୱାରାକି ନିୟନ୍ତ୍ରଣ ଓ ତଦାରଖ ବଢ଼ିବା ସହ ବିପଦ ହ୍ରାସ ପାଇପାରିବ ।


    ଅର୍ଥ ଠକେଇ, ଟିକସ ଫାଙ୍କି ଓ ଆର୍ଥିକ ଅପରାଧର ମୁକାବିଲା ଦିଗରେ ଆମେ ଫିନଟେକ ଟୁଲକୁ ଅଧିକ ବ୍ୟବହାର କରିବା ଉଚିତ ।


    ଆମର ତଥ୍ୟ ଏବଂ ବ୍ୟବସ୍ଥା ଯେତେବେଳେ ନିରାପଦ ଓ ବିଶ୍ୱସନୀୟ ହୋଇପାରିବ , ସେତେବେଳେ ଆନ୍ତଃସଂଯୋଗିତ ବିଶ୍ୱରେ ଅଭ୍ୟୁତ୍ଥିତ ଅର୍ଥ ବ୍ୟବସ୍ଥା ସଫଳ ହୋଇପାରିବ ।


    ସାଇବର ଭୟରୁ ଆମେ ବିଶ୍ୱ ୱାୟର/ଇଣ୍ଟରନେଟ ପ୍ରକ୍ରିୟାକୁ ସୁରକ୍ଷିତ ରଖିବା ଉଚିତ ।


    ଆମେ ଏହା ନିଶ୍ଚିତ କରିବା ଉଚିତ ଯେ , ଫିନଟେକ କାର୍ଯ୍ୟ ଯେପରି ଲୋକଙ୍କ ଅନୁକୂଳ ହେବ , ପ୍ରତିକୂଳ ନୁହେଁ । ଆର୍ଥିକ ବ୍ୟବସ୍ଥାରେ ଏହି ଟେକ୍ନୋଲଜି ଅନୁନ୍ନତଙ୍କ ସଂସ୍ପର୍ଶରେ ଆସିବା ଯୋଗୁ ସେମାନଙ୍କ ସ୍ଥିତିରେ ବିକାଶ ହୋଇପାରିବ ।


    ସେମାନଙ୍କ ପାଇଁ ଥିବା ସମଷ୍ଟିଗତ ନୀତି ଓ ଟେକ୍ନୋଲଜିର ସୁଯୋଗ ଏବଂ ବ୍ୟବହାର ବାବଦରେ ସେମାନଙ୍କୁ ସଚେତନା କରାଇବା ଜରୁରି ।


    ଏଥିପାଇଁ ଫିନଟେକ କେବଳ ଯାନ୍ତ୍ରିକ ନୁହେଁ ବରଂ ଏକ ବିପ୍ଲବ ହେବା ଉଚିତ ।


    ଏଥିପାଇଁ ଆମକୁ ଅନେକ ଗୁଡ଼ିଏ ପ୍ରଶ୍ନର ଉତ୍ତର ଦେବାକୁ ପଡ଼ିବ , ଯଥା ; ତଥ୍ୟ ମାଲିକାନା ଏବଂ ପ୍ରବାହ , ଗୋପନୀୟତା ଓ ଅନୁମତି , ବେସରକାରୀ ଓ ସର୍ବସାଧାରଣଙ୍କ ଭଲ ପାଇଁ ଆଇନ ଏବଂ ନିୟମାବଳୀ ।


    ଶେଷରେ ଆମେ ନିଶ୍ଚିତ ଭାବେ ଭବିଷ୍ୟତର ଦକ୍ଷତା ପାଇଁ ନିବେଶ କରିବା ଉଚିତ । ଏବଂ ଦୀର୍ଘକାଳୀନ ବ୍ୟବସ୍ଥାରେ ଚିନ୍ତାଧାରା ଓ ନିବେଶ ପ୍ରସ୍ତୁତ ରଖିବା ଉଚିତ ।


    ବନ୍ଧୁଗଣ ,


    ପ୍ରତ୍ୟେକ ଯୁଗ ଏହାର ସୁଯୋଗ ଓ ଆହ୍ୱାନ ପାଇଁ ପରିଚିତ । ଭବିଷ୍ୟତକୁ ଗଠନ କରିବା ଦିଗରେ ପ୍ରତ୍ୟେକ ପିଢ଼ିର ନିଜସ୍ୱ ଦାୟିତ୍ୱ ରହିଛି ।


    ଏହି ପିଢ଼ି ପ୍ରତ୍ୟେକଙ୍କ ପାଇଁ ବିଶ୍ୱର ପ୍ରତି ପାପୁଲିରେ ଭବିଷ୍ୟତ ଗଠନ କରିବ ।


    ଇତିହାସ ଆମ ପାଇଁ ଅନେକ ସୁଯୋଗ ରଖି ଦେଇ ଯାଇଛି ।


    କୋଟି କୋଟି ଲୋକଙ୍କ ପାଇଁ ସୁଯୋଗ ଓ ସମୃଦ୍ଧିକୁ ବାସ୍ତବତାରେ ପରିଣତ କରିବା ପାଇଁ ।


    ବିଶ୍ୱକୁ ଧନୀ-ଗରିବଙ୍କ ମଧ୍ୟରେ , ସହର-ଗ୍ରାମ ମଧ୍ୟରେ , ଆଶା ଏବଂ ସଫଳତା ମଧ୍ୟରେ ଅଧିକ ମାନବତା ଓ ସମାନତା କରିବା ପାଇଁ ।


    ଭାରତ ଯେଭଳି ଅନ୍ୟମାନଙ୍କ ଠାରୁ ଶିକ୍ଷା ପ୍ରାପ୍ତ ହେବ , ସେହିପରି ଆମେ ଅଭିଜ୍ଞତା ଓ ନିପୁଣତାକୁ ବିଶ୍ୱ ସହ ବାଣ୍ଟିବୁ ।


    କାରଣ , ଯାହା ଭାରତକୁ ଆଗେଇ ନେଉଛି , ତାହା ଅନ୍ୟମାନଙ୍କ ପାଇଁ ଆଶାର ସଞ୍ଚାର ମଧ୍ୟ କରୁଛି । ଏବଂ ଆମେ ଭାରତ ପାଇଁ ଯେଉଁ ସ୍ୱପ୍ନ ଦେଖୁଛୁ , ଅନ୍ୟମାନଙ୍କ ପାଇଁ ମଧ୍ୟ ସେହି ସଦିଚ୍ଛା ରଖୁଛୁ ।


    ଏହା ସମସ୍ତଙ୍କ ପାଇଁ ସମାନ ଯାତ୍ରା ।


    ଆଲୋକର ପର୍ବ ଭଳି ଯାହାକି ଅନ୍ଧାର ଉପରେ ଆଲୋକର ବିଜୟ ଆଣିଥାଏ , ନିରାଶାକୁ ଦୂରେଇ ଆଶା ଓ ଖୁସି ଆଣିଥାଏ , ଏହି ପର୍ବ ଆମକୁ ମିଳିତ ହୋଇ ମାନବତାର ଉନ୍ନତ ଭବିଷ୍ୟତ ପାଇଁ ଆଗେଇବା ସକାଶେ ଆହ୍ୱାନ ଦେଉଛି ।


    ଧନ୍ୟବାଦ


    **********

    
    
    (Release ID: 1552766) Visitor Counter : 52