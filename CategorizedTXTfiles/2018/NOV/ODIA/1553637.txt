      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଗୁରୁ ନାନକ ଦେବଙ୍କ 550ତମ ଜନ୍ମବାର୍ଷିକୀ ଆୟୋଜନକୁ କ୍ୟାବିନେଟ ଅନୁମୋଦନ
      Posted On: 22 NOV 2018 9:03PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ କେନ୍ଦ୍ର କ୍ୟାବିନେଟ ବୈଠକରେ ଶ୍ରୀ ଗୁରୁ ନାନକ ଦେବଙ୍କ 550ତମ ଜନ୍ମ ବାର୍ଷିକୀ ଆୟୋଜନ କରିବା ଲାଗି ଏକ ସଂକଳ୍ପ ଗୃହୀତ ହୋଇଛି । ଏହା ଆସନ୍ତା ବର୍ଷ ସାରା ଦେଶରେ ଏବଂ ବିଶ୍ୱ ବ୍ୟାପୀ ମହା ସମାରୋହରେ ପାଳନ କରାଯିବ । ଏହାଛଡା ଉପଯୁକ୍ତ ଢଙ୍ଗରେ ରାଜ୍ୟ ସରକାର ତଥା ବିଦେଶରେ ଥିବା ଭାରତ ମିଶନ ସହ ମିଳିତ ଭାବେ ବିଭିନ୍ନ ସମାରୋହ ଆୟୋଜନ କରାଯିବ । ଗୁରୁ ନାନକ ଦେବଙ୍କ ଶିକ୍ଷା ସ୍ନେହ , ଶାନ୍ତି , ସମାନତା ଏବଂ ଭ୍ରାତୃତ୍ଵର ଶାଶ୍ୱତ ମୂଲ୍ୟ ରହିଛି ।


    କ୍ୟାବିନେଟ ବୈଠକରେ ନିଆଯାଇଥିବା ନିଷ୍ପତ୍ତିର ପ୍ରମୁଖ ଅଂଶ ନିମ୍ନରେ ଦିଆଗଲା


    କ ର୍ତ୍ତା ରପୁର ସାହିବ କରିଡରର ବିକାଶ :


    ଏକ ଗୁରୁତ୍ୱପୂର୍ଣ୍ଣ ନିଷ୍ପତ୍ତି ସ୍ୱରୂପ , କେନ୍ଦ୍ର କ୍ୟାବିନେଟ କର୍ତ୍ତାରପୁର କରିଡରର ନିର୍ମାଣ ଏବଂ ବିକାଶକୁ ଅନୁମୋଦନ କରିଛନ୍ତି । ଏହି କରିଡର ଗୁରୁଦାସପୁର ଅନ୍ତର୍ଗତ ଡେରା ବାବା ନାନକ ଠାରୁ ଅନ୍ତର୍ଜାତୀୟ ସୀମା ପର୍ଯ୍ୟନ୍ତ ରହିଛି । ପାକିସ୍ତାନର ରାବି ନଦୀ କୂଳରେ ଥିବା ଗୁରୁଦ୍ୱାରା ଦରବାର ସାହିବ କର୍ତ୍ତାରପୁର ଠାରେ ଶ୍ରୀ ଗୁରୁ ନାନକ ଦେବ ନିଜ ଜୀବନର 18 ବର୍ଷ ଅତିବାହିତ କରିଥିଲେ । ସେଠାକୁ ଯାତ୍ରା ପାଇଁ ଭାରତୀୟ ଶ୍ରଦ୍ଧାଳୁମାନଙ୍କ ଲାଗି ସୁବିଧା ଯୋଗାଇ ଦେବା ଦିଗରେ ଉପରୋକ୍ତ କରିଡରର ନିର୍ମାଣ ଏବଂ ବିକାଶ କରାଯିବ । ଯାହା ଫଳରେ ଶ୍ରଦ୍ଧାଳୁମାନେ ବର୍ଷ ବ୍ୟାପୀ ଏହି ପବିତ୍ର ଧର୍ମସ୍ଥଳୀକୁ ଯାତ୍ରା କରିବାରେ ସକ୍ଷମ ହେବେ ।


    ଭାରତ ସରକାରଙ୍କ ଅନୁଦାନରେ ଏକ ସମନ୍ୱିତ ବିକାଶ ପ୍ରକଳ୍ପ ଭାବେ କର୍ତ୍ତାରପୁର କରିଡରର କାର୍ଯ୍ୟାନ୍ୱୟନ କରାଯିବ । ଏହା ଶ୍ରଦ୍ଧାଳୁମାନଙ୍କୁ ଅତ୍ୟାଧୁନିକ ସୁବିଧା ଥିବା ସୁଗମ ଏବଂ ସହଜ ଯାତ୍ରା ଯୋଗାଇଦେବ । ଶ୍ରଦ୍ଧାଳୁମାନଙ୍କ ସୁଗମ ଯାତ୍ରା ପାଇଁ ଭାରତ ସରକାର ଉପଯୁକ୍ତ ସୁବିଧା ଯୋଗାଇ ଦେବେ । ଶିଖ ସମ୍ପ୍ରଦାୟର ଧର୍ମୀୟଭାବନାକୁ ସମ୍ମାନ ଦେଇ ଏବଂ ଉପଯୁକ୍ତ ସୁବିଧା ଥିବା ଏକ କରିଡର ସେମାନଙ୍କ କ୍ଷେତ୍ରରେ ବିକାଶ ଲାଗି ପାକିସ୍ତାନ ସରକାରଙ୍କୁ ଅନୁରୋଧ କରାଯିବ ।


    ସୁଲତାନପୁର ଲୋଧିର ବିକାଶ :


    କେନ୍ଦ୍ର କ୍ୟାବିନେଟ ମଧ୍ୟ ଐତିହାସିକ ସହର ସୁଲତାନପୁର ଲୋଧିର ବିକାଶ ପାଇଁ ନିଷ୍ପତ୍ତି ନେଇଛନ୍ତି । ଏହି ସହର ଶ୍ରୀ ଗୁରୁ ନାନକ ଦେବଙ୍କ ଜୀବନ ସହ ନିବିଡ଼ ଭାବେ ଜଡ଼ିତ । ଏହାକୁ ଐତିହ୍ୟ ସହର ଏବଂ ସ୍ମାର୍ଟ ସିଟି ନୀତି ଅନୁଯାୟୀ ବିକାଶ କରାଯିବ । ଏଥିରେ ଇନ୍ଧନ ଦକ୍ଷତାର ଉପଯୋଗ କରାଯିବ ଯାହା ଶ୍ରୀ ଗୁରୁ ନାନକ ଦେବଙ୍କ ସିଦ୍ଧାନ୍ତ ପ୍ରକୃତିର ସ୍ଥିରତା ଏବଂ ସମ୍ମାନକୁ ପ୍ରତିଫଳନ କରିବ । ପର୍ଯ୍ୟଟକ ଏବଂ ଶ୍ରଦ୍ଧାଳୁମାନଙ୍କ ପାଇଁ ଏକ ମୁଖ୍ୟ ଆକର୍ଷଣ , ସୁଲତାନପୁର ଲୋଧିଠାରେ ଏକ ଐତିହ୍ୟ କମ୍ପ୍ଲେକ୍ସ "ପିଣ୍ଡ ବାବେ ନାନକ ଦା '' ପ୍ରତିଷ୍ଠା କରାଯିବ ଯାହା ଶ୍ରୀ ଗୁରୁ ନାନକଦେବଙ୍କ ସମୟର ଜୀବନଶୈଳୀକୁ ପ୍ରତିଫଳନ କରିବ । ସୁଲତାନପୁର ରେଳ ଷ୍ଟେସନକୁ ସମସ୍ତ ଅତ୍ୟାଧୁନିକ ସୁବିଧା ସହ ଉନ୍ନତ ଏବଂ ବିକଶିତ କରାଯିବ ।


    ବିଦେଶୀ ବିଶ୍ୱବିଦ୍ୟାଳୟରେ ଆନ୍ତଃ- ଧର୍ମ ( Inter Faith) ପାଠ୍ୟକ୍ରମ କେନ୍ଦ୍ର ଏବଂ ଚେୟାର :


    ଅମୃତସରସ୍ଥିତ ଗୁରୁ ନାନକଦେବ ବିଶ୍ୱବିଦ୍ୟାଳୟରେ ଏକ ଆନ୍ତଃ-ଧର୍ମ ପାଠ୍ୟକ୍ରମ ପ୍ରତିଷ୍ଠା କରାଯିବ । ଇଂଲଣ୍ଡ ଏବଂ କାନାଡାରେ ଗୋଟିଏ ଲେଖାଏଁ ବିଶ୍ୱବିଦ୍ୟାଳୟରେ ଶ୍ରୀ ଗୁରୁ ନାନକ ଦେବଙ୍କ ଉପରେ ଚେୟାର ପ୍ରତିଷ୍ଠା କରାଯିବ । ନୂଆଦିଲ୍ଲୀଠାରେ ଶ୍ରୀ ଗୁରୁ ନାନକ ଦେବଙ୍କ ଜୀବନୀ ଏବଂ ଶିକ୍ଷା ଉପରେ ଏକ ଅନ୍ତର୍ଜାତୀୟ କର୍ମଶାଳା ଆୟୋଜନ କରାଯିବ ।


    ଦେଶ ଏବଂ ବିଶ୍ୱବ୍ୟାପୀ ଆୟୋଜନ :


    ଉପଯୁକ୍ତ ଢଙ୍ଗରେ ଶ୍ରୀ ଗୁରୁ ନାନକଦେବଜୀଙ୍କ 550ତମ ଜନ୍ମବାର୍ଷିକୀ ପାଳନ ପାଇଁ ରାଜ୍ୟ/କେନ୍ଦ୍ର ଶାସିତ ପ୍ରଦେଶଗୁଡ଼ିକୁ ଅନୁରୋଧ କରାଯିବ । ଏହି ଅବସରରେ ବିଦେଶରେ ଥିବା ଭାରତୀୟ ମିଶନଗୁଡ଼ିକ ସ୍ୱତନ୍ତ୍ର କାର୍ଯ୍ୟକ୍ରମର ଆୟୋଜନ କରିବେ ।


    ସ୍ମାରକୀ ମୁ ଦ୍ରା ଏବଂ ଡାକଟିକେଟ :


    ଏହି ସ୍ମରଣୀୟ ମୁହୂର୍ତ୍ତକୁ ମନେ ରଖିବା ପାଇଁ ଭାରତ ସରକାରଙ୍କ ଦ୍ୱାରା ସ୍ମାରକୀ ମୁଦ୍ରା ଏବଂ ଡାକଟିକେଟ ଜାରି କରାଯିବ ।


    ଧର୍ମୀୟ କାର୍ଯ୍ୟକ୍ରମ ଏବଂ ପ୍ରକାଶନ :


    ଦେଶବ୍ୟାପୀ ଧର୍ମୀୟ କାର୍ଯ୍ୟକ୍ରମ ଆୟୋଜନ କରାଯିବ । ଶ୍ରୀ ଗୁରୁ ନାନକ ଦେବ ଏବଂ ଗୁରୁବାଣୀ ଉପରେ ଦୂରଦର୍ଶନରେ କାର୍ଯ୍ୟକ୍ରମ ପ୍ରସାରଣ କରାଯିବ । ବିଭିନ୍ନ ଭାରତୀୟ ଭାଷାରେ ଜାତୀୟ ପୁସ୍ତକ ନ୍ୟାସ ପକ୍ଷରୁ ଗୁରୁବାଣୀ ପ୍ରକାଶ କରାଯିବ । ବିଭିନ୍ନ ବିଶ୍ୱ ଭାଷାରେ ଶ୍ରୀ ଗୁରୁ ନାନକଦେବଙ୍କ ରଚନା ପ୍ରକାଶ କରିବା ଲାଗି ୟୁନେସ୍କୋକୁ ଅନୁରୋଧ କରାଯିବ ।


    ଶ୍ରଦ୍ଧାଳୁମାନଙ୍କ ପାଇଁ ସ୍ୱତନ୍ତ୍ର ଟ୍ରେନ :


    ଶ୍ରୀଗୁରୁ ନାନକ ଦେବଙ୍କ ସହ ଜଡ଼ିତ ପବିତ୍ର ସ୍ଥାନଗୁଡ଼ିକ ଦେଇ ଶ୍ରଦ୍ଧାଳୁ ଏବଂ ପର୍ଯ୍ୟଟକମାନଙ୍କ ଲାଗି ରେଳ ମନ୍ତ୍ରଣାଳୟ ପକ୍ଷରୁ ଏକ ଟ୍ରେନ ଚଳାଚଳ କରିବ ।


    **********

    
    
    (Release ID: 1553637) Visitor Counter : 30