      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ସମନ୍ଵିତ ଚେକପୋଷ୍ଟ ଓ ସୀମା ପରିଚାଳନା ପ୍ରକଳ୍ପ କାର୍ଯ୍ୟର ସମୀକ୍ଷା କଲେ ସ୍ୱରାଷ୍ଟ୍ର ମନ୍ତ୍ରୀ
      Posted On: 09 NOV 2018 6:45PM by PIB Bhubaneshwar


    ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ଶୁକ୍ରବାର ନୂଆଦିଲ୍ଲୀରେ ଲ୍ୟାଣ୍ଡ ପୋର୍ଟସ ଅଥରିଟି ଅଫ୍ ଇଣ୍ଡିଆ ତଥା ସ୍ୱରାଷ୍ଟ୍ର ମନ୍ତ୍ରଣାଳୟର ସୀମା ପରିଚାଳନା ପ୍ରକଳ୍ପ ଦ୍ୱାରା ଚାଲିଥିବା ବିଭିନ୍ନ ପ୍ରକଳ୍ପ କାର୍ଯ୍ୟର ସମୀକ୍ଷା କରିଛନ୍ତି । ଏସବୁ ପ୍ରକଳ୍ପର କାର୍ଯ୍ୟ ଯଥେଷ୍ଟ ଅଗ୍ରଗତି କରିଛି ଏବଂ ମଂଜୁର ହୋଇଥିବା 7ଟି ସମନ୍ଵିତ ଚେକପୋଷ୍ଟ (ଆଇସିପିଏସ୍) ମଧ୍ୟରୁ 5ଟିରେ କାର୍ଯ୍ୟ ଶେଷ ହୋଇଛି । ପଣ୍ୟ ଏବଂ ଯାତ୍ରୀଙ୍କ ସୁରୁଖୁରୁ ଆତଯାତ ପାଇଁ ଭାରତ-ନେପାଳ ସୀମାର ଆଇସିପି ରେକ୍ସୁଆଲ ଓ ଆଇସିପି ଯୋଗବାଣୀ , ଭାରତ-ବାଂଲାଦେଶ ସୀମାର ଆଇସିପି ପେତ୍ରାପୋଲ ଓ ଆଇସିପି ଅଗରତାଲା ଏବଂ ଭାରତ-ପାକିସ୍ତାନ ସୀମାର ଆଇସିପି ଅଟ୍ଟାରୀ କାର୍ଯ୍ୟକ୍ଷମ ହୋଇପାରିଛି । ପ୍ରତ୍ୟେକ ଆଇସିପିରେ କଷ୍ଟମ ମଂଜୁରି , ଇମିଗ୍ରେସନ , ଗୋଦାମଘର , ଆପ୍ରୋଚ୍ ରୋଡ୍ , ପଣ୍ୟ ରପ୍ତାନି ଓ ଆମଦାନୀ ସହ ଲୋକଙ୍କ ଆତଯାତ ପାଇଁ ଟର୍ମିନଲ ବିଲ୍ଡିଂର ବ୍ୟବସ୍ଥା କରାଯାଇଛି । ଭାରତ-ମିଆଁମାର ସୀମାର ଆଇସିପି ମୋରେ ଏବଂ ଭାରତ-ବାଂଲାଦେଶ ସୀମାର ଆଇସିପି ଦକିର କାର୍ଯ୍ୟ ପ୍ରାୟ ଶେଷ ହେବା ଉପରେ । 7ଟି ଆଇସିପି ନିର୍ମାଣର ମୋଟ ଖର୍ଚ୍ଚ 700 କୋଟି ଟଙ୍କାରୁ ଅଧିକ ।


    ପ୍ରକଳ୍ପ କାର୍ଯ୍ୟରେ ସ୍ୱରାଷ୍ଟ୍ର ମନ୍ତ୍ରୀ ସନ୍ତୋଷ ପ୍ରକାଶ କରିବା ସହ ଧାର୍ଯ୍ୟ ସମୟ ପୂର୍ବରୁ କାର୍ଯ୍ୟ ଶେଷ କରିବାକୁ ଅଧିକାରୀମାନଙ୍କୁ ଆହ୍ୱାନ ଦେଇଥିଲେ । ହିଲି , ଜୟଗାଓଁ , ଘୋଜଡଙ୍ଗା , ମାହାଦିପୁର , ଚଙ୍ଗରାବନ୍ଧ , ଫୁଲବାରୀ , ରୁପାଇଡିହ , କୱରପିଛୁହ , ପାଣିଟାଙ୍କି , ସୁତାରକାଣ୍ଡି , ସୁନାଉଲି , ବନବାସ ଏବଂ ଭିତାମୋରେ ଠାରେ 13ଟି ଆଇସିପି କାର୍ଯ୍ୟ ଏବଂ ପେତ୍ରାପୋଲଠାରେ ଟର୍ମିନଲ କାର୍ଯ୍ୟ ଶୀଘ୍ର ଶେଷ କରିବାକୁ ପରାମର୍ଶ ଦିଆଯାଇଛି ।


    ସୀମା ପରିଚାଳନା ଡିଭିଜନ ଅନ୍ତର୍ଗତ ଗୁଜରାଟରେ 18ଟି ଉପକୂଳ ବିଓପି ଏବଂ ପଞ୍ଜାବ ଓ ରାଜସ୍ଥାନରେ ସୀମା ଫ୍ଲଡ ଲାଇଟ ବ୍ୟବସ୍ଥା କାର୍ଯ୍ୟ ଜାରି ରହିଛି । ଗୁଜରାଟ ଓ ପଶ୍ଚିମ ବଙ୍ଗରେ ମଧ୍ୟ କେତେକ ଅସ୍ଥାୟୀ ବିଓପିକୁ ମଂଜୁରି ଦିଆଯାଇଛି । ଜମି ଅଧିଗ୍ରହଣ ସମସ୍ୟା ପାଇଁ ଅଟକି ରହିଥିବା କେତେକ ପ୍ରକଳ୍ପର କାର୍ଯ୍ୟ ପଶ୍ଚିମବଙ୍ଗ , ଉତ୍ତର ପ୍ରଦେଶ , ମେଘାଳୟ , ତ୍ରିପୁରା ଏବଂ ବିହାର ସରକାରଙ୍କୁ ରାଜନାଥ ସିଂହଙ୍କ ପତ୍ର ପରେ ଆଗେଇ ପାରିଛି ।


    ସୀମା କ୍ଷେତ୍ର ବିକାଶ କାର୍ଯ୍ୟକ୍ରମ (ବିଏଡିପି) ଅଧୀନରେ ଚାଲିଥିବା ପ୍ରକଳ୍ପରେ ସୀମାବର୍ତ୍ତୀ ଗ୍ରାମ ଗୁଡ଼ିକରେ ମୋବାଇଲ ସଂଯୋଗର ବିକାଶ ଏବଂ ଲୋକଙ୍କ ଦକ୍ଷତା ବୃଦ୍ଧ ପାଇଁ ଚାଲିଥିବା କାର୍ଯ୍ୟକ୍ରମରେ ଅଗ୍ରଗତି ହୋଇପାରିଛି । ଉପକୂଳ ସୁରକ୍ଷା ବଢ଼ାଇବା ପାଇଁ 121ଟି ଉପକୂଳ ଥାନା କାର୍ଯ୍ୟକ୍ଷମ ହୋଇପାରିଛି । 30ଟି ଜେଟ୍ଟି ନିର୍ମାଣ ହୋଇପାରିଛି । 18.5 ଲକ୍ଷ ମତ୍ସ୍ୟଜୀବୀଙ୍କୁ ବାୟୋମାଟ୍ରିକ କାର୍ଡ ଦିଆଯାଇପାରିଛି । ଗୁଜରାଟର ଓଖାରେ ନବନିର୍ମିତ ନ୍ୟାସନାଲ ଏକାଡେମୀ ଅଫ କୋଷ୍ଟାଲ ପୁଲିସିଙ୍ଗ କାର୍ଯ୍ୟକ୍ଷମ ହୋଇ ପାରିଥିବାରୁ ଶ୍ରୀ ରାଜନାଥ ସିଂହ ସନ୍ତୋଷ ପ୍ରକାଶ କରିଥିଲେ ।


    **********

    
    
    (Release ID: 1552375) Visitor Counter : 19