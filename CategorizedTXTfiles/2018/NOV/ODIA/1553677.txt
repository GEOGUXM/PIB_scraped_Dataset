      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ସହରାଞ୍ଚଳ ଗ୍ୟାସ ବିତରଣ ପ୍ରକଳ୍ପର ଶିଳାନ୍ୟାସ କଲେ ପ୍ରଧାନମନ୍ତ୍ରୀ
      • 9ମ ସିଜିଡ଼ି ନିଲାମୀ ରାଉଣ୍ଡ ଅଧୀନରେ ଆୟୋଜିତ ହେଲା କାର୍ଯ୍ୟକ୍ରମ ଏବଂ 10 ନିଲାମୀ ପର୍ଯ୍ୟାୟର ଶୁଭାରମ୍ଭ

      Posted On: 22 NOV 2018 5:46PM by PIB Bhubaneshwar

    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ସହରାଞ୍ଚଳ ଗ୍ୟାସ ବିତରଣ ( CGD ) ପ୍ରକଳ୍ପର ଶିଳାନ୍ୟାସ କରିଛନ୍ତି । ନବମ ନିଲାମୀ ପର୍ଯ୍ୟାୟ ଅଧୀନସ୍ଥ ଏହି ପ୍ରକଳ୍ପ ଦେଶର 129ଟି ଜିଲ୍ଲାର 65ଟି ଭୌଗୋଳିକ କ୍ଷେତ୍ରର ଉପଭୋକ୍ତାମାନଙ୍କୁ ରନ୍ଧନ ଗ୍ୟାସ ବିତରଣରେ ସହାୟକ ହେବ । ନୂଆଦିଲ୍ଲୀର ବିଜ୍ଞାନ ଭବନଠାରୁ ରିମୋଟ ଯୋଗେ ପ୍ରଧାନମନ୍ତ୍ରୀ ଦେଶର ବିଭିନ୍ନ କ୍ଷେତ୍ରରେ ସ୍ଥାପନ ହେବାକୁ ଥିବା ଏହି ପ୍ରକଳ୍ପଗୁଡ଼ିକର ଶିଳାନ୍ୟାସ କରିଥବଲେ । ଏହି ଅବସରରେ ପ୍ରଧାନମନ୍ତ୍ରୀ 10 ନିଲାମୀ ପର୍ଯ୍ୟାୟର ମଧ୍ୟ ଶୁଭାରମ୍ଭ କରିଥିଲେ ଯାହା ମାଧ୍ୟମରେ ଦେଶର 14ଟି ରାଜ୍ୟର 124ଟି ଜିଲ୍ଲାର 50ଟି ଭୌଗୋଳିକ କ୍ଷେତ୍ରର ଉପଭୋକ୍ତାମାନଙ୍କୁ ଗ୍ୟାସ ଯୋଗାଣ କାର୍ଯ୍ୟକାରୀ କରାଯିବ ।


    ଏହି ଅବସରରେ ନିଜର ବକ୍ତବ୍ୟ ପ୍ରଦାନ କରି ପେଟ୍ରୋଲିୟମ୍‌ ଓ ପ୍ରାକୃତିକ ବାଷ୍ପ ଏବଂ କୌଶଳ ବିକାଶ ଓ ଉଦ୍ୟମିତା ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ କହିଲେ ଯେ ସରକାର ଏବେ ଗ୍ୟାସଭିତ୍ତିକ ଅର୍ଥନୀତି ଦିଗରେ ଅଗ୍ରସର ହେଉଛନ୍ତି । ଅଧୁନା ଦେଶର ଶକ୍ତି ମିକ୍ସରେ ଗ୍ୟାସର ସହଯୋଗ 6% ରହିଛି ଏବଂ ଏହାକୁ 15%ରେ ପହଞ୍ଚାଇବା ସକାଶେ ସରକାର ଲକ୍ଷ୍ୟ ଧାର୍ଯ୍ୟ କରିଛନ୍ତି । ଏହାର ବିଶ୍ୱ ଅନୁପାତ 24% ରହିଛି । ମାନ୍ୟବର ପ୍ରଧାନମନ୍ତ୍ରୀ ବିଶ୍ୱକୁ ନିର୍ଭର ପ୍ରତିଶ୍ରୁତି ପ୍ରଦାନ କରିଛନ୍ତି ଯେ ଭାରତ ତାର କାର୍ବନ ନିର୍ଗମନ ମାତ୍ରାକୁ ପ୍ରତିବଦ୍ଧତା ଅନୁସାରେ ହ୍ରାସ କରିବ ଏବଂ ସେହି ଦିଗରେ ଅନେକ ଗୁଡ଼ିଏ କାର୍ଯ୍ୟକ୍ରମ ହାତକୁ ନିଆଯାଇଛି । ସେଥି ମଧ୍ୟରେ ଏଲଇଡ଼ି ବଲ୍‌ବ ବ୍ୟବହାର , ବିଏସ 6 ମାନଯୁକ୍ତ ଇନ୍ଧନ ପ୍ରବର୍ତ୍ତନ , ଜୈବ ଶକ୍ତି , ଆନ୍ତର୍ଜାତିକ ସୌର ସଂଗଠନ ସ୍ଥାପନ , ପ୍ରଧାନମନ୍ତ୍ରୀ ଉଜ୍ଜ୍ୱଳା ଯୋଜନା ଏବଂ ଅଧିକରୁ ଅଧିକ ସହରକୁ ପାଇପଲାଇନ ଯୋଗେ ରନ୍ଧନ ଗ୍ୟାସ ଯୋଗାଣ ଆଦି ଅନ୍ୟତମ । ଏତଦ ବ୍ୟତୀତ , ଏଲଏନଜି ଟର୍ମିନାଲର କ୍ଷମତା ବୃଦ୍ଧି ସଂପର୍କରେ ମନ୍ତ୍ରୀ ଶ୍ରୀ ପ୍ରଧାନ ସୂଚନା ଦେଇଥିଲେ । ସେହିଭଳି ଭାରତ-କତ୍ତାର ଗ୍ୟାସ ଚୁକ୍ତିନାମା ସଂପର୍କରେ ପୁନଃକଥାବାର୍ତ୍ତ ଆରମ୍ଭ , ଏବଂ ଭାରତ-ଆମେରିକା କଥାବାର୍ତ୍ତରେ ସକରାତ୍ମକ ଅଗ୍ରଗତି ସଂପର୍କରେ ସେ ଉଲ୍ଲେଖ କରିଥିଲେ । ସରକାର ଏବେ କେବଳ ଗ୍ୟାସ ବ୍ୟବହାର ଓ ଯୋଗାଣ ଉପରେ ଗୁରୁତ୍ୱ ପ୍ରଦାନ କରୁନାହାନ୍ତି ଅପରନ୍ତୁ କୃଷି ବର୍ଜ୍ୟ ଏବଂ ଅନ୍ୟାନ୍ୟ ଉତ୍ପାଦରୁ ଗ୍ୟାସ ଉତ୍ପାଦନ ମଧ୍ୟ କରୁଛନ୍ତି ।


    ଭାରତ ସରକାର ପର୍ଯ୍ୟାବରଣ ଅନୁକୂଳ ସ୍ୱଚ୍ଛ ରନ୍ଧନ ବାଷ୍ପ ବ୍ୟବହାର ଉପରେ ସର୍ବାଧିକ ଗୁରୁତ୍ୱ ଆରୋପ କରୁଛନ୍ତି । ତାହା ପ୍ରାକୃତିକ ଭାବେ ଉପଲବ୍ଧ ଗ୍ୟାସ ଦ୍ୱାରା ହିଁ ସମ୍ଭବପର । ପ୍ରାକୃତିକ ବାଷ୍ପ ଭଳି ଇନ୍ଧନ/ଦେଶରେ ଉପଲବ୍ଧ ଫିଡ଼ଷ୍ଟକରୁ ଉତ୍ପାଦନ କରାଯାଉଥିବା ବାଷ୍ପକୁ ବ୍ୟବହାର କରି ଏକ ଗ୍ୟାସଭିତ୍ତିକ ଅର୍ଥନୀତି ଦିଗରେ ଆଗକୁ ଅଗ୍ରସର ହେବାକୁ ପଡ଼ିବ । ତେଣୁ ସିଜିଡ଼ି ବିକାଶ ନେଟୱାର୍କ ଉପରେ ଗୁରୁତ୍ୱ ଆରୋପ କରାଯାଉଛି । ଏହା ମାଧ୍ୟମରେ ରନ୍ଧନ ଗ୍ୟାସ ( PNG ) ଏବଂ ପରିବହନ ଗ୍ୟାସ ( CNG ) ଦେଶର ନାଗରିକମାନଙ୍କୁ ଉପଲବ୍ଧ କରାଯିବ । ସିଜିଡ଼ି ନେଟୱାର୍କ ଶିଳ୍ପ ଏବଂ ବ୍ୟବସାୟିକ ସଂସ୍ଥାମାନଙ୍କୁ ନିରବଚ୍ଛିନ୍ନ ପ୍ରାକୃତିକ ବାଷ୍ପ ଯୋଗାଣ ଦିଗରେ ବିଶେଷ ସହାୟକ ହେବ ।


    ସେପ୍ଟେମ୍ବର 2018 ସୁଦ୍ଧା ଦେଶର ବିଭିନ୍ନ ଭାଗର 96ଟି ସିଟି/ଜିଲ୍ଲା ସିଜିଡ଼ି ନେଟୱାର୍କ ଜରିଆରେ କଭର କରାଯାଇ ସାରିଥିଲା । ଏହି ସିଜିଡ଼ି ନେଟୱାର୍କରୁ ପ୍ରାୟ 46.5 ଲକ୍ଷ ପରିବାର ଏବଂ 32ଲକ୍ଷ ସିଏନଜିଚାଳିତ ଯାନବାହନ ସ୍ୱଚ୍ଛ ଇନ୍ଧନ ପାଇବାକୁ ସକ୍ଷମ ହୋଇପାରିଛନ୍ତି । ପିଏନଜି/ସିଏନଜି ନେଟୱାର୍କର ସଂପ୍ରସାରଣକୁ ପ୍ରୋତ୍ସାହନ ଯୋଗାଇବା ଉଦ୍ଦେଶ୍ୟରେ , ପିଏନଜିଆରବି ଏପ୍ରିଲ 2018ରେ 9ମ ସିଜିଡ଼ି ନିଲାମୀ ରାଉଣ୍ଡ ଆରମ୍ଭ କରାଯାଇଥିଲା । ଏହା 86ଟି ଭୌଗୋଳିକ କ୍ଷେତ୍ର ପାଇଁ ଥିଲା ଏବଂ ଏଥିରେ 22ଟି ରାଜ୍ୟ ଓ କେନ୍ଦ୍ରଶାସିତ କ୍ଷେତ୍ରର 174ଟି ଜିଲ୍ଲା ସାମିଲ । ମିଳିଥିବା ନିଲାମ ଆବେଦନର ପ୍ରକ୍ରିୟାକରଣ ପରେ ସଫଳ ନିଲାମ ଆବେଦନକାରୀମାନଙ୍କୁ ସ୍ୱୀକୃତି ମଂଜୁର କରାଯାଇଛି ଯଦ୍ୱାରା ସେମାନେ ଏବେ 84ଟି ଭୌଗୋଳିକ କ୍ଷେତ୍ରରେ ସିଜିଡ଼ି ନେଟୱାର୍କର ବିକାଶ ଘଟାଇବେ । ବିଭିନ୍ନ ସଂସ୍ଥାଙ୍କ ଦ୍ୱାରା ପ୍ରଦାନ କରାଯାଇଥିବା ପ୍ରତିଶ୍ରୁତି ଅନୁସାରେ ଚଳିତ ନିଲାମୀ ରାଉଣ୍ଡରେ ସାରା ଦେଶରେ ଆଗାମୀ 8 ବର୍ଷ ମଧ୍ୟରେ ପ୍ରାୟ 2 କୋଟି ପିଏନଜି (ଘରୋଇ) ସଂଯୋଗ ପ୍ରଦାନ ଏବଂ 4600ଟି ସିଏନଜି ଷ୍ଟେସନ୍ ସ୍ଥାପନ କରାଯିବ । ଏହା ଦେଶର ପ୍ରାୟ 50 ପ୍ରତିଶତ ନାଗରିକଙ୍କୁ ସିଜିଡ଼ି କଭରଯୁକ୍ତ କରିପାରିବ ଯାହାକି ଦେଶର ପ୍ରାୟ 35% କ୍ଷେତ୍ରରେ ବିସ୍ତାରିତ । ଏହିସବୁ ଭୌଗୋଳିକ କ୍ଷେତ୍ର ପାଇଁ ବିଭିନ୍ନ ପ୍ରକାର ପ୍ରାକ-ପ୍ରକଳ୍ପ କାର୍ଯ୍ୟ ଆରମ୍ଭ ହୋଇସାରିଛି ଏବଂ ସେହିସବୁ ସ୍ଥାନରେ ଫିଜିକାଲ କାର୍ଯ୍ୟ ଆରମ୍ଭ ହେବାକୁ ଯାଉଛି । ଏହାତିରିକ୍ତ , ପିଏନଜିଆରବି ଇତି ମଧ୍ୟରେ 10ମ ସିଜିଡ଼ି ନିଲାମୀ ରାଉଣ୍ଡ ପାଇଁ ପ୍ରକ୍ରିୟା ଆରମ୍ଭ କରିଛି ଯାହା ମଧ୍ୟମରେ 50ଟି ନୂଆ ଭୌଗୋଳିକ କ୍ଷେତ୍ର ଯେଉଁଥିରେ 14ଟି ରାଜ୍ୟର 124ଟି ଜିଲ୍ଲା ସାମିଲ । ଏହି ରାଉଣ୍ଡ କାର୍ଯ୍ୟକାରୀ ହେଲେ ଦେଶର 53% କ୍ଷେତ୍ର ଏବଂ 70% ଜନତା ସିଜିଡ଼ି କଭରକୁ ଆସିପାରିବେ । ଅଷ୍ଟମ ରାଉଣ୍ଡ ନିଲାମୀ ପାଇଁ ନଭେମ୍ବର 8 , 2018ରେ ଇ-ନିଲାମୀ ପ୍ରକ୍ରିୟା ଆରମ୍ଭ ହୋଇଥିଲା । ଏଥିପାଇଁ ପ୍ରାକ୍-ନିଲାମୀ ସମ୍ମିଳନୀ ଡ଼ିସେମ୍ବର 6 , 2018ରେ ହେବାକୁ ସ୍ଥିର କରାଯାଇଛି । ଫେବୃୟାରୀ 5 , 2018 ତାରିଖ ପର୍ଯ୍ୟନ୍ତ ନିଲାମରେ ଭାଗ ନେବାକୁ ଆଗ୍ରହୀ ବ୍ୟକ୍ତିବିଶେଷ ଆବେଦନ କରିପାରିବେ । ଫେବୃୟାରୀ 9 , 2018ରେ ଟେକ୍ନିକାଲ୍ ନିଲାମ ଖୋଲାଯିବ । 2019 ଫେବୃୟାରୀ ଶେଷ ସୁଦ୍ଧା ଏଲଓଆଇ ଜାରି କରାଯିବାର ଯୋଜନା ରହିଛି ।


    କାହିଁକି ପ୍ରାକୃତିକ ବାଷ୍ପ


    ପ୍ରାକୃତିକ ବାଷ୍ପ ପାରମ୍ପରିକ କୋଇଲା ଓ ଅନ୍ୟାନ୍ୟ ତରଳ ଇନ୍ଧନ ତୁଳନାରେ ଏକ ଉନ୍ନତ ଇନ୍ଧନ ଯାହା ପର୍ଯ୍ୟାବରଣ ଅନୁକୂଳ , ନିରାପଦ ଏବଂ ଶସ୍ତା । ପ୍ରାକୃତିକ ବାଷ୍ପ ପାଇପ ଲାଇନ୍ ଯୋଗ ଯୋଗଣ ହୋଇଥାଏ ଯେମିତି ପାଣି ଟ୍ୟାପକୁ ନଳ ଯୋଗେ ପାଣି ଆସିଥାଏ । ସେଥିପାଇଁ ରୋଷେଇ ଘରେ ସିଲିଣ୍ଡର ଗଚ୍ଛିତ କରି ରଖିବାର କୌଣସି ଆବଶ୍ୟକତା ନାହିଁ ଓ ଏହାଦ୍ୱାରା ସ୍ଥାନ ବଞ୍ଚାଯାଇପାରିବ । ମେ , 2018ରେ ଜାରି ହୋଇଥିବା ଡ଼ବ୍ଲୁଏଚଓ ଡ଼ାଟାବେସ୍ ଅନୁସାରେ , ବିଶ୍ୱର ସର୍ବାଧିକ ପ୍ରଦୂଷିତ 15ଟି ନଗରୀ ମଧ୍ୟରୁ ଭାରତରେ 14ଟି ରହିଛି । ତାହା ପିଏମ 2.5 ସାନ୍ଧ୍ରତା ଅନୁସାରେ ଆକଳନ କରାଯାଇଛି । ବଡ ବଡ଼ ଶିଳ୍ପସଂସ୍ଥାମାନେ ପ୍ରଚୁର ମାତ୍ରାର ପ୍ରଦୂଷିତ ଇନ୍ଧନ ବ୍ୟବହାର କରିଥାନ୍ତି । ସେଥି ମଧ୍ୟରେ ପିଟ୍ କୋକ୍ , ଫର୍ଣ୍ଣେସ୍ ଅଏଲ ସାମିଲ ଯାହାକି ଅତି ପ୍ରଦୂଷିତ CO 2 ସୃଷ୍ଟି କରିଥାଏ । କେତେକ ନ୍ୟାୟାଳୟ ନିକଟରେ ଏଭଳି ପିଟ୍ କୋକ୍ ସେମାନଙ୍କ କ୍ଷମତା ପରିସରଭୁକ୍ତ ରାଜ୍ୟମାନଙ୍କରେ ବ୍ୟବହାର ନକରିବା ପାଇଁ ନିର୍ଦ୍ଦେଶ ଦେଇଛନ୍ତି ।


    ପ୍ରାକୃତିକ ବାଷ୍ପ (ଯଥା ସିଏନଜି) ପେଟ୍ରୋଲ ମୂଲ୍ୟ ତୁଳନାରେ 60% ଶସ୍ତା । ଏବଂ ଡ଼ିଜେଲ ତୁଳନାରେ 45% ଶସ୍ତା । ସେହିଭଳି ପ୍ରାକୃତିକ ବାଷ୍ପ (ଯଥା ପିଏନଜି) ବଜାରରେ ମିଳୁଥିବା ଏଲପିଜିର ବଜାର ମୂଲ୍ୟ ତୁଳନାରେ 40% ଶସ୍ତା ଯାହାକି ସବସିଡ଼ିଯୁକ୍ତ ଏଲପିଜି (ଦିଲ୍ଲୀର ମୂଲ୍ୟ ଆଧାରରେ) ସଙ୍ଗେ ସମାନ । ଜଣେ ଅଟୋରିକ୍ସା ମାଲିକ ପେଟ୍ରୋଲରୁ ସିଏନଜିକୁ ଇନ୍ଧନ ବଦଳାଇ ମାସକୁ ପ୍ରାୟ 7000-8000 ଟଙ୍କା ସଞ୍ଚୟ କରିପାରିବ । ତେଣୁ ମୂଲ୍ୟ ଦୃଷ୍ଟିରୁ ବିବେଚନା କଲେ ସୁଦ୍ଧା , ପ୍ରାକୃତିକ ବାଷ୍ପ ଉପଯୋଗ ପେଟ୍ରୋଲ , ଡ଼ିଜେଲ ଓ ଏଲପିଜି ଠାରୁ ଉତ୍ତମ ।


    ଡ଼ିସେମ୍ବର 2015 , COP21 ପ୍ୟାରିସ ସମ୍ମିଳନୀରେ ଭାରତ ଏକ ପ୍ରତିବଦ୍ଧତା ପ୍ରକଟ କରିଛି ଯେ 2013 ସୁଦ୍ଧା ତାହା ପୂରଣ କରିବ । ଏହା ତାର 2005 ମାତ୍ରାର 33% କାର୍ବନ ନିର୍ଗମନ ମାତ୍ରା ହ୍ରାସ କରିବ । ପ୍ରାକୃତିକ ବାଷ୍ପ , ଘରୋଇ ରନ୍ଧନ ଗ୍ୟାସ ଭଳି , ପରିବହନ କ୍ଷେତ୍ରର ଇନ୍ଧନ ଏବଂ ଶିଳ୍ପସଂସ୍ଥାମାନଙ୍କ ଓ ବ୍ୟବସାୟିକ ୟୁନିଟଗୁଡ଼ିକ ସକାଶେ ଇନ୍ଧନ ପରି ବ୍ୟବହାର କରାଯାଇପାରି ଏବଂ କାର୍ବନ ନିର୍ଗମନର ମାତ୍ରାକୁ ହ୍ରାସ କରିବା ଦିଗରେ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିପାରିବ ।


    *******************

    
    
    (Release ID: 1553677) Visitor Counter : 17