      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଏନଡିଏମ୍ଏର 14ତମ ପ୍ରତିଷ୍ଠା ଦିବସକୁ ଉଦଘାଟନ କଲେ କେନ୍ଦ୍ର ସ୍ୱରାଷ୍ଟ୍ର ରାଷ୍ଟ୍ର ମନ୍ତ୍ରୀ କିରେନ ରିଜିଜୁ
      Posted On: 27 NOV 2018 1:54PM by PIB Bhubaneshwar


    କେନ୍ଦ୍ର ସ୍ୱରାଷ୍ଟ୍ର ରାଷ୍ଟ୍ର ମନ୍ତ୍ରୀ କିରେନ ରିଜିଜୁ ମଙ୍ଗଳବାର ଦିଲ୍ଲୀରେ ନ୍ୟାସନାଲ ଡିଜାଷ୍ଟର ମ୍ୟାନେଜମେଣ୍ଟ ଅଥରିଟି ( NDMA )ର 14ତମ ପ୍ରତିଷ୍ଠା ଦିବସକୁ ଉଦଘାଟନ କରିଛନ୍ତି । ଚଳିତ ବର୍ଷ ପ୍ରସଙ୍ଗ ରହିଛି ‘ ଆର୍ଲି ୱାର୍ଣ୍ଣିଂ ଫର ଡିଜାଷ୍ଟର୍ସ ’ ( ବିପର୍ଯ୍ୟୟ ପୂର୍ବ ସତର୍କତା) ।


    ଉଦଘାଟନୀ ଅଭିଭାଷଣାରେ ଶ୍ରୀ ରିଜିଜୁ କହିଲେ , ବିପର୍ଯ୍ୟୟ ପରିଚାଳନାର ପ୍ରକ୍ରିୟାରେ ଏନଡିଏମ୍ଏ ପରିବର୍ତ୍ତନ ଆଣିପାରିଛି । ଏତେ ବଡ଼ ଭୌଗଳିକ ସୀମା , ଜନବହୁଳ , ବିଶେଷ କରି ଗଣତନ୍ତ୍ର ଭାବେ ଭାରତ ବିପର୍ଯ୍ୟୟ ପରିଚାଳନା କ୍ଷେତ୍ରରେ ବହୁ ଦୂର ଅତିକ୍ରମ କରିଛି ; ତେଣୁ ବିଶ୍ୱ ବିପର୍ଯ୍ୟୟ ବିପଦ ହ୍ରାସ ପ୍ରସଙ୍ଗରେ ଭାରତକୁ ଅଣଦେଖା କରିପାରିବ ନାହିଁ । ବିପର୍ଯ୍ୟୟ ପରିଚାଳନା କ୍ଷେତ୍ରରେ ଭାରତ ଏକ ପ୍ରମୁଖ ଭୂମିକା ଗ୍ରହଣ କରୁଛି ବୋଲି ସେ କହିଥିଲେ । ବିପର୍ଯ୍ୟୟ ପୂର୍ବ ସୂଚନାରେ ବିକାଶ ଏବଂ ସଚେତନତା ଦ୍ୱାରା ବିପର୍ଯ୍ୟୟ ମୁକାବିଲାର ଅର୍ଦ୍ଧେକ କାମ ହୋଇଯାଇଥାଏ । ବିପର୍ଯ୍ୟୟ ମୁକାବିଲା ଦିଗରେ ଭାରତକୁ ଅଧିକ ଦକ୍ଷ କରିବା ପାଇଁ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ସ୍ୱତନ୍ତ୍ର ଭାବେ ଉଦ୍ୟମ କରୁଛନ୍ତି ।


    ଏହି ଅବସରରେ ଏନଡିଏମ୍ଏ ସଦସ୍ୟ ଶ୍ରୀ ଆର.କେ.ଜୈନ ବିଗତ ଏକ ବର୍ଷ ମଧ୍ୟରେ ଏନଡିଏମ୍ଏ ପକ୍ଷରୁ ନିଆଯାଇଥିବା ବିଭିନ୍ନ ପଦକ୍ଷେପ ଉଲ୍ଲେଖ କରିଥିଲେ । ଏନଡିଏମ୍ଏର ଗୁରୁତ୍ୱକୁ ଅବତାରଣା କରି ସେ କହିଲେ , ପ୍ରତିଷ୍ଠା ଦିନରୁ ବିଗତ 13 ବର୍ଷ ମଧ୍ୟରେ ଏନଡିଏମ୍ଏ କେବଳ ବିପର୍ଯ୍ୟୟ ମୁକାବିଲା ନୁହେଁ ବରଂ ବିପର୍ଯ୍ୟୟ ବିପଦ ହ୍ରାସ ଦିଗରେ ମଧ୍ୟ ବହୁ ପଦକ୍ଷେପ ନେଇଛି ।


    ବିପର୍ଯ୍ୟୟ ପରିଚାଳନା କ୍ଷେତ୍ରରେ ଉଲ୍ଲେଖନୀୟ ଅବଦାନ ପାଇଁ ବ୍ୟକ୍ତି ବିଶେଷ ଏବଂ ବିଭିନ୍ନ ସଙ୍ଗଠନଙ୍କୁ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ପୁରସ୍କୃତ କରିବାକୁ ପଦକ୍ଷେପ ନେଇଥିବା ଶ୍ରୀ ଜୈନ କହିଥିଲେ । ଏଥିପାଇଁ ଖୁବ ଶୀଘ୍ର ମନୋନୟନ ଗ୍ରହଣ କରାଯିବ ବୋଲି ସେ ସୂଚନା ଦେଇଥିଲେ ।


    କାର୍ଯ୍ୟକ୍ରମରେ ଏନଡିଏମ୍ଏ ପକ୍ଷରୁ ହାଜାର୍ଡ ରେଜିଷ୍ଟାଣ୍ଟ କନଷ୍ଟ୍ରକ୍ସନ ସମ୍ପର୍କିତ ଏକ ଟ୍ରେନିଂ ମାନୁଆଲ ଉନ୍ମୋଚନ କରାଯାଇଥିଲା । ‘ ଗୁଜରାଟ ଫ୍ଲଡସ 2017 ; ଏ ଷ୍ଟଡି ରିପୋର୍ଟ ’ ମଧ୍ୟ ଉନ୍ମୋଚନ କରାଯିବାର କାର୍ଯ୍ୟକ୍ରମ ରହିଛି ।


    ବିପର୍ଯ୍ୟୟ ପୂର୍ବ ସୂଚନାର ବିପର୍ଯ୍ୟୟ ବିପଦ ହ୍ରାସରେ ଗୁରୁତ୍ୱପୂର୍ଣ୍ଣ ଭୂମିକା ରହିଛି ଏବଂ ଏହାଦ୍ୱାରା ଧନଜୀବନ କ୍ଷୟକ୍ଷତି ମଧ୍ୟ ହ୍ରାସ ପାଇଥାଏ । ବିପର୍ଯ୍ୟୟର ସମୟରେ ଉଚିତ ପ୍ରତିକ୍ରିୟା ପାଇଁ ସମୟଭିତ୍ତିକ ପୂର୍ବ ସୂଚନା ଜରୁରି ।


    ଫଳପ୍ରଦ ହେବା ସକାଶେ , ବିପର୍ଯ୍ୟୟ ପୂର୍ବ ସୂଚନା ସହ ସ୍ଥାନୀୟ ଜନସାଧାରଣ , ସଚେତନତା ସୃଷ୍ଟି ଏବଂ ପ୍ରଶାସନର ଉପଯୁକ୍ତ ପ୍ରସ୍ତୁତି ନିତାନ୍ତ ଆବଶ୍ୟକ । ବିଗତ ବର୍ଷ ମାନଙ୍କରେ ସଠିକ୍ ସମୟଭିତ୍ତିକ ବିପର୍ଯ୍ୟୟ ପୂର୍ବ ସୂଚନା , ବିଶେଷ କରି ବାତ୍ୟା କ୍ଷେତ୍ରରେ ପ୍ରଦାନରେ ଭାରତ ଯଥେଷ୍ଟ ବିକାଶ କରିପାରିଛି । ଚଳିତ ମାସ ଝଡ଼ ‘ ଗଜ ’ ସ୍ଥଳଭାଗ ସ୍ପର୍ଶ କରିବା ପୂର୍ବରୁ ପ୍ରଶାସନ ସଫଳତାର ସହ ସହସ୍ରାଧିକ ଲୋକଙ୍କୁ ସୁରକ୍ଷିତ ସ୍ଥାନକୁ ସ୍ଥାନାନ୍ତର କରିବାରେ ସଫଳ ହୋଇଥିଲା ।


    ***************


    

    
    (Release ID: 1554094) Visitor Counter : 16