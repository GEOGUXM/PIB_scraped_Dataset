      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ବାରଣାସୀରେ ପ୍ରଧାନମନ୍ତ୍ରୀ : ରାଷ୍ଟ୍ରକୁ ସମର୍ପିତ କଲେ ବହୁମୁଖୀ ଟର୍ମିନାଲ; ବୃହତ ସଡ଼କ ପ୍ରକଳ୍ପ ଉଦ୍ଘାଟିତ
      Posted On: 12 NOV 2018 8:27PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ବାରଣାସୀ ଗସ୍ତ କରିଥିଲେ ।


    ସେ 2400 କୋଟି ଟଙ୍କା ମୂଲ୍ୟର ପ୍ରକଳ୍ପଗୁଡ଼ିକର ଲୋକାର୍ପଣ , ଉଦଘାଟନ ଏବଂ ଶିଳାନ୍ୟାସ କରିଥିଲେ ।


    ସେ ଗଙ୍ଗା ନଦୀ ଉପରେ ବହୁମୁଖୀ ଟର୍ମିନାଲ ରାଷ୍ଟ୍ରକୁ ସମର୍ପିତ କରିଥିଲେ , ଏବଂ ପ୍ରଥମ ମାଲବାହୀ ଜାହାଜକୁ ସ୍ୱାଗତ କରିଥିଲେ । ସେ ବାରଣାସୀ ରିଙ୍ଗ ରୋଡ ପର୍ଯ୍ୟାୟ-1 ଏବଂ 56ନଂ ଜାତୀୟ ରାଜପଥର ବାବତପୁର-ବାରଣାସୀ ସେକ୍ସନକୁ 4 ଲେନ ବିଶିଷ୍ଟ କରିବାର ବିକାଶ ଏବଂ ନିର୍ମାଣ କାର୍ଯ୍ୟର ଉଦଘାଟନ କରିଥିଲେ । ସେ ମଧ୍ୟ ବାରଣାସୀରେ ଅନ୍ୟ ବିକାଶମୂଳକ ପ୍ରକଳ୍ପଗୁଡ଼ିକୁ ଉଦଘାଟନ ଏବଂ ଶିଳାନ୍ୟାସ କରିଥିଲେ ।


    ବିପୁଳ ସଂଖ୍ୟାରେ ସମବେତ ଉତ୍ସାହୀ ଜନତାଙ୍କୁ ଏକ ସାଧାରଣ ସଭାରେ ଉଦବୋଧନ ଦେଇ ପ୍ରଧାନମନ୍ତ୍ରୀ କହିଥିଲେ ଯେ ଏହି ଦିବସ କାଶୀ , ପୂର୍ବାଞ୍ଚଳ ଏବଂ ପୂର୍ବ ଭାରତ ଏବଂ ସମଗ୍ର ଦେଶ ପାଇଁ ଐତିହାସିକ । ସେ କହିଥିଲେ ଯେ ଆଜି ସମ୍ଭବ ହୋଇଥିବା ବିକାଶ କାର୍ଯ୍ୟ କିଛି ଦଶନ୍ଧି ପୂର୍ବରୁ ଶେଷ ହେବା କଥା । ସେ କହିଥିଲେ ଯେ ବାରଣାସୀ ସହିତ ସାରା ଦେଶ ଏବେ ପରବର୍ତ୍ତୀ ପିଢ଼ିର ଭିତ୍ତିଭୂମି କିଭଳି ଭାବେ ଦେଶରେ ପରିବହନର ପରିଭାଷାକୁ ବଦଳାଉଛି ତାହା ଅନୁଭବ କରିବ ।


    ବାରଣାସୀରେ ପ୍ରଥମ ଅର୍ନ୍ତଦେଶୀୟ ମାଲବାହୀ ଜାହାଜ ପହଞ୍ଚିବା ସମ୍ପର୍କରେ ଉଦାହରଣ ଦେଇ ପ୍ରଧାନମନ୍ତ୍ରୀ କହିଥିଲେ ଯେ ପୂର୍ବ ଉତ୍ତରପ୍ରଦେଶ ବର୍ତ୍ତମାନ ଜଳମାର୍ଗ ଦେଇ ବଙ୍ଗୋପସାଗର ସହିତ ସଂଯୁକ୍ତ ହେଲା ।


    ଆଜି ଉଦଘାଟିତ କିମ୍ବା ଶିଳାନ୍ୟାସ ହୋଇଥିବା ଅନ୍ୟ ସଡ଼କ ଏବଂ ନମାମୀ ଗଙ୍ଗେ ସହିତ ଜଡ଼ିତ ଅନ୍ୟ ପ୍ରକଳ୍ପଗୁଡ଼ିକ ବିଷୟରେ ସେ ଉଲ୍ଲେଖ କରିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ଅନ୍ତର୍ଦେଶୀୟ ଜଳମାର୍ଗ ସମୟ ଏବଂ ଅର୍ଥ ସଂଚୟ କରିବ , ସଡ଼କରେ ଭିଡ଼ ହ୍ରାସ କରିବ , ଇନ୍ଧନ ମୂଲ୍ୟ କମାଇବ ଏବଂ ବାହନଜନିତ ପ୍ରଦୂଷଣ ହ୍ରାସ କରିବ ।


    ସେ କହିଥିଲେ ଯେ ବାବତପୁର ବିମାନବନ୍ଦରକୁ ବାରଣାସୀ ସହ ଯୋଡ଼ୁଥିବା ସଡ଼କ ପର୍ଯ୍ୟଟକମାନଙ୍କୁ ଯାତ୍ରା ସୁବିଧା ଦେବା ସହ ସେମାନଙ୍କ ପାଇଁ ଆକର୍ଷଣ ପାଲଟିଛି ।


    ପ୍ରଧାନମନ୍ତ୍ରୀ କହିଥିଲେ ଯେ ଗତ ଚାରି ବର୍ଷ ମଧ୍ୟରେ ଦ୍ରୁତ ଗତିରେ ଅତ୍ୟାଧୁନିକ ଭିତ୍ତିଭୂମି ନିର୍ମାଣ କରାଯାଉଛି । ସେ କହିଥିଲେ ଯେ ଉପାନ୍ତ ଅଞ୍ଚଳରେ ବିମାନବନ୍ଦର , ଉତ୍ତର-ପୂର୍ବାଞ୍ଚଳର କେତେକ ଅଂଶକୁ ରେଳ ସଂଯୋଗ , ଗ୍ରାମୀଣ ସଡ଼କ ଏବଂ ରାଜପଥ କେନ୍ଦ୍ର ସରକାରଙ୍କ ପରିଚୟର ଏକ ଅଂଶବିଶେଷ ପାଲଟିଛି ।


    ପ୍ରଧାନମନ୍ତ୍ରୀ କହିଥିଲେ ଯେ ବର୍ତ୍ତମାନ ସୁଦ୍ଧା ନମାମି ଗଙ୍ଗେ ଅଧୀନରେ 23 ,000 କୋଟି ଟଙ୍କାର ପ୍ରକଳ୍ପ ଅନୁମୋଦନ ଲାଭ କରିସାରିଛି । ସେ କହିଥିଲେ ଗଙ୍ଗା ନଦୀ କୂଳରେ ଥିବା ପ୍ରାୟତଃ ସବୁ ଗ୍ରାମ ବର୍ତ୍ତମାନ ଖୋଲା ଶୌଚ ମୁକ୍ତ ହୋଇସାରିଛନ୍ତି । ସେ କହିଥିଲେ ଯେ ଏହି ପ୍ରକଳ୍ପଗୁଡ଼ିକ ଗଙ୍ଗା ନଦୀକୁ ସ୍ୱଚ୍ଛ କରିବା ଲାଗି କେନ୍ଦ୍ର ସରକାରଙ୍କ ପ୍ରତିବଦ୍ଧତାର ଅଂଶବିଶେଷ ।


    ******************

    
    
    (Release ID: 1552665) Visitor Counter : 12