      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପ୍ରଧାନମନ୍ତ୍ରୀ ବାରଣାସୀରେ ଆସନ୍ତାକାଲି ଉଦଘାଟନ କରିବେ ରିଙ୍ଗରୋଡ, ବାବତପୁର ବିମାନବନ୍ଦର ସଡ଼କ;
      ରାଷ୍ଟ୍ରକୁ ସମର୍ପିତ କରିବେ ଗଙ୍ଗା ନଦୀ ଅନ୍ତର୍ଦେଶୀୟ ଜଳପଥ ଟର୍ମିନାଲ

      Posted On: 11 NOV 2018 8:12PM by PIB Bhubaneshwar

    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ସୋମବାର , 12 ନଭେମ୍ବର , 2018ରେ ବାରଣାସୀରେ ଦୁଇଟି ଗୁରୁତ୍ୱପୂର୍ଣ୍ଣ ଜାତୀୟ ରାଜପଥ ପ୍ରକଳ୍ପକୁ ରାଷ୍ଟ୍ର ଉଦ୍ଦେଶ୍ୟରେ ସମର୍ପିତ କରିବେ । ଏହି ରାଜପଥର ମୋଟ ଲମ୍ବ 34 କିଲୋମିଟର ହୋଇଥିବା ବେଳେ ଏହାର ନିର୍ମାଣ ପାଇଁ 1571.95 କୋଟି ଟଙ୍କା ଖର୍ଚ୍ଚ ହୋଇଛି । ପ୍ରଧାନମନ୍ତ୍ରୀଙ୍କ ସହ ଏହି ଅବସରରେ ଉତ୍ତରପ୍ରଦେଶ ରାଜ୍ୟପାଳ ଶ୍ରୀ ରାମ ନାଏକ , କେନ୍ଦ୍ର ସଡ଼କ ପରିବହନ ଏବଂ ରାଜପଥ , ଜାହଜ ଚଳାଚଳ , ଜଳ ସମ୍ପଦ , ନଦୀ ବିକାଶ ଏବଂ ଗଙ୍ଗା ସଂରକ୍ଷଣ ମନ୍ତ୍ରୀ ଶ୍ରୀ ନୀତିନ ଗଡ଼କରୀ ଏବଂ ଉତ୍ତରପ୍ରଦେଶ ମୁଖ୍ୟମନ୍ତ୍ରୀ ଯୋଗୀ ଆଦିତ୍ୟନାଥ ଉପସ୍ଥିତ ରହିବେ । ଉତ୍ତରପ୍ରଦେଶର ବାରଣାସୀ ହର୍ଦ୍ଦୁଆ ଅଞ୍ଚଳର ତିରାହା ରିଙ୍ଗରୋଡଠାରେ ଅପରାହ୍ଣରେ ଏହି ପ୍ରକଳ୍ପ ଉଦଘାଟନ କରାଯିବ ।


    ମୋଟ 759.36 କୋଟି ଟଙ୍କା ଖର୍ଚ୍ଚ କରାଯାଇ 16.55 କିଲୋମିଟର ଦୂରତା ବିଶିଷ୍ଟ ବାରଣାସୀ ରିଙ୍ଗରୋଡର ପ୍ରଥମ ପର୍ଯ୍ୟାୟ ନିର୍ମାଣ କାର୍ଯ୍ୟ କରାଯାଇଛି । ସେହିପରି 17.25 କିଲୋମିଟର ଲମ୍ବ ବାବତପୁର-ବାରଣାସୀ 56 ନମ୍ବର ଜାତୀୟ ରାଜପଥର 4 ଲେନ ନିର୍ମାଣ ପାଇଁ 812.59 କୋଟି ଟଙ୍କା ଖର୍ଚ୍ଚ କରାଯାଇଛି ।


    ବାବତପୁର ବିମାନବନ୍ଦର ରାଜପଥ ବାରଣାସୀକୁ ବିମାନବନ୍ଦର ସହିତ ଯୋଡ଼ିବ ଏବଂ ଜୌନପୁର , ସୁଲତାନପୁର ଏବଂ ଲକ୍ଷ୍ନୌ ଦେଇ ଯିବ । ହର୍ଦ୍ଦୁଆଠାରେ ଏକ ଫ୍ଲାଏଓଭର ଏବଂ ତାରନାଠାରେ ଏକ ରେଳ ଓଭରବ୍ରିଜ ଥିବା ଏହି ସଡ଼କ ଯୋଗୁ ବାରଣାସୀରୁ ବିମାନବନ୍ଦର ମଧ୍ୟରେ ଯାତ୍ରା ସମୟ ହ୍ରାସ ପାଇବ । ଏହା ବାରଣାସୀର ସାଧାରଣ ନାଗରିକ ଏବଂ ଏହି ସହରକୁ ଆସୁଥିବା ଯାତ୍ରୀ ତଥା ପର୍ଯ୍ୟଟକମାନଙ୍କୁ ବଡ଼ ଆଶ୍ୱସ୍ତି ପ୍ରଦାନ କରିବ ।


    ଦୁଇଟି ରେଳ ଓଭରବ୍ରିଜ ଏବଂ ଗୋଟିଏ ଫ୍ଲାଏ ଓଭର ଥିବା ଏହି ରିଙ୍ଗରୋଡ 56 ନମ୍ବର ରାଜପଥର ଲକ୍ଷ୍ନୌ-ବାରଣାସୀ , 233 ନମ୍ବର ରାଜପଥର ଗୋରଖପୁର-ବାରଣାସୀ ଏବଂ ଅଯୋଧ୍ୟା-ବାରଣାସୀ ଦେଇ ଚଳାଚଳ କରୁଥିବା ଯାନବାହନଗୁଡ଼ିକୁ ବାରଣାସୀ ସହରକୁ ବାଇପାସ କରିବାରେ ସହାୟକ ହେବ । ଏହା ସହରରେ ଟ୍ରାଫିକ ଭିଡ଼ ହ୍ରାସ କରିବ । ଏଥିସହିତ ଅଂଚଳରେ ଯାତ୍ରା ସମୟ , ଇନ୍ଧନ ଏବଂ ପ୍ରଦୂଷଣ ହ୍ରାସ କରିବାରେ ସହାୟକ ହେବ । ଏହି ରିଙ୍ଗରୋଡ ଗୁରୁତ୍ୱପୂର୍ଣ୍ଣ ବୌଦ୍ଧ ପର୍ଯ୍ୟଟନସ୍ଥଳୀ ସାରନାଥକୁ ସହଜ ଏବଂ ସୁଗମ ଯୋଗାଯୋଗ ସୁବିଧା ପ୍ରଦାନ କରିବ ।


    ଏହି ପ୍ରକଳ୍ପଗୁଡ଼ିକ ମଧ୍ୟ ନିଯୁକ୍ତି ସୁଯୋଗ ବୃଦ୍ଧି କରିବ , ସ୍ଥାନୀୟ କ୍ଷୁଦ୍ର ଏବଂ ମଧ୍ୟମ ଉଦ୍ୟୋଗର ବିକାଶରେ ସହାୟକ ହେବା ସହିତ ଅଂଚଳର ଅର୍ଥନୈତିକ ବିକାଶକୁ ପ୍ରୋତ୍ସାହନ ଦେବ । ବାରଣାସୀକୁ ପୂର୍ବ ଉତ୍ତର ପ୍ରଦେଶର ଅନ୍ୟ ସ୍ଥାନ ସହ ଯୋଡ଼ିବା ଲାଗି ବର୍ତ୍ତମାନ 63 , 885 କୋଟି ଟଙ୍କା ବ୍ୟୟରେ 2833 କିଲୋମିଟର ଲମ୍ବର ଜାତୀୟ ରାଜପଥ ନିର୍ମାଣ କାର୍ଯ୍ୟ ଜାରି ରହିଛି ।


    ପ୍ରଧାନମନ୍ତ୍ରୀ ଆହୁରି ମଧ୍ୟ ବାରଣାସୀରେ ଗଙ୍ଗା ନଦୀ ଉପରେ ଅନ୍ତର୍ଦେଶୀୟ ଜଳପଥ ଟର୍ମିନାଲକୁ ରାଷ୍ଟ୍ର ଉଦ୍ଦେଶ୍ୟରେ ସମର୍ପିତ କରିବେ । ଏହା ହେଉଛି ଭାରତୀୟ ଅନ୍ତର୍ଦେଶୀୟ ଜଳପଥ ପ୍ରାଧିକରଣ ପକ୍ଷରୁ ନିର୍ମାଣ କରାଯାଉଥିବା ଚାରିଟି ବହୁମୁଖୀ ଟର୍ମିନାଲ ମଧ୍ୟରୁ ପ୍ରଥମ ଯାହା ବିଶ୍ୱ ବ୍ୟାଙ୍କ ସହାୟତାରେ ଜଳ ମାର୍ଗ ବିକାଶ ପ୍ରକଳ୍ପ ଅଧୀନରେ ଜାତୀୟ ଜଳପଥ-1 (ଗଙ୍ଗା ନଦୀ) ଉପରେ ନିର୍ମାଣ କରାଯାଉଛି । ଅନ୍ୟ ତିନୋଟି ଟର୍ମିନାଲ ସାହିବଗଞ୍ଜ , ହଳଦିଆ ଏବଂ ଗାଜିପୁରରେ ନିର୍ମାଣାଧୀନ ରହିଛି । ଏହି ପ୍ରକଳ୍ପ ଦ୍ୱାରା ଗଙ୍ଗା ନଦୀ ଉପରେ 1500-2000 ଡିଡବ୍ଲୁଟି କ୍ଷମତାସମ୍ପନ୍ନ ଜାହାଜର ବାଣିଜ୍ୟିକ ପରିବହନ ସମ୍ଭବ ହୋଇପାରିବ ।


    ସ୍ୱାଧୀନତା ପରେ ଦେଶର ପ୍ରଥମ ଅନ୍ତର୍ଦେଶୀୟ ଜଳମାର୍ଗ ଦେଇ ଆସିଥିବା ପଣ୍ୟବାହୀ ଜାହାଜକୁ ପ୍ରଧାନମନ୍ତ୍ରୀ ସ୍ୱାଗତ କରିବେ । ଏହି ଜାହାଜ ଗତ ଅକ୍ଟୋବର ମାସ ଶେଷ ସପ୍ତାହରେ ପେପ୍ସିକୋ କମ୍ପାନୀର ଖାଦ୍ୟ ଏବଂ ପାନୀୟ ନେଇ କୋଲକାତାରୁ ବାହାରିଥିଲା ।


    **********

    
    
    (Release ID: 1552404) Visitor Counter : 19