      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ‘ବ୍ୟବସାୟ ସୁଗମତା’ ସଂପର୍କରେ ପ୍ରଧାନମନ୍ତ୍ରୀଙ୍କ ଅଭିଭାଷଣ
      Posted On: 19 NOV 2018 5:41PM by PIB Bhubaneshwar


    ଅର୍ଥମନ୍ତ୍ରୀ ଶ୍ରୀ ଅରୁଣ ଜେଟଲୀ ମହାଶୟ , ଶିଳ୍ପ ଏବଂ ବାଣିଜ୍ୟମନ୍ତ୍ରୀ ଶ୍ରୀ ସୁରେଶ ପ୍ରଭୁ ମହାଶୟ , ବିଶ୍ୱବ୍ୟାଙ୍କର ଉପାଧ୍ୟକ୍ଷ ସେଫର୍ ମହାଶୟ , ଆନନ୍ଦ ମହିନ୍ଦ୍ରା ମହାଶୟ , ରାଶେସ ଶାହା ମହାଶୟ , ସୌମିତ୍ର ଭଟ୍ଟାଚାର୍ଯ୍ୟ ମହାଶୟ , ବି.କେ. ଗୋଏଙ୍କା ମହାଶୟ , ରମେଶ ଭାରତୀ ମିତ୍ତଲ ମହାଶୟ , ଉଦ୍ୟୋଗଜଗତର ଅନ୍ୟ ପ୍ରତିନିଧିଗଣ , ତଥା ଏଠାରେ ଉପସ୍ଥିତ ଅନ୍ୟ ମହାନୁଭବ , ଆପଣ ସମସ୍ତଙ୍କୁ ଲୋକକଲ୍ୟାଣ ମାର୍ଗରେ ବହୁତ ବହୁତ ସ୍ୱାଗତ । ଏହା ପଛରେ ଏକ କାରଣ ରହିଛି ଯେ , ଆପଣମାନଙ୍କୁ ସାକ୍ଷାତ କରି ଦୀପାବଳୀର ଶୁଭକାମନା ଦେବାର ତ ହିଁ ଅଛି , ଆପଣମାନଙ୍କୁ ଶୁଭେଚ୍ଛା ମଧ୍ୟ ଜଣାଇବାର ଅଛି , କୃତଜ୍ଞତା ମଧ୍ୟ ବ୍ୟକ୍ତ କରିବାର ଅଛି କି ଆପଣମାନେ ଦେଶକୁ ଏକ ଅସହଜ ସ୍ଥିତିରୁ ବାହାର କରି , ସମ୍ମାନଜନକ ସ୍ଥିତିରେ , ବ୍ୟବସାୟ ସୁଗମତା ଦୃଷ୍ଟିରେ ନୂତନ ଶିଖରରେ ପହଞ୍ଚାଇଛନ୍ତି । ଏଠାରେ ଯେଉଁମାନେ ଉପସ୍ଥିତ ଏବଂ ଯେଉଁମାନେ ମଧ୍ୟ ଅନୁପସ୍ଥିତ ଅଛନ୍ତି , ସେମାନେ ମଧ୍ୟ ହେଉଛନ୍ତି ଧନ୍ୟବାଦର ପାତ୍ର ।


    ଏଭଳି ଅସଂଖ୍ୟ ସରକାରୀ ଅଧିକାରୀ , କର୍ମଚାରୀ , ଆମ ମହାନଗର ନିଗମରେ ଭିନ୍ନ ଭିନ୍ନ ପଦରେ ଅବସ୍ଥାପିତ ହୋଇଥିବା ଲୋକ , ବନ୍ଦର-ବିମାନବନ୍ଦରରେ ଅନୁମୋଦନ ପତ୍ର ଦେଉଥିବା ଅଧିକାରୀ-କର୍ମଚାରୀ ଏବଂ ଏହା ସହିତ ଉଦ୍ୟୋଗ ଜଗତର ଆପଣ ସମସ୍ତଙ୍କର ଏଥିରେ ବହୁତ ମହତ୍ୱପୂର୍ଣ୍ଣ ଭୂମିକା ରହିଛି । ମୋର ମନେ ଅଛି କି ଚାରି-ସାଢ଼େ ଚାରି ବର୍ଷ ପୂର୍ବରୁ ଯେତେବେଳେ ମୁଁ ପ୍ରଥମ ଥର କହିଥିଲି କି ଆଗାମୀ ବର୍ଷରେ ଆମେ ଶ୍ରେଷ୍ଠ - 50ରେ ରହିବା , ତ ’ ବହୁତ ଲୋକଙ୍କୁ ଏହି ଲକ୍ଷ୍ୟ କଳ୍ପନାଠାରୁ ବହୁତ ଦୂରରେ ଥିବା ଲାଗୁଥିଲା । 2014 ପୂର୍ବରୁ ସେମାନେ ଯେଉଁଭଳି ଭାବରେ ନୀତି ଏବଂ ନିର୍ଣ୍ଣୟରେ ଅସ୍ଥିରତା ଦେଖୁଥିଲେ ।


    ନୀତିରେ ସ୍ଥାଣୁତା ଦେଖିଥିଲେ , ସେମାନଙ୍କ ପାଇଁ ବିଶ୍ୱାସ କରିବା କଷ୍ଟକର ଥିଲା କି ଭାରତ ଶ୍ରେଷ୍ଠ 100ରେ ମଧ୍ୟ ସ୍ଥାନ ପାଇ ପାରିବ । ମୁଁ ଏଭଳି ଲୋକମାନଙ୍କୁ ଭୁଲ ଭାବିବି ନାହିଁ । ଯେତେବେଳେ ପ୍ରତ୍ୟେକ ଦିନ ଭ୍ରଷ୍ଟାଚାର , ଘୋଟାଲାର ଖବର ଆସୁଥିଲା , ଅର୍ଥବ୍ୟବସ୍ଥା ଟଳମଟଳ ହେଉଥିଲା , ଆର୍ଥିକ ନିଅଣ୍ଟ ସୀମା ବାହାରକୁ ଚାଲି ଯାଇଥିଲା , ବିଶ୍ୱ , ଭାରତକୁ ଏହା କହୁଥିଲା କି ଆପଣମାନେ ହିଁ ଡୁବିବେ , ଅନ୍ୟ ଦେଶମାନଙ୍କର ଅର୍ଥବ୍ୟବସ୍ଥାକୁ ସାଙ୍ଗରେ ନେଇ ଡୁବିବେ , ତ ’ ଏଭଳି ଏକ ଅବିଶ୍ୱାସ ହେଉଛି ସ୍ୱାଭାବିକ କଥା । କିନ୍ତୁ କେବଳ ଚାରି ବର୍ଷ ଭିତରେ ଦେଶରେ ଯେଉଁ 180 ଡିଗ୍ରୀ ପରିବର୍ତ୍ତନ ଆସିଛି , ତାହା ଆଜି ଆପଣମାନେ ମଧ୍ୟ ଦେଖୁଛନ୍ତି ।


    ବ୍ୟବସାୟ ସୁଗମତା ବିଷୟରେ ଆମେ 142 ତମ ସ୍ଥାନରୁ ଏବେ 77ତମ ସ୍ଥାନକୁ ଆସିଯାଇଛେ । ପ୍ରାୟ ଅଧା ଅତିକ୍ରମ କରି ନେଇଛେ ।


    ସାଥୀଗଣ , କେବଳ ଚାରି ବର୍ଷରେ 65ଟି ସ୍ଥାନ ଅତିକ୍ରମ କରି ଉପରକୁ ଉଠିବା , ଏହା କୌଣସି ଏକ ଦେଶ ପାଇଁ ହେଉଛି ରେକର୍ଡ , ହେଉଛି ଅଦ୍ଭୁତପୂର୍ବ । ଆଜି ବ୍ୟବସାୟ ସୁଗମତା ବିଷୟରେ ଭାରତ , ଦକ୍ଷିଣ ଏସିଆରେ ଏକ ନମ୍ବର ସ୍ଥାନରେ ଅଛି । ଯେତେବେଳେ କି ଚାରି ବର୍ଷ ପୂର୍ବେ ଆମେ ଛଅ ନମ୍ବରରେ ଥିଲେ । କ୍ରମାଗତ ଭାବେ ଦ୍ୱିତୀୟ ବର୍ଷ , ଭାରତ ଏହିଭଳି ସୁଧାର ଆଣି ଶ୍ରେଷ୍ଠ 10ଟି ଦେଶର ତାଲିକାରେ ସାମିଲ ହୋଇଛି । ବିଗତ 7-8 ବର୍ଷରେ ଆଉ କୌଣସି ଦେଶ କେବଳ ଦୁଇ ବର୍ଷରେ 53ତମ ସ୍ଥାନରେ ସୁଧାର କରିପାରି ନାହିଁ ।


    ସାଥୀଗଣ , ଯାହା ଦୁନିଆରେ କେହି କଳ୍ପନା ମଧ୍ୟ କରି ପାରିବେ ନାହିଁ , ତାହା ଆମେ କରି ଦେଖାଇଛୁ ।


    ଶ୍ରେଷ୍ଠ - 50ର ଲକ୍ଷ୍ୟ ହାସଲ କରିବାଠାରୁ ଆମେ ମାତ୍ର କିଛି ପାଦ ଦୂରରେ ହିଁ ଠିଆ ହୋଇଛେ । ବିଶ୍ୱବ୍ୟାଙ୍କ ନିଜର ରିପୋର୍ଟରେ ସ୍ୱୀକାର କରିଛି କି ଭାରତ 10ରୁ 8ଟି ମାନକରେ ନିଜର ପ୍ରଦର୍ଶନରେ ସୁଧାର ଆଣିଛି ।


    ଦୁଇଟି ମାନକରେ ତ ’ ଆମେ 100 ସ୍ଥାନରୁ ଅଧିକ ଉପରକୁ ଉଠିଛେ ।


    ସାଥୀଗଣ , ଦେଶରେ ପରିବର୍ତ୍ତନର ବାତାବରଣ ଆଣିବା , ମାନ୍ୟତାରେ ସୁଧାର ଆଣିବା ଲକ୍ଷ୍ୟରେ ଆମେ ନିରନ୍ତର ରାଜ୍ୟ ସରକାରମାନଙ୍କ ସହିତ ମିଳିମିଶି କାର୍ଯ୍ୟ କରୁଛୁ । ସହଯୋଗୀ ପ୍ରତିଦ୍ୱନ୍ଦୀ ସଙ୍ଘୀୟ ବ୍ୟବସ୍ଥାକୁ ଆହୁରି ସୁଦୃଢ଼ କରି ଆମର ରାଜ୍ୟ ସରକାରମାନେ ଏଥିରେ ସମ୍ପୂର୍ଣ୍ଣ ଉତ୍ସାହର ସହିତ ଭାଗୀଦାରୀ ଦେଇଛନ୍ତି । ଏବେ ଆମେ ଜିଲ୍ଲାସ୍ତରରେ ବ୍ୟବସାୟ ସୁଗମତା ସହିତ ଜଡ଼ିତ ସଂସ୍କାରକୁ ଲାଗୁ କରିବା ଦିଗକୁ ଅଗ୍ରସର ହେଉଛେ । ଏହି ମାର୍ଗ କିପରି ସ୍ଥିର ହେବ , ଏହି ବିଷୟରେ ରାଜ୍ୟ ସରକାରମାନଙ୍କ ସହିତ , ପ୍ରତ୍ୟେକ ହିତଧାରକଙ୍କ ସହିତ ନିୟମିତ ଆଲୋଚନା କରାଯାଉଛି । ରାଜ୍ୟମାନଙ୍କରେ ଜିଲ୍ଲା ସ୍ତରରେ ଏକ ମାନ୍ୟତା ବ୍ୟବସ୍ଥା କରିବା ପାଇଁ ମଧ୍ୟ ପ୍ରୟାସ କରାଯାଉଛି । ପ୍ରୟାସ କରାଯାଉଛି କି ଜିଲ୍ଲାମାନଙ୍କ ମଧ୍ୟରେ ମାନ୍ୟତା ବ୍ୟବସ୍ଥାକୁ ନେଇ ନିଜ ନିଜ ମଧ୍ୟରେ ପ୍ରତିଯୋଗିତା ହେଉ , ଜଣେ ଅନ୍ୟ ଜଣଙ୍କଠାରୁ ଆଗକୁ ଯିବାକୁ ଦୌଡରେ ରହୁ ।


    ସାଥୀଗଣ , ବ୍ୟବସାୟ , ବାଣିଜ୍ୟ ଅବା ଉଦ୍ୟୋଗ ଆମ ଦେଶର ଏକ ପ୍ରମୁଖ ଆବଶ୍ୟକତା କାରଣ , ଆମକୁ ଅଭିବୃଦ୍ଧି ଦରକାର , ଭିତ୍ତିଭୂମି ଦରକାର , ରୋଜଗାର ଦରକାର ଆଉ ମୁଣ୍ଡପିଛା ଆୟରେ ବୃଦ୍ଧି ଆବଶ୍ୟକ । ଏହାସବୁ ସେତେବେଳେ ସମ୍ଭବ ହେବ , ଯେତେବେଳେ ନିବେଶ ହେବ , ଉଦ୍ୟୋଗ , ବ୍ୟବସାୟ ସଠିକ ଦିଗରେ , ସଠିକ ଗତିରେ ଚାଲିବ ଆଉ ସାଧାରଣ ଲୋକଙ୍କୁ ତାହାର ଲାଭ ମିଳିବ । ଏଥିପାଇଁ ଆମେ ନୀତି ପରିଚାଳିତ ପ୍ରଶାସନ ଏବଂ ଭବିଷ୍ୟତ ପାଇଁ ପାରଦର୍ଶୀ ନୀତି ଉପରେ ଗୁରୁତ୍ୱ ଦେଉଛୁ । ଆମର ପ୍ରୟାସ ହେଉଛି ତାରତମ୍ୟ ଦୂର କରିବା । ଆପଣମାନଙ୍କ ମଧ୍ୟରୁ ବହୁତ ଲୋକ ଏହା ମଧ୍ୟ ଅନୁଭବ କରିଥିବେ , ଆଉ ଏହି କଥା ବିଷୟରେ ଅବଗତ ଥିବେ କି ବିଶ୍ୱବ୍ୟାଙ୍କର ଏହି ମାନ୍ୟତା ସେହି ସମସ୍ତ କଥାକୁ ଧ୍ୟାନରେ ରଖି କରାଯାଉନାହିଁ । ମାନ୍ୟତାର ମୂଲ୍ୟାଙ୍କନ ତ ’ ମାତ୍ର କେତୋଟି ମାନଦଣ୍ଡ ଆଧାରରେ ହୋଇଥାଏ ଯେତେବେଳେ କି ଆମର ସଂସ୍କାର , ପ୍ରଦର୍ଶନ ଏବଂ ପ୍ରତିଫଳନ ରାଣନୀତି ବହୁତ ବ୍ୟାପକ ହୋଇଥାଏ । ସତ କହିବାକୁ ଗଲେ , ଆମେ ଯେଉଁ ସଂସ୍କାର କରୁଛୁ , ତାହାର ଲକ୍ଷ୍ୟ ବିଶ୍ୱବ୍ୟାଙ୍କର ମାନ୍ୟତାଠାରୁ ଅଧିକ ଆଗକୁ ହେଉ । ଦେଶର ସାଧାରଣ ନାଗରିକ , ସାଧାରଣ ବ୍ୟବସାୟୀ ଏବଂ ଛୋଟ ଛୋଟ ଉଦ୍ୟମୀଙ୍କ ଜୀବନରେ , କାର୍ଯ୍ୟଧାରାରେ , ସରଳତା ଆସୁ , ସହାବସ୍ଥାନରେ ସୁଗମତା ବୃଦ୍ଧି ପାଉ , ଆମେ ଏଥିପାଇଁ କାର୍ଯ୍ୟ କରୁଛୁ । ଆଜି ଯେତେବେଳେ ବ୍ୟବସାୟ ସୁଗମତାର ରେଙ୍କିଙ୍ଗରେ ସୁଧାର ହେଉଛି , ତ ଏହାର ଅର୍ଥ ହେଉଛି କି ଆମ ଦେଶରେ ଛୋଟ ଛୋଟ ଉଦ୍ୟମୀମାନଙ୍କ ପାଇଁ ମଧ୍ୟ କାରବାର କରିବା ସହଜ ହେଉଛି , ସେମାନଙ୍କୁ ଗୋଟିଏ ସହରରୁ ଅନ୍ୟ ସହରକୁ ଜିନିଷ ପଠାଇବା ସହଜ ହେଉଛି , ଲୋକଙ୍କୁ ବିଜୁଳି ସଂଯୋଗ ନେବା ସହଜ ହେଉଛି , ସରକାରୀ ମଞ୍ଜୁରି ଶୀଘ୍ର ମିଳୁଛି , ଜରୁରୀ ଅନୁମତି ମଧ୍ୟ ଶୀଘ୍ର ମିଳୁଛି । ଏହା ହେଉଛି ସେହି ପ୍ରୟାସ , ଯାହାକୁ ଦେଶବାସୀଙ୍କର ଆଶା ଆକାଂକ୍ଷାରୁ ପ୍ରେରଣା ମିଳିଲା , ଯେଉଁଥିରେ ଦେଶର ଆବଶ୍ୟକତାକୁ ମଧ୍ୟ ଧ୍ୟାନ ଦିଆଯାଇଛି ଆଉ ଦେଶର ଆଶାକୁ ମଧ୍ୟ ।


    ସାଥୀଗଣ , ଦେଶରେ ବ୍ୟବସାୟିକ ବାତାବରଣକୁ ପାରଦର୍ଶୀ କରିବା ପାଇଁ ଅନେକ ଗୁରୁତ୍ୱପୂର୍ଣ୍ଣ ନିଷ୍ପତ୍ତି ନିଆଯାଇଛି । ଆମ ସରକାର ମଧ୍ୟ ନିଜ ଚିନ୍ତାଧାରାରେ ପରିବର୍ତ୍ତନ ଆଣିଛନ୍ତି , ଅଭିବ୍ୟକ୍ତି ବଦଳାଇଛନ୍ତି । ସେ ଜିଏସଟି ହେଉ , ବିମୁଦ୍ରୀକରଣ ହେଉ , ବେନାମୀ ସମ୍ପତ୍ତି ଆଇନ ହେଉ , ଦେବାଳିଆ ସଂହିତ ହେଉ , ପଳାତକ ଆର୍ଥିକ ଅପରାଧୀଙ୍କ ସହିତ ଜଡ଼ିତ ଆଇନ ହେଉ , ଏହି ସମସ୍ତ ହେଉଛି ସେହି ପ୍ରତିବଦ୍ଧତାର ଉଦାହରଣ । ସରକାରଙ୍କର ଏହି ସମସ୍ତ ପ୍ରୟାସ କାରଣରୁ ଦେଶରେ ଭ୍ରଷ୍ଟାରୀ ମାନଙ୍କ ମଧ୍ୟରେ ଆତଙ୍କ ସୃଷ୍ଟି ହୋଇଛି , ସଚ୍ଚୋଟତାର ପ୍ରତିଷ୍ଠା ବୃଦ୍ଧି ପାଇଛି । ଏବେ ଅଧିକରୁ ଅଧିକ ଲୋକ ଟିକସ ଦେବାରେ ଲାଗିଛନ୍ତି । ସେମାନଙ୍କୁ ଲାଗୁଛି କି ସରକାର ସେମାନଙ୍କ ଟିକସର ଉପଯୁକ୍ତ ବ୍ୟବହାର କରୁଛନ୍ତି ।


    ସାଥୀଗଣ , ଆପଣମାନେ ଏହା ମଧ୍ୟ ଭଲଭାବେ ଜାଣନ୍ତି କି ଏହି ସମସ୍ତ ସଂସ୍କାର , ସମସ୍ତ ନିଷ୍ପତ୍ତି ଏତେ ସହଜ ନ ଥିଲା । ଟେକ୍ନୋଲଜିରେ ପରିବର୍ତ୍ତନ , ଆଇନଠାରୁ ନେଇ ସଫ୍ଟୱେର ପର୍ଯ୍ୟନ୍ତ ବଦଳାଇବା ଆଉ କେବେ କେବେ ସଫ୍ଟୱେର ବଦଳାଇବା ସରଳ ହୋଇଥାଏ , ସ୍ୱଭାବ ବଦଳାଇବା ଟିକେ କଷ୍ଟକର ହୋଇଥାଏ । ଏହି ସଂସ୍କାର ପାଇଁ ବ୍ୟବସ୍ଥାକୁ ପ୍ରସ୍ତୁତ କରିବା ସହଜ ହୋଇ ନଥାଏ । କିନ୍ତୁ , ବହୁତ କମ ସମୟରେ ଆମେ ଏହା କରିବାରେ ସଫଳ ହୋଇଛୁ । ଅନେକ ସ୍ତରରେ ବିଶୃଙ୍ଖଳିତ ବ୍ୟବସ୍ଥାକୁ ଆଜି ଆମେ ବ୍ୟବସାୟ ଏବଂ ନାଗରିକ ଅନୁକୂଳ କରିବା ଦିଗରେ ଅଗ୍ରସର ହେଉଛୁ । ବିଗତ 4 ବର୍ଷରେ ଦେଶରେ 1400ରୁ ଅଧିକ ପୁରୁଣା ଆଇନକୁ ବିଲୁପ୍ତ କରି ଦିଆଯାଇଛି । ପ୍ରଥମେ ଦେଶରେ ବାଣିଜ୍ୟିକ ବିବାଦର ସମାଧାନ ପାଇଁ ହାରାହାରି ଦେଢ଼ ହଜାର ଦିନ ଲାଗି ଯାଉଥିଲା । 1500 ଦିନ । ଅର୍ଥାତ ପ୍ରାୟ 4 ବର୍ଷ । ସମସ୍ତ ପ୍ରୟାସ ପରେ ଏହାକୁ ଆମେ ହ୍ରାସ କରି 400 ଦିନକୁ ନେଇ ଆସିଛୁ । ଏହାକୁ ଆହୁରି ହ୍ରାସ କରିବା ପାଇଁ ପ୍ରୟାସ କରାଯାଉଛି । ରପ୍ତାନୀ ସାମଗ୍ରୀର ଅନୁମୋଦନ ପାଇଁ 2014 ପୂର୍ବରୁ ହାରାହାରି ଯେତେବେଳେ 280 ଘଣ୍ଟାର ସମୟ ଲାଗୁଥିଲା , ଏବେ ସେଠାରେ ଏହି ସମୟ ହ୍ରାସ ପାଇ 144 ଘଣ୍ଟାରୁ ମଧ୍ୟ କମ୍ କରି ଦିଆଯାଇଛି । ଏହାକୁ ମଧ୍ୟ ଏହାଠାରୁ ଆହୁରି ହ୍ରାସ କରିବାର ପ୍ରୟାସ ଆମେ କରି ଚାଲିବୁ । ପର୍ଯ୍ୟାବରଣ ମଞ୍ଜୁରି , ଯାହା ମିଳିବା ପାଇଁ ପୂର୍ବରୁ ମାସ ମାସ ବର୍ଷ ବର୍ଷ ସମୟ ଲାଗି ଯାଉଥିଲା , ଏବେ ସେହି ମଞ୍ଜୁରିଗୁଡ଼ିକ କିଛି ସପ୍ତାହ ମଧ୍ୟରେ ମିଳିଯାଉଛି । ଏବେ ନିକଟରେ ହିଁ ନିର୍ମାଣ ଏବଂ ଅନ୍ୟ ସାଧାରଣ କାର୍ଯ୍ୟ ପାଇଁ ପର୍ଯ୍ୟାବରଣ ମଞ୍ଜୁରି କାର୍ଯ୍ୟକୁ ସମ୍ପୂର୍ଣ୍ଣ ଭାବେ ବିକେନ୍ଦ୍ରୀକରଣ କରି ସ୍ଥାନୀୟ ସଂସ୍ଥାଗୁଡ଼ିକୁ ଦିଆଯାଇଛି । ଜିଏସଟି ଦେଶରେ ପଣ୍ୟ କାରବାର କ୍ଷେତ୍ରକୁ ମଧ୍ୟ ସୁଦୃଢ଼ କରିଛି । ପୂର୍ବ ସମୟ ତୁଳନାରେ ଏବେ ଯିବା ଆସିବା ସମୟ ସେଥିରେ ମଧ୍ୟ ପ୍ରାୟ 15 ପ୍ରତିଶତ ପର୍ଯ୍ୟନ୍ତ ହ୍ରାସ ପାଇଛି । ଏହାଦ୍ୱାରା ସମୟ ମଧ୍ୟ ବଞ୍ଚୁଛି ଏବଂ କମ୍ପାନୀଗୁଡ଼ିକର ଅର୍ଥ ମଧ୍ୟ । ଶ୍ରମ ଆଇନର ପାଳନ କରିବା ପାଇଁ ପୂର୍ବରୁ ଉଦ୍ୟମୀମାନଙ୍କୁ 50-60 ଭିନ୍ନ ଭିନ୍ନ ଖାତା ପୂରଣ କରିବାକୁ ପଡ଼ୁଥିଲା , ଏବେ ତାହାର ସଂଖ୍ୟା 5 ହୋଇଯାଇଛି । ଅର୍ଥାତ ଯେଉଁ କାର୍ଯ୍ୟ ପ୍ରଥମେ 50-60 ରେଜିଷ୍ଟରରେ ହେଉଥିଲା , ଏବେ ତାହା 5ଟିରେ ହେଉଛି । ପୁରୁଣା ବ୍ୟବସ୍ଥା ଏବେ ସଦା ସର୍ବଦା ପାଇଁ ବଦଳିଯାଇଛି । ସେହିପରି ଭାବେ ପାସପୋର୍ଟ ପାଇବା ପାଇଁ ପୂର୍ବରୁ 3-4 ସପ୍ତାହ ଲାଗି ଯାଉଥିଲା , ଏବେ ତାହା ଗୋଟିଏ ସପ୍ତାହରୁ ମଧ୍ୟ କମ୍ ସମୟରେ ମିଳିଯାଉଛି । ପୂର୍ବରୁ ଲୋକଙ୍କୁ ଆୟକର ଫେରସ୍ତ ପାଇଁ 8-10 ମାସ ପ୍ରତୀକ୍ଷା କରିବାକୁ ପଡ଼ୁଥିଲା । ଏବେ ସେହି କାର୍ଯ୍ୟ କିଛି ସପ୍ତାହ ମଧ୍ୟରେ ହେଉଛି । ଆପଣମାନଙ୍କର ମଧ୍ୟ ମନେଥିବ କି ଚାରି-ପାଂଚ ବର୍ଷ ପୂର୍ବେ ପ୍ରାୟ ଏହି ଖବର ମୁଖ୍ୟ ସମ୍ବାଦ ପାଲଟୁଥିଲା କି ଅଧିକ ଭିଡ଼ ଯୋଗୁଁ ରେଳବାଇ ସଂରକ୍ଷଣ ୱେବସାଇଟ୍ ହ୍ୟାଙ୍ଗ୍ ହୋଇଯାଇଛି । ଆମେ ସେହି ପ୍ଲାଟଫର୍ମକୁ ଅଧିକ ଟ୍ରାଫିକ ପାଇଁ ଅତ୍ୟାଧୁନିକ ଏବଂ ଉନ୍ନତ କରିଛୁ ଯାହାଦ୍ୱାରା ଲକ୍ଷ ଲକ୍ଷ , କୋଟି କୋଟି ରେଳଯାତ୍ରୀମାନଙ୍କୁ ସୁବିଧା ହୋଇଛି । ଗଳିକନ୍ଦିଠାରୁ ନେଇ ରେଳ ପ୍ଲାଟଫର୍ମ ପର୍ଯ୍ୟନ୍ତ ସଫାଇ ଅଭିଯାନ , ଅଳିଆ ଆବର୍ଜନାକୁ ହଟାଇବା ଏହା ସବୁ ଦେଶର ସାଧାରଣ ମଣିଷର ଜୀବନ ଶୈଳୀରେ , ଉନ୍ନତି ଓ ସୁଧାର ଆଣିବା ପାଇଁ କରାଯାଉଛି । ମହିଳାମାନଙ୍କୁ ରାତ୍ରକାଳୀନ ସିଫ୍ଟରେ କାର୍ଯ୍ୟ କରିବାରେ ଅସୁବିଧା ନ ହେଉ , ଏଥିପାଇଁ ମଧ୍ୟ ସରକାର ଆଇନରେ ପରିବର୍ତ୍ତନ କରିଛନ୍ତି । ଛୋଟ ଛୋଟ ଦୋକାନୀ , ଛୋଟ ଛୋଟ ଉଦ୍ୟମୀ ବିଳମ୍ବିତ ରାତ୍ରୀ ପର୍ଯ୍ୟନ୍ତ ନିଜ ବ୍ୟବସାୟ ପ୍ରତିଷ୍ଠାନ ଖୋଲା ରଖିପାରିବେ , ଏଥିପାଇଁ ମଧ୍ୟ ଆଇନରେ ପରିବର୍ତ୍ତନ କରାଯାଇଛି ।


    ସାଥୀଗଣ , ନିକଟରେ ହିଁ ଆମେ ଏକ ବଡ଼ ପ୍ରୟାସ ଏମଏସଏମଇ କ୍ଷେତ୍ର ପାଇଁ ମଧ୍ୟ କରିଛୁ । ଜିଏସଟି ସହିତ ଜଡ଼ିତ ଛୋଟ ବ୍ୟବସାୟୀଙ୍କୁ ଏବେ ଏକ କୋଟି ପର୍ଯ୍ୟନ୍ତ ଋଣ କେବଳ 59 ମିନିଟରେ ମିଳିଯିବ । ଏହା ବ୍ୟତୀତ ଉତ୍ପାଦନ ବୃଦ୍ଧି , ବଜାରର ପରିସର ବୃଦ୍ଧି ଏବଂ ଲାଇସେନ୍ସ ଆଉ ଯାଞ୍ଚ ସହିତ ଜଡ଼ିତ ତାହାର ଅସୁବିଧା କମ୍ କରିବା ପାଇଁ ମଧ୍ୟ ଅନେକ ନିଷ୍ପତି ନିଆଯାଇଛି । ଯେଉଁ ଉଦ୍ୟମୀ ଅଥବା କମ୍ପାନୀ ନିଯୁକ୍ତିର ନୂତନ ସୁଯୋଗ ସୃଷ୍ଟି କରୁଛନ୍ତି , ସେମାନଙ୍କୁ ପ୍ରଧାନମନ୍ତ୍ରୀ ରୋଜଗାର ପ୍ରୋତ୍ସାହନ ଯୋଜନା ଅଧୀନରେ ଆର୍ଥିକ ସହାୟତା ମଧ୍ୟ ଦିଆଯାଉଛି । ଏହି ଯୋଜନା ଅଧୀନରେ ସରକାର ନୂତନ ନିଯୁକ୍ତି ସୁଯୋଗ ସୃଷ୍ଟି ପାଇଁ 3 ବର୍ଷ ପର୍ଯ୍ୟନ୍ତ 8.3 ପ୍ରତିଶତ ଇପିଏଫ୍ ଯୋଗଦାନ ସ୍ୱୟଂ ନିଜ ତରଫରୁ କରୁଛନ୍ତି । ଏହି ଯୋଜନା ଅଧୀନରେ ଉଦ୍ୟୋଗରେ ଯେତେବେଳେ ଶିକ୍ଷା ନବୀଶଙ୍କୁ ରଖାଯାଉଛି ତ ସେମାନଙ୍କୁ ଦିଆଯାଉଥିବା ଭତ୍ତାର ଏକ – ଚତୁର୍ଥାଂଶ ରାଶି ସରକାର ଦେଉଛନ୍ତି । ବହୁତଗୁଡ଼ିଏ ଉଦ୍ୟୋଗ ଏହି ବ୍ୟବସ୍ଥା ସହିତ ଯୋଡ଼ି ହେଉଛନ୍ତି ।


    ସାଥୀଗଣ , ମୁଁ ହେଉଛି ବାସ୍ତବରେ ସର୍ବନିମ୍ନ ସରକାର ଏବଂ ସର୍ବାଧିକ ପ୍ରଶାସନ ସମୟରେ ଆସ୍ଥା ରଖୁଥିବା ବ୍ୟକ୍ତି । ତାହାର ପରିଣାମ ହେଉଛି କି ଦୁନିଆରେ ବର୍ତ୍ତମାନ ଭାରତର ଯେଉଁ ପ୍ରଭାବ ରହିଛି ତାହାକୁ ଏହି କଥାଦ୍ୱାରା ମଧ୍ୟ ଦୃଢ଼ତା ମିଳୁଛି କି ଆମ ଦେଶ କ୍ରମାଗତ ଭାବେ ସଂସ୍କାରପଥରେ ଚାଲୁଛି ! ଲୋକଙ୍କ ଜୀବନକୁ ସହଜ ଓ ସରଳ କରିବା ପାଇଁ ସଂସ୍କାର ଅଣାଯାଉଛି । ଆଇଏମଏଫ୍ ହେଉ , ମୁଡିଜ୍ ହେଉ , ବିଶ୍ୱ ଅର୍ଥନୈତିକ ଫୋରମ ହେଉ , ଅବା ୟୁଏନସିଟିଏଡି ହେଉ , ଏହି ସମସ୍ତ ସଂସ୍ଥାମାନଙ୍କ ମୂଲ୍ୟାୟନରେ ଭାରତର ସ୍ଥାନ ଉପରକୁ ବଢ଼ୁଛି ଅଥବା ଉପରକୁ ଯାଇସାରିଛି । ତାହାଠାରୁ ମଧ୍ୟ ଏକ ବଡ଼ କଥା ଏହା ହେଉଛି କି ଏହି ସମସ୍ତ ସଂସ୍ଥାଗୁଡ଼ିକ ଆମର ସଂସ୍କାର ପ୍ରକ୍ରିୟାଗୁଡ଼ିକୁ ଆଉ ଗତିକୁ ଦେଖି ଭାରତର ଭବିଷ୍ୟତକୁ ନେଇ ସମ୍ପୂର୍ଣ୍ଣ ଆଶ୍ୱସ୍ତ ଏବଂ ଆଶାବାନ ଅଛନ୍ତି ।


    ସାଥୀଗଣ , ଦେଶରେ ନିରନ୍ତର ହେଉଥିବା ଏହି ସମସ୍ତ ପ୍ରୟାସ ମଧ୍ୟରେ ଏବେ ଆମର ପ୍ରୟାସ ହେଉଛି , ଭାରତକୁ ଯଥାଶୀଘ୍ର 5 ଟ୍ରିଲିୟନ ଡଲାର କ୍ଲବରେ ପହଞ୍ଚାଇବା । ଏହି ଲକ୍ଷ୍ୟକୁ ପ୍ରାପ୍ତ କରିବା ପାଇଁ ଆମକୁ ଅର୍ଥବ୍ୟବସ୍ଥାର ପ୍ରତ୍ୟେକ କ୍ଷେତ୍ରକୁ ସୁଧାରିବାକୁ ହେବ । ଆମକୁ ଏହା ମଧ୍ୟ ଧ୍ୟାନରେ ରଖିବାକୁ ହେବ କି ଏବେ ସମସ୍ତ କ୍ଷେତ୍ରର ପରିଭାଷା ବଦଳିଯାଇଛି । ଏବେ ବିନିର୍ମାଣ ଏବଂ ସେବା ଗୋଟିଏ ଅନ୍ୟଟିର ପରିପୂରକ ହେବାକୁ ଯାଉଛନ୍ତି । ସେବା କ୍ଷେତ୍ରଠାରୁ ନେଇ ବିନିର୍ମାଣ କ୍ଷେତ୍ର ମୂଲ୍ୟଯୁକ୍ତ ହେବାରେ ଲାଗିଛି ଆଉ ବିନିର୍ମାଣରେ କିଛି କ୍ଷେତ୍ର ସେବା କ୍ଷେତ୍ରରେ ସଂସ୍କାର ଆଣିବାରେ ଲାଗିଛନ୍ତି । ନୂତନ ଟେକ୍ନୋଲଜି , କୃତ୍ରିମ ବୁଦ୍ଧିମତା ଏବଂ ସୂଚନା ପ୍ରଯୁକ୍ତି ବିଦ୍ୟା ଏବେ ବିନିର୍ମାଣ ଇକୋ ସିଷ୍ଟମର ଏକ ଅତ୍ୟାବଶ୍ୟକ ଅଂଶ ପାଲଟିଯାଇଛି । ଏହି ପରିବର୍ତ୍ତନ ପ୍ରତି ଆମକୁ ଧ୍ୟାନ ରଖିବାକୁ ହେବ ।


    ସାଥୀଗଣ , ମୌଳିକ ପରିବର୍ତ୍ତନକୁ ଉନ୍ନତ ଢଙ୍ଗରେ ଲାଗୁ କରିବା ଆଉ ବାସ୍ତବିକତାଗୁଡ଼ିକୁ ବିକାଶରେ ସମାହିତ କରିବା ପାଇଁ ସରକାର ଔଦୌଗିକ ନୀତି ଉପରେ କାର୍ଯ୍ୟ କରୁଛନ୍ତି । ଏକ ଏଭଳି ନୀତି ଯାହା ନୂତନ ନିୟମରେ ଶିଳ୍ପକୁ ବୁଝିପାରିବା ଆଉ ଶିଳ୍ପକୁ ନୂତନ ପଦକ୍ଷେପଗୁଡ଼ିକୁ ବୁଝିପାରିବେ । ଏହି ଔଦୌଗିକ ନୀତି ନ୍ୟୁ ଇଣ୍ଡିଆର ଉଦ୍ୟମୀଙ୍କ ନୂତନ ଦୃଷ୍ଟିଭଙ୍ଗୀ ଅନୁରୂପ ହେବ । ଏହି ଔଦୌଗିକ ନୀତିରେ ବ୍ୟବସାୟ ସୁଗମତାର ମହତ୍ୱ ସ୍ଥିର ହୋଇ ରହିବ ।


    ସାଥୀଗଣ , ଏବେ ଆମକୁ ବ୍ୟବସାୟ ସୁଗମତା ମାନ୍ୟତାର ଶ୍ରେଷ୍ଠ 50ରେ ଆସିବା ପାଇଁ ମଧ୍ୟ ମିଳିମିଶି ପ୍ରୟାସ କରିବାର ଅଛି । ଆଗାମୀ ଦିନରେ , ମୁଁ ନିଜେ ଏହି ବିଷୟ ସହିତ ଜଡ଼ିତ ଭିନ୍ନ ଭିନ୍ନ ବିଭାଗ ସହିତ ସମୀକ୍ଷା ବୈଠକ କରିବାକୁ ଯାଉଛି । ଡିସେମ୍ବର ପର୍ଯ୍ୟନ୍ତ ଆମେ ଯେଉଁ ନିଷ୍ପତ୍ତି ତୃଣମୂଳ ସ୍ତର ପର୍ଯ୍ୟନ୍ତ ଆଣିପାରିବା , ତାହାର ପ୍ରଭାବ ଆଗାମୀ ବର୍ଷର ମାନ୍ୟତାର ପରିଣାମରେ ଦେଖବବାକୁ ମିଳିବ । ସ୍ୱଚ୍ଛ ଇନ୍ଧନର କ୍ଷେତ୍ର ହେଉ , ଡିଜିଟାଲ ବିଶ୍ୱ ହେଉ , ସ୍ୱାସ୍ଥ୍ୟ କ୍ଷେତ୍ର ହେଉ , ମୋବିଲିଟି ହେଉ , ପ୍ରତ୍ୟେକ କ୍ଷେତ୍ରରେ କରାଯାଉଥିବା ଆପଣମାନଙ୍କର ପ୍ରୟାସ ଦେଶକୁ ଆଗକୁ ନେଇଯିବ , ଆତ୍ମନିର୍ଭର କରି ପାରିବ । ଆଜିର ବ୍ୟବସ୍ଥାରେ ସମସ୍ତ ପ୍ରକ୍ରିୟାଗୁଡ଼ିକରେ ମାନବୀୟ ହସ୍ତକ୍ଷେପକୁ ହ୍ରାସ କରିବାର ଆବଶ୍ୟକତା ଅଛି । ଏଥିପାଇଁ ବହୁତ ଆବଶ୍ୟକତା ରହିଛି କି ଆମେ ଅତ୍ୟାଧୁନିକ ଟେକ୍ନୋଲଜି ଏବଂ ଡିଜିଟାଲ ଟେକ୍ନୋଲଜିର ବ୍ୟବହାର ଆହୁରି ଅଧିକ ବୃଦ୍ଧି କରିବା , ଜୀବନର ପ୍ରତ୍ୟେକ କ୍ଷେତ୍ରରେ ବୃଦ୍ଧି କରିବା । ଏକ ଏଭଳି କାର୍ଯ୍ୟସଂସ୍କୃତି ବିକଶିତ କରିବା , ଯେଉଁଥିରେ ଫର୍ମ ଜମା କରିବା , ଦସ୍ତାବେଜ ଦେଖାଇବା ଅବା ଫି ଜମା କରିବାର ପାଇଁ କାର୍ଯ୍ୟାଳୟ ଅବା ଅନ୍ୟ କୌଣସି ସଂସ୍ଥାର ଅଫିସକୁ ଯିବାକୁ ଆବଶ୍ୟକ ନ ପଡ଼ୁ । ଏହିଭଳି କାର୍ଯ୍ୟସଂସ୍କୃତି , ନୀତି ପରିଚାଳିତ ପ୍ରଶାସନକୁ ଆହୁରି ଅଧିକ ସଶକ୍ତ କରିବ । ବ୍ୟବସାୟ ସୁଗମତା ସହିତ ହିଁ ସହାବସ୍ଥାନ ସୁଗମତାର ଲାଭ ଦେଶର ପ୍ରତ୍ୟେକ ନାଗରିକଙ୍କ ପର୍ଯ୍ୟନ୍ତ ପହଞ୍ଚାଇବା ପାଇଁ ଆମକୁ ଆପଣମାନଙ୍କ ମତାମତର ଆବଶ୍ୟକତା ଅଛି ।


    ସାଥୀଗଣ , ଏହି ସମୟରେ ଆପଣମାନଙ୍କ ମଧ୍ୟରେ ଯେଉଁ ଆତ୍ମବିଶ୍ୱାସ ରହିଛି , ଯେଉଁ ଭରସା ରହିଛି , ତାହା ହେଉଛି ମୋର ବହୁତ ବଡ଼ ଶକ୍ତି । ଆପଣମାନଙ୍କର ପ୍ରତ୍ୟେକ ପରାମର୍ଶ , ମତାମତକୁ ମୁଁ ସ୍ୱାଗତ କରୁଛି । ଆଉ ଏବେ ମହେନ୍ଦ୍ର ମହାଶୟ କହୁଥିଲେ କି ଆମେ କର୍ପୋରେଟ କ୍ଷେତ୍ରରେ ମଧ୍ୟ ଯେଉଁ ଲକ୍ଷ୍ୟ ସ୍ଥିର କରୁନାହୁଁ , ସେହିଭଳି ମୋଦୀ ସରକାର କରୁଛନ୍ତି । ଆମ ଗୁଜରାଟର ଲୋକଙ୍କୁ ପିଲାଦିନରୁ ଶିକ୍ଷା ଦିଆଯାଇଥାଏ , ଆଉ ବୋଧହୁଏ ପ୍ରତ୍ୟେକ ପିଲାମାନଙ୍କୁ ଶିକ୍ଷା ଦିଆଯାଇଥାଏ- ‘ ନିଶାନ ଚୁକ୍ ମାଫ୍ , ନହିଁ ମାଫ୍ ନିଚୁ ନିଶାନ୍ । ’ ଅର୍ଥାତ ଯଦି ଆପଣ ଲକ୍ଷ୍ୟଭ୍ରଷ୍ଟ ହେଉଛନ୍ତି ତ କ୍ଷମା ଦିଆଯାଇ ପାରିବ , କିନ୍ତୁ ଲକ୍ଷ୍ୟଠାରୁ ନିମ୍ନକୁ ଯାଉଛନ୍ତି ତ କ୍ଷମା ଦିଆଯାଇ ପାରିବ ନାହିଁ । ଆଉ ଏହା ମୋର ମନ୍ତ୍ର ରହିଛି କି ଲକ୍ଷ୍ୟ ଯେବେ ସ୍ଥିର କରିବା , ତାହା ପହଞ୍ଚିବା ଭଳିଆ ହେଉ , କିନ୍ତୁ ହାସଲ କରିପାରିବା ଭଳି ନ ହେଉ । ଏଭଳି ଅନୁଭବ ହେବା ଦରକାର କି ଯଦି ଟିକେ ଲମ୍ଫ ଲଗାଇବି ତ ଧରି ପାରିବି । ବିଶ୍ୱାସ ହେବା ଦରକାର , ପାଖରେ ରହିଥାଉ , ଅଧିକ ଦୂର ନ ହେଉ । ଏହି ମାନସିକତାର ଉପଯୋଗ କରି ମୁଁ ଲକ୍ଷ୍ୟ ସ୍ଥିର କରିବା ଭଳି ଅଭ୍ୟାସ ଥିବା ଲୋକ । ମୋର ବିଶ୍ୱାସ ଅଛି କି ଦେଶ ଭିତରେ ଏହି ଯେଉଁ ମୌଳିକ ବାତାବରଣ ସୃଷ୍ଟି ହୋଇଛି , ସେହି ବାତାବରଣର ପରିଣାମ ମଧ୍ୟ ମିଳୁଛି ।


    ଆଉ ଥରେ ପୁଣି ଆପଣ ସମସ୍ତଙ୍କୁ ଶୁଭେଚ୍ଛା ଜଣାଇ ମୁଁ ମୋ କଥା ସମାପ୍ତ କରୁଛି ।


    ବହୁତ – ବହୁତ ଧନ୍ୟବାଦ!!!


    **********

    
    
    (Release ID: 1557300) Visitor Counter : 1