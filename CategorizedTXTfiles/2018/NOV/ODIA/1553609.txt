      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ବିପର୍ଯ୍ୟୟ ପରିଚାଳନାରେ ଗଣମାଧ୍ୟମର ଭୂମିକା ଗୁରୁତ୍ୱପୂର୍ଣ୍ଣ : କିରେନ ରିଜିଜୁ
      Posted On: 20 NOV 2018 7:03PM by PIB Bhubaneshwar


    ନୂଆଦିଲ୍ଲୀରେ ମଙ୍ଗଳବାର କେନ୍ଦ୍ର ଗୃହ ରାଷ୍ଟ୍ରମନ୍ତ୍ରୀ କିରେନ ରିଜିଜୁ ‘ ରୋଲ୍ ଅଫ ମିଡିଆ ଇନ ଡିଜାଷ୍ଟର ମ୍ୟାନେଜମେଣ୍ଟ ’ ଶୀର୍ଷକ କର୍ମଶାଳାକୁ ଉଦଘାଟନ କରିଛନ୍ତି । ଭାରତ ସରକାରଙ୍କ ସ୍ୱରାଷ୍ଟ୍ର ମନ୍ତ୍ରଣାଳୟ , ନେସନାଲ ଇନଷ୍ଟିଟ୍ୟୁଟ ଅଫ ଡିଜାଷ୍ଟର ମ୍ୟାନେଜମେଣ୍ଟ (ଏନଆଇଡିଏମ୍) ଏବଂ ନେସନାଲ ଡିଜାଷ୍ଟର ମ୍ୟାନେଜମେଣ୍ଟ ଅଥରିଟି (ଏନଡିଏମ୍ଏ) ପକ୍ଷରୁ ଏହି କର୍ମଶାଳା ଆୟୋଜିତ ହୋଇଛି । ବିପର୍ଯ୍ୟୟ ପରିଚାଳନା , ଯଥା ; ପ୍ରସ୍ତୁତି , ପ୍ରଶମନ , ପ୍ରତିକ୍ରିୟା ଏବଂ ରିଲିଫ୍ ଇତ୍ୟାଦି କାମରେ ଗଣମାଧ୍ୟମର ଭୂମିକା ଉପରେ ଆଲୋଚନା ହିଁ କର୍ମଶାଳାର ମୁଖ୍ୟ ଲକ୍ଷ୍ୟ । ଦେଶରେ ବିପର୍ଯ୍ୟୟ ସଂକ୍ରାନ୍ତରେ ସମ୍ବାଦ ପରିବେଷଣ ସମୟରେ ଗଣମାଧ୍ୟମର ଭୂମିକା ଓ ଦାୟିତ୍ୱ ବାବଦରେ ଗଣମାଧ୍ୟମକୁ ସଚେତନ କରାଇବା କର୍ମଶାଳାର ଉଦ୍ଦେଶ୍ୟ ।


    ଶ୍ରୀ କିରେନ ରିଜିଜୁ ଉଦଘାଟନୀ ଭାଷଣରେ କହିଲେ , ଯେକୌଣସି ବିପର୍ଯ୍ୟୟର ମୁକାବିଲା ଦିଗରେ ତିନୋଟି ପର୍ଯ୍ୟାୟ ରହିଛି । ତାହା ହେଲା , ବିପର୍ଯ୍ୟୟ ପୂର୍ବରୁ , ସମୟରେ ଏବଂ ପରେ । ସାଧାରଣତଃ ଦ୍ୱିତୀୟ ପର୍ଯ୍ୟାୟ ଊପରେ ବେଶୀ ପ୍ରତିକ୍ରିୟା ପ୍ରକାଶ ପାଇଥାଏ କିନ୍ତୁ ବିପର୍ଯ୍ୟୟ ପୂର୍ବର ରିପୋର୍ଟିଂ ଉପରେ ଦୃଷ୍ଟି ନିବଦ୍ଧ ହେବା ଉଚିତ , ଯଦ୍ୱାରାକି ମୁକାବିଲା ଲାଗି ସମସ୍ତ ପ୍ରସ୍ତୁତି ହୋଇପାରିବ । ଭାରତ ଏକ ବିପର୍ଯ୍ୟୟ ପ୍ରବଣ ଦେଶ ହୋଇଥିବାରୁ ଏ ଦିଗରେ ଗୁରୁ ଦାୟିତ୍ୱ ରହିଛି । ଜାତିସଂଘର ବିପର୍ଯ୍ୟୟ ବିପଦ ହ୍ରାସ କାର୍ଯ୍ୟାଳୟ (ୟୁଏନଆଇଏସିଆର) ଦ୍ୱାରା ଭାରତ ‘ ଏସିଆ ଚାମ୍ପିଅନ ଫର ଡିଜାଷ୍ଟର ରିସ୍କ ରିଡକ୍ସନ ’ ଆଖ୍ୟା ପାଇଥିବାରୁ ବିପର୍ଯ୍ୟୟ ପ୍ରଶମନ ଦିଗରେ ନେତୃତ୍ୱ ନେବାକୁ ଏହା ହିଁ ବାର୍ତ୍ତା ଦେଉଛି ।


    ମନ୍ତ୍ରୀ କହିଲେ , ବିପର୍ଯ୍ୟୟ ବେଳେ ଆବଶ୍ୟକତା ଉପରେ ସ୍ୱରାଷ୍ଟ୍ର ମନ୍ତ୍ରଣାଳୟ ସର୍ବଦା ଧ୍ୟାନ ଦେଉଛି । ବିପର୍ଯ୍ୟୟ ପରିଚାଳନା ଦିଗରେ ଏନଡିଆରଏଫ ଏକ ବୃହତ ଫୋର୍ସ ଭାବେ ସକ୍ରିୟ ରହିଛି । ଏନଡିଏମ୍ଏର ଭୂମିକା ବାବଦରେ ସେ କହିଲେ , ପେସାଦାର ଭାବନାରେ ପରିଚାଳିତ ହେଉଥିବା ଏହି ସଂସ୍ଥାର ଭୂମିକା ବେଶ୍ ଗୁରୁତ୍ୱପୂର୍ଣ୍ଣ । ବିପର୍ଯ୍ୟୟ ପରିଚାଳନା ଦିଗରେ ସମନ୍ୱୟର ଅଭାବ ଦୂର କରିବା ସହ ରାଜ୍ୟମାନେ ଏଥି ସକାଶେ ଅଧିକ ଗୁରୁତ୍ୱ ଦେବା ସହ ପାଣ୍ଠି ଯୋଗାଇବାକୁ ଏବଂ ପେସାଦାର ମନୋବୃତ୍ତିରେ ମୁକାବିଲା ପାଇଁ ଶ୍ରୀ ରିଜିଜୁ ପରାମର୍ଶ ଦେଇଥିଲେ ।


    ଉଦଘାଟନୀ ପର୍ଯ୍ୟାୟ ପରେ ଏକ ଟେକ୍ନିକାଲ ଅଧିବେଶନ ଅନୁଷ୍ଠିତ ହୋଇଥିଲା । ଏଥିରେ ଏନଆଇଡିଏମର ପ୍ରଫେସର ସନ୍ତୋଷ କୁମାର ‘ ଡିଜାଷ୍ଟର ମ୍ୟାନେଜମେଣ୍ଟ-ଏ ଗ୍ଲିମ୍ପସ୍ ’ ବିଷୟବସ୍ତୁରେ ରିପୋର୍ଟ ଉପସ୍ଥାପନ କରିଥିଲେ । ଏହା ପରେ ‘ ମିଡିଆ ଆଣ୍ଡ ଡିଜାଷ୍ଟର ମ୍ୟାନେଜମେଣ୍ଟ- ରୋଲ ଆଣ୍ଡ ରେସପନ୍ସିବିଲିଟି ’ ଶୀର୍ଷକରେ ଅନୁଷ୍ଠିତ ଆଲୋଚନାରେ ଅଧ୍ୟକ୍ଷତା କରିଥିଲେ ଏନଡିଏମ୍ଏ ସଦସ୍ୟ କମଲ କିଶୋର । ଅଲ୍ ଇଣ୍ଡିଆ ରେଡିଓର ରାଜୀବ ଶୁକ୍ଳା , ଏନଡିଏମ୍ଏର ଯୁଗ୍ମ ସଚିବ ଡକ୍ଟର ଭି. ଥିରୁପୁଗାଝ , ସ୍ୱରାଷ୍ଟ୍ର ମନ୍ତ୍ରଣାଳୟର ଏଡିଜି ଏ. ଭାରତ ଭୂଷଣ ବାବୁ ଆଲୋଚନାରେ ନିଜସ୍ୱ ମତ ଉପସ୍ଥାପନ କରିଥିଲେ । ଏହାପରେ କର୍ମଶାଳାରେ ଉପସ୍ଥିତ ଗଣମାଧ୍ୟମ ପ୍ରତିନିଧିମାନେ ମତ ବିନିମୟ କରିଥିଲେ । ଏନଡିଏମ୍ଏ , ଏନଆଇଡିଏମ୍ ଏବଂ ଏନଡିଆରଏଫ ଉପରେ କର୍ମଶାଳାରେ ଏକ ଚଳଚ୍ଚିତ୍ର ପ୍ରଦର୍ଶିତ ହୋଇଥିଲା ।


    ଏନଡିଏମ୍ଏ ସଦସ୍ୟ ଆର.କେ. ଜୈନ , ସ୍ୱରାଷ୍ଟ୍ର ମନ୍ତ୍ରଣାଳୟ ଅତିରିକ୍ତ ସଚିବ ରଜନୀ ଶେଖରୀ ସିବଲ , ଏନଡିଆରଏଫ ମହାନିର୍ଦ୍ଦେଶକ ସଞ୍ଜୟ କୁମାର , ଏନଆଇଡିଏମ୍ କାର୍ଯ୍ୟନିର୍ବାହୀ ନିର୍ଦ୍ଦେଶକ ବିଏଚ୍ ଅନିଲ କୁମାର , ସ୍ୱରାଷ୍ଟ୍ର ମନ୍ତ୍ରଣାଳୟର ଅନ୍ୟାନ୍ୟ ଅଧିକାରୀ ଗଣ ଏବଂ ଗଣମାଧ୍ୟମ ପ୍ରତିନିଧିମାନେ କର୍ମଶାଳାରେ ଉପସ୍ଥିତ ଥିଲେ ।


    **********

    
    
    (Release ID: 1553609) Visitor Counter : 1