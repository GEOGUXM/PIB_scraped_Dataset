      ରାଷ୍ଟ୍ରପତିଙ୍କ ସଚିବାଳୟ

      ରାଷ୍ଟ୍ରପତିଙ୍କୁ ସାକ୍ଷାତ କଲେ 58ତମ ଏନଡ଼ିସି କୋର୍ସ ଅଧ୍ୟାପକ ଓ ସଦସ୍ୟ
      Posted On: 12 NOV 2018 1:45PM by PIB Bhubaneshwar


    ଏନଡ଼ିସିର 58ତମ ପାଠ୍ୟକ୍ରମରେ ସାମିଲ ସମସ୍ତ ଅଧ୍ୟାପକ ଏବଂ ପ୍ରଶିକ୍ଷାର୍ଥୀ ଆଜି (ନଭେମ୍ବର 12 , 2018) ରାଷ୍ଟ୍ରପତି ଶ୍ରୀ ରାମନାଥ କୋବିନ୍ଦଙ୍କୁ ରାଷ୍ଟ୍ରପତି ଭବନଠାରେ ସାକ୍ଷାତ କରିଛନ୍ତି ।


    ଏହି ଅବସରରେ ନିଜର ବକ୍ତବ୍ୟ ରଖି ରାଷ୍ଟ୍ରପତି କହିଲେ ଯେ ବିଶ୍ୱ ପରିବେଶ ଯେଉଁଥିରେ କି ଆମେମାନେ ସଭିଏଁ ବସବାସ କରୁଛୁ ତାହା ଏବେ ଯେତିକି ପରିବର୍ତ୍ତନଶୀଳ ହୋଇଛି ସେତିକି ଚାଲେଞ୍ଜିଂ ପାଲଟିଛି । ଏପରି ଏକ ସମୟ ଥିଲା ଯେତେବେଳେ ନିରାପତ୍ତା ଏବଂ ପ୍ରତିରକ୍ଷା ଏକ ଓ ଅଭିନ୍ନ ବୋଲି ପ୍ରତୀୟମାନ ହେଉଥିଲା । ତାହା ଗୋଟିଏ ରାଷ୍ଟ୍ରର ଭୌଗୋଳିକ ଅଖଣ୍ଡତା ବଜାୟ ରଖିବା ସକାଶେ ସମର୍ଥବୋଧକ ବୋଲି ଧରାଯାଉଥିଲା । କିନ୍ତୁ ଏବେ ସେଭଳି ପରିସ୍ଥିତି ଆଉ ନାହିଁ । ଅଧୁନା , ନିରାପତ୍ତା କହିଲେ ସେଥିରେ ଆର୍ଥିକ ଏବଂ ଶକ୍ତି ସୁରକ୍ଷା ମଧ୍ୟ ଯୋଡ଼ି ହୋଇରହିଛି । ପୁଣି ସାଇବର-ନିରାପତ୍ତା , ସ୍ୱାସ୍ଥ୍ୟ , ଖାଦ୍ୟ , ଏବଂ କ୍ରମବର୍ଦ୍ଧିଷ୍ଣୁ ପ୍ରଯୁକ୍ତି ଓ ପର୍ଯ୍ୟାବରଣ ସବୁକିଛି ସାମିଲ । ଏଭଳି ଏକ ପାରସ୍ପରିକ ସଂଯୁକ୍ତ ଦୁନିଆରେ ଆମେ ବଞ୍ଚୁଛୁ ଯେଉଁଠି ରାଜନୈତିକ , ସାମାଜିକ ଏବଂ ଆର୍ଥିକ ଉତ୍ଥାନ ପତନ ଗୋଟିଏ ରାଷ୍ଟ୍ରର ସୀମା ଭିତରେ ଆଉ ସୀମିତ ହୋଇ ରହୁନାହିଁ । ଏହାର ପ୍ରଭାବ ଆମର ନିରାପତ୍ତା ଉପରେ ପ୍ରତ୍ୟକ୍ଷ ଭାବେ ଅନୁଭୂତ ହେଉଛି ଏବଂ ତାହା ପୂର୍ବରୁ ଯାହା ଅନୁଭୂତ ହେଉନଥିଲା ଏବେ ସ୍ପଷ୍ଟ ଭାବେ ପ୍ରତୀତ ହେବାରେ ଲାଗିଛି ।


    ରାଷ୍ଟ୍ରପତି କହିଲେ ଯେ ଏହା ଏକ ଜଟିଳ ବ୍ୟାପାର ଏବଂ ସେଥିରେ ଅତି ଅନେକ ବିଭାଗଙ୍କ ସମନ୍ୱୟର ଆବଶ୍ୟକତା ରହିଛି । ସେମାନେ ସନ୍ତୁଳିତ ଓ ମିଳିତ ଭାବେ ପ୍ରୟାସ ନକଲେ ଏଭଳି ସମସ୍ୟାରୁ ନିଷ୍କୃତି ମିଳିବା ଅସମ୍ଭବ । ତେଣୁ ତାହା ଏବେ ନିରାପତ୍ତାର ପରିସରଭୁକ୍ତ ହୋଇଛି । ଭାରତ ଭଳି ଏକ ଗଣତାନ୍ତ୍ରିକ ବ୍ୟବସ୍ଥା ଭିତରେ ଏଥିପାଇଁ ବିବିଧ ଏଜେନ୍ସି ତଥା ବିଭାଗମାନଙ୍କ ମଧ୍ୟରେ ସମନ୍ୱୟ ରକ୍ଷା କରାଯିବା ଆବଶ୍ୟକ । ପୁଣି ଏଥିରେ ସରକାରୀ ସହ ବିଭିନ୍ନ ଘରୋଇ ସେକ୍ଟର ମଧ୍ୟ ସମନ୍ୱୟ ରକ୍ଷାକରି କାର୍ଯ୍ୟ କରିବାର ଆବଶ୍ୟକତା ଅଛି । ଏହା ଦ୍ୱାରା ପରସ୍ପରର ସାମର୍ଥ୍ୟ ଏବଂ ପାରସ୍ପରିକ ସହଯୋଗରେ କିଭଳି କାର୍ଯ୍ୟ ସଂପାଦନ କରାଯାଏ ତାହା ମଧ୍ୟ ପ୍ରତୀତ ହୋଇପାରିବ । ଏହାର ଅର୍ଥ , ରାଜନୈତିକ ପଦାଧିକାରୀ ଏବଂ ଉଚ୍ଚ ପଦାଧିକାରୀ ପ୍ରତିରକ୍ଷା ବଳର ସାମର୍ଥ୍ୟ ଏବଂ ଚିନ୍ତନ ସହ ପରିଚିତ ହେବା ଜରୁରି । ସେହିଭଳି , ସାମରିକ ଅଧିକାରୀମାନେ ସାମ୍ବିଧାନିକ ତଥା ପ୍ରଶାସନିକ ଢ଼ାଞ୍ଚା ସହ ସୁପରିଚିତ ହେବା ଦରକାର ଏବଂ କାର୍ଯ୍ୟପାଳିକା କିଭଳି ଭାବେ କାର୍ଯ୍ୟ କରୁଛି ତାହା ଜାଣିବା ଜରୁରି । ଏହା ଜାତୀୟ ନିରାପତ୍ତାର ଆଭିମୁଖ୍ୟକୁ ସମସ୍ତଙ୍କ ନିକଟରେ ସୁପରିଚିତ କରାଇପାରିବ ଏବଂ ଜାତୀୟ ସୁରକ୍ଷା ସୁନିଶ୍ଚିତ ହୋଇପାରିବ ବୋଲି ରାଷ୍ଟ୍ରପତି ମତ ପୋଷଣ କରିଥିଲେ ।


    ****************

    
    
    (Release ID: 1552568) Visitor Counter : 24