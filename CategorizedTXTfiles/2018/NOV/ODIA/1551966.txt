      ରାଷ୍ଟ୍ରପତିଙ୍କ ସଚିବାଳୟ

      • ଉତ୍ତରାଖଣ୍ଡରେ ରାଷ୍ଟ୍ରପତି
      • ଋଷିକେଶ ଏମ୍ସର ପ୍ରଥମ ସମାବର୍ତ୍ତନ ସମାରୋହକୁ କଲେ ସମ୍ବୋଧନ
      • ଏମ୍ସକୁ ଏକ ସକ୍ରିୟ ଗବେଷଣା ପ୍ରତିଷ୍ଠାନରେ ପରିଣତ କରିବାକୁ ଆହ୍ୱାନ
      Posted On: 03 NOV 2018 9:05PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଆଜି ( ନଭେମ୍ବର 3 , 2018) ଉତ୍ତରାଖଣ୍ଡର ଋଷିକେଶସ୍ଥିତ ଅଖିଳ ଭାରତ ଆୟୁର୍ବିଜ୍ଞାନ ପ୍ରତିଷ୍ଠାନ (ଏମ୍ସ)ର ପ୍ରଥମ ସମାବର୍ତ୍ତନ ସମାରୋହରେ ଯୋଗଦେବା ସହ ସେଥିରେ ଉଦ୍‌ବୋଧନ ପ୍ରଦାନ କରିଛନ୍ତି ।


    ଏହି ଅବସରରେ ଉଦ୍‌ବୋଧନ ଦେଇ ରାଷ୍ଟ୍ରପତି କହିଲେ ଯେ ଭାରତରେ ଅଖିଳ ଭାରତ ଆୟୁର୍ବିଜ୍ଞାନ ପ୍ରତିଷ୍ଠାନ ଯାହାକି ଏମ୍ସ ନାମରେ ସୁପରିଚିତ ଏହା ଚିକିତ୍ସା ବିଜ୍ଞାନ ଓ ସ୍ୱାସ୍ଥ୍ୟ ସଂପର୍କୀତ ଗବେଷଣା କ୍ଷେତ୍ରରେ ଉତ୍କର୍ଷର ଏକ ନମୁନା ଭାବେ ସମସ୍ତଙ୍କ ନିକଟ ପ୍ରିୟଭାଜନ ହୋଇପାରିଛି । ପୁଣି ଏପର୍ଯ୍ୟନ୍ତ ଯାହାକୁ ଏକ ଅନୁନ୍ନତ କ୍ଷେତ୍ର ବୋଲି ବିବେଚନା କରାଯାଉଥିଲା ସେଠାରେ ଏମ୍ସ ଭଳି ଏକ ଅତ୍ୟାଧୁନିକ ଓ ଗୁଣାତ୍ମକ ଚିକିତ୍ସାସେବା ପ୍ରତିଷ୍ଠାନ ପ୍ରତିଷ୍ଠା ହେବା ଏବଂ ତାହାର ସକଳ ପ୍ରକାର ସୁବିଧା ସୁଲଭ ମୂଲ୍ୟରେ ସ୍ଥାନୀୟ ଜନସାଧାରଣଙ୍କୁ ଉପଲବ୍ଧ ହେବା ବାସ୍ତବିକ ଆନନ୍ଦର ବିଷୟ । ଏହା ଆମର ମେଟ୍ରୋ ସିଟିମାନଙ୍କରେ ଥିବା ହସପିଟାଲମାନଙ୍କ ଉପରେ ପଡ଼ୁଥିବା ଚାପକୁ ଅନେକ ମାତ୍ରାରେ ହ୍ରାସ କରିପାରିଛି ବୋଲି ରାଷ୍ଟ୍ରପତି ମତ ପୋଷଣ କରିଥିଲେ ।


    ରାଷ୍ଟ୍ରପତି କହିଲେ ଯେ ଋଷିକେଶସ୍ଥିତ ଅଖିଳ ଭାରତ ଆୟୁର୍ବିଜ୍ଞାନ ପ୍ରତିଷ୍ଠାନ ନିଜକୁ ଏକ ଆଦର୍ଶ ସ୍ୱାସ୍ଥ୍ୟ ଗବେଷଣା ପ୍ରତିଷ୍ଠାନରେ ପରିଣତ କରିବା ଦିଗରେ ପ୍ରୟାସୀ ହେବା ଆବଶ୍ୟକ । ଏହା ତ ତା ’ ର ନିୟମିତ ରୋଗୀ ଚିକିତ୍ସା ସେବା ଯୋଗାଣ କାର୍ଯ୍ୟ କରିବ କିନ୍ତୁ ଏହା ସହିତ ଯଦି ସ୍ୱାସ୍ଥ୍ୟ ବିଜ୍ଞାନ କ୍ଷେତ୍ରରେ ଏଠାରେ ଅଧିକତର ଗବେଷଣା କାର୍ଯ୍ୟ ସଂପାଦନ କରାଯାଏ ତେବେ ଏହାର ସୁନାମ ଦେଶ ଓ ବିଦେଶରେ ପ୍ରସାରିତ ହୋଇପାରିବ । ଋଷିକେଶ ଅଖିଳ ଭାରତ ଆୟୁର୍ବିଜ୍ଞାନ ପ୍ରତିଷ୍ଠାନ ଅନେକ ସୁପର ସ୍ପେଶିଆଲିଟି ଚିକିତ୍ସକଙ୍କୁ ସୃଷ୍ଟି କରିପାରିବ ଯେଉଁମାନେ ଦେଶର ଅନ୍ୟ ସ୍ଥାନକୁ ଯାଇ ଲୋକମାନଙ୍କୁ ସେମାନଙ୍କର ଚିକିତ୍ସା ସେବା ଯୋଗାଇ ପାରିବେ । ପୁଣି ଦେଶର ଅନ୍ୟାନ୍ୟ ଭାଗରୁ ରୋଗୀମାନେ ଚିକିତ୍ସା ପାଇଁ ଏଠାକୁ ଆସିବେ । ଉତ୍ତରାଖଣ୍ଡ କ୍ଷେତ୍ରରେ ଅଧିକତର ଭାବେ ଲକ୍ଷ୍ୟ କରାଯାଉଥିବା ରୋଗ ସଂପର୍କରେ ଡ଼ାକ୍ତରମାନେ ବିଶେଷ ଭାବେ ଗବେଷଣାରେ ଲିପ୍ତ ହେବାକୁ ରାଷ୍ଟ୍ରପତି ଆହ୍ୱାନ ଜଣାଇଥିଲେ ।


    ପୂର୍ବରୁ ରାଷ୍ଟ୍ରପତି ହରିଦ୍ୱାରଠାରେ ଆୟୋଜିତ ଏକ ଗୁଣାତ୍ମକ ଉଚ୍ଚଶିକ୍ଷା ସଂପର୍କୀତ ଜାତୀୟ ସମ୍ମିଳନୀ ଜ୍ଞାନ କୁମ୍ଭର ଶୁଭାରମ୍ଭ କରିଥିଲେ । ଏହି ସମ୍ମିଳନୀ ଉତ୍ତରାଖଣ୍ଡ ସରକାର ଓ ହରିଦ୍ୱାରସ୍ଥିତ ପତଞ୍ଜଳି ବିଶ୍ୱବିଦ୍ୟାଳୟ ଦ୍ୱାରା ମିଳିତ ଭାବେ ଆୟୋଜନ କରାଯାଇଥିଲା ।


    ଏହି ସମ୍ମିଳନୀକୁ ଉଦ୍ଘାଟନ କରି ରାଷ୍ଟ୍ରପତି କହିଲେ ଯେ ସମ୍ବିଧାନରେ ଥିବା ବ୍ୟବସ୍ଥା ଅନୁସାରେ ଉଚ୍ଚ ଶିକ୍ଷାର ପ୍ରସାର ଦାୟିତ୍ୱ ଉଭୟ କେନ୍ଦ୍ର ଓ ରାଜ୍ୟ ସରକାରମାନଙ୍କ ଉପରେ ସମାନ ଭାବେ ନ୍ୟସ୍ତ । ଏହାକୁ ସାକାର କରିବା ସେମାନଙ୍କର ଦାୟିତ୍ୱ ଓ କର୍ତ୍ତବ୍ୟ । ଏହି ସମ୍ମିଳନୀ ବିଭିନ୍ନ ସହଭାଗୀ ପକ୍ଷଙ୍କ ମଧ୍ୟରେ କିଭଳି ଭାବେ ସମନ୍ୱୟ ରକ୍ଷା କରାଯାଇପାରିବ ତାହାର ଏକ ପ୍ରକୃଷ୍ଟ ଉଦାହରଣ । ତେଣୁ ଏହି ସମ୍ମିଳନୀର ନିର୍ଯ୍ୟାସ ଉଚ୍ଚ ଶିକ୍ଷାକୁ ଉତ୍ତରାଖଣ୍ଡ ରାଜ୍ୟରେ ତଥା ସମଗ୍ର ଦେଶରେ ଆଗକୁ ଆଗେଇ ନେବା ଦିଗରେ ସହାୟକ ହେବ ବୋଲି ରାଷ୍ଟ୍ରପତି ଦୃଢ଼ ଆଶା ପୋଷଣ କରିଥିଲେ ।


    **********

    
    
    (Release ID: 1551966) Visitor Counter : 25