      ରାଷ୍ଟ୍ରପତିଙ୍କ ସଚିବାଳୟ

      ଭାରତୀୟ ସମୁଦାୟ ଏବଂ ଫ୍ରେଣ୍ଡସ ଅଫ୍‌ ଇଣ୍ଡିଆ ସମୁଦାୟଙ୍କୁ ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦଙ୍କ ଉଦ୍‌ଦୋଧନ
      Posted On: 19 NOV 2018 3:38PM by PIB Bhubaneshwar


    1. ଆଜି ଆପଣମାନଙ୍କ ସମସ୍ତଙ୍କୁ ଭେଟି ମୁଁ ବେଶ୍‌ ଆନନ୍ଦିତ । ଭିଏତନାମକୁ ସରକାରୀ ଗସ୍ତରେ ଆସି ମୁଁ ନିଜକୁ ଗର୍ବିତ ମନେକରୁଛି । ଆପଣମାନେ ମୋତେ ଯେଉଁଭଳି ଉଷ୍ମ ଆତିଥ୍ୟ ପ୍ରଦାନ କରିଛନ୍ତି ଏବଂ ସ୍ୱାଗତ କରିଛନ୍ତି ସେଥିପାଇଁ ମୁଁ ଆପଣଙ୍କୁ ମୋର ଅନ୍ତରର କୃତଜ୍ଞତା ଜ୍ଞାପନ କରୁଛି । ଭିଏତନାମର ବୌଦ୍ଧ ସନ୍ନ୍ୟାସୀ ଓ ସନ୍ନ୍ୟାସିନୀମାନେ ଯେଉଁଭଳି ପାରମ୍ପରିକ ବାଦ୍ୟଧ୍ୱନି ମାଧ୍ୟମରେ ମୋତେ ସ୍ୱାଗତ କରିଛନ୍ତି ସେଥିପାଇଁ ମୁଁ ଭିଏତନାମର ବୌଦ୍ଧ ସଂଘକୁ ଧନ୍ୟବାଦ ଜଣାଉଛି ।


    2. ଭାରତ- ଭିଏତନାମ ଦୁଇ ସଭ୍ୟତାଗତ ବନ୍ଧୁ ରାଷ୍ଟ୍ର । ଆମର ସଂପର୍କ ଅତି ଘନିଷ୍ଠ ଓ ନିବିଡ଼ । ଦୁଇ ରାଷ୍ଟ୍ରର ନାଗରିକ ସେମାନଙ୍କର ବିପଦଆପଦ ସମୟରେ ପରସ୍ପର ନିକଟରେ ଠିଆ ହୋଇ ଆସିଛନ୍ତି । ଆମର ରାଷ୍ଟ୍ରପିତାମାନେ-ମହାତ୍ମା ଗାନ୍ଧୀ ଏବଂ ରାଷ୍ଟ୍ରପତି ହୋ ଚି ମିନ୍‌ ଆମମାନଙ୍କୁ ସମାନ ପଥରେ ଆଗକୁ ପରିଚାଳିତ ହେବାକୁ ସଦାବେଳେ ପ୍ରେରଣା ଦେଇ ଆସିଛନ୍ତି । ସେହି ସଂପର୍କକୁ ଅଧିକ ନିବିଡ଼ କରିବା ସକାଶେ ମୁଁ ଏହି ଗସ୍ତରେ ଆସିଛି । ଆସନ୍ତାକାଲି ମୁଁ ରାଷ୍ଟ୍ରପତି ଫୁ ଟ୍ରୋଙ୍ଗଙ୍କ ସହ ମୋର ଆନୁଷ୍ଠାନିକ ସାକ୍ଷାତ ଆଲୋଚନା କରିବି । ପୁଣି ଭିଏତନାମ ଜାତୀୟ ଆସେମ୍ବଲିରେ ଉଦବୋଧନ ଦେବାର ସୌଭାଗ୍ୟ ମୋତେ ମିଳିଛି । ଏଭଳି ଏକ ସ୍ୱତନ୍ତ୍ର ସୁଯୋଗ ପ୍ରଦାନ କରିଥିବାରୁ ମୁଁ ଭିଏତନାମ ସରକାରଙ୍କ ନିକଟରେ ମୋର କୃତଜ୍ଞତା ଜ୍ଞାପନ କରୁଛି ।


    3. ଉଭୟ ଦେଶ ମଧ୍ୟରେ ସଂପର୍କକୁ ନିବିଡ଼ କରିବାରେ ବୁଦ୍ଧ ସଂଘମାନଙ୍କର ଏକ ଗୁରୁତ୍ୱପୂର୍ଣ୍ଣ ଭୂମିକା ରହିଛି । ସେମାନଙ୍କ ମାଧ୍ୟମରେ ହିଁ ଆମେ ଭଗବାନ ବୁଦ୍ଧଙ୍କ ଅମର ବାଣୀ କରୁଣା , ଦୟା ଓ ଆଶୀର୍ବାଦକୁ ପାଥେୟ କରି ଏହି ସଂପର୍କକୁ ଦୃଢ଼ୀଭୂତ କରିପାରିଛୁ । ପ୍ରାଚୀନ କାଳରେ ଏହି ସଂପର୍କରୁ ନିକଟତର କରିବାରେ ବୌଦ୍ଧ ସନ୍ନ୍ୟାସୀମାନେ ଯେତିକି ସକ୍ରିୟ ଥିଲେ ଆଜି ସୁଦ୍ଧା ସେତିକି ସେହି କାର୍ଯ୍ୟରେ ସେମାନେ ସେତିକି ସକ୍ରିୟ ରହିଛନ୍ତି । ଶହ ଶହ ଭାରତୀୟ ବୌଦ୍ଧ ସନ୍ନ୍ୟାସୀ ଏବଂ ବଣିକ ଭାରତୀୟ ସଂସ୍କୃତି , ଦର୍ଶନ ଏବଂ ଧର୍ମକୁ ଆଣି ଭିଏତନାମ ଉପକୂଳରେ ପହଞ୍ଚାଇଥିଲେ । ଏହା ପରେ ଏ ଦେଶରେ ବୌଦ୍ଧଧର୍ମ , ହିନ୍ଦୁଧର୍ମ , ବ୍ରାହ୍ମୀ ଲିପି ଏବଂ ସସ୍କୃତ ଭାଷା ଏ ଦେଶରେ ପ୍ରସାରିତ ହୋଇଥିଲା । ମୁଁ ଗତକାଲି ପ୍ରସିଦ୍ଧ ଚାମ୍‌ ମନ୍ଦିର ପରିଦର୍ଶନ କରିଥିଲି ଏବଂ ସେଠାରେ ଦୁଇ ଦେଶ ମଧ୍ୟରେ ପ୍ରାଚୀନ କାଳରୁ କିଭଳି ଭାବେ ସଂସ୍କୃତି ଓ ଜନ ଜନ ମଧ୍ୟରେ ସଂପର୍କର ଯୋଗସୂତ୍ର ରହିଆସିଛି ତାହା ନିଜେ ଦେଖିଥିଲି । ତେଣୁ ପ୍ରାଚୀନ କାଳରୁ ରହି ଆସିଥିବା ଏହି ସଂପର୍କକୁ ଶ୍ରଦ୍ଧାଞ୍ଜଳି ପୂର୍ବକ ମୁଁ ସେଠାରେ ଏକ ବଟବୃକ୍ଷ ଚାରା ରୋପଣ କରିଛି ଯାହାକି ଆମର ଆଧ୍ୟାତ୍ମିକ ଯାତ୍ରାର ସଂକେତ ବୋଲି କୁହାଯାଇପାରେ ।


    ସଜ୍ଜନବର୍ଗ


    4. ଜଣେ ବନ୍ଧୁ ଓ ସହଯୋଗୀ ଭାବେ , ଆମେ ଭିଏତନାମର ଏଭଳି ଅପୂର୍ବ ସଫଳତାରେ ନିଜକୁ ଗର୍ବିତ ମନେ କରୁଛୁ । ବିଗତ ବର୍ଷମାନଙ୍କରେ , ଏହି ଦେଶରେ ବ୍ୟାପକ ସାମାଜିକ- ଆର୍ଥିକ ପ୍ରଗତି ସାଧିତ ହୋଇଛି । ନିରବଚ୍ଛିନ୍ନ ଭାବେ ଉଚ୍ଚ ହାରର ଆର୍ଥିକ ସଫଳତା ହାସଲ ହୋଇପାରିଛି ଏବଂ ସେଥିସହ ରହିଛି ଏ ଦେଶର ନେତୃତ୍ୱର ଦୂରଦୃଷ୍ଟି ଏବଂ ଭବିଷ୍ୟତ ପାଇଁ ଥିବା ପରିକଳ୍ପନା ଯାହା ଭିଏତନାନର ଦ୍ରୁତ ପ୍ରଗତି ଏବଂ ସମୃଦ୍ଧିରେ ସହାୟକ ହୋଇଛି । ଭିଏତନାମର ମୁଣ୍ଡପିଛା ସାମଗ୍ରିକ ଘରୋଇ ଉତ୍ପାଦ 1990 ମସିହାରେ ମାତ୍ର 100 ଡ଼ଲାରରୁ କମ୍‌ ଥିବାବେଳେ ଆଜି ତାହା 2500 ଡ଼ଲାରକୁ ଟପିସାରିଛି ଯାହାକି ଏ ଦେଶର ସାଧାରଣ ଜନତାଙ୍କ ଜୀବନରେ ବୈପ୍ଳବିକ ପରିବର୍ତ୍ତନ ଘଟାଇଛି । ଏଭଳି ସଫଳତା ହାସଲ ପଛରେ କୃଷି ବିକାଶର ଏକ ବିଶେଷ ଭୂମିକା ରହିଛି । ବିକାଶର ଏକ ସହଯୋଗୀ ଭାବେ ଆମେ ନିଜକୁ ଗର୍ବିତ ମନେକରୁ ଯେ ଭିଏତନାମର ଏଭଳି କୃଷି ବିପ୍ଳବ ଏବଂ ଖାଦ୍ୟ ନିରାପତ୍ତାରେ ଆମର ଅବଦାନ ଓ ସହଯୋଗ ରହିଛି । ଆଜି ଭିଏତନାମ ମୁଣ୍ଡ ଟେକୁଥିବା କେତେକ ବଜାର ଭିତରେ ଏକ ତାରକା ଚିହ୍ନ ପାଲଟିଛି । ବିଶ୍ୱ ଅର୍ଥନୀତି ସହ ପୁଣି ଏହା ଓତଃପ୍ରୋତ ଭାବେ ସାମିଲି ହୋଇପାରିଛି । ଭାରତ ଭଳି , ଏହା ଏକ ଯୁବ ଗଣତାନ୍ତ୍ରିକ ରାଷ୍ଟ୍ର । ଆମ ପରି ଏହି ରାଷ୍ଟ୍ରର ଯୁବବର୍ଗଙ୍କ ଆଶା ଆକାଂକ୍ଷାକୁ ସାକାର କରିବା ସକାଶେ ତେଣୁ ସକଳ ପ୍ରକାର ପ୍ରୟାସ କରାଯିବା ଦରକାର ।


    ସଜ୍ଜନମଣ୍ଡଳୀ ,


    5. ଭାରତ ଓ ଭିଏତନାମ ଯୁଗ ଯୁଗ ଧରି ସେମାନଙ୍କର ସାଂସ୍କୃତିକ ଯାତ୍ରାରେ ସହଯାତ୍ରୀ ହୋଇ ବାଟ ଚାଲି ଆସିଛନ୍ତି । ଏବଂ ଅଧୁନା ଉଭୟ ରାଷ୍ଟ୍ର ସମାନ ସଂସ୍କାରମୂଳକ ଅର୍ଥନୀତିର ପଥର ପଥିକ । ଭାରତ ଏବେ ବିଶ୍ୱର ଦ୍ରୁତତମ ପ୍ରଗତିଶୀଳ ରାଷ୍ଟ୍ରମାନଙ୍କ ମଧ୍ୟରୁ ଅନ୍ୟତମ ପାଲଟିଛି ଯାହାର ଗତ ତୈମାସିକ ବିକାଶ ହାର 8.2% ଛୁଇଁଛି । ଆମର ଜ୍ଞାନ ଓ ଅଭିନବତ୍ୱଭିତ୍ତିକ ଶିଳ୍ପର ନିଜସ୍ୱ ସ୍ୱାତନ୍ତ୍ର୍ୟ ବିଶ୍ୱବ୍ୟାପୀ ସ୍ୱୀକୃତ । ଆମେ ଏବେ ଏକ 5 ଟ୍ରିଲିୟନ ଅର୍ଥନୀତିରେ ପରିଣତ ହେବା ସକାଶେ ପ୍ରଗତି ପଥରେ ଧାବମାନ । 2025 ମସିହା ସୁଦ୍ଧା ଆମେ ବିଶ୍ୱର ତୃତୀୟ ବୃହତ୍ତମ ଖାଉଟି ଅର୍ଥନୀତିରେ ପରିଣତ ହେବାକୁ ଲକ୍ଷ୍ୟ ରଖିଛୁ । ଭିଏତନାମର ପ୍ରଗତି ଅନୁରୂପ ଭାବେ ଉଲ୍ଲେଖନୀୟ ।


    6. ଆମେ ନିକଟ ଅତୀତରେ ଅନେକ ଯୁଗାନ୍ତକାରୀ ଆର୍ଥିକ ସଂସ୍କାରମାନ ଘଟାଇଛୁ ଯେଉଁଥିରେ ବସ୍ତୁ ଓ ସେବାକର ( GST ) ପ୍ରବର୍ତ୍ତନ ସାମିଲ ଯଦ୍ୱାରା ଆମେ ଦୀର୍ଘ ଦିନରୁ ଦେଖିଥିବା ସ୍ୱପ୍ନ “ ଗୋଟିଏ ରାଷ୍ଟ୍ର , ଗୋଟିଏ ଟିକସ , ଗୋଟିଏ ବଜାର ” ସାକାର ହୋଇପାରିଛି । ଆମର ଏଭଳି ନୀତିଗତ ସଂସ୍କାର ଆମକୁ ବିଶ୍ୱ ବ୍ୟାଙ୍କ ଇଜ୍‌ ଅଫ୍‌ ଡ଼ୁଇଂ ବିଜିନେସ ତାଲିକାରେ ଗତ ଚାରିବର୍ଷ ମଧ୍ୟରେ 65 ପାହାଚ ଉପରକୁ ଉଠାଇଛି । ପୁନଶ୍ଚ , ଆମେ ଯେତେବେଳେ ଆର୍ଥିକ ବିକାଶ ଦିଗରେ ପ୍ରୟାସୀ , ସେତେବେଳେ ଆମେ ଆମର ସାମାଜିକ ସମାନତାର ଲକ୍ଷ୍ୟ ହାସଲ କଥା ପ୍ରତି ମଧ୍ୟ ସଚେତନ ରହିଛୁ । ଆମ ସାମାଜିକ-ଆର୍ଥିକ କାର୍ଯ୍ୟକ୍ରମର କେନ୍ଦ୍ରବିନ୍ଦୁ ହେଲା ମହିଳା ସଶକ୍ତିକରଣ । ତାହା ମୁଦ୍ରା ଯୋଜନା-ଯାହାକି ମାଇକ୍ରୋ କ୍ରେଡ଼ିଟ୍‌ ଋଣ ଯୋଜନା ହୋଇଥାଉ ଅଥବା ବେଟି ବଚାଓ , ବେଟି ପଢ଼ାଓ ହୋଇଥାଉ ଅଥବା ଶିଶୁକନ୍ୟା ସୁରକ୍ଷା-ବାଳିକା ଶିକ୍ଷା ଯୋଜନା ହୋଇଥାଉ , ସର୍ବତ୍ର ଅନୁଭୂତ ।


    7. 2016 ମସିହା ସେପ୍ଟେମ୍ବର ମାସରେ ଆମ ପ୍ରଧାନମନ୍ତ୍ରୀଙ୍କ ଭିଏତନାମ ଗସ୍ତ କାଳରେ ଆମେ ଆମର ଦ୍ୱିପାକ୍ଷିକ ସଂପର୍କକୁ ବ୍ୟାପକ ପ୍ରତିରକ୍ଷା ସହଭାଗୀତା ସ୍ତରକୁ ଉନ୍ନୀତ କରିବା ସକାଶେ ସ୍ଥିର କରିଥିଲୁ । ତଦନୁସାରେ ଆମର ପ୍ରତିରକ୍ଷା , ଶିଳ୍ପ , ହାଇଡ଼୍ରୋକାର୍ବନ , ଶକ୍ତି , କୃଷି , ଫାର୍ମାସିଉଟିକାଲ୍ସ ଏବଂ ସ୍ୱାସ୍ଥ୍ୟସେବା କ୍ଷେତ୍ରରେ ସହଯୋଗ ବୃଦ୍ଧି ସକାଶେ ସହମତ ପ୍ରକାଶ ପାଇଥିଲା । ଆମର ସହମତ ଓ ଉଦ୍ଦେଶ୍ୟ ସଂପୂର୍ଣ୍ଣ ରୂପେ କାର୍ଯ୍ୟରେ ପ୍ରତିଫଳିତ ହୋଇଛି । ମୁଁ ଏକଥା ଜାଣି ଆଜି ଅତ୍ୟନ୍ତ ଆନନ୍ଦିତ ଯେ , ଭାରତ ଏବେ ଭିଏତନାମର ଏକ ପ୍ରମୁଖ ସହଭାଗୀ ହୋଇପାରିଛି ଏବଂ ଦ୍ୱିପାକ୍ଷିକ ବାଣିଜ୍ୟ ଓ ନିବେଶ କ୍ଷେତ୍ରରେ ଆମେ ଏହାର ଉଲ୍ଲେଖନୀୟ ପ୍ରଗତି ଦେଖିପାରୁଛୁ ।


    ସଜ୍ଜନମଣ୍ଡଳୀ ,


    8. ଭିଏତନାମରେ ବସବାସ କରୁଥିବା ଭାରତୀୟ ସମୁଦାୟ ସଂଖ୍ୟାରେ କ୍ଷୁଦ୍ର ହୋଇଥାଇପାରନ୍ତି । କିନ୍ତୁ ଦ୍ୱିପାକ୍ଷିକ ସଂପର୍କ ଏବଂ ସ୍ଥାନୀୟ ଅର୍ଥନୀତି ଏବଂ ସମାଜ ପାଇଁ ସୁଯୋଗ ସୃଷ୍ଟି କରିବା କ୍ଷେତ୍ରରେ ସେମାନଙ୍କର ଗୁରୁତ୍ୱପୂର୍ଣ୍ଣ ଭୂମିକା ରହିଛି । ଭିଏତନାମରେ ବସବାସ କରୁଥିବା ଭାରତୀ ସମୁଦାୟ ଏ ଦିଗରେ ଅନେକ ସଫଳତାର ଅଧିକାରୀ । କଠିନ ଶ୍ରମ ଏବଂ ସମର୍ପିତ ମନୋଭାବ ଯୋଗୁ ଆପଣମାନେ ନିଜପାଇଁ ଏଭଳି ସୁନାମ ଅର୍ଜନ କରିପାରିଛନ୍ତି ଯାହା ଆମମାନଙ୍କ ପାଇଁ ମଧ୍ୟ ଗର୍ବ ଓ ଗୌରବର କଥା । ଆମର ଆଇଟି ପ୍ରଫେସନାଲମାନେ ଏବଂ ପ୍ରଯୁକ୍ତି ଉଦ୍ୟୋଗୀମାନେ ଏହି ଦେଶର ଡ଼ିଜିଟାଲ ମାର୍ଗ ନିର୍ମାଣ ଏବଂ ତାହାକୁ ସୁପ୍ରଶସ୍ତ କରିବା ଦିଗରେ ସହାୟକ ହୋଇପାରିଛନ୍ତି । ଭିଏତନାମ ସହ ଆମର ପ୍ରାଚୀନ ସଂପର୍କ ଏବଂ ଆଧୁନିକ ଘନିଷ୍ଠତା ଯୋଗୁ ଆମେ ଭିଏତନାମଠାରୁ ଢ଼େର୍‌ କିଛି ଆଶା କରୁ । କିନ୍ତୁ ମୁଁ ଏଠାରେ ଉଲ୍ଲେଖ କରିବାକୁ ଚାହେଁଯେ ଆପଣମାନେ ସଦାସର୍ବଦା ଆମର ଆଶାଆକାଂକ୍ଷାକୁ ପୂରଣ କରିବାରେ ସକ୍ଷମ ହୋଇଛନ୍ତି । ଭାରତର ସକଳ ପ୍ରକାର ଶ୍ରେଷ୍ଠତାକୁ ଆପଣମାନେ ଭିଏତନାମର କଳା , ସଂସ୍କୃତି ଏବଂ ପାରିବାରିକ ରୀତିନୀତିରେ ମଧ୍ୟ ସାମିଲ କରିପାରିଛନ୍ତି । ମୁଁ ଜାଣିବାକୁ ପାଇଛି ଯେ ଭିଏତନାମରେ ଯୋଗ ବେଶ୍‌ ଲୋକପ୍ରିୟ ହୋଇପାରିଛି ଏବଂ ଏହା ଆମ ଦୁଇ ଦେଶର ସମାଜକୁ ଏକତା ସୂତ୍ରରେ ବାନ୍ଧି ରଖିବାର ଏକ ମୁଖ୍ୟ ସୂତ୍ର । ଆମ ମନର ସମାନ ଚିନ୍ତା ଓ ଚେତନା ଓ ଭାବାବେଗ ଯୋଗୁ ଭାରତୀୟ ଟେଲିଭିଜନ ଧାରାବାହିକ ଏବଂ ଚଳଚ୍ଚିତ୍ରମାନ ଭିଏତନାମର ଦର୍ଶକମାନଙ୍କ ନିକଟରେ ଖୁବ୍‌ ଲୋକପ୍ରିୟ ହୋଇପାରିଛି ।


    9. ଭାରତ ଏବେ ବ୍ୟାପକ ସଂସ୍କାର ଯାତ୍ରାରେ ଦ୍ରୁତ ଧାବମାନ । ଆମର ଶାନ୍ତି , ସମୃଦ୍ଧି ଏବଂ ବିକାଶ ଯାତ୍ରାରେ ବିଦେଶରେ ବସବାସ କରୁଥିବା ଭାରତୀୟ ନାଗରିକମାନେ ଏବଂ ଦରିଆପାରି ଭାରତୀୟ ସମ୍ପ୍ରଦାୟ ଆମ ସହ ସମାନ ସହଭାଗୀ ଭାବେ ସଦାସର୍ବଦା ସାମିଲ ହୋଇ ଆସିଛନ୍ତି । ଭାରତ ସହ ସଂଯୋଗ ପାଇଁ , ସହଯୋଗ ଓ ସହଭାଗୀ ହେବା ନିମନ୍ତେ ତଥା ସମାନ ଭାବେ ବିକାଶର ସହଯାତ୍ରୀ ହେବା ଲାଗି ଅନେକ ନୂଆ ନୂଆ ସୁଯୋଗ ଓ ସମ୍ଭାବନାମାନ ରହିଛି । ମୁଁ ଆପଣମାନଙ୍କୁ ପ୍ରୋତ୍ସାହିତ କରୁଛି ଯେ ଆପଣମାନେ ଏହି ଯାତ୍ରାରେ ଜ୍ଞାନର ସହଯୋଗୀ ଭାବେ , ନିବେଶକ ଭାବେ ଏବଂ ସାଂସ୍କୃତିକ ରାଷ୍ଟ୍ରଦୂତ ଭାବେ ସାମିଲ ହୁଅନ୍ତୁ ।


    ସଜ୍ଜନମଣ୍ଡଳୀ ,


    10. ଆମ ସରକାର ଦରିଆପାରି ଭାରତୀୟ ସମୁଦାୟଙ୍କ ନିକଟରେ ପହଞ୍ଚିବା ଉପରେ ଗୁରୁତ୍ୱ ଆରୋପ କରିଆସୁଛନ୍ତି । ଭାରତୀୟ ନାଗରିକ ଏବଂ ଭାରତୀୟ ଡ଼ାୟାସ୍ପୋରାଙ୍କ ମଧ୍ୟରେ ଏକ ନୂତନ ଏବଂ ସକ୍ରିୟ ଯୋଗସୂତ୍ର ସ୍ଥାପନ ସକାଶେ ଏକ ନୂତନ ବାତାବରଣ ସୃଷ୍ଟି ହୋଇଛି । ସେମାନଙ୍କୁ ନୂତନ ଭାବେ ସେବା କରିବାର ମାନସିକତା ନେଇ ଆମେ ଆମର ଦୂତାବାସଗୁଡ଼ିକରେ ଅହୋରାତ୍ର ସହଯୋଗର ସେବା ଯୋଗାଣର ବ୍ୟବସ୍ଥା କରିଛୁ ଯଦ୍ୱାରା କେହି ଜଣେ ଯେପରି ସାହାଯ୍ୟ ସହଯୋଗ ଆଶା କରୁଥିବା ବ୍ୟକ୍ତି ନିରାଶ ନହୁଅନ୍ତି । ସେଥିଲାଗି ଆମେ ସାମାଜିକ ଗଣମାଧ୍ୟମ ଭଳି ପ୍ଲାଟଫର୍ମ ଏବଂ ଡ଼ିଜିଟାଲ କାର୍ଯ୍ୟକ୍ରମ ଯଥା ମଦଦ୍‌ ମାଧ୍ୟମରେ ସକଳ ପ୍ରକାର ଜନସେବା ଯୋଗାଇ ଦେଉଛୁ । ଯେଉଁମାନେ ଆତୁର ଭାବେ ସହାୟତା ପାଇଁ ଆମ ନିକଟରେ ପହଞ୍ଚୁଛନ୍ତି , ତାହା ୟେମେନରୁ ହୋଇଥାଉ କି ଭେନେଜୁଏଲାରୁ ହୋଇଥାଉ , ସେମାନେ ହିଂସାର ଚକ୍ରବ୍ୟୁହ ଭିତରେ ଫସି ରହିଥାନ୍ତୁ ଅଥବା ଅନ୍ୟ କୌଣସି ପ୍ରକାର ସଂକଟ ବା ପ୍ରାକୃତିକ ବିପର୍ଯ୍ୟୟ , ଆମେ ସେମାନଙ୍କୁ ତୁରନ୍ତ ସାହାଯ୍ୟ ଯୋଗାଇ ଦେଉଛୁ । ତାହା ପୁଣି କେବଳ ଭାରତୀୟମାନଙ୍କୁ ନୁହେଁ , ବରଂ ଅନ୍ୟ ପ୍ରାୟ 50ଟି ରାଷ୍ଟ୍ରର ନାଗରିକଙ୍କୁ ।


    11. ପରବର୍ଷ , ଆମେ ପ୍ରବାସୀ ଭାରତୀୟ ଦିବସ ବାରାଣାସୀ ଠାରେ ଜାନୁଆରୀ 21 ଠାରୁ 23 ତାରିଖ ପର୍ଯ୍ୟନ୍ତ ପାଳନ କରୁଛୁ । ମୁଁ ଆପଣମାନଙ୍କୁ ସମସ୍ତଙ୍କୁ ନିମନ୍ତ୍ରଣ ଜଣାଉଛି , ଆପଣମାନେ ଏହି ବିଶେଷ ଡାୟାସ୍ପୋରା ଉତ୍ସବରେ ସାମିଲ ହୁଅନ୍ତୁ । ଆମେ ଚଳିତ ବର୍ଷ ମହାତ୍ମା ଗାନ୍ଧୀଙ୍କ 150ତମ ଜୟନ୍ତୀ ବର୍ଷ ପାଳନ କରୁଛୁ । ମୋର ବିଶ୍ୱାସ ଆପଣମାନେ ସମସ୍ତେ ଆସି ଏହି ମହାନ ରାଷ୍ଟ୍ରର ମହାନ ସୁପୁତ୍ରଙ୍କ ଜୀବନ ଓ ଚିନ୍ତନ କାର୍ଯ୍ୟକ୍ରମରେ ସାମିଲ ହେବେ ।


    12. ମୁଁ ଆପଣମାନଙ୍କୁ ସମସ୍ତଙ୍କୁ ରାଷ୍ଟ୍ରପତି ଭବନ ପରିଦର୍ଶନ ସକାଶେ ଆମନ୍ତ୍ରଣ ଜଣାଉଛି । ଆପଣମାନେ ଯେତେବେଳେ ବି ଭାରତ ଆସୁଛନ୍ତି , ରାଷ୍ଟ୍ରପତି ଭବନକୁ ଆସନ୍ତୁ । ଏହା ହୁଏତ ମୋର ସରକାରୀ ବାସଭବନ ହୋଇଥାଇପାରେ , କିନ୍ତୁ ଏହା ସମସ୍ତ ଭାରତୀୟଙ୍କ ସକାଶେ ଏକ ଗୌରବର ସ୍ଥାନ । ତେଣୁ ଏଥିରେ ମୋର ଯେତିକି ଅଧିକାର , ଆପଣମାନଙ୍କର ସମସ୍ତଙ୍କର ସେତିକି ଅଧିକାର ।


    ସଜ୍ଜନମଣ୍ଡଳୀ ,


    13. ଭିଏତନାମ-ଭାରତ ବନ୍ଧୁତା ସଂଗଠନ , ଭିଏତନାମ ୟୁନିଅନ୍‌ ଅଫ୍‌ ଫ୍ରେଣ୍ଡସିପ୍‌ ଆସୋସିଏସନ୍‌ ଏବଂ ଏଠାକାର ବିଶ୍ୱବିଦ୍ୟାଳୟମାନଙ୍କରେ ଥିବା ଭାରତୀୟ ସଂସ୍କୃତି ଅଧ୍ୟୟନମାନଙ୍କରର ଏ ଦିଗରେ ଥିବା ସକଳ ପ୍ରୟାସକୁ ମୁଁ ଭୂୟସୀ ପ୍ରଶଂସା କରୁଛି । ଭାରତକୁ ଏ ଦେଶରେ ଉତ୍ତମ ଭାବେ ବୁଝିବା ସକାଶେ ସେମାନଙ୍କର ପ୍ରୟାସ ବାସ୍ତବିକ୍‌ ଉଲ୍ଲେଖନୀୟ । ସେହିଭଳି ମୁଁ ଭିଏତନାମରେ ଥିବା ଇଣ୍ଡିଆନ୍‌ ବିଜିନେସ୍‌ ଚାମ୍ବର୍ସକୁ ଭାରତୀୟ ଗୋଷ୍ଠୀଙ୍କୁ ଏକତା ସୂତ୍ରରେ ଯୋଡ଼ି ରଖିବା ଦିଗରେ କରୁଥିବା ପ୍ରୟାସକୁ ବି ପ୍ରଶଂସା କରୁଛି । ସବୁଠାରୁ ଗୁରୁତ୍ୱପୂର୍ଣ୍ଣ କଥାଟି ହେଲା , ମୁଁ ମୋର ଭିଏତନାମର ବନ୍ଧୁମାନଙ୍କୁ ଧନ୍ୟବାଦ ଜଣାଉଛି ଯେ ଏଠାରେ ବସବାସ କରୁଥିବା ସମସ୍ତ ଭାରତୀୟଙ୍କୁ ସେମାନେ ଯେଉଁଭଳି ସ୍ୱାଗତର ହାତ ବଢ଼ାଇଛନ୍ତି ।


    ସଜ୍ଜନମଣ୍ଡଳୀ ,


    14. ଭାରତ ଓ ଭିଏତନାମ ସମାନ ପ୍ରକାର ସୁଯୋଗ ଏବଂ ଚାଲେଞ୍ଜର ସାମ୍ନା କରନ୍ତି । ତେଣୁ ଆଗେ ଗର୍ବର ସହ ପରସ୍ପର ସହ ହାତମିଳାଇ ପାରସ୍ପରିବ ବିକାଶ ଓ ସମୃଦ୍ଧି ପଥରେ ସହାୟକ ହେବା ନିମନ୍ତେ ପ୍ରୟାସ କରିବା ଆବଶ୍ୟକ । ସେଥି ସକାଶେ ମେକଙ୍ଗ ଏବଂ ଗଙ୍ଗାର ସେହି ଚିରନ୍ତନ ସତ୍ୟ ଚିନ୍ତନ ଓ ପ୍ରଜ୍ଞା ଆମର ସହଯୋଗର ଯାତ୍ରା ପଥରେ ସହାୟକ ହେଉ ।


    ଆପଣମାନଙ୍କୁ ସମସ୍ତଙ୍କୁ ଧନ୍ୟବାଦ ।


    ***********************

    
    
    (Release ID: 1553286) Visitor Counter : 27