      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ସିଟି ଗ୍ୟାସ ବିତରଣ ପ୍ରକଳ୍ପର ଶିଳାନ୍ୟାସ କରିବେ ପ୍ରଧାନମନ୍ତ୍ରୀ; ନବମ ସିଜିଡ଼ି ନିଲାମୀ ରାଉଣ୍ଡ ଅଧୀନର ଦେଶର 129ଟି ଜିଲ୍ଲାର 65ଟି ଭୌଗୋଳିକ କ୍ଷେତ୍ରରେ ହେବ କାର୍ଯ୍ୟକାରୀ
      Posted On: 20 NOV 2018 7:05PM by PIB Bhubaneshwar


    ମାନ୍ୟବର ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦି ସିଟି ଗ୍ୟାସ ବିତରଣ(ସିଜିଡ଼ି)ପ୍ରକଳ୍ପର ଶିଳାନ୍ୟାସ କରିବେ । ଏହି ବ୍ୟବସ୍ଥା ମାଧ୍ୟମରେ ଦେଶର 129ଟି ଜିଲ୍ଲାର 65ଟି ଭୌଗୋଳିକ କ୍ଷେତ୍ରରେ ଏହା କାର୍ଯ୍ୟକାରୀ ହେବ । ନିକଟରେ ସିଜିଡ଼ି ନିଲାମୀର 9ମ ରାଉଣ୍ଡ ସମ୍ପନ୍ନ ହୋଇଛି ଯାହାକି ପିଏନଜିଆରବି ଦ୍ୱାରା ପ୍ରଦାନ କରାଯାଇଛି । ନୂଆଦିଲ୍ଲୀର ବିଜ୍ଞାନ ଭବନଠାରେ ଆୟୋଜିତ ରିମୋଟ କାର୍ଯ୍ୟକ୍ରମ ଦ୍ୱାରା ପ୍ରଧାନମନ୍ତ୍ରୀ ଏହାର ଶିଳାନ୍ୟାସ କରିବେ । ଏହା ଫଳରେ ଦେଶର 26ଟି ରାଜ୍ୟ ଏବଂ କେନ୍ଦ୍ରଶାସିତ କ୍ଷେତ୍ରର ପ୍ରାୟ ଅର୍ଦ୍ଧେକ ଜନତାଙ୍କୁ ସହଜରେ ଏବଂ ପର୍ଯ୍ୟାବରଣଅନୁକୂଳ ତଥା ଶସ୍ତାରେ ପ୍ରାକୃତିକ ବାଷ୍ପ ଉପଲବ୍ଧ ହୋଇପାରିବ ।


    ନୂଆଦିଲ୍ଲୀର ବିଜ୍ଞାନ ଭବନଠାରେ ନଭେମ୍ବର 22 , 2018ରେ ଅପରାହ୍ନ 4ଟା ବେଳେ ମୁଖ୍ୟ କାର୍ଯ୍ୟକ୍ରମ ଅନୁଷ୍ଠିତ ହେବ । ଦେଶର 19ଟି ରାଜ୍ୟରେ ପ୍ରତ୍ୟେକ ଭୌଗୋଳିକ କ୍ଷେତ୍ର (ଜିଏ)ରେ ଥିବା ସ୍ୱୀକୃତ ସଂସ୍ଥାମାନେ ନିଜ ନିଜର କ୍ଷେତ୍ରରେ କାର୍ଯ୍ୟକ୍ରମମାନ ଆୟୋଜନ କରିବେ । ବିଜ୍ଞାନ ଭବନରେ ଅନୁଷ୍ଠିତ କାର୍ଯ୍ୟକ୍ରମକୁ ସଂପୃକ୍ତ ଜିଏମାନେ ସିଧା ପ୍ରସାରଣ କରିବେ । ତେଣୁ ଭାରତର ସମସ୍ତ 65ଟିଯାକ ଭିନ୍ନ ଭିନ୍ନ କ୍ଷେତ୍ରରେ ଏକାସଙ୍ଗେ ସିଜିଡ଼ି ପ୍ରକଳ୍ପ ପ୍ରବର୍ତ୍ତନ ସଂପର୍କରେ ଅବଗତ ହୋଇପାରିବେ । ସ୍ଥାନୀୟ କାର୍ଯ୍ୟକ୍ରମ ଭାବେ , ସ୍ୱୀକୃତିପ୍ରାପ୍ତ ସଂସ୍ଥାମାନେ ନିଜ ନିଜ ରାଜ୍ୟର ମୁଖ୍ୟମନ୍ତ୍ରୀ , କେନ୍ଦ୍ରମନ୍ତ୍ରୀ , ରାଜ୍ୟର ଅନ୍ୟାନ୍ୟ ମନ୍ତ୍ରୀ , ସାଂସଦ , ବିଧାୟକ ତଥା ବରିଷ୍ଠ ସରକାରୀ ପଦାଧିକାରୀ ଓ ସମାଜର ଅନ୍ୟାନ୍ୟ ପ୍ରମୁଖ ବ୍ୟକ୍ତି ବିଶେଷଙ୍କୁ ଅତିଥି ଭାବେ ଆମନ୍ତ୍ରଣ କରିବାର ଯୋଜନା ରହିଛି ।


    ଏହି କାର୍ଯ୍ୟକ୍ରମ ଅବସରରେ ମାନ୍ୟବର ପ୍ରଧାନମନ୍ତ୍ରୀ 14ଟି ରାଜ୍ୟର 124ଟି ଜିଲ୍ଲାର 50ଟି ଭୌଗୋଳିକ କ୍ଷେତ୍ର ପାଇଁ 10ମ ସିଜିଡ଼ି ନିଲାମୀ ରାଉଣ୍ଡର ଶୁଭାରମ୍ଭ କରିବେ ।


    ସିଜିଡ଼ି ନେଟୱାର୍କ


    ସାରା ଦେଶର ଲୋକମାନେ ଯେଭଳି ପର୍ଯ୍ୟାବରଣଅନୁକୂଳ ସ୍ୱଚ୍ଛ ଇନ୍ଧନ ଯଥା ପ୍ରାକୃତିକ ବାଷ୍ପକୁ ଇନ୍ଧନ/ଫିଡ଼ଷ୍ଟକ୍ ଭାବେ ବ୍ୟବହାର କରିପାରିବେ ଏବଂ ଏକ ଗ୍ୟାସଭିତ୍ତିକ ଅର୍ଥନୀତି ଦିଗରେ ଆଗକୁ ଅଗ୍ରସର ହେବେ ତାହା ଉପରେ ଭାରତ ସରକାର ଗୁରୁତ୍ୱ ଆରୋପ କରିଆସୁଛନ୍ତି । ତଦନୁସାରେ , ସିଜିଡ଼ି ନେଟୱାର୍କର ବିକାଶ ଘଟାଯାଇଛି ଏବଂ ସେଥିରେ ଏହାର ଉପଲବ୍ଧତା ଯାହାକି ଦେଶର ସମସ୍ତ ନାଗରିକଙ୍କ ନିକଟରେ ସ୍ୱଚ୍ଛ ରନ୍ଧନ ଗ୍ୟାସ (ପିଏନଜି) ଏବଂ ପରିବହନ ଇନ୍ଧନ (ସିଏନଜି) କିଭଳି ଭାବେ ଉପଲବ୍ଧ ହୋଇପାରିବ ତାହା ଉପରେ ଗୁରୁତ୍ୱ ଦିଆଯାଇଛି । ସିଜିଡ଼ି ନେଟୱାର୍କର ସଂପ୍ରସାରଣ ଶିଳ୍ପ ଏବଂ ବ୍ୟବସାୟିକ ୟୁନିଟମାନଙ୍କୁ ସହାୟକ ହେବ ଏବଂ ସେମାନେ ଅବାଧିତ ଭାବେ ପ୍ରାକୃତିକ ବାଷ୍ପ ପାଇପାରିବେ ।


    ସେପ୍ଟେମ୍ବର 2018 ସୁଦ୍ଧା ଦେଶର ବିଭିନ୍ନ ଭାଗର 96ଟି ସିଟି/ ଜିଲ୍ଲା ସିଜିଡ଼ି ନେଟୱାର୍କ ଜରିଆରେ କଭର କରାଯାଇ ସାରିଥିଲା । ଏହି ସିଜିଡ଼ି ନେଟୱାର୍କରୁ ପ୍ରାୟ 46.5 ଲକ୍ଷ ପରିବାର ଏବଂ 32ଲକ୍ଷ ସିଏନଜିଚାଳିତ ଯାନବାହନ ସ୍ୱଚ୍ଛ ଇନ୍ଧନ ପାଇବାକୁ ସକ୍ଷମ ହୋଇପାରିଛନ୍ତି । ପିଏନଜି/ ସିଏନଜି ନେଟୱାର୍କର ସଂପ୍ରସାରଣକୁ ପ୍ରୋତ୍ସାହନ ଯୋଗାଇବା ଉଦ୍ଦେଶ୍ୟରେ , ପିଏନଜିଆରବି ଏପ୍ରିଲ 2018ରେ 9ମ ସିଜିଡ଼ି ନିଲାମୀ ରାଉଣ୍ଡ ଆରମ୍ଭ କରାଯାଇଥିଲା । ଏହା 86ଟି ଭୌଗୋଳିକ କ୍ଷେତ୍ର ପାଇଁ ଥିଲା ଏବଂ ଏଥିରେ 22ଟି ରାଜ୍ୟ ଓ କେନ୍ଦ୍ରଶାସିତ କ୍ଷେତ୍ରର 174ଟି ଜିଲ୍ଲା ସାମିଲ । ମିଳିଥିବା ନିଲାମ ଆବେଦନର ପ୍ରକ୍ରିୟାକରଣ ପରେ ସଫଳ ନିଲାମ ଆବେଦନକାରୀମାନଙ୍କୁ ସ୍ୱୀକୃତି ମଂଜୁର କରାଯାଇଛି ଯଦ୍ୱାରା ସେମାନେ ଏବେ 84ଟି ଭୌଗୋଳିକ କ୍ଷେତ୍ରରେ ସିଜିଡ଼ି ନେଟୱାର୍କର ବିକାଶ ଘଟାଇବେ । ବିଭିନ୍ନ ସଂସ୍ଥାଙ୍କ ଦ୍ୱାରା ପ୍ରଦାନ କରାଯାଇଥିବା ପ୍ରତିଶ୍ରୁତି ଅନୁସାରେ ଚଳିତ ନିଲାମୀ ରାଉଣ୍ଡରେ ସାରା ଦେଶରେ ଆଗାମୀ 8 ବର୍ଷ ମଧ୍ୟରେ ପ୍ରାୟ 2 କୋଟି ପିଏନଜି (ଘରୋଇ) ସଂଯୋଗ ପ୍ରଦାନ ଏବଂ 4600ଟି ସିଏନଜି ଷ୍ଟେସନ ସ୍ଥାପନ କରାଯିବ । ଏହା ଦେଶର ପ୍ରାୟ 50 ପ୍ରତିଶତ ନାଗରିକଙ୍କୁ ସିଜିଡ଼ି କଭରଯୁକ୍ତ କରିପାରିବ ଯାହାକି ଦେଶର ପ୍ରାୟ 35% କ୍ଷେତ୍ରରେ ବିସ୍ତାରିତ । ଏହିସବୁ ଭୌଗୋଳିକ କ୍ଷେତ୍ର ପାଇଁ ବିଭିନ୍ନ ପ୍ରକାର ପ୍ରାକ-ପ୍ରକଳ୍ପ କାର୍ଯ୍ୟ ଆରମ୍ଭ ହୋଇସାରିଛି ଏବଂ ସେହିସବୁ ସ୍ଥାନରେ ଫିଜିକାଲ କାର୍ଯ୍ୟ ଆରମ୍ଭ ହେବାକୁ ଯାଉଛି । ଏହାତିରିକ୍ତ , ପିଏନଜସଆରବି ଇତିମଧ୍ୟରେ 10ମ ସିଜିଡ଼ି ନିଲାମୀ ରାଉଣ୍ଡ ପାଇଁ ପ୍ରକ୍ରିୟା ଆରମ୍ଭ କରିଛି ଯାହା ମଧ୍ୟମରେ 50ଟି ନୂଆ ଭୌଗୋଳିକ କ୍ଷେତ୍ର ଯେଉଁଥିରେ 14ଟି ରାଜ୍ୟର 124ଟି ଜିଲ୍ଲା ସାମିଲ । ଏହି ରାଉଣ୍ଡ କାର୍ଯ୍ୟକାରୀ ହେଲେ ଦେଶର 53% କ୍ଷେତ୍ର ଏବଂ 70% ଜନତା ସିଜିଡ଼ି କଭରକୁ ଆସିପାରିବେ । ଅଷ୍ଟମ ରାଉଣ୍ଡ ନିଲାମୀ ପାଇଁ ନଭେମ୍ବର 8 , 2018ରେ ଇ-ନିଲାମୀ ପ୍ରକ୍ରିୟା ଆରମ୍ଭ ହୋଇଥିଲା । ଏଥିପାଇଁ ପ୍ରାକ୍-ନିଲାମୀ ସମ୍ମିଳନୀ ଡ଼ିସେମ୍ବର 6 , 2018ରେ ହେବାକୁ ସ୍ଥିର କରାଯାଇଛି । ଫେବୃୟାରୀ 5 , 2018 ତାରିଖ ପର୍ଯ୍ୟନ୍ତ ନିଲାମରେ ଭାଗ ନେବାକୁ ଆଗ୍ରହୀ ବ୍ୟକ୍ତିବିଶେଷ ଆବେଦନ କରିପାରିବେ । ଫେବୃୟାରୀ 9 , 2018ରେ ଟେକ୍ନିକାଲ ନିଲାମ ଖୋଲାଯିବ । 2019 ଫେବୃୟାରୀ ଶେଷସୁଦ୍ଧା ଏଲଓଆଇ ଜାରି କରାଯିବାର ଯୋଜନା ରହିଛି ।


    କାହିଁକି ପ୍ରାକୃତିକ ବାଷ୍ପ


    ପ୍ରାକୃତିକ ବାଷ୍ପ ପାରମ୍ପରିକ କୋଇଲା ଓ ଅନ୍ୟାନ୍ୟ ତରଳ ଇନ୍ଧନ ତୁଳନାରେ ଏକ ଉନ୍ନତ ଇନ୍ଧନ ଯାହା ପର୍ଯ୍ୟାବରଣଅନୁକୂଳ , ନିରାପଦ ଏବଂ ଶସ୍ତା । ପ୍ରାକୃତିକ ବାଷ୍ପ ପାଇପ ଲାଇନ୍ ଯୋଗ ଯୋଗଣ ହୋଇଥାଏ ଯେମିତି ପାଣି ଟ୍ୟାପକୁ ନଳ ଯୋଗେ ପାଣି ଆସିଥାଏ । ସେଥିପାଇଁ ରୋଷେଇଘରେ ସିଲିଣ୍ଡର ଗଚ୍ଛିତ କରି ରଖିବାର କୌଣସି ଆବଶ୍ୟକତା ନାହିଁ ଓ ଏହାଦ୍ୱାରା ସ୍ଥାନ ବଞ୍ଚାଯାଇପାରିବ । ମେ , 2018ରେ ଜାରି ହୋଇଥିବା ଡ଼ବ୍ଲୁଏଚଓ ଡ଼ାଟାବେସ୍ ଅନୁସାରେ , ବିଶ୍ୱର ସର୍ବାଧିକ ପ୍ରଦୂଷିତ 15ଟି ନଗରୀ ମଧ୍ୟରୁ ଭାରତରେ 14ଟି ରହିଛି । ତାହା ପିଏମ 2.5 ସାନ୍ଧ୍ରତା ଅନୁସାରେ ଆକଳନ କରାଯାଇଛି । ବଡ ବଡ଼ ଶିଳ୍ପସଂସ୍ଥାମାନେ ପ୍ରଚୁର ମାତ୍ରାର ପ୍ରଦୂଷିତ ଇନ୍ଧନ ବ୍ୟବହାର କରିଥାନ୍ତି । ସେଥି ମଧ୍ୟରେ ପିଟ୍ କୋକ୍ , ଫର୍ଣ୍ଣେସ୍ ଅଏଲ ସାମିଲ ଯାହାକି ଅତି ପ୍ରଦୂଷିତ ସିଓ-2 ସୃଷ୍ୟି କରିଥାଏ । କେତେକ ନ୍ୟାୟାଳୟ ନିକଟରେ ଏଭଳି ପିଟ୍ କୋକ୍ ସେମାନଙ୍କ କ୍ଷମତା ପରିସରଭୁକ୍ତ ରାଜ୍ୟମାନଙ୍କରେ ବ୍ୟବହାର ନକରିବା ପାଇଁ ନିର୍ଦ୍ଦେଶ ଦେଇଛନ୍ତି ।


    ପ୍ରାକୃତିକ ବାଷ୍ପ (ଯଥା ସିଏନଜି) ପେଟ୍ରୋଲ ମୂଲ୍ୟ ତୁଳନାରେ 60% ଶସ୍ତା ଏବଂ ଡ଼ିଜେଲ ତୁଳନାରେ 45% ଶସ୍ତା । ସେହିଭଳି ପ୍ରାକୃତିକ ବାଷ୍ପ ( ଯଥା ପିଏନଜି) ବଜାରରେ ମିଳୁଥିବା ଏଲପିଜିର ବଜାର ମୂଲ୍ୟ ତୁଳନାରେ 40% ଶସ୍ତା ଯାହାକି ସବସିଡ଼ିଯୁକ୍ତ ଏଲପିଜି (ଦିଲ୍ଲୀର ମୂଲ୍ୟ ଆଧାରରେ) ସଙ୍ଗେ ସମାନ । ଜଣେ ଅଟୋରିକ୍ସା ମାଲିକ ପେଟ୍ରୋଲରୁ ସିଏନଜିକୁ ଇନ୍ଧନ ବଦଳାଇ ମାସକୁ ପ୍ରାୟ 7000-8000 ଟଙ୍କା ସଞ୍ଚୟ କରିପାରିବ । ତେଣୁ ମୂଲ୍ୟ ଦୃଷ୍ଟିରୁ ବିବେଚନା କଲେ ସୁଦ୍ଧା , ପ୍ରାକୃତିକ ବାଷ୍ପ ଉପଯୋଗ ପେଟ୍ରୋଲ , ଡ଼ିଜେଲ ଓ ଏଲପିଜିଠାରୁ ଉତ୍ତମ ।


    ଭାରତର ଶକ୍ତି ବାସ୍କେଟରେ ପ୍ରାକୃତିକ ବାଷ୍ପର ଅଂଶ ହେଉଛି 6.2% ଯାହାକି ବୈଶ୍ୱିକ ସ୍ତରରେ 23.4% ରହିଛି । ଭାରତରେ- କେବଳ ଗୁଜରାଟରେ , ଏହା 25% । ଯଦି ଗୁଜରାଟ ତାର ବାଷ୍ପ ଉପଭୁକ୍ତି ବିଶ୍ୱ ହାରାହାରି ଅନୁପାତଠାରୁ ଅଧିକ ଭାବେ ହାସଲ କରିପାରେ , ତେବେ ଅବଶିଷ୍ଟ ଭାରତ ମଧ୍ୟ ତାହା ହାସଲ କରିପାରିବ ।


    ଡ଼ିସେମ୍ବର 2015 କୋପ21 ପ୍ୟାରିସ ସମ୍ମିଳନୀରେ ଭାରତ ଏକ ପ୍ରତିବଦ୍ଧତା ପ୍ରକଟ କରିଛି ଯେ 2013 ସୁଦ୍ଧା ତାହା ପୂରଣ କରିବ ।ଏହା ତାର 2005 ମାତ୍ରାର 33% କାର୍ବନ ନିର୍ଗମନ ମାତ୍ରା ହ୍ରାସ କରିବ । ପ୍ରାକୃତିକ ବାଷ୍ପ , ଘରୋଇ ରନ୍ଧନ ଗ୍ୟାସ ଭଳି , ପରିବହନ କ୍ଷେତ୍ରର ଇନ୍ଧନ ଏବଂ ଶିଳ୍ପସଂସ୍ଥାମାନଙ୍କ ଓ ବ୍ୟବସାୟିକ ୟୁନିଟଗୁଡ଼ିକ ସକାଶେ ଇନ୍ଧନ ପରି ବ୍ୟବହାର କରାଯାଇପାରି ଏବଂ କାର୍ବନ ନିର୍ଗମନର ମାତ୍ରାକୁ ହ୍ରାସ କରିବା ଦିଗରେ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିପାରିବ ।


    **********

    
    
    (Release ID: 1553610) Visitor Counter : 2