      ଆଦିବାସୀ ବ୍ୟାପାର ମନ୍ତ୍ରଣାଳୟ

      ଆଦିବାସୀ ବ୍ୟାପାର ମନ୍ତ୍ରଣାଳୟ ଦ୍ୱାରା ଆୟୋଜିତ ‘ଆଦି ମହୋତ୍ସବ’କୁ ଉଦ୍ଘାଟନ କଲେ ଶ୍ରୀ ଜୁଏଲ ଓରାମ
      Posted On: 16 NOV 2018 6:36PM by PIB Bhubaneshwar


    ନୂଆଦିଲ୍ଲୀର ଦିଲ୍ଲୀ ହାଟ , ଆଇଏନଏଠାରେ ଶୁକ୍ରବାର ଜନଜାତିଙ୍କ କଳା , ସଂସ୍କୃତି , ଖାଦ୍ୟ ଏବଂ ବାଣିଜ୍ୟକୁ ପ୍ରୋତ୍ସାହିତ କରିବାକୁ ଆରମ୍ଭ ହୋଇଥିବା ଜାତୀୟ ଜନଜାତି ଉତ୍ସବ ‘ ଆଦି ମହୋତ୍ସବ ’ କୁ କେନ୍ଦ୍ର ଆଦିବାସୀ ବ୍ୟାପାର ମନ୍ତ୍ରୀ ଶ୍ରୀ ଜୁଏଲ ଓରାମ ଉଦଘାଟନ କରିଛନ୍ତି । ଆଦିବାସୀ ବ୍ୟାପାର ରାଷ୍ଟ୍ରମନ୍ତ୍ରୀ ଶ୍ରୀ ଯଶୱନ୍ତ ସିଂ ସୁମନ ଭାଇ ଭାଭୋର ଏବଂ ଶ୍ରୀ ସୁଦର୍ଶନ ଭଗତଙ୍କ ସମେତ ଅନେକ ଗଣ୍ୟମାନ୍ୟ ବ୍ୟକ୍ତି ଏହି ଅବସରରେ ଉପସ୍ଥିତ ଥିଲେ । ଆଦିବାସୀ ବ୍ୟାପାର ମନ୍ତ୍ରଣାଳୟ ଏବଂ ଟ୍ରାଇଫେଡ୍ ପକ୍ଷରୁ ଆୟୋଜିତ ଏହି ମହୋତ୍ସବ 2018୮ ନଭେମ୍ବର 16ରୁ 30 ପର୍ଯ୍ୟନ୍ତ ଦିଲ୍ଲୀ ହାଟ , ଆଇଏନଏ , ନଭେମ୍ବର 21ରୁ 30 ପର୍ଯ୍ୟନ୍ତ ନୂଆଦିଲ୍ଲୀର ନେହରୁ ପାର୍କ , ନଭେମ୍ବର 16ରୁ 19 ପର୍ଯ୍ୟନ୍ତ ନୂଆଦିଲ୍ଲୀର ସେଣ୍ଟ୍ରାଲ ପାର୍କଠାରେ ଅନୁଷ୍ଠିତ ହେବ ।


    ଏହି ଅବସରରେ ଉଦଘାଟନୀ ଅଭିଭାଷଣରେ ଶ୍ରୀ ଜୁଏଲ ଓରାମ କହିଲେ ଯେ , ଜନଜାତି ଦେଶର ମୋଟ ଜନସଂଖ୍ୟାର 8% । ଏହା ଏକ ଗୁରୁତ୍ୱପୂର୍ଣ୍ଣ ସଂଖ୍ୟା । ବାସ୍ତବରେ ଏହା 10 କୋଟି ଭାରତୀୟ କହିଲେ ଅତ୍ୟୁକ୍ତି ହେବନି । ସମଷ୍ଟିଗତ ବିକାଶ (ସବକା ବିକାଶ)ର ଜାତୀୟ ଲକ୍ଷ୍ୟ ହେଲା ଜନଜାତିଙ୍କ ବିକାଶ , ଯାହାକି ଗୁରୁତ୍ୱପୂର୍ଣ୍ଣ ପ୍ରସଙ୍ଗ । ଏହି ମହୋତ୍ସବରେ ଜନଜାତିଙ୍କ କଳା ଓ ଶିଳ୍ପ , ଜନଜାତିଙ୍କ ଔଷଧ ଓ ଉପଶମ , ଜନଜାତିଙ୍କ ଖାଦ୍ୟ ସ୍ଥାନ ପାଇଛି । ଏଥିସହ ଜନଜାତିଙ୍କ ଲୋକନୃତ୍ୟ ପ୍ରଦର୍ଶିତ ହେଉଛି । ଏସବୁରେ 23ଟି ରାଜ୍ୟର ଜନଜାତି କଳାକାର , ରୋଷେୟା , ଲୋକନୃତ୍ୟ ଶିଳ୍ପୀ/ସଙ୍ଗୀତକାରମାନେ ସାମିଲ ହୋଇ ସେମାନଙ୍କ ବିଭବମୟ ସଂସ୍କୃତିକୁ ପ୍ରଦର୍ଶନ କରୁଛନ୍ତି ।


    ମନ୍ତ୍ରୀ କହିଲେ ଯେ , ଏହି ମହୋତ୍ସବର ପ୍ରସଙ୍ଗ ‘ ଜନଜାତି ସଂସ୍କୃତି , ହସ୍ତକଳା , ଖାଦ୍ୟ ଏବଂ ବାଣିଜ୍ୟର ଉତ୍ସବ ’ । ମହୋତ୍ସବରେ ଜନଜାତିଙ୍କ ହସ୍ତକଳା , କଳା , ରଞ୍ଜିତ ଚିତ୍ର , ବସ୍ତ୍ର , ଅଳଙ୍କାର ଏବଂ ଅନେକ କିଛି ଶହେଟି ଷ୍ଟଲରେ ପ୍ରଦର୍ଶିତ ହେବା ସହ ବିକ୍ରି ମଧ୍ୟ ହେଉଛି । ମହୋତ୍ସବରେ ବିଭିନ୍ନ ରାଜ୍ୟରୁ ଆସିଥିବା 200ରୁ ଅଧିକ ଜନଜାତି କଳାକାର ଏକ କ୍ଷୁଦ୍ର ଭାରତ ସୃଷ୍ଟି କରିଛନ୍ତି ।


    ଶ୍ରୀ ଓରାମ କହିଲେ , ଜନଜାତିଙ୍କ ଜୀବନର ଚଳଣି ଆଦିମ ସତ୍ୟ , ଶାଶ୍ୱତ ମୂଲ୍ୟବୋଧ , ପ୍ରାକୃତିକ ସରଳତା ଆଧାରରେ ପରିଚାଳିତ । ଜନଜାତିଙ୍କ ମହାନତା ଏହା ଯେ , ସେମାନେ ଆଦିମ ଦକ୍ଷତା ଏବଂ ପ୍ରାକୃତିକ ସରଳତାକୁ ବଜାୟ ରଖିଛନ୍ତି । ସମୟର ଗଭୀରତାରୁ ସେମାନଙ୍କର ଏହି ସୃଷ୍ଟି । ଏହି ଗୁଣ ସେମାନଙ୍କ କଳା ଓ ହସ୍ତକଳାକୁ ସମୟମୁକ୍ତ ଆବେଦନ ଦେଇଛି । ଜନଜାତିଙ୍କ ସମ୍ପୂର୍ଣ୍ଣ ହୋଇ ନଥିବା ଏକ ହସ୍ତକଳା ମଧ୍ୟ ଆମ ସମସ୍ତଙ୍କ ମନରେ ଆଦିମ ପ୍ରବୃତ୍ତି ଉଦ୍ରେକ କରିବାରେ ସଫଳ ହୋଇଥାଏ । ଜନଜାତି ସଙ୍ଗୀତ ଏବଂ ନୃତ୍ୟରେ ବାସ୍ତବରେ ଏହା ଦେଖିବାକୁ ମିଳିଥାଏ । ମହୋତ୍ସବରେ ସଂସ୍କୃତି ମନ୍ତ୍ରଣାଳୟର ସହଯୋଗିତାରେ ସାଂସ୍କୃତିକ କାର୍ଯ୍ୟକ୍ରମ ମଧ୍ୟ ଅନୁଷ୍ଠିତ ହେଉଛି ।


    23ଟି ରାଜ୍ୟରୁ 6 ଶହରୁ ଅଧିକ କାରିଗର , 20ଟି ରାଜ୍ୟରୁ 80ରୁ ଅଧିକ ଜନଜାତି ରୋଷେୟା , 14ଟି ଡ୍ୟାନ୍ସ ଟ୍ରୁପର 200ରୁ ଅଧିକ କଳାକାର ମହୋତ୍ସବରେ ଭାଗ ନେବେ । ମହୋତ୍ସବର ଗୁରୁତ୍ୱପୂର୍ଣ୍ଣ ପ୍ରଦର୍ଶନ ହେଲା ; ମହୁଲି ମଦ , ତା ରାସ୍ ଏବଂ କାଣ୍ଡି ମହୁଆ ଇମଲି ଚଟନି ପ୍ରସ୍ତୁତି , ଲାଖ ଚୁଡ଼ି ପ୍ରସ୍ତୁତିର ପ୍ରଦର୍ଶନ । ସେହିପରି ଓର୍ଲି , ପିଥୋରା , ଗଣ୍ଡ ଏବଂ ସଉରା ଜନଜାତି ସ୍କୁଲ ପକ୍ଷରୁ ଚିତ୍ରକଳା ପ୍ରସ୍ତୁତିର ପ୍ରଦର୍ଶନ , ଜନଜାତି ବସ୍ତ୍ରର ଫେସନ ଶୋ , ଫେସନ ସାମଗ୍ରୀ (ନଭେମ୍ବର 23) , ବିଭିନ୍ନ ରାଜ୍ୟର ଜନଜାତି ଖାଦ୍ୟ ପ୍ରସ୍ତୁତିର ପ୍ରଦର୍ଶନ ଏବଂ ବିକ୍ରି ଏଥିରେ ସ୍ଥାନ ପାଇବ ।


    ମହୋତ୍ସବରେ ପ୍ରଦର୍ଶିତ ହେଉଥିବା ଜନଜାତି ଉତ୍ପାଦଗୁଡ଼ିକ ମଧ୍ୟରେ ରହିଛି , ଛତିଶଗଡ଼ , ମହାରାଷ୍ଟ୍ର , ଝାଡ଼ଖଣ୍ଡ , ଓଡ଼ିଶା ଏବଂ ପଶ୍ଚିମବଙ୍ଗର ଭଣ୍ଡାରା , ମାହେଶ୍ୱରୀ ବାଗ୍ , ସମ୍ବଲପୁରୀ , ଟସର , ସୂତା କନ୍ଥା , ସିଲ୍କ ଏବଂ ସୂତା ପୋଷାକ । ପୁରୁଷଙ୍କ ପୋଷାକରେ ରହିଛି ମଧ୍ୟପ୍ରଦେଶ , ରାଜସ୍ଥାନ ଏବଂ ଝାଡ଼ଖଣ୍ଡର ସୂତା , ଉଲ ଏବଂ ସିଲ୍କ ଜ୍ୟାକେଟ , କୁର୍ତ୍ତା । ଛତିଶଗଡ଼ , ଓଡ଼ିଶା , ମଧ୍ୟପ୍ରଦେଶ ଓ ଆନ୍ଧ୍ର ପ୍ରଦେଶର ବେଲ୍ ମେଟାଲ ; ଗୁଜରାଟ , ମହାରାଷ୍ଟ୍ର ଓଡ଼ିଶା ଏବଂ ମଧ୍ୟପ୍ରଦେଶର ଚିତ୍ରକଳା ; ହିମାଚଳ ପ୍ରଦେଶ , ଉତ୍ତରାଖଣ୍ଡ ଏବଂ ଜାମ୍ମୁ-କାଶ୍ମୀରର ଉଲ୍ ; ବିଭିନ୍ନ ରାଜ୍ୟର ମହୁ , ମସଲା ଏବଂ ଶୁଷ୍କ ଖାଦ୍ୟ ; ହିମାଚଳ , ଓଡ଼ିଶା , ଉତ୍ତର-ପୂର୍ବ , ତେଲଙ୍ଗାନା ଏବଂ ମଧ୍ୟପ୍ରଦେଶର ଜନଜାତି ଅଳଙ୍କାର , ମଣିପୁର ଓ ରାଜସ୍ଥାନର ମାଟିପାତ୍ର ; ରାଜସ୍ଥାନ , ଉତ୍ତର-ପୂର୍ବ , ମଧ୍ୟପ୍ରଦେଶ ଏବଂ ଉତ୍ତର ପ୍ରଦେଶର ଘରକରଣା ସାମଗ୍ରୀ ; ଗୁଜରାଟ , ତେଲଙ୍ଗାନା ଏବଂ ଝାଡ଼ଖଣ୍ଡର ବ୍ୟାଗ୍ ; ପଶ୍ଚିମବଙ୍ଗ , ଝାଡ଼ଖଣ୍ଡ , କେରଳର ନଡ଼ିଆ କତା ଏବଂ ଘାସ ଗାଲିଚା ।


    **********

    
    
    (Release ID: 1553053) Visitor Counter : 26