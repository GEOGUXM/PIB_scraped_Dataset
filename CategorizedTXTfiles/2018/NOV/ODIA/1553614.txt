      ରାଷ୍ଟ୍ରପତିଙ୍କ ସଚିବାଳୟ

      ଭିଏତନାମ ଜାତୀୟ ଆସେମ୍ବ୍ଲିରେ ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦଙ୍କ ଉଦବୋଧନ;
      ପ୍ରତିନିଧିମଣ୍ଡଳ ସ୍ତରୀୟ ଆଲୋଚନାରେ ନେଲେ ନେତୃତ୍ୱ; ଭାରତର “ଆକ୍ଟ ଇଷ୍ଟ ନୀତି”ରେ ଭିଏତନାମର ଭୂମିକା ଗୁରୁତ୍ୱପୂର୍ଣ୍ଣ – ରାଷ୍ଟ୍ରପତି

      Posted On: 20 NOV 2018 7:09PM by PIB Bhubaneshwar

    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଆଜି (ନଭେମ୍ବର 20 , 2018) ଭିଏତନାମ ରାଜଧାନୀ ହାନୋଇଠାରେ ସେଠାକାର ଜାତୀୟ ଆସେମ୍ବ୍ଲିରେ ଉଦବୋଧନ ଦେଇଛନ୍ତି । ରାଷ୍ଟ୍ରପତିଙ୍କ ଭିଏତନାମ ଗସ୍ତର ଆଜି ଥିଲା ଚୂଡ଼ାନ୍ତ ଦିବସ । ଏହା ବ୍ୟତୀତ ସେ ଭିଏତନାମ ରାଷ୍ଟ୍ରପତିଙ୍କ ସହ ପ୍ରତିନିଧିସ୍ତରୀୟ ଆଲୋଚନାରେ ମଧ୍ୟ ନେତୃତ୍ୱ ନେଇଥିଲେ । ଏହି ଅବସରରେ ଉଭୟ ଦେଶ ମଧ୍ୟରେ ଚାରିଟି ରାଜିନାମା ସ୍ୱାକ୍ଷରିତ ହୋଇଥିଲା । ସେଗୁଡ଼ିକ ହେଲା:

      * ଭିଏତନାମରର ସୂଚନା ଓ ଯୋଗାଯୋଗ ମନ୍ତ୍ରଣାଳୟଏବଂ ଭାରତର ଯୋଗାଯୋଗ ମନ୍ତ୍ରଣାଳୟ ମଧ୍ୟରେ ଦ୍ୱିପାକ୍ଷିକ ରାଜିନାମା
      * ଭିଏତନାମର ବୈଦେଶିକ ବ୍ୟାପାର ମନ୍ତ୍ରଣାଳୟର କ୍ଷେତ୍ରୀୟ ବୈଦେଶିକ ବ୍ୟାପାର ବିଭାଗ ଏବଂ ଭିଏତନାମରେ ଥିବା ଭାରତୀୟ ଚାମ୍ବର ଅଫ୍‌ କମର୍ସ ମଧ୍ୟରେ ସ୍ୱାକ୍ଷରିତ ରାଜିନାମା
      * ହାନୋଇସ୍ଥିତ ହୋ ଚି ମିନ୍‌ ଜାତୀୟ ରାଜନୀତି ଏକାଡ଼େମୀ ଏବଂ ନୂଆଦିଲ୍ଲୀର ଜବାହରଲାଲ ନେହରୁ ବିଶ୍ୱବିଦ୍ୟାଳୟ ମଧ୍ୟରେ ସ୍ୱାକ୍ଷରିତ ରାଜିନାମା
      * ଭାରତୀୟ ବାଣିଜ୍ୟ ମହାସଂଘ ଏବଂ ଭିଏତନାମର ଚାମ୍ବର ଅଫ୍‌ କମର୍ସ ଆଣ୍ଡ ଇଣ୍ଡଷ୍ଟ୍ରୀ ମଧ୍ୟରେ ସ୍ୱାକ୍ଷରିତ ରାଜିନାମା

    ଏହି ଅବସରରେ ଜାତୀୟ ଆସେମ୍ବ୍ଲିରେ ଉଦ୍ବୋଧନ ଦେଇ ରାଷ୍ଟ୍ରପତି ଶ୍ରୀ କୋବିନ୍ଦ କହିଲେ ଯେ ଭିଏତନାମ ହେଉଛି ପ୍ରଥମ ଆସିଆନ୍‌ ଏବଂ ଦକ୍ଷିଣ ପୂର୍ବ ଏସୀୟ ରାଷ୍ଟ୍ର ଯେଉଁଠାକୁ ସେ ରାଷ୍ଟ୍ରପତି ଭାବେ ଦାୟିତ୍ୱ ନେବାପରେ ଗସ୍ତରେ ଆସିଛନ୍ତି । ଭିଏତନାମ ସଦାବେଳେ ଭାରତୀୟମାନଙ୍କ ମନରେ ରହିଛି ବୋଲି ଉଲ୍ଲେଖ କରି ରାଷ୍ଟ୍ରପତି କହିଲେ ଯେ କେବଳ ମନରେ ନୁହେଁ , ହୃଦୟରେ ବି ଅଛି । କାରଣ ଭିଏତନାମ ହେଉଛି ଭାରତର ଆକ୍ଟ ଇଷ୍ଟ ନୀତିର ଏକ ଗୁରୁତ୍ୱପୂର୍ଣ୍ଣ ରାଷ୍ଟ୍ର । ପୁଣି ଭିଏତନାମ ସହ ଭାରତର ସଂପର୍କ ଅତି ପ୍ରାଚୀନ । ତାହା ବିଭିନ୍ନ ଦିଗରୁ । ଉଭୟ ରାଷ୍ଟ୍ର ମଧ୍ୟରେ ଦ୍ୱିପାକ୍ଷିକ ବାଣିଜ୍ୟ କାରବାର ଯେତିକି ବିଶାଳ , ରାଜନୈତିକ ସଂପର୍କ ସେତିକି ନିବିଡ଼ । ପୁଣି ଜନ ଜନ ମଧ୍ୟରେ ସଂପର୍କ ଅତି ଘନିଷ୍ଠ । ଆମେ ଦୁଇ ରାଷ୍ଟ୍ର ବାଣିଜ୍ୟଠାରୁ ନେଇ ନିରାପତ୍ତା ଓ ଭାରତ- ପ୍ରଶାନ୍ତ ମହାସାଗରୀୟ କ୍ଷେତ୍ରରେ ସ୍ଥିରତା ରକ୍ଷା ସକାଶେ ପ୍ରୟାସୀ ବୋଲି ରାଷ୍ଟ୍ରପତି ଉଲ୍ଲେଖ କରିଥିଲେ ।


    ଋାଷ୍ଟ୍ରପତି କହିଲେ ଯେ ଭାରତ ଯେଉଁ ସହଯୋଗର ମଡ଼େଲ ବନ୍ଧୁରାଷ୍ଟ୍ରମାନଙ୍କୁ ଦେଇ ଆସିଛି ତାହା କେତେବେଳେ ବି ପସନ୍ଦ ଅଯୋଗ୍ୟ ହୋଇନାହିଁ ବରଂ ସେଭଳି ପ୍ରସ୍ତାବ ସଦାବେଳେ ସଂପ୍ରସାରିତ ହୋଇ ସମସ୍ତଙ୍କ ଲାଗି ସୁଯୋଗ ଭାବେ ବ୍ୟାପ୍ତି ଲାଭ କରିଛି । ତାହା ଗୋଟିଏ ନୁହେଁ ସହଯୋଗର ଅନେକ ମାର୍ଗ ଉନ୍ମୋଚନ କରିଛି । ଭାରତ ନିରବଚ୍ଛିନ୍ନ ଭାବେ ଆସିଆନର ଏକତା ଏବଂ କେନ୍ଦ୍ରୀଭୂତ ବ୍ୟବସ୍ଥାକୁ ସମର୍ଥନ ଜଣାଇ ଆସିଛି । ପୁଣି ଆସିଆନ ନେତୃତ୍ୱାଧୀନ ବ୍ୟବସ୍ଥା ଯାହାକି କ୍ଷେତ୍ରୀୟ ନିରାପତ୍ତା ଏବଂ ଆର୍ଥିକ ଢ଼ାଞ୍ଚା ପାଇଁ ଉଦ୍ଦିଷ୍ଟ ଏବଂ ଯାହା ଏସିଆ-ପ୍ରଶାନ୍ତ ମହାସାଗରୀୟ କ୍ଷେତ୍ରରେ ଶାନ୍ତି ଓ ସମୃଦ୍ଧି ରକ୍ଷା ଲାଗି ଅଭିପ୍ରେତ ତାହାକୁ ମଧ୍ୟ ସମର୍ଥନ ଜଣାଇ ଆସିଛି ।


    ଋାଷ୍ଟ୍ରପତି କହିଲେ ଯେ ସାମୁଦ୍ରିକ ବ୍ୟବସ୍ଥା ଉଭୟ ଭାରତ ଓ ଭିଏତନାମ ତଥା ଅନ୍ୟାନ୍ୟ ଅନେକ ରାଷ୍ଟ୍ର ଓ ଗୋଷ୍ଠୀ ସକାଶେ ଏକ ସଂପଦ ଓ ସୁଯୋଗ । ଭିଏତନାମ ଓ ଭାରତ ଭାରତ-ପ୍ରଶାନ୍ତ ମହାସାଗରୀୟ କ୍ଷେତ୍ର ସକାଶେ ସମାନ ଦୃଷ୍ଟିଭଙ୍ଗୀ ପ୍ରଦର୍ଶନ କରନ୍ତି । ସେଥିରେ ଦକ୍ଷିଣ ଚୀନ ସାଗର ଏକ ଗୁରୁତ୍ୱପୂର୍ଣ୍ଣ ଅଙ୍ଗ । ଆମେ ନୀତିଭିତ୍ତିକ ଶୃଙ୍ଖଳାରେ ବିଶ୍ୱାସୀ ଏବଂ ସାର୍ବଭୌମତ୍ୱ ଓ କ୍ଷେତ୍ରୀୟ ଅଖଣ୍ଡତାକୁ ସମ୍ମାନ ପ୍ରଦର୍ଶନ କରୁ । ସେହିଭଳି ସାମୁଦ୍ରିକ ନୌଚଳାଚଳ ଓ ଏହା ଉପର ଦେଇ ବିମାନ ଚଳାଚଳର ସ୍ୱାଧୀନତା , ତଥା ଅବାଧ ଓ ଆଇନସିଦ୍ଧ ବାଣିଜ୍ୟ କାରବାରରେ ବିଶ୍ୱାସୀ ବୋଲି ରାଷ୍ଟ୍ରପତି ଦୃଢ଼ୋକ୍ତି ବ୍ୟକ୍ତ କରିଥିଲେ ।


    ଋାଷ୍ଟ୍ରପତି କହିଲେ ଯେ ଭାରତ ସାମୁଦ୍ରିକ କ୍ଷେତ୍ରରେ ଭିଏତନାମ ସହ ଦ୍ୱିପାକ୍ଷିକ ସଂପର୍କ ଓ ସହଯୋଗର କ୍ଷେତ୍ରକୁ ଆହୁରି ବ୍ୟାପକ କରିବାକୁ ଆଗ୍ରହୀ । ଏହାର ଉଦାହରଣ ଦେଇ ସେ କହିଲେ ଯେ ଆମର ପ୍ରଥମ ଦ୍ୱିପାକ୍ଷିକ ନୌବାଣିଜ୍ୟ ନିରାପତ୍ତା କଥାବାର୍ତ୍ତା ମାଧ୍ୟମରେ ଯାହାକି ଭିଏତନାମର 2019ର ପ୍ରାରମ୍ଭରେ ଅନୁଷ୍ଠିତ ହେବାକୁ ଯାଉଛି , ଆମେ ତାହାକୁ ଅଧିକ ମଜଭୁତ କରିବୁ । ସାମୁଦ୍ରିକ ନିରାପତ୍ତା , ଚୋରା କାରବାର ଓ ଚୋରା ମାଦକଦ୍ରବ୍ୟ କାରବାରକୁ ରୋକିବା ହେଉଛି ସାମୁଦି୍ରକ କ୍ଷେତ୍ରରେ ଉଭୟ ରାଷ୍ଟ୍ରଙ୍କ ପାଇଁ ସମାନ ଭାବେ ଚିନ୍ତାର ବିଷୟ । ତେଣୁ ଉଭୟ ରାଷ୍ଟ୍ର ଭିତରେ ନିୟମିତ ଭାବେ ଏବଂ ବନ୍ଧୁତ୍ୱପୂର୍ଣ୍ଣ ନୌ ଓ ତଟରକ୍ଷୀ ବାହିନୀଙ୍କ ପରିଦର୍ଶନ ଏବଂ ଜାହାଜମାନଙ୍କ ଆତଯାତ ଏହି ସହଯୋଗକୁ ଅଧିକ ସଶକ୍ତ କରିବ ବୋଲି ରାଷ୍ଟ୍ରପତି କହିଥିଲେ ।


    ଆଜି ସକାଳେ ଅନ୍ୟ ଏକ କାର୍ଯ୍ୟକ୍ରମରେ ରାଷ୍ଟ୍ରପତି ହୋ ଚି ମିନ୍‌ ସମାଧିପୀଠକୁ ଯାଇ ସେଠାରେ ତାଙ୍କ ପ୍ରତି ତଥା ସେ ଦେଶର ଅନ୍ୟାନ୍ୟ ଜାତୀୟ ବୀର ସହୀଦଙ୍କ ପ୍ରତି ଶ୍ରଦ୍ଧାସୁମନ ଜ୍ଞାପନ କରିଥିଲେ । ପରେ ସେ ରାଷ୍ଟ୍ରପତି ଭବନକୁ ଯାଇ ରାଷ୍ଟ୍ରପତି ନାଗୁୟେନ୍‌ ଫୁ ଟ୍ରୋଙ୍ଗଙ୍କୁ ସାକ୍ଷାତ କରିଥିଲେ । ରାଷ୍ଟ୍ରପତି ଭବନଠାରେ ଶ୍ରୀ କୋବିନ୍ଦଙ୍କୁ ଆନୁଷ୍ଠାନିକ ଭାବେ ସ୍ୱାଗତ ସମ୍ବର୍ଦ୍ଧନା ଜ୍ଞାପନ କରାଯାଇଥିଲା ।


    ପରେ ରାଷ୍ଟ୍ରପତି ନାଗୁୟେନ୍‌ ଫୁ ଟ୍ରୋଙ୍ଗଙ୍କ ସହ ଆଲୋଚନା ବେଳେ ରାଷ୍ଟ୍ରପତି ଶ୍ରୀ କୋବିନ୍ଦ ତାଙ୍କ ତାଙ୍କର ଭବ୍ୟ ଆତିଥ୍ୟ ପାଇଁ ଧନ୍ୟବାଦ ଜଣାଇଥିଲେ । ରାଷ୍ଟ୍ରପତି କହିଲେ ଯେ ଗତକାଲି ସେ ଦା ନାଙ୍ଗ ପରିଦର୍ଶନ କରିଛନ୍ତି ଯାହାକି ବେଶ୍‌ ସ୍ମରଣୀୟ । ସେଠାକାର ଚାମ୍‌ ମନ୍ଦିରଗୁଡ଼ିକ ଉଭୟ ରାଷ୍ଟ୍ରର ସମାନ ପରମ୍ପରାର ପ୍ରତୀକ । ପରେ , ରାଷ୍ଟ୍ରପତି ଭାରତୀୟ ପ୍ରତିନିଧିମଣ୍ଡଳର ନେତୃତ୍ୱ ନେଇ ଭିଏତନାମ ପ୍ରତିପକ୍ଷଙ୍କ ସହ ଆଲୋଚନା କରିଥିଲେ । ସେ କହିଲେ ଯେ ଭାରତୀୟ ନିବେଶକାରୀମାନେ ଭିଏତନାମରେ ପୁଂଜି ନିବେଶ ସ୍ଥିତିକୁ ଅଧିକ ସୁଦୃଢ଼ କରିବା ସକାଶେ ଆଗ୍ରହୀ । ଭାରତ ଭିଏତନାମରେ ଅକ୍ଷୟ ଶକ୍ତି , ଭିତ୍ତିଭୂମି , କୃଷି , ବୟନ , ଫାର୍ମାସିଉଟିକାଲ୍ସ , ତୈଳ ଓ ବାଷ୍ପ ଆଦି କ୍ଷେତ୍ରରେ ନିବେଶ ପାଇଁ ସେ ଦେଶ ସରକାରଙ୍କ ସହଯୋଗ କାମନା କରେ । ଭିଏତନାମରେ କୃଷି ଉତ୍ପାଦିକା ବୃଦ୍ଧି କ୍ଷେତ୍ରରେ ମଧ୍ୟ ଭାରତ ସହଯୋଗ କରିବାକୁ ଆଗ୍ରହୀ ବୋଲି ରାଷ୍ଟ୍ରପତି ସୂଚାଇଥିଲେ ।


    ଭିଏତନାମ ଗସ୍ତ ପରିପ୍ରେକ୍ଷୀରେ ରାଷ୍ଟ୍ରପତିଙ୍କ ପକ୍ଷରୁ ଏକ ପ୍ରେସ ବିବୃତି ମଧ୍ୟ ଜାରି କରାଯାଇଛି ।


    ପରେ ଅପରାହ୍ନରେ , ରାଷ୍ଟ୍ରପତି ଭିଏତନାମ ପ୍ରଧାନମନ୍ତ୍ରୀ ଶ୍ରୀ ନାଗୁୟେନ୍‌ ଜୁଆନ୍‌ ଫୁକଙ୍କ ସହ ସାକ୍ଷାତ ଆଲୋଚନା କରିବାର କାର୍ଯ୍ୟକ୍ରମ ରହିଛି । ଏହା ପରେ ରାଷ୍ଟ୍ରପତିଙ୍କ ସମ୍ମାନାର୍ଥେ ଭିଏତନାମ ରାଷ୍ଟ୍ରପତିଙ୍କ ଦ୍ୱାରା ଆୟୋଜିତ ଏକ ଭୋଜି ସଭାରେ ଶ୍ରୀ କୋବିନ୍ଦ ଯୋଗ ଦେବାର କାର୍ଯ୍ୟକ୍ରମ ରହିଛି । ଭିଏତନାଗ ଗସ୍ତ ଶେଷ କରି ରାଷ୍ଟ୍ରପତି ଅଷ୍ଟ୍ରେଲିଆ ଗସ୍ତରେ ଯିବେ ।


    **********

    
    
    (Release ID: 1553614) Visitor Counter : 1
    
    
    
    
    

*