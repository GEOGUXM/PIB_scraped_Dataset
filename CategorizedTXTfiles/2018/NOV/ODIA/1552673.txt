      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      କେନ୍ଦ୍ର ରସାୟନ ଓ ସାର ଏବଂ ସଂସଦୀୟ ବ୍ୟାପାର ମନ୍ତ୍ରୀ ଅନନ୍ତ କୁମାରଙ୍କ ବିୟୋଗରେ କେନ୍ଦ୍ର କ୍ୟାବିନେଟର ଶୋକ
      Posted On: 13 NOV 2018 8:45PM by PIB Bhubaneshwar


    କେନ୍ଦ୍ର ରସାୟନ ଓ ସାର ଏବଂ ସଂସଦୀୟ ବ୍ୟାପାର ମନ୍ତ୍ରୀ ଶ୍ରୀ ଅନନ୍ତ କୁମାରଙ୍କ ପରଲୋକରେ କେନ୍ଦ୍ର କ୍ୟାବିନେଟ ପକ୍ଷରୁ ଗଭୀର ଶୋକ ପ୍ରକାଶ କରାଯାଇଛି । ବେଙ୍ଗାଲୁରୁଠାରେ 2018ନଭେମ୍ବର 12 ତାରିଖ ରାତି 1ଟା 50 ମିନିଟରେ ଶ୍ରୀ ଅନନ୍ତ କୁମାରଙ୍କ ପରଲୋକ ହୋଇଥିଲା । ବୁଧବାର କେନ୍ଦ୍ର କ୍ୟାବିନେଟର ଏକ ସ୍ୱତନ୍ତ୍ର ବୈଠକରେ ଶୋକ ପ୍ରକଟ କରାଯାଇ ଏକ ପ୍ରସ୍ତାବ ଆଗତ ହୋଇଛି । ଏହି ଶୋକ ପ୍ରସ୍ତାବରେ କୁହାଯାଇଛି , ଦେଶ ଜଣେ ଅଭିଜ୍ଞ ନେତାଙ୍କୁ ହରାଇଲା । ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଆଜି ବସିଥିବା କ୍ୟାବିନେଟ ବୈଠକରେ ସରକାର ତଥା ଦେଶ ପକ୍ଷରୁ ସ୍ୱର୍ଗତ ଅନନ୍ତ କୁମାରଙ୍କ ପରିବାର ପ୍ରତି ଗଭୀର ସମବେଦନା ଜ୍ଞାପନ କରାଯାଇଛି ।


    କ୍ୟାବିନେଟ ବୈଠକରେ 2 ମିନିଟ ନିରବ ପ୍ରାର୍ଥନା କରାଯିବା ସହ ଶୋକ ପ୍ରସ୍ତାବ ଆଗତ କରାଯାଇଥିଲା ।


    ପ୍ରସ୍ତାବରେ ଉଲ୍ଲିଖିତ ରହିଛି: “ବେଙ୍ଗାଲୁରୁରେ 1959 ମସିହା ଜୁଲାଇ 22 ତାରିଖରେ ଶ୍ରୀ ଅନନ୍ତ କୁମାରଙ୍କ ଜନ୍ମ ହୋଇଥିଲା । ହୁବଲିସ୍ଥିତ କର୍ଣ୍ଣାଟକ ବିଶ୍ୱବିଦ୍ୟାଳୟରୁ ସେ ଇଂରାଜୀରେ ସ୍ନାତକ ଡିଗ୍ରୀ ହାସଲ କରିଥିଲେ । କର୍ଣ୍ଣାଟକର ଜେଏସଏସ ଲ ’ କଲେଜରୁ ଏଲଏଲବି ଡିଗ୍ରୀ ହାସଲ କରିଥିଲେ ।


    ଛାତ୍ର ଜୀବନରୁ ସେ ସାଧାରଣ ସେବାରେ ଜୀବନ ଆରମ୍ଭ କରିଥିଲେ । ପରେ ସେ ବିଜେପିର କାର୍ଯ୍ୟକର୍ତ୍ତା ହେବା ସହ କର୍ଣ୍ଣାଟକ ୟୁନିଟ ସାଙ୍ଗଠନିକ ସମ୍ପାଦକ ହୋଇଥିଲେ । ପରେ ସେ କର୍ଣ୍ଣାଟକ ୟୁନିଟର ସଭାପତି ଦାୟିତ୍ୱ ନେଇଥିଲେ । ତାଙ୍କରି ନେତୃତ୍ୱରେ କର୍ଣ୍ଣାଟକରେ ବିଜେପି ସୁଦୃଢ଼ ହେବା ସହ ପରେ ସରକାର ଗଠନ କରିବାରେ ସକ୍ଷମ ହୋଇଥିଲା ।


    ପ୍ରଥମ ଥର ପାଇଁ ସେ 1996ରେ ବେଙ୍ଗାଲୁରୁ ସାଉଥ୍ ଆସନରୁ ଲୋକସଭାକୁ ନିର୍ବାଚିତ ହୋଇଥିଲେ । 1998ରେ ସେ ବାଜପେୟୀଙ୍କ କ୍ୟାବିନେଟରେ ସର୍ବକନିଷ୍ଠ ମନ୍ତ୍ରୀ ଥିବା ବେଳେ ବେସାମରିକ ବିମାନ ଚଳାଚଳ ମନ୍ତ୍ରାଳୟ ଦାୟିତ୍ୱ ନେଇଥିଲେ । ମୃତ୍ୟୁ ପର୍ଯ୍ୟନ୍ତ ସେ ବେଙ୍ଗାଲୁରୁ ସାଉଥ ଲୋକସଭା ଆସନକୁ ପ୍ରତନିଧିତ୍ୱ କରିବା ସହ ମୋଟ 6 ଥର ନିର୍ବାଚିତ ହୋଇଥିଲେ ।


    ଦୀର୍ଘ ରାଜନୈତିକ ଜୀବନରେ ସେ କେନ୍ଦ୍ରରେ ପର୍ଯ୍ୟଟନ , ସଂସ୍କୃତି , ଯୁବ ବ୍ୟାପାର ଏବଂ କ୍ରୀଡ଼ା ; ସହରାଞ୍ଚଳ ବିକାଶ ଏବଂ ଦାରିଦ୍ର୍ୟ ଦୂରୀକରଣ ; ଗ୍ରାମାଞ୍ଚଳ ବିକାଶ ଇତ୍ୟାଦି ମନ୍ତ୍ରାଳୟ ଦାୟିତ୍ୱରେ ଥିଲେ ।


    ଶ୍ରୀ ଅନନ୍ତ କୁମାର ଜଣେ ସକ୍ରିୟ ସାମାଜିକ କାର୍ଯ୍ୟକର୍ତ୍ତା ଥିଲେ । ତାଙ୍କ ଏନଜିଓ ମାଧ୍ୟମରେ ସେ ବିଭିନ୍ନ ସାମାଜିକ ସେବା ପ୍ରକଳ୍ପ ହାତକୁ ନେବା ସହ ସରକାରଙ୍କ ସହାୟତାରେ ଅନୁନ୍ନତ ଅଞ୍ଚଳରେ ସ୍କୁଲ ପିଲାଙ୍କ ପାଇଁ ମଧ୍ୟାହ୍ନ ଭୋଜନ , ବେଙ୍ଗାଲୁରୁର ସହରତଳି ଅଞ୍ଚଳରେ ଏଜୁକେସନାଲ ଗେଜେଟ ସଂଯୁକ୍ତ ହୋଇଥିବା ଏକ ମୋବାଇଲ ୟୁନିଟ ବୁଲାଇବା , ସରକାରୀ ସ୍କୁଲରେ ପାନୀୟ ଜଳ ଯୋଗାଣ , କର୍ମଭିତ୍ତିକ ଶିକ୍ଷା ପ୍ରଶିକ୍ଷଣ ଆଦି କାର୍ଯ୍ୟ କରୁଥିଲେ । ବେଙ୍ଗାଲୁରୁ ସହରରେ ସବୁଜ ବଳୟ ସୃଷ୍ଟି କରିବା ଲକ୍ଷ୍ୟରେ ସେ ‘ ଗ୍ରୀନ୍ ବେଙ୍ଗାଲୁରୁ ’ କାର୍ଯ୍ୟକ୍ରମ ମଧ୍ୟ ହାତକୁ ନେଇଥିଲେ । ଏହି ପ୍ରକଳ୍ପରେ ପ୍ରତ୍ୟେକ ବ୍ୟକ୍ତି ଅତି କମରେ ଗୋଟିଏ ଗଛ ଲଗାଉଥିଲେ ।


    ବିଭିନ୍ନ କ୍ଷେତ୍ରରେ ଦେଶ ପ୍ରତି ଶ୍ରୀ ଅନନ୍ତ କୁମାରଙ୍କ ଅବଦାନକୁ କ୍ୟାବିନେଟ ପ୍ରଶଂସା କରିଛି । ତାଙ୍କ ମୃତ୍ୟୁରେ କ୍ୟାବିନେଟ ପକ୍ଷରୁ ଗଭୀର ଶୋକ ପ୍ରକାଶ କରାଯାଇଛି । ତାଙ୍କ ଅକାଳ ମୃତ୍ୟୁରେ ଦେଶ ଜଣେ ଅଭିଜ୍ଞ ନେତାଙ୍କୁ ହରାଇଲା । ସମଗ୍ର ଦେଶ ପକ୍ଷରୁ ତାଙ୍କ ଶୋକସନ୍ତପ୍ତ ପରିବାର ପ୍ରତି କ୍ୟାବିନେଟ ଗଭୀର ସମବେଦନା ଜଣାଇଛନ୍ତି ।


    **********

    
    
    (Release ID: 1552673) Visitor Counter : 14