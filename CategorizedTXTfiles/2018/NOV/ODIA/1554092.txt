      ଆଦିବାସୀ ବ୍ୟାପାର ମନ୍ତ୍ରଣାଳୟ

      ଦିଲ୍ଲୀହାଟରେ “ ଆଦି ମହୋତ୍ସବ” ଆୟୋଜିତ
      Posted On: 26 NOV 2018 1:50PM by PIB Bhubaneshwar


    କେନ୍ଦ୍ର ଆଦିବାସୀ ବ୍ୟାପାର ମନ୍ତ୍ରଣାଳୟ ପକ୍ଷରୁ ଜାତୀୟ ଆଦିବାସୀ ମହୋତ୍ସବର ଚତୁର୍ଥ ସଂସ୍କରଣ “ ଆଦି ମହୋତ୍ସବ ” ମହା ସମାରୋହରେ ଆୟୋଜିତ ହୋଇଛି । ଟ୍ରାଇଫେଡ଼ ଏବଂ ସଂସ୍କୃତି ମନ୍ତ୍ରଣାଳୟର ମିଳିତ ସହଯୋଗରେ ଅନୁଷ୍ଠିତ ଏହି କାର୍ଯ୍ୟକ୍ରମରେ ଆଦିବାସୀ ସଂସ୍କୃତି , କଳା , ଖାଦ୍ୟ ଏବଂ ବିପଣୀ ଏବେ ଆଇଏନଏ , ଶ୍ରୀ ଅରବିନ୍ଦ ମାର୍ଗର ଦିଲ୍ଲୀ ହାଟ ଠାରେ ବିପୁଳ ଉଦ୍ଦୀପନାର ସହ ଜାରି ରହିଛି । ଏହି ମେଳା ସେଠାରେ ନଭେମ୍ବର 30 , 2018 ତାରିଖ ପର୍ଯ୍ୟନ୍ତ ଜାରି ରହିବ । ନୂଆଦିଲ୍ଲୀର ସେଣ୍ଟ୍ରାଲ ପାର୍କଠାରେ ଆୟୋଜିତ ଏହି ଉତ୍ସବ ନଭେମ୍ବର 19 ତାରିଖ ଦିନ ଶେଷ ହୋଇଛି ।


    ଚଳିତ ବର୍ଷ , ଏହି ମହୋତ୍ସବରେ ଦେଶର 23ଟି ରାଜ୍ୟରୁ 600 ଜନଜାତି ଶିଳ୍ପୀ , 20ଟି ରାଜ୍ୟରୁ 80ଜଣ ଆଦିବାସୀ ସୂପକାର ଏବଂ 14ଟି ସାଂସ୍କୃତିକ ଦଳ ଅଂଶ ଗ୍ରହଣ କରିଛନ୍ତି । ସେହିଭଳି 200ରୁ ଉର୍ଦ୍ଧ୍ଵ କଳାକାର ଆଦି ମହୋତ୍ସବରେ ସାମିଲ ହୋଇଛନ୍ତି । ଚଳିତ ବର୍ଷ ଏହି ମହୋତ୍ସବ କାଳରେ ପ୍ରଦର୍ଶନୀ ସ୍ଥଳରେ ମହୁଆରୁ କିଭଳି ଭାବେ ସୁସ୍ୱାଦୁ ପାନୀୟ ପ୍ରସ୍ତୁତ କରାଯାଇଥାଏ , ତେନ୍ତୁଳିରୁ କିପରି କ୍ୟାଣ୍ଡି ଓ ଚଟଣୀ ପ୍ରସ୍ତୁତ ହୋଇଥାଏ ଏବଂ ଲାଖରୁ କିଭଳି ଭାବେ ଆକର୍ଷଣୀୟ ଶଙ୍ଖା ତିଆରି କରାଯାଇଥାଏ ତାହା ପ୍ରଦର୍ଶନ କରାଯାଉଛି । ସେହିଭଳି ଦେଶର ଚାରିଟି ପୃଥକ୍‌ ଗୋଷ୍ଠୀର ଚିତ୍ରକର , ଯଥା ୱର୍ଲି , ପିଥୋର , ଗଣ୍ଡ ଏବଂ ସଉରା ଚିତ୍ରକର ମାନେ ସେମାନଙ୍କର ଜନଜାତି ବସ୍ତ୍ର ଓ ଅନ୍ୟାନ୍ୟ ଉପକରଣମାନ ପ୍ରସ୍ତୁତ କରୁଛନ୍ତି ।


    ପୂର୍ବରୁ କେନ୍ଦ୍ର ଆଦିବାସୀ ବ୍ୟାପାର ମନ୍ତ୍ରୀ ଶ୍ରୀ ଜୁଏଲ ଓରାମ ଏହି ଉତ୍ସବକୁ ଉଦ୍ଘାଟନ କରି ସନ୍ତୋଷ ବ୍ୟକ୍ତ କରି କହିଲେ ଯେ ଏହା ଭୂତପୂର୍ବ ପ୍ରଧାନମନ୍ତ୍ରୀଙ୍କ ସ୍ୱପ୍ନକୁ ସାକାର କରିପାରିଛି । ବାଜପେୟୀଜୀ ସଦାବେଳେ ଜନଜାତିବର୍ଗଙ୍କ ସଶକ୍ତିକରଣ ଉପରେ ଗୁରୁତ୍ୱ ଆରୋପ କରୁଥିଲେ ଏବଂ ସେଥିପାଇଁ “ ଆଦିବାସୀ ବ୍ୟାପାର ମନ୍ତ୍ରଣାଳୟ ” ସୃଷ୍ଟି କରିଥିଲେ । କେବଳ ସେତିକି ନୁହେଁ , ଜନଜାତି ବର୍ଗଙ୍କ ଉନ୍ନତି ସକାଶେ ସେ ବଜେଟରେ ପର୍ଯ୍ୟାପ୍ତ ଅର୍ଥ ବ୍ୟବସ୍ଥା ମଧ୍ୟ କରି ଆସିଥିଲେ । ଆଦିବାସୀ ଶିଳ୍ପୀ ଓ କଳାକାରମାନେ ସେମାନଙ୍କର ହସ୍ତକଳା ଓ କଳାନୈପୂଣ୍ୟକୁ ଉପଯୋଗ କରି ସେଥିରୁ ସର୍ବାଧିକ ସୁଫଳ ହାସଲ କରିବା ସକାଶେ ସେ ପରାମର୍ଶ ଦେଇଥିଲେ । ସରକାର ସେମାନଙ୍କ ଉନ୍ନତି ସକାଶେ ବଜେଟରେ ଅଧିକରୁ ଅଧିକ ଅର୍ଥ ମଞ୍ଜୁର କରିଆସୁଛନ୍ତି । ଏଭଳି ମହୋତ୍ସବ ସେମାନଙ୍କର କଳାର ପ୍ରଦର୍ଶନ ଏବଂ ସେମାନଙ୍କ ଦ୍ୱାରା ଉତ୍ପାଦିତ ବିଭିନ୍ନ ଦ୍ରବ୍ୟ ଓ ସାମଗ୍ରୀର ବିପଣନ ସକାଶେ ପ୍ରକୃଷ୍ଟ ସୁଯୋଗ । ସେମାନେ ଏହି ମହୋତ୍ସବରେ ଅଧିକରୁ ଅଧିକ ସଂଖ୍ୟାରେ ଯୋଗଦେଇ ନିଜର ଉତ୍ପାଦିତ ଦ୍ରବ୍ୟ ଓ ସଂସ୍କୃତି ତଥା ଜନଜୀବନର ପ୍ରଚାର ଓ ପ୍ରସାର କରିବାପାଇଁ ସେ ଆହ୍ୱାନ ଜଣାଇଥିଲେ । ଏ ଦିଗରେ ଟ୍ରାଇଫେଡ଼ର ଭୂମିକାକୁ ମନ୍ତ୍ରୀ ଶ୍ରୀ ଓରାମ ପ୍ରଶଂସା କରି କହିଲେ ଯେ ମେରି କମ କୌଣସି ପାରିଶ୍ରମିକ ବିନା ଜନଜାତି ବର୍ଗଙ୍କ ଉତ୍ପାଦର ପ୍ରଚାର ଓ ପ୍ରସାର ପାଇଁ କାର୍ଯ୍ୟ କରୁଛନ୍ତି । ତେଣୁ ସେ ସମସ୍ତଙ୍କର ପ୍ରଶଂସାର ପାତ୍ର । ଅନଲାଇନ୍‌ ରିଟେଲରମାନଙ୍କ ସହ ଏବେ ଆଦିବାସୀ ବର୍ଗଙ୍କ ଉତ୍ପାଦିତ ଦ୍ରବ୍ୟର ବିପଣନ ସକାଶେ ସହଭାଗୀତା ସ୍ଥାପନ କରାଯାଇଛି ଯଦ୍ୱାରା ସେମାନଙ୍କ ଦ୍ରବ୍ୟ ଦେଶ ବିଦେଶରେ ସର୍ବତ୍ର ବିକ୍ରୟ କେନ୍ଦ୍ରମାନଙ୍କରେ ଉପଲବ୍ଧ ହୋଇପାରିବ ।


    “ ଆଦି ମହୋତ୍ସବ ” ଦିଲ୍ଲୀବାସୀଙ୍କ ଦ୍ୱାରା ବିଶେଷ ଭାବେ ଆଦୃତ ହୋଇପାରିଛି ଏବଂ ଏହି ମହୋତ୍ସବକୁ ପ୍ରତ୍ୟେକ ଦିନ ଅଧିକରୁ ଅଧିକ ଲୋକ ଆସିବା ସହ ତାହାର ମଜା ନେଉଛନ୍ତି ।


    *************

    
    
    (Release ID: 1554092) Visitor Counter : 24