      ରାଷ୍ଟ୍ରପତିଙ୍କ ସଚିବାଳୟ

      ରାଷ୍ଟ୍ରପତିଙ୍କ ଦ୍ୱାରା ସମ୍ବିଧାନ ଦିବସ ଉତ୍ସବ ଉଦ୍ଘାଟିତ
      Posted On: 26 NOV 2018 1:52PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଆଜି (ନଭେମ୍ବର 26 , 2018) ନୂଆଦିଲ୍ଲୀ ଠାରେ ସମ୍ବିଧାନ ଦିବସ କାର୍ଯ୍ୟକ୍ରମକୁ ଉଦ୍ଘାଟନ କରିଛନ୍ତି । ସୁପ୍ରିମ କୋର୍ଟଙ୍କ ଦ୍ୱାରା ଏହି କାର୍ଯ୍ୟକ୍ରମର ଆୟୋଜନ କରାଯାଇଥିଲା । 1949 ମସିହା ନଭେମ୍ବର 26 ତାରିଖ ଦିନ ଭାରତର ସମ୍ବିଧାନ ଗୃହୀତ ହେଇଥିଲା ।


    ଏହି ଅବସରରେ ନିଜର ବକ୍ତବ୍ୟ ପ୍ରଦାନ କରି ରାଷ୍ଟ୍ରପତି କହିଲେ ଯେ ସମ୍ବିଧାନ ହେଉଛି ସ୍ୱାଧୀନ ଭାରତର ଆଧୁନିକ ମହାକାବ୍ୟ । ଏହା ହେଉଛି ସର୍ବମାନ୍ୟ ଗ୍ରନ୍ଥ । କିନ୍ତୁ , ଏହା କେବଳ କେତେଗୁଡ଼ିଏ ଧାରା ଏବଂ ଉପଧାରାର ସମାହାର ବୋଲି କହିଲେ ଯଥାର୍ଥ ହେବନାହିଁ । ଆମେ ଭାରତୀୟମାନଙ୍କ ସକାଶେ ଏହା ହେଉଛି ଏକ ପ୍ରେରଣାର ଉତ୍ସ ଏବଂ ଜୀବନ୍ତ ନଥି । ଏହା ହେଉଛି ଆମେ ବଞ୍ଚୁଥିବା ସାମାଜିକ ଆଦର୍ଶର ନମୁନା ଏବଂ ଆମେ ଯେଉଁଭଳି ଏକ ଆଦର୍ଶ ସମାଜ ଗଠନ କରିବାକୁ ଚିନ୍ତା କରୁଛୁ ତାହାର ସଂକେତ ।


    ରାଷ୍ଟ୍ରପତି କହିଲେ ଯେ ଡ଼କ୍ଟର ବି ଆର ଆମ୍ବେଦକର ଏବଂ ତାଙ୍କର ସମ୍ବିଧାନ ସଭାର ଅନ୍ୟ ସହଯୋଗୀମାନେ ବିଶାଳ ହୃଦୟସମ୍ପନ୍ନ ଓ ଉଦାରଚେତା ବ୍ୟକ୍ତି ଥିଲେ ଯାହା ସେମାନଙ୍କର ଚିନ୍ତା ଓ ଚେତନାରେ ସେମାନେ ପ୍ରଦର୍ଶିତ କରିଯାଇଛନ୍ତି । ସେମାନେ ସମ୍ବିଧାନକୁ ସମୟାନ୍ତରେ ସଂଶୋଧନ କରିବା ସକାଶେ ସେଇଥିପାଇଁ ନମନୀୟ ବ୍ୟବସ୍ଥା କରିଛନ୍ତି । ପୁଣି ବିଭିନ୍ନ ସୂତ୍ରରୁ ଚିନ୍ତା ଓ ଚେତନାକୁ ଆଣି ଏଥିରେ ସାମିଲ କରିବାରେ ସେମାନେ ନିଜର ଉଦାରତା ପ୍ରଦର୍ଶନ କରିଛନ୍ତି । ସର୍ବୋପରି , ସେମାନେ ଭବିଷ୍ୟତ ପିଢ଼ିର ପ୍ରଜ୍ଞା ଉପରେ ଗଭୀର ଆସ୍ଥା ସ୍ଥାପନ କରିଥିଲେ ଯାହା ଫଳରେ ସ୍ୱାଧୀନତା ଓ ଅଧିକାର , ନ୍ୟାୟ ଓ ଭାତୃଭାବ , ସ୍ୱଚ୍ଛତା ଏବଂ ସମାନତାକୁ ଆଗାମୀ ପିଢ଼ିର ନାଗରିକମାନେ ଆଗକୁ ଆଗେଇ ନେବା ସକାଶେ ସେମାନେ ବ୍ୟବସ୍ଥା କରିଥିଲେ । ସେମାନଙ୍କର ଭବିଷ୍ୟତ ପିଢ଼ି ଉପରେ ବିଶ୍ୱାସ ଥିଲା ଯେ ସେମାନେ କେବଳ ସମ୍ବିଧାନ ଗ୍ରନ୍ଥକୁ ସଂଶୋଧନ କରିବେ ନାହିଁ ଅପରନ୍ତୁ , ଏହାକୁ ଗଠନମୂଳକ ଭାବେ ପୁନଃଚିନ୍ତନ ଏବଂ ପୁନଃ-ତର୍ଜମା କରି ସମୟର ଆବଶ୍ୟକତା ଅନୁସାରେ ସଂଶୋଧନ କରିପାରିବେ । ଯଦି ଆମେମାନେ ଏହି ଭାବଧାରାକୁ ଉଜ୍ଜୀବିତ ରଖି କାର୍ଯ୍ୟ କରିଚାଲିବା , ତେବେ ଭବିଷ୍ୟତରେ ସବୁ ସମୟ ପାଇଁ ଆମର ସମ୍ବିଧାନ ଆମର ମାର୍ଗଦର୍ଶକ ଭାବେ ତା ’ ର ଦାୟିତ୍ୱ ସମ୍ପାଦନ କରିପାରିବ ।


    ରାଷ୍ଟ୍ରପତି କହିଲେ ଯେ ଭାରତର ଜନସାଧାରଣ ହେଉଛନ୍ତି ସମ୍ବିଧାନର ମୂଳ ରକ୍ଷକ । ସେମାନଙ୍କ ଠାରେ ହିଁ ଦେଶର ସାର୍ବଭୌମତ୍ୱ ନିହିତ ଏବଂ ସେମାନଙ୍କ ନାମରେ ହିଁ ଦେଶର ସମ୍ବିଧାନ ଗୃହୀତ ହୋଇଥିଲା । ସମ୍ବିଧାନ ଦେଶର ସମସ୍ତ ନାଗରିକଙ୍କୁ ସଶକ୍ତ କରିଛି , ଏବଂ ଅପର ପକ୍ଷରେ ନାଗରିକମାନେ ହିଁ ସମ୍ବିଧାନକୁ ସର୍ବମାନ୍ୟ ଓ ଗରିମାଯୁକ୍ତ ଗ୍ରନ୍ଥରେ ପରିଣତ କରିଛନ୍ତି । ଏହାର ଅର୍ଥ ହେଉଛି ସମ୍ବିଧାନର ନିର୍ଦ୍ଦେଶିକାକୁ ଅକ୍ଷରେ ଅକ୍ଷରେ ପାଳନ କରି , ଏହାକୁ ସମ୍ମାନ ଦେଇ , ଏହାର ସୁରକ୍ଷା କରି ଏବଂ ଏହାକୁ କାୟମନୋବାକ୍ୟରେ ଅର୍ଥପୂର୍ଣ୍ଣ ଭାବେ ଅଧିକ କାର୍ଯ୍ୟକାରୀ କରି । ସମ୍ବିଧାନ କୌଣସି ଜଣେ ବ୍ୟକ୍ତିଙ୍କ ସମ୍ପତ୍ତି ନୁହେଁ , ଏହା ଦେଶର ସମସ୍ତ ନାଗରିକଙ୍କର ସମ୍ପତ୍ତି ବୋଲି ରାଷ୍ଟ୍ରପତି ମତ ପୋଷଣ କରିଥିଲେ ।


    ରାଷ୍ଟ୍ରପତି କହିଲେ ଯେ ସମ୍ଭବତଃ ସମ୍ବିଧାନର ସବୁଠାରୁ ଭାବପୂର୍ଣ୍ଣ ଶବ୍ଦ ହେଲା “ ନ୍ୟାୟ ” । “ ନ୍ୟାୟ ” କେବଳ ଗୋଟିଏ ଶବ୍ଦ ପରି ପ୍ରତୀୟମାନ ହୁଏ । କିନ୍ତୁ “ ନ୍ୟାୟ ” ଶବ୍ଦ ଏଭଳି ଜଟିଳ ଓ ମୁକ୍ତିକାମୀ ଭାବନା ସୂଚୀତ କରେ ଯେ ଏହା ସମସ୍ତଙ୍କୁ ନିଜର ସ୍ୱାଧୀନତା ଓ ଅଧିକାର ସୁନିଶ୍ଚିତ କରିଥାଏ । ପୁଣି “ ନ୍ୟାୟ ” ହେଉଛି ଏପରି ଏକ ଶବ୍ଦ ଯାହା ଆମର ସାମ୍ବିଧାନିକ ଏବଂ ରାଷ୍ଟ୍ରଗଠନକାରୀ ପ୍ରକ୍ରିୟାର ସାଧନ ଏବଂ ଲକ୍ଷ୍ୟ । ତେଣୁ ନ୍ୟାୟକୁ ଆମେ ବ୍ୟାପକ ଅର୍ଥରେ ହିଁ ଗ୍ରହଣ କରିବା ଉଚିତ । ଏଥିରେ ସମାଜର ବିବର୍ତ୍ତନ ଏବଂ ଏହାର ପରିବର୍ତ୍ତିତ ବିଶ୍ୱାସ , ଜୀବନଶୈଳୀ ଓ ପ୍ରଯୁକ୍ତି ସବୁକିଛି ନିହିତ ।


    ରାଷ୍ଟ୍ରପତି କହିଲେ ଯେ ଆମ ଲୋକମାନଙ୍କ ବିବିଧ ଇତିହାସକୁ ବିଚାରକୁ ନେଲେ ଏବଂ ଆମ ଇତିହାସରେ ବିଭିନ୍ନ ସମୟରେ ଥିବା ବୈଷମ୍ୟ ଏବଂ ସମବିଷମ ପ୍ରସଙ୍ଗ ଉପରେ ଦୃଷ୍ଟିପାତ କଲେ ଜଣାଯିବ ଯେ ସାମାଜିକ ନ୍ୟାୟ ଆମର ରାଷ୍ଟ୍ରନିର୍ମାଣର କଷଟି ପଥର ହୋଇ ରହିଆସିଛି । ସବୁଠାରୁ ସରଳ ସ୍ତରରେ ସୁଦ୍ଧା ଏହା ସାମାଜିକ ଅସମାନତା ଦୂର କରିବା ସକାଶେ ଉଦ୍ଦିଷ୍ଟ । ତେଣୁ ଆମମାନଙ୍କ ଭିତରେ ଥିବା ଚିନ୍ତାଧାରାଗତ ବୈଷମ୍ୟ ଏବଂ ବିଭିନ୍ନ ଗୋଷ୍ଠୀ ଓ ସମାଜ ଭିତରେ ଥିବା ଭେଦଭାବକୁ ଆମକୁ ଦୂର କରିବାକୁ ପଡ଼ିବ । ସାମାଜିକ ନ୍ୟାୟ କହିଲେ ସମସ୍ତଙ୍କୁ ସମାନ ସୁଯୋଗ ପ୍ରଦାନ କରାଯିବାକୁ ହିଁ ବୁଝାଇଥାଏ । 1949 ମସିହାରେ ନ୍ୟାୟ କହିଲେ ଏହାକୁ ହିଁ ବୁଝାଉଥିଲା ଏବଂ ଆଜି ସୁଦ୍ଧା ଏହାର ଅର୍ଥ ସେଇଆ ରହିଛି । ଏପରିକି ଏକବିଂଶ ଶତାବ୍ଦୀ ଆମ ଆଗରେ ନୂଆ ନୂଆ ଚାଲେଞ୍ଜମାନ ସୃଷ୍ଟି କରିଛି । ଏହା ନିଃସନ୍ଦେହ ଯେ ନ୍ୟାୟ କହିଲେ- ତାହା ରାଜନୈତିକି , ଆର୍ଥିକ ଅବା ସାମାଜିକ ଯାହା ହୋଇଥାଉନା କାହିଁକି- ଏହାର ମୂଳ ଆଧାର ସମାନ । ତେଣୁ ଏହାକୁ ଆମକୁ ଅଭିନବ ଉପାୟରେ ଚିନ୍ତା କରି ସେସବୁ ଦୁଷ୍କୃତିକୁ ସମାଜରୁ ଦୂର କରିବାକୁ ପଡ଼ିବ ଏବଂ ସମସ୍ତଙ୍କ ପାଇଁ ନ୍ୟାୟ ସୁନିଶ୍ଚିତ କରିବାକୁ ହେବ । ବର୍ତ୍ତମାନର ପରିସ୍ଥିତିକୁ ଦେଖି ଆମକୁ ସେଇଭଳି ଅଭିନବ ଉପାୟରେ ଏହାର ବ୍ୟବସ୍ଥା ସୁନିଶ୍ଚିତ କରିବାକୁ ପଡ଼ିବ । ହୁଏତ ସେଭଳି ପରିସ୍ଥିତି ପୂର୍ବରୁ କେବେ ଉପୁଜି ନଥାଇପାରେ ଅବା ଯେତେବେଳେ ଆମର ସମ୍ବିଧାନକାରମାନେ ସମ୍ବିଧାନ ପ୍ରଣୟନ କଲେ ସେମାନଙ୍କ ମନକୁ ସେପରି ଚିନ୍ତା ଢ଼ୁକି ନଥାଇପାରେ ।


    ରାଷ୍ଟ୍ରପତି କହିଲେ ଯେ ଭାରତରେ ସାମାଜିକ ନ୍ୟାୟ ବ୍ୟବସ୍ଥା ଆଧୁନିକ ସାମାଜିକ ଚିନ୍ତାଧାରା ଭାବେ ସର୍ବତ୍ର ସଂପ୍ରସାରିତ ହୋଇଛି । ତାହା ସ୍ୱଚ୍ଛ ବାୟୁ ହୋଇଥାଏ , ସ୍ୱଳ୍ପ ପ୍ରଦୂଷିତ ସହର ନଗର ହୋଇଥାଉ , ନଦୀ କି ଅନ୍ୟାନ୍ୟ ଜଳାଶୟ ହୋଇଥାଉ , ସ୍ୱଚ୍ଛତା ଓ ପରିମଳଯୁକ୍ତ ଜୀବନ ବଞ୍ଚିବାର ବ୍ୟବସ୍ଥା ହୋଇଥାଉ , ସବୁଜ ଓ ପରିବେଶ ଅନୁକୂଳ ବିକାଶ ଓ ପ୍ରଗତି ହୋଇଥାଉ । ଏହାର ପର୍ଯ୍ୟାବରଣ ଏବଂ ଜଳବାୟୁ ନ୍ୟାୟ ଉପରେ ଯଥେଷ୍ଟ ପ୍ରଭାବ ରହିଛି ଏବଂ ତାହା ସାମାଜିକ ନ୍ୟାୟ ବ୍ୟବସ୍ଥାର ପରିସରଭୁକ୍ତ । ଯଦି ଜଣେ ଶିଶୁ ବାୟୁ ପ୍ରଦୂଷଣ ଯୋଗୁ ଆଜମାରେ ପୀଡ଼ିତ ହେଲା ତେବେ ତାକୁ ସାମାଜିକ ନ୍ୟାୟ ସୁନିଶ୍ଚିତ କରାଯାଇପାରିନାହିଁ ବୋଲି ବିବେଚନା କରିବାକୁ ପଡ଼ିବ ।


    ରାଷ୍ଟ୍ରପତି କହିଲେ ଯେ ସମ୍ଭବତଃ ନ୍ୟାୟକୁ ସବୁଠାରୁ ଅଧିକ ଭାବେ ପ୍ରଭାବିତ କରିଥିବା ସାଧନଟି ହେଲା ପ୍ରଯୁକ୍ତି । ପ୍ରଯୁକ୍ତି ନ୍ୟାୟକୁ ସଂପ୍ରସାରିତ କରିବାର ସବୁଠାରୁ ବଡ଼ ସାଧନ ଓ ସେଥିରେ ସେହି ସାମର୍ଥ୍ୟ ନିହିତ ରହିଛି । ପୁଣି ଅନ୍ୟ ଦୃଷ୍ଟିରୁ ବିଚାର କଲେ ପ୍ରଯୁକ୍ତି ମଧ୍ୟ ଏକ ଚାଲେଞ୍ଜ୍‌ । ତେଣୁ ଆମକୁ ପ୍ରଯୁକ୍ତି ନ୍ୟାୟ କଥା ମଧ୍ୟ ଚିନ୍ତା କରିବାକୁ ହେବ ଯାହାକି ଆର୍ଥିକ ନ୍ୟାୟର ଏକ ଅଂଶବିଶେଷ । ତେଣୁ ଆମର ଗରିବ ଓ ଅବହେଳିତ ଲୋକମାନଙ୍କ ନିକଟରେ କିଭଳି ଭାବେ ପ୍ରଯୁକ୍ତି ଉପଲବ୍ଧ ହୋଇପାରିବ ତାହାର ମଧ୍ୟ ଉପାୟ ଆମମାନଙ୍କୁ ଚିନ୍ତା କରିବାକୁ ପଡ଼ିବ ।


    ରାଷ୍ଟ୍ରପତି କହିଲେ ଯେ ସମାଜର ଅବହେଳିତ ବର୍ଗର ଲୋକମାନଙ୍କ ଉପକାର ସକାଶେ ଅଭିନବତ୍ୱ ବେଶ୍‌ ସଫଳ ଭାବେ କାର୍ଯ୍ୟକରୁଛି । ଏହାର ଏକ ଉଦାହରଣ ହେଉଛି ଭାରତର ପ୍ରଯୁକ୍ତିସାମର୍ଥ୍ୟଯୁକ୍ତ ଅନୁଭୂତି , ଆଧାରସହ ସଂଯୋଗ କରାଯାଇଥିବା ପ୍ରତ୍ୟକ୍ଷ ସୁବିଧା ହସ୍ତାନ୍ତରଣ ବ୍ୟବସ୍ଥା । ଏହା ସମାଜରୁ ଦୁର୍ନୀତିକୁ ଦୂର କରିବା ଦିଗରେ , ବାଟମାରଣାକୁ ରୋକିବା ଦିଗରେ ଏବଂ ଭାରତର ସାମାଜିକ କଲ୍ୟାଣ କାର୍ଯ୍ୟକ୍ରମକୁ ସର୍ବଜନାଦୃତ କରିବା ଦିଗରେ ବିଶେଷ ଭାବେ ସହାୟକ ହୋଇପାରିଛି ।


    ରାଷ୍ଟ୍ରପତି କହିଲେ ଯେ ଅଭିନବତ୍ୱ ଏବଂ ପ୍ରଯୁକ୍ତି ଆମକୁ ନାନା ପ୍ରକାର ଉପକାର ଆଣି ଦେଇଛି । ଅପର ପକ୍ଷରେ ଏହା ଆମର ଗୋପନୀୟତା ରକ୍ଷା ଭଳି ପ୍ରଶ୍ନ ମଧ୍ୟ ଉତ୍ପନ୍ନ କରିଛି । ଉଦାହରଣ ସ୍ୱରୂପ , ଡ଼ାଟା ଗୋପନୀୟତା ରକ୍ଷା ଏବଂ ଡ଼ାଟା ଉପଯୋଗ ମଧ୍ୟରେ ଉତ୍ପନ୍ନ ଦ୍ୱନ୍ଦ୍ୱ ଦେଖାଦେଇଛି । ଏଭଳି ପ୍ରତିଯୋଗିତାମୂଳ ପ୍ରସଙ୍ଗ ଭିତରେ ଆମର ନ୍ୟାୟ ସୁନିଶ୍ଚିତକରଣର ପ୍ରତିଦ୍ୱନ୍ଦ୍ୱିତା ମଧ୍ୟ ରହିଛି । ଏବଂ ଆମକୁ ଏକବିଂଶ ଶତାବ୍ଦୀରେ ଏଭଳି ପ୍ରସଙ୍ଗମାନଙ୍କ ସହ ଜୀବନ ବଞ୍ଚିବାକୁ ପଡ଼ିବ ବୋଲି ରାଷ୍ଟ୍ରପତି ସୂଚାଇଥିଲେ ।


    ****************

    
    
    (Release ID: 1554093) Visitor Counter : 50