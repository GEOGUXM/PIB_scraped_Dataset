      ରାଷ୍ଟ୍ରପତିଙ୍କ ସଚିବାଳୟ

      ଭିଏତନାମର ଜାତୀୟ ଆସେମ୍ବ୍ଲିରେ ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦଙ୍କ ଉଦ୍ବୋଧନ
      Posted On: 20 NOV 2018 7:10PM by PIB Bhubaneshwar


    1. ଭିଏତନାମର ଜାତୀୟ ଆସେମ୍ବ୍ଲିରେ ଉଦ୍ବୋଧନ ପ୍ରଦାନ କରିବା ବାସ୍ତବିକ ମୋ ପାଇଁ ଏକ ସୌଭାଗ୍ୟର କଥା । ସେଥିପାଇଁ ମୁଁ ଏହି ଆସେମ୍ବ୍ଲିର ସମସ୍ତ ସଦସ୍ୟ ଯେଉଁମାନେ କି ଆଜି ଏଠାରେ ଉପସ୍ଥିତ ଅଛନ୍ତି ସେମାନଙ୍କୁ ସମସ୍ତଙ୍କୁ ଧନ୍ୟବାଦ ଜ୍ଞାପନ କରୁଛି । ବିଶେଷ କରି ମାଡ଼ାନ ଅଧ୍ୟକ୍ଷ ଯିଏ କି ମୋତେ ଏଭଳି ନିମନ୍ତ୍ରଣ ପ୍ରଦାନ କରିଥିଲେ ତାଙ୍କୁ ଧନ୍ୟବାଦ ଦେଉଛି ଏବଂ ରାଷ୍ଟ୍ରପତି ନାଗୁୟେନ୍‌ ଫୁ ଟ୍ରୋଙ୍ଗ ଓ ତାଙ୍କ ସରକାର ଓ ଭିଏତନାମର ଜନସାଧାରଣଙ୍କୁ ସେମାନେ ମୋତେ ଗତ ଦୁଇଦିନ ଧରି ପ୍ରଦାନ କରିଥିବା ଉଷ୍ମ ଆତିଥ୍ୟ ସକାଶେ ବିଶେଷ ଧନ୍ୟବାଦ ଜଣାଉଛି ।


    2. ଭାରତ ପାଇଁ ସବୁ ପ୍ରକାର କୂଟନୈତିକ କଥାବାର୍ତ୍ତା ବେଶ୍‌ ଗୁରୁତ୍ୱପୂର୍ଣ୍ଣ କିନ୍ତୁ କେତେକ ସଂପର୍କ ବିଶେଷ ମହତ୍ତ୍ୱ ବହନ କରେ । ଭିଏତନାମ ସହ ଆମର ସଂପର୍କ ସେହିଭଳି ବିଶେଷ ମହତ୍ତ୍ୱପୂର୍ଣ୍ଣ । ଭିଏତନାମ ପ୍ରଥମ ଆସିଆନ୍‌ ଏବଂ ଦକ୍ଷିଣପୂର୍ବ କ୍ଷେତ୍ରୀୟ ରାଷ୍ଟ୍ର ଯାହାକୁ ମୁଁ ରାଷ୍ଟ୍ରପତି ଭାବେ ଦାୟିତ୍ୱ ଗ୍ରହଣ କରିବା ପରେ ଗସ୍ତରେ ଆସିଛି । ବସ୍ତୁତଃ , ପୂର୍ବ ଏସିଆର କୌଣସି ରାଷ୍ଟ୍ରକୁ ଏହା ମୋର ପ୍ରଥମ ଗସ୍ତ । ଭିଏତନାମ ସଦାବେଳେ ଭାରତବାସୀଙ୍କ ମନରେ ରହିଛି , କେବଳ ମନରେ ନୁହେଁ , ହୃଦୟରେ ବି ଅଛି । ଭାରତର ଆକ୍ଟ ଇଷ୍ଟ ନୀତି ପାଇଁ ଭିଏତନାମ ହେଉଛି ସବୁଠାରୁ ଗୁରୁତ୍ୱପୂର୍ଣ୍ଣ ।


    3. ଦୁଇଟି ଦେଶର ସଂପର୍କର ଶକ୍ତି ସେମାନଙ୍କ ଭିତରେ କେତେଥର ଆଲୋଚନା ହେଉଛି ଏବଂ ସେମାନେ କେତେ ସମୟ ବ୍ୟବଧାରେ ମିଳିତ ହେଉଛନ୍ତି ସେଥିରୁ ସୂଚୀତ ହୋଇଥାଏ । ଚାରିବର୍ଷ ତଳେ , ମୋର ପୂର୍ବସୂରୀ , ରାଷ୍ଟ୍ରପତି ପ୍ରଣବ ମୁଖାର୍ଜୀ ଭିଏତନାମ ଗସ୍ତରେ ଆସିଥିଲେ । ଦୁଇ ବର୍ଷ ତଳେ , 2016 ମସିହାରେ ଆମର ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦି ଏକ ଐତିହାସିକ ଗସ୍ତରେ ଆସି ଆମର ବ୍ୟାପକ ସୁରକ୍ଷା ସହଭାଗୀତାକୁ ଉନ୍ନୀତ କରିଥିଲେ । ଚଳିତ ବର୍ଷ 2018ରେ ଏହା ଅଧିକ ବ୍ୟାପକ ଓ ନିବିଡ଼ ହୋଇଛି । ଏହିବର୍ଷ ଜାନୁଆରୀ ମାସରେ ଆମର ଗଣତନ୍ତ୍ର ଦିବସ ପାଳନ ଅବସରରେ ରାଷ୍ଟ୍ରପତି ନାଗୁୟେନ୍‌ ଜୁଆନଙ୍କୁ ମୁଖ୍ୟ ଅତିଥି ଭାବେ ସ୍ୱାଗତ କରିବାର ସୁଯୋଗ ମୋତେ ମିଳିଥିଲା । ଅନ୍ୟ ଆସିଆନ୍‌ ରାଷ୍ଟ୍ରର ଶାସନମୁଖ୍ୟଙ୍କ ସହ ସେ ଏହି କାର୍ଯ୍ୟକ୍ରମରେ ମୁଖ୍ୟ ଅତିଥି ଭାବେ ସାମିଲ ହୋଇଥିଲେ । ମାର୍ଚ୍ଚ ମାସରେ ଆମେ ଭୂତପୂର୍ବ ରାଷ୍ଟ୍ରପତି ତ୍ରାନ୍‌ ଦାଇ କ୍ୱାଙ୍ଗଙ୍କୁ ସ୍ୱାଗତ କରିବାର ସୁଯୋଗ ପାଇଥିଲୁ । ତାଙ୍କର ଆକସ୍ମିକ ବିୟୋଗ ଆମ ସମସ୍ତଙ୍କ ପାଇଁ ଏକ ଗଭୀର ଧକ୍କା ସଦୃଶ । ସେ ଜଣେ ମହାନ ଦେଶପ୍ରେମୀ ଥିଲେ ଏବଂ ଭାରତ- ଭିଏତନାମ ସଂପର୍କର ଜଣେ ଦୃଢ଼ ସମର୍ଥକ ଭାବେ ଜଣାଶୁଣା । ଭାରତ ସରକାର ତଥା ଭାରତର ଜନସାଧାରଣଙ୍କ ତରଫରୁ ମୁଁ ତାଙ୍କ ବିୟୋଗରେ ଗଭୀର ଶୋକ ବ୍ୟକ୍ତ କରୁଛି । ବ୍ୟକ୍ତିଗତ ଭାବେ ମଧ୍ୟ ମୁଁ ମୋର ଶୋକ ବ୍ୟକ୍ତ କରୁଛି ।


    4. ଏହି ଅବସରରେ ମୁଁ ଜେନେରାଲ ସେକ୍ରେଟାରୀ ତଥା ରାଷ୍ଟ୍ରପତି ନାଗୁୟେନ୍‌ ଫୁ ତ୍ରୋଙ୍ଗଙ୍କୁ ଅଭିନନ୍ଦନ ଜଣାଉଛି । କାରଣ ତାଙ୍କ ଉପରେ ଦଳ ଓ ଜାତୀୟ ଆସେମ୍ବ୍ଲି ଗଭୀର ଆସ୍ଥା ଓ ବିଶ୍ୱାସ ପ୍ରକଟ କରିଛି ଓ ସେ ଭିଏତନାମର ରାଷ୍ଟ୍ରପତି ଦାୟିତ୍ୱ ଗ୍ରହଣ କରିଛନ୍ତି । ମୋର ବିଶ୍ୱାସ ଯେ ଭାରତ- ଭିଏତନାମ ସଂପର୍କ ତାଙ୍କ ସମର୍ଥନ , ମାର୍ଗଦର୍ଶନ ଏବଂ ନେତୃତ୍ୱରେ ଆଗକୁ ବଢ଼ିଚାଲିବ ।


    5. ଭିଏତନାମ ସହ ଭାରତର ସଂପର୍କ ବିବିଧ ସ୍ତରରେ ରହିଛି । ଆମ ଦୁଇ ଦେଶ ଭିତରେ ବିଶାଳ ବ୍ୟବସାୟିକ କାରବାର , ରାଜନୈତିକ ଘନିଷ୍ଠତା ଏବଂ ଜନ- ଜନ ମଧ୍ୟରେ ନିବିଡ଼ ସଂପର୍କ ରହିଛି । ଉଭୟ ଦେଶ ଭିତରେ ସଂସଦୀୟ ପ୍ରତିନିଧିମଣ୍ଡଳ , ଏହି ଆସେମମ୍ଲିର ସଦସ୍ୟମାନେ ପରସ୍ପର ରାଷ୍ଟ୍ର ଗସ୍ତ କରିଛନ୍ତି । ଆନେ ଉଭୟେ ଦୁଇଟି ସାମୁଦ୍ରିକ ବାଣିଜ୍ୟିକ ରାଷ୍ଟ ଏବଂ ବାଣିଜ୍ୟ , ନିରାପତ୍ତା ଏବଂ ଭାରତ-ପ୍ରଶାନ୍ତ ମହାସାଗରୀୟ କ୍ଷେତ୍ରରେ ସ୍ଥିରତା ରକ୍ଷା ଆମ ଉଭୟଙ୍କ ଉଦ୍ଦେଶ୍ୟ । ସର୍ବୋପରି , ଆମେ ସମାନ ମୂଲ୍ୟବୋଧରେ ବିଶ୍ୱାସୀ । ଆମ ରାଷ୍ଟ୍ରପିତାମାନେ ଆମକୁ ଶିକ୍ଷା ଦେଇଛନ୍ତି ଯେ ଏକା ପ୍ରକାର ସ୍ୱପ୍ନ ଦେଖ- ନିଜ ପାଇଁ ସ୍ୱପ୍ନ ଦେଖ ଏବଂ ପରସ୍ପର ପାଇଁ ସ୍ୱପ୍ନ ଦେଖ । ଉପନିବେଶ ଶାସନ ପରବର୍ତ୍ତୀ ସମୟର ସ୍ୱପ୍ନ ଦେଖ , ସେମାନେ ବିଶ୍ୱର ଯେଉଁଠି ଥାଆନ୍ତୁ ନା କାହିଁକି । ଭବିଷ୍ୟତ ପାଇଁ ଏବଂ ଆମର ଭବିଷ୍ୟତ ବଂଶଧରମାନଙ୍କ ସକାଶେ ସ୍ୱପ୍ନ ଦେଖ ।


    6. ମୁଁ ସୂଚାଇ ଦେବାକୁ ଚାହେଁ ଯେ 2019 ମସିହା ଆମମାନଙ୍କ ପାଇଁ ବିଶେଷ ମହତ୍ତ୍ୱ ବହନ କରେ । ଭାରତରେ ଏହା ହେଉଛି ମହାତ୍ମା ଗାନ୍ଧୀଙ୍କ 150ତମ ଜନ୍ମବାର୍ଷିକୀ ଏବଂ ଭିଏତନାମରେ ଏହାକୁ ମହାନ ହୋ ଚି ମିନଙ୍କ ପରଲୋକର 50ତମ ବାର୍ଷିକୀ ଭାବେ ପାଳନ କରାଯାଉଛି । ଏହି ଦୁଇ ମହାନ ବିପ୍ଳବୀ ନିଜ ନିଜ ରାଷ୍ଟ୍ରରେ କୋଟି କୋଟି ଜନତାଙ୍କୁ ସେମାନଙ୍କ ଆହ୍ୱାନରେ ଉଦବୁଦ୍ଧ କରିଥିଲେ ଏବଂ ଦେଶପାଇଁ ସ୍ୱାଧୀନତା ଆଣିଥିଲେ । ସେମାନେ କେବଳ ଭିଏତନାମ କିମ୍ବା ଭାରତ ପାଇଁ ପ୍ରେରଣାର ଉତ୍ସ ହୋଇ ରହିନାହାନ୍ତି ବରଂ ସମଗ୍ର ଏସିଆ ମହାଦେଶ ଏବଂ ବିଶ୍ୱ ସମୁଦାୟ ସକାଶେ ପ୍ରେରଣାର ଆଲୋକବର୍ତ୍ତିକା ସାଜି ରହିଛନ୍ତି । ତେଣୁ ଆଗାମୀ ବର୍ଷ ପୁଣି ଥରେ ଆମ ଦୁଇ ରାଷ୍ଟ୍ର ଏହି ମହାନ ବ୍ୟକ୍ତିତ୍ୱଙ୍କ ଜୟନ୍ତୀ ଓ ପୂଣ୍ୟତିଥି ପାଳନ ବେଳେ ପରସ୍ପରକୁ ନିକଟତର କରାଇବ ।


    7. ସ୍ୱାଧୀନତା , ସ୍ୱାତନ୍ତ୍ର୍ୟ ଏବଂ ଅଖଣ୍ଡତା ଯାହା ଗାନ୍ଧୀଜୀ ଏବଂ ରାଷ୍ଟ୍ରପତି ହୋ ଚି ମିନ୍‌ ଚାହୁଁଥିଲେ ଏବଂ ଏହା ସପକ୍ଷରେ ସଂଗ୍ରାମ କରୁଥିଲେ ତାହା ଆମର ଦୁଇ ଦେଶର ଇତିହାସରେ ହିଁ ରହିଛି ; ତାହା ହେଉଛି ପାଣ୍ଡିତ୍ୟ ଏବଂ ପାରସ୍ପରିକ ଅଧ୍ୟୟନ ଏବଂ ବୌଦ୍ଧ ଏବଂ ହିନ୍ଦୁ ଧର୍ମଶାସ୍ତ୍ର ମଧ୍ୟରେ ଥିବା ଅନ୍ତର୍ନିହିତ ସଂପର୍କ । ଭଗବାନ ବୁଦ୍ଧଙ୍କ ପ୍ରଦର୍ଶିତ ଆଲୋକର ମାର୍ଗ ଆମ ଦୁଇ ଦେଶକୁ ନିକଟତର କରାଇଛି । ବୌଦ୍ଧଧର୍ମର ଯାତ୍ରା ଯାହାକି ଏକ ବିଶ୍ୱ ଧର୍ମ ଭାବେ ଭାରତରୁ ଆସି ଭିଏତନାମ ସମେତ ଅନ୍ୟାନ୍ୟ ପୂର୍ବ ଏସୀୟ ରାଷ୍ଟ୍ରରେ ପହଞ୍ଚିଥିଲା ତାହା ଏଠାରେ ଏକ ବିଶେଷ ପରିଚୟ ଲାଭ କରିଛି ଏବଂ ସ୍ଥାନୀୟ ସଂସ୍କୃତିକୁ ପ୍ରଭାବିତ କରିଛି ଓ ତାହା ସହ ଏକୀଭୂତ ହୋଇଛି । ବୌଦ୍ଧ ସନ୍ନ୍ୟାସୀ ଏବଂ ସନ୍ନ୍ୟାସିନୀମାନେ ବ୍ୟାପକ କ୍ଷେତ୍ର ଭ୍ରମଣ କରିଛନ୍ତି , ସେମାନେ ନିଜ ସହ କରୁଣାର ବୋଝ ନେଇ ଯାଇଛନ୍ତି ଏବଂ ତାହାକୁ ସର୍ବତ୍ର ବାଣ୍ଟିଛନ୍ତି । ସେମାନେ ତାହା ବଣିକମାନଙ୍କୁ , ଜ୍ୟେଷ୍ଠୀମାନଙ୍କୁ ମଧ୍ୟ ବାଣ୍ଟିଛନ୍ତି । ବୌଦ୍ଧଧର୍ମ ହିଁ ପ୍ରାରମ୍ଭିକ କାଳରେ ଜଗତୀକରଣ ଏବଂ ପାରସ୍ପରିକ ସଂଯୋଗର ବାର୍ତ୍ତା ପହଞ୍ଚାଇଥିଲା , ତାହା ପୁଣି ସାତ ଦରିଆ ପାର କରି ।


    8. ଗତକାଲି , ଦା ନାଙ୍ଗଠାରେ , ମୁଁ ଭିଏତନାମର ମହାନ ସାଂସ୍କୃତିକ ଐତିହ୍ୟ ଦେଖିବାର ସୁଯୋଗ ପାଇଲି । ସେଠାରେ ମୁଁ ଯେତେବେଳେ ଚାମ୍‌ ସାଂସ୍କୃତିକ ସଂଗ୍ରହାଳୟ ଦେଖିଲି ଏବଂ ମାଇ ସୋନ୍‌ ମନ୍ଦିର ପରିସର ପରିଦର୍ଶନ କଲି । ସେଠାରେ ଯାହା ମୋତେ ବିଶେଷ ମୁଗ୍ଧ କଲା ତାହା ହେଲା , ଭାରତୀୟ ପୁରାତତ୍ତ୍ୱ ସର୍ବେକ୍ଷଣ ସଂସ୍ଥାର ଅବଦାନ । ଆପଣଙ୍କର ସାଂସ୍କୃତିକ ବୈଭବର ପୁନରୁଦ୍ଧାର ଓ ସଂରକ୍ଷଣ କାର୍ଯ୍ୟକ୍ରମ । ଆଜକୁ ପ୍ରାୟ 2000 ବର୍ଷ ପୂର୍ବେ , ଚାମ୍‌ ବଂଶର ଶାସନ କାଳ ଇତିହାସର ମହାନ ସଭ୍ୟତାକୁ ସୂଚୀତ କରେ । ଭିଏତନାନଠାରୁ ଏହା ସମୁଦ୍ର ପଥରେ ଯାଇ , ତରଣୀମାନଙ୍କରେ ପରିବହନ କରାଯାଉଥିବା ସାମଗ୍ରୀମାନଙ୍କ ମଧ୍ୟରେ ରହି ଏହା ଭାରତ ଏବଂ ପଶ୍ଚିମ ଏସିଆର ପଶ୍ଚିମ ତଟରେ ପହଞ୍ଚିଥିଲା । ବିଶ୍ୱାସ କରାଯାଏ ଯେ ପ୍ରାଚୀନ ଭିଏତନାମର ଦକ୍ଷିଣ ଭାରତର ପଲ୍ଲଭ ଏବଂ ଚୋଳ ସାମ୍ରାଜ୍ୟ ସହ ବେଶ୍‌ ନିବିଡ଼ ସାମୁଦ୍ରିକ ବାଣିଜ୍ୟିକ ସଂପର୍କ ଥିଲା ।


    9. ସେତେବେଳର ସେହି ପ୍ରାରମ୍ଭିକ ଓ ଦୁଃସାହସୀ ପର୍ଯ୍ୟଟକ ଓ ଧର୍ମଯାତ୍ରୀମାନେ ଉଭୟ ସଂସ୍କୃତି ଏବଂ ରାଷ୍ଟ୍ର ମଧ୍ୟରେ ଭାତୃଭାବ ଓ ସଂପର୍କର ବୀଜ ବପନ କରିଥିଲେ । କିନ୍ତୁ ସଂଯମ ଏବଂ ଆତ୍ମ ନିୟନ୍ତ୍ରଣର ଢ଼ାଂଚା ଭିତରେ ରହି ଦୀର୍ଘସ୍ଥାୟିତ୍ୱ ଏବଂ ପାରସ୍ପରିକ ସଂପର୍କକୁ ପ୍ରୋତ୍ସାହନ ପ୍ରଦାନ କରିଥିଲେ । ମହାତ୍ମା ବୁଦ୍ଧଙ୍କ ଏହି ମହାନ ବାଣୀର ଏବେସୁଦ୍ଧା ପ୍ରାସଙ୍ଗିକତା ରହିଛି ।


    ଜାତୀୟ ଆସେମ୍ବ୍ଲିକର ସଦସ୍ୟଗଣ ,


    10. ମୁଁ ଯେଉଁ ଐତିହାସିକ ମୂଲ୍ୟବୋଧ ଏବଂ ଜ୍ଞାନର ଉଦାହରଣମାନ ଦେଲି ତାହା ଭାରତର ସାମାଜିକ- ଆର୍ଥିକ ବିକାଶର ଅଭିଯାନକୁ ନିର୍ଦ୍ଧାରଣ କରିଛି । ଆମେ ସଦାବେଳେ ବିକାଶରେ ବିଶ୍ୱାସୀ ଯାହା ଜନକୈନ୍ଦ୍ରିକ ଏବଂ ଯାହା ସଦାବେଳେ ମୂଲ୍ୟବୋଧ ସୃଷ୍ଟି କରିଥାଏ , କୌଣସି ସମାଜକୁ ଏହା ଚାପଗ୍ରସ୍ତ କରିନଥାଏ ; ଯାହା ପ୍ରକୃତି ପ୍ରତି ସମ୍ମାନ ପ୍ରଦର୍ଶନ କରି ତାହାକୁ ସୁରକ୍ଷିତ ରଖିବାରେ ସହାୟକ ହୋଇଥାଏ , ପର୍ଯ୍ୟାବରଣକୁ ସୁରକ୍ଷିତ ରଖିଥାଏ । ଏହା କୌଣସି ପରିସ୍ଥିତିରେ ଲୁଣ୍ଠନଧର୍ମୀ ହୋଇନଥାଏ । ପୁଣି ଏହା ଯେକୌଣସି ପ୍ରକାର ଦୁର୍ନୀତିକୁ ମୁକାବିଲା କରିଥାଏ ଏବଂ ଏହାର ଅପଶକ୍ତିକୁ ପ୍ରତିହତ କରିଥାଏ । ନିକଟ ଅତୀତରେ ଭିଏତନାମର ଦ୍ରୁତ ପ୍ରଗତିରେ ଆମେ ଭାରତମାସୀ ଅତ୍ୟନ୍ତ ଖୁସି । 1990 ଦଶକରେ ଏଠାରେ ଦାରିଦ୍ର୍ୟ ପାଖାପାଖି 70% ରହିଥିଲା କିନ୍ତୁ ଏବେ ତାହା 10 ପ୍ରତିଶତ ତଳେ ରହିଛି । ଭାରତ ମଧ୍ୟ 2030 ସୁଦ୍ଧା ଚରମ ଦାରିଦ୍ର୍ୟର ମୂଳୋତ୍ପାଟନ ସକାଶେ ଏକ ମହାତ୍ୱାକାଂକ୍ଷି ଲକ୍ଷ୍ୟ ସ୍ଥିର କରିଛି ।


    11. ଆମର ଅର୍ଥବ୍ୟବସ୍ଥା ଏବଂ ସାମାଜିକ ବ୍ୟବସ୍ଥାରେ ଏବେ ବ୍ୟାପକ ପରିବର୍ତ୍ତନ ଘଟିଚାଲିଛି । ପ୍ରଯୁକ୍ତି ଆମର ଜୀବନ ଓ କାର୍ଯ୍ୟ ପ୍ରଣାଳୀରେ ଏଭଳି ପରିବର୍ତ୍ତନ ଆଣିଛି ଏବଂ ସ୍ଥାନୀୟ ଗୋଷ୍ଠୀକୁ ସଶକ୍ତ କରୁଛି । ଡ଼ିଜିଟାଲ ଇଣ୍ଡିଆ ଏବଂ ସରଳ ମୋବାଇଲ ଫୋନ୍‌ ଜନ ଜନ ମଧ୍ୟରେ ଥିବା ଦୂରତ୍ୱକୁ ଦୂର କରୁଛି । ତାହା ଯୋଗାଯୋଗକୁ ବ୍ୟାପକ କରିଥିବା ବେଳେ ଭର୍ଚୁଆଲ୍‌ ବ୍ୟାଙ୍କ ଜମାଖାତାକୁ ଦୁର୍ଗମ କ୍ଷେତ୍ରରେ ଥିବା ଲୋକମାନଙ୍କ ନିକଟରେ ପହଞ୍ଚାଇପାରିଛି । ଷ୍ଟାର୍ଟ ଅପ୍‌ ର ଏକ ବାତାବରଣ ସୃଷ୍ଟି ହୋଇଛି ଯାହାକି ବିଶ୍ୱର ସର୍ବବୃହତ୍‌ । ସେଥିରେ ପ୍ରଯୁକ୍ତି ସହଯୋଗ କରିଛି । ଲୋକମାନଙ୍କ ନିକଟରେ ଥିବା ଯତସାମାନ୍ୟ ଅର୍ଥକୁ ସେମାନେ ଉଦ୍ୟୋଗ ଆରମ୍ଭ କରିବାରେ ବିନିଯୋଗ କରିପାରୁଛନ୍ତି । ବିଶେଷ କରି ଯୁବଗୋଷ୍ଠୀ ଏହା ଦ୍ୱାରା ଉପକୃତ ହୋଇପାରୁଛନ୍ତି । ଉଭୟ ପୁରୁଷ ଏବଂ ମହିଳାମାନେ ଆତ୍ମନିର୍ଭରଶୀଳ ହୋଇପାରୁଛନ୍ତି । ଏପରିକି ପ୍ରଯୁକ୍ତି ଓ ଯୋଗାଯୋଗ କୃଷକମାନଙ୍କୁ ବ୍ୟାପକ ବଜାରର ସୁଯୋଗ ପ୍ରଦାନ କରିଛି । ସେମାନେ ସେମାନଙ୍କର ଉତ୍ପାଦର ଉପଯୁକ୍ତ ମୂଲ୍ୟ ପାଇପାରୁଛନ୍ତି । ଆମର ମହାକାଶ କାର୍ଯ୍ୟକ୍ରମ ଏବେ ବ୍ୟାପକ ହୋଇଛି ଏବଂ ଆମେ ପ୍ରତିବେଶୀ ବନ୍ଧୁରାଷ୍ଟ୍ରମାନଙ୍କ ଉପଗ୍ରହଗୁଡ଼ିକୁ ମହାକାଶକୁ ପ୍ରେରଣ କରିଚାଲିଛୁ ଯାହାକି ପାଣିପାଗଠାରୁ ଆରମ୍ଭ କରି ମୃତ୍ତିକାର ସ୍ୱରୂପ ପର୍ଯ୍ୟନ୍ତ ନାଗରିକମାନଙ୍କୁ ସକଳ ପ୍ରକାର ଗୁରୁତ୍ୱୂପୂର୍ଣ୍ଣ ଡ଼ାଟା ଯୋଗାଇଚାଲିଛି । କୃଷି ଉତ୍ପାଦନ ବୃଦ୍ଧି ପାଉଛି । ଏବେ ଆମେ ମହାଶୂନ୍ୟକୁ ଜଣେ ମହାକାଶଚାରୀଙ୍କୁ ପଠାଇବା ପାଇଁ ଯୋଜନା କରୁଛୁ । ଆପଣଙ୍କ ଦେଶର ଆବଶ୍ୟକତା ଦୃଷ୍ଟିରୁ ଭାରତ ତାର ସକଳ ପ୍ରକାର ବିକାଶମୂଳକ ଅନୁଭୂତି ଭିଏତନାମ ସହ ବାଣ୍ଟିବାକୁ ଆଗ୍ରହୀ ।


    12. ଭାରତର ଆନ୍ତର୍ଜାତିକ ସହଯୋଗ ଏହି ଚିନ୍ତାଧାରା ଉପରେ ଆଧାରିତ । ଜଳବାୟୁ ପରିବର୍ତ୍ତନର ଚାଲେଞ୍ଜ ପ୍ରସଙ୍ଗକୁ ଉଦାହରଣ ଭାବେ ନିଆଯାଇପାରେ । ଏହା ସମଗ୍ର ମାନବ ସମାଜ ପାଇଁ ଏବେ ବିପଦ ସୃଷ୍ଟି କରିଛି । କିନ୍ତୁ ଉପକୂଳବର୍ତ୍ତୀ ରାଷ୍ଟ୍ରମାନଙ୍କ ସକାଶେ , ଯଥା ଭାରତ ଏବଂ ଭିଏତନାମ ପରି ରାଷ୍ଟ୍ରମାନେ ଏହାର ବିପଦକୁ ବିଶେଷ ଭାବେ ଅନୁଭବ କରନ୍ତି । ଏହାର ପ୍ରତିକାର ପାଇଁ ଅନେକ ପଦକ୍ଷେପ ଗ୍ରହଣର ଆବଶ୍ୟକତା ରହିଛି , ତେବେ ଅକ୍ଷୟ ଶକ୍ତି ଦିଗରେ ବିଶେଷ ପ୍ରୟାସ ସେଥିମଧ୍ୟରେ ଅଗ୍ରଗଣ୍ୟ । ଏଭଳି ଚିନ୍ତାକରି ଭାରତ ସ୍ଥାପୟିତା ରାଷ୍ଟ୍ର ଭାବେ ଆନ୍ତର୍ଜାତିକ ସୌର ସଂଗଠନ ଭଳି ଏକ ସମ୍ମିଳନୀ ଚଳିତ ବର୍ଷ ପ୍ରାରମ୍ଭରେ ଆୟୋଜନ କରିଥିଲା । ଆଇଏସଏ ଏକ ଅନ୍ତରାଷ୍ଟ୍ରୀୟ ସଂସ୍ଥା ଯାହାର ମୁଖ୍ୟାଳୟ ଭାରତରେ ରହିଛି । କିନ୍ତୁ ଏହାର ପ୍ରଭାବ ସମଗ୍ର ବିଶ୍ୱ ଉପରେ ସକାରାତ୍ମକ ଭାବେ ପଡ଼ିବ । ଏହି ଅବସରରେ ମୁଁ ଭିଏତନାମ ସରକାରଙ୍କୁ ଆହ୍ୱାନ ଜଣାଉଛି ଯେ ଆପଣଙ୍କ ରାଷ୍ଟ୍ର ଆଇଏସଏ ପରିବାରରେ ଜଣେ ସକ୍ରିୟ ସଦସ୍ୟ ଭାବେ ସାମିଲ ହେଉ ।


    13. ଜଳବାୟୁ ପରିବର୍ତ୍ତନ କେବଳ ଗୋଟିଏ ପ୍ରଶ୍ନ ଚିହ୍ନ ନୁହେଁ ଯାହା ଭାରତ-ପ୍ରଶାନ୍ତ ମହାସାଗରୀୟ କ୍ଷେତ୍ର ଉପରେ ଏହାର ପ୍ରଭାବ ପକାଉଛି । ଉଭୟ ଭିଏତନାମ ଏବଂ ଭାରତ ପାଇଁ ସାମୁଦ୍ରିକ ବ୍ୟବସ୍ଥା ହେଉଛି ସଂପଦ ଏବଂ ଏହା ବିଶ୍ୱର ଆହୁରି ଅନେକ ରାଷ୍ଟ୍ର ଏବଂ ଗୋଷ୍ଠୀ ସକାଶେ ଅନୁରୂପ ମହତ୍ତ୍ୱ ବହନ କରେ । ଭିଏତନାମ ଓ ଭାରତ ଭାରତ-ପ୍ରଶାନ୍ତ ମହାସାଗରୀୟ କ୍ଷେତ୍ର ସକାଶେ ସମାନ ଦୂରଦୃଷ୍ଟି ଓ ଆଭିମୁଖ୍ୟ ପୋଷଣ କରନ୍ତି । ସେଥିରୁ ଦକ୍ଷିଣ ଚୀନ ସାଗର ହେଉଛି ଗୋଟିଏ ଜଟିଳ ବିନ୍ଦୁ । ଆମେ ସଦାସର୍ବଦା ଏଥିପାଇଁ ଏକ ନୀତିଭିତ୍ତିକ ଦୂରଦୃଷ୍ଟିରେ ବିଶ୍ୱାସୀ ଯାହା ନୌଚଳାଚଳ ଏବଂ ଏହା ଉପର ଦେଇ ଅବାଧ ବିମାନ ଚଳାଚଳକୁ ସୁନିଶ୍ଚିତ ଓ ସୁରକ୍ଷିତ କରିବ , ଏହି କ୍ଷେତ୍ର ଦେଇ ଅପ୍ରତିହତ ବାଣିଜ୍ୟ କାରବାର କରାଯାଇପାରିବ । ଆମର ସହଭାଗୀ ଚିନ୍ତାଧାରା ଯାହାକି ସକଳ ପ୍ରକାର ବିବାଦର ଶାନ୍ତିପୂର୍ଣ୍ଣ ସମାଧାନ , ଆଇନଗତ ତଥା କୂଟନୈତିକ ପ୍ରକ୍ରିୟାକୁ ସଂପୂର୍ଣ୍ଣ ସମ୍ମାନ ପ୍ରଦର୍ଶନ ଯାହାକି ବିଭିନ୍ନ ପ୍ରକାର ଆନ୍ତର୍ଜାତିକ ଆଇନ ଉପରେ ଆଧାରିତ ଓ ଏଥିରେ ମିଳିତ ଜାତିସଂଘ ଦ୍ୱାରା ସହାସାଗରୀୟ ଆଇନ ସଂକ୍ରାନ୍ତ ଘୋଷଣାନାମା ମଧ୍ୟ ସାମିଲ ରହିଛି ।


    14. ଏହି ପରିପ୍ରେକ୍ଷୀରେ ଭାରତ ଏଭଳି ସାମୁଦ୍ରିକ କ୍ଷେତ୍ରରେ- ଯଥା , ଆମର ପ୍ରଥମ ଦ୍ୱିପାକ୍ଷିକ ସାମୁଦ୍ରିକ ନିରାପତ୍ତା କଥାବାର୍ତ୍ତା ଯାହାକି 2019ର ପ୍ରାରମ୍ଭରେ ଭିଏତନାମଠାରେ ଆୟୋଜିତ ହେବ ତାହାରି ମାଧ୍ୟମରେ ଦ୍ୱିପାକ୍ଷିକ ସହଯୋଗର ପରିସରକୁ ଅଧିକ ବ୍ୟାପକ କରିବାରେ ବିଶ୍ୱାସୀ । ସାମୁଦ୍ରିକ ନିରାପତ୍ତା , ଚୋରା କାରବାର ଏବଂ ଚୋରା ମାଦକ ଦ୍ରବ୍ୟ କାରବାରକୁ ରୋକିବା ଆମ ଦୁଇ ଦେଶ ପାଇଁ ସମାନ ଭାବେ ଚିନ୍ତାର ବିଷୟ । ମୋର ଦୃଢ଼ ବିଶ୍ୱାସ ଯେ ପରସ୍ପର ରାଷ୍ଟର ବନ୍ଦରମାନଙ୍କୁ ନୌସେନା ଏବଂ ତଟରକ୍ଷୀ ବାହିନୀ ତଥା ଜାହାଜମାନଙ୍କ ନିୟମିତ ଭାବେ ଓ ବନ୍ଧୁତ୍ୱପୂର୍ଣ୍ଣ ଗସ୍ତ ମାଧ୍ୟମରେ ସେମାନେ ପାରସ୍ପରିକ ସହଯୋଗର କ୍ଷେତ୍ରକୁ ଅଧିକ ନିବିଡ଼ କରିପାରିବେ ।


    15. ଭିଏତନାମ 2020 ମସିହାରେ ଆସିଆନର ଅଧ୍ୟକ୍ଷ ପଦଭାର ଗ୍ରହଣ କରିବ ଏବଂ ଏହାର ଅନୁଭୂତି ଭିଏତନାମର ଆତ୍ମବଳକୁ ଢ଼େର୍ ମାତ୍ରାରେ ବୃଦ୍ଧି କରିବାରେ ସହାୟକ ହେବ । ଆସିଆନର ଐକ୍ୟବଦ୍ଧତା ଏବଂ କେନ୍ଦ୍ରୀୟତା ତଥା ଆସିଆନ୍ ନେତୃତ୍ୱାଧୀନ କ୍ଷେତ୍ରୀୟ ନିରାପତ୍ତା ଏବଂ ଆର୍ଥିକ ଢ଼ାଞ୍ଚା ବ୍ୟବସ୍ଥାକୁ ଭାରତ ସଦାସର୍ବଦା ସମର୍ଥନ ଜଣାଇଆସିଛି । ଏହା ଦ୍ୱାରା ଭାରତ- ପ୍ରଶାନ୍ତ ମହାସାଗରୀୟ କ୍ଷେତ୍ରରେ ଶାନ୍ତି ଓ ସମୃଦ୍ଧିର ବାତାବରଣ ବୃଦ୍ଧି ପାଇବ । ଭାରତ ଏ ଦିଗରେ ଏକ ସହଯୋଗର ମଡ଼େଲ ପ୍ରଦାନ କରିଛି ଯାହାକି ଭାରତର ବନ୍ଧୁମାନଙ୍କୁ କେବଳ ନିଜସ୍ୱ ଚୟନର ସୁଯୋଗ ପ୍ରଦାନ କରେ ନାହିଁ ଅପରନ୍ତୁ ସେମାନଙ୍କର ଚୟନର ପରିସରକୁ ବ୍ୟାପକ କରିବାରେ ମଧ୍ୟ ସୁଯୋଗ ପ୍ରଦାନ କରେ । ଏହା ସମସ୍ତଙ୍କ ପାଇଁ ଏକ ସୁଯୋଗ । ପୁଣି ତାହା ଗୋଟିଏ ମାର୍ଗ ନୁହେଁ ଅନେକ ମାର୍ଗ ଉନ୍ମୋଚନ କରେ ।


    16. ଆମ କ୍ଷେତ୍ର ବାହାରେ , ବିଭିନ୍ନ ସମୟରେ ମୁଣ୍ଡ ଟେକୁଥିବା ନାନା ପ୍ରକାର ବିପଦ ଯଥା ସାଇବର ନିରାପତ୍ତା ଏବଂ ବିବିଧ ସଂଗଠନ ଆଦି କ୍ଷେତ୍ରରେ ଭାରତ ଓ ଭିଏତନାମ ସହଯୋଗର ହାତ ବଢ଼ାଇବାଲାଗି ସଦାସର୍ବଦା ପ୍ରସ୍ତୁତ । କଷ୍ଟାର୍ଜିତ ଅନ୍ତରାଷ୍ଟ୍ରୀୟ ସୁଶାସନ ଏବଂ ଜଗଜୀକରଣକୁ ଆମକୁ ସୁରକ୍ଷିତ ରଖିବାକୁ ପଡ଼ିବ । ବିଶ୍ୱ ସମୁଦାୟ ଏଥିପ୍ରତି ମିଳିତ ଭାବେ ସେମାନଙ୍କର ସହଯୋଗର ହାତ ବଢ଼ାଇବାକୁ ପଡ଼ିବ । କାରଣ ଏହା ବିଶ୍ୱବ୍ୟାପୀ ଚାଲେଞ୍ଜ ସୃଷ୍ଟି କରିଛି । ମିଳିତ ଜାତିସଂଘ ଦ୍ୱାରା ଅନ୍ତରାଷ୍ଟ୍ରୀୟ ଆତଙ୍କବାଦ ବିରୋଧରେ ବ୍ୟାପକ ଘୋଷଣାନାମା ଯଥାଶୀଘ୍ର ଗୃହୀତ ହେବା ସକାଶେ ସହମତ ପ୍ରକାଶ ପାଇଁ ଭାରତର ପ୍ରସ୍ତାବକୁ ଭିଏତନାମର ସହଯୋଗ ପାଇଁ ଭାରତ ଭିଏତନାମ ନିକଟରେ ଋଣୀ ।


    ସଜ୍ଜନମଣ୍ଡଳୀ ,


    17. ଭାରତ ଏବଂ ଭିଏତନାମର ଜାତୀୟ ପ୍ରୟାସର ମୂଳରେ ରହିଛି ଉଭୟ ଦେଶର ଜନସାଧାରଣଙ୍କ ଆଶା ଓ ଆକାଂକ୍ଷାର ସମୃଦ୍ଧି । ଦୁଇ ଦେଶ ଭିତରେ ବ୍ୟାବସାୟିକ ସଂପର୍କ ବୃଦ୍ଧି ଏବଂ ଫିଜିକାଲ ସଂଯୋଗ ସ୍ଥାପନ ଏଥିପାଇଁ ଏକାନ୍ତ କାମ୍ୟ । ଆମ ଉଭୟ ରାଷ୍ଟ୍ରର ଅର୍ଥବ୍ୟବସ୍ଥା ବେଶ୍ ସକ୍ରିୟ । ଭିଏତନାମର ବିକାଶ ଯେତିକି ପ୍ରଶଂସନୀୟ ସେତିକି ରପ୍ତାନୀଭିତ୍ତିକ ଏବଂ ଭାରତ ଏପେ ବିଶ୍ୱର ଦ୍ରୁତତମ ଧାବମାନ ଅର୍ଥନୀତିରେ ପରିଣତ ହୋଇଛି । ଉଭୟ ଦେଶ ମଧ୍ୟରେ ଦ୍ୱିପାକ୍ଷିକ ବାଣିଜ୍ୟ କାରବାର ଏବେ 12.8 ବିଲିୟନ ଡ଼ଲାର ଛୁଇଁଛି ଏବପଂ ଭାରତ ହେଉଛି ଭିଏତନାମର ପ୍ରଥମ ଦଶଟି ଶ୍ରେଷ୍ଠ ସହଯୋଗୀ ରାଷ୍ଟ୍ର ମଧ୍ୟରୁ ଅନ୍ୟତମ । ଭାରତ ପାଇଁ ଉଭୟ ଭିଏତନାନ ଏବଂ ଆସିଆନ୍ ବେଶ୍ ଗୁରୁତ୍ୱ ବହନ କରେ । ଏହା ଭାରତର ବାଣିଜ୍ୟ ବାସ୍କେଟ ପାଇଁ ଜରୁରି । ମୋ ସହିତ ସେଇଥିପାଇଁ ଏକ ଉଚ୍ଚସ୍ତରୀୟ ବ୍ୟାବସାୟିକ ପ୍ରତିନିଧିମଣ୍ଡଳ ଭିଏତନାମ ଗସ୍ତରେ ଆସିଛନ୍ତି । ଗତକାଲି ମୁଁ ଆମ ଦୁଇ ଦେଶର ବ୍ୟବସାୟିକ ଗୋଷ୍ଠୀର ପ୍ରତିନିଧିମାନଙ୍କୁ ସମ୍ବୋଧିତ କରିଥିଲି । ସେମାନେ ଭବିଷ୍ୟତରେ ଏକ ନୂତନ କୀର୍ତ୍ତିମାନ ସ୍ଥାପନ କରିବା ସକାଶେ ମୁଁ ସେମାନଙ୍କୁ ଆହ୍ୱାନ ଜଣାଇଥିଲି ।


    18. ଭାରତ ଏବଂ ଭିଏତନାମ ମଧ୍ୟରେ ବୟନ ଓ କୃଷି , କୃଷି ପ୍ରଯୁକ୍ତି , ବାୟେଟେକ୍ ଏବଂ ଆଇଟି , ଶକ୍ତି ଓ ଫାର୍ମାସିଉଟିକାଲ୍ସ , ଭିତ୍ତିଭୂମି ଓ ଖଣିଜଦ୍ରବ୍ୟ ଖନନ ଆଦି କ୍ଷେତ୍ରରେ ସହଯୋଗ ଏବଂ ପାରସ୍ପରିକ ସହାୟତାର ବ୍ୟାପକ ସୁଯୋଗ ରହିଛି । ଭାରତୀୟ ନିବେଶକାରୀମାନେ , ଭାରତୀୟ ଉତ୍ପାଦନକାରୀମାନେ ଏବଂ ଭାରତୀୟ ସେବା ଯୋଗାଣକାରୀ ସଂସ୍ଥାମାନେ ଭିଏତନାମରେ ସେମାନଙ୍କର ନିବେଶ ଓ କାର୍ଯ୍ୟକ୍ଷେତ୍ର ବୃଦ୍ଧି ପାଇଁ ଅପେକ୍ଷାରତ ।


    19. ଏବଂ ଏଥି ସହିତ ମୁଁ କହିବି ଯେ ଭାରତର ସମସ୍ତ ଜନସାଧାରଣ ଭିଏତନାମ ସହ ସଂପର୍କକୁ ନିବିଡ଼ କରିବା ପାଇଁ ପ୍ରତୀକ୍ଷାରତ । ଭାରତରେ ଭିଏତନାମ ପ୍ରସ୍ତୁତ ଖାଦ୍ୟ ଲୋକପି୍ରୟ ହେବାରେ ଲାଗିଛି । ଏକ ଚା ' ପ୍ରିୟ ରାଷ୍ଟ୍ର ଭାରତବାସୀ ଏବେ ଭିଏତନାମର କଫି ପିଇ ଆତ୍ମତୃପ୍ତି ଲାଭ କରୁଛନ୍ତି । ମୁଁ ଆଗ୍ରହୀ ଯେ ଭାରତ ଓ ଭିଏତନାମ ମଧ୍ୟରେ ପର୍ଯ୍ୟଟନର କ୍ଷେତ୍ର ପ୍ରଶସ୍ତ ହେବା ଆବଶ୍ୟକ । ଆଗାମୀ ଦିନରେ ଦୁଇ ଦେଶ ଭିତରେ ସିଧାସଳଖ ବିମାନ ଚଳାଚଳ କରିବ । ଅଧିକରୁ ଅଧିକ ନାଗରିକ ଉଭୟ ଦେଶରୁ ପ୍ରତିପକ୍ଷ ରାଷ୍ଟ୍ରକୁ ଯାଇପାରିବେ । ଶେଷତଃ ଜନ-ଜନ ଭିତରେ ସଂପର୍କର ସୂତ୍ର ନିବିଡ଼ ହୋଇପାରିବ ।ଏସିଆ ଏବଂ ଭାରତ-ପ୍ରଶାନ୍ତ ମହାସାଗରୀୟ କ୍ଷେତ୍ରର ଏହି ଦୁଇ ପ୍ରାଚୀନ ରାଷ୍ଟ୍ରଙ୍କ ମଧ୍ୟରେ ସଂପର୍କ ଘନିଷ୍ଠ ସମସ୍ତଙ୍କ ପାଇଁ ଉପକାରସିଦ୍ଧ ହେବ । ଏହା ଆମର ସଂପର୍କର ମୂଳଦୁଆକୁ ସୁଦୃଢ଼ କରିବ ।


    20. ଏତିକି କହି ଏବଂ ଅଧ୍ୟକ୍ଷ ମହୋଦୟାଙ୍କୁ ତଥା ଜାତୀୟ ଆସେମ୍ବ୍ଲିର ସଦସ୍ୟମାନଙ୍କୁ ସେମାନଙ୍କର ଆତିଥ୍ୟ ପାଇଁ ପୁଣିଥରେ ଧନ୍ୟବାଦ ଜଣାଇ ମୁଁ ମୋର ବକ୍ତବ୍ୟ ଶେଷ କରୁଛି । ଭଗବାନ ବୁଦ୍ଧଙ୍କ ଜ୍ଞାନ ଓ ତାଙ୍କର ବାଣୀ ଯାହା କରୁଣା ଓ ସହଯୋଗ ଉପରେ ଆଧାରିତ , ତାହା ଆମର ଲୋକମାନଙ୍କ , ରାଷ୍ଟ୍ରକୁ ତଥା ଓସେନିକ୍ କ୍ଷେତ୍ରକୁ ଉଦବୁଦ୍ଧ କରୁ ବୋଲି ମୁଁ କାମନା କରୁଛି ।


    ଆପଣମାନଙ୍କୁ ସମସ୍ତଙ୍କୁ ଧନ୍ୟବାଦ!


    **********


    

    
    (Release ID: 1553616) Visitor Counter : 1