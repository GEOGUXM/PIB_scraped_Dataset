      ରାଷ୍ଟ୍ରପତିଙ୍କ ସଚିବାଳୟ

      ଭାରତୀୟ ସମୁଦାୟଙ୍କ ଦ୍ୱାରା ଆୟୋଜିତ କାର୍ଯ୍ୟକ୍ରମରେ ରାଷ୍ଟ୍ରପତି ଶ୍ରୀ ରାମନାଥ କୋବିନ୍ଦଙ୍କ ଉଦ୍‌ବୋଧନ
      Posted On: 21 NOV 2018 8:59PM by PIB Bhubaneshwar


    1. ଏହା ମୋର ପ୍ରଥମ ଅଷ୍ଟ୍ରେଲିଆ ଗସ୍ତ । ଏଠାରେ ମୁଁ ଆପଣମାନଙ୍କୁ ସାକ୍ଷାତ କରି ବାସ୍ତବିକ ବେଶ୍‌ ଆନନ୍ଦିତ । ଏଭଳି ଉଷ୍ମତା ଏବଂ ଶ୍ରଦ୍ଧାର ସହ ମୋତେ ଏଠାରେ ସ୍ୱାଗତ କରିଥିବାରୁ ମୁଁ ଆପଣମାନଙ୍କୁ ଧନ୍ୟବାଦ ଜଣାଉଛି । ନର୍ତ୍ତନ ଡ଼ାନ୍ସ ସ୍କୁଲ ଦ୍ୱାରା ଏତେ ସୁନ୍ଦର ଭାରତନାଟ୍ୟମ୍‌ ନୃତ୍ୟ ପ୍ରଦର୍ଶନ ଏବଂ ସେଥିସହ ସଙ୍ଗୀତ କାର୍ଯ୍ୟକ୍ରମ ଗୋଟିଏ ମୁହୂର୍ତ୍ତ ପାଇଁ ମୋତେ ଯେପରି ସୂଚାଇ ଦେଇଥିଲା ଯେ ମୁଁ ଭାରତର କୌଣସି ଏକ କୋଣରେ ଅଛି , ଭାରତଠାରୁ ଏତେ ଦୂର ସ୍ଥାନରେ ନୁହେଁ ।


    2. ବିଦେଶ ଗସ୍ତରେ ଥିବାବେଳେ ମୁଁ ସଦାବେଳେ ଗୁରୁତ୍ୱ ପ୍ରଦାନ ପୂର୍ବକ , ଭାରତୀୟ ସମୁଦାୟଙ୍କୁ ହିଁ ଭେଟିଥାଏ । ବସ୍ତୁତଃ , ଭାରତୀୟ ଡ଼ାୟାସ୍ପୋରାଙ୍କ ସହ ଭାବ ଆଦାନପ୍ରଦାନ ମୋର କାର୍ଯ୍ୟକ୍ରମର ପ୍ରଥମ ସୂଚୀରେ ହିଁ ରହିଥାଏ । ଏବଂ ମୁଁ କହିବି ଯେ ଆପଣମାନଙ୍କୁ ଭେଟିବା ଏବଂ ଭାବ ବିନିମୟ କରିବା ମୋ ମନରେ ଏକ ବିଶେଷ ଅନୁଭବ ସୃଷ୍ଟି କରିଛି । ଆମର ବିଦେଶରେ ଥିବା ବନ୍ଧୁମାନେ , ପରିଜନମାନେ ସେମାନଙ୍କର ଅନୁଭବ ଓ ଚିନ୍ତନ ସେମାନଙ୍କର ପରିବାର ସହ ବାଣ୍ଟିବା ବାସ୍ତବିକ୍‌ ଖୁସିର କଥା ।


    3. ଆଜି ମୁଁ ମୋର ଅଷ୍ଟ୍ରେଲିଆ ଗସ୍ତ ଆନଜାକ୍‌ ଯୁଦ୍ଧ ସ୍ମାରକୀଠାରେ ଶ୍ରଦ୍ଧାସୁମନ ପ୍ରଦାନ ପୂର୍ବକ ଆରମ୍ଭ କରିଛି । ଏହା ଏପରି ଏକ ସ୍ମାରକୀ ଯାହା ନିର୍ମାଣ କରାଯାଇଥିଲା ସେଇଭଳି ବୀର ଯୋଦ୍ଧାମାନଙ୍କୁ ସମ୍ମାନ ଜଣାଇବା ସକାଶେ ଯେଉଁମାନେ ଅନ୍ୟମାନଙ୍କ ସ୍ୱାଧୀନତା ରକ୍ଷା ଲାଗି ନିଜର ପ୍ରାଣବଳି ଦେଇଥିଲେ । ଏହି ମହାଯୁଦ୍ଧ ସମୟରେ ଗାଲିପୋଲି ଏବଂ ଅନ୍ୟାନ୍ୟ ଅନେକ ସ୍ଥାନରେ ଅଷ୍ଟ୍ରେଲୀୟ ସୈନିକମାନଙ୍କ ସହ କାନ୍ଧକୁ କାନ୍ଧ ମିଶାଇ ଭାରତୀୟ ସୈନିକମାନେ ମଧ୍ୟ ସାହସିକତାର ସହ ଯୁଦ୍ଧକ୍ଷେତ୍ରରେ ଅବତୀର୍ଣ୍ଣ ହୋଇଥିଲେ ଏବଂ ପ୍ରାଣବଳି ଦେଇଥିଲେ ।


    4. ଆସନ୍ତାକାଲି , ମୁଁ ମାନବସମାଜର ସ୍ୱାଧୀନତା ରକ୍ଷା ଏବଂ ପ୍ରାଣବଳି ଦେବାର ଅନ୍ୟ ଏକ କାର୍ଯ୍ୟକ୍ରମରେ ଯୋଗ ଦେବାର ଅଛି । ପ୍ରଧାନମନ୍ତ୍ରୀ ସ୍କଟ ମୋରିସନଙ୍କ ସହ ମିଶି ମୁଁ ପାରାମାଟ୍ଟା ଠାରେ ମହାତ୍ମା ଗାନ୍ଧୀଙ୍କର ଏକ ପ୍ରତିମୂର୍ତ୍ତିକୁ ମିଳିତ ଭାବେ ଅନାବରଣ କରିବି । ଚଳିତ ବର୍ଷ ଆମେ ବିଶ୍ୱବ୍ୟାପୀ ମହାତ୍ମା ଗାନ୍ଧୀଙ୍କ ଜନ୍ମର 150ତମ ବାର୍ଷିକୀ ପାଳନ କରୁଛୁ ଏବଂ ଏହି ପ୍ରତିମୂର୍ତ୍ତି ଉନ୍ମୋଚନ ଅହିଂସାର ପୂଜାରୀ ମହାତ୍ମା ଗାନ୍ଧୀଙ୍କ ଜୀବନ ଓ ଆଦର୍ଶ ପ୍ରତି ଏକ ଯଥାର୍ଥ ଶ୍ରଦ୍ଧାଞ୍ଜଳି ହେବ । ମୁଁ ଆଶା କରୁଛି ଆପଣମାନେ ସମସ୍ତେ ଏହି କାର୍ଯ୍ୟକ୍ରମରେ ଆମମାନଙ୍କ ସହ ଯୋଗଦେବେ । ମୁଁ ଅଷ୍ଟ୍ରେଲିଆର ଗଭର୍ଣ୍ଣର ଜେନେରାଲ ଏବଂ ପ୍ରଧାନମନ୍ତ୍ରୀଙ୍କ ସହ ଦ୍ୱିପାକ୍ଷିକ ସଂପର୍କ ବୃଦ୍ଧି ଘେନି ସରକାରୀ ସ୍ତରରେ ଆଲୋଚନା କରିବି । ଏବେ ଦୁଇ ଦେଶ ମଧ୍ୟରେ ସଂପର୍କ ଏକ ନୂତନ ଶୀର୍ଷରେ ପହଞ୍ଚିଛି । ଉଭୟ ରାଷ୍ଟ୍ରରେ କ୍ରିକେଟ ଖେଳ ପ୍ରତି ବିଷେଶ ଶ୍ରଦ୍ଧା ରହିଛି ସେହିଭଳି ଆମକୁ ରାଜ୍ୟଗୋଷ୍ଠୀ ସଂଗଠନ ଏକତା ସୂତ୍ରରେ ମଧ୍ୟ ବାନ୍ଧିରଖିଛି ।


    5. ଆମେ ଭାରତୀୟ ମାନେ ସାମାଜିକ ଦୃଷ୍ଟିକୋଣରୁ ଯେତିକି ବିଶାଳ ସେତିକି ବିବିଧ । ଏହି ଦେଶରେ ମଧ୍ୟ ନାନା ପ୍ରକାର ଗୋଷ୍ଠୀ ଓ ଭାଷାଭାଷୀ ଲୋକ ବସବାସ କରନ୍ତି । ସେମାନଙ୍କର ଆସ୍ଥା ଭିନ୍ନ ଭିନ୍ନ । ଏହା ହେଉଛି ଉତ୍ସବର ମାସ । ଆମେ ନିକଟରେ ଦୀପାବଳି ଉତ୍ସବ ପାଳନ କରିଛୁ । ଆଜି ମିଲାଦ ଉନ ନବୀ ଯାହା ମହାପୁରୁଷ ମହମ୍ମଦଙ୍କ ଜନ୍ମଦିନ ଭାବେ ପାଳନ କରାଯାଉଛି । ଏହି ଅବସରରେ ମୁଁ ମୋର ମୁସଲମାନ ଭାଇଭଉଣୀମାନଙ୍କୁ ମୋର ଶୁଭେଚ୍ଛା ଜ୍ଞାପନ କରୁଛି । ଆଗାମୀ ପରଦିନ ଅର୍ଥାତ୍‌ , ନଭେମ୍ବର 23 ତାରିଖ ଦିନ , ଆମେ ଗୁରୁ ପରବ ପାଳନ କରିବୁ । ସେଥିପାଇଁ ଅଗ୍ରୀମ ଭାବେ ମୁଁ ଶିଖ୍‌ ଭାଇଭଉଣୀମାନଙ୍କୁ ମୋର ଶୁଭ କାମନା ଜଣାଉଛି । ମୁଁ ଭାବୁଛି ଅଷ୍ଟ୍ରେଲିଆର ବିଭିନ୍ନ ଭାଗ ଯଥା ପର୍ଥ , ମେଲବୋର୍ଣ୍ଣ , ଆଡ଼ିଲେଡ଼ , ବ୍ରିସବେନ୍‌ ଏବଂ ଅନ୍ୟାନ୍ୟ ନଗରୀର ଲୋକେ ମୋତେ ସ୍ୱାଗତ କରିବାକୁ ଏଠାକୁ ଆସିଛନ୍ତି । ଏହା ସୂଚାଉଛି ଯେ ଆପଣମାନେ ଭାରତ ସହ କେତେ ଦୃଢ଼ ଭାବେ ସଂଶ୍ଳିଷ୍ଟ , ନିଜ ଦେଶ , ନିଜ ଭୂମି , ନିଜର ପୂର୍ବଜମାନଙ୍କ ସହ କେତେ ମାତ୍ରାରେ ଜଡ଼ିତ ।


    ସଜ୍ଜନମଣ୍ଡଳୀ ,


    6. ଅଷ୍ଟ୍ରେଲିଆରେ ଭାରତୀୟ ସମୁଦାୟଙ୍କ ଅବସ୍ଥାନ କରିବାର ଏକ ସୁଦୀର୍ଘ ଇତିହାସ ରହିଛି । ଆଜକୁ ପ୍ରାୟ ଶହେ ବର୍ଷ ପୂର୍ବେ ପ୍ରଥମ ଦଫା ଭାରତୀୟ ଏଠାକୁ ଆସିଥିଲେ । ବିଂଶ ଶତାବ୍ଦୀର ପ୍ରାରମ୍ଭିକ ବର୍ଷରେ , ଭାରତୀୟମାନେ ଅଷ୍ଟ୍ରେଲିଆ ଆସି କଦଳୀ ବଗିଚାରେ ଏବଂ ସୁନାଖଣିରେ କାର୍ଯ୍ୟ କରିଥିଲେ । ସେମାନଙ୍କ ଭିତରୁ ଅନେକେ ଥିଲେ ଆମର ଶିଖ୍‌ ଭାଇ ଯେଉଁମାନେ ଉଲଗୁଲଗାଠାରେ ବସତି ସ୍ଥାପନ କରିଥିଲେ ଏବଂ ପରେ ଅନ୍ୟତ୍ର ସ୍ଥାନାନ୍ତର ହୋଇଥିଲେ । ସେମାନେ କଠିନ ଶ୍ରମ କରି ସମୟର କଷଟିରେ ନିଜକୁ ପରୀକ୍ଷିତ କରାଇଥିଲେ । ଏପରିକି ସେମାନଙ୍କର ଦୈନନ୍ଦିନ ଶ୍ରମ ଭିତରେ , ସେମାନେ ସେମାନଙ୍କ ଜୀବନ ଓ ସଂସ୍କୃତିର ଧାରାକୁ ବଞ୍ଚାଇ ରଖିବାକୁ କେବେ ଭୁଲିନଥିଲେ ।


    7. ଏହା ସବୁଠାରୁ ଉଲ୍ଲେଖନୀୟ ଯେ ଏହି ସମୁଦାୟ ନିଜର ସଂସ୍କୃତି ଓ ପରମ୍ପରାକୁ ସୁରକ୍ଷିତ ରଖିବା ପାଇଁ ବେଶ୍‌ ପ୍ରତିବଦ୍ଧତା ପ୍ରକଟ କରିଥିଲେ । ଆମେ ଏବେ ସେମାନଙ୍କର ସେହି ଉତ୍ସଗୀକୃତ ମନୋଭାବର ଝଲକ ଦେଖିବାକୁ ପାଉଛେ । କେବଳ ସେତିକି ନୁହେଁ , ଆପଣମାନେ ମଧ୍ୟ ସ୍ଥାନୀୟ ଅଷ୍ଟ୍ରେଲୀୟମାନଙ୍କ ଉଷ୍ମତା ଓ ଶ୍ରଦ୍ଧାକୁ ଗ୍ରହଣ କରିଆସିଛନ୍ତି । ମୁଁ ଏକଥା ଜାଣି ଅତ୍ୟନ୍ତ ଖୁସି ଯେ ଆପଣମାନେ ନିଜ ନିଜର ଉତ୍ସବ ଓ ମେଳାମାନ ବେଶ୍‌ ଉତ୍ସାହ ଓ ଉଦ୍ଦୀପନାର ସହ ମନାଇ ଆସୁଛନ୍ତି ଏବଂ ଉପଭୋଗ କରୁଛନ୍ତି । ବୈଶାଖୀ , ହୋଲି , ଦିୱାଲୀ , ଇଦ୍‌ ଏବଂ ବଡ଼ଦିନ ପର୍ବରେ ଆପଣମାନେ କେବଳ ପରସ୍ପରଙ୍କୁ ବଧେଇ ଓ ଶୁଭକାମନା ମନାସି ନଥାନ୍ତି , ଅପରନ୍ତୁ , ଆପଣମାନଙ୍କ ଅଷ୍ଟ୍ରେଲୀୟ ବନ୍ଧୁ ଓ ପ୍ରିୟଜନଙ୍କୁ ମଧ୍ୟ ଏଥିରେ ସାମିଲ କରିଥାନ୍ତି । ଏହା ବାସ୍ତବିକ୍‌ ପ୍ରଶଂସନୀୟ ଏବଂ ଅନୁକରଣୀୟ । ଆମର ବାସ୍ତବ ସମାବେଶୀ ସଂସ୍କୃତି ଓ ଜୀବନଧାରାରେ , ଆପଣମାନେ ସମସ୍ତେ ନିଜର ଯୁବପିଢ଼ିଙ୍କୁ ହାଲୋୱିନକୁ ଉପଭୋଗ କରିବା ମଧ୍ୟ ଶିଖାଇଛନ୍ତି ।


    8. ଏହା ଆମମାନଙ୍କ ସମସ୍ତଙ୍କ ସକାଶେ ଗର୍ବ ଓ ଗୌରବର କଥା ଯେ ଅଷ୍ଟ୍ରେଲିଆରେ ଥିବା ଭାରତୀୟ ସମୁଦାୟଙ୍କୁ ସମସ୍ତେ ବେଶ୍‌ ସମ୍ମାନ ପ୍ରଦର୍ଶନ କରିଥାନ୍ତି । ଆଜି , ଭାରତୀୟ କୁଶଳୀ କର୍ମଶକ୍ତି ଏବଂ ପ୍ରଫେସନାଲମାନେ ଅଷ୍ଟ୍ରେଲିଆ ଏବଂ ବିଶ୍ୱର ଅନ୍ୟ ସର୍ବତ୍ର ସବୁଠାରୁ ବେଶୀ ଆଦୃତ । ସେହିଭଳି ଅଷ୍ଟ୍ରେଲିଆରେ ଢ଼େର ସଂଖ୍ୟକ ଭାରତୀୟ ଛାତ୍ରଛାତ୍ରୀ ଅଧ୍ୟୟନରତ । ସେମାନେ ନିଜ ନିଜ ଶିକ୍ଷା କ୍ଷେତ୍ରରେ , ଗବେଷଣା କ୍ଷେତ୍ରରେ , ଅଭିନବତ୍ୱ ଓ କ୍ରୀଡ଼ା କ୍ଷେତ୍ରରେ ଉତ୍କର୍ଷ ପ୍ରଦର୍ଶନ କରିପାରିଛନ୍ତି । ଅଷ୍ଟ୍ରେଲିଆ-ଭାରତୀୟ ଜ୍ଞାନ ସହଭାଗୀତା ସେମାନଙ୍କ ପ୍ରଜ୍ଞାକୁ ସୁଦୃଢ଼ କରିଛି । ପରଦିନ ମୁଁ ମେଲବୋର୍ଣ୍ଣ ବିଶ୍ୱବିଦ୍ୟାଳୟଠାରେ ଏହି ପ୍ରସଙ୍ଗ ଉପରେ ମୋର ବକ୍ତବ୍ୟ ପ୍ରଦାନ କରିବି ।


    9. ଆପଣମାନଙ୍କ ଭିତରୁ ଅନେକଙ୍କ ପାଇଁ ଅଷ୍ଟ୍ରେଲିଆ ଏକ ନୂତନ ଘର । ପୁଣି ଅନ୍ୟମାନଙ୍କ ପାଇଁ ଏହା କର୍ମଭୂମି । ମୁଁ ଖୁସି ଯେ ଆପଣମାନଙ୍କୁ ଏହି କର୍ମଭୂମିରେ ହୃଦୟ ପ୍ରସାରଣ ପୂର୍ବକ ସ୍ୱାଗତ କରାଯାଇଛି ଏବଂ ଆପଣମାନେ ଏଠାରେ ଆପଣମାନଙ୍କ ପେଶାଦାରୀ ବାତାବରଣ ଲାଭ କରିଛନ୍ତି । ଭାରତ ଓ ଅଷ୍ଟ୍ରେଲିଆ ଉଭୟେ ବିବିଧ ସଂସ୍କୃତି ଓ ଭାବଧାରାପୂର୍ଣ୍ଣ ଦୁଇ ରାଷ୍ଟ୍ର । ସେମାନଙ୍କର ସହଭାଗୀ ବିଶେଷତା ହେଲା ଏଇଆ ଯେ ଆପଣମାନେ ଯେତେବେଳେ ଏଠାରେ ବସବାସ କରିଛନ୍ତି ଏପରି ବାତାବରଣ ନିଶ୍ଚିତ ରୂପେ ଆପଣମାନଙ୍କୁ ସୁହାଇଥିବ । ବନ୍ଧୁ ସୃଷ୍ଟିକରିବାରେ , ପରିବାରବର୍ଗଙ୍କ ସହ ରହିବାରେ ଏବଂ ଅନ୍ୟମାନଙ୍କ ସହ ସଂପର୍କ ସ୍ଥାପନ ସହଜ ହୋଇଥିବ ।ଏହି ଦେଶର ସମୃଦ୍ଧିରେ ଆପଣମାନଙ୍କର ମହତ୍ତ୍ୱପୂର୍ଣ୍ଣ ଅବଦାନ ରହିଛି । ଉଦ୍ୟୋଗୀ ଭାବେ , ଡ଼ାକ୍ତର ଭାବେ , ଶିକ୍ଷକଭାବେ , ବ୍ୟାଙ୍କର ଭାବେ , ପ୍ରଯୁକ୍ତବିଦ୍‌ ଭାବେ ଆପଣମାନେ ଅଷ୍ଟ୍ରେଲିଆ ସମାଜ ଏବଂ ଅର୍ଥନୀତିକୁ ଆପଣମାନଙ୍କ ଯୋଗଦାନ ନିଶ୍ଚିତ ରୂପେ ପ୍ରଶଂସନୀୟ । ଆପଣମାନଙ୍କର ଏଭଳି ସଫଳତା ପାଇଁ ଆମେ ସଭିଏଁ ଗର୍ବ ଅନୁଭବ କରୁ ।


    ସଜ୍ଜନମଣ୍ଡଳୀ ,


    10. ମୁଁ ଜାଣେ ଯେ ଆପଣମାନେ ଭାରତର ପ୍ରତ୍ୟେକଟି ବିକାଶ ଏବଂ ପ୍ରଗତି ସଂପର୍କରେ ସବିଶେଷ ଓ ସର୍ବଶେଷ ସୂଚନା ବିଷୟରେ ଅବଗତ ରହିଛନ୍ତି । ଆପଣମାନଙ୍କ ମଧ୍ୟରୁ ଅନେକେ ନିୟମିତ ଭାବେ ଭାରତ ଗସ୍ତରେ ଆସିଥାନ୍ତି । କିନ୍ତୁ ଯେଉଁମାନେ କିଛିବର୍ଷ ବ୍ୟବଧାନରେ ଆସିଥାନ୍ତି , ସେମାନେ ନିଶ୍ଚିତ ଭାବେ ନୂତନ ଭାରତରେ ହୋଇଥିବା ପରିବର୍ତ୍ତନକୁ ଲକ୍ଷ୍ୟ କରିପାରିବେ । ସେମାନଙ୍କ ପାଇଁ ଏକ ନୂତନ ଅନୁଭୂତି ଅପେକ୍ଷା କରିରହିଛି!


    11. ଆମର ବିକାଶ ଓ ପ୍ରଗତିର ଦର୍ପଣ ଦେଶର ଏକ ନୂତନ ଆତ୍ମବିଶ୍ୱାସକୁ ପ୍ରଦର୍ଶନ କରୁଛି । ଭାରତ ଏବେ ବିଶ୍ୱର ଅନ୍ୟତମ ଦ୍ରୁତ ପ୍ରଗତିଶୀଳ ରାଷ୍ଟ୍ରରେ ପରିଣତ ହୋଇଛି ଯାହାର ବିକାଶ ହାର 8.2% ଗତ ତୈମାସିକରେ ଛୁଇଁଛି । ବସ୍ତୁ ଓ ସେବାକର ପ୍ରବର୍ତ୍ତନ ଏବଂ ସେବା କର ବ୍ୟବସ୍ଥା ଭାରତକୁ ଏକ ରାଷ୍ଟ୍ର ଏକ ଟିକସ ବ୍ୟବସ୍ଥା ଓ ଗୋଟିଏ ବଜାରରେ ପରିଣତ କରିଛି । ଇତିହାସରେ ପ୍ରଥମ ଥର ପାଇଁ ଏହା ସମ୍ଭବପର ହୋଇପାରିଛି । ଏଥିସହ ଅନ୍ୟାନ୍ୟ ଗୁରୁତ୍ୱପୂର୍ଣ୍ଣ ସଂସ୍କାର ଗତ ସାଢ଼େ ଚାରିବର୍ଷ ଭିତରେ ଭାରତକୁ ବିଶ୍ୱବ୍ୟାଙ୍କ ସଂକଳିତ ଇଜ୍‌ ଅଫ୍‌ ଡ଼ୁଇଂ ବିଜିନେଓ ତାଲିକାରେ 65ଟି ପାହାଚ ଡ଼େଇଁବାରେ ସହାୟକ ହୋଇଛି । ବିଶ୍ୱବ୍ୟାପୀ ନିବେଶକମାନେ ଭାରତରେ ସେମାନଙ୍କର ପୁଞ୍ଜି ଖଟାଇବା ସକାଶେ ବିଶ୍ୱାସ ଜୁଟାଇ ପାରିଛନ୍ତି ଯାହାକି ଏକ ନୂତନ ଶୀର୍ଷରେ ଦେଶକୁ ପହଞ୍ଚାଇପାରିଛି । ଗତ ଚାରି ବର୍ଷ ଭିତରେ ଆମେ 200 ବିଲିୟନ ଡ଼ଲାରରୁ ଅଧିକ ଅର୍ଥ ପ୍ରତ୍ୟକ୍ଷ ବିଦେଶୀ ପୁଞ୍ଜି ନିବେଶ ଆକାରରେ ଲାଭ କରିପାରିଛୁ । ପରବର୍ତ୍ତୀ ପିଢ଼ିର ଭିତ୍ତିଭୂମି ସ୍ଥାପନ ଦିଗରେ କାର୍ଯ୍ୟ ଯେଉଁଥିରେ କି 100 ସ୍ମାର୍ଟସିଟି , 7ଟି ହାଇ ସ୍ପିଡ଼୍‌ ଟ୍ରେନ କରିଡ଼ୋର , 10 ଗ୍ରୀନଫିଲ୍ଡ ବିମାନବନ୍ଦର , ଦେଶବ୍ୟାପୀ ଡ଼ିଜିଟାଲ ସଂଯୋଗୀକରଣ ଏବଂ ହଜାର ହଜାର କିଲୋମିଟରର ଏକ୍ସପ୍ରେସ ସଡ଼କ ନିର୍ମାଣ ପ୍ରଗତିର ସହ ଆଗେଇ ଚାଲିଛି । ପୁଣି ଆମେ କେବଳ ଏଭଳି ବିକାଶ ସକାଶେ କାର୍ଯ୍ୟ କରିଚାଲୁନାହୁଁ , ଅପରନ୍ତୁ ମହିଳାମାନଙ୍କୁ ସଶକ୍ତ କରିବା , ଭିନ୍ନକ୍ଷମମାନଙ୍କୁ ସଶକ୍ତ କରିବା ଏବଂ ଯେଉଁମାନେ ସାମାଜିକ-ଆର୍ଥିକ ପିରାମିଡ଼ରେ ତଳେ ରହିଛନ୍ତି ସେମାନଙ୍କ ଜୀବନ ଧାରଣ ମାନରେ ଉନ୍ନତି ଆଣିବା ଦିଗରେ କାର୍ଯ୍ୟରତ ।


    12. ଏଭଳି ଉଚ୍ଚ ବିକାଶ ହାର ଏବଂ ସଂସ୍କାରମୂଳକ ସାମାଜିକ-ଆର୍ଥିକ ପରିବର୍ତ୍ତନ ସହ ଆଗକୁ ଅଗ୍ରସର ହେବା ସହ ଦେଶର ଯୁବଶକ୍ତି ସେମାନଙ୍କର ନୂତନ ଚିନ୍ତାଧାରା ଏବଂ ଶକ୍ତି ସହ ଆଗେଇ ଚାଲିଛନ୍ତି । ସେମାନଙ୍କର ଉଦ୍ୟମ ଏବଂ ଅଭିନବତ୍ୱ ଭାରତକୁ ଏବେ ବିଶ୍ୱ ମାନଚିତ୍ରରେ ତୃତୀୟ ବୃହତ୍ତମ ଷ୍ଟାର୍ଟ ଅପ୍‌ରେ ପରିଣତ କରିଛି ।


    13. ବାଣିଜ୍ୟ ବ୍ୟବସାୟ ସକାଶେ ଭାରତରେ ଏବେ ପର୍ଯ୍ୟାପ୍ତ ସୁଯୋଗ ଉପଲବ୍ଧ ରହିଛି । ତାହା ସାମାଜିକ ଉଦ୍ୟୋଗ ଠାରୁ ଆରମ୍ଭ କରି ସାଂସ୍କୃତି ସଂଯୋଗର କ୍ଷେତ୍ର ପର୍ଯ୍ୟନ୍ତ ବ୍ୟାପ୍ତ । ଏଭଳି ସଂସ୍କାର ଯାତ୍ରାରେ ସାମିଲ ହେବା ସକାଶେ ମୁଁ ଆପଣମାନଙ୍କୁ ସମସ୍ତଙ୍କୁ ଆମନ୍ତ୍ରଣ ଜଣାଉଛି । ଆପଣମାନେ ସଭିଏଁ ନିଜ ନିଜର ଚିନ୍ତନ , ବ୍ୟବସାୟିକ ମଡ଼େଲ ଏବଂ ନିଜର ନିବେଶ ପ୍ରୋଫାଇଲ ସହ ସେଥିରେ ସାମିଲ ହୋଇପାରିବେ । ଆମର ଜାତୀୟ ଫ୍ଲାଗସିପ୍‌ କାର୍ଯ୍ୟକ୍ରମ- ମେକ୍‌ ଇନ୍‌ ଇଣ୍ଡିଆ , ସ୍କିଲ୍‌ ଇଣ୍ଡିଆ , କ୍ଲିନ୍‌ ଇଣ୍ଡିଆ ଏବଂ ଡ଼ିଜିଟାଲ ଇଣ୍ଡିଆରେ ଅଷ୍ଟ୍ରେଲିଆ ଏକ ମହତ୍ତ୍ୱପୂର୍ଣ୍ଣ ସହଯୋଗୀ ବୋଲି ଆମେ ବିବେଚନା କରୁ । ଏହିସବୁ କାର୍ଯ୍ୟକ୍ରମରେ ଆମେ ଅଷ୍ଟ୍ରେଲୀୟ ପ୍ରଯୁକ୍ତି , ଜ୍ଞାନ କୌଶଳ ଏବଂ ନିବେଶର ପ୍ରୟୋଗ ପାଇଁ ଆଗ୍ରହୀ ଯାହା ଭାରତର ବିକାଶ ଓ ପ୍ରଗତିର ଧାରାକୁ ତ୍ୱରାନ୍ୱିତ କରିପାରିବ । ଏଭଳି କାର୍ଯ୍ୟକୁ ପ୍ରଖରିତ କରିବା ଦିଗରେ ଆପଣମାନେ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିପାରିବେ ।


    ସଜ୍ଜନମଣ୍ଡଳୀ ,


    14. ବିଗତ କିଛି ବର୍ଷ ମଧ୍ୟରେ , ଆପଣମାନେ ନିଶ୍ଚିତ ଭାବେ ଲକ୍ଷ୍ୟ କରିଥିବେ ଯେ ଆମର ସରକାର ଭାରତୀୟ ଡ଼ାୟାସ୍ପୋରାଙ୍କ ନିକଟତର ହେବା ଦିଗରେ କେତେ ବ୍ୟାପକ କାର୍ଯ୍ୟକ୍ରମ ଗ୍ରହଣ କରିଛନ୍ତି । ଭାରତ ଏବଂ ଦରିଆପାରି ଭାରତୀୟ ସମୁଦାୟଙ୍କ ମଧ୍ୟରେ ଏବେ ଏକ ସୁଦୃଢ଼ ଯୋଗସୂତ୍ର ସ୍ଥାପନ ହୋଇପାରିଛି । ଆମେ ଏଥିପାଇଁ “ ଭାରତକୁ ଜାଣ ” ଭଳି ଏକ ଯୋଜନାର ଶୁଭାରମ୍ଭ କରିଛୁ ଯାହା ବିଦେଶରେ ବସବାସ କରୁଥିବା ଭାରତୀୟମାନଙ୍କ ସହ ସଂପର୍କ ସ୍ଥାପନର ଏକ ବିଶେଷ ଉପାୟ । ଆମର ଓସିଆଇ ଯୋଜନାକୁ ଅଧିକ ସରଳ କରାଯାଇଛି ଏବଂ ସେଥିରୁ ଅଧୁନା ଅଧିକରୁ ଅଧିକ ଲୋକ ଉପକୃତ ହୋଇପାରୁଛନ୍ତି । ଆମେ ଆମର ଦୂତାବାସଗୁଡ଼ିକୁ ପରାମର୍ଶ ଦେଇଛୁ ଯେ ବିଦେଶରେ ଥିବା ଲୋକମାନଙ୍କ ପାଇଁ ସେମାନେ ଅହୋରାତ୍ର ସେମାନଙ୍କର ସାହାଯ୍ୟ ସେବା ସୁନିଶ୍ଚିତ କରିବେ । ସେହିଭଳି ଯିଏ ଯେଉଁଠାରେ ଥାଉ ନା କାହିଁକି ସେମାନଙ୍କ ନିକଟରେ ମାନବୀୟ ସେବା ଯେଭଳି ଉପଲବ୍ଧ ହୋଇପାରିବ ତାହାର ବ୍ୟବସ୍ଥା ଆମେ କରୁଛୁ । ଗତ ଚାରି ବର୍ଷ ଭିତରେ ଆମେ 90 , 000 ଭାରତୀୟଙ୍କୁ ଯେଉଁଥିରେ ଅନ୍ୟ 50ଟି ରାଷ୍ଟ୍ରର ଲୋକ ସାମିଲ ଏବଂ ସେମାନେ ବିଭିନ୍ନ ପ୍ରକାର ପ୍ରାକୃତିକ ଆପଦା କିମ୍ବା ଅନ୍ୟ ସଂକଟରେ ଥିବାବେଳେ ସେମାନଙ୍କୁ ଉଦ୍ଧାର କରାଯାଇପାରିଛି ।


    15. ଆମେ ଆମର ଡ଼ାୟାସ୍ପୋରାକୁ ସଦାବେଳେ ଗୁରୁତ୍ୱପୂର୍ଣ୍ଣ ସହଯୋଗୀ ଭାବେ ଗ୍ରହଣ କରିଆସିଛୁ ଏବଂ ସେମାନଙ୍କର ଆନ୍ତର୍ଜାତିକ ଆଉଟରିଚରେ ସୁଦୃଢ଼ କରିବା ସକାଶେ ପ୍ରୟାସୀ । ଭାରତର ଏହି ବାର୍ତ୍ତାକୁ ପ୍ରସାରିତ କରିବାରେ ଆପଣମାନଙ୍କର ଏକ ବିଶେଷ ଭୂମିକା ରହିଛି । ହଁ , ଆମର ହାଇ କମିଶନର ଏଠାରେ ଉପସ୍ଥିତ ଅଛନ୍ତି । କିନ୍ତୁ ଆପଣମାନେ ସମସ୍ତେ ଜଣେ ଜଣେ ସାଂସ୍କୃତିକ ରାଷ୍ଟ୍ରଦୂତ । ଆପଣମାନେ ଅଷ୍ଟ୍ରେଲିଆରେ ଏହି ସଂପର୍କକୁ ବ୍ୟାପକ କରିଚାଲନ୍ତୁ । ଆପଣମାନେ ଏ ଦେଶରେ ଏତେ ସଫଳତା ହାସଲ କରିଛନ୍ତି । ଆସନ୍ତା ବର୍ଷ ଆମେ ପ୍ରବାସୀ ଭାରତୀୟ ଦିବସ ବାରାଣାସୀଠାରେ ଜାନୁଆରୀ 21 ଠାରୁ 23 ତାରିଖ ପର୍ଯ୍ୟନ୍ତ ଆୟୋଜନ କରୁଛୁ । ସେହି ମହୋତ୍ସବରେ ସାମିଲ ହେବାକୁ ମୁଁ ଆପଣମାନଙ୍କୁ ସମସ୍ତଙ୍କୁ ଆମନ୍ତ୍ରଣ ଜଣାଉଛି ।


    ସଜ୍ଜନମଣ୍ଡଳୀ ।


    16. ଆପଣମାନଙ୍କ ନିକଟରେ ମୋର ଚିନ୍ତନ ବାଣ୍ଟି ମୁଁ ବେଶ୍‌ ଖୁସି ଅନୁଭବ କରୁଛି । ଅଷ୍ଟ୍ରେଲିଆ ଏପରି ଏକ ରାଷ୍ଟ୍ର ଯାହା କ୍ରୀଡ଼ାରେ ବେଶ୍‌ ଋଚି ରଖେ । ଆଜି ବ୍ରିସବେନଠାରେ ଭାରତ ଓ ଅଷ୍ଟ୍ରେଲିଆ ଭିତରେ T -20 କ୍ରିକେଟ ମ୍ୟାଚ ଅନୁଷ୍ଠିତ ହେଉଛି । ଏହି ଫର୍ମାଟ କ୍ରିକେଟ ଖେଳର ସ୍ୱରୂପକୁ ସଂପୂର୍ଣ୍ଣ ରୂପେ ବଦଳାଇ ଦେଇଛି । ମୋର ଶୁଭେଚ୍ଛା ଉଭୟ ଟିମ୍‌ ପାଇଁ ରହିଛି । ଅଷ୍ଟ୍ରେଲିଆର କ୍ରାଡ଼ାଙ୍ଗନରେ ବନ୍ଧୁମାନଙ୍କୁ ନଭେଟି ମୋଟ ଅଷ୍ଟ୍ରେଲିଆ ଗସ୍ତ ସଂପୂର୍ଣ୍ଣ ହେବ ବୋଲି ମୁଁ କଦାପି ଭାବିପାରିବି ନାହିଁ । ନଭେମ୍ବର 23 ତାରିଖ ଦିନ ଉଭୟ ଭାରତୀୟ ଓ ଅଷ୍ଟ୍ରେଲୀୟ ଟିପ୍‌ ଏମସିଜିଠାରେ କ୍ରିକେଟ ଖେଳିବେ । ଆପଣମାନେ ବ୍ଲୁ କିମ୍ବା ହଳଦିଆ ସପକ୍ଷରେ ଥାଇପାରନ୍ତି । ସେଥିରେ ଅସୁବିଧା ନାହିଁ । ଆମେ ସଦାବେଳେ କ୍ରୀଡ଼ାକୁ ଉପଭୋଗ କରିବା କଥା । ଏକତା ପାଇଁ ଖେଳିବା କଥା । ମୁଁ ଆପଣମାନଙ୍କୁ ସମସ୍ତଙ୍କୁ ରାଷ୍ଟ୍ରପତି ଭବନକୁ ଆଗାମୀ ଭାରତ ଗସ୍ତବେଳେ ଆସିବାକୁ ଆମନ୍ତ୍ରଣ ଜଣାଉଛି । ହଁ , ତାହା ମୋର ସରକାରୀ ବାସଭବନ ହୋଇଥାଇପାରେ , କିନ୍ତୁ ଏଥିରେ ମୋର ଯେତିକି ଅଧିକାର ଅଛି ପ୍ରତ୍ୟେକ ଭାରତୀୟଙ୍କର ସେତିକି ଅଧିକାର ରହିଛି । ଆପଣମାନେ ସେଠାକୁ ଆସି ଏହି ଗର୍ବ ଓ ଗୌରବରେ ସାମିଲ ହୁଅନ୍ତୁ ।


    ଆପଣମାନଙ୍କୁ ସମସ୍ତଙ୍କୁ ଧନ୍ୟବାଦ ।


    *****************

    
    
    (Release ID: 1553635) Visitor Counter : 21