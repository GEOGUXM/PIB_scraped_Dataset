      ପାନୀୟ ଜଳ ଓ ପରିମଳ ମନ୍ତ୍ରଣାଳୟ

      ଓଡ଼ିଶା ସମେତ 4ଟି ପୂର୍ବାଂଚଳ ରାଜ୍ୟରେ ସ୍ୱଚ୍ଛତାର ସ୍ଥିତି ସମୀକ୍ଷା;
      ଗ୍ରାମୀଣ ଝାଡ଼ଖଣ୍ଡ ଖୋଲା ଶୌଚମୁକ୍ତ ଘୋଷିତ;
      ଡିସେମ୍ବର 2018 ସୁଦ୍ଧା ଖୋଲା ଶୌଚମୁକ୍ତ ହେବା ଲାଗି ପଶ୍ଚିମବଙ୍ଗ ପ୍ରତିବଦ୍ଧ
      Posted On: 15 NOV 2018 9:18PM by PIB Bhubaneshwar


    ଆଜି ପଶ୍ଚିମବଙ୍ଗର କୋଲକାତାଠାରେ ପୂର୍ବାଂଚଳ ରାଜ୍ୟଗୁଡ଼ିକୁ ନେଇ ଏକ କ୍ଷେତ୍ରୀୟ ସମୀକ୍ଷା ବୈଠକ ଅନୁଷ୍ଠିତ ହୋଇଯାଇଛି । ଏହି କର୍ମଶାଳାରେ ଖୋଲା ଶୌଚମୁକ୍ତ ସ୍ଥିତି ବଜାୟ ରଖିବା , କଠିନ ଏବଂ ତରଳ ବର୍ଜ୍ୟବସ୍ତୁ ପରିଚାଳନା ଏବଂ ଗ୍ରାମୀଣ ଜଳଯୋଗାଣ ନେଇ ଆଲୋଚନା କରାଯାଇଥିଲା । ପଶ୍ଚିମବଙ୍ଗ , ଝାଡ଼ଖଣ୍ଡ , ବିହାର ଓ ଓଡ଼ିଶାର ପୃଥକ ପୃଥକ ଦଳ ଏହି ସମୀକ୍ଷାରେ ଭାଗ ନେଇଥିଲେ । ନିରନ୍ତରତାର ଗୁରୁତ୍ୱପୂର୍ଣ୍ଣ ଦିଗ ଯଥା ଜିଓ-ଟ୍ୟାଗିଂ , ଓଡିଏଫ ଗ୍ରାମଗୁଡ଼ିକର ଅନୁଧ୍ୟାନ , ଅଚଳ ଶୌଚାଳୟଗୁଡ଼ିକୁ ସଚଳ କରିବା , ଆଇଇସି ବ୍ୟୟ , ସ୍ୱଚ୍ଛାଗ୍ରହୀମାନଙ୍କ ସମ୍ପୃକ୍ତି ସମୀକ୍ଷା କରାଯାଇଥିଲା ।


    ନିଜର ଉଦଘାଟନୀ ଅଭିଭାଷଣରେ ପଶ୍ଚିମବଙ୍ଗ ସରକାରଙ୍କ ଜନସ୍ୱାସ୍ଥ୍ୟ ଇଞ୍ଜିନିୟରିଂ ବିଭାଗ ମନ୍ତ୍ରୀ ଶ୍ରୀ ସୁବ୍ରତ ମୁଖାର୍ଜୀ ନିରାପଦ ସ୍ୱଚ୍ଛତା ଅଭ୍ୟାସ ବଜାୟ ରଖିବା ଉପରେ ଗୁରୁତ୍ୱାରୋପ କରିଥିଲେ ଏବଂ ଖୋଲା ଶୌଚମୁକ୍ତ ମାନ୍ୟତା ହାସଲ କରିବା ଦିଗରେ ରାଜ୍ୟର ପ୍ରତିବଦ୍ଧତାକୁ ବ୍ୟକ୍ତ କରିଥିଲେ । ପଶ୍ଚିମବଙ୍ଗରେ ବର୍ତ୍ତମାନ ଗ୍ରାମୀଣ ସ୍ୱଚ୍ଛତା ପ୍ରସାର ସ୍ଥିତି 97% ରହିଛି ଏବଂ ଜାତୀୟ ଲକ୍ଷ୍ୟ ଅକ୍ଟୋବର 2019 ପୂର୍ବରୁ ଖୋଲା ଶୌଚମୁକ୍ତ ହେବା ଦିଗରେ ଅଗ୍ରସର ହେଉଛି ।


    ଏହି ଅବସରରେ ମତବ୍ୟକ୍ତ କରି ପାନୀୟ ଜଳ ଏବଂ ସ୍ୱଚ୍ଛତା ମନ୍ତ୍ରଣାଳୟର ସଚିବ ଶ୍ରୀ ପରମେଶ୍ୱରନ ଆୟାର ଆଜି ଖୋଲା ଶୌଚମୁକ୍ତ ରାଜ୍ୟ ମାନ୍ୟତା ପାଇଥିବାରୁ ଝାଡ଼ଖଣ୍ଡରୁ ଆସିଥିବା ଦଳକୁ ଅଭିନନ୍ଦନ ଜଣାଇଥିଲେ । ଅଭ୍ୟାସଗତ ପରିବର୍ତ୍ତନ ପ୍ରୟାସକୁ ବଜାୟ ରଖିବାର ଗୁରୁତ୍ୱ ଉପରେ ସେ ଜୋର ଦେଇଥିଲେ । ନିରାପଦ ସ୍ୱଚ୍ଛତା ଅଭ୍ୟାସ ଏବଂ ବ୍ୟବହାର ଯାହା ଗତ କିଛି ବର୍ଷ ହେବ ବିକଶିତ ହୋଇଛି ଏହା ଯେପରି ଭବିଷ୍ୟତରେ ମଧ୍ୟ ବଜାୟ ରହିବ ତାହା ସୁନିଶ୍ଚିତ କରିବା ଲାଗି ସେ ମତବ୍ୟକ୍ତ କରିଥିଲେ । ଡିସେମ୍ବର 2018 ସୁଦ୍ଧା ଗ୍ରାମୀଣ ପଶ୍ଚିମବଙ୍ଗକୁ ଖୋଲା ଶୌଚମୁକ୍ତ ଘୋଷଣା କରିବା ଲାଗି ପ୍ରତିବଦ୍ଧତା ଜାହିର କରିବା ଲାଗି ଏହି ରାଜ୍ୟର ଦଳକୁ ସେ ମଧ୍ୟ ପ୍ରଶଂସା କରିଥିଲେ ।


    ପାନୀୟ ଜଳ ଏବଂ ସ୍ୱଚ୍ଛତା ମନ୍ତ୍ରଣାଳୟର ସ୍ୱତନ୍ତ୍ର ପ୍ରକଳ୍ପ ମହାନିର୍ଦ୍ଦେଶକ ଶ୍ରୀ ଅକ୍ଷୟ ରାଉତ ବର୍ତ୍ତମାନ ଜାରି ରହିଥିବା ସ୍ୱଚ୍ଚ ଭାରତ ବିଶ୍ୱ ଶୌଚାଳୟ ଦିବସ ପ୍ରତିଯୋଗିତା (9 ରୁ 19 ଡିସେମ୍ବର 2018)ର ବିବରଣୀ ପ୍ରଦାନ କରିଥିଲେ । ତୃଣମୂଳସ୍ତରରେ ସ୍ୱଚ୍ଛତା ପାଇଁ ଗଣ ଆନ୍ଦୋଳନ ଆୟୋଜନ କରି ଏହି ପ୍ରତିଯୋଗିତାରେ ଅଂଶଗ୍ରହଣ କରିବା ଲାଗି ଆଗେଇ ଆସିବା ପାଇଁ ସେ ରାଜ୍ୟ ଏବଂ ଜିଲ୍ଲାଗୁଡ଼ିକୁ ଆହ୍ୱାନ କରିଥିଲେ ।


    ପାନୀୟ ଜଳ ଏବଂ ସ୍ୱଚ୍ଛତା ମନ୍ତ୍ରଣାଳୟର ଯୁଗ୍ମ ସଚିବ ଶ୍ରୀ ସମୀର କୁମାର ସମସ୍ତ ଜିଲ୍ଲାଗୁଡ଼ିକରେ ଓଡିଏଫ ଯୁକ୍ତ ହସ୍ତକ୍ଷେପ ଭାବେ କଠିନ ଏବଂ ତରଳ ବର୍ଜ୍ୟବସ୍ତୁ ପରିଚାଳନା ପଦକ୍ଷେପ ନେବାର ଗୁରୁତ୍ୱ ଉପରେ ମତବ୍ୟକ୍ତ କରିଥିଲେ ।


    ଏହି ସମୀକ୍ଷା ବୈଠକ ପୂର୍ବରୁ ଏକ ସକାଳ ଗ୍ରାମୀଣ ଗସ୍ତର ଆୟୋଜନ କରାଯାଇଥିଲା । ଏଥିରେ ମନ୍ତ୍ରଣାଳୟର ଅଧିକାରୀ ଏବଂ ରାଜ୍ୟ ମିଶନ ଦଳ କୋଲକାତା ଉପକଣ୍ଠରେ ଥିବା ଗ୍ରାମଗୁଡ଼ିକୁ ଗସ୍ତ କରିଥିଲେ ଏବଂ ଗ୍ରାମବାସୀଙ୍କ ସହିତ ସେମାନଙ୍କ ଘରେ ଶୌଚାଳୟ ବ୍ୟବହାର ନେଇ ଆଲୋଚନା କରିଥିଲେ । ଅଂଶଗ୍ରହଣକାରୀ ରାଜ୍ୟଗୁଡ଼ିକରୁ ସ୍ୱଚ୍ଛ ଭାରତ ଅଭିଯାନ ନିର୍ଦ୍ଦେଶକମାନେ ଏହି ବୈଠକରେ ଉପସ୍ଥିତ ଥିଲେ ।


    **********

    
    
    (Release ID: 1552929) Visitor Counter : 22