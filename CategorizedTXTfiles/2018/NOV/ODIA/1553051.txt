      ବାଣିଜ୍ୟ ଓ ଶିଳ୍ପ ମନ୍ତ୍ରଣାଳୟ

      ନବ ଉଦ୍ୟୋଗୀଙ୍କ ବୈଶ୍ୱିକ କେନ୍ଦ୍ର ହେବ ଭାରତ
      Posted On: 16 NOV 2018 6:34PM by PIB Bhubaneshwar


    କେନ୍ଦ୍ର ବାଣିଜ୍ୟ , ଉଦ୍ୟୋଗ ଏବଂ ବେସାମରିକ ବିମାନ ଚଳାଚଳ ମନ୍ତ୍ରୀ ସୁରେଶ ପ୍ରଭୁ କହିଛନ୍ତି ଯେ ନବ ଉଦ୍ୟୋଗୀମାନଙ୍କ (ଷ୍ଟାର୍ଟ-ଅପ୍ସ) ମଧ୍ୟରେ ଭାରତର ବିକାଶରେ ବଡ ପରିବର୍ତ୍ତନ ଆଣିବାର କ୍ଷମତା ରହିଛି । ଶ୍ରୀ ପ୍ରଭୁ ଆଜି ନୂଆଦିଲ୍ଲୀରେ ଷ୍ଟେଟ ଅଫ ଇଣ୍ଡିଆନ ଷ୍ଟାର୍ଟ-ଅପ ଇକୋ ସିଷ୍ଟମ 2018ର ପ୍ରଥମ ରିପୋର୍ଟ ଜାରି କରିବା ଅବସରରେ ଏହା ପ୍ରକାଶ କରିଥିଲେ । ଏହି ରିପୋର୍ଟ ଆଇଏନସି 42 ଦ୍ୱାରା ପ୍ରସ୍ତୁତ କରାଯାଇଛି ଯାହାକି ଇଣ୍ଡିଆନ ଷ୍ଟାର୍ଟ-ଅପ ଇକୋ ସିଷ୍ଟମ ବାବଦରେ ମହତ୍ୱପୂର୍ଣ୍ଣ ସୂଚନା ସଙ୍କଳିତ କରିବା ପାଇଁ ଜଣାଶୁଣା ।


    ଶ୍ରୀ ପ୍ରଭୁ କହିଲେ ଯେ ବାଣିଜ୍ୟ ଓ ଉଦ୍ୟୋଗ ମନ୍ତ୍ରଣାଳୟ ଦେଶରେ ନବ ଉଦ୍ୟୋଗୀମାନଙ୍କ ପାଇଁ ଅନୁକୂଳ ଏବଂ ସକାରାତ୍ମକ ପରିବେଶ ଉପଲବ୍ଧ କରାଇବା ପାଇଁ ଉପାୟ କରୁଛି । ଏହାର ଅନ୍ତର୍ଗତ ପାରମ୍ପରିକ ଉଦ୍ୟୋଗମାନଙ୍କ ପାଇଁ ନିର୍ମାଣ କରାଯାଇଥିବା ଅନେକ ପୁରୁଣା ନିୟମମାନଙ୍କର ସମୀକ୍ଷା କରାଯାଉଛି ଏବଂ ଏଥି ମଧ୍ୟରୁ ଅନେକକୁ ଶେଷ କରାଯାଉଛି ଅଥବା ଏଥିରେ ସମୟର ଆବଶ୍ୟକତା ଅନୁସାରେ ଅନୁରୂପ ପରିବର୍ତ୍ତନ ଅଣାଯାଉଛି , ଯାହାଫଳରେ କି ଷ୍ଟାର୍ଟ-ଅପମାନଙ୍କୁ ବିକଶିତ ହେବାର ସୁଯୋଗ ମିଳିବ ଏବଂ ଏଗୁଡ଼ିକର ଚେର ଗଭୀରକୁ ଯାଇପାରିବ ।


    ବାଣିଜ୍ୟ ମନ୍ତ୍ରୀ କହିଲେ ଯେ ତାଙ୍କ ମନ୍ତ୍ରଣାଳୟ ଆଗାମୀ ମାସରେ ଏକ ବୈଶ୍ୱିକ ନିବେଶକ ସମ୍ମିଳନୀ କରିବାକୁ ଯାଉଛି ଯେଉଁଥିରେ କି ବିଶ୍ୱର ବଡ ନିବେଶକମାନଙ୍କୁ ଭାରତରେ ଷ୍ଟାର୍ଟ-ଅପ୍ସରେ ନିବେଶ କରିବା ପାଇଁ ନିମନ୍ତ୍ରଣ କରାଯାଇଛି । ଶ୍ରୀ ପ୍ରଭୁ ଏହି ଅବସରରେ କାରବାର ସୁଗମତା ସୂଚକାଙ୍କରେ ଭାରତର ସ୍ଥିତିରେ ସୁଧାର ଆସିଥିବାର ସୂଚନା ପ୍ରଦାନ କରି କହିଲେ ଯେ ସରକାର ଏହି ସୂଚକାଙ୍କରେ ଭାରତର ନାମ ସୁନିଶ୍ଚିତ କରିବା ନେଇ ଯଥା ସମ୍ଭବ ପ୍ରୟାସ କରୁଛନ୍ତି ।


    ଶ୍ରୀ ପ୍ରଭୁ କହିଲେ ଯେ ବର୍ତ୍ତମାନର ସମୟ ହେଉଛି ନିରନ୍ତର ପରିବର୍ତ୍ତନର ସମୟ ଏବଂ ଭାରତୀୟ ଯୁବକମାନଙ୍କ ମଧ୍ୟରେ ନୂତନ ଚିନ୍ତାଧାରା ସହ ସକାରାତ୍ମକ ପରିବର୍ତ୍ତନ ଆଣିବା ପାଇଁ ଅଦ୍ଭୁତ କ୍ଷମତା ଏବଂ ଦୃଢ଼ ଇଚ୍ଛା ଶକ୍ତି ଉଭୟ ମହଜୁଦ ରହିଛି ଯାହାଦ୍ୱାରା କେବଳ ଭାରତର ଜନସାଧାରଣ ନୁହନ୍ତି ବରଂ ସମ୍ପୂର୍ଣ୍ଣ ବିଶ୍ୱ ଲାଭାନ୍ୱିତ ହେବ ।


    **********

    
    
    (Release ID: 1553051) Visitor Counter : 12