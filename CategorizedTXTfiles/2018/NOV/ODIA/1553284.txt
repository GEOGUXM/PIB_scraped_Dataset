      ରାଷ୍ଟ୍ରପତିଙ୍କ ସଚିବାଳୟ

      ଭିଏତନାମରେ ରାଷ୍ଟ୍ରପତି
      • ଭିଏତନାମ-ଭାରତ ବ୍ୟବସାୟିକ ଫୋରମକୁ କଲେ ସମ୍ବୋଧନ
      • ଏଏସଆଇ ସହାୟତାରେ ପ୍ରାଚୀନ ମନ୍ଦିର ପରିସରର ପୁନରୁଦ୍ଧାର କାର୍ଯ୍ୟର କଲେ ସମୀକ୍ଷା
      Posted On: 19 NOV 2018 3:36PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଆଜି ( ନଭେମ୍ବର 19 , 2018) ତାଙ୍କର ଦୁଇ ରାଷ୍ଟ୍ର ଗସ୍ତର ପ୍ରଥମ ଚରଣରେ ଯାଇ ଭିଏତନାମ ରାଜଧାନୀ ହାନୋଇ ଠାରେ ପହଞ୍ଚିଛନ୍ତି । ଏବେ ଭିଏତନାମ ଏବଂ ଅଷ୍ଟ୍ରେଲିଆ ଗସ୍ତରେ ଯାତ୍ରା କରିଛନ୍ତି । ହାନୋଇଠାରେ ପହଞ୍ଚିବା ପରେ ଅପରାହ୍ନରେ ରାଷ୍ଟ୍ରପତି ସେଠାରେ ଭିଏତନାମ-ଭାରତ ବ୍ୟବସାୟିକ ଫୋରମ ବୈଠକରେ ଉଦ୍‌ବୋଧନ ଦେଇଥିଲେ । ଏହି ଅବସରରେ ନିଜର ବକ୍ତବ୍ୟ ରଖି ରାଷ୍ଟ୍ରପତି କହିଲେ ଯେ ଭାରତ ଓ ଭିଏତନାମ ଦୁଇ ସଭ୍ୟତା ଗତ ପାରସ୍ପରିକ ବନ୍ଧୁ ରାଷ୍ଟ୍ର । ପୁଣି ସମସାମୟିକ କାଳରେ ବାଣିଜ୍ୟ ଆମ ଦୁଇ ରାଷ୍ଟ୍ରଙ୍କୁ ଏକତା ସୂତ୍ରରେ ନିବିଡ଼ କରିଛି । ଗତ ଆଠ ବର୍ଷ ଭିତରେ , ଉଭୟ ଦେଶ ମଧ୍ୟରେ ଦ୍ୱିପାକ୍ଷିକ ବାଣିଜ୍ୟ କାରବାର ପରିମାଣ ଚାରିଗୁଣ ବୃଦ୍ଧି ପାଇଛି । 2010 ମସିହାରେ ତାହା 3.7 ବିଲିୟନ ଡ଼ଲାର ଥିବାବେଳେ 2017 ମସିହାରେ ତାହା 12.8 ବିଲିୟନ ଡ଼ଲାରରେ ପହଞ୍ଚିଛି । ଭାରତ ଏବଂ ଭିଏତନାମ ମଧ୍ୟରେ ଏବେ ବାଣିଜ୍ୟ କାରବାର ଦ୍ରୁତ ପ୍ରଗତି ପଥରେ ଧାବମାନ ଏବଂ ଏହି ଧାରା ଭବିଷ୍ୟତରେ ଜାରି ରହିବ ବୋଲି ରାଷ୍ଟ୍ରପତି ଦୃଢ଼ ଆଶା ପୋଷଣ କରିଥିଲେ ।


    ରାଷ୍ଟ୍ରପତି କହିଲେ ଯେ ଭିଏତନାମ-ଭାରତ ବ୍ୟବସାୟିକ ସଂପର୍କ ଆର୍ଥିକ ସେବା ଠାରୁ ଆରମ୍ଭ କରି ଆଇଟି ଏବଂ ଡ଼ିଜିଟାଲ ଅର୍ଥନୀତି , ହାଇଡ଼୍ରୋକାର୍ବନ , ପ୍ରତିରକ୍ଷା , ଅକ୍ଷୟଶକ୍ତି , ଖଣିଖନନ , ସ୍ୱାସ୍ଥ୍ୟସେବା , ପର୍ଯ୍ୟଟନ ଏବଂ ବେସାମରିକ ବିମାନ ଚଳାଚଳ ଭଳି ବିଭିନ୍ନ କ୍ଷେତ୍ରରେ ବ୍ୟାପ୍ତ । ଆସିଆନ୍‌ ସଂଗଠନ ଭିତରେ ଭିଏତନାମ ହେଉଛି ଭାରତର ଏକ ଗୁରୁତ୍ୱପୂର୍ଣ୍ଣ ବାଣିଜ୍ୟ ସହଯୋଗୀ ରାଷ୍ଟ୍ର ଏବଂ ଭିଏତନାମର ପ୍ରଥମ ଦଶଟି ବାଣିଜ୍ୟ ସହଯୋଗୀଙ୍କ ମଧ୍ୟରୁ ଭାରତ ଅନ୍ୟତମ । ଗୁରୁତ୍ୱ ଆରୋପ କରି ରାଷ୍ଟ୍ରପତି କହିଛନ୍ତି ଯେ ଦୁଇ ଦେଶ ମଧ୍ୟରେ ନିବିଡ଼ ଆର୍ଥିକ ସଂପର୍କରେ ଗୁରୁତ୍ୱପୂର୍ଣ୍ଣ ସଫଳତା ହାସଲ କରାଯାଇପାରିଛି । ତେବେ ଏହାଠାରୁ ଅଧିକ କିଛି ଭବିଷ୍ୟତରେ ମଧ୍ୟ ଘଟିବ ବୋଲି ଆଶା କରାଯାଇପାରେ । ତେଣୁ ଉଭୟ ଭାରତ ଓ ଭିଏତନାମର ବ୍ୟବସାୟିକ ସଂସ୍ଥାମାନେ ପରସ୍ପର ମଧ୍ୟରେ ସହଯୋଗ ସ୍ଥାପନ କରିବାକୁ ସେ ଆହ୍ୱାନ ଜଣାଇଥିଲେ । ସେହିଭଳି ପ୍ରଯୁକ୍ତି ଏବଂ ନିବେଶ କ୍ଷେତ୍ରରେ ଥିବା ବ୍ୟାପକ କ୍ଷେତ୍ରର ଉପଯୋଗ ସକାଶେ ରାଷ୍ଟ୍ରପତି ଆହ୍ୱାନ ଜଣାଇଥିଲେ ।


    ପରେ ସନ୍ଧ୍ୟାରେ ରାଷ୍ଟ୍ରପତି ଭାରତୀୟ ସମୁଦାୟ ଏବଂ ଫ୍ରେଣ୍ଡସ୍‌ ଅଫ୍‌ ଇଣ୍ଡିଆ ଇନ୍‌ ଭିଏତନାମର ଏକ ସମାବେଶରେ ଉଦ୍‌ବୋଧନ ଦେଇଥିଲେ । ଭିଏତନାମରେ ଅବସ୍ଥାପିତ ଭାରତୀୟ ରାଷ୍ଟ୍ରଦୂତ ଶ୍ରୀ ପି ହରିଶଙ୍କ ଦ୍ୱାରା ଏହି କାର୍ଯ୍ୟକ୍ରମର ଆୟୋଜନ କରାଯାଇଥିଲା ।


    ଏହି କାର୍ଯ୍ୟକ୍ରମରେ ଉଦ୍‌ବୋଧନ ଦେଇ ରାଷ୍ଟ୍ରପତି ଶ୍ରୀ କୋବିନ୍ଦ କହିଲେ ଯେ ଭାରତ ଏବଂ ଭିଏତନାମ ମଧ୍ୟରେ ବନ୍ଧୁତାକୁ ପ୍ରୋତ୍ସାହନ ଦେବାରେ ବୁଦ୍ଧ ସଂଘ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିଆସିଛି । ପ୍ରାଚୀନ କାଳରେ ସୁଦ୍ଧା ବୌଦ୍ଧ ସନ୍ନ୍ୟାସୀଗଣ ଏଭଳି ସଂପର୍କକୁ ଅତି ଶ୍ରଦ୍ଧାର ସହ ରକ୍ଷା କରିଆସିଥିଲେ । ଏଯାବତ୍‌ ସେହି ଧାରା ଜାରି ରହିଛି । ରାଷ୍ଟ୍ରପତି କହିଲେ ଯେ ଭିଏତନାମରେ ଥିବା ଭାରତୀୟ ସମୁଦାୟ ସ୍ଥାନୀୟ ଅର୍ଥନୀତି ଏବଂ ସମାଜର ପ୍ରଗତି ସକାଶେ ମହତ୍ତ୍ୱପୂର୍ଣ୍ଣ ଭୂମିକା ଗ୍ରହଣ କରିଆସୁଛନ୍ତି । ତେଣୁ ଏ ଦିଗରେ ଭିଏତନାମ-ଭାରତ ବନ୍ଧୁତା ସଂଘ , ଭିଏତନାମ ୟୁନିଅନ୍‌ ଅଫ୍‌ ଫ୍ରେଣ୍ଡସିପ୍‌ ଆସୋସିଏସନ୍‌ ଏବଂ ଭିଏତନାମର ବିଭିନ୍ନ ବିଶ୍ୱବିଦ୍ୟାଳୟରେ ଭାରତୀୟ ସଂସ୍କୃତି ଅଧ୍ୟୟନ ସକାଶେ ଥିବା ବିଭାଗମାନ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିଛନ୍ତି । ଏହା ଦ୍ୱାରା ଭିଏତନାମରେ ଭାରତ ସଂପର୍କରେ ସାଧାରଣ ଲୋକମାନେ ଅବଗତ ହେବା ସହଜସାଧ୍ୟ ହୋଇପାରିଛି ।


    ଗତକାଲି ଅପରାହ୍ଣ (ନଭେମ୍ବର 18 , 2018) ଠାରୁ ରାଷ୍ଟ୍ରପତି ଶ୍ରୀ କୋବିନ୍ଦଙ୍କ ଭିଏତନାମ ରାଷ୍ଟ୍ର ଗସ୍ତ ଆରମ୍ଭ ହୋଇଥିଲା । ରାଷ୍ଟ୍ରପତି ପ୍ରଥମେ ଯାଇ ଦା ନାଙ୍ଗଠାରେ ପହଞ୍ଚିଥିଲେ । ନଭେମ୍ବର 18 ତାରିଖ ସଂଧ୍ୟାରେ ରାଷ୍ଟ୍ରପତି ଦା ନାଙ୍ଗର ପିପୁଲ୍ସ କମିଟିର ସ୍ଥାନୀୟ ନେତୃବର୍ଗଙ୍କ ସହ ସାକ୍ଷାତ କରିଥିଲେ ଏବଂ ତାଙ୍କ ସମ୍ମାନାର୍ଥେ ଆୟୋଜିତ ଏକ ଭୋଜିସଭାରେ ଯୋଗ ଦେଇଥିଲେ । ଆଜି (ନଭେମ୍ବର 19 , 2018) ସକାଳେ , ରାଷ୍ଟ୍ରପତି ଚାମ୍‌ ସ୍କଲ୍ପଚର୍‌ ସଂଗ୍ରହାଳୟ ପରିଦର୍ଶନ କରିଥିଲେ ଏବଂ ସେଠାରେ ଚାମ୍‌ ସଭ୍ୟତା କାଳର ବିଭିନ୍ନ ଆକର୍ଷଣୀୟ କଳାକୃତି ସଂଗ୍ରହ ବୁଲି ଦେଖିଥିଲେ । ଏହି କଳାକୃତିରୁ ଅଧିକାଂଶ ହିନ୍ଦୁ ଓ ବୌଦ୍ଧ ସଂସ୍କୃତି ଦ୍ୱାରା ପ୍ରଭାବିତ ହୋଇଥିବା ବିଶ୍ୱାସ କରାଯାଏ ।


    ଏହା ବ୍ୟତୀତ ରାଷ୍ଟ୍ରପତି ମଧ୍ୟ କ୍ୱାଙ୍ଗନାନ କ୍ଷେତ୍ରରେ ମାଇ ସୋନ୍‌ ମନ୍ଦିର ପରିସର ପରିଦର୍ଶନ କରିଥିଲେ । ସେଠାରେ ଖ୍ରୀଷ୍ଟପୂର୍ବ ଚତୁର୍ଥ ଶତାବ୍ଦୀ କାଳର ପ୍ରାଚୀନ ମନ୍ଦିରମାନ ଏବେ ସୁଦ୍ଧା ବିଦ୍ୟମାନ ରହିଛି । ଏକ ୟୁନେସ୍କୋ ବିଶ୍ୱ ଐତିହ୍ୟସ୍ଥଳୀ ଭାବେ ମାଇ ସୋନ୍‌ ମନ୍ଦିର ପରିସର ଭିଏତନାମର ପ୍ରାଚୀନ ସାଂସ୍କୃତିକ ପରମ୍ପରା ଓ ଭାସ୍କର୍ଯ୍ୟର ଏକ ବୈଭବ । ଭାରତୀୟ ପୁରାତତ୍ତ୍ୱ ସର୍ବେକ୍ଷଣ ସଂସ୍ଥାଙ୍କ ସହଯୋଗରେ ଭିଏତନାମର ପ୍ରାଚୀନ ମନ୍ଦିର ଓ କଳାକୃତିଗୁଡ଼ିକର ସଂରକ୍ଷଣ ଓ ପୁନରୁଦ୍ଧାର କାର୍ଯ୍ୟ ସଂପାଦନ କରାଯାଉଛି । ରାଷ୍ଟ୍ରପତି ଶ୍ରୀ କୋବିନ୍ଦଙ୍କୁ ଏହି ପୁନରୁଦ୍ଧାର ପ୍ରକଳ୍ପ କାର୍ଯ୍ୟ ସଂପର୍କରେ ଅବଗତ କରାଯାଇଥିଲା ।


    ************

    
    
    (Release ID: 1553284) Visitor Counter : 27