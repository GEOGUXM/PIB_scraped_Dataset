      ବୃହତ ଶିଳ୍ପ ଓ ସାଧାରଣ ଉଦ୍ୟୋଗ ମନ୍ତ୍ରଣାଳୟ

      ନେପା ଲିମିଟେଡର ପୁନରୁଦ୍ଧାର ଓ ଆଧୁନିକୀକରଣ ଯୋଜନା
      Posted On: 08 NOV 2018 2:57PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଆର୍ଥିକ ବିଷୟକ କ୍ୟାବିନେଟ ସମିତି 2018 ଅକ୍ଟୋବର 3ରେ ମଧ୍ୟପ୍ରଦେଶର ନେପାନଗର ସ୍ଥିତ ସାର୍ବଜନୀନ କ୍ଷେତ୍ରର ନ୍ୟୁଜ ପ୍ରିଣ୍ଟ କମ୍ପାନୀ ନେପା ଲିମିଟେଡର ପୁନରୁଦ୍ଧାର ଏବଂ ମିଲ ବିକାଶ ଯୋଜନା ( RMDP ) ପାଇଁ 469.41 କୋଟି ଟଙ୍କାର ବିତ୍ତୀୟ ପ୍ୟାକେଜ ଘୋଷଣା କରିଛି । ଏହି ପ୍ୟାକେଜରେ ଆରଏମଡିପି ସମ୍ପୂର୍ଣ୍ଣ ହେବା ପାଇଁ କମ୍ପାନୀରେ ଇକ୍ୱିଟି ରୂପରେ 277 କୋଟି ଟଙ୍କା ସାମିଲ ରହିଛି । ଏହାଦ୍ୱାରା କମ୍ପାନୀର ବାର୍ଷିକ ଉତ୍ପାଦନ କ୍ଷମତା 83 ହଜାର ମ୍ୟାଟ୍ରିକ ଟନରୁ ବୃଦ୍ଧି ପାଇ ଏକ ଲକ୍ଷ ମ୍ୟାଟ୍ରିକ ଟନ କରିବା , ଉତ୍ପାଦନରେ ବିବିଧତା ଆଣିବା , ଉତ୍ପାଦନର ଗୁଣବତ୍ତା ବୃଦ୍ଧି କରିବା ଏବଂ ନେପା ଲିମିଟେଡରେ ଉତ୍ପାଦନ ଆରମ୍ଭ କରିବାରେ ସହାୟତା ମିଳିବ । ପୁନରୁଦ୍ଧାର ଏବଂ ମିଲ ବିକାଶ ଯୋଜନା ଏକ ବର୍ଷ ମଧ୍ୟରେ ସମ୍ପୂର୍ଣ୍ଣ ହେବାର ଆଶା କରାଯାଉଛି ।


    ଆରଏମଡିପିରେ ବେତନ ଏବଂ ଶ୍ରମିକଙ୍କ ପାଇଁ 101.58 କୋଟି ଟଙ୍କାର ଋଣକୁ ମଧ୍ୟ ମଞ୍ଜୁରି ପ୍ରଦାନ କରାଯାଇଛି । ଏହାଦ୍ୱାରା ନେପା ଲିମିଟେଡ କର୍ମଚାରୀଙ୍କ ସମସ୍ୟା ଦୂର କରିବାରେ ସହାୟତା ମିଳିବ । 400 କର୍ମଚାରୀଙ୍କ ସ୍ୱେଚ୍ଛାକୃତ ସେବାନିବୃତ୍ତି ଯୋଜନା ପାଇଁ 90.83 କୋଟି ଟଙ୍କାର ମଞ୍ଜୁରି ପ୍ରଦାନ କରାଯାଇଛି । ଆରଏମଡିପି ସମ୍ପୂର୍ଣ୍ଣ ହେବା ପରେ ଉଚିତ ସମୟରେ ନେପା ଲିମିଟେଡର ରଣନୈତିକ ନିବେଶକୁ ମଧ୍ୟ ମଞ୍ଜୁରି ପ୍ରଦାନ କରାଯାଇଛି । ଆରଏମଡିପି ସମ୍ପୂର୍ଣ୍ଣ ହେବା ଦ୍ୱାରା ନେପା ଲିମିଟେଡର ଉତ୍ପାଦନ ବୃଦ୍ଧି , ଉତ୍ପାଦନରେ ବିବିଧତା ଆଣିବା ଏବଂ ମଧ୍ୟପ୍ରଦେଶର ଜନଜାତୀୟ କ୍ଷେତ୍ରରେ ରୋଜଗାର ବୃଦ୍ଧି କରିବାରେ ମଧ୍ୟ ସହାୟତା ମିଳିବ ।


    ନେପା ଲିମିଟେଡ ମଧ୍ୟପ୍ରଦେଶର ବୁରହାନପୁର ଜିଲ୍ଲାରେ ସ୍ଥିତ ଏକ ମହତ୍ୱପୂର୍ଣ୍ଣ ନ୍ୟୁଜପ୍ରିଣ୍ଟ କମ୍ପାନୀ । ଏହାର ସ୍ଥାପନା 1974ରେ ହୋଇଥିଲା ଏବଂ ଏହା 1981 ପର୍ଯ୍ୟନ୍ତ ଭାରତର ଏକମାତ୍ର ନ୍ୟୁଜପ୍ରିଣ୍ଟ କମ୍ପାନୀ ଥିଲା ।


    ***************

    
    
    (Release ID: 1552295) Visitor Counter : 14