      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ନ୍ୟାସନାଲ ଫାଉଣ୍ଡେସନ ଫର କମ୍ୟୁନାଲ ହାରମୋନି ପକ୍ଷରୁ ସାମ୍ପ୍ରଦାୟିକ ସଦ୍ଭାବ ଅଭିଯାନ ସପ୍ତାହ ଓ ପତାକା ଦିବସ ପାଳନ
      Posted On: 22 NOV 2018 5:37PM by PIB Bhubaneshwar


    ନ୍ୟାସନାଲ ଫାଉଣ୍ଡେସନ ଫର କମ୍ୟୁନାଲ ହାରମୋନି ( NFCH ) ପକ୍ଷରୁ 2018 ନଭେମ୍ବର 19ରୁ 25 ତାରିଖ ପର୍ଯ୍ୟନ୍ତ ସାମ୍ପ୍ରଦାୟିକ ସଦ୍ଭାବ ଅଭିଯାନ ଏବଂ ପାଣ୍ଠି ସଂଗ୍ରହ ସପ୍ତାହ ପାଳନ କରାଯାଉଥିବା ବେଳେ ଗୁରୁବାର ପତାକା ଦିବସ ଉତ୍ସାହ ସହକାରେ ପାଳିତ ହୋଇଛି । ଏହାର ମହତ୍ୱ ବାବଦରେ ପ୍ରଚାର କରିବା ପାଇଁ 2018ରେ ଦେଶବ୍ୟାପୀ 1.23 ଲକ୍ଷ ୟୁନିଟକୁ ପତାକା ଷ୍ଟିକର , ରାପର , ପୋଷ୍ଟର , ବ୍ରସ୍ୟୁର , ପ୍ରଚାର ପତ୍ର ଇତ୍ୟାଦି ପଠାଯାଇଛି । ସମସ୍ତ ରାଜ୍ୟ/ କେନ୍ଦ୍ରଶାସିତ ଅଞ୍ଚଳ , ସମସ୍ତ ମନ୍ତ୍ରଣାଳୟ/ ବିଭାଗ , କେନ୍ଦ୍ରୀୟ ରାଷ୍ଟ୍ରାୟତ୍ତ ଉଦ୍ୟୋଗ , ଅର୍ଦ୍ଧ ସାମରିକ ସଂସ୍ଥା , ବିଶ୍ୱବିଦ୍ୟାଳୟ , ଶିକ୍ଷାନୁଷ୍ଠାନ , ଜାତୀୟକରଣ ବ୍ୟାଙ୍କ ଇତ୍ୟାଦିକୁ ପ୍ରଚାର ସାମଗ୍ରୀ ପଠାଯାଇଛି । ଏଥିରୁ ଏକ ଲକ୍ଷ ୟୁନିଟ କେବଳ ଶିକ୍ଷାନୁଷ୍ଠାନ ।


    ଏନଏଫସିଏଚର ନିବେଦନ କ୍ରମେ ବିଭିନ୍ନ ଶିକ୍ଷାନୁଷ୍ଠାନ , ରାଷ୍ଟ୍ରାୟତ୍ତ ଉଦ୍ୟୋଗ , ସରକାରୀ ବିଭାଗ/ସଂସ୍ଥା , ସ୍ୱେଚ୍ଛାସେବୀ ସଂସ୍ଥା ସାମ୍ପ୍ରଦାୟିକ ସଦ୍ଭାବ ଓ ଜାତୀୟ ସଂହତି ବୃଦ୍ଧି ସକାଶେ ଅନେକ କାର୍ଯ୍ୟକ୍ରମ ଆୟୋଜନ କରିଛନ୍ତି । ସପ୍ତାହର ଶେଷ ଦିନ ଅର୍ଥାତ୍ ଗୁରୁବାର ଦେଶବ୍ୟାପୀ ପତାକା ଦିବସ ପାଳନ କରାଯାଇଛି । ସାମ୍ପ୍ରଦାୟିକ , ଜାତିଆଣ ଏବଂ ଆତଙ୍କବାଦୀ ହିଂସାରେ ଅନାଥ ହୋଇଥିବା ପିଲାମାନଙ୍କ ପାଇଁ ମଧ୍ୟ ଏହି ଅବସରରେ ପାଣ୍ଠି ସଂଗ୍ରହ କରାଯାଇଛି । ସାମ୍ପ୍ରଦାୟିକ ସଦ୍ଭାବ ଅଭିଯାନ ସପ୍ତାହ ଏବଂ ପତାକା ଦିବସ ଉତ୍ସବରେ ଭାଗ ନେବା ଲାଗି ଜମ୍ମୁ-କାଶ୍ମୀରରୁ 2 ଜଣ , ଗୁଜରାଟ , ମଣିପୁର , ବିହାର ଏବଂ ଛତିଶଗଡ଼ରୁ ଜଣେ ଲେଖାଏଁ ମୋଟ 6 ଜଣ ପିଲାଙ୍କ ସହ ସେମାନଙ୍କ ଅଭିଭାବକ ଓ ସଂପୃକ୍ତ ରାଜ୍ୟର ପ୍ରତିନିଧିମାନଙ୍କୁ ନିମନ୍ତ୍ରଣ କରାଯାଇଥିଲା । ଏହି ପିଲାମାନେ ହେଲେ ; ଜମ୍ମୁ ଏବଂ କାଶ୍ମୀରର ସୁରଜିତ କୁମାର ଏବଂ ଜାଫର ଉଲ୍ଲା ଜାଭିଦ୍ , ଗୁଜରାଟର ଯୋଗେଶ୍ୱର ସୋଲାଙ୍କି , ମୁଣିପୁରର କୁମାରୀ ମୁକ୍ତିୟାସ୍ , ବିହାରର ଶ୍ରବଣ କୁମାର ଏବଂ ଛତିଶଗଡ଼ର କୁମାରୀ କ୍ରିତିକା ୟାଲମ । ଏମାନେ ଉପରାଷ୍ଟ୍ରପତି ଶ୍ରୀ ଏମ୍. ଭେଙ୍କେୟା ନାଇଡ଼ୁ , କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ଶ୍ରୀ ରାଜନାଥ ସିଂହ , ସ୍ୱରାଷ୍ଟ୍ର ରାଷ୍ଟ୍ର ମନ୍ତ୍ରୀ ଶ୍ରୀ ହଂସରାଜ ଗଙ୍ଗରାମ ଆହିର ଓ ଶ୍ରୀ କିରେନ ରିଜିଜୁ ଏବଂ କେନ୍ଦ୍ର ସ୍ୱରାଷ୍ଟ୍ର ସଚିବ ଶ୍ରୀ ରାଜୀବ ଗଉବାଙ୍କୁ ଭେଟି ଅତ୍ୟନ୍ତ ଖୁସି ହୋଇଥିଲେ । ଏହି ପିଲାମାନେ ଦିଲ୍ଲୀ ସମେତ ପାଖଆଖ ଅଞ୍ଚଳର ଐତିହାସିକ ଓ ଧର୍ମପୀଠ ପରିଦର୍ଶନ କରିବାର ସୁଯୋଗ ପାଇଥିଲେ । ଏଥିରେ ଥିଲା ରାଷ୍ଟ୍ରପତି ଭବନ , ଇଣ୍ଡିଆ ଗେଟ୍ , କୁତବ ମିନାର , ଲୋଟସ ମନ୍ଦିର , ରାଜଘାଟ , ଲାଲକିଲ୍ଲା , ଜମ୍ମା ମସଜିଦ୍ ଏବଂ ଅକ୍ଷରଧାମ ମନ୍ଦିର ଇତ୍ୟାଦି । ପିଲାମାନେ ଏସବୁ ଦେଖି ଆନନ୍ଦ ଉଠାଇବା ସହ ଦିଲ୍ଲୀ ଗସ୍ତ ସେମାନଙ୍କୁ ଖୁବ ଖୁସି ଆଣି ଦେଇଥିଲା । ଏହା ସେମାନଙ୍କ ପାଇଁ ଏକ ପ୍ରକାର ଜୀବନର ସବୁଠାରୁ ବଡ଼ ଖୁସି ଥିଲା । ପିଲାମାନେ ସେମାନଙ୍କ ବନ୍ଧୁମାନଙ୍କ ସହ ଏହି ଖୁସି ଓ ଅନୁଭବକୁ ପରେ ବାଣ୍ଟିଥିଲେ ।


    ସାମ୍ପ୍ରଦାୟିକ ସଦ୍ଭାବ ଅଭିଯାନ ସପ୍ତାହ ଓ ପତାକା ଦିବସ ପାଳନ ଅବସରରେ ଏହି ପିଲାମାନଙ୍କୁ ଦିଲ୍ଲୀର ଏକ ସ୍କୁଲରେ ସମ୍ମାନିତ କରାଯାଇଥିଲା । ଏହା ସେମାନଙ୍କୁ ବିଭିନ୍ନ ଧର୍ମ ଓ ବିଭିନ୍ନ ଅଞ୍ଚଳର ପିଲାମାନଙ୍କ ସହ ଭାବ ବିନିମୟର ସୁଯୋଗ ଦେଇଥିଲା । ଏହି ଅବସରରେ 500ରୁ ଅଧିକ ସ୍କୁଲ ଛାତ୍ରଛାତ୍ରୀ ଉପସ୍ଥିତ ଥିଲେ । କାର୍ଯ୍ୟକ୍ରମରେ ଏନଏଫସିଏଚର ସମ୍ପାଦକ ଶ୍ରୀ ମନୋଜ ପନ୍ତ ସଭାପତିତ୍ୱ କରିଥିଲେ ।


    ***************

    
    
    (Release ID: 1553670) Visitor Counter : 1