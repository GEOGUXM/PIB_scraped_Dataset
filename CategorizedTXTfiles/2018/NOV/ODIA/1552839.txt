      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଭିସା ପ୍ରକ୍ରିୟା ସରଳୀକରଣ
      Posted On: 14 NOV 2018 3:12PM by PIB Bhubaneshwar


    ଦେଶର ସୁରକ୍ଷା ସୁନିଶ୍ଚିତ କରିବା ସମୟରେ ଦେଶରେ ବିଦେଶୀମାନଙ୍କ ସହଜ ପ୍ରବେଶ , ପ୍ରସ୍ଥାନ ଏବଂ ଅନ୍ୟ ଗତିବିଧିର ସୁବିଧା ଦେବାକୁ ଭାରତରେ ଏକ ମଜବୁତ ଭିସା ବ୍ୟବସ୍ଥା ପ୍ରସ୍ତୁତ କରିଛି । ବିଗତ ଏକ ବର୍ଷ ହେଲା କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟ ଭିସା ବ୍ୟବସ୍ଥାକୁ ସରଳ କରିବା ଲାଗି ଅନେକ ଗୁଡ଼ିଏ ପଦକ୍ଷେପ ନେଇଛି ।


    ବିଶ୍ୱର ସମସ୍ତ ଦେଶ ପାଇଁ ଏବେ ଇଲେକ୍ଟ୍ରୋନିକ୍ ଭିସା ବ୍ୟବସ୍ଥା ଆରମ୍ଭ କରାଯାଇଛି । 166ଟି ଦେଶର ବିଦେଶୀ ନାଗରିକ ଏବେ 26ଟି ବିମାନବନ୍ଦର ଏବଂ 5ଟି ବନ୍ଦରରେ ଏହି ସୁବିଧା ପାଇପାରୁଛନ୍ତି । ଇମିଗ୍ରେସନ କାଉଣ୍ଟରରେ ପହଞ୍ଚିବା ପର୍ଯ୍ୟନ୍ତ ବିଦେଶୀ ନାଗରିକଙ୍କୁ କୌଣସି ଅଫିସରଙ୍କ ସହ ଆଲୋଚନା କରିବାର ଆବଶ୍ୟକତା ନାହିଁ । ଜଣେ ବିଦେଶୀଙ୍କୁ ଇ-ଭିସା ଦିଆଯିବ କି ନାହିଁ ତାହା ବ୍ୟୁରୋ ଅଫ୍ ଇମିଗ୍ରେସନ ( BOI ) 24 ରୁ 48 ଘଣ୍ଟା ମଧ୍ୟରେ ନିଷ୍ପତ୍ତି ନେଉଛି । ଇ-ଭିସାର ଲୋକପ୍ରିୟତା ଏବେ ଆକାଶଛୁଆଁ ହୋଇଛି । 2015 ମସିହାରେ ଇ-ଭିସାରେ ଆସିଥିବା ବିଦେଶୀଙ୍କ ସଂଖ୍ୟା 4.47 ଲକ୍ଷ ଥିବା ବେଳେ 2017ରେ 17.00 ଲକ୍ଷ ହୋଇଛି । 2018ରେ ଅକ୍ଟୋବର 30 ସୁଦ୍ଧା ଏହି ସଂଖ୍ୟା 18.78 ଲକ୍ଷକୁ ଛୁଇଁସାରିଛି ।


    ନିକଟରେ ଇ-କନଫରେନ୍ସ ଓ ଇ-ମେଡିକାଲ ଆଟେଣ୍ଡାଣ୍ଟ ନାମରେ ଦୁଇଟି ନୂତନ ଇ-ଭିସା ଆରମ୍ଭ ହୋଇଛି । ଏବେ ଇ-ଭିସା ମୋଟ ପାଞ୍ଚ ଶ୍ରେଣୀ ; ଟୁରିଷ୍ଟ , ବିଜିନେସ୍ , ମେଡିକାଲ , କନଫରେନ୍ସ ଏବଂ ମେଡିକାଲ ଆଟେଣ୍ଡାଣ୍ଟ ନାମରେ ଉପଲବ୍ଧ ।


    ସ୍ଥାନୀୟ ଏଫଆରଆରଓକୁ ଇଲୋକ୍ଟ୍ରୋନିକ୍ ଭିସାର ଅବଧି 60 ଦିନରୁ 90 ଦିନକୁ ବୃଦ୍ଧି କରି ପାରିବାର କ୍ଷମତା ଦିଆଯାଇଛି । ପୂର୍ବରୁ ଏ ପ୍ରକାର ଇ-ଭିସା ବର୍ଷକୁ ଦୁଇ ଥର ମିଳୁଥିବା ବେଳେ ଏବେ ତିନିଥର ଉପଲବ୍ଧ ହେଉଛି ।


    ଦେଶ ମଧ୍ୟରେ ଥିବା କୌଣସି ବିଦେଶୀ ନାଗରିକ ଭିସା ସମ୍ପର୍କିତ 27 ପ୍ରକାର ସେବା ପାଇବା ପାଇଁ ଏଫଆରଆରଓ ଦେଶବ୍ୟାପୀ ଅନଳାଇନ ସୁବିଧା ଆରମ୍ଭ କରିଛି । ଏଥିପାଇଁ ବ୍ୟକ୍ତିଗତ ଭାବେ ଏଫଆରଆରଓ/ଏଫଆରଓ କାର୍ଯ୍ୟାଳୟକୁ ଯିବାକୁ ପଡ଼ିବ ନାହିଁ । ଅନଲାଇନରେ ଦେୟ ପ୍ରଦାନ ପରେ ସେମାନେ ଭିସା ସମ୍ପର୍କିତ ସେବା ପାଇବାକୁ ଆବେଦନ କରିପାରିବେ ।


    କ୍ରୁଇଜ ଟୁରିଜମ ଇମିଗ୍ରେସନ ସୁବିଧା ଦେବା ସକାଶେ 5ଟି ବୃହତ ବନ୍ଦରରେ ବିଦେଶୀ ନାଗରିକ ପହଞ୍ଚିବା ମାତ୍ରେ ଇ-ଲ୍ୟାଣ୍ଡିଙ୍ଗ ପରମିଟ୍ ପ୍ରଦାନ କରାଯାଉଛି । ମୁମ୍ବାଇ , କୋଚିନ୍ , ମୋର୍ମୁଗାଓ , ଚେନ୍ନାଇ ଏବଂ ନ୍ୟୁ ମାଙ୍ଗାଲୋର ବନ୍ଦରରେ ପୂର୍ବରୁ ବିଦେଶୀ ନାଗରିକମାନଙ୍କ ପାଇଁ ଥିବା ବାୟୋମାଟ୍ରିକ ଦାଖଲ ବ୍ୟବସ୍ଥାକୁ 2020 ଡିସେମ୍ବର ପର୍ଯ୍ୟନ୍ତ ହଟାଇ ନିଆଯାଇଛି , ଯଦ୍ୱାରାକି ପର୍ଯ୍ୟଟକମାନେ ଦେଶରେ ବୁଲିବା ପାଇଁ ବେଶୀ ସମୟ ପାଇପାରିବେ ।


    ଦେଶ ମଧ୍ୟରେ ଥିବା ବିଦେଶୀ ନାଗରିକମାନେ ଅସୁସ୍ଥ ହେଲେ ସେମାନଙ୍କ ଭିସାକୁ ଇ-ମେଡିକାଲ ଭିସାକୁ ରୂପାନ୍ତରିତ ନ କରି ମଧ୍ୟ ଚିକିତ୍ସା ସୁବିଧା ପାଇପାରିବେ । ଜରୁରିକାଳୀନ ସ୍ଥିତିରେ ଏହା ଦରକାର ହେଉଛି ।


    କୌଣସି ବିଦେଶୀ ନାଗରିକ କୌଣସି ଭାରତୀୟ ନାଗରିକ/ ଭାରତରେ ରହୁଥିବା ବ୍ୟକ୍ତି/ ଭାରତର ବିଦେଶୀ ନାଗରିକ କାର୍ଡ ଧାରକ ( OCI )ଙ୍କୁ ବିବାହ କରିଥିବେ , ଏଭଳି ନାଗରିକଙ୍କ ଭିସା କୌଣସି ଅନ୍ୟ ଭିସାକୁ ରୂପାନ୍ତରିତ କରିବାକୁ ଅନୁମତି ଦିଆଯାଉଛି , ତାଙ୍କୁ ଯେକୌଣସି ସମୟରେ ଏଫଆରଆରଓ ଭିସା ପ୍ରଦାନ କରିପାରିବ ।


    ଏବେ ଭାରତରେ ପାଞ୍ଚ ବର୍ଷ ବଦଳରେ ରୋଜଗାର ଓ ବ୍ୟବସାୟ ଭିସା 10 ବର୍ଷ ଅବଧିର ଦିଆଯାଉଛି । ଏଥିସହ କର୍ମଶାଳା ଭଳି କୌଣସି କାର୍ଯ୍ୟକ୍ରମରେ ସାମିଲ ହେବାକୁ ଦୀର୍ଘକାଳୀନ ଭିସା ହାସଲ କରିଥିବା ବିଦେଶୀ ନାଗରିକଙ୍କୁ ଏଥିପାଇଁ ଏଫଆରଆରଓର ସ୍ୱତନ୍ତ୍ର ଅନୁମତି ଆବଶ୍ୟକ ନାହିଁ ।


    ଭିସା ସମ୍ପର୍କିତ ବିଭିନ୍ନ ସେବା ପାଇଁ ଏଫଆରଆରଓକୁ କ୍ଷମତା ପ୍ରଦାନ କରାଯାଇଛି , ଯଦ୍ୱାରାକି ବିଦେଶୀ ନାଗରିକଙ୍କ ପ୍ରତୀକ୍ଷା ସମୟ ହ୍ରାସ ପାଇପାରିବ ।


    ପ୍ରତିବନ୍ଧିତ ଓ ସଂରକ୍ଷିତ ଅଞ୍ଚଳରେ ପ୍ରବେଶ ପାଇଁ ପୂର୍ବରୁ ରାଜ୍ୟ/କେନ୍ଦ୍ରଶାସିତ ଅଞ୍ଚଳର ସରକାର ଏବଂ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟର ଅନୁମତି ଆବଶ୍ୟକ ହେଉଥିଲା , ଏହା ଥିଲା ସମୟସାପେକ୍ଷ । କିନ୍ତୁ ଏବେ ସ୍ୱରାଷ୍ଟ୍ର ମନ୍ତ୍ରଣାଳୟ କେତେକ ନିର୍ଦ୍ଦିଷ୍ଟ କ୍ଷେତ୍ର ପାଇଁ ଏଭଳି ଭିସାର ଅନୁମତି ପୂର୍ବରୁ ପ୍ରଦାନ କରୁଛି ।


    *******************

    
    
    (Release ID: 1552839) Visitor Counter : 17