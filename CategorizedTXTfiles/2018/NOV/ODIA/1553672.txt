      ରାଷ୍ଟ୍ରପତିଙ୍କ ସଚିବାଳୟ

      ଅଷ୍ଟ୍ରେଲିଆର ଗଭର୍ଣ୍ଣର ଜେନେରାଲ ଓ ପ୍ରଧାନମନ୍ତ୍ରୀଙ୍କ ସହ ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦଙ୍କ ଆଲୋଚନା
      • ଅଷ୍ଟ୍ରେଲୀୟ ଆର୍ଥିକ ସମୀକ୍ଷା ଶୀର୍ଷ ବେଠକରେ ଉଦ୍‌ବୋଧନ
      • ମହାତ୍ମା ଗାନ୍ଧୀଙ୍କ ପ୍ରତିମୂର୍ତ୍ତି କଲେ ଉନ୍ମୋଚନ
      Posted On: 22 NOV 2018 5:39PM by PIB Bhubaneshwar


    ଅଷ୍ଟ୍ରେଲିଆ ଗସ୍ତରେ ଥିବା ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦଙ୍କ ପାଇଁ ଆଜି ତାଙ୍କ ଗସ୍ତର ଦ୍ୱିତୀୟ ଦିନଟି (ନଭେମ୍ବର 22 , 2018) ବେଶ୍‌ ବ୍ୟସ୍ତବହୁଳ ଥିଲା । ରାଷ୍ଟ୍ରପତି ଶ୍ରୀ କୋବିନ୍ଦ ଅଷ୍ଟ୍ରେଲିଆର ଗଭର୍ଣ୍ଣର ଜେନେରାଲ ପିଟର କୋସଗ୍ରୋଭ୍‌ ଏବଂ ପ୍ରଧାନମନ୍ତ୍ରୀ ସ୍କର୍ଟ ମୋରିସନଙ୍କ ସହ ଆଲୋଚନା କରିଛନ୍ତି । ରାଷ୍ଟ୍ରପତିଙ୍କୁ ଆଜି ଆନୁଷ୍ଠାନିକ ଭାବେ ଭବ୍ୟ ସ୍ୱାଗତ ସମ୍ବର୍ଦ୍ଧନା ଜ୍ଞାପନ କରାଯିବା ସହ ତାଙ୍କ ସମ୍ମାନାର୍ଥେ ଗଭର୍ଣ୍ଣର ଜେନେରାଲ ଆଡ଼ମିରାଲଟି ହାଉସଠାରେ ଏକ ଭୋଜିସଭାର ଆୟୋଜନ କରିଥିଲେ । ଏହା ବ୍ୟତୀତ ରାଷ୍ଟ୍ରପତି ଶ୍ରୀ କୋବିନ୍ଦ ଅଷ୍ଟ୍ରେଲିଆର ପ୍ରଧାନମନ୍ତ୍ରୀ ସ୍କର୍ଟ ମୋରିସନଙ୍କ ସହ ମିଶି ସିଡ଼ନୀ ନିକଟବର୍ତ୍ତୀ ପାରାମାଟ୍ଟାର ଜୁବିଲି ପାର୍କଠାରେ ମହାତ୍ମା ଗାନ୍ଧୀଙ୍କ ଏକ ପ୍ରତିମୂର୍ତ୍ତି ଉନ୍ମୋଚନ କରିଥିଲେ । ଏହି ଅବସରରେ ରାଷ୍ଟ୍ରପତି ଆଜି ଦୁଇଟି ବିଶେଷ ଭାଷଣ ପ୍ରଦାନ କରିଛନ୍ତି । ସେଥିରୁ ପ୍ରଥମଟି ଅଷ୍ଟ୍ରେଲୀୟ ଆର୍ଥିକ ସମୀକ୍ଷା ଭାରତ ବ୍ୟବସାୟିକ ଶିଖର ବୈଠକ ଅବସରରେ ହୋଇଥିବା ବେଳେ ଦ୍ୱୀତୀୟଟି ଅଷ୍ଟ୍ରେଲିଆ-ଭାରତ ବ୍ୟବସାୟିକ ପରିଷଦ ପକ୍ଷରୁ ତାଙ୍କ ସମ୍ମାନାର୍ଥେ ଆୟୋଜିତ ନୈଶ ଭୋଜି କାର୍ଯ୍ୟକ୍ରମରେ ।


    ଋାଷ୍ଟ୍ରପତି ଶ୍ରୀ କୋବିନ୍ଦଙ୍କ ଅଷ୍ଟ୍ରେଲିଆ ଗସ୍ତ ଅବସରରେ ଦୁଇ ଦେଶ ମଧ୍ୟରେ ପାଞ୍ଚଟି ଗୁରୁତ୍ୱପୂର୍ଣ୍ଣ ରାଜିନାମା ସ୍ୱାକ୍ଷରିତ ହୋଇଛି । ସେଗୁଡ଼ିକ ହେଲା:

     1. ଭିନ୍ନକ୍ଷମ କ୍ଷେତ୍ରରେ ଏବଂ ଭିନ୍ନକ୍ଷମମାନଙ୍କୁ ସେବା ଯୋଗାଣ କ୍ଷେତ୍ରରେ ଭାରତ ସରକାର ଏବଂ ଅଷ୍ଟ୍ରେଲିଆ ସରକାରଙ୍କ ମଧ୍ୟରେ ସ୍ୱାକ୍ଷରିତ ରାଜିନାମା ।
     2. ଦ୍ୱିପାକ୍ଷିକ ନିବେଶ ସକାଶେ ଇନଭେଷ୍ଟ ଇଣ୍ଡିଆ ଏବଂ ଅଷ୍ଟ୍ରେଡ଼ ମଧ୍ୟରେ ସ୍ୱାକ୍ଷରିତ ରାଜିନାମା ।
     3. ବୈଜ୍ଞାନିକ ସହଯୋଗ ଏବଂ ଅଭିନବତା କ୍ଷେତ୍ରରେ ରାଞ୍ଚିସ୍ଥିତ କେନ୍ଦ୍ରୀୟ ମାଇନିଂ ପ୍ଲାନିଂ ଏବଂ ଡ଼ିଜାଇନ୍‌ ପ୍ରତିଷ୍ଠାନ ଏବଂ କମନୱେଲ୍‌ଥ ବୈଜ୍ଞାନିକ ଓ ଗବେଷଣା ଅନୁଷ୍ଠାନ ମଧ୍ୟରେ ସ୍ୱାକ୍ଷରିତ ରାଜିନାମା ।
     4. କୃଷି ଗବେଷଣା ଓ ଶିକ୍ଷା କ୍ଷେତ୍ରରେ ଗୁଣ୍ଟୁରସ୍ଥିତ ଆଚାର୍ଯ୍ୟ ଏନ ଜି ରାଙ୍ଗା କୃଷି ବିଶ୍ୱବିଦ୍ୟାଳୟ ଏବଂ ପର୍ଥସ୍ଥିତ ୟୁନିଭର୍ସିଟି ଅଫ୍‌ ୱେଷ୍ଟର୍ଣ୍ଣ ଅଷ୍ଟ୍ରେଲିଆ ମଧ୍ୟରେ ସ୍ୱାକ୍ଷରିତ ରାଜିନାମା ।
     5. ଦିଲ୍ଲୀର ଇନ୍ଦ୍ରପ୍ରସ୍ଥ ଇନଷ୍ଟିଚୁଟ୍‌ ଅଫ୍‌ ଇନଫରମେସନ ଟେକ୍ନୋଲୋଜି ଏବଂ ବ୍ରିସବେନସ୍ଥିତ କୁଇନ୍ସଲାଣ୍ଡ ୟୁନିଭର୍ସିଟି ଅଫ୍‌ ଟେକ୍ନୋଲୋଜି ମଧ୍ୟରେ ସ୍ୱାକ୍ଷରିତ ରାଜିନାମା ।

    ଆଜି ଅନୁଷ୍ଠିତ ତିନୋଟି ଭିନ୍ନ ଭିନ୍ନ କାର୍ଯ୍ୟକ୍ରମ ଅବସରରେ ରାଷ୍ଟ୍ରପତି ଶ୍ରୀ କୋବିନ୍ଦ ଏବଂ ପ୍ରଧାନମନ୍ତ୍ରୀ ମୋରିସନ୍‌ ମିଳିତ ଭାବେ ଉପସ୍ଥିତ ଥିଲେ । ପୁନଶ୍ଚ ଆଜି ସକାଳେ ଉଭୟ ନେତା ସେମାନଙ୍କର ଦ୍ୱିପାକ୍ଷିକ ଆଲୋଚନା କରିଥିଲେ । ଏହି ଆଲୋଚନା ବେଳେ ବାଣିଜ୍ୟ ଓ ନିବେଶ ଠାରେ ନେଇ ଅନେକ ଗୁରୁତ୍ୱପୂର୍ଣ୍ଣ ପ୍ରସଙ୍ଗ ଉପରେ କଥାବାର୍ତ୍ତା ହୋଇଥିଲା ।


    ସେହିଭଳି ଅପରାହ୍ନରେ ରାଷ୍ଟ୍ରପତି ଶ୍ରୀ କୋବିନ୍ଦ ଅଷ୍ଟ୍ରେଲିଆନ୍‌ ଫାଇନାନ୍ସିଆଲ ରିଭ୍ୟୁ ଇଣ୍ଡିଆ ବିଜିନେସନ ଶିଖର ବୈଠକରେ ପ୍ରଧାନମନ୍ତ୍ରୀ ଶ୍ରୀ ମୋରିସନଙ୍କ ସହ ଯୋଗ ଦେବା ସହ ସେଥିରେ ଉଦ୍‌ବୋଧନ ଦେଇଥିଲେ । ଭାରତରେ ହୋଇଥିବା ଆର୍ଥିକ ସଂସ୍କାର ଏବଂ ନୀତିଗତ ପରିବର୍ତ୍ତନ କିଭଳି ସେଠାରେ ବାଣିଜ୍ୟ ଓ ନିବେଶ କାରବାର ପାଇଁ ଅନୁକୂଳ ବାତାବରଣ ସୃଷ୍ଟି କରିଛି ସେ ସଂପର୍କରେ ରାଷ୍ଟ୍ରପତି ଅବତାରଣା କରିଥିଲେ ।


    ସେହିଭଳି ରାଷ୍ଟ୍ରପତି ଆଜି ଅଷ୍ଟ୍ରେଲିଆ-ଭାରତ ବିଜିନେସ୍‌ କାଉନସିଲ ବୈଠକରେ ଯୋଗ ଦେଇ ଅଷ୍ଟ୍ରେଲିଆ ଏବଂ ଭାରତ ମଧ୍ୟରେ ବ୍ୟବସାୟ ତଥା ନିବେଶ ପାଇଁ ଥିବା ପର୍ଯ୍ୟାପ୍ତ ସୁଯୋଗ ସଂପର୍କରେ ଅବତାରଣା କରିଥିଲେ ।


    **************

    
    
    (Release ID: 1553672) Visitor Counter : 1
    
    
    
    
    

5.