      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ନବମ ପର୍ଯ୍ୟାୟ ନଗର ଗ୍ୟାସ ବିତରଣ ପ୍ରକଳ୍ପ କାର୍ଯ୍ୟର ଅଧାରଶିଳା ରଖିଲେ ପ୍ରଧାନମନ୍ତ୍ରୀ
      Posted On: 22 NOV 2018 9:32PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ନୂଆଦିଲ୍ଲୀର ବିଜ୍ଞାନ ଭବନରୁ ଭିଡିଓ କନଫରେନ୍ସିଂ ଜରିଆରେ ନବମ CGD ବିଡିଂ ରାଉଣ୍ଡ ଅଧୀନରେ ନଗର ଗ୍ୟାସ ବିତରଣ ( City Gas Distribution ) ପ୍ରକଳ୍ପ କାର୍ଯ୍ୟ ଲାଗି ଭିତ୍ତିପ୍ରସ୍ତର ସ୍ଥାପନ କରିଥିଲେ । ସେ ମଧ୍ୟ ଦଶମ ସିଜିଡି ବିଡିଂ ରାଉଣ୍ଡର ଶୁଭାରମ୍ଭ କରିଥିଲେ ।


    ଏହି ଅବସରରେ ଉଦ୍ବୋଧନ ଦେଇ ପ୍ରଧାନମନ୍ତ୍ରୀ କହିଥିଲେ ଯେ ନବମ ସିଜିଡି ବିଡିଂ ପର୍ଯ୍ୟାୟ ଅଧୀନରେ ସହରାଂଚଳ ଗ୍ୟାସ ବିତରଣ ନେଟୱାର୍କ ପ୍ରତିଷ୍ଠା ଲାଗି 129ଜିଲ୍ଲାରେ କାର୍ଯ୍ୟାରମ୍ଭ ହୋଇଛି । ସେ ଆହୁରି ଉଲ୍ଲେଖ କରିଥିଲେ ଯେ ସିଜିଡିର ଦଶମ ବିଡିଂ ରାଉଣ୍ଡ ଅଧୀନରେ 400ରୁ ଅଧିକ ଜିଲ୍ଲା ନଗର ଗ୍ୟାସ ବିତରଣ ନେଟୱାର୍କ ପରିସରକୁ ଆସିଯିବେ , ଯାହାକି ମୋଟ ଜନସଂଖ୍ୟାର 70 ପ୍ରତିଶତ ହେବ ।


    ବର୍ତ୍ତମାନ ଦେଶ ଗ୍ୟାସ ଆଧାରିତ ଅର୍ଥବ୍ୟବସ୍ଥା ଆଡ଼କୁ ଗତି କରୁଥିବା ଉପରେ ଜୋର ଦେଇ ପ୍ରଧାନମନ୍ତ୍ରୀ କହିଥିଲେ ଯେ ଗ୍ୟାସ ଆଧାରିତ ଅର୍ଥବ୍ୟବସ୍ଥାର ସମସ୍ତ ଦିଗ ଉପରେ କେନ୍ଦ୍ର ସରକାର ଏବେ ଗୁରୁତ୍ୱାରୋପ କରୁଛନ୍ତି । ଶ୍ରୀ ମୋଦୀ କହିଥିଲେ ଯେ ଦେଶରେ ଗ୍ୟାସ ଭିତ୍ତିଭୂମିର ଉନ୍ନତି ଲାଗି କେନ୍ଦ୍ର ସରକାର ବ୍ୟାପକ ପଦକ୍ଷେପ ନେଉଛନ୍ତି । ବିଶେଷ କରି ଏଲଏନଜି ଟର୍ମିନାଲ ସଂଖ୍ୟାରେ ବୃଦ୍ଧି , ଦେଶବ୍ୟାପୀ ଗ୍ୟାସ ଗ୍ରୀଡ ସ୍ଥାପନା ଏବଂ ସହରାଂଚଳ ଗ୍ୟାସ ବିତରଣ ନେଟୱାର୍କର ଶୁଭାରମ୍ଭ କରାଯାଇଛି ।


    ସ୍ୱଚ୍ଛ ଇନ୍ଧନ ଦିଗରେ ଗ୍ୟାସ ଆଧାରିତ ଅର୍ଥବ୍ୟବସ୍ଥାର ଭୂମିକା ବର୍ଣ୍ଣନା କରି ପ୍ରଧାନମନ୍ତ୍ରୀ କହିଥିଲେ ଯେ ନଗର ଗ୍ୟାସ ବିତରଣ ନେଟୱାର୍କ ସ୍ୱଚ୍ଛ ଶକ୍ତି ସମାଧାନ ହାସଲ କରିବାରେ ଗୁରୁତ୍ୱପୂର୍ଣ୍ଣ ଭୂମିକା ନିର୍ବାହ କରିବ । ସେ ପୁଣି କହିଥିଲେ ସ୍ୱଚ୍ଛ ଇନ୍ଧନ ଉପଯୋଗ ଦିଗରେ କେନ୍ଦ୍ର ସରକାରଙ୍କ ବ୍ୟାପକ ପ୍ରୟାସ ଜାରି ରହିଛି । ଏହି ପରିପ୍ରେକ୍ଷୀରେ , ସେ କେନ୍ଦ୍ର ସରକାରଙ୍କ ଦ୍ୱାରା ନିଆଯାଉଥିବା ବିଭିନ୍ନ ସ୍ୱଚ୍ଛ ଇନ୍ଧନ ପ୍ରୟାସ ଯେପରିକି ଇଥାନଲ ସମ୍ମିଶ୍ରଣ , ଜୈବଇନ୍ଧନ ରିଫାଇନେରୀ, କମ୍ପ୍ରେସଡ ଜୈବ ଗ୍ୟାସ ପ୍ଲାଂଟ , ପରିବର୍ଦ୍ଧିତ ଏଲପିଜି କଭରେଜ ଏବଂ ବାହନ ପାଇଁ ବିଏସ-6 ପର୍ଯ୍ୟାୟର ଇନ୍ଧନ ପ୍ରଚଳନ ଆଦି ବିଷୟରେ ଉଲ୍ଲେଖ କରିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ଗତ ଚାରି ବର୍ଷ ମଧ୍ୟରେ 12 କୋଟି ଏଲପିଜି ସଂଯୋଗ ଯୋଗାଇ ଦିଆଯାଇଛି । ସେ କହିଥିଲେ ଯେ ସହରଂଚଳରେ ଗ୍ୟାସ ନେଟୱାର୍କ ଏକ ନୂତନ ଆର୍ଥିକ ବାତାବରଣ ବିକଶିତ କରୁଛି , ଯାହା ଗ୍ୟାସ ଆଧାରିତ ଶିଳ୍ପ , ଯୁବକମାନଙ୍କ ପାଇଁ ନିଯୁକ୍ତି ଏବଂ ନାଗରିକମାନଙ୍କ ପାଇଁ ସହଜ ଜୀବନଧାରଣକୁ ସୁନିଶ୍ଚିତ କରୁଛି ।


    ପ୍ରଧାନମନ୍ତ୍ରୀ କହିଥିଲେ ଯେ କେନ୍ଦ୍ର ସରକାର ସ୍ୱଚ୍ଛ ଇନ୍ଧନ ଏବଂ ଗ୍ୟାସ ଆଧାରିତ ଅର୍ଥବ୍ୟବସ୍ଥାର ଲକ୍ଷ୍ୟ ହାସଲ ଲାଗି ଜୋରଦାର ପ୍ରୟାସ କରୁଛନ୍ତି । ଏପରି ଲକ୍ଷ୍ୟ କେବଳ ଆମ ପାଇଁ ନୁହେଁ ବରଂ ସମଗ୍ର ମାନବଜାତି ଏବଂ ପରବର୍ତ୍ତୀ ପିଢ଼ି ପାଇଁ ଉନ୍ନତ ଜୀବନ ଧାରଣ ଲକ୍ଷ୍ୟ ପୂରଣ କରିବ ବୋଲି ପ୍ରଧାନମନ୍ତ୍ରୀ କହିଥିଲେ ।


    **********

    
    
    (Release ID: 1553649) Visitor Counter : 21