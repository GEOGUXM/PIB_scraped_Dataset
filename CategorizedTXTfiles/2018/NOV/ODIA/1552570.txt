      ରାଷ୍ଟ୍ରପତିଙ୍କ ସଚିବାଳୟ

      ଏନଡ଼ିସିର 58ତମ କୋର୍ସ ପ୍ରଶିକ୍ଷାର୍ଥୀ ଓ ପ୍ରଶିକ୍ଷକଙ୍କୁ ସାକ୍ଷାତ ଅବସରରେ ରାଷ୍ଟ୍ରପତିଙ୍କ ଉଦ୍‌ବୋଧନ
      Posted On: 12 NOV 2018 1:46PM by PIB Bhubaneshwar


    ରାଷ୍ଟ୍ରପତି ଭବନକୁ ଆପଣମାନଙ୍କୁ ସମସ୍ତଙ୍କୁ ସ୍ୱାଗତ କରି ମୁଁ ଅଶେଷ ଆନନ୍ଦ ଅନୁଭବ କରୁଛି । ମୁଁ ନିଶ୍ଚିତ ଯେ ଏନଡ଼ିସିର 58ତମ ପାଠ୍ୟକ୍ରମ ଆପଣମାନଙ୍କୁ ଢ଼େର ଆନନ୍ଦ ଦେଇଥିବ । ଏହା ଆପଣମାନଙ୍କୁ ପାଇଁ ବେଶ୍‌ ଉପକାରସିଦ୍ଧ ହେବା ସହ ଆପଣମାନଙ୍କ ଜ୍ଞାନ ପରିସର ବୃଦ୍ଧିରେ ସହାୟକ ହୋଇଥିବ । ଏହା ଏକ ବିଶେଷ ପାଠ୍ୟକ୍ରମ କାରଣ ଏଥିରେ ଉଭୟ ସେନା ଅଧିକାରୀ ତଥା ସିଭିଲ ସର୍ଭିସର ଅଧିକାରୀମାନେ ସାମିଲ ହୋଇଥାନ୍ତି । ତେଣୁ ଆପଣମାନଙ୍କ ପ୍ରଶିକ୍ଷକମାନଙ୍କ ଠାରୁ ଉଭୟେ ଢ଼େର୍‌ କିଛି ଶିକ୍ଷାଲାଭ କରିବାର ସୁଯୋଗ ପାଇଥିବେ ବୋଲି ମୋର ଦୃଢ଼ ବିଶ୍ୱାସ । ମୁଁ ଜାଣିବାକୁ ପାଇଛି ଯେ 58ତମ ପାଠ୍ୟକ୍ରମରେ 25 ଜଣ ଅଧିକାରୀ ସାମିଲ ହୋଇଥିଲେ ଯେଉଁମାନେ କି 22ଟି ସହଯୋଗୀ ରାଷ୍ଟ୍ରକୁ ପ୍ରତିନିଧିତ୍ୱ କରନ୍ତି । ତେଣୁ ପାଠ୍ୟକ୍ରମରୁ ଆପଣମାନେ ଯେତିକି ଶିକ୍ଷା ଲାଭ କରିଥିବେ ପରସ୍ପର ଠାରୁ ମଧ୍ୟ ଅନୁରୂପ ଭାବେ ଅବଗତ ହୋଇଥିବେ ଏବଂ ଆପଣମାନେ ଭାରତର ଅନୁଭୂତିକୁ ସେମାନଙ୍କ ସହ ବାଣ୍ଟିଥିବେ । ଏହି ଅବସରରେ ଆପଣମାନଙ୍କ ପତ୍ନୀମାନଙ୍କୁ , ପ୍ରଶିକ୍ଷକ ତଥା ଅନ୍ୟ ଅଧିକାରୀ ସଦସ୍ୟମାନଙ୍କୁ ମଧ୍ୟ ମୁଁ ରାଷ୍ଟ୍ରପତି ଭବନକୁ ସ୍ୱାଗତ କରୁଛି ।


    ଆମେମାନେ ଏବେ ଯେଉଁ ବିଶ୍ୱ ପରିବେଶ ମଧ୍ୟରେ ଜୀବନ ବଞ୍ଚୁଛେ ତାହା ଯେତିକି ପ୍ରଗତିଶୀଳ ସେତିକି ଚାଲେଞ୍ଜିଂ । ଏପରି ଏକ ସମୟ ଥିଲା ଯେତେବେଳେ ନିରାପତ୍ତା ଓ ପ୍ରତିରକ୍ଷା କହିଲେ ଏହା ଗୋଟିଏ ଉଦ୍ଦେଶ୍ୟକୁ ବୁଝା ପଡ଼ୁଥିଲା ଯାହାକି ଗୋଟିଏ ରାଷ୍ଟ୍ରର ସୀମା ଅଖଣ୍ଡତାର ସୁରକ୍ଷା ପାଇଁ ଉଦ୍ଦିଷ୍ଟ ଥିଲା । କିନ୍ତୁ ଏବେ ସମୟ ବଦଳି ସାରିଛି ଏବଂ ପରିସ୍ଥିତି ସେଇଆ ହୋଇ ନାହିଁ ।


    ଆଜି , ନିରାପତ୍ତା କଥା ଚିନ୍ତା କଲେ ଆମେ ସେଥିରେ ଆର୍ଥିକ ନିରାପତ୍ତା ଏବଂ ଶକ୍ତି ନିରାପତ୍ତା କଥା ମଧ୍ୟ ବୁଝୁଛୁ । ପୁଣି ଏଥିରେ ସାଇବର ନିରାପତ୍ତା , ସ୍ୱାସ୍ଥ୍ୟ ନିରାପତ୍ତା , ଖାଦ୍ୟ ନିରାପତ୍ତା , ଦିନକୁ ଦିନ ମୁଣ୍ଡ ଟେକୁଥିବା ନୂଆ ନୂଆ ପ୍ରଯୁକ୍ତି ଓ ପାରିବେଶିକ ନିରାପତ୍ତା କଥା ସାମିଲ । ଆଜିର ଦୁନିଆ ଯେତେବେଳେ ପରସ୍ପର ସହ ଏକାଧିକ ଦୃଷ୍ଟିକୋଣରୁ ପରସ୍ପର ସହ ଯୋଡ଼ିହୋଇ ରହିଛି ଏବଂ ତାହା କେବଳ ରାଜନୈତିକ ଦୃଷ୍ଟିକୋଣରୁ ନୁହେଁ , ସାମାଜିକ ଏବଂ ଆର୍ଥିକ ଉତ୍ଥାନ ପତ୍ତନ ଓ ତାହାଠାରୁ ଅନ୍ୟ ପ୍ରସଙ୍ଗ ସହ ଏହା ପରିବ୍ୟାପ୍ତ , ସେତେବେଳେ ଆମର ଜାତୀୟ ସୀମାରେଖା ଉପରେ ନିରାପତ୍ତା ସହ ଅନ୍ୟାନ୍ୟ ପ୍ରଭାବ ମଧ୍ୟ ଆମେ ଦୃଢ଼ଭାବେ ଅନୁଭବ କରିପାରୁଛୁ ଯାହାକି ପୂର୍ବରୁ ଅନୁଭୂତ ହେଉନଥିଲା ।


    ଗୋଟିଏ ରାଷ୍ଟର ସାମର୍ଥ୍ୟ କହିଲେ ପୂର୍ବୋକ୍ତ ସମସ୍ତ କ୍ଷେତ୍ରରେ ସମସ୍ୟାବଳୀର ସଫଳ ମୁକାବିଲା କରିବା ଏବଂ ତାହାକୁ ସାମ୍ନା କରିବାକୁ ହିଁ ବୁଝାଏ ଏବଂ ତାହା ଗୋଟିଏ ରାଷ୍ଟ୍ରର ସାମର୍ଥ୍ୟ ବୋଲି କୁହାଯିବ । ଏହା ନିଃସନ୍ଦେହ ଯେ ଏଭଳି କ୍ଷେତ୍ର ପାଇଁ ବିଶେଷ ଜ୍ଞାନ ଏବଂ ବିଶ୍ଳେଷଣର ଯଥେଷ୍ଟ ଆବଶ୍ୟକତା ରହିଛି । କିନ୍ତୁ , ସେସବୁ ମଧ୍ୟ ପରସ୍ପର ସହ ଯୋଡ଼ିହୋଇ ରହିଛି ଯାହାର ମୁକାବିଲା ସକାଶେ ଏକ ସମନ୍ୱିତ କାର୍ଯ୍ୟପନ୍ଥାର ଆବଶ୍ୟକତା ରହିଛି ଏବଂ ଏହା ଆମର ନିରାପତ୍ତା ପାଇଁ ଜରୁରି । ତେଣୁ ଏ ଦିଗରେ ଆମେମାନେ ସଦାସର୍ବଦା ଆବର ଅଧ୍ୟୟନ ଓ ଜ୍ଞାନକୁ ବୃଦ୍ଧି କରିବା ମଧ୍ୟ ଆବଶ୍ୟକ ।


    ବିଭିନ୍ନ ଶୃଙ୍ଖଳାକୁ ଏକତ୍ର କରି ସେଥିରୁ ସମନ୍ୱିତ ଭାବେ ଜ୍ଞାନ ଅଧ୍ୟୟନ କରିବା ଏକ ଜଟିଳ କାର୍ଯ୍ୟ । ଭାରତ ଭଳି ଏକ ଗଣତାନ୍ତ୍ରିକ ବ୍ୟବସ୍ଥାରେ ଏଥିପାଇଁ ରାଜ୍ୟମାନଙ୍କରେ ବିଭିନ୍ନ ଏଜେନ୍ସିମାନ ରହିଛନ୍ତି ଏବଂ ବିଭାଗମାନ ରହିଛି । ଏପରିକି ସତ କହିବାକୁ ଗଲେ ଘରୋଇ ସଂସ୍ଥାମାନ ଅଛନ୍ତି ଯେଉଁମାନେ ପାରସ୍ପରିକ ସମନ୍ୱୟ ଏବଂ ସହଯୋଗର ସହ କାର୍ଯ୍ୟ କରି ଆସୁଛନ୍ତି । ଏଭଳି କାର୍ଯ୍ୟରେ ନିଜ ନିଜର ସାମର୍ଥ୍ୟ ଏବଂ ଦୁର୍ବଳତାକୁ ମଧ୍ୟ ଭଲ ଭାବେ ବୁଝିବାର ଆବଶ୍ୟକତା ରହିଛି ।


    ଏହାର ଅର୍ଥ ହେଲା ରାଜନୈତିକ ଅଧିକାରୀ ଓ ଅଫିସରମାନେ ଯେଉଁମାନେ କି ସିଭିଲ ସର୍ଭିସରେ ରହି କାର୍ଯ୍ୟ କରୁଛନ୍ତି ସେମାନେ ପ୍ରତିରକ୍ଷା ବଳର ଦକ୍ଷତା , କ୍ଷମତା ଏବଂ ଚିନ୍ତନ ସହ ସୁପରିଚିତ ହେବା ଆବଶ୍ୟକ । ସେହିଭଳି , ସାମରିକ ଅଧିକାରୀମାନେ ନିଜକୁ ସାମ୍ବିଧାନିକ ଏବଂ ପ୍ରଶାସନିକ କାର୍ଯ୍ୟ ସହ ନିଜକୁ ଓତଃପ୍ରୋତ ଭାବେ ସୁପରିଚିତ କରିବା ମଧ୍ୟ ଜରୁରୀ । ଏହା ଜାତୀୟ ନିରାପତ୍ତା ବ୍ୟବସ୍ଥା ସୃଷ୍ଟି କରିବା ଦିଗରେ ଗୋଟିଏ ଗୋଟିଏ ମୁଖ୍ୟ ଉପାଦାନ ।


    ଏହି ଦୃଷ୍ଟିରୁ ବିଚାର କଲେ ଗୋଟିଏ ରାଷ୍ଟ୍ରର ସଫଳତା ଏହା ଉପରେ ନିର୍ଭରଶୀଳ ଯେ କିଭଳି ଭାବେ ଏହା ନିଜର ମାନବ ସମ୍ବଳକୁ ଉପଯୋଗ କରୁଛି । ଏହି ପରିପ୍ରେକ୍ଷୀରେ ଏନଡ଼ିସି ପାଠ୍ୟକ୍ରମ ବେଶ୍‌ ଗୁରୁତ୍ୱ ବହନ କରେ । ଆପଣମାନେ ସମସ୍ତେ- ବେସାମରିକ ଏବଂ ସେନା ଅଧିକାରୀ ସଭିଏଁ- ଦୀର୍ଘ ଏଗାର ମାସ ଧରି ପରସ୍ପରର ନିକଟତର ହୋଇଛନ୍ତି । ଏହା , ମୁଁ ସୁନିଶ୍ଚିତ ଯେ , ପରସ୍ପର ମଧ୍ୟରେ ନିଜ ନିଜର ଅନୁଭୂତି ଓ ଅଭିଜ୍ଞତା ବାଣ୍ଟିବାକୁ ପର୍ଯ୍ୟାପ୍ତ ସୁଯୋଗ ପ୍ରଦାନ କରିଥିବ । ଯେଉଁ ଯେଉଁ କ୍ଷେତ୍ରରେ ଆପଣମାନଙ୍କର ବିଶେଷ ଜ୍ଞାନ ରହିଛି ତାହା ଆପଣମାନେ ଅନ୍ୟ ସହ ପ୍ରଶିକ୍ଷାର୍ଥୀ ଅଧିକାରୀମାନଙ୍କ ସହ ବାଣ୍ଟିଥିବେ । ତେଣୁ ଏହି ପାଠ୍ୟକ୍ରମ ଆପଣମାନଙ୍କ ଜ୍ଞାନସୀମା ବୃଦ୍ଧି କରିବା ସହ ପରସ୍ପରର ସାମର୍ଥ୍ୟ ଓ ବିଭିନ୍ନ ସମସ୍ୟା ସଂପର୍କରେ ଅବଗତ କରାଇଥିବ । ପୁଣି ପରସ୍ପର ସହ ସହଯୋଗର କି ପ୍ରକାର ସୁଯୋଗ ରହିଛି ତାହା ଆପଣମାନେ ଭଲଭାବେ ହୃଦୟଙ୍ଗମ କରିଥିବେ । ତେଣୁ ଅନ୍ୟ ଭାବେ କହିଲେ ଏହି 11 ମାସ କାଳ ଆପଣମାନଙ୍କୁ ବିଭିନ୍ନ କ୍ଷେତ୍ରର ଅଧିକାରୀମାନଙ୍କ ମଧ୍ୟରେ ସହଯୋଗର ଏକ କର୍ପସ ଗଠନ କରିବା ସକାଶେ , ପରସ୍ପରକୁ ବୁଝିବାର , ନୂତନ କାର୍ଯ୍ୟପନ୍ଥାର ଡ଼ିଜାଇନ ଏବଂ ତାହାର ପ୍ରବର୍ତ୍ତନ କରିବାର ଉପାୟ ସ୍ଥରି କରିବା ସକାଶେ ଏକ ସାମଗ୍ରିକ ସୁଯୋଗ ଯୋଗାଇଥିବ । ଏହି ପାଠ୍ୟକ୍ରମ କେବଳ କୌଣସି ଗୋଟିଏ ରାଷ୍ଟ୍ରର ଆବଶ୍ୟକତା ସକାଶେ ପ୍ରସ୍ତୁତ କରାଯାଇନାହିଁ ବରଂ ଆମର ସହଭାଗିକ ଉଦ୍‌ବେଗକୁ ବୁଝିବା ଏବଂ ଏହାକୁ ମୁକାବିଲା କରିବା ସକାଶେ ଏହା ଉଦ୍ଦିଷ୍ଟ ।


    ମୁଁ ଜାଣିବାକୁ ପାଇଛି ଯେ ଏହି ଏନଡ଼ିସି ପାଠ୍ୟକ୍ରମରେ ଛଅ ପ୍ରକାର ଶିକ୍ଷାକୁ ସାମିଲ କରାଯାଇଛି । ସାମାଜିକ- ରାଜନୈତିକ ଅଧ୍ୟୟନ ଭାରତୀୟ ସମାଜ ଏବଂ ଏହାର ନୀତି ବ୍ୟବସ୍ଥାକୁ ବୁଝିବାରେ ସହାୟକ ହୋଇଥାଏ । ଆର୍ଥିକ ନିରାପତ୍ତା ସଂପର୍କୀତ ଅଧ୍ୟୟନ ଆମମାନଙ୍କୁ ଆର୍ଥିକ ଧାର ଏବଂ ବ୍ୟାପକ ଭାବେ ଏହାର ନିରାପତ୍ତା ଉପରେ ପଡ଼ୁଥିବା ପ୍ରଭାବ ସଂପର୍କରେ ନୀତି ଏବଂ କାର୍ଯ୍ୟପନ୍ଥା ସଂପର୍କରେ ସୂଚାଇଥାଏ । ପରବର୍ତ୍ତୀ ତିନୋଟି କ୍ଷେତ୍ରର ଅଧ୍ୟୟନ ହେଲା:


    1. ଅନ୍ତରାଷ୍ଟ୍ରୀୟ ନିରାପତ୍ତା ବାତାବରଣ ,


    2. ବୈଶ୍ୱିକ ପ୍ରସଙ୍ଗ ଯେଉଁଥିରେ ପ୍ରଯୁକ୍ତି ଏବଂ ପରିବେଶ ସାମିଲ ,


    3. ଭାରତର ଗୁରୁତ୍ୱପୂର୍ଣ୍ଣ ସୁରକ୍ଷା ପ୍ରତିବେଶୀ ରାଷ୍ଟ୍ରସମୂହ


    ଏହିସବୁ ପ୍ରସଙ୍ଗମାନ ଅନ୍ତରାଷ୍ଟ୍ରୀୟ ନିରାପତ୍ତା ବାତାବରଣ ସଂପର୍କରେ ଆମକୁ ସମ୍ୟକ୍‌ ଜ୍ଞାନ ପ୍ରଦାନ କରିଥାଏ ଯାହାକି ଭାରତର ବୈଦେଶିକ ନୀତିକୁ ମଧ୍ୟ ପ୍ରଭାବିତ କରିଥାଏ ।


    ପାଠ୍ୟକ୍ରମର ଶେଷ ପର୍ଯ୍ୟାୟଟି ହେଲା ଜାତୀୟ ନିରାପତ୍ତାର କୌଶଳ ଓ ଢ଼ାଞ୍ଚା । ଏହା ହେଲା ମୁଖ୍ୟତଃ ଆପଣମାନେ ଗୋଟିଏ ବର୍ଷ ଧରି ଯାହା କିଛି ଅଧ୍ୟୟନ କରିଛନ୍ତି ତାହାର ସମାହାର ଏବଂ ନିର୍ଯ୍ୟାସ ।


    ମୋର ଦୃଢ଼ ବିଶ୍ୱାସ ଯେ ଏହି ପାଠ୍ୟକ୍ରମ ଏବଂ ସେଥିରେ ଆପଣମାନେ ସାମିଲ ହେବା ଦ୍ୱାରା ଆପଣମାନେ ଅଧିକ ଜ୍ଞାନ ଆହରଣର ସୁଯୋଗ ନିଶ୍ଚିତ ଭାବେ ଲାଭ କରିଛନ୍ତି ଯାହାକି ଆପଣମାନଙ୍କ ସାମର୍ଥ୍ୟ ବୃଦ୍ଧି ସହ ଦେଶର ନିରାପତ୍ତାକୁ ମଧ୍ୟ ସୁନିଶ୍ଚିତ କରିବାରେ ସହାୟକ ହୋଇପାରିବ ।


    ଭାରତ ଏବଂ ଏହାର ପ୍ରତିବେଶୀ ରାଷ୍ଟ୍ରସମୂହ- ଏବଂ ବ୍ୟାପକ ଭାବେ ଏସୀୟ ରାଷ୍ଟ୍ରଗଣ ନାନାପ୍ରକାର ସୁରକ୍ଷାଜନିତ ସମସ୍ୟା ଏବଂ ରିସ୍କର ସାମ୍ନା କରି ଆସୁଛନ୍ତି ଯାହାରକି ବୈଶ୍ୱିକ ଗୁରୁତ୍ୱ ରହିଛି । ଆତଙ୍କବାଦ ଏବଂ ହିଂସାତ୍ମକ ଅତିବାଦ ଏବେ ସବୁ ରାଷ୍ଟ୍ରଙ୍କ ପାଇଁ ଏକ ସମାନ ଚାଲେଞ୍ଜରେ ପରିଣତ ହୋଇଛି । ଏସିଆ ଯେତେବେଳେ ବିଶ୍ୱ ମାନଚିତ୍ରରେ ବିଶ୍ୱ ଆର୍ଥିକ ଶୃଙ୍ଖଳା , ନିରାପତ୍ତା ଦୃଷ୍ଟିରୁ ବିକାଶର କେନ୍ଦ୍ରବିନ୍ଦୁ ହେବାରେ ଲାଗିଛି ସେତେବେଳେ ନିରାପତ୍ତା ଜନିତ ଉଦ୍‌ବେଗ ଆମର ଆର୍ଥିକ ଏବଂ ବିକାଶ ଲକ୍ଷ୍ୟକୁ ପ୍ରତିହତ କରୁଛି । ସବୁ କ୍ଷେତ୍ରରେ ଆମକୁ ବିପଦର ସାମ୍ନା କରିବାକୁ ପଡ଼ୁଛି । ତାହା ସାମୁଦ୍ରିକ କ୍ଷେତ୍ରଠାରୁ ଆରମ୍ଭ କରି ମହାକାଶ ଏବଂ ସାଇବର ସ୍ପେସ୍‌ ପର୍ଯ୍ୟନ୍ତ । ତେଣୁ ଆମମାନଙ୍କୁ ସେଥିପାଇଁ ଉପଯୁକ୍ତ ଭାବେ ପ୍ରସ୍ତୁତ ରହିବାକୁ ପଡ଼ିବ ।


    ଆମମାନଙ୍କୁ ଏକ “ ନିରାପତ୍ତା ସଂସ୍କୃତି ” ର ବିକାଶ ଘଟାଇବାକୁ ପଡ଼ିବ ଯାହାକି ଉଭୟ ଭାରତ ଏବଂ ଆପଣମାନଙ୍କ ନିଜ ନିଜ ରାଷ୍ଟ୍ରର ସୁରକ୍ଷା ପାଇଁ ଏକାନ୍ତ ଜରୁରୀ । ଏନଡ଼ିସିର ଗ୍ରାଜୁଏଟ ଏବଂ ପ୍ରଶିକ୍ଷାର୍ଥୀ ଭାବେ ଆପଣମାନେ ଏବେ ଏହି ବିଶାଳ ପରିବାରର ସଦସ୍ୟ ପାଲଟି ଯାଇଛନ୍ତି । ପ୍ରଶିକ୍ଷଣ କେନ୍ଦ୍ରର ପ୍ରଶିକ୍ଷକମାନଙ୍କ ସହ ଆପଣମାନେ ଆଗାମୀ ଦିନରେ ନିରାପତ୍ତା କ୍ଷେତ୍ରରେ ନିଜ ନିଜର କର୍ତ୍ତବ୍ୟ ନିଶ୍ଚିତ ଭାବେ ସଂପାଦନ କରିବେ ।


    ଏହି ଅବସରରେ ମୁଁ ଏନଡ଼ିସି ତଥା ଏହାର ପାଠ୍ୟକ୍ରମରେ ସାମିଲ ହୋଇଥିବା ପ୍ରଶିକ୍ଷାର୍ଥୀମାନଙ୍କ ସର୍ବଶୁଭ କାମନା କରୁଛି । ଆମର ଅନ୍ତରାଷ୍ଟ୍ରୀୟ ଅଂଶଗ୍ରହଣକାରୀମାନେ ଏହି ଅବସରରେ ଭାରତକୁ ଆବିଷ୍କାର କରିବାର ସୁଯୋଗ ପାଇଥିବେ ଏବଂ ଅନେକ ବନ୍ଧୁ ହାସଲ କରିଥିବେ ବୋଲି ମୋର ବିଶ୍ୱାସ । ଆପଣମାନେ ଯେଉଁଠାକୁ ବି ଯାଆନ୍ତୁ , ଆପଣମାନେ ନିଜ ସହ ଭାରତର କିଛି ନା କିଛି ଅଂଶ ନେଇଯାଆନ୍ତୁ ।


    ଆପଣମାନଙ୍କୁ ସମସ୍ତଙ୍କୁ ଧନ୍ୟବାଦ ।


    ଜୟ ହିନ୍ଦ୍‌!


    ******************

    
    
    (Release ID: 1552570) Visitor Counter : 16