      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ବ୍ୟବସାୟିକ ସୁଗମତା ଗ୍ରାଣ୍ଡ ଚାଲେଞ୍ଜର ଶୁଭାରମ୍ଭ କଲେ ପ୍ରଧାନମନ୍ତ୍ରୀ;
      ବିଭିନ୍ନ କ୍ଷେତ୍ରର ଶିଳ୍ପ ପ୍ରତିନିଧିଙ୍କୁ କଲେ ସମ୍ବୋଧନ

      Posted On: 19 NOV 2018 5:48PM by PIB Bhubaneshwar

    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ନୂଆଦିଲ୍ଲୀସ୍ଥିତ ଲୋକ କଲ୍ୟାଣ ମାର୍ଗର ଏକ କାର୍ଯ୍ୟକ୍ରମରେ ବ୍ୟବସାୟିକ ସୁଗମତା ଗ୍ରାଣ୍ଡ ଚାଲେଞ୍ଜ କାର୍ଯ୍ୟକ୍ରମର ଶୁଭାରମ୍ଭ କରିଛନ୍ତି ।


    ସରକାରୀ ପ୍ରକ୍ରିୟାରେ ସଂସ୍କାର ଆଣିବା ଲାଗି କୃତ୍ରିମ ଧିଶକ୍ତି (ଆର୍ଟିଫିସିଆଲ ଇଂଟେଲିଜେନ୍ସ) , ଇଂଟରନେଟ ଅଫ ଥିଙ୍ଗସ , ବିଗ ଡାଟା ଏନାଲିଟିକ୍ସ , ବ୍ଲକ୍ ଚେନ ଏବଂ ଅନ୍ୟ ଅତ୍ୟାଧୁନିକ ପ୍ରଯୁକ୍ତି ଆଧାରରେ ଅଭିନବ ବିଚାରଗୁଡ଼ିକୁ ଆମନ୍ତ୍ରଣ କରିବା ଏହି ଚାଲେଞ୍ଜର ଉଦ୍ଦେଶ୍ୟ । ଷ୍ଟାର୍ଟଅପ୍ ଇଣ୍ଡିଆ ପୋର୍ଟାଲ ଏହି ଗ୍ରାଣ୍ଡ ଚାଲେଞ୍ଜ ପାଇଁ ମଂଚ ପ୍ରଦାନ କରୁଛି ।


    ଏହି ଅବସରରେ ସମାବେଶକୁ ଉଦବୋଧନ ଦେଇ ପ୍ରଧାନମନ୍ତ୍ରୀ , ଭାରତର "ବ୍ୟବସାୟିକ ସୁଗମତା '' ମାନ୍ୟତାରେ ଉନ୍ନତି ଲାଗି ସେମାନଙ୍କ ପ୍ରୟାସ ନିମନ୍ତେ ଶିଳ୍ପ ପ୍ରତିନିଧି ଏବଂ ଅନ୍ୟ ଉପସ୍ଥିତ ଲୋକମାନଙ୍କୁ ଉଚ୍ଚପ୍ରଶଂସା କରିଥିଲେ ।


    ଆଗାମୀ କିଛି ବର୍ଷ ମଧ୍ୟରେ ବ୍ୟବସାୟିକ ସୁଗମତା ମାନ୍ୟତାର ଶୀର୍ଷ 50ଟି ସ୍ଥାନରେ ଭାରତକୁ ରଖିବା ଲାଗି ସେ ଯେତେବେଳେ କଳ୍ପନା କରିଥିଲେ , ଏହାକୁ ଅନେକ ସନ୍ଦେହ କରିଥିଲେ ବୋଲି ପ୍ରଧାନମନ୍ତ୍ରୀ କହିଛନ୍ତି । ତେବେ , ମାତ୍ର 4 ବର୍ଷ ମଧ୍ୟରେ ବ୍ୟାପକ ଉନ୍ନତି ହୋଇଛି ବୋଲି ସେ ଉଲ୍ଲେଖ କରିଥିଲେ । ଏହି ଅବଧି କାଳରେ ବ୍ୟବସାୟିକ ସୁଗମତା ମାନ୍ୟତାରେ 65ଟି ସ୍ଥାନର ଉନ୍ନତି ଘଟିଛି ବୋଲି ସେ କହିଥିଲେ । ସେ କହିଥିଲେ ଭାରତ ବର୍ତ୍ତମାନ ଦକ୍ଷିଣ ଏସିଆରେ ପ୍ରଥମ ସ୍ଥାନରେ ରହିଛି ଏବଂ ଶୀର୍ଷ 50 ଲକ୍ଷ୍ୟ ହାସଲ ଠାରୁ ମାତ୍ର କିଛି ସ୍ଥାନ ଦୂରରେ ରହିଛି । ସହଯୋଗୀ ଏବଂ ପ୍ରତିଦ୍ୱନ୍ଦ୍ୱିତାମୂଳକ ସଂଘୀୟବାଦର ଉତ୍ସାହ ନେଇ ବ୍ୟବସାୟିକ ସୁଗମତାରେ ଉନ୍ନତି ଆଣିବା ଲାଗି କେନ୍ଦ୍ର ଏବଂ ରାଜ୍ୟ ସରକାର ମିଳିତ ଭାବେ କାର୍ଯ୍ୟ କରିଥିବା ସେ କହିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ କେନ୍ଦ୍ର ସରକାର ନୀତି-ପରିଚାଳିତ ପ୍ରଶାସନ ଏବଂ ଅନୁମାନଯୋଗ୍ୟ ପାରଦର୍ଶୀ ନୀତି ଉପରେ ଜୋର ଦେଇଛନ୍ତି । ସେ କହିଥିଲେ ଯେ କେନ୍ଦ୍ର ସରକାରଙ୍କ ଦ୍ୱାରା ନିଆଯାଉଥିବା ସଂସ୍କାର ଜନସାଧାରଣଙ୍କ ଜୀବନଧାରଣକୁ ସହଜ କରିବା ଲାଗି ଉଦ୍ଦିଷ୍ଟ । ସେ କହିଥିଲେ , ଆଜି କ୍ଷୁଦ୍ର ଉଦ୍ୟୋଗୀମାନେ ଅଧିକ ସହଜରେ ବ୍ୟବସାୟ କରିପାରୁଛନ୍ତି , ଏବଂ ଏକ ବିଦ୍ୟୁତ ସଂଯୋଗ ପାଇବା ଲାଗି ସହଜ କଥାଗୁଡ଼ିକ ଅଧିକ ସହଜ ହୋଇଯାଇଛି । ସେ କହିଥିଲେ ଯେ ଗତ 4 ବର୍ଷ ମଧ୍ୟରେ 1400ରୁ ଅଧିକ ପୁରୁଣା ଆଇନକୁ ଅକାମୀ କରି ଦିଆଯାଇଛି । ବାଣିଜ୍ୟିକ ବିବାଦର ସମାଧାନ ପାଇଁ ଲାଗୁଥିବା ସମୟ , ଆମଦାନୀ ସାମଗ୍ରୀଗୁଡ଼ିକୁ ଅନୁମତି ପ୍ରଦାନ କରିବା ପାଇଁ ଯାଉଥିବା ସମୟରେ ହ୍ରାସ ଭଳି କ୍ଷେତ୍ରରେ ନାଟକୀୟ ପରିବର୍ତ୍ତନ ସମ୍ଭବ ହୋଇପାରିଥିବା ସେ କହିଥିଲେ । ପରିବର୍ତ୍ତନ ହୋଇଥିବା ଅନ୍ୟ ସଂଖ୍ୟାଧିକ କ୍ଷେତ୍ର ବିଷୟରେ ମଧ୍ୟ ସେ ତାଲିକା ଦେଇଥିଲେ । ମାତ୍ର 59 ମିନିଟରେ ଏକ କୋଟି ଟଙ୍କା ପର୍ଯ୍ୟନ୍ତ ଋଣ ଅନୁମୋଦନ ଭଳି ଏମଏସଏମଇ କ୍ଷେତ୍ର ଲାଗି କରାଯାଇଥିବା ପ୍ରୟାସ ବିଷୟରେ ସେ ଉଲ୍ଲେଖ କରିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ଆଇଏମଏଫ ଏବଂ ମୁଡି ଭଳି ସଂଗଠନ ଭାରତର ଭବିଷ୍ୟତକୁ ନେଇ ଅଧିକ ଆତ୍ମବିଶ୍ୱାସୀ ଏବଂ ଆଶାବାଦୀ ହୋଇପଡ଼ିଛନ୍ତି । ଯଥାଶୀଘ୍ର ସମ୍ଭବ କମ ସମୟରେ ଭାରତକୁ 5 ଟ୍ରିଲିୟନ ଡଲାର ଅର୍ଥବ୍ୟବସ୍ଥାରେ ପରିଣତ କରିବା ଲାଗି ଲକ୍ଷ୍ୟ ରଖାଯାଇଥିବା ପ୍ରଧାନମନ୍ତ୍ରୀ କହିଥିଲେ । ସେ କହିଥିଲେ ଯେ ଏଥିପାଇଁ ଅର୍ଥବ୍ୟବସ୍ଥାର ପ୍ରତ୍ୟେକ କ୍ଷେତ୍ରରେ ଉନ୍ନତିର ଆବଶ୍ୟକତା ରହିଛି । ସେ କହିଥିଲେ ଯେ କେନ୍ଦ୍ର ସରକାର ଏପରି ଏକ ଶିଳ୍ପନୀତି ଦିଗରେ କାର୍ଯ୍ୟ କରୁଛନ୍ତି ଯାହା ବର୍ତ୍ତମାନର ବାସ୍ତବତା ପ୍ରତି ଅଧିକ ବିଚାରଶୀଳ ଏବଂ ନୂତନ ଭାରତର ଉଦ୍ୟୋଗୀମାନଙ୍କ ନୂତନ ଲକ୍ଷ୍ୟ ଅନୁରୂପ ହୋଇଥିବ । ବ୍ୟବସାୟିକ ସୁଗମତା ମାନ୍ୟତାର ଶୀର୍ଷ 50ଟି ସ୍ଥାନ ମଧ୍ୟରେ ସ୍ଥାନ ପାଇବାର ଲକ୍ଷ୍ୟ ହାସଲ ନିମନ୍ତେ କାର୍ଯ୍ୟ କରିବା ଲାଗି ସେ ଉପସ୍ଥିତ ଲୋକମାନଙ୍କୁ ଆହ୍ୱାନ କରିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ପ୍ରକ୍ରିୟାରେ ମାନବୀୟ ହସ୍ତକ୍ଷେପ ହ୍ରାସ କରିବା ଏବଂ ଆଧୁନିକ ଏବଂ ଡିଜିଟାଲ ପ୍ରଯୁକ୍ତିର ଉପଯୋଗକୁ ବୃଦ୍ଧି କରିବା ଜରୁରୀ । ସେ କହିଥିଲେ ଯେ ଏହା ଉପରେ ଆଧାରିତ ଏକ କର୍ମସଂସ୍କୃତି ନୀତି ପରିଚାଳିତ ପ୍ରଶାସନକୁ ଆହୁରି ପ୍ରୋତ୍ସାହିତ କରିବ ।


    **********

    
    
    (Release ID: 1553374) Visitor Counter : 13