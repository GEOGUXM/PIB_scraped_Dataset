      ରାଷ୍ଟ୍ରପତିଙ୍କ ସଚିବାଳୟ

      ଅଷ୍ଟ୍ରେଲିଆ ଗଭର୍ଣ୍ଣର ଜେନେରାଲଙ୍କ ଦ୍ୱାରା ରାଷ୍ଟ୍ରପତିଙ୍କ ସମ୍ମାନାର୍ଥେ ଆୟୋଜିତ ଭୋଜିସଭାରେ ରାଷ୍ଟ୍ରପତିଙ୍କ ଅଭିଭାଷଣ
      Posted On: 22 NOV 2018 5:42PM by PIB Bhubaneshwar

     1. ମହାନୁଭବ , ଆପଣଙ୍କ ଏଭଳି ଆତ୍ମୀୟତାପୂର୍ଣ୍ଣ ସ୍ୱାଗତ ଭାଷଣ ଏବଂ ଉଷ୍ମ ଆତିଥ୍ୟ ପାଇଁ ମୁଁ ଆପଣଙ୍କୁ ଧନ୍ୟବାଦ ଜ୍ଞାପନ କରୁଛି ।
     2. ଅଷ୍ଟ୍ରେଲିଆ ଗସ୍ତରେ ଭାରତର ପ୍ରଥମ ରାଷ୍ଟ୍ରପତି ଭାବେ ଆସିଥିବାରୁ ମୁଁ ବେଶ୍‌ ଆନନ୍ଦିତ । ସହଭାଗୀ ମୂଲ୍ୟବୋଧ ଏବଂ ଜନଜନ ମଧ୍ୟରେ ଥିବା ଘନିଷ୍ଠ ସଂପର୍କ ଆଧାରରେ ଦୁଇ ଦେଶ ମଧ୍ୟରେ ଅତି ଉଷ୍ମ ଓ ବନ୍ଧୁତ୍ୱପୂର୍ଣ୍ଣ ସଂପର୍କ ରହିଆସିଛି । ରାଜ୍ୟଗୋଷ୍ଠୀ , ବ୍ୟଞ୍ଜନ ଓ କ୍ରିକେଟ ଏକଦା ଆମର ସମାନ ସଂସ୍କୃତିର ସଂଜ୍ଞା ନିରୂପଣ କରୁଥିଲା । ତେବେ ଆମେ ସେହି ଅବସ୍ଥାରୁ ଢ଼େର ଆଗକୁ ଆଗେଇପାରିଛେ । ଅଧୁନା ଆମେ ପ୍ରତିରକ୍ଷାଠାରୁ ଆରମ୍ଭ କରି ନିରାପତ୍ତା , ବାଣିଜ୍ୟ ଠାରୁ ନେଇ ନିବେଶ , ପ୍ରଯୁକ୍ତି ଠାରୁ ନେଇ ପ୍ରଜ୍ଞା ପର୍ଯ୍ୟନ୍ତ , ପର୍ଯ୍ୟାବରଣ ଠାରୁ ଶକ୍ତି କ୍ଷେତ୍ର ପର୍ଯ୍ୟନ୍ତ ଏହା ବ୍ୟାପ୍ତ ହୋଇଛି ।
     3. ଆମର ସୁରକ୍ଷା ସହଭାଗୀତା ଏବଂ ସମାନ ଭୂରାଜନୈତିକ ବୁଝାମଣା ଆମର ଦ୍ୱିପାକ୍ଷିକ ଘନିଷ୍ଠତାରେ ଏକ ନୂତନ ଭାବଧାରା ସୃଷ୍ଟି କରିଛି । ଏହା ଆମର କାର୍ଯ୍ୟସୂଚୀ ଓ କାର୍ଯ୍ୟଧାରାକୁ ଅଧିକ ଗଭୀର ଏବଂ ଅର୍ଥପୂର୍ଣ୍ଣ କରିପାରିଛି ।
     4. ଆମର ବନ୍ଧୁତାର ମୂଳ ଭିତ୍ତିର ଗଭୀରତା ଇତିହାସ ଉପରେ ଆଧାରିତ । 18ଶ ଶତାବ୍ଦୀରେ ଯେତେବେଳେ ନୂତନ ଅଧିବାସୀମାନେ ଏଠାରେ ପହଞ୍ଚିଲେ ସେମାନଙ୍କୁ ସହଯୋଗ , ଖାଦ୍ୟପେୟ ଏବଂ ଆବାସ ଯୋଗାଇ ଦେବା ଲୋକମାନଙ୍କୁ ଭାରତରୁ ହିଁ ପ୍ରେରଣ କରାଯାଇଥିଲା । ସମୟ କ୍ରମେ ଏହି ଭାରତ ସଂଯୋଗ ମାତ୍ରା ବୃଦ୍ଧି ପାଇଥିଲା । ଏହି କ୍ଷେତ୍ରର ପ୍ରଥମ ପାଞ୍ଚଜଣ ଗଭର୍ଣ୍ଣରଙ୍କ ମଧ୍ୟରୁ , ଚାରିଜଣ ସେମାନଙ୍କ ଜୀବନର ବେଶ ବର୍ଷ ଭାରତରେ ହିଁ ବିତାଇଥିଲେ । ଆମେ ସେହି ଐତିହାସିକ ସ୍ମୃତିକୁ ସଦାବେଳେ ସ୍ମରଣ ରଖିଛୁ ଏବଂ ଏବେ ଆମେ ଆମର ନୂତନ ବନ୍ଧୁତାକୁ ଆଗକୁ ଆଗେଇ ନେଉଛୁ ।
     5. ବିଗତ ବର୍ଷ ମାନଙ୍କରେ ଆମର ସଂପର୍କ ନିବିଡ଼ରୁ ନିବିଡ଼ତର ହୋଇଚାଲିଛି । ଆମର ଆର୍ଥିକ ସହଯୋଗ ଅନେକ ଗୁଣରେ ବୃଦ୍ଧି ପାଇଛି ଏବଂ ଆମେ ପରସ୍ପର ରାଷ୍ଟ୍ରରେ ନିବେଶ ପାଇଁ ଆଗ୍ରହୀ , ବାଣିଜ୍ୟ କାରବାର ବୃଦ୍ଧି ପାଇଁ ଆଗ୍ରହୀ । ଆମର ଜ୍ଞାନ , ଶିକ୍ଷା ଏବଂ ପ୍ରଯୁକ୍ତି କ୍ଷେତ୍ରର ସହଯୋଗ ନୂଆ ନୂଆ ଦିଗନ୍ତ ସନ୍ଧାନରେ ରହିଛି । ଏବଂ ମିଳିତ ଭାବେ ଆମେ ପରସ୍ପରର ସମୃଦ୍ଧି ଓ ବିକାଶ ଘଟାଇବାରେ ଲିପ୍ତ ରହିଛୁ ।
     6. ମହାମହୀମ , ଅତୀତରେ ଆମେ କାନ୍ଧକୁ କାନ୍ଧ ମିଶାଇ ଲଢ଼େଇ କରିଛୁ , ତାହା ଟ୍ରେଞ୍ଚ ଭିତରେ ରହି , ସୁଦୂର ଭୂମିରେ ଥାଇ ଏବଂ ତାହା କେବଳ ସ୍ୱାଧୀନତା ପାଇଁ । ଅଧୁନା ଆମେ ବିଶ୍ୱକୁ ପୋଷଣୀୟ ଓ ନିରାପଦ କରିବା ଦିଗରେ ସ୍ୱଚ୍ଛ ଶକ୍ତି ବିକାଶ ଦିଗରେ କାର୍ଯ୍ୟରତ । ଆମେ ବାସ୍ତବିକ ଆମର ଏଭଳି ଘନିଷ୍ଠ ସହଭାଗୀତା ପାଇଁ ଗର୍ବ ଓ ଗୌରବ ଅନୁଭବ କରୁ । ତେଣୁ ଭାରତ-ଅଷ୍ଟ୍ରେଲିଆ ସଂପର୍କ କିଭଳି ଭାବେ ଅଧିକ ଉନ୍ନତ ଏବଂ ସୁଦୃଢ଼ ହୋଇପାରିବ ସେ ଦିଗରେ ଆସନ୍ତୁ ମିଳିମିଶି କାର୍ଯ୍ୟକରିବା ।

    ଆପଣଙ୍କୁ ଧନ୍ୟବାଦ!


    ***********

    
    
    (Release ID: 1553674) Visitor Counter : 12
    
    
    
    
    

6.