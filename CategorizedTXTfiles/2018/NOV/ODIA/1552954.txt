      ଆଦିବାସୀ ବ୍ୟାପାର ମନ୍ତ୍ରଣାଳୟ

      ଟ୍ରାଇଫେଡ଼ ପକ୍ଷରୁ ନଭେମ୍ବର 16ରୁ 30, 2018 ପର୍ଯ୍ୟନ୍ତ ଦିଲ୍ଲୀରେ ଆୟୋଜନ କରାଯିବ “ଆଦି ମହୋତ୍ସବ”: ଜୁଏଲ ଓରାମ
      Posted On: 15 NOV 2018 3:00PM by PIB Bhubaneshwar


    କେନ୍ଦ୍ର ଆଦିବାସୀ ବ୍ୟାପାର ମନ୍ତ୍ରଣାଳୟ ଏବଂ ଟ୍ରାଇଫେଡ଼ର ମିଳିତ ଆନୁକୂଲ୍ୟରେ ନଭେମ୍ବର 16 ଠାରୁ 30 , 2018 ତାରିଖ ପର୍ଯ୍ୟନ୍ତ ନୂଆଦିଲ୍ଲୀଠାରେ ଜାତୀୟ ଆଦିବାସୀ ମହୋତ୍ସବ “ ଆଦି ମହୋତ୍ସବ ” ର ଆୟୋଜନ କରାଯିବ । ଏହି କାର୍ଯ୍ୟକ୍ରମରେ ଜନଜାତିଙ୍କ କଳା , ସଂସ୍କୃତି , ଖାଦ୍ୟ ଓ ବିପଣନକୁ ପ୍ରଦଶର୍ନ କରିବା ସହ ସେସବୁ ଉତ୍ସବ ଆକାରରେ ପାଳନ କରାଯିବ । ଆଜି ଏ ସଂପର୍କରେ ଗଣମାଧ୍ୟମକୁ ସୂଚନା ଦେଇ କେନ୍ଦ୍ର ଆଦିବାସୀବ୍ୟାପାର ମନ୍ତ୍ରୀ ଶ୍ରୀ ଜୁଏଲ ଓରାମ କହିଲେ ଯେ ଏହି ମହୋତ୍ସବ ନଭେମ୍ବର 16-30 , 2018 ପର୍ଯ୍ୟନ୍ତ ଆଇଏନଏର ଦିଲ୍ଲୀ ହାଟଠାରେ ; ନଭେମ୍ବର 21-30 , 2018 ପର୍ଯ୍ୟନ୍ତ ନେହରୁ ପାର୍କ ଠାରେ ଏବଂ ନଭେମ୍ବର 16-19 ପର୍ଯ୍ୟନ୍ତ ନୂଆଦିଲ୍ଲୀର ସେଣ୍ଟ୍ରାଲ ପାର୍କଠାରେ ଅନୁଷ୍ଠିତ ହେବ । ଏହି ମହୋତ୍ସବ କାଳରେ ଉପରୋକ୍ତ ସ୍ଥାନମାନଙ୍କରେ ଦେଶର ବିଭିନ୍ନ କ୍ଷେତ୍ରର ଜନଜାତି ବର୍ଗର ଲୋକମାନଙ୍କ କଳା , ହସ୍ତକଳା , ଜନଜାତି ଔଷଧି , ଜନଜାତିଙ୍କ ଦ୍ୱାରା ପ୍ରସ୍ତୁତ ବିଭିନ୍ନ ସୁସ୍ୱାଦୁ ଖାଦ୍ୟସାମଗ୍ରୀ ପ୍ରଦର୍ଶିତ ହେବ । ଏଥିସହ ସେମାନଙ୍କ ନୃତ୍ୟବାଦ୍ୟର ମଧ୍ୟ ଆୟୋଜନ କରାଯିବ । ସେହିପରି ଦେଶର 23ଟି ରାଜ୍ୟର ଆଦିବାସୀ ଶିଳ୍ପ , ପାଚକ , ଲୋକନୃତ୍ୟ ଶିଳ୍ପୀ , ସଙ୍ଗୀତକାର , ବାଦ୍ୟକାରମାନେ ଏହି ମହୋତ୍ସବରେ ସାମିଲ ହେବେ ଏବଂ ନିଜ ନିଜ ବର୍ଗ ତଥା କ୍ଷେତ୍ରର ଉନ୍ନତ କଳା ଏବଂ ସଂସ୍କୃତିକୁ ପ୍ରଦର୍ଶନ କରିବେ ।


    ମନ୍ତ୍ରୀ ଶ୍ରୀ ଓରାମ କହିଲେ ଯେ ଏହି ମହୋତ୍ସବର ଶୀର୍ଷକ ରଖାଯାଇଛି: “ ଆଦିବାସୀ ସଂସ୍କୃତି , କଳା , ଖାଦ୍ୟ ଓ ବିପଣନର ମାନସିକତାର ଉତ୍ସବ ” । ତେଣୁ ଏହି ମହୋତ୍ସବ କାଳରେ ଏଥିରେ ଉଭୟ ପ୍ରଦର୍ଶନୀ ତଥା ବିପଣନର ବ୍ୟବସ୍ଥା କରାଯାଇଛି । ଏହି ପ୍ରଦର୍ଶନୀରେ ଆଦିବାସୀ ହସ୍ତକଳା , କଳାକୃତି , ଚିତ୍ରକଳା , ଫାବ୍ରିକ୍‌ , ଗହଣାମାନ ପ୍ରଦର୍ଶିତ ତଥା ବିକ୍ରୟର ସୁବିଧା ରହିବ । ଏଥିରେ 100ରୁ ଊର୍ଦ୍ଧ୍ଵ ବିପଣନ କେନ୍ଦ୍ର ସ୍ଥାପନ କରାଯିବ । 200ରୁ ଊର୍ଦ୍ଧ୍ଵ ଆଦିବାସୀ କଳାକାର ଓ ଶିଳ୍ପୀ ଯେଉଁମାନେ କି ଦେଶର ବିଭିନ୍ନ ରାଜ୍ୟ ତଥା ବିଭିନ୍ନ ଜନଜାତି ବର୍ଗଙ୍କୁ ପ୍ରତିନିଧିତ୍ୱ କରି ଏହି ମହୋତ୍ସବରେ ଯୋଗଦେବେ ସେମାନେ ଏଠାରେ ଏକ ମିନି ଭାରତର ପରିବେଶ ସୃଷ୍ଟି କରିବେ ।


    ଶ୍ରୀ ଓରାମ କହିଲେ ଯେ ଏହି କାର୍ଯ୍ୟକ୍ରମର ନାମ ଆଦି ମହୋତ୍ସବ ରଖାଯିବା ସୂଚାଉଛି ଯେ ଏହା ବାସ୍ତବିକ “ ଆଦି ” ଏବଂ ତାହା ବିଭିନ୍ନ ଦୃଷ୍ଟିକୋଣରୁ ଆଦି । ଆଦିର ବିଶେଷ ମହତ୍ତ୍ୱ ରହିଛି । ଆଦିବାସୀ ଜୀବନଧାରା ଆଦିମ ସତ୍ୟ , ଅନନ୍ତ ମୂଲ୍ୟବୋଧ ଏବଂ ପ୍ରାକୃତିକ ସରଳତା ଉପରେ ଆଧାରିତ । ଜନଜାତିମାନଙ୍କ ମହାନତା ଏହାରି ଉପରେ ହିଁ ପର୍ଯ୍ୟବସିତ ଯେ ସେମାନେ ଏହି ସରଳତା ଏବଂ ସୀମିତ ଆକାଂକ୍ଷା ଭିତରେ ସେମାନଙ୍କର ଜୀବନ ବଞ୍ଚି ଆସିଛନ୍ତି ଏବଂ ନିଜର ପ୍ରାକୃତିକ ପରମ୍ପରାକୁ ଏଯାବତ୍‌ ବଜାୟ ରଖିପାରିଛନ୍ତି । ସେମାନଙ୍କ ସୃଷ୍ଟି ସମୟର ଅନନ୍ତ ଗର୍ଭରୁ ଉଦ୍ଭବ । ତାହାହିଁ ସେମାନଙ୍କର କଳା ଓ ଶିଳ୍ପକୁ ସଦାବେଳେ ଲୋକମାନଙ୍କ ନିକଟରେ ସୁପରିଚିତ କରିପାରିଛି । ସେମାନଙ୍କର ସାମାନ୍ୟତମ ଏବଂ ହସ୍ତକଳା ସଦାବେଳେ ଆମମାନଙ୍କ ଭିତରେ ଥିବା ଆଦିମ ଭାବନା ଓ ଋଚିକୁ ଜାଗ୍ରତ କରିଥାଏ । ଜନଜାତିଙ୍କ ସଙ୍ଗୀତ ଓ ନୃତ୍ୟ କ୍ଷେତ୍ରରେ ବି ଏହି ନିୟମ ଅକ୍ଷରେ ଅକ୍ଷରେ ସତ୍ୟ ।


    ଗଣମାଧ୍ୟମକୁ ସୂଚନା ଦେଇ ମନ୍ତ୍ରୀ ଶ୍ରୀ ଓରାମ କହିଲେ ଯେ ଆଦି ମହୋତ୍ସବରେ ଦେଶର 23ଟି ରାଜ୍ୟର ପ୍ରାୟ 600ରୁ ଊର୍ଦ୍ଧ୍ଵ କଳାକାର ଏଥିରେ ଯୋଗଦେବେ । ସେହିଭଳି 20ଟି ରାଜ୍ୟର 80ଜଣ ଆଦିବାସୀ ସେଫ୍‌ ଓ 14ଟି ନୃତ୍ୟ ଦଳ ଏହି ମହୋତ୍ସବ କାଳରେ ବିଭିନ୍ନ ପ୍ରକାର ନୃତ୍ୟ ଓ ବାଦ୍ୟ ପ୍ରଦର୍ଶନ ଜରିଆରେ ଲୋକମାନଙ୍କ ମନୋରଞ୍ଜନ କରିବେ । ସେହି 14ଟି ଦଳରେ 200ରୁ ଊର୍ଦ୍ଧ୍ଵ କଳାକାର ସାମିଲ ହେବେ ବୋଲି ସେ ସୂଚାଇଥିଲେ ।


    ଏହି ମହୋତ୍ସବର ବିଶେଷତା ଏହି ଯେ ଏଥିରେ ଲାଇଭ୍‌ ଡ଼େମୋ ପ୍ରଦର୍ଶନର ସୁବିଧା ଉପଲବ୍ଧ ହେବ । ଯଥା , ମହୁଆରୁ ମଦ ପ୍ରସ୍ତୁତ , ଟା ’ ରସ , କ୍ୟାଣ୍ଡି ମହୁଆ ତେନ୍ତୁଳି ଚଟଣୀ ଇତ୍ୟାଦି ପ୍ରସ୍ତୁତକର୍ତ୍ତାମାନେ ସେସବୁ ପ୍ରଦର୍ଶନ କରିବେ । ସେହିଭଳି ଲାଖରୁ ଶଙ୍ଖା ପ୍ରସ୍ତୁତି , ୱର୍ଲି , ପିଥୋର , ଗଣ୍ଡ୍‌ ଏବଂ ସଉରା ଭଳି ଚାରିଟି ପୃଥକ୍‌ ଆଦିବାସୀ ଚିତ୍ରକଳା ବର୍ଗର ଶିଳ୍ପୀମାନେ ସେହିଠାରେ ସେମାନଙ୍କର ଚିତ୍ରକଳା ଅଙ୍କନ କରିବେ । ସେହିଭଳି ବିଭିନ୍ନ ରାଜ୍ୟରୁ ଆସିଥିବା ଆଦିବାସୀ କଳାକାରମାନେ ଫେସନ୍‌ ପ୍ରଦର୍ଶନୀରେ ଆଦିବାସୀ ବସ୍ତ୍ର , ଫେସନ ସାମଗ୍ରୀ ଇତ୍ୟାଦି (ନଭେମ୍ବର 23) ଓ ଆଦିବାସୀ ଖାଦ୍ୟବ୍ୟଞ୍ଜନ ପ୍ରସ୍ତୁତି ଓ ବିପଣନ ପ୍ରଦର୍ଶନ କରିବେ ।


    ମହୋତ୍ସବରେ ଯେଉଁସବୁ ଆଦିବାସୀ ଉତ୍ପାଦ ପ୍ରଦର୍ଶିତ ହେବ ସେଥିମଧ୍ୟରେ ଭଣ୍ଡସରା , ମାହେଶ୍ୱରୀ ବାଗ , ସମ୍ବଲପୁରୀ , ଟସର , ସୂତା କନ୍ଥା ଭଳି ହେରିଟେଜ୍‌ ଶାଢ଼ୀ କଲେକସନ୍‌ , ଛତିଶଗଡ଼ , ଝାଡ଼ଖଣ୍ଡ , ମହାରାଷ୍ଟ୍ର , ଓଡ଼ିଶା , ପଶ୍ଚିମ ବଙ୍ଗର ବିଭିନ୍ନ ପ୍ରକାର ସିଲ୍କ ଓ ସୂତା ବସ୍ତ୍ର ; ପୁରୁଷମାନଙ୍କ ପାଇଁ ଉପଲବ୍ଧ ସାମଗ୍ରୀ ମଧ୍ୟରେ ସୂତା , ଉଲ୍‌ ଏବଂ ସିଲ୍କ ଜାକେଟ , କୁର୍ତ୍ତା ଯାହାକି ମଧ୍ୟ ପ୍ରଦେଶ , ରାଜସ୍ଥାନ ଓ ଝାଡ଼ଖଣ୍ଡ ରାଜ୍ୟର ଆଦିବାସୀମାନଙ୍କ ଦ୍ୱାରା ପ୍ରସ୍ତୁତ , ଛତିଶଗଡ଼ , ଓଡ଼ିଶା , ମଧ୍ୟ ପ୍ରଦେଶ ଓ ଆନ୍ଧ୍ର ପ୍ରଦେଶର ବେଲ୍‌ ମେଟାଲରୁ ପ୍ରସ୍ତୁତ ସାମଗ୍ରୀ , ଗୁଜରାଟ , ମହାରାଷ୍ଟ୍ର , ଓଡ଼ିଶା ଏବଂ ମଧ୍ୟ ପ୍ରଦେଶର ଚିତ୍ରକଳା ; ହିମାଚଳ ପ୍ରଦେଶ , ଉତ୍ତରାଞ୍ଚଳ ଓ ଜାମ୍ମୁ କାଶ୍ମୀରର ଉଲ୍‌ ପୋଷାକ ; ବିଭିନ୍ନ ରାଜ୍ୟର ଆଦିବାସୀ ଲୋକଙ୍କ ଦ୍ୱାରା ପ୍ରସ୍ତୁତ ମହୁ , ମସଲା ଓ ଶୁଖିଲା ଫଳ ; ହିମାଚଳ ପ୍ରଦେଶ , ଓଡ଼ିଶା , ଉତ୍ତର ପୂର୍ବାଞ୍ଚଳ , ମଧ୍ୟ ପ୍ରଦେଶ , ତେଲଙ୍ଗାନା ଆଦି ରାଜ୍ୟର ଆଦିବାସୀମାନଙ୍କ ଦ୍ୱାରା ପ୍ରସ୍ତୁତ ବିଭିନ୍ନ ପ୍ରକାର ଅଳଙ୍କାର ; ମଣିପୁର , ରାଜସ୍ଥାନର ମାଟିକଳା ; ରାଜସ୍ଥାନ , ଉତ୍ତର-ପୂର୍ବାଞ୍ଚଳ , ମଧ୍ୟପ୍ରଦେଶ , ଉତ୍ତରପ୍ରଦେଶର ଘରସଜ୍ଜା ସାମଗ୍ରୀ , ଗୁଜରାଟ , ତେଲଙ୍ଗାନା , ଝାଡ଼ଖଣ୍ଡର ବ୍ୟାଗ ; ପଶ୍ଚିମ ବଙ୍ଗ , ଝାଡ଼ଖଣ୍ଡ ଓ କେରଳର ଘାସରୁ ତିଆରି ମ୍ୟାଟ ଏବଂ କତାରୁ ପ୍ରସ୍ତୁତ ସାମଗ୍ରୀ ଅନ୍ୟତମ ବୋଲି ଶ୍ରୀ ଓରାମ ସୂଚନା ଦେଇଥିଲେ ।


    *****************

    
    
    (Release ID: 1552954) Visitor Counter : 28