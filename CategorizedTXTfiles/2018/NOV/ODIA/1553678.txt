      ପରିବେଶ ଓ ଜଙ୍ଗଲ ମନ୍ତ୍ରଣାଳୟ

      ସୀମାପାର ପର୍ଯ୍ୟାବରଣ ଅପରାଧ ନିରାକରଣ ଦିଗରେ ଉଲ୍ଲେଖନୀୟ କାର୍ଯ୍ୟ ସକାଶେ ଭାରତକୁ ମିଳିତ ଜାତିସଂଘ ପର୍ଯ୍ୟାବରଣ ପୁରସ୍କାର
      Posted On: 22 NOV 2018 5:48PM by PIB Bhubaneshwar


    ଭାରତ ସରକାରଙ୍କ ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରଣାଳୟ ଅଧୀନସ୍ଥ ବନ୍ୟପ୍ରାଣୀ ଅପରାଧ ନିୟନ୍ତ୍ରଣ ବ୍ୟୁରୋ ( WCCB )କୁ ମିଳିତ ଜାତିସଂଘ ପର୍ଯ୍ୟାବରଣ ସୁରକ୍ଷା ସଂସ୍ଥା ପକ୍ଷରୁ ଏସିଆ ପର୍ଯ୍ୟାବରଣ ଏନଫୋର୍ସମେଣ୍ଟ ପୁରସ୍କାର , 2018 ପାଇଁ ଘୋଷଣା କରାଯାଇଛି । ସୀମାପାର ପର୍ଯ୍ୟାବରଣ ଅପରାଧ ରୋକିବା ଦିଗରେ ଏହି ସଂସ୍ଥାର ଉଲ୍ଲେଖନୀୟ ଅବଦାନ ସକାଶେ ଏଭଳି ମର୍ଯ୍ୟାଦାଜନକ ପୁରସ୍କାର ସକାଶେ ଭାରତୀୟ ବ୍ୟୁରୋକୁ ଚୟନ କରାଯାଇଛି ।


    ବ୍ୟୁରୋକୁ ଅଭିନନ୍ଦନ ଜଣାଇ କେନ୍ଦ୍ର ପର୍ଯ୍ୟାବରଣ ମନ୍ତ୍ରୀ କହିଲେ ଯେ ଏସିଆ ପର୍ଯ୍ୟାବରଣ ଏନଫୋର୍ସମେଣ୍ଟ ପୁରସ୍କାର ସରକାରୀ ଅଧିକାରୀମାନଙ୍କ ଉଲ୍ଲେଖନୀୟ କାର୍ଯ୍ୟକୁ ସ୍ୱୀକୃତି ପୂର୍ବକ ତଥା ସୀମାପାର ପର୍ଯ୍ୟାବରଣ ଅପରାଧ ରୋକିବାରେ ଏହାର ଅବଦାନ ପାଇଁ ଏଭଳି ସମ୍ମାନ ପ୍ରଦାନ କରାଯାଇଛି ଯାହାକି ସାରା ଦେଶ ପାଇଁ ଗର୍ବ ଓ ଗୌରବର ବିଷୟ । ଏସିଆ ପର୍ଯ୍ୟାବରଣ ଏନଫୋର୍ସମେଣ୍ଟ ପୁରସ୍କାର ସରକାରୀ ଅଧିକାରୀମାନଙ୍କ ପର୍ଯ୍ୟାବରଣ ସୁରକ୍ଷା ଦିଗରେ ପ୍ରଶଂସନୀୟ କାର୍ଯ୍ୟକୁ ଜନସାଧାରଣରେ ସ୍ୱୀକୃତି ପ୍ରଦାନ କରିଥାଏ । ଏହି ପୁରସ୍କାର ବ୍ୟକ୍ତିବିଶେଷ/ସରକାର ଅନୁଷ୍ଠାନ/ଟିମକୁ ସେମାନଙ୍କର ଉତ୍ତମ କାର୍ଯ୍ୟ ନେତୃତ୍ୱ ଗ୍ରହଣ ତଥା ଜାତୀୟ ନିୟମାବଳୀକୁ କାର୍ଯ୍ୟକାରୀ କରିବା ଦିଗରେ ପ୍ରୟାସ ସକାଶେ ପ୍ରଦାନ କରାଯାଇଥାଏ । ଏଥିପାଇଁ ସହଯୋଗ , ପ୍ରଭାବ , ଅଭିନବତ୍ୱ , ନିଷ୍ଠା ଏବଂ ଜେଣ୍ଡର ଲିଡ଼ରସିପ୍‌କୁ ସର୍ତ୍ତବଳୀ ଭାବେ ବିଚାରକୁ ନିଆଯାଇଥାଏ ।


    ଡ଼ବ୍ଲୁସିସିବିକୁ ଅଭିନବତ୍ୱ ବର୍ଗରେ ଏହି ସମ୍ମାନ ପାଇଁ ଚୟନ କରାଯାଇଛି । ଦେଶରେ ସୀମାପାର ପର୍ଯ୍ୟାବରଣ ଅପରାଧକୁ ରୋକିବା ଦିଗରେ ଡ଼ବ୍ଲୁସିସିବି ଗ୍ରହଣ କରିଥିବା ଅଭିନବ ଉପାୟ ଦ୍ୱାରା ଅପରାଧକୁ ରୋକିବା ସମ୍ଭବପର ହୋଇପାରିଛି । ଏତଦବ୍ୟତୀତ , ବନ୍ୟପ୍ରାଣୀ ଅପରାଧ ଡ଼ାଟାବେସ୍‌ ପରିଚାଳନା ବ୍ୟବସ୍ଥା ଭଳି ଅନଲାଇନ୍‌ ବ୍ୟବସ୍ଥା ପ୍ରବର୍ତ୍ତନ ଏ ଦିଗରେ ଏକ ବିଶେଷ ସଫଳ ପଦକ୍ଷେପ ବୋଲି ଏଥିରେ କୁହାଯାଇଛି । ଏହି ଡ଼ାଟାବେସ୍‌ ଅପରାଧ ବିଶ୍ଳେଷଣ ଏବଂ ସଫଳ କାର୍ଯ୍ୟପନ୍ଥା ଗ୍ରହଣ ଦିଗରେ ସହାୟ ହୋଇପାରିଛି । ଏହି ବ୍ୟବସ୍ଥା ମାଧ୍ୟମରେ ଅନେକ ଗୁଡ଼ିକ ଅପରେସନ୍‌ ଯଥା- ସେଭ୍‌ କୁର୍ମା , ଥଣ୍ଡରବାର୍ଡ଼ , ୱାଇଲ୍ଡନେଟନ , ଲେସ୍କନୋ , ବିରବିଲ୍‌ , ଥଣ୍ଡରଷ୍ଟର୍ମ , ଲେସ୍କନୋ-2 କାର୍ଯ୍ୟକାରୀ କରାଯାଇ ପ୍ରାୟ 350ରୁ ଉର୍ଦ୍ଧ୍ଵ ବନ୍ୟପ୍ରାଣୀ ଅପରାଧିଙ୍କୁ ଧରାଯାଇପାରିଛି ଏବଂ ସେମାନଙ୍କ ଠାରୁ ବାଘ/ଚିତାବାଘ ଆଦିଙ୍କ ଚମଡ଼ା/ହାଡ଼ , ଗଣ୍ଡା ଶିଙ୍ଗ , ହାତୀ ଦାନ୍ତ , କଇଁଛ/ନେଉଳ ଲୋମ ତଥା ନେଉଳ ଲୋମରୁ ତିଆରି ବ୍ରସ୍‌ , ବିଭିନ୍ନ ସୁରକ୍ଷିତ ପକ୍ଷୀ , ସାମୁଦ୍ରିକ ଉତ୍ପାଦ , ବଜ୍ରକାପ୍ତା ଓ ସେମାନଙ୍କ ଚମଡ଼ା , ହରିଣ ଚମଡ଼ା ଇଦ୍ୟାଦି ବିଭିନ୍ନ ରାଜ୍ୟରୁ ଜବତ କରାଯାଇଥିଲା ।


    ବନ୍ୟପ୍ରାଣୀଙ୍କ ପ୍ରତି ହେଉଥିବା ଅପରାଧ ବିରୋଧରେ ସଂଗ୍ରାମ ସକାଶେ ଜନସଚେତନତା ବୃଦ୍ଧି ଦିଗରେ ଡ଼ବ୍ଲୁସିସିବି ଅନେକ ନୂତନ ଉପାୟ ଅନୁସରଣ କରିଛି ଏବଂ ବହୁ ସ୍ୱେଚ୍ଛାସେବୀଙ୍କୁ ଏହି କାର୍ଯ୍ୟରେ ସାମିଲ କରିଛି ।


    ମିଳିତ ଜାତିସଂଘ ପର୍ଯ୍ୟାବରଣ ପକ୍ଷରୁ ଏକ ଚୟନ ପାନେଲ ଦ୍ୱାରା ମନୋନୀତ କରାଯିବା ପରେ ଭାରତକୁ କ୍ରମାଗତ ଭାବେ ଦ୍ୱିତୀୟ ଥର ପାଇଁ ଏଭଳି ସମ୍ମାନଜନକ ଜାତିସଂଘ ପର୍ଯ୍ୟାବରଣ ପୁରସ୍କାର ମିଳିଛି ।


    ********************

    
    
    (Release ID: 1553678) Visitor Counter : 28