      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ପୁଲିସ ଅନୁସନ୍ଧାନ ଓ ବିକାଶ ବ୍ୟୁରୋ ପକ୍ଷରୁ ଆନନ୍ଦସ୍ୱରୂପ ଗୁପ୍ତା ମେମୋରିଆଲ ବକ୍ତୃତା ଅନୁଷ୍ଠିତ
      Posted On: 29 NOV 2018 3:27PM by PIB Bhubaneshwar


    ପୁଲିସ ଓ ଅନୁସନ୍ଧାନ ବିକାଶ ବ୍ୟୁରୋ ପକ୍ଷରୁ ଗୁରୁବାର ନୂଆଦିଲ୍ଲୀରେ ‘ ନୂତନ ଅପରାଧର ଯୁଗରେ ପୁଲିସ ବ୍ୟବସ୍ଥା ’ ଶୀର୍ଷକରେ ଆନନ୍ଦସ୍ୱରୂପ ଗୁପ୍ତା ମେମୋରିଆଲ ବକ୍ତୃତା ଅନୁଷ୍ଠିତ ହୋଇଯାଇଛି । ଏଥିସହ ନୂତନ ଅପରାଧର ଯୁଗରେ ତଦନ୍ତକାରୀ ସଂସ୍ଥା ଗୁଡ଼ିକର ଦକ୍ଷତା ବୃଦ୍ଧି ଶୀର୍ଷକରେ ବିଭିନ୍ନ ତଦନ୍ତକାରୀ ସଂସ୍ଥା ମୁଖ୍ୟଙ୍କ ଦ୍ୱିତୀୟ ଜାତୀୟ ଅଧିବେଶନ ମଧ୍ୟ ଆୟୋଜିତ ହୋଇଛି । ଏହି ଅବସରରେ ସିବିଆଇର ପୂର୍ବତନ ନିର୍ଦ୍ଦେଶକ ଶ୍ରୀ ଡି.ଆର. କାର୍ତ୍ତିକେୟନ ବକ୍ତୃତା ପ୍ରଦାନ କରିଥିଲେ ।


    ଉଦବୋଧନରେ ଶ୍ରୀ ଡି.ଆର.କାର୍ତ୍ତିକେୟନ ଅପରାଧର ତଦନ୍ତରେ ଭାରତୀୟ ପୁଲିସ ବଳ ଦକ୍ଷତା ପ୍ରଦର୍ଶନ କରିବା ଉପରେ ଗୁରୁତ୍ୱ ଦେଇଥିଲେ । ସେ କହିଲେ , ପୁଲିସ ତଦନ୍ତରେ ଟେକ୍ନୋଲୋଜିକୁ ଗୁରୁତ୍ୱ ଦିଆଯିବା ସହ ତଥ୍ୟ ପ୍ରମାଣକୁ ସୁଦୃଢ଼ କରାଯିବା ଉଚିତ । ବିଚାର ପ୍ରକ୍ରିୟାକୁ ବୁଝିବା ସହ ଦଣ୍ଡପ୍ରଦାନକାରୀ ଅଫିସର ଏବଂ ବିଚାର ବିଭାଗୀୟ ଅଧିକାରୀମାନଙ୍କ ସହ ନିୟମିତ ଯୋଗାଯୋଗକୁ ମଧ୍ୟ ଗୁରୁତ୍ୱ ଦେଇଥିଲେ ।


    ଡ. ଆନନ୍ଦସ୍ୱରୂପ ଗୁପ୍ତା 1970ରେ ପୁଲିସ ଓ ଅନୁସନ୍ଧାନ ବିକାଶ ବ୍ୟୁରୋର ପ୍ରତିଷ୍ଠାତା ନିର୍ଦ୍ଦେଶକ ଥିଲେ । ବ୍ୟୁରୋ 2003ରେ ଡ. ଆନନ୍ଦସ୍ୱରୂପ ବତ୍କୃତାମାଳା ଆରମ୍ଭ କରିଥିଲା ।


    ବ୍ୟୁରୋର ମହାନିର୍ଦ୍ଦେଶକ ଶ୍ରୀ ଏ.ପି. ମାହେଶ୍ୱରୀ ତାଙ୍କ ସ୍ୱାଗତ ଭାଷଣରେ ଏଭଳି ଅଧିବେଶନ ନିୟମିତ ଆୟୋଜନ କରିବା ଉପରେ ଜୋର୍ ଦେଇଥିଲେ । ବକ୍ତୃତାମାଳା ଅବସରରେ ଡ. ଆନନ୍ଦସ୍ୱରୂପ ଗୁପ୍ତାଙ୍କ ପରିବାର ଉପସ୍ଥିତ ଥିଲେ ଏବଂ ଡିଜି ଶ୍ରୀ ମାହେଶ୍ୱରୀ ସେମାନଙ୍କୁ ସମ୍ମାନିତ କରିଥିଲେ ।


    ବ୍ୟୁରୋ ପକ୍ଷରୁ ମଧ୍ୟ ନଭେମ୍ବର 29 ଓ 30 ତାରିଖରେ ତଦନ୍ତକାରୀ ସଂସ୍ଥା ଗୁଡ଼ିକର ଦ୍ୱିତୀୟ ଦୁଇ ଦିନିଆ ଜାତୀୟ ଅଧିବେଶନ ଦିଲ୍ଲୀ ସ୍ଥିତ ମୁଖ୍ୟାଳୟରେ ଆୟୋଜିତ ହୋଇଛି । ଅଧିବେଶନର ମୁଖ୍ୟ ଉଦ୍ଦେଶ୍ୟ , ବିଭିନ୍ନ ଆଇନଗତ ପ୍ରକ୍ରିୟା ଏବଂ ତଦନ୍ତ କ୍ଷେତ୍ରରେ ଟେକ୍ନୋଲୋଜିର ଉପଯୋଗ ବାବଦରେ ଚର୍ଚ୍ଚା କରିବା ଏବଂ ମାମଲାର ସୁପରିଚାଳନା ନିମନ୍ତେ ଏହାର ଦକ୍ଷତା ବଢ଼ାଇବା ।


    ସମ୍ମିଳନୀରେ କେନ୍ଦ୍ରୀୟ ଅନ୍ୱେଷଣ ବ୍ୟୁରୋ ( CBI ) , ରାଷ୍ଟ୍ରୀୟ ଯାଞ୍ଚ ଏଜେନ୍ସି ( NIA ) , ପ୍ରବର୍ତ୍ତନ ନିର୍ଦ୍ଦେଶାଳୟ ( ED ) , ଆର୍ଥିକ ଅପରାଧ ଶାଖା ( EOW ) , ସ୍ପେଶାଲ ଟାସ୍ ଫୋର୍ସ ( STF ) , ଫାଇନାନ୍ସିଆଲ ଇଣ୍ଟେଲିଜେନ୍ସ ୟୁନିଟ ( FIU ) , ସିରିଅସ ଫ୍ରଡ ଇନଭେଷ୍ଟିଗେସନ ଅଫିସ ( SFIO ) ଏବଂ ବନ୍ୟପ୍ରାଣୀ ଅପରାଧ ନିୟନ୍ତ୍ରଣ ବ୍ୟୁରୋ( WCCB ) ଏବଂ ରାଜ୍ୟ କ୍ରାଇମ ବ୍ରାଞ୍ଚର ଅଧିକାରୀମାନେ ଉପସ୍ଥିତ ଥିଲେ ।


    ଚଳିତ ବର୍ଷ ଏନଆଇଏ , ଏନସିବି , ଇଡି , ଏଫଆଇୟୁ , ଡବ୍ଲୁସିସିବି , ସାଇବର ଓ ଫୋରେନସିକ୍ ବିଭାଗ ଏବଂ ବିଭିନ୍ନ ସଂସ୍ଥାର ସହାୟତାରେ 9ଟି ଅଧିବେଶନ ଆୟୋଜନ କରାଗଲାଣି ।


    *************

    
    
    (Release ID: 1554301) Visitor Counter : 16