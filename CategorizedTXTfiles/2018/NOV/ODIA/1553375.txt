      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ‘ସହଜ ବ୍ୟବସାୟ ପନ୍ଥା’ ସଂକ୍ରାନ୍ତ ସମ୍ମିଳନୀରେ ପ୍ରଧାନମନ୍ତ୍ରୀଙ୍କ ଉଦ୍ବୋଧନ
      Posted On: 19 NOV 2018 5:49PM by PIB Bhubaneshwar


    ଅର୍ଥମନ୍ତ୍ରୀ ଶ୍ରୀ ଅରୁଣ ଜେଟଲୀ ମହୋଦୟ , ବାଣିଜ୍ୟ ଏବଂ ଶିଳ୍ପ ମନ୍ତ୍ରୀ ଶ୍ରୀ ସୁରେଶ ପ୍ରଭୁ ମହୋଦୟ , ବିଶ୍ୱ ବ୍ୟାଙ୍କର ଉପସଭାପତି ମିଃ. ଶେଫର , ଆନନ୍ଦ ମହିନ୍ଦ୍ରା ଜୀ , ରାଶେଶ ଶାହ , ସୌମିତ୍ର ଭଟ୍ଟାଚାର୍ଯ୍ୟ ମହୋଦୟ , ବିକେ ଗୋଏଙ୍କା ମହୋଦୟ , ରମେଶ ଭାରତୀ ମିତଲ ମହୋଦୟ , ଉଦ୍ୟୋଗ ଜଗତର ଅନ୍ୟ ପ୍ରତିନିଧିଗଣ ଏବଂ ଏଠାରେ ଉପସ୍ଥିତ ମହାନୁଭବ , ଆପଣମାନଙ୍କୁ ଲୋକ କଲ୍ୟାଣ ମାର୍ଗରେ ବହୁତ ବହୁତ ସ୍ୱାଗତ । ଏହା ପଛରେ ଏକ କାରଣ ହେଲା ଆପଣଙ୍କୁ ଭେଟି ଦିପାବଳୀର ଶୁଭକାମନା ଦେବା ଏବଂ ଆପଣଙ୍କୁ ଅଭିନନ୍ଦନ ଜଣାଇବା ଏବଂ କୃତଜ୍ଞତା ମଧ୍ୟ ବ୍ୟକ୍ତ କରିବାର ଅଛି । ଆପଣମାନେ ଦେଶକୁ ଏକ ଅସହଜ ସ୍ଥିତିରୁ ବାହାର କରି ସମ୍ମାନଜନକ ସ୍ଥିତିରେ ପହଞ୍ଚାଇଛନ୍ତି , ବ୍ୟବସାୟିକ ସୁଗମତା ଦୃଷ୍ଟିରୁ ନୂତନ ଉଚ୍ଚତାରେ ପହଁଚାଇବାକୁ ଶତତ ପ୍ରୟାସରତ ଏବଂ ଏଠାରେ ଉପସ୍ଥିତ ଏବଂ ଯେଉଁମାନେ ଉପସ୍ଥିତ ନାହାନ୍ତି , ସେ ସମସ୍ତେ ଧନ୍ୟବାଦର ପାତ୍ର ଅଟନ୍ତି ।


    ଏପରି ଅସଂଖ୍ୟ ଅଧିକାରୀ , କର୍ମଚାରୀ , ଆମର ମହାନଗର ନିଗମରେ ଭିନ୍ନ ଭିନ୍ନ ପଦବୀରେ ରହିଥିବା ଲୋକମାନେ , ବନ୍ଦର , ବିମାନ ବନ୍ଦରରେ କ୍ଲିୟରାନ୍ସ ଦେଉଥିବା ଅଧିକାରୀ-କର୍ମଚାରୀ ଏବଂ ଏଥିସହିତ ଉଦ୍ୟୋଗ ଜଗତର ଆପଣମାନଙ୍କର ମଧ୍ୟରେ ଏଥିରେ ଗୁରୁତ୍ୱପୂର୍ଣ୍ଣ ଭୂମିକା ରହିଛି । ମୋର ମନେ ଅଛି ଯେ ଚାରି-ସାଢ଼େ ଚାରି ବର୍ଷ ପୂର୍ବରୁ ଯେତେବେଳେ ମୁଁ ପ୍ରଥମ ଥର କହିଥିଲି ଯେ ଆମେ ଶୀର୍ଷ 50ରେ ସ୍ଥାନ ପାଇବ , ଅନେକ ଲୋକଙ୍କୁ ଏହା କଳ୍ପନାର ବାହାରେ ଲାଗୁଥିଲା । 2014 ପୂର୍ବରୁ ସେମାନେ ଯେପରି ନୀତି ଏବଂ ନିଷ୍ପତ୍ତିରେ ଅସ୍ଥିରତା ଦେଖିଥିଲେ , ନୀତିଗତ ନିଷ୍କ୍ରିୟତା ଦେଖିଥିଲେ ସେମାନଙ୍କ ପାଇଁ ବିଶ୍ୱାସ କରିବା କଷ୍ଟକର ଥିଲା ଯେ ଭାରତ ଶୀର୍ଷ 100ରେ ମଧ୍ୟ ସ୍ଥାନ ପକ୍କା କରିପାରିବ । ମୁଁ ଏପରି ଲୋକମାନଙ୍କ ଭୁଲ ବୋଲି ଭାବୁନାହିଁ । ଯେତେବେଳେ ପ୍ରତ୍ୟେକ ଦିନ ଦୁର୍ନୀତି , ଘୋଟାଲାର ଖବର ଆସୁଥିବ , ଅର୍ଥବ୍ୟବସ୍ଥା ଦୋଦୂଲ୍ୟମାନ ସ୍ଥିତିରେ ଥିବ , ବିତ୍ତୀୟ ନିଅଂଟ ନିୟନ୍ତ୍ରଣ ହରାଇଥିବ , ତ ' ଏପରି ଅବିଶ୍ୱାସ ଆସିବା ସ୍ୱଭାବିକ ଅଟେ । କିନ୍ତୁ ମାତ୍ର 4 ବର୍ଷ ମଧ୍ୟରେ ଦେଶରେ ଯେଉଁ 180 ଡିଗ୍ରୀ ପରିବର୍ତ୍ତନ ଆସିଛି , ତାହା ଆଜି ଆପଣମାନେ ମଧ୍ୟ ଦେଖୁଛନ୍ତି ।


    ବ୍ୟବସାୟିକ ସୁଗମତା ବ୍ୟାପାରରେ ଆମେ 142ତମ ମାନ୍ୟତାରୁ 77ତମ ମାନ୍ୟତାରେ ଆସି ପହଁଚିଛୁ । ପାଖାପାଖି ଅଧା ରାସ୍ତା ପାର୍ କରିସାରିଛୁ ।


    ସାଥୀଗଣ , ମାତ୍ର 4 ବର୍ଷରେ 65 ସ୍ଥାନର ଏହି ଉନ୍ନତି । ଏହା ଯେକୌଣସି ଦେଶ ପାଇଁ ଏକ ରେକର୍ଡ ଅଟେ , ଅଭୂତପୂର୍ବ ଅଟେ । ଆଜି ବ୍ୟବସାୟିକ ସୁଗମତା ବ୍ୟାପାରରେ ଭାରତ , ଦକ୍ଷିଣ ଏସିଆରେ ଶୀର୍ଷ ସ୍ଥାନରେ ରହିଛି । ଯେତେବେଳେ କି ମାତ୍ର 4 ବର୍ଷ ପୂର୍ବରୁ ଆମେ ଷଷ୍ଠ ସ୍ଥାନରେ ଥିଲୁ । ଲଗାତାର ଦ୍ୱିତୀୟ ବର୍ଷ , ଭାରତ ଏପରି ସୁଧାର କରିଥିବା ଶୀର୍ଷ 10ଟି ଦେଶର ତାଲିକାରେ ସାମିଲ ହୋଇଛି । ଗତ 7-8 ବର୍ଷ ମଧ୍ୟରେ 53 Rank ର ସୁଧାର ଅନ୍ୟ କୌଣସି ଦେଶ କରିନାହାନ୍ତି ।


    ସାଥୀଗଣ , ଯାହା ଦୁନିଆରେ କେହି କଳ୍ପନା ମଧ୍ୟ କରିପାରିବେ ନାହିଁ , ତାହା ଆମେ କରି ଦେଖାଇଛୁ ।


    ଶୀର୍ଷ 50ର ଲକ୍ଷ୍ୟ ହାସଲ କରିବା ଠାରୁ ଆମେ ମାତ୍ର କେତେ ପାଦ ଦୂରରେ ଛିଡ଼ା ହୋଇଛୁ । ବିଶ୍ୱ ବ୍ୟାଙ୍କ ନିଜ ରିପୋର୍ଟରେ ସ୍ୱୀକାର କରିଛି ଯେ ଭାରତ 10ରୁ 8ଟି ମାନକରେ ନିଜର ପ୍ରଦର୍ଶନ ସୁଧାରିପାରିଛି ।


    ଦୁଇଟି ମାନକରେ ତ ' ଆମେ 100 Rank ରୁ ଅଧିକ ଉନ୍ନତି କରିପାରିଛୁ ।


    ସାଥୀଗଣ , ଦେଶରେ ପରିବର୍ତ୍ତନର ବାତାବରଣ ଆଣିବାରେ , ମାନ୍ୟତା ସୁଧାରିବାର ଲକ୍ଷ୍ୟ ଉପରେ ଆମେ ନିରନ୍ତର ରାଜ୍ୟ ସରକାରଙ୍କ ସହିତ ମିଳିମିଶି କାମ କରୁଛୁ । ସହଯୋଗୀ ପ୍ରତିଦ୍ୱନ୍ଦ୍ୱୀ ସଂଘବାଦକୁ ଆହୁରି ସୁଦୃଢ଼ କରି ଆମର ରାଜ୍ୟ ସରକାର ମାନେ ଏଥିରେ ସମ୍ପୂର୍ଣ୍ଣ ଉତ୍ସାହର ସହ ଅଂଶଗ୍ରହଣ କରିଛନ୍ତି । ଏବେ ଆମେ ଜିଲ୍ଲାସ୍ତରରେ ବ୍ୟବସାୟିକ ସୁଗମତା ସହ ଜଡ଼ିତ ସୁଧାରଗୁଡ଼ିକୁ ଲାଗୁ କରିବା ଦିଗରେ ବଢ଼ୁଛୁ । ଏହି ମାର୍ଗ କିପରି ନିର୍ଦ୍ଧାରଣ ହେବ , ଏ ସମ୍ପର୍କରେ ରାଜ୍ୟ ସରକାରଙ୍କ ଠାରୁ , ପ୍ରତ୍ୟେକ ଅଂଶୀଦାରଙ୍କ ସହିତ ନିରନ୍ତର ବାର୍ତ୍ତାଳାପ କରାଯାଉଛି । ରାଜ୍ୟଗୁଡ଼ିକରେ ଜିଲ୍ଲାସ୍ତରରେ ମାନ୍ୟତା ବ୍ୟବସ୍ଥା ପ୍ରସ୍ତୁତ କରିବା ଲାଗି ମଧ୍ୟ ପ୍ରୟାସ କରାଯାଉଛି । ଚେଷ୍ଟା କରାଯାଉଛି ଯେ ଜିଲ୍ଲାଗୁଡ଼ିକ ମଧ୍ୟରେ ମାନ୍ୟତାଙ୍କୁ ନେଇ ପାରସ୍ପରିକ ପ୍ରତିଦ୍ୱନ୍ଦ୍ୱିତା ହେଉ , ପରସ୍ପର ଠାରୁ ଆଗକୁ ଯିବା ଲାଗି ପ୍ରତିଦ୍ୱନ୍ଦ୍ୱିତା ରହୁ ।


    ସାଥୀଗଣ , ବ୍ୟବସାୟ , ବାଣିଜ୍ୟ କିମ୍ବା ଉଦ୍ୟୋଗ ଆମ ଦେଶର ଏକ ଆବଶ୍ୟକତା । କାରଣ ଆମକୁ ଅଭିବୃଦ୍ଧି ଦରକାର , ଭିତ୍ତିଭୂମି ଦରକାର , ନିଯୁକ୍ତି ଦରକାର ଏବଂ ମୁଣ୍ଡପିଛା ଆୟରେ ବୃଦ୍ଧି ଦରକାର । ଏହା ସେତେବେଳେ ସମ୍ଭବ ହୋଇପାରିବ ଯେତେବେଳେ ନିବେଶ ହେବ , ଉଦ୍ୟୋଗ , ବ୍ୟବସାୟ ସଠିକ ଦିଗରେ ସଠିକ ଗତିରେ ଚାଲିବ ଏବଂ ସାଧାରଣ ନାଗରିକକୁ ଏହାର ଲାଭ ମିଳୁଥିବ । ଏଥିପାଇଁ ଆମେ ନୀତି ପରିଚାଳିତ ପ୍ରଶାସନ ଏବଂ ଅନୁମାନଯୋଗ୍ୟ ପାରଦର୍ଶୀ ନୀତି ଉପରେ ଜୋର ଦେଉଛୁ । ଆମର ପ୍ରୟାସ ଭେଦଭାବ ହ୍ରାସ କରିବା ଉପରେ ରହିଛି । ଆପଣମାନଙ୍କ ମଧ୍ୟରୁ ଅନେକ ଲୋକ ଏହା ମଧ୍ୟ ଅନୁଭବ କରିଥିବେ ଯେ ଏହି କଥାର ସୂଚନା ମଧ୍ୟ ଥିବ ଯେ ବିଶ୍ୱ ବ୍ୟାଙ୍କର ଏହି ମାନ୍ୟତା ସେ ସମସ୍ତ କଥାକୁ ଧ୍ୟାନରେ ରଖି କରାଯାଇନଥାଏ ଯାହା ଆମେ କରୁଛୁ । ମାନ୍ୟତାର ମୂଲ୍ୟାଙ୍କନ ତ କିଛି ପାରାମିଟର ଆଧାରକୁ ଧ୍ୟାନରେ ରଖି କରାଯାଇଥାଏ । ଯେତେବେଳେ ’ କି ଆମର ସଂସ୍କାର , ପ୍ରଦଶର୍ନ ଏବଂ ପରିବର୍ତ୍ତନର ରଣନୀତି ଅତ୍ୟନ୍ତ ବ୍ୟାପକ ଅଟେ । ସତ କହିବାକୁ ଗଲେ ଆମେ ଯେଉଁ ସଂସ୍କାର ଆଣୁଛୁ । ତାହାର ଲକ୍ଷ୍ୟ ବିଶ୍ୱ ବ୍ୟାଙ୍କ ମାନ୍ୟତା ଠାରୁ ଉର୍ଦ୍ଧ୍ଵରେ । ଦେଶର ସାଧାରଣ ନାଗରିକ , ସାଧାରଣ ବ୍ୟବସାୟୀ ଏବଂ କ୍ଷୁଦ୍ର ଉଦ୍ୟୋଗୀମାନଙ୍କ ଜୀବନରେ , କାମ କାର୍ଯ୍ୟରେ ସରଳତା ଆସୁ , ବ୍ୟବସାୟିକ ସୁଗମତା ବଢ଼ୁ , ଆମେ ସେଥିପାଇଁ କାମ କରୁଛୁ । ଆଜି ଯେତେବେଳେ ବ୍ୟବସାୟିକ ସୁଗମତା ମାନ୍ୟତା ସୁଧାର ହେଉଛି , ତ ' ଏହାର ଅର୍ଥ ହେଉଛି ଆମ ଦେଶରେ ଛୋଟ ଛୋଟ ଉଦ୍ୟୋଗୀଙ୍କ ପାଇଁ ମଧ୍ୟ ବ୍ୟବସାୟ କରିବା ସହଜ ହେଉଛି , ସେମାନଙ୍କୁ ଗୋଟିଏ ସହରରକୁ ଅନ୍ୟ ସହରକୁ ପଠାଇବା ସହଜ ହୋଇଛି , ଲୋକମାନଙ୍କୁ ବିଦ୍ୟୁତ ସଂଯୋଗ ଦେବା ସହଜ ହେଉଛି , ସରକାରୀ ଅନୁମତି ଶୀଘ୍ର ମିଳୁଛି , ଜରୁରି ଅନୁମୋଦନ ଶୀଘ୍ର ମିଳୁଛି । ଏହା ସେହି ପ୍ରୟାସ ଅଟେ , ଯାହାକୁ ଦେଶବାସୀଙ୍କ ଆକାଂକ୍ଷା , ଆଶାଠାରୁ ପ୍ରେରଣା ମିଳିଛି । ଏଥିରେ ଦେଶର ଆବଶ୍ୟକତା ପ୍ରତି ମଧ୍ୟ ଧ୍ୟାନ ଦିଆଯାଇଛି ଏବଂ ଦେଶର ଆଶା ପ୍ରତି ମଧ୍ୟ ।


    ସାଥୀଗଣ , ଦେଶର ବ୍ୟବସାୟିକ ପରିବେଶକୁ ପାରଦର୍ଶୀ କରିବା ଲାଗି ଅନେକ ଅନେକ ଗୁରୁତ୍ୱପୂର୍ଣ୍ଣ ନିଷ୍ପତ୍ତି ନିଆଯାଇଛି । ଆମ ସରକାର ଚିନ୍ତାଧାରା ମଧ୍ୟ ବଦଳାଇଛନ୍ତି , ଆଭିମୁଖ୍ୟ ମଧ୍ୟ ବଦଳାଇଛନ୍ତି । ତାହା ଜିଏସଟି ହେଉ , ବିମୁଦ୍ରୀକରଣ ହେଉ , ବେନାମୀ ସମ୍ପତ୍ତି ଆଇନ ହେଉ , ଦେବାଳିଆ ସଂହିତା ହେଉ , ପଳାତକ ଆର୍ଥିକ ଅପରାଧୀଙ୍କ ସହ ଜଡ଼ିତ ଆଇନ ହେଉ , ଏ ସମସ୍ତ ଏହି ପ୍ରତିବଦ୍ଧତାର ଉଦାହରଣ ଅଟେ । ସରକାର ଏହି ପ୍ରୟାସଗୁଡ଼ିକ କାରଣରୁ ଦେଶରେ ଦୁର୍ନୀତିଗ୍ରସ୍ତମାନେ ଭୟଭୀତ ହୋଇପଡ଼ିଛନ୍ତି , ସଚ୍ଚୋଟତାର ପ୍ରତିଷ୍ଠା ପଢ଼ୁଛି । ଏବେ ଅଧିକରୁ ଅଧିକ ଲୋକ ଟିକସ ଦେଉଛନ୍ତି । ସେମାନଙ୍କୁ ଲାଗୁଛି ଯେ ସରକାର ସେମାନଙ୍କ ଟିକସର ସଠିକ ଉପଯୋଗ କରୁଛନ୍ତି ।


    ସାଥୀଗଣ , ଆପଣମାନେ ଏହା ମଧ୍ୟ ଭଲଭାବେ ଜାଣନ୍ତି ଯେ ଏ ସମସ୍ତ ସୁଧାର , ସମସ୍ତ ନିଷ୍ପତ୍ତି ଏତେ ସହଜ ନଥିଲା । କୌଶଳରେ ପରିବର୍ତ୍ତନ ଆଣିବା , ଆଇନ ଠାରୁ ଆରମ୍ଭ କରି ସଫ୍ଟୱେର ବଦଳାଇବା ଏବଂ ବେଳେ ବେଳେ ସଫ୍ଟୱେର ବଦଳାଇବା ସରଳ ହୋଇଥାଏ , ସ୍ୱଭାବ ବଦଳାଇବା ଟିକିଏ କଷ୍ଟ ହୋଇଥାଏ । ଏହି ସୁଧାର ଲାଗି ବ୍ୟବସ୍ଥାକୁ ପ୍ରସ୍ତୁତ କରିବା ମଧ୍ୟ ସହଜ ନଥିଲା । କିନ୍ତୁ ଖୁବ କମ ସମୟରେ ଆମେ ଏହା କରିବାରେ ସଫଳ ହୋଇଛୁ । ଅନେକ ସ୍ତରରେ ଗୁଡ଼ାଇ ହୋଇ ରହିଥିବା ବ୍ୟବସ୍ଥାକୁ ଆଜି ଆମେ ବ୍ୟବସାୟ ଏବଂ ନାଗରିକଙ୍କ ଅନୂକୁଳ କରିବା ଦିଗରେ ଆଗକୁବଢ଼ୁଛୁ । ଗତ 4 ବର୍ଷରେ ଦେଶରେ 1400ରୁ ଅଧିକ ପୁରୁଣା ଆଇନକୁ ଅଚଳ କରି ଦିଆଯାଇଛି । ପୂର୍ବରୁ ଦେଶରେ ବାଣିଜ୍ୟିକ ବିବାଦର ସମାଧାନ କରିବା ଲାଗି ପାଖାପାଖି ଦେଢ଼ ହଜାର ଦିନ ଲାଗୁଥିଲା । 1500 ଦିନ । ଅର୍ଥାତ ପାଖାପାଖି 4 ବର୍ଷ । ବ୍ୟାପକ ପ୍ରୟାସ ପରେ ଏହାକୁ ଏବେ କମ କରି 400 ଦିନକୁ ଅଣାଯାଇପାରିଛି । ଏହାକୁ ଆହୁରି କମ କରିବା ଲାଗି ପ୍ରୟାସ କରାଯାଉଛି । ଆମଦାନୀ ସାମଗ୍ରୀର କ୍ଲିୟରାନ୍ସରେ 2014 ପୂର୍ବରୁ ହାରାହାରି ଯେଉଁଠି 280 ଘଂଟାର ସମୟ ଲାଗୁଥିଲା , ସେଠି ଏବେ ଏହି ସମୟ ହ୍ରାସ ପାଇ 144 ଘଂଟା ଠାରୁ ମଧ୍ୟ କମ ହୋଇପାରିଛି । ଏହାକୁ ମଧ୍ୟ ଆହୁରି କମ କରିବାର ପ୍ରୟାସ ଆମ କରି ଚାଲିବୁ । ପରିବେଶ ମଞ୍ଜୁରି ଯାହା ପୂର୍ବରୁ ମିଳିବା ଲାଗି ବର୍ଷ ବର୍ଷ ମାସ ମାସ ବିତିଯାଉଥିଲା , ଏବେ ସେପରି ମଞ୍ଜୁରି ମାତ୍ର କିଛି ସପ୍ତାହ ମଧ୍ୟ ମିଳିଯାଉଛି । ଏବେ ନିକଟରେ ନିର୍ମାଣ ଏବଂ ଅନ୍ୟ ସାଧାରଣ କାମ ପାଇଁ ପରିବେଶ ମଞ୍ଜୁରି କାମକୁ ସମ୍ପୂର୍ଣ୍ଣ ଭାବେ ବିକେନ୍ଦ୍ରୀକରଣ କରାଯାଇ ସ୍ଥାନୀୟ ପ୍ରଶାସନକୁ ଦେଇ ଦିଆଯାଇଛି । ଜିଏସଟି ଦେଶରେ ଲଜିଷ୍ଟିକ୍ସ କ୍ଷେତ୍ରକୁ ମଧ୍ୟ ସୁଦୃଢ଼ କରିଛି । ପୂର୍ବ ତୁଳନାରେ ଏବେ ସ୍ଵଚ୍ଛଳ ଅବସ୍ଥାକୁ ଆସିବା ସମୟ(ଟର୍ଣ୍ଣ ଆରାଉଣ୍ଡ ଟାଇମ) - ସେଥିରେ ମଧ୍ୟ ପାଖାପାଖି 15 ପ୍ରତିଶତ ପର୍ଯ୍ୟନ୍ତ ହ୍ରାସ ଦେଖାଦେଇଛି । ଏଥିରେ ସମୟ ମଧ୍ୟ ସଂଚୟ ହୋଇଛି ଏବଂ କମ୍ପାନୀଗୁଡ଼ିକର ଅର୍ଥ ମଧ୍ୟ । ଶ୍ରମ ଆଇନର ପାଳନ କରିବା ଲାଗି ପୂର୍ବରୁ ଉଦ୍ୟୋଗୀମାନଙ୍କୁ 50-60 ଭିନ୍ନ ଭିନ୍ନ ଖତିଆନ/ରେଜିଷ୍ଟର ପୂରଣ କରିବାକୁ ପଡ଼ୁଥିଲା । ଆମ ସରକାର ଏବେ ଏହି ରେଜିଷ୍ଟରଗୁଡ଼ିକୁ କମ କରି 5ରେ ଆଣି ରଖି ଦେଇଛି । ଅର୍ଥାତ୍ ଯେଉଁ କାମ ପୂର୍ବରୁ 50-60 ରେଜିଷ୍ଟରରେ ହେଉଥିଲା , ତାହା ଏବେ 5ରେ ହେଉଛି । ପୁରୁଣା ବ୍ୟବସ୍ଥା ଏବେ ସବୁଦିନ ପାଇଁ ବଦଳିଯାଇଛି । ସେହିପରି ଯେଉଁ ପାସପୋର୍ଟ କରିବା ଲାଗି ପୂର୍ବରୁ 3ରୁ 4 ସପ୍ତାହ ଲାଗୁଥିଲା , ଏବେ ତାହା ଗୋଟିଏ ସପ୍ତାହରୁ ମଧ୍ୟ କମ ସମୟରେ ମିଳିଯାଉଛି । ପୂର୍ବରୁ ଲୋକମାନଙ୍କୁ ଆୟକର ରିଫଣ୍ଡ ପାଇଁ 8ରୁ 10 ସପ୍ତାହ ପର୍ଯ୍ୟନ୍ତ ଅପେକ୍ଷା କରିବାକୁ ପଡ଼ୁଥିଲା । ଏବେ ସେହି କାମ ମାତ୍ର କେତେ ସପ୍ତାହ ମଧ୍ୟରେ ହୋଇଯାଉଛି । ଆପଣମାନଙ୍କର ମଧ୍ୟ ମନେ ଥିବା ଯେ ଚାରି ପାଂଚ ବର୍ଷ ପୂର୍ବରୁ ପ୍ରାୟତଃ ଏହି ଖବର ମୁଖ୍ୟ ଶିରୋନାମା ପାଲଟୁଥିଲା ଯେ ଅଧିକ ଟ୍ରାଫିକ କାରଣରୁ ରେଳବାଇ ରିଜର୍ଭେସନ/ସଂରକ୍ଷଣର ୱେବସାଇଟ ଲଟକି ଯାଇଛି, H ang ହୋଇଯାଇଛି । ଆମେ ସେହି ପ୍ଲାଟଫର୍ମକୁ ଅଧିକ ଟ୍ରାଫିକ ପାଇଁ ଅପଡେଟ ଏବଂ ଅପଗ୍ରେଡ କଲୁ ଯାହାଦ୍ୱାରା ଲକ୍ଷ ଲକ୍ଷ-କୋଟି କୋଟି ରେଳ ଯାତ୍ରୀମାନଙ୍କୁ ସୁବିଧା ହୋଇପାରିଲା । ଗଳି ଠାରୁ ଆରମ୍ଭ କରି ରେଳ ପ୍ଲାଟଫର୍ମ ପର୍ଯ୍ୟନ୍ତ ସ୍ୱଚ୍ଛତା ଅଭିଯାନ , ବର୍ଜବ୍ୟସ୍ତୁ ପରିଚାଳନା , ଏ ସମସ୍ତ ଦେଶର ସାଧାରଣ ଜନତାଙ୍କ ଜୀବନଧାରଣ ମାନ ସୁଧାରିବା ଲାଗି ହିଁ ଅଟେ । ମହିଳାମାନଙ୍କୁ ରାତିବେଳା ଶିଫ୍ଟରେ କାମ କରିବାରେ ସମସ୍ୟା ନହେଉ , ସେଥିପାଇଁ ସରକାର ଆଇନରେ ପରିବର୍ତ୍ତନ କରିଛନ୍ତି । ଛୋଟ-ଛୋଟ ଦୋକାନୀ , ଛୋଟ ଛୋଟ ଉଦ୍ୟୋଗୀ ବିଳମ୍ବ ପର୍ଯ୍ୟନ୍ତ ନିଜ ଦୋକାନ ଖୋଲା ରଖିପାରିବେ , ସେଥିପାଇଁ ମଧ୍ୟ ଆଇନ ବଦଳାଯାଇଛି ।


    ସାଥୀଗଣ , ନିକଟରେ ଏକ ବଡ଼ ପ୍ରୟାସ ଆମେ ଏମଏସଏମଇ କ୍ଷେତ୍ରରେ ମଧ୍ୟ କରିଛୁ । ଜିଏସଟି ସହ ଜଡ଼ିତ ଛୋଟ ଛୋଟ ବ୍ୟବସାୟୀମାନଙ୍କୁ ଏବେ 1 କୋଟି ଟଙ୍କା ପର୍ଯ୍ୟନ୍ତ ଋଣ ମାତ୍ର 59 ମିନିଟରେ ମିଳିଯିବ । ଏହା ବ୍ୟତୀତ ଉତ୍ପାଦନ ବଢ଼ାଇବା , ମାର୍କେଟର ପରିଧି ବଢ଼ାଇବ ଏବଂ ଲାଇସେନ୍ସ ଏବଂ ଯାଂଚ ସହ ଜଡ଼ିତ ସେମାନଙ୍କ ସମସ୍ୟା କମ କରିବା ଲାଗି ମଧ୍ୟ ଅନେକ ନିଷ୍ପତ୍ତି ନିଆଯାଇଛି । ଯେଉଁ ଉଦ୍ୟୋଗ ଏବଂ କମ୍ପାନୀଗୁଡ଼ିକ ଚାକିରିର ନୂତନ ସୁଯୋଗ ସୃଷ୍ଟି କରୁଛନ୍ତି ସେମାନଙ୍କୁ ପ୍ରଧାନମନ୍ତ୍ରୀ ରୋଜଗାର ପ୍ରୋତ୍ସାହନ ଯୋଜନା ଅନ୍ତର୍ଗତ ଆର୍ଥିକ ସହାୟତା ମଧ୍ୟ ଦିଆଯାଉଛି । ଏହି ଯୋଜନା ଅନ୍ତର୍ଗତ ସରକାର ନୂଆ ଚାକିରି ସୁଯୋଗକୁ ବଢ଼ାଇବା ଲାଗି 3 ବର୍ଷ ପର୍ଯ୍ୟନ୍ତ 8.3 ପ୍ରତିଶତ ଇପିଏଫ ଯୋଗଦାନ ସରକାର ନିଜ ନିଜ ଆଡ଼କୁ କରୁଛନ୍ତି । ସରକାର ଆପ୍ରେଂଟିସ ଆଇନକୁ ମଧ୍ୟ ପରିବର୍ତ୍ତନ କରିଛନ୍ତି ଏବଂ ନୂଆ ଅପ୍ରେଂଟିସଶିପ ପ୍ରୋତ୍ସାହନ ଯୋଜନା ଚାଲୁ କରିଛନ୍ତି । ଏହି ଯୋଜନା ଅନ୍ତର୍ଗତ ଶିଳ୍ପ ଏବେ ଯେତେବେଳେ ଆପ୍ରେଂଟିସ ରଖିଥାଏ ତ ' ସେମାନଙ୍କୁ ଦିଆଯାଉଥିବା ଷ୍ଟାଇପେଣ୍ଡର ଏକ ଚତୁର୍ଥାଂଶ ଭାଗ ସରକାର ଦେଉଛନ୍ତି । ଅନେକ ଉଦ୍ୟୋଗ ଏହି ବ୍ୟବସ୍ଥା ସହ ଯୋଡ଼ି ହୋଇଛନ୍ତି ।


    ସାଥୀଗଣ , ମୁଁ ବାସ୍ତବରେ ସର୍ବନିମ୍ନ ସରକାର ଏବଂ ସର୍ବାଧିକ ପ୍ରଶାସନରେ ବିଶ୍ୱାସ ରଖୁଥିବା ବ୍ୟକ୍ତି । ଏହାର ମଧ୍ୟ ପରିଣାମ ଅଟେରେ ବିଶ୍ୱରେ ଭାରତର ବର୍ତ୍ତମାନ ଯେଉଁ ସମ୍ମାନ ରହିଛି ତାକୁ ଏଥିରୁ ମଧ୍ୟ ଦୃଢ଼ତା ମିଳୁଛି ଯେ ଆମ ଦେଶ ଲଗାତାର ସୁଧାର ପଥରେ ଚାଲୁଛି । ଲୋକମାନଙ୍କ ଜୀବନକୁ ସହଜ କରିବା ଲାଗି ସଂସ୍କାର କରାଯାଉଛି । ଆଇଏମଏଫ ହେଉ , ମୁଡି ହେଉ , ବିଶ୍ୱ ଅର୍ଥନୈତିକ ମଂଚ ହେଉ କିମ୍ବା ୟୁଏନସିଟିଏଡି ହେଉ , ଏ ସମସ୍ତ ସଂସ୍ଥାନର ମୂଲ୍ୟାଙ୍କନରେ ଭାରତର ସ୍ଥାନ ଉପରକୁ ଯାଉଛି କିମ୍ବା ଯାଇସାରିଲାଣି । ଏହାଠାରୁ ମଧ୍ୟ ବଡ଼ କଥା ଏହା ଯେ ଏ ସମସ୍ତ ସଂସ୍ଥା ଆମ ସୁଧାର ପ୍ରକ୍ରିୟା ଏବଂ ଗତିକୁ ଦେଖି ଭାରତର ଭବିଷ୍ୟତକୁ ନେଇ ସମ୍ପୂର୍ଣ୍ଣ ଆଶ୍ୱସ୍ତ ଏବଂ ଆଶବାଦୀ ହୋଇପାରିଛନ୍ତି


    ସାଥୀଗଣ , ଦେଶରେ ନିରନ୍ତର ହେଉଥିବା ଏହି ପ୍ରୟାସ ମଧ୍ୟରେ ଏବେ ଆମର ପ୍ରୟାସ , ଭାରତକୁ ଶୀଘ୍ରାତି ଶୀଘ୍ର 5 ଟ୍ରିଲିୟନ ଡଲାର କ୍ଲବରେ ପହଁଚାଇବାକୁ ହେବ । ଏହି ଲକ୍ଷ୍ୟକୁ ହାସଲ କରିବା ଲାଗି ଆମକୁ ଅର୍ଥବ୍ୟବସ୍ଥାର ପ୍ରତ୍ୟେକ କ୍ଷେତ୍ରରେ ସୁଧାର ଆଣିବାକୁ ହେବ । ଆମକୁ ଏହା ମଧ୍ୟ ଧ୍ୟାନରେ ରଖିବାକୁ ହେବ ଯେ ଏବେ ବ୍ୟାପକା କ୍ଷେତ୍ରର ପରିଭାଷା ମଧ୍ୟ ବଦଳୁଛି । ଏବେ ଉତ୍ପାଦନ କିମ୍ବା ସେବା ପରସ୍ପରର ପରିପୂର ହୋଇଚାଲିଛନ୍ତି । ସେବା କ୍ଷେତ୍ର ଠାରୁ ଉତ୍ପାଦନରେ ମୂଲ୍ୟ ସମ୍ବର୍ଦ୍ଧନ ହେଉଛି ଏବଂ ଉତ୍ପାଦନର କିଛି କାରଣ ସେବାକୁ ସୁଧାରିପାରୁଛି । ନୂଆ କୌଶଳ , କୃତ୍ରିମ ଧିଶକ୍ତି ଏବଂ ସୂଚନା ପ୍ରଯୁକ୍ତି ବିଦ୍ୟା ଏବେ ଉତ୍ପାଦନ ପରିବେଶର ଅତି ଗୁରୁତ୍ୱପୂର୍ଣ୍ଣ ଅଂଶବିଶେଷ ହୋଇପାରିଛି । ଏହି ପରିବର୍ତ୍ତନକୁ ଆମେ ଧ୍ୟାନରେ ରଖିବା ଆବଶ୍ୟକ ।


    ସାଥୀଗଣ , ମୌଳିକ ପରିବର୍ତ୍ତନକୁ ଉନ୍ନତ ଢଙ୍ଗରେ ଲାଗୁ କରିବା ଏବଂ ବାସ୍ତବିକତାର ବିକାଶରେ ସମାହିତ କରିବା ଲାଗି ସରକାର ଶିଳ୍ପ ନୀତି ଉପରେ କାମ କରୁଛି । ଏପରି ଏକ ନୀତି ଯାହା ନୂତନ ଅର୍ଥରେ ଉଦ୍ୟୋଗକୁ ବୁଝି ପାରିବ ଏବଂ ଉଦ୍ୟୋଗକୁ ନୂତନ ଦିଗ ପ୍ରତି ଅବଗତ କରାଇପାରିବ । ଏହି ଔଦ୍ୟୋଗୀକ ନୀତି ନୂତନ ଭାରତର ଉଦ୍ୟୋଗୀମାନଙ୍କ ନୂତନ ଦୂରଦୃଷ୍ଟି ଅନୂକୁଳ ହେବ । ଏହି ଔଦ୍ୟୋଗିକ ନୀତିରେ ବ୍ୟବସାୟିକ ସୁଗମତାର ଗୁରୁତ୍ୱ ବଜାୟ ରହିବ ।


    ସାଥୀଗଣ , ଏବେ ଆମେ ବ୍ୟବସାୟିକ ସୁଗମତା ମାନ୍ୟତାରେ ଶୀର୍ଷ 50 ମଧ୍ୟରେ ସ୍ଥାନ ପାଇବା ଲାଗି ପ୍ରୟାସ କରିବା । ଆଗାମୀ ଦିନରେ ମୁଁ ନିଜେ ଏ ବିଷୟ ସହ ଜଡ଼ିତ ଭିନ୍ନ ଭିନ୍ନ ବିଭାଗ ସହିତ ସମୀକ୍ଷା ବୈଠକ କରିବାକୁ ଯାଉଛି । ଡିସେମ୍ବର ସୁଦ୍ଧା ଆମେ ଯେଉଁ ନିଷ୍ପତ୍ତି କାର୍ଯ୍ୟକାରୀ କରିପାରିବା , ତାହାର ପ୍ରଭାବ ପରବର୍ତ୍ତୀ ବର୍ଷର ମାନ୍ୟତା ଫଳାଫଳରେ ଦେଖିବାକୁ ମିଳିବ । ସ୍ୱଚ୍ଛ ଶକ୍ତିର କ୍ଷେତ୍ର ହେଉ , ଡିଜିଟାଲ କ୍ଷେତ୍ର ହେଉ , ସ୍ୱାସ୍ଥ୍ୟ କ୍ଷେତ୍ର ହେଉ , ପରିବହନ ହେଉ , ପ୍ରତ୍ୟେକ କ୍ଷେତ୍ରରେ କରାଯାଇଥିବା ଆପଣମାନଙ୍କ ପ୍ରୟାସ ଦେଶକୁ ଆଗକୁ ନେବ , ଆତ୍ମନିର୍ଭରଶୀଳ କରିବ ଆଜିର ବ୍ୟବସ୍ଥାରେ ବ୍ୟାପକ ପ୍ରକ୍ରିୟାରେ ମାନବୀୟ ହସ୍ତକ୍ଷେପକୁ କମରୁ କମ କରିବାର ଆବଶ୍ୟକତା ରହିଛି । ଏଥିପାଇଁ ବହୁତ ଆବଶ୍ୟକତା ଯେ ଆମେ ଆଧୁନିକ ପ୍ରଯୁକ୍ତି ଏବଂ ଡିଜିଟାଲ ପ୍ରଯୁକ୍ତିର ବ୍ୟବହାର ଆହୁରି ଅଧିକ ବମାଇବା , ଜୀବନର ପ୍ରତ୍ୟେକ କ୍ଷେତ୍ରରେ ବଢ଼ାଇବା । ଏପରି ଏକ କର୍ମ ସଂସ୍କୃତି ବିକଶିତ କରିବା , ଯେଉଁଥିରେ ଫର୍ମ ଜମା କରିବା , କାଗଜପତ୍ର ଦେଖାଇବା କିମ୍ବା ଫି ' ଜମା କରିବାର ଲାଗି ସରକାରୀ କାର୍ଯ୍ୟାଳୟ କିମ୍ବା ଅନ୍ୟ କୌଣସି ସଂସ୍ଥାର ଅଫିସକୁ ଯିବାର ଆବଶ୍ୟକତା ନଥିବ । ଏହିପରି କର୍ମ ସଂସ୍କୃତି , ନୀତି ପରିଚାଳିତ ପ୍ରଶାସନକୁ ଆହୁରି ସଶକ୍ତ କରିବ । ବ୍ୟବସାୟିକ ସୁଗମତା ସହିତ ସହଜ ଜୀବନ ଧାରଣର ଲାଭ ଦେଶର ପ୍ରତ୍ୟେକ ନାଗରିକ ନିକଟରେ ପହଁଚାଇବା ଲାଗି ଆମକୁ ଆପଣମାନଙ୍କର ପରାମର୍ଶର ଆବଶ୍ୟକତା ରହିଛି ।


    ସାଥୀଗଣ , ବର୍ତ୍ତମାନ ସମୟରେ ଆପଣମାନଙ୍କ ନିକଟରେ ଯେଉଁ ଆତ୍ମବିଶ୍ୱାସ ରହିଛି , ଯେଉଁ ଭରସା ଅଛି , ତାହା ମୋର ସବୁଠୁ ବଡ଼ ଶକ୍ତି । ଆପଣମାନଙ୍କ ପ୍ରତ୍ୟେକ ପରାମର୍ଶକୁ , ଉପଦେଶକୁ ମୁଁ ସ୍ୱାଗତ କରୁଛି । ଏବଂ ଏବେ ମହେନ୍ଦ୍ର ଜୀ କହୁଥିଲେ ଯେ ଆମେ କର୍ପୋରେଟ କ୍ଷେତ୍ରରେ ମଧ୍ୟ ଯେଉଁ ଲକ୍ଷ୍ୟ ନିର୍ଦ୍ଧାରଣ କରିନାହୁଁ , ସେପରି ମୋଦୀ କରୁଛନ୍ତି । ଆମ ଗୁଜରାଟ ଲୋକଙ୍କୁ ପିଲାଦିନୁ ଶିଖାଯାଇଥାଏ ଏବଂ ବୋଧେ ସବୁ ପିଲାଙ୍କୁ ଶିକ୍ଷା ଦିଆଯାଏ- ଯଦି ଆପଣ ଲକ୍ଷ୍ୟ ବିଚ୍ୟୁତ ହେଉଛନ୍ତି ତ ' କ୍ଷମା କରିଦିଆଯାଇପାରେ କିନ୍ତୁ ଲକ୍ଷ୍ୟ ଯଦି ଛୋଟ ରଖୁଛନ୍ତି ତ ' କ୍ଷମା କରାଯାଇପାରିବ ନାହିଁ । ଏବଂ ମୋର ଏହି ମନ୍ତ୍ର ରହି ଆସିଛି ଯେ ଲକ୍ଷ୍ୟ ଯେତେବେଳେ ନିର୍ଦ୍ଧାରଣ କରିବା , ତ ' ପହଁଚରେ ରହିବା , କିନ୍ତୁ ହାତ ପାଖରେ ନଥିବ । ଏହା ଲାଗିବା ଉଚିତ ଯେ ମୁଁ ଟିକିଏ ଡେଇଁ ଗଲେ ତ ' ଧରିପାରିବି । ବିଶ୍ୱାସ ରହିବା ଉଚିତ ଯେ ପାଖରେ ଥିବ , ଅଧିକ ଦୂର ନଥିବ , ଏହି ମାନସିକତାର ଉପଯୋଗ କରି ମୁଁ ଲକ୍ଷ୍ୟ ନିର୍ଦ୍ଧାରଣ କରିବାରେ ଅଭ୍ୟସ୍ତ । ମୋର ବିଶ୍ୱାସ ଯେ ଦେଶ ଭିତରେ ଏହି ମୂଳ ସୃଷ୍ଟି ହୋଇଛି ଏବଂ ଏହି ମୂଳର ଫଳ ମିଳିପାରୁଛି ।


    ପୁଣିଥରେ ଆପଣମାନଙ୍କୁ ସମସ୍ତଙ୍କୁ ଅଭିନନ୍ଦନ ଜଣାଇ ମୁଁ ମୋର ବକ୍ତବ୍ୟ ଶେଷ କରୁଛି ।


    ବହୁତ ବହୁତ ଧନ୍ୟବାଦ!!!


    **********

    
    
    (Release ID: 1553375) Visitor Counter : 11