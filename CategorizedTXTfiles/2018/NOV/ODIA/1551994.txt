      ଯୁବ ବ୍ୟାପାର ଓ କ୍ରୀଡା ମନ୍ତ୍ରଣାଳୟ

      ଭାରତର ଯୁବ ବ୍ୟାପାର ଏବଂ କ୍ରୀଡ଼ା ତଥା କୋରିଆ ଗଣରାଜ୍ୟର ସଂସ୍କୃତି, କ୍ରୀଡ଼ା ଏବଂ ପର୍ଯ୍ୟଟନ ମନ୍ତ୍ରଣାଳୟ ମଧ୍ୟରେ ବୁଝାମଣା ପତ୍ର ସ୍ୱାକ୍ଷର
      Posted On: 05 NOV 2018 2:43PM by PIB Bhubaneshwar


    ଭାରତର ଯୁବ ବ୍ୟାପାର ଓ କ୍ରୀଡ଼ା ମନ୍ତ୍ରଣାଳୟ ତଥା କୋରିଆ ଗଣରାଜ୍ୟର ସଂସ୍କୃତି , କ୍ରୀଡ଼ା ଓ ପର୍ଯ୍ୟଟନ ମନ୍ତ୍ରଣାଳୟ ମଧ୍ୟରେ ଆଜି ନୂଆଦିଲ୍ଲୀଠାରେ ଏକ ସହମତି ପତ୍ରରେ ହସ୍ତାକ୍ଷର କରାଯାଇଛି । ଏହି ସହମତି ପତ୍ରରେ ଭାରତ ପକ୍ଷରୁ ଯୁବ ବ୍ୟାପାର ଓ କ୍ରୀଡା ରାଷ୍ଟ୍ରମନ୍ତ୍ରୀ (ସ୍ୱାଧୀନ ଦାୟିତ୍ୱ) କର୍ଣ୍ଣେଲ ରାଜ୍ୟବର୍ଦ୍ଧନ ସିଂ ରାଠୋର ଏବଂ କୋରିଆ ପକ୍ଷରୁ ସଂସ୍କୃତି , କ୍ରୀଡ଼ା ଓ ପର୍ଯ୍ୟଯନ ମନ୍ତ୍ରୀ ଶ୍ରୀ ଡିଓ ଜଙ୍ଘୱନ ସ୍ୱାକ୍ଷର କରିଥିଲେ ।


    ଦୁଇ ଦେଶ ମଧ୍ୟରେ ପାରସ୍ପରିକ ସହଯୋଗ ଓ ଲାଭ ଆଧାରରେ ସହଯୋଗ ବୃଦ୍ଧି କରିବା ପାଇଁ କାର୍ଯ୍ୟକ୍ରମ ନିର୍ଦ୍ଧାରିତ କରିବା ହେଉଛି ଏହି ସହମତି ପତ୍ରର ଉଦ୍ଦେଶ୍ୟ । ଏହି ସହମତି ପତ୍ର ଅନ୍ତର୍ଗତ ସହଯୋଗ କ୍ଷେତ୍ରରେ 1) ପ୍ରଶିକ୍ଷକ , ଆଥଲେଟ , ବିଶେଷଜ୍ଞମାନଙ୍କର ଆଦାନ ପ୍ରଦାନ , 2) ବୈଜ୍ଞାନିକ ଏବଂ ପ୍ରକ୍ରିୟାତ୍ମକ ସାମଗ୍ରୀମାନଙ୍କର ଆଦାନ ପ୍ରଦାନ , 3) ଆଥଲେଟ ଓ ଅଧିକାରୀମାନଙ୍କ ପାଇଁ ସଂଯୁକ୍ତ ପ୍ରଶିକ୍ଷଣ , 4) ଦୁଇ ଦେଶ ଦ୍ୱାରା ଆୟୋଜିତ କ୍ରୀଡ଼ା କାର୍ଯ୍ୟକ୍ରମ , ଆଲୋଚନା ଚକ୍ର , ସିମ୍ପୋସିୟମ ଏବଂ ସମ୍ମିଳନୀରେ ଭାଗିଦାରୀ ଆଦି ସାମିଲ ରହିଛି । ଦୁଇ ଦେଶ ସଂଯୁକ୍ତ ନିଷ୍ପତ୍ତି ଅନୁଯାୟୀ ସହଯୋଗର ବିଭିନ୍ନ କ୍ଷେତ୍ରରେ କ୍ରୀଡ଼ା ପ୍ରାଧିକରଣ , ଖେଳ ପରିସଂଘ ଏବଂ ଅନ୍ୟ କ୍ରୀଡ଼ା ୟୁନିଟମାନଙ୍କ ମଧ୍ୟରେ ଆଦାନ-ପ୍ରଦାନ ଓ ସହଯୋଗ ଆଧାରିତ କାର୍ଯ୍ୟକଳାପକୁ ବୃଦ୍ଧି କରିବେ ।


    ବୁଝାମଣା ପତ୍ରରେ ହସ୍ତାକ୍ଷର ହେବା ପରେ ଖୁସି ବ୍ୟକ୍ତ କରି କର୍ଣ୍ଣେଲ ରାଜ୍ୟବର୍ଦ୍ଧନ ସିଂ ରାଠୋର କହିଲେ ଯେ ଏହି ପଦକ୍ଷେପ ଫଳରେ ଦୁଇ ଦେଶ ମଧ୍ୟରେ କ୍ରୀଡ଼ା କ୍ଷେତ୍ର ବ୍ୟତୀତ ଅନ୍ୟାନ୍ୟ କ୍ଷେତ୍ରରେ ମଧ୍ୟ ସହଯୋଗ ବୃଦ୍ଧି ପାଇବ । ସେ କହିଲେ ଯେ ଦୁଇ ଦେଶକୁ ତୀରନ୍ଦାଜୀ ଓ ଟାଏକୋଣ୍ଡୋ ଭଳି କ୍ରୀଡ଼ାରେ ସହଯୋଗ କରିବା ଆବଶ୍ୟକ ଯେଉଁଥିରେ କି କୋରିଆ ଗଣରାଜ୍ୟ ହେଉଛି ଏକ ଅଗ୍ରଣୀ ଦେଶ ।


    ଏହି ଅବସରରେ ସଂସ୍କୃତି ଖେଳ ଏବଂ ପର୍ଯ୍ୟଟନ ମନ୍ତ୍ରୀ ଶ୍ରୀ ଡିଓ ଜଙ୍ଘୱନ କହିଲେ ଯେ ତାଙ୍କ ଦେଶ କ୍ରୀଡ଼ା କ୍ଷେତ୍ରରେ ସବୁବେଳେ ଭାରତ ସହ ମିଶି କାମ କରିବାକୁ ପ୍ରାଥମିକତା ପ୍ରଦାନ କରିଆସିଛି । କୋରିଆ ପକ୍ଷ ଶ୍ରୀ ରାଠୋରଙ୍କୁ ତାଙ୍କ ଦେଶକୁ ଆସିବା ପାଇଁ ନିମନ୍ତ୍ରଣ ପ୍ରଦାନ କରିଥିଲେ ।


    କର୍ଣ୍ଣେଲ ରାଜ୍ୟବର୍ଦ୍ଧନ ସିଂ ରାଠୋର କୋରିଆ ମନ୍ତ୍ରୀଙ୍କୁ ରାମଚରିତ ମାନସ ଏବଂ ମହାତ୍ମାଗାନ୍ଧୀଙ୍କ ଏକ ସୁକ୍ତିର ଅଡିଓ ସଂଗ୍ରହ ଉପହାର ସ୍ୱରୂପ ପ୍ରଦାନ କରିଥିଲେ ।


    *****************


    

    
    (Release ID: 1551994) Visitor Counter : 15