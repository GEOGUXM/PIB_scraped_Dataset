      ରାଷ୍ଟ୍ରପତିଙ୍କ ସଚିବାଳୟ

      ମହାତ୍ମା ଗାନ୍ଧୀଙ୍କ ପ୍ରତିମୂର୍ତ୍ତି ଉନ୍ମେଚନ ଅବସରରେ ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦଙ୍କ ପ୍ରଦତ୍ତ ଅଭିଭାଷଣ
      Posted On: 22 NOV 2018 5:40PM by PIB Bhubaneshwar

     1. ପରମାଟ୍ଟାକୁ ପରିଦର୍ଶନରେ ଆସି ମୁଁ ଖୁବ୍‌ ଆନନ୍ଦିତ । ଆଜି ଜାତିର ପିତା ମହାତ୍ମା ଗାନ୍ଧୀଙ୍କର ଏଠାରେ ଏକ ପ୍ରତିମୂର୍ତ୍ତି ଉନ୍ମୋଚନ କରିବାର ଅବସର ପାଇବା ମୋ ପାଇଁ ବାସ୍ତବିକ ଏକ ଗୌରବର କଥା । ଏଭଳି ଅବସର ପ୍ରଦାନ କରିଥିବାରୁ ମୁଁ ଆପଣଙ୍କ ରାଷ୍ଟ୍ରକୁ ଧନ୍ୟବାଦ ଜଣାଉଛି । ଏବଂ ଏଥିସହ ମୁଁ ପ୍ରଧାନମନ୍ତ୍ରୀ ମୋରିସନଙ୍କୁ ତାଙ୍କର ମହାନ ଉପସ୍ଥିତି ପାଇଁ ଧନ୍ୟବାଦ ଜଣାଉଛି ।
     2. ଏଭଳି ପ୍ରୟାସର ଏକ ସ୍ୱତନ୍ତ୍ର ଅର୍ଥ ରହିଛି । ଅହିଂସାର ପୂଜାରୀ ମହାତ୍ମା ଗାନ୍ଧୀଙ୍କ ଜୀବନାଦର୍ଶ ଓ ତାଙ୍କର କାଳଜୟୀ ବାର୍ତ୍ତାକୁ ପ୍ରଚାର ଓ ପ୍ରସାର କରିବାର ଏହା ମଧ୍ୟ ଉଦ୍ଦେଶ୍ୟ । ଏଇ ମାତ୍ର ମାସକ ତଳେ ଭାରତ ସରକାର ମହାତ୍ମା ଗାନ୍ଧୀଙ୍କ 150ତମ ଜନ୍ମ ବାର୍ଷିକୀକୁ ଦୁଇ ବର୍ଷ ଧରି ପାଳନ କରିବା ଲାଗି ଏକ କାର୍ଯ୍ୟକ୍ରମର ଶୁଭାରମ୍ଭ କରିଛନ୍ତି । ସେଥିପାଇଁ ଦେଶବିଦେଶରେ ଅନେକ ଗୁଡ଼ିଏ କାର୍ଯ୍ୟକ୍ରମର ପରିକଳ୍ପନା କରାଯାଇଛି । ମୁଁ ଆପଣମାନଙ୍କୁ ନିଷ୍ଠାର ସହ ସେହି କାର୍ଯ୍ୟକ୍ରମରେ ସାମିଲ ହେବା ସକାଶେ ଆମନ୍ତ୍ରଣ ଜଣାଉଛି ।
     3. ମହାତ୍ମା ଗାନ୍ଧୀ କେବଳ ଭାରତର ନୁହନ୍ତି , ବରଂ ସେ ସମଗ୍ର ବିଶ୍ୱର । ତାଙ୍କର ସାର୍ବଜନୀନ ଚିନ୍ତନ ଓ ପରାମର୍ଶ ସମଗ୍ର ବିଶ୍ୱର କୋଣ ଅନୁକୋଣରେ ଝଂକୃତ ହୋଇଚାଲିଛି । ଅଧୁନା ଯେତେବେଳେ ସମାଜରେ ହିଂସା ବୃଦ୍ଧି ପାଇଚାଲିଛି , ତାଙ୍କର ଅହିଂସା ଓ ଶାନ୍ତି ତଥା ସହାବସ୍ଥାନର ଅମର ବାଣୀ ଅଧିକରୁ ଅଧିକ ମାତ୍ରାରେ ଯଥାର୍ଥ ବୋଲି ପ୍ରତୀତ ହେଉଛି । ତାଙ୍କର ପ୍ରିୟ ଭଜନ , “ ବୈଷ୍ଣବ ଜନ ତେ ତେନେ କହିୟେ... ” ର ନିର୍ଯ୍ୟାସ ହେଲା କରୁଣା , ଦୟା ଏବଂ ସୁଚିନ୍ତନ ଭାବେ ଅନ୍ୟମାନଙ୍କ ପ୍ରତି ସହାନୁଭୂତି ପ୍ରଦର୍ଶନ କରିବା । ତାହା କେବଳ ଥରଟିଏ ପାଇଁ ନୁହେଁ , ସଦାବେଳେ , ପୁଣି ସେଥିରେ ଆମ ମନକୁ କୌଣସି ପ୍ରକାର ଅହଂକାର ସ୍ପର୍ଶ ସୁଦ୍ଧା କରିବା ଅନୁଚିତ । ଏହା ହିଁ ମହାତ୍ମା ଗାନ୍ଧୀଙ୍କ ଅନ୍ତରାତ୍ମାର ସନ୍ଦେଶ ଥିଲା । ମୁଁ ଆଜି ହିଦର ଲିଙ୍କୁ ଧନ୍ୟବାଦ ଜଣାଉଛି ଯିଏ ତାଙ୍କର କାଳଜୟୀ କଣ୍ଠରେ ଜାତତିର ପିତାଙ୍କ ପ୍ରିୟ ଭଜନକୁ ଏଭଳି ମନଲୋଭା କଣ୍ଠରେ ଗାଇଛନ୍ତି । ପାଞ୍ଚଟି ମହାଦେଶର ଆହୁରି ଅନେକ କଣ୍ଠଶିଳ୍ପୀ ଏହି ଭଜନକୁ ଗାଇ ମହାତ୍ମାଙ୍କ ଚିନ୍ତନ ଓ ଆଦର୍ଶ ପ୍ରତି ଶ୍ରେଷ୍ଠ ଶ୍ରଦ୍ଧାଞ୍ଜଳି ଜ୍ଞାପନ କରିଛନ୍ତି ।

    ସଜ୍ଜନମଣ୍ଡଳୀ ,

     1. ମହାତ୍ମା ଗାନ୍ଧୀଙ୍କ ଆଦର୍ଶ ଓ ମୂଲ୍ୟବୋଧ ଏବଂ ଅଷ୍ଟ୍ରେଲୀୟ ଜନଜୀବନ ମଧ୍ୟରେ ଥିବା ବିଶେଷ ସଂପର୍କ ଦିନକୁ ଦିନ ଅଧିକ ମାତ୍ରାରେ ଅନୁଭୂତ ହେବାରେ ଲାଗିଛି । ମହାତ୍ମା ଗାନ୍ଧୀ ସଦାବେଳେ ପରିବେଶ ଏବଂ ପ୍ରକୃତି ଉପରେ ବିଶେଷ ଧ୍ୟାନ ଦେଉଥିଲେ । ତାଙ୍କ ଚତୁଃପାର୍ଶ୍ଵରେ ଆତଯାତ ହେଉଥିବା ମଣିଷଙ୍କ ବ୍ୟତୀତ ତାଙ୍କ କରୁଣା ଅଧିକ ବ୍ୟାପ୍ତ ଥିଲା । ତାଙ୍କ ମନରେ ବନାନୀ , ନଦୀ ଏବଂ ଜନପଦ ପ୍ରତି ବିଶେଷ ସମ୍ମାନ ଓ ଶ୍ରଦ୍ଧା ଥିଲା । ସେହିସବୁ ମୂଲ୍ୟବୋଧ ଯାହା ଆପଣମାନଙ୍କ ନିକଟରେ ପର୍ଯ୍ୟାପ୍ତ ମାତ୍ରାରେ ମହଜୁଦ ରହିଛି , ଆପଣମାନେ ତାହା ଅନ୍ୟସହ ସହଭାଗୀ ହୁଅନ୍ତି ଏବଂ ଆପଣମାନଙ୍କ ଦୈନନ୍ଦିନ ଜୀବନଚର୍ଯ୍ୟାରେ ମଧ୍ୟ ତାହା ଆପଣମାନଙ୍କ ହୃଦୟର ପ୍ରିୟ ।
     2. ଅପର ପକ୍ଷରେ , ଗାନ୍ଧୀଜୀ ଏବଂ ଅଷ୍ଟ୍ରେଲୀୟ ସମାଜ ମଧ୍ୟରେ ମଧ୍ୟ ଆହୁରି ଅନେକ ସମାନତାର ଯୋଗସୂତ୍ର ରହିଛି । ବିବିଧ ସାଂସ୍କୃତିକ ଭାବଧାରା ପ୍ରତି ଆପଣମାନଙ୍କ ଭଳି ତାଙ୍କ ମନରେ ଗଭୀର ଶ୍ରଦ୍ଧା ଓ ସମ୍ମାନବୋଧ ଥିଲା । ସେ କହିଥିଲେ ଯାହା ମୁଁ ଏଠାରେ ତାଙ୍କର ବକ୍ତବ୍ୟକୁ ଉଦ୍ଧାର କରୁଛି- “ ମୁଁ ଚାହେଁନା ମୋ ଘର ଚାରିପଟୁ କାନ୍ଥରେ ଆଚ୍ଛାଦିତ ହେଉ ଏବଂ ସବୁ ଝର୍କା ବନ୍ଦ୍‌ ରହୁ । ମୁଁ ଚାହେଁ ସଂସାରର ପ୍ରତ୍ୟେକ ସଂସ୍କୃତିର ହାୱା ସେଇ ମୁକ୍ତ ବାତାୟନ ଦେଇ ମୋ ଗୃହରେ ଅବାଧରେ ପ୍ରବେଶ କରୁ । ” ବିଶ୍ୱର ଏକ ରାଷ୍ଟ୍ର ଯେଉଁଠାରେ ପୃଥିବୀର ସମସ୍ତ ଭାଗର ଲୋକ ବସବାସ କରିଛନ୍ତି ସେଠାରେ ମହାତ୍ମା ଗାନ୍ଧୀଙ୍କ ଚିନ୍ତନ ଓ ପ୍ରଭାବର ମୂଲ୍ୟବୋଧ ଓ ଗରିମା ଏହାଠାରୁ ବଳି ଆଉ କେଉଁଠି ଅଧିକ ମାତ୍ରାରେ ଅନୁଭୂତ ହେବ ?
     3. ପରମାଟ୍ଟା ସିଟି କାଉନସିଲର ପ୍ରୟାସ କ୍ରମେ ଆଜି ଏହି ପ୍ରତିମୂର୍ତ୍ତି ଏଠାରେ ଉନ୍ମୋଚିତ ହେବାକୁ ଯାଉଛି ଯାହା ଆମ ଦୁଇ ରାଷ୍ଟ୍ରର ଐତିହାସିକ ନିବିଡ଼ ସଂପର୍କକୁ ସୂଚୀତ କରେ । ବିଶ୍ୱର ସର୍ବବୃହତ୍‌ ଗଣତନ୍ତ୍ର ଭାବେ ଏବଂ ଏକ ରାଷ୍ଟ୍ର ଯାହା ନିଜର ବିବିଧତା ଏବଂ ମୁକ୍ତ ବାତାବରଣକୁ ଉତ୍ସବାକାରରେ ମନାଏ , ସେହି ହିସାବରେ ଆମେ ଅଷ୍ଟ୍ରେଲିଆ ସହ ଆମର ଘନିଷ୍ଠ ସଂପର୍କକୁ ନେଇ ବେଶ୍‌ ଗର୍ବ ଅନୁଭବ କରୁ । ଦୁଇ ଦେଶର ନାଗରିକମାନଙ୍କ ଭିତରେ ଥିବା ସଂପର୍କ ଏବଂ ଏହି ସଂପର୍କର ନିବିଡ଼ତା ଅନ୍ୟମାନଙ୍କ ପାଇଁ ଅନୁକରଣୀୟ ।
     4. ଆଗକୁ ଅଗ୍ରସର ହୋଇ ମୋର ଦୃଢ଼ ବିଶ୍ୱାସ ଯେ ଆମର ଦୁଇ ଦେଶ ଯାହାକି ଏତେ ମାତ୍ରାରେ ସମାନତାର ଆଧାରରେ ଗରୀୟାନ୍‌ , ଅଧିକରୁ ଅଧିକ କିଛି ହାସଲ କରିପାରିବ । ଏହି ବିଶେଷ ଅବସରରେ , ମୁଁ ବିଶେଷ ଭାବେ ଖୁସି ଯେ ଭାରତୀୟ ଡ଼ାୟାସ୍ପୋରାର ଏତେ ସଂଖ୍ୟକ ଜନସମାଗମ ହୋଇପାରିଛି । ସେମାନେ ନିଜର ନୂତନ ଆବାସ ଏବଂ ସେମାନଙ୍କର ପୂର୍ବଜଙ୍କ ଭୂମି ମଧ୍ୟରେ ସଂପର୍କର ସେତୁ ଭାବେ କାର୍ଯ୍ୟ କରୁଛନ୍ତି । ଗାନ୍ଧୀଜୀ ନିଜେ ଜଣେ “ ପ୍ରବାସୀ ” ଭାରତୀୟ ଥିଲେ । ସେ ଦକ୍ଷିଣ ଆଫ୍ରିକାରେ ଦୀର୍ଘ 21 ବର୍ଷ କାଳ ଅବସ୍ଥାନ କରିଥିଲେ ଏବଂ ପରେ ଭାରତକୁ ପ୍ରତ୍ୟାବର୍ତ୍ତନ କରି ଆମ ଦେଶର ଇତିହାସର ଧାରାରେ ପରିବର୍ତ୍ତନ ଘଟାଇଥିଲେ ।
     5. ମୁଁ ଅତ୍ୟନ୍ତ ଆନନ୍ଦର ସହ ସୂଚାଇବାକୁ ଚାହେଁ ଯେ ଭାରତୀୟ ଡ଼ାୟାସ୍ପୋରାର ସୁଶିକ୍ଷିତ , କଠିନ ପରିଶ୍ରମୀ , ନିଷ୍ଠାବାନ୍‌ ଏବଂ ଉଦ୍ୟମୀ ସଦସ୍ୟମାନେ ଏହି ସୁନ୍ଦର ରାଷ୍ଟ୍ରର ନିର୍ମାଣରେ ଏପରି ଉଲ୍ଲେଖନୀୟ ଅବଦାନ ଦେଇଛନ୍ତି । ମୁଁ ସେମାନଙ୍କୁ ଏବଂ ସମସ୍ତ ଅଷ୍ଟ୍ରେଲୀୟଙ୍କୁ ଏହି ଅବସରରେ ଭାରତବାସୀଙ୍କ ତରଫରୁ ଶୁଭ କାମନା ଜଣାଉଛି ।
     6. ଆଜି ଏହି ଅବସରରେ ଆମେ ସମସ୍ତେ ଏହି ସଂକଳ୍ପ ନେବା ଏବଂ ମହାତ୍ମା ଗାନ୍ଧୀଙ୍କ ଜୀବନ ଓ ଆଦର୍ଶରୁ ଏହି ପ୍ରେରଣା ଲାଭ କରିବା ଯେ କଠିନ ଶ୍ରମ ଦ୍ୱାରା ମାନବସମାଜର କଲ୍ୟାଣ ପାଇଁ ଉଦ୍ଦିଷ୍ଟ କାର୍ଯ୍ୟରେ ନିଜକୁ ସଂପୂର୍ଣ୍ଣ ରୂପେ ନିଜକୁ ସମର୍ପଣ କରିବା । ମୁଁ ପୁଣି ଥରେ ଲର୍ଡ଼ ମେୟରଙ୍କୁ ଏଭଳି ଏକ କାର୍ଯ୍ୟକ୍ରମର ସଫଳ ଆୟୋଜନ ସକାଶେ ଏବଂ ତାଙ୍କର ପ୍ରଶଂସନୀୟ ପ୍ରୟାସ ସକାଶେ ଧନ୍ୟବାଦ ଜଣାଉଛି ।

    ଆପଣମାନଙ୍କୁ ଧନ୍ୟବାଦ!


    *******************

    
    
    (Release ID: 1553673) Visitor Counter : 25
    
    
    
    
    

6.