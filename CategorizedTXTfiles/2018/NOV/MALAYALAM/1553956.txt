      ആഭ്യന്തരകാര്യ മന്ത്രാലയം

      തിരുവനന്തപുരം വിമാനത്താവളത്തില്‍ അടിയന്തിര ഘട്ടങ്ങള്‍ കൈകാര്യം ചെയ്യുന്നതിന് ദേശീയ ദുരന്ത നിവാരണ അതോറിറ്റിയുടെ പരിശീലന പരിപാടിക്ക് തുടക്കമായി
      Posted On: 26 NOV 2018 1:42PM by PIB Thiruvananthpuram


    തിരുവനന്തപുരം അന്താരാഷ്ട്ര വിമാനത്താവളത്തില്‍ രാസ, ജൈവ, ആണവ പ്രസരണ (സി.ബി.ആര്‍.എന്‍.) അത്യാഹിതങ്ങള്‍ ഉണ്ടാകുന്ന വേളകളില്‍ അവ കൈകാര്യം ചെയ്യുന്ന വിഭാഗങ്ങളുടെ തയ്യാറെടുപ്പുകള്‍ വര്‍ദ്ധിപ്പിക്കാന്‍ ലക്ഷ്യമിടുന്ന അടിസ്ഥാന പരിശീലന പരിപാടിക്ക് ഇന്ന് തുടക്കമായി. ദേശീയ ദുരന്ത നിവാരണ അതോറിറ്റിയാണ് അഞ്ച് ദിവസത്തെ പ്രചാരണ പരിപാടി സംഘടിപ്പിച്ചിട്ടുള്ളത്.


    എയര്‍പോര്‍ട്ട് അതോറിറ്റി ഓഫ് ഇന്ത്യ, ഇന്‍സ്റ്റിറ്റ്യൂട്ട് ഓഫ് ന്യൂക്ലിയര്‍ മെഡിസിന്‍ ആന്റ് അലൈഡ് സയന്‍സസ്സ് (ഇന്‍മാസ്), ദേശീയ ദുരന്ത പ്രതിരോധ സേന (എന്‍.ഡി.ആര്‍.എഫ്.) എന്നിവ സംയുക്തമായിട്ടാണ് പരിശീലന പരിപാടി സംഘടിപ്പിച്ചിട്ടുള്ളത്.


    രാസ, ജൈവ, ആണവ പ്രസരണ അപകടങ്ങള്‍ കൈകാര്യം ചെയ്യുന്നതിന് പ്രത്യേക പരിശീലനം ആവശ്യമാണ്. പ്രഭാഷണങ്ങള്‍ക്ക് പുറമെ, രക്ഷാ കവചങ്ങള്‍ ഉപയോഗിക്കുന്നതിന്റെയും മറ്റും തല്‍സമയ ഡെമോണ്‍സ്‌ട്രേഷനുകള്‍ ഉണ്ടായിരിക്കും. പ്രാഥമിക ശുശ്രൂഷയും ആദ്യ ഘട്ടത്തിലെ മാനസിക- സാമൂഹിക പിന്‍തുണയും നല്‍കുന്നതിനുള്ള പരിശീലനവും ലഭ്യമാകും.


    ആണവോര്‍ജ്ജ വകുപ്പ്, ഇന്‍മാസ്, ദേശീയ ദുരന്ത നിവാരണ അതോറിറ്റി, ദേശീയ ദുരന്ത പ്രതിരോധ സേന, ഭാഭ അണുഗവേഷണ കേന്ദ്രം, കേന്ദ്ര സംസ്ഥാന ദുരന്ത നിവാരണ അതോറിറ്റി എന്നിവിടങ്ങളില്‍ നിന്നുള്ള വിദഗ്ദ്ധര്‍ ക്ലാസ്സുകള്‍ എടുക്കും.
    വിമാനത്താവളത്തിന്റെ പ്രവര്‍ത്തന ചുമതലയുള്ള 50 പേര്‍ക്ക് പരിശീലനം നല്‍കും. മറ്റ് 150 പേര്‍ക്ക് ജീവനക്കാര്‍ക്ക് ഈ വിഷയത്തെ കുറിച്ച് അര ദിവസത്തെ പരിശീലനം ലഭ്യമാക്കും. പരിശീലനക്കാലത്ത് മോക്ക് ഡ്രില്ലുകളും ഉണ്ടായിരിക്കും.


    രാജ്യത്തെമ്പാടുമുള്ള വിമാനത്താവളങ്ങളില്‍ സംഘടിപ്പിക്കുന്ന ഇത്തരത്തിലുള്ള 11-ാമത്തെ പരിശീലനമാണിത്. നേരത്തെ ചെന്നൈ, കൊല്‍ക്കത്ത, മുംബൈ, വാരാണസി, പാട്‌ന അഹമ്മദാബാദ്, ഹൈദരാബാദ്, റായ്പൂര്‍, ബംഗലൂരു എന്നീ വിമാനത്താവളങ്ങളിലെ ഓരോ ബാച്ചുകള്‍ക്ക് വീതം അത്യാഹിതങ്ങള്‍ കൈകാര്യം ചെയ്യുന്നതിനുള്ള പരിശീലനം നല്‍കിയിട്ടുണ്ട്.
    ND MRD - 862

    
    
    (Release ID: 1553956) Visitor Counter : 23
    
    
      Read this release in: English