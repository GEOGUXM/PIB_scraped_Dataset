      PIB Headquarters

      ദേശീയ വന്യജീവി സങ്കേതങ്ങളുടെ ഭൂമിയില്‍ അവകാശം ഉറപ്പുവരുത്തുന്നതില്‍ സംസ്ഥാന ഗവണ്‍മെന്റ് പരാജയപ്പെട്ടുവെന്ന് സിഎജി
      Posted On: 30 NOV 2018 1:08PM by PIB Thiruvananthpuram


    സംസ്ഥാനത്തെ ഏഴ് ദേശീയ ഉദ്യാന -വന്യജീവി സങ്കേതങ്ങളുടെ ഭൂമിയിന്മേല്‍ അവകാശം ഉറപ്പുവരുത്തുന്നതില്‍ ഗവണ്‍മെന്റ് പരാജയപ്പെട്ടുവെന്ന് കംപ്‌ട്രോളര്‍ ആന്റ് ഓഡിറ്റര്‍ ജനറല്‍ ചൂണ്ടിക്കാട്ടി. സംസ്ഥാനത്തിന്റെ മൊത്തം വിസ്തീര്‍ണ്ണത്തിന്റെ 8.27 ശതമാനം(3213 ചതുരശ്ര കിലോമീറ്റര്‍ സംരക്ഷിത മേഖലയ്ക്കുകീഴില്‍ ആക്കിയെന്ന് അവകാശപ്പെടുന്നുവെങ്കിലും 654.66 ചതുരശ്ര കിലോ മീറ്റര്‍ പ്രദേശം ഇനിയും വന്യജീവി സങ്കേതമായി പ്രഖ്യാപിച്ചിട്ടില്ലെന്ന് നിയമസഭയില്‍ സമര്‍പ്പിച്ച 2017 മാര്‍ച്ച് 31 ന് അവസാനിച്ച സാമ്പത്തിക വര്‍ഷത്തെ ധനകാര്യ വിഭാഗത്തെ സംബന്ധിച്ച റിപ്പോര്‍ട്ടില്‍ സിഎജി ചൂണ്ടിക്കാട്ടി. സംസ്ഥാനത്ത് 2558 ചതുരശ്ര കിലോ മീറ്റര്‍ മാത്രമേ സംരക്ഷിത മേഖലയ്ക്ക് കീഴിലുള്ളൂ. ഭൂമി വര്‍ദ്ധിപ്പിച്ച് വിജ്ഞാപനമിറക്കാന്‍ ഗവണ്‍മെന്റ് ഫലപ്രദമായി ഒരു നടപടിയും സ്വീകരിച്ചിട്ടില്ല. വന്യജീവി പരിപാലനം, സംരക്ഷണം, എന്നിവയുമായി ബന്ധപ്പെട്ട പദ്ധതികളുടെ ആസൂത്രണം, നിര്‍വ്വഹണം എന്നിവയില്‍ പോരായ്മയുണ്ട്. വന്യജീവി കുറ്റകൃത്യകേസുകളിലെ ശിക്ഷാ നടപടികളുടെ നിരക്ക് വളരെ കുറവാണെന്നും റിപ്പോര്‍ട്ടില്‍ പറയുന്നു. വന്യജീവി ബോര്‍ഡും, വന്യജീവി ഉപദേശക സമിതിയും രൂപീകരിക്കാത്തതുമൂലം അവയുടെ നടത്തിപ്പില്‍ തദ്ദേശവാസികളുടെ പങ്കാളിത്തം ഉറപ്പാക്കാനായില്ല.


    പൊതുമരാമത്ത് വകുപ്പില്‍ വിവിധ ക്രമക്കേടുകള്‍ മൂലം 21.19 കോടി രൂപയുടെ അധിക ചെലവുകള്‍ ഉണ്ടായി. മാനദണ്ഡങ്ങള്‍ ലംഘിച്ചുകൊണ്ട് ഊരാളുങ്കല്‍ ലേബര്‍ കോണ്‍ട്രാക്റ്റ് കോ-ഒപ്പറേറ്റീവ് സൊസൈറ്റി ലിമിറ്റഡിന് പൊതുമരാമത്ത് വകുപ്പ് 809.83 കോടി രൂപയുടെ പ്രവൃത്തികള്‍ നല്‍കിയതിനെ കുറിച്ച് അന്വേഷിക്കണമെന്ന് സി.എ.ജി. ആവശ്യപ്പെട്ടു.


    റോഡ് വികസന പദ്ധതികള്‍ ഏറ്റെടുക്കാന്‍ ചുമതലയുള്ള റോഡ് ഫണ്ട് ബോര്‍ഡ് നിയമങ്ങള്‍ക്കും, ചട്ടങ്ങള്‍ക്ക് വിരുദ്ധമായി 2007 -2008 വര്‍ഷങ്ങളില്‍ 53.69 കോടി രൂപ ഒരു പൊതുമേഖലാ സ്ഥാപനത്തിന് വായ്പ നല്‍കിയത് ഇതുവരെ തിരിച്ചടച്ചിട്ടില്ലെന്നും റിപ്പോര്‍ട്ടില്‍ പറയുന്നു. പണം കടംകൊടുക്കുന്നത് റോഡ് ഫണ്ട് ബോര്‍ഡിന്റെ പ്രവര്‍ത്തന പരിധിക്ക് പുറത്താണ്. ഗവണ്‍മെന്റ് നിര്‍ദ്ദേശങ്ങള്‍ അവഗണിച്ച് 19.22 കോടി രൂപ സമാഹരണ അഡ്വാന്‍സ് നല്‍കിയതുവഴി കരാറുകാര്‍ക്ക് അനര്‍ഹ ആനുകല്യം നല്‍കിയെന്നും റിപ്പോര്‍ട്ട് വ്യക്തമാക്കുന്നു.
    ND MRL- 436
    ***

    
    
    (Release ID: 1554467) Visitor Counter : 1