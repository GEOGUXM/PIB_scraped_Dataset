      প্রধানমন্ত্রীরদপ্তর

      ‘ঐক্যের প্রতিমূর্তি’ জাতির উদ্দেশে উৎসর্গ করলেন প্রধানমন্ত্রী
      Posted On: 01 NOV 2018 1:48PM by PIB Kolkata


    নয়াদিল্লি , ৩ ১ অক্টোবর , ২০১ ৮


    প্রধানমন্ত্রী শ্রী নরেন্দ্র মোদী আজ বিশ্বের সর্বোচ্চ মূর্তি ‘ঐক্যের প্রতিমূর্তি’ জাতির উদ্দেশে উৎসর্গ করেছেন।


    গুজরাটের নর্মদা জেলার কেভাডিয়ায় সর্দার বল্লভ ভাই প্যাটেলের জন্মবার্ষিকীতে ১৮২ মিটার উচ্চতার এই মূর্তিটি জাতির উদ্দেশে উৎসর্গ করা হয়।


    উদ্বোধনী অনুষ্ঠানে ‘ঐক্যের প্রতিমূর্তি’র জাতির উদ্দেশে উৎসর্গ করতে প্রধানমন্ত্রী ও অন্যান্য অতিথিরা স্মারক হিসাবে নর্মদা নদীর জল ও মাটি দিয়ে একটি কলস পূর্ণ করেন। প্রধানমন্ত্রী একটি লিভারের সাহায্যে মূর্তির আনুষ্ঠানিক অভিষেক করেন।


    তিনি একতা দেওয়ালেরও উদ্বোধন করেন। প্রধানমন্ত্রী ‘ঐক্যের প্রতিমূর্তি’র পাদদেশে বিশেষ প্রার্থনায় অংশ নেন। তিনি সংগ্রহশালা, প্রদর্শনী ও দর্শকদের জন্য নির্ধারিত গ্যালারি ঘুরে দেখেন। এই গ্যালারি ১৫৩ মিটার উচ্চতায় তৈরি হয়েছে। এক সঙ্গে ২০০ জন দর্শকের স্থান হবে সেখানে। এই গ্যালারি থেকে সর্দার সরোবর বাঁধ, এর জলাধার এবং সাতপুরা ও বিন্ধ পর্বতমালার অপূর্ব দৃশ্য পর্যটকরা উপভোগ করতে পারবেন।


    ভারতীয় বিমান বাহিনীর তরফে বিশেষ বিমানের সাহায্যে এই মূর্তি উৎসর্গ অনুষ্ঠানে ফ্লাইপাস্টের মাধ্যমে শ্রদ্ধা জানানো হয়। একটি সাংস্কৃতিক অনুষ্ঠানেরও আয়োজন করা হয়।


    অনুষ্ঠানে দেশের জনগণকে শুভেচ্ছা জানিয়ে প্রধানমন্ত্রী বলেন, আজ সমগ্র দেশ জাতীয় একতা দিবস পালন করছে।


    আজকের দিনটি ভারতের ইতিহাসে এক বিশেষ মূহুর্ত বলে তিনি মন্তব্য করেন। এই ‘ঐক্যের প্রতিমূর্তি’ তৈরির মাধ্যমে ভারত প্রগতিশীল ভবিষ্যতের জন্য নিজেকে নিজে উদ্বুদ্ধ করছে । এই মূর্তি , ভবিষ্যৎ প্রজন্মকে সর্দার প্যাটেলের আদর্শ , ক্ষমতা ও সাহসিকতা সম্পর্কে স্মরণ করাবে। প্রধানমন্ত্রী বলেন, সর্দার প্যাটেল যে ঐক্যবদ্ধ ভারত গড়ে তুলেছিলেন, তার ফলশ্রুতিতেই দেশ বর্তমানে অর্থনৈতিক ও কৌশলগত দিকে ক্রমশ শক্তিশালী হয়ে উঠছে।


    প্রধানমন্ত্রী প্রশাসনিক কাজে সর্দার প্যাটেলের চিন্তাভাবনার কথাও স্মরণ করেন।


    প্রধানমন্ত্রী বলেন, এই ‘ঐক্যের প্রতিমূর্তি’ তৈরি করার জন্য যে কৃষকরা তাঁদের জমি দিয়েছেন এবং লোহা দিয়েছেন – এই মূর্তি তাঁদের আত্মসম্মানের প্রতীক। ‘এক ভারত, শ্রেষ্ঠ ভারত’ – এই মন্ত্রের মাধ্যমেই ভারতের তরুণ প্রজন্মের মধ্যে দেশপ্রেম জাগিয়ে তোলা সম্ভব। এই মূর্তি নির্মাণের কাজে জড়িত প্রত্যেককে শ্রী মোদী অভিনন্দন জানান। এই মূর্তি নির্মাণ হওয়ায় এই অঞ্চলে পর্যটনের সুযোগ বৃদ্ধি হবে বলেও তিনি মন্তব্য করেন।


    প্রধানমন্ত্রী বলেন, সাম্প্রতিক কয়েক বছরে দেশের স্বাধীনতা সংগ্রামী ও মহান নেতাদের কাজের স্মরণে বেশ কয়েকটি স্মারক নির্মাণ করা হয়েছে। এই একতার প্রতিমূর্তি ছাড়াও দিল্লির সংগ্রহশালাটি সর্দার প্যাটেল’কে উৎসর্গ করা হয়েছে বলেও তিনি উল্লেখ করেন। গান্ধীনগরের মহাত্মা মন্দির ও গান্ধী কুটির, বাবাসাহেব ভীমরাও আম্বেদকর-কে উৎসর্গীত পাঞ্চিরণ, হরিয়ানার ছটুরামের মূর্তি, কচ্ছ-এ শ্যামাজি কৃষ্ণবর্মা ও ভীর নায়েক গোবিন্দ স্মারকের উল্লেখ করেন তিনি। প্রধানমন্ত্রী বলেন, সুভাষ চন্দ্র বোসের স্মরণে দিল্লিতে একটি সংগ্রহশালা তৈরির কাজ চলছে। মুম্বাইতে চলছে শিবাজীর মূর্তি তৈরির কাজ। সারা দেশেই নির্মাণ করা হচ্ছে উপজাতি বিষয়ক সংগ্রহশালা।


    প্রধানমন্ত্রী শক্তিশালী ও মজবুত ভারত গঠনে সর্দার প্যাটেলের চিন্তাভাবনার বিষয়ে আলোচনা করেন। তিনি বলেন, কেন্দ্রীয় সরকার সর্দার প্যাটেলের স্বপ্নকে বাস্তবায়িত করার লক্ষ্যে কাজ করে চলেছে। এই লক্ষ্যে সকলের জন্য আবাস, সকলের জন্য বিদ্যুতায়ন, সড়ক যোগাযোগ, ডিজিটাল যোগাযোগের মতো সুবিধাগুলির কথা উল্লেখ করেন তিনি। শ্রী মোদী, প্রধানমন্ত্রী জন আরোগ্য যোজনার বিষয়টিও উত্থাপন করেন। তিনি বলেন, জিএসটি এবং ই-ন্যামের মতো সরকারি উদ্যোগগুলি বিভিন্নভাবে দেশকে ঐক্যবদ্ধ করতে সাহায্য করছে।


    প্রধানমন্ত্রী, দেশ বিভক্ত করার সবরকম চেষ্টা বিফল করে দেশের একতা ও অখন্ডতা রক্ষায় আমাদের যৌথ দায়িত্বের কথা উল্লেখ করেন।


    CG/ PM/ SB…

    
    
    (Release ID: 1551505) Visitor Counter : 177
    
    
      Read this release in: English