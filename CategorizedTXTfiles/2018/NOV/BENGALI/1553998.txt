      জাহাজচলাচলমন্ত্রক

      নীল অর্থনীতির সুস্থায়ী, সার্বিক এবং নাগরিক-কেন্দ্রিক উপায়ে বিকাশের সমর্থক ভারত – শ্রী গড়করি
      Posted On: 27 NOV 2018 4:34PM by PIB Kolkata


    নয়াদিল্লি, ২৭ নভেম্বর, ২০১৮


    কেন্দ্রীয় জাহাজ চলাচল, সড়ক পরিবহণ ও জাতীয় মহাসড়ক তথা জলসম্পদ ও গঙ্গা পুনরুজ্জীবন বিষয়ক মন্ত্রী শ্রী নীতিন গড়করি বলেছেন, আর্থিক বিকাশে নীল অর্থনীতির গুরুত্বপূর্ণ ভূমিকা রয়েছে। ‘সুস্থায়ী নীল অর্থনীতি’ শীর্ষক সম্মেলন যোগ দিতে শ্রী গড়করি আজ নাইরোবির উদ্দেশে রওনা হন। সম্মেলনের আয়োজক কেনিয়া। সহ-আয়োজক কানাডা ও জাপান। শ্রী গড়করি আগামীকাল সম্মেলনে ভাষণ দেবেন।


    ভারতীয় মহাসাগর অঞ্চলে ভারতের কৌশলগত অবস্থানের কথা উল্লেখ করে শ্রী গড়করি বলেন, এ ধরণের গুরুত্বপূর্ণ ভৌগোলিক অবস্থানের ভিত্তিতে নীল অর্থনীতির সুস্থায়ী, সার্বিক এবং নাগরিক-কেন্দ্রিক উপায়ে বিকাশকে ভারত সমর্থন জানায়। তিনি আরও বলেন, বহু প্রত্যাশিত ‘সাগরমালা’ কর্মসূচির মাধ্যমে ভারত সমুদ্রপথে বাণিজ্য এবং অভ্যন্তরীণ জলপথ-ভিত্তিক বাণিজ্যিক পরিকাঠামো ব্যবস্থার উন্নয়নে জোর দিচ্ছে। এই কর্মসূচি দেশে নৌ-বাণিজ্যিক পরিবহণ এবং বন্দর-কেন্দ্রিক উন্নয়নে আমূল পরিবর্তন নিয়ে আসবে বলেও তিনি মন্তব্য করেন।


    শ্রী গড়করি আরও জানান, ‘সাগরমালা’ কর্মসূচির আওতায় ৬০০-র বেশি প্রকল্পকে চিহ্নিত করা হয়েছে। এই প্রকল্প খাতে ২০২০ নাগাদ প্রায় আট লক্ষ কোটি টাকার বিপুল বিনিয়োগ প্রয়োজন। প্রকল্পগুলি কার্যকর হলে জলপথে পরিবহণ খাতে বার্ষিক প্রায় ৬ বিলিয়ন মার্কিন ডলার সাশ্রয় হবে এবং প্রায় ১ কোটি নতুন কর্মসংস্থান হবে। একইসঙ্গে, বন্দরগুলির পণ্য পরিচালন ক্ষমতা বার্ষিক ৮ কোটি মেট্রিক টন থেকে বেড়ে ৩৫ কোটি মেট্রিক টনে পৌঁছবে বলেও শ্রী গড়করি উল্লেখ করেন।


    SSS/BD/DM/…

    
    
    (Release ID: 1553998) Visitor Counter : 20
    
    
      Read this release in: English