      মহাকাশদপ্তর

      পিএসএলভি-সি৪৩ উৎক্ষেপণযানের সাহায্যে ভারতের ভূ-পর্যবেক্ষণ উপগ্রহ সহ ৩০টি বিদেশি উপগ্রহের সফল উৎক্ষেপণ
      Posted On: 29 NOV 2018 6:45PM by PIB Kolkata


    নয়াদিল্লি, ২৯ নভেম্বর, ২০১৮


    ভারতীয় মহাকাশ গবেষণা সংস্থার (ইসরো) পোলার স্যাটেলাইট লঞ্চ ভেহিকেলের (পিএসএলভি) সাহায্যে আজ (২৯শে নভেম্বর) শ্রীহরিকোটার সতীশ ধাওয়ান মহাকাশ কেন্দ্র থেকে ৩১টি উপগ্রহ সাফল্যের সঙ্গে উৎক্ষেপণ করা হয়। আজ সকাল ৯-৫৭ মিনিট নাগাদ উৎক্ষেপণ যান উপগ্রহগুলিকে নিয়ে ভূ-পৃষ্ঠ থেকে মহাকাশের উদ্দেশে পাড়ি দেয়। ভারতের ভূ-পর্যবেক্ষণ উপগ্রহ বা হাইপার স্পেকট্রাল ইমেজিং স্যাটেলাইটটিকে ৬৫০ কিলোমিটার ওপরে সাফল্যের সঙ্গে কক্ষপথে স্থাপিত করে। উৎক্ষেপণ যানটি ১৭ মিনিট ১৯ সেকেন্ডেই এই উপগ্রহটিকে তার নির্দিষ্ট কক্ষপথে পৌঁছে দেয়। বাকি ৩০টি উপগ্রহের শেষতম উপগ্রহটিকে তার কক্ষপথে পৌঁছে দিতে সময় লাগে ১ ঘন্টা ৪৯ মিনিট। ভারতের ভূ-পর্যবেক্ষণ উপগ্রহটির ওজন প্রায় ৩৮০ কিলোগ্রাম। মহাকাশে এই উপগ্রহটি আগামী পাঁচ বছর সক্রিয় থাকবে।


    অবশিষ্ট ৩০টি উপগ্রহের একটি ক্ষুদ্র ও বাকি ২৯টি অতিক্ষুদ্র উপগ্রহ। এই উপগ্রহগুলির মোট ওজন ২৬১ কিলো ৫০ গ্রাম। মার্কিন যুক্তরাষ্ট্রের ২৩টি উপগ্রহ ছাড়াও অস্ট্রেলিয়া, কানাডা, কলম্বিয়া, ফিনল্যান্ড, মালয়েশিয়া, নেদারল্যান্ডস এবং স্পেনের একটি করে উপগ্রহ রয়েছে। উল্লেখ করা যেতে পারে, এই প্রথমবার অস্ট্রেলিয়া, কলম্বিয়া, মালয়েশিয়া ও স্পেনের উপগ্রহ ভারতীয় উৎক্ষেপণ যানের সাহায্যে মহাকাশে পাঠানো হয়েছে ।


    পিএসএলভি-সি৪৩-র সফল উৎক্ষেপণের জন্য ইসরোর চেয়ারম্যান ডঃ কে সিবান সংস্থার বিজ্ঞানীদের অভিনন্দন জানিয়েছেন। তিনি বলেছেন, সমগ্র জাতির কাছে এটি খুবই গর্বের মুহূর্ত যে ভারতের ভূ-পর্যবেক্ষণ উপগ্রহটি সম্পূর্ণ দেশীয় প্রযুক্তিতে নির্মিত হয়েছে। অত্যাধুনিক এই উপগ্রহটির বিভিন্ন গুরুত্বপূর্ণ অংশ আমেদাবাদ ও চণ্ডীগড়ে ইসরোর শাখা-সংস্থাগুলি নির্মাণ করেছে।


    CG/BD/DM/…

    
    
    (Release ID: 1554268) Visitor Counter : 40
    
    
      Read this release in: English