      জাহাজচলাচলমন্ত্রক

      সাগরমালা প্রকল্পের আওতায় বন্দর-কেন্দ্রিক উন্নয়নের সুবাদে ভারত সহজে ব্যবসার সুযোগের ক্ষেত্রে ২৩ ধাপ এগিয়েছে
      Posted On: 02 NOV 2018 6:35PM by PIB Kolkata


    নয়াদিল্লি, ২ নভেম্বর, ২০১৮


    বিশ্ব ব্যাঙ্কের ২০১৯-এর সহজে ব্যবসার সুযোগ সংক্রান্ত রিপোর্টে ভারত উল্লেখযোগ্য অগ্রগতি করেছে। এই রিপোর্টে দেখা যাচ্ছে যে, ২০১৭-১৮’র এই সূচকাঙ্ক ১০০ থেকে কমে ২০১৮-১৯-এ ৭৭-এ পৌঁছেছে। বিশ্বমান অর্জনের দিকে ভারতের অগ্রগতি এ থেকে প্রতিফলিত হয়েছে। ‘সীমান্ত পেরিয়ে বাণিজ্য’-এর ক্ষেত্রেও ভারতের স্থান ক্রমতালিকায় গত বছরের ১৪৬ থেকে কমে এ বছর ৮০ হয়েছে।


    ভারতের জাহাজ মন্ত্রক ‘সীমান্ত পেরিয়ে বাণিজ্য’-এর বিষয়টিকে আরও উন্নত করার লক্ষ্যে বিশেষ উদ্যোগ নিয়েছে কারণ, ভারতে আমদানি-রপ্তানি বাণিজ্যের ৯২ শতাংশই বন্দরগুলির মাধ্যমে চলে। ভারতের নিরবচ্ছিন্ন সংস্কার কর্মসূচির জন্যই আজ আমরা এই অঞ্চলে শীর্ষস্থানীয় অর্থনীতি হয়ে উঠতে পেরেছি। বন্দরের পরিকাঠামো উন্নয়ন, বাণিজ্যিক লেনদেনের প্রক্রিয়া সরলীকরণ এবং ডিজিটাল পদ্ধতিতে নথিপত্র পেশ হওয়ার ফলে আমদানি-রপ্তানির জন্য বন্দরগুলিতে মাল ওঠানো-নামানোর ক্ষেত্রে আগের তুলনায় সময় অনেক কম লাগছে। বিশ্ব ব্যাঙ্কের রিপোর্টে এই বিষয়টিকে বিশেষভাবে উল্লেখ করা হয়েছে।


    কেন্দ্রীয় জাহাজ মন্ত্রী শ্রী নীতিন গড়করি বলেছেন, দেশের প্রধান প্রধান বন্দরগুলিতে আমদানি-রপ্তানির জন্য মালপত্র ওঠানো-নামানোর ব্যবস্থা আরও উন্নত করার জন্য যে ব্যবস্থা নেওয়া হয়েছে তার ফলেই সহজে ব্যবসার সুযোগ সংক্রান্ত সূচকে ভারত অগ্রগতি ঘটিয়েছে। তিনি জানান, ‘সাগরমালা’ প্রকল্পের আওতায় সরকার বন্দর-কেন্দ্রিক উন্নয়নের যে উদ্যোগ নিয়েছে, তাতে দেশের ২৬৬টি বন্দরের আধুনিকীকরণের জন্য আগামী দশ বছরে ১.৪৫ লক্ষ কোটি টাকা ব্যয় করা হবে। এর মধ্যে ১৩,৭০১ কোটি টাকা ব্যয়ে ৮০টি প্রকল্পের কাজ সম্পূর্ণ হয়েছে। এছাড়াও, ২.৩৯ লক্ষ কোটি টাকা ব্যয়ের আরও বিভিন্ন প্রকল্প রূপায়ণের কাজ চলেছে। মন্ত্রী জানান, ‘সাগরমালা’ প্রকল্পের আওতায় বিভিন্ন বন্দরের সঙ্গে সড়ক এবং রেল যোগাযোগ স্থাপনের ব্যবস্থা করতে ২১১টি প্রকল্প হাতে নেওয়া হয়েছে। এর জন্য মোট ২,৫০,৯০৭ কোটি টাকা ব্যয় হবে। এছাড়াও, সারা দেশে ১৫টি মাল্টি-মোডাল পরিবহণ পার্ক গড়ে তুলে পণ্য পরিবহণের আরও উন্নয়নের জন্য ৩,৯৮৯ কোটি টাকা ব্যয়ে প্রকল্প রূপায়ণ করা হচ্ছে বলে তিনি জানান।


    CG/PB/DM/…

    
    
    (Release ID: 1551756) Visitor Counter : 94
    
    
      Read this release in: English