      তথ্যওসম্প্রচারমন্ত্রক

      গোয়ায় ২০ থেকে ২৮শে নভেম্বর ভারতের আন্তর্জাতিক চলচ্চিত্র উৎসব আয়োজন করা হবে
      Posted On: 06 NOV 2018 3:26PM by PIB Kolkata


    নয়াদিল্লি, ৬ নভেম্বর, ২০১৮


    গোয়ায় আগামী ২০ থেকে ২৮শে নভেম্বর ভারতের ৪৯তম আন্তর্জাতিক চলচ্চিত্র উৎসব অনুষ্ঠিত হবে। এবারের উৎসবে ৬৮টি দেশের ২১২টি চলচ্চিত্র প্রদর্শিত হবে। আন্তর্জাতিক প্রতিযোগিতামূলক বিভাগে থাকবে ১৫টি ছবি যার মধ্যে তিনটি ভারতীয়। এই বিভাগের ছবিগুলি ২২টি দেশে যৌথভাবে নির্মিত হয়েছে।


    উৎসবের ‘ক্যালাইডোস্কোপ’ বিভাগে বিশ্বের বিভিন্ন আন্তর্জাতিক চলচ্চিত্র উৎসবে উচ্চ প্রশংসিত এবং একাধিক পুরস্কারপ্রাপ্ত ২০টি ছবি প্রদর্শিত হবে। ‘ওয়ার্ল্ড প্যানোরামা’ বিভাগে এই উৎসবের জন্য বিশেষভাবে নির্বাচিত ৬৭টি ছবি দেখানো হবে। এর মধ্যে চারটি ছবি বিশ্ব প্রিমিয়ার, দুটির আন্তর্জাতিক প্রিমিয়ার, ১৫টির এশিয়া প্রিমিয়ার এবং ৬০টির ভারত প্রিমিয়ার অনুষ্ঠিত হবে। এবারের প্যানোরামায় বিভিন্ন দেশ থেকে অস্কার পুরস্কারের জন্য মনোনীত ১৫টি ছবি দেখানো হবে।


    এবারের ‘রেট্রোস্পেক্টিভ’ বিভাগে প্রখ্যাত চলচ্চিত্র পরিচালক ইঙ্গমার বার্গম্যানের জন্ম শতবর্ষ উপলক্ষে তাঁর বিখ্যাত সাতটি ছবি প্রদর্শিত হবে। তাঁর জীবন নিয়ে তথ্যচিত্র ‘বার্গম্যান আইল্যান্ড’ও দেখানো হবে। এছাড়া, এই বিভাগের উদ্বোধনী দিনে বার্গম্যান পরিচালিত বিখ্যাত ছবি ‘ওয়াইল্ড স্ট্রবেরিজ’ প্রদর্শনের পর তা নিয়ে একটি প্যানেল ডিসকাশন অনুষ্ঠিত হবে।


    এবারের চলচ্চিত্র উৎসবের উদ্বোধন হবে ‘দ্য অ্যাসপার্ন পেপার্স’ নামে ছবিটির বিশ্ব প্রিমিয়ারের মধ্য দিয়ে। ছবিটির পরিচালক জুলিয়েন ল্যান্ডাইস, মুখ্য অভিনেতা এবং অভিনেত্রীরা এই প্রদর্শনীতে উপস্থিত থাকবেন। প্রতি বছরের মতো এবারও ভারতের আন্তর্জাতিক চলচ্চিত্র উৎসবে একটি দেশকে বিশেষ গুরুত্ব দেওয়া হয়েছে। ইজরায়েলকে এবারের বিশেষ গুরুত্বের দেশ হিসেবে নির্বাচন করা হয়েছে। এই উপলক্ষে সে দেশের ১০টি ছবি উৎসবে প্রদর্শিত হবে। এই বিভাগের উদ্বোধন হবে সে দেশের বিখ্যাত পরিচালক আভি নেশের কর্তৃক নির্মিত ‘দ্য আদার স্টোরি’ প্রদর্শনের মধ্য দিয়ে। এই বিভাগে সে দেশের প্রখ্যাত অভিনেতা অ্যালোন অ্যাবাউটবৌল উপস্থিত থাকবেন।


    এবারের চলচ্চিত্র উৎসবে বিশেষ গুরুত্বের রাজ্য হিসেবে রাখা হয়েছে ঝাড়খণ্ডকে। ২৪শে নভেম্বর এই উপলক্ষে ঝাড়খণ্ড দিবস উদযাপন করা হবে। ঐ রাজ্যের শিল্প-সংস্কৃতি ভিত্তিক নির্মিত ছবিগুলির মধ্যে ‘ডেথ ইন দ্য গঞ্জ’, ‘রাঁচি ডায়রিজ’, ‘বেগম জান’ প্রভৃতি ছবিগুলি প্রদর্শিত হবে।


    এবারের চলচ্চিত্র উৎসবের আন্তর্জাতিক প্রতিযোগিতামূলক বিভাগে জুরি হিসাবে উপস্থিত থাকবেন জন আর্ভিন, আদ্রিয়ান সিতারু, পোল্যান্ডের পরিচালক রবার্ট গ্লিনস্কি, আনা ফেরাইওলি এবং ভারতের রাকেশ ওমপ্রকাশ মেহেরা। দেশ্রে বিভিন্ন স্থান থেকে চলচ্চিত্র নির্মাতাদের কাছ থেকে প্রাপ্ত ছবিগুলির মধ্যে নির্বাচিত ২৬টি কাহিনীচিত্র এবং ২১টি অ-কাহিনীচিত্র প্রতিযোগিতামূলক বিভাগে প্রদর্শিত হবে। ভারতীয় প্যানোরামা বিভাগের উদ্বোধন হবে সাজি এন কারুন পরিচালিত ‘ওলু’ ছবিটি প্রদর্শনের মধ্য দিয়ে। এই বিভাগে আরও যে সব ভারতীয় ছবি দেখানো হবে সেগুলির মধ্যে উল্লেখযোগ্য হল, কৌশিক গাঙ্গুলি পরিচালিত বাংলা ছবি ‘নগর কীর্তন’, অরিজিৎ সিং পরিচালিত বাংলা ছবি ‘সা’। এছাড়া, সৃজিত মুখার্জি পরিচালিত ‘উমা’, অর্জুন দত্ত পরিচালিত ‘অব্যাক্ত’, অভিষেক সাহা পরিচালিত ‘উড়নচণ্ডী’ ছবিগুলি প্রদর্শিত হবে।


    এবারের চলচ্চিত্র উৎসবে খেলাধূলার ওপর নির্মিত বেশ কয়েকটি ছবি দেখানোর ব্যবস্থা করা হয়েছে। এগুলি মধ্যে উল্লেখযোগ্য হল – ‘গোল্ড’, ‘মেরি কম’, ‘ভাগ মিলখা ভাগ’, ‘১৯৮৩’, ‘এমএসডি : দ্য আনটোল্ড স্টোরি’ এবং ‘সুরমা’।


    এবারের চলচ্চিত্র উৎসবে দেশ ও বিদেশের যে সব বিখ্যাত চলচ্চিত্র অভিনেতা, নির্মাতা ও সমালোচক অংশগ্রহণ করবেন, তাঁদের মধ্যে উল্লেখযোগ্য হলেন – প্রসূন যোশী, ড্যান ওলম্যান, শ্রীকর প্রসাদ, অনিল কাপুর, সুমিত ইরানি, ডেভিড ধাওয়ান, কৌশিক গাঙ্গুলি, সৃজিত মুখার্জি, মেঘনা গুলজার প্রমুখ।


    এবারের চলচ্চিত্র উৎসবে দেশের সর্বশ্রেষ্ঠ চলচ্চিত্র পুরস্কার ‘দাদাসাহেব ফালকে পুরস্কার’ প্রাপক অভিনেতার অভিনয় সমৃদ্ধ একগুচ্ছ ছবি দেখানো হবে। এবার বিনোদ খান্না মরণোত্তর দাদাসাহেব ফালকে পুরস্কার পেয়েছেন। তাঁর বিখ্যাত ছবিগুলির মধ্যে ‘আচানক’, ‘লেকিন’ এবং ‘অমর আকবর অ্যান্টনি’ দেখানো হবে। লাইফটাইম অ্যাচিভমেন্ট পুরস্কার বিভাগে ইজরায়েলের ড্যান ওলম্যানের কয়েকটি ছবি দেখানো হবে এবং তাঁকে এই পুরস্কারে ভূষিত করা হবে। শ্রদ্ধার্ঘ্য বিভাগে প্রয়াত শশী কাপুর, শ্রীদেবী, এম কারুণানিধি এবং কল্পনা লাজমির প্রতি শ্রদ্ধা নিবেদন করা হবে। আন্তর্জাতিক ক্ষেত্রে টেরেন্স মার্স, মিলোজ ফরম্যান এবং অ্যানে ভি কোট্‌স-এর প্রতি শ্রদ্ধা নিবেদন করা হবে।


    এবারের চলচ্চিত্র উৎসবে দৃষ্টি প্রতিবন্ধী শিশুদের জন্য বিশেষভাবে নির্মিত কয়েকটি ছবি দেখানো হবে। এই বিভাগে ‘শোলে’ এবং ‘হিচকি’র মতো ছবিগুলিকে মৌখিক বর্ণনা সহ প্রদর্শন করা হবে। এছাড়া, এবারের চলচ্চিত্র উৎসবে তিউনিসিয়ার কয়েকটি ছবি বিশেষ গুরুত্ব দিয়ে প্রদর্শন করা হবে।


    CG/PB/DM/…

    
    
    (Release ID: 1551998) Visitor Counter : 198
    
    
      Read this release in: English