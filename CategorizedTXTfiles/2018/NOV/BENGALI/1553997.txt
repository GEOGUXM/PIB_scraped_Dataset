      স্বরাষ্ট্র মন্ত্রক

      এনডিএমএ-এর চতুর্দশ প্রতিষ্ঠা দিবসের অনুষ্ঠানে স্বরাষ্ট্র প্রতিমন্ত্রী কিরেন রিজিজু
      Posted On: 27 NOV 2018 4:32PM by PIB Kolkata


    নয়াদিল্লি, ২৭ নভেম্বর, ২০১৮


    কেন্দ্রীয় স্বরাষ্ট্র প্রতিমন্ত্রী শ্রী কিরেন রিজিজু মঙ্গলবার (২৭শে নভেম্বর) নতুন দিল্লিতে জাতীয় বিপর্যয় ব্যবস্থাপনা কর্তৃপক্ষের (এনডিএমএ) চতুর্দশ প্রতিষ্ঠা দিবস উদযাপন অনুষ্ঠানের সূচনা করেন। এ বছরে প্রতিষ্ঠা দিবসের মূল ভাবনা – ‘বিপর্যয়ের প্রেক্ষিতে আগাম সতর্কতা’।


    উদ্বোধনী অনুষ্ঠানে তাঁর ভাষণে শ্রী রিজিজু বলেন, বিপর্যয় ব্যবস্থাপনার বিষয়টিকে যেভাবে দেখা হয়ে থাকে, এনডিএমএ তার আঙ্গিক পালটে দিয়েছে। তারা দেখিয়েছে যে, বিপর্যয় প্রতিরোধ করা যেতে পারে। বিরাট ভৌগোলিক বিস্তৃতি ও বিপুল জনসংখ্যা সত্ত্বেও বিপর্যয় মোকাবিলার ক্ষেত্রে ভারত অনেক পথ অতিক্রম করেছে। বিপর্যয় হ্রাসের ক্ষেত্রে ভারতের ভূমিকাকে বিশ্ব কখনই উপেক্ষা করতে পারে না বলেও তিনি অভিমত প্রকাশ করেন। বিপর্যয় মোকাবিলার বিভিন্ন ক্ষেত্রে ভারত এখন অগ্রণী ভূমিকা পালন করছে। তিনি বলেন, বিপর্যয় সম্পর্কে সচেতনতা গড়ে তুলে এবং আগাম সতর্কবার্তা জারি করে প্রায় অর্ধেক বিপর্যয় রোধ করা সম্ভব। বিপর্যয় মোকাবিলায় ও প্রতিরোধ দেশকে সাবলম্বী করে তুলতে প্রধানমন্ত্রী শ্রী নরেন্দ্র মোদী স্বয়ং বিশেষ আগ্রহ দেখাচ্ছেন বলেও শ্রী রিজিজু জানান।


    এই উপলক্ষে এনডিএমএ-এর সদস্য শ্রী আর কে জৈন বিগত এক বছরে কর্তৃপক্ষের বিভিন্ন কাজকর্মের খতিয়ান তুলে ধরেন। এনডিএমএ-এর গুরুত্বের কথা উল্লেখ করে তিনি বলেন, প্রতিষ্ঠার পর থেকে এই সংস্থাটি কেবল বিপর্যয় মোকাবিলার ক্ষেত্রে কার্যকর ভূমিকা নেয়নি, সেইসঙ্গে সামগ্রিক বিপর্যয় ঝুঁকি হ্রাসের ক্ষেত্রে লক্ষ্যণীয় অবদান রেখেছে। বিপর্যয় ব্যবস্থাপনার ক্ষেত্রে অসামান্য অবদানের জন্য ব্যক্তি-বিশেষ ও প্রতিষ্ঠানগুলিকে বার্ষিক পুরস্কার প্রদান শীঘ্রই চালু হবে বলেও তিনি জানান।


    অনুষ্ঠানে এনডিএমএ-এর পক্ষ থেকে ‘বিপর্যয় প্রতিরোধক নির্মাণ’ শীর্ষক এক প্রশিক্ষণ পুস্তিকা এবং ২০১৭-র গুজরাট বন্যা সংক্রান্ত এক সমীক্ষা-প্রতিবেদন প্রকাশ করা হয়।


    SSS/BD/DM/…

    
    
    (Release ID: 1553997) Visitor Counter : 14
    
    
      Read this release in: English