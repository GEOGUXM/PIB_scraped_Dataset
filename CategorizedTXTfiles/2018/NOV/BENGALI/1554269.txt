      জলসম্পদমন্ত্রক

      গঙ্গা নদীর ইতিহাস ও পৌরানিক কাহিনী জনসমক্ষে তুলে ধরতে গঙ্গা সংগ্রহালয় স্থাপনের পরিকল্পনা
      Posted On: 29 NOV 2018 6:50PM by PIB Kolkata


    নয়াদিল্লি, ২৯ নভেম্বর, ২০১৮


    গঙ্গা নদীর ইতিহাস ও পৌরানিক কাহিনী জনসমক্ষে তুলে ধরার পাশাপাশি এক বিপুল সংখ্যক মানুষের জীবনযাপনে এই নদীর গুরুত্ব এবং নদীর পুনরুজ্জীবন ঘটাতে জাতীয় পরিচ্ছন্ন গঙ্গা মিশন বা এনএমসিজি একটি সংগ্রহালয় স্থাপনের পরিকল্পনা নিয়েছে। এছাড়াও, গঙ্গা নদী নিয়ে একটি প্রদর্শনীর আয়োজনেরও পরিকল্পনা রয়েছে। ভারত ও ইউরোপীয় ইউনিয়নের বিশেষজ্ঞরা গঙ্গা সংগ্রহালয় গড়ে তোলা তথা অভিজ্ঞতা বিনিময় নিয়ে আন্তর্জাতিক স্তরের এক কর্মশিবির আয়োজনের জন্য আজ ও আগামীকাল (২৯ ও ৩০শে নভেম্বর) এক বৈঠক করছেন।


    বৈঠকে জলসম্পদ, নদী উন্নয়ন ও গঙ্গা পুনরুজ্জীবন মন্ত্রকের সচিব শ্রী ইউ পি সিং বলেন, প্রস্তাবিত এই সংগ্রহালয়টি গঙ্গা নদীর পৌরানিক কাহিনী ও তার আধ্যাত্মিকতা সম্পর্কিত নানা গুরুত্বপূর্ণ দিক তুলে ধরবে। এছাড়াও, এই সংগ্রহালয়ের মাধ্যমে গঙ্গা নদীর বিভিন্ন জীববৈচিত্র্য সংরক্ষণে জনসাধারণকে আরও সচেতন করে তোলা সম্ভব হবে। তিনি আশা প্রকাশ করেন, আন্তর্জাতিক বিশেষজ্ঞদের ধ্যান-ধারণা গঙ্গা সংগ্রহালয় গড়ে তোলার পরিকল্পনাকে আরও সমৃদ্ধ করবে। বৈঠকে এনএমসিজি-র মহানির্দেশক শ্রী আর আর মিশ্র জানান, এই সংগ্রহালয়টি গড়ে তোলার জন্য তাঁর সংস্থা কাজ করছে। প্রকল্পটি রূপায়ণে উপযুক্ত জায়গা চিহ্নিতকরণ অত্যন্ত গুরুত্বপূর্ণ বলেও তিনি মন্তব্য করেন। ঐ কর্মশিবিরে দেশ-বিদেশের প্রায় ৩৫ জন সংগ্রহালয় বিশেষজ্ঞ যোগ দিচ্ছেন।


    CG/BD/DM/…

    
    
    (Release ID: 1554269) Visitor Counter : 316
    
    
      Read this release in: English