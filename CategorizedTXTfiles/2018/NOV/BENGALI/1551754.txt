      প্রতিরক্ষামন্ত্রক

      নৌ-সেনা কমান্ডারদের সম্মেলন শেষ হয়েছে
      Posted On: 02 NOV 2018 6:31PM by PIB Kolkata


    নয়াদিল্লি, ২ নভেম্বর, ২০১৮


    নৌ-সেনা কমান্ডারদের দ্বিবার্ষিক সম্মেলনের দ্বিতীয় পর্যায় আজ শেষ হয়েছে। তিনদিন ধরে এই সম্মেলনে বিভিন্ন বিষয় নিয়ে ফলপ্রসূ আলাপ-আলোচনা হয়েছে। সম্মেলনের শেষ দিনে প্রতিরক্ষা মন্ত্রী শ্রীমতী নির্মলা সীতারমণ ভাষণ দেন এবং দেশের সামুদ্রিক নিরাপত্তা ব্যবস্থা সুনিশ্চিত করার জন্য ভারতীয় নৌ-বাহিনীর সমস্ত কর্মীদের প্রশংসা করেন। তিনি নৌ-সেনাকে সামুদ্রিক নিরাপত্তার ক্ষেত্রে যে কোন ধরণের চ্যালেঞ্জ মোকাবিলার জন্য আহ্বান জানান। ভারত সরকারের ‘মেক ইন ইন্ডিয়া’ কর্মসূচির সঙ্গে সঙ্গতি রেখে নৌ-বাহিনী যেভাবে প্রতিরক্ষা যন্ত্রপাতি ও সরঞ্জামের ভারতীয়করণের উদ্যোগ নিয়েছে, শ্রীমতী সীতারমন তার প্রশংসা করেন। সেনা কমান্ডারদের সঙ্গে প্রতিরক্ষা মন্ত্রী নৌ-বাহিনীর যুদ্ধ প্রস্তুতি, আধিনিকীকরণ এবং পরিকাঠামো সংক্রান্ত বিষয়ে মত বিনিময় করেন। এই অঞ্চলের নিরাপত্তার বিষয়ে প্রধানমন্ত্রীর দৃষ্টিভঙ্গির সঙ্গে সঙ্গতি রেখে বিভিন্ন দেশের নৌ-বাহিনীকে সহায়তা করার যে কূটনৈতিক উদ্যোগ ভারতীয় নৌ-বাহিনী নিয়েছে, তিনি তার প্রশংসা করেন। নৌ-সেনাকর্মীদের জীবনমানের উন্নয়ন এবং কল্যাণে গৃহীত বিভিন্ন পদক্ষেপ নিয়েও তিনি কথা বলেন।


    কেরলের সাম্প্রতিক বন্যার সময় নৌ-বাহিনীর উদ্যোগে যেভাবে ত্রাণ ও উদ্ধারের কাজ চালানো হয়েছে, তার জন্য তিনি নৌ-সেনাকর্মীদের বিশেষ প্রশংসা করেন। বিভিন্ন ধরণের প্রাকৃতিক দুর্যোগ এবং জাতীয় সমস্যার মোকাবিলায় নৌ-সেনাকর্মীরা যে নিষ্ঠা এবং দায়বদ্ধতার পরিচয় দেন, তিনি তার উল্লেখ করেন। বিপদের সময় দুর্গত দেশবাসীকে সহায়তা করার নৌ-সেনাবাহিনীর এই কাজকে ভারতীয় সেনাবাহিনীর মুকুটে আরও একটি পালক বলে চিহ্নিত করে শ্রীমতী সীতারমন তার প্রশংসা করেন। তিনি যত দ্রুত সম্ভব সেনাবাহিনীর সক্ষমতা ও কর্মদক্ষতা বৃদ্ধির লক্ষ্যে বিভিন্ন ক্ষেত্রে ঘাটতিগুলি পূরণের উদ্যোগ নেওয়ার কথা বলেন।


    নৌ-সেনা কমান্ডারদের এবারের সম্মেলনে নৌ-সেনাবাহিনীর আধুনিকীকরণের বিষয়গুলি বিশেষভাবে পর্যালোচনা হয়েছে। তিনদিনের এই সম্মেলনের পৌরহিত্য করেন নৌ-সেনাবাহিনীর প্রধান অ্যাডমিরাল সুনীল লাম্বা।


    CG/PB/DM/…

    
    
    (Release ID: 1551754) Visitor Counter : 21
    
    
      Read this release in: English