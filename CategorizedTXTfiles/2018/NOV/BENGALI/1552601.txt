      কেন্দ্রীয়মন্ত্রিসভা

      কেন্দ্রীয় মন্ত্রী অনন্ত কুমারের প্রয়াণে কেন্দ্রীয় মন্ত্রিসভার গভীর শোক প্রকাশ
      Posted On: 13 NOV 2018 4:28PM by PIB Kolkata


    নয়াদিল্লি , ১ ৩ নভেম্বর, ২০১ ৮


    কেন্দ্রীয় মন্ত্রী অনন্ত কুমারের প্রয়াণে গভীর শোক প্রকাশ করেছে কেন্দ্রীয় মন্ত্রীসভা । ১২ ই নভেম্বর রাত ১টা ৫০ মিনিট নাগাদ বেঙ্গালুরু-তে কেন্দ্রীয় রাসায়নিক ও সার এবং সংসদ বিষয়ক মন্ত্রী অনন্ত কুমার শেষ নিঃশ্বাস ত্যাগ করেন। তাঁর প্রয়াণে কেন্দ্রীয় মন্ত্রিসভার বিশেষ বৈঠকে এক শোক প্রস্তাব পাঠ করা হয়। তাতে বলা হয়েছে যে, দেশ একজন দক্ষ নেতাকে হারালো। প্রধানমন্ত্রী শ্রী নরেন্দ্র মোদীর পৌরহিত্যে কেন্দ্রীয় মন্ত্রিসভার বৈঠকে সরকার ও দেশের তরফে প্রয়াত মন্ত্রীর শোক-সন্তপ্ত পরিবার-পরিজনকে গভীর সমবেদনা জানানো হয়।


    মন্ত্রিসভা অনন্ত কুমারের স্মরণে ২ মিনিট নিরবতা পালন করে।


    শোক প্রস্তাবে উল্লেখিত বিষয় হ’ল –


    “১৯৫৯ সালের ২২শে জুলাই বেঙ্গালুরু-তে শ্রী অনন্ত কুমার জন্মগ্রহণ করেন। হুববালিতে কর্ণাটক বিশ্ববিদ্যালয় থেকে ইংরাজি সাহিত্যে স্নাতক অনন্ত কুমার পরে কর্ণাটক বিশ্ববিদ্যালয়ের জেএসএস আইন কলেজ থেকে এলএলবি ডিগ্রি নেন।


    ছাত্রাবস্থায় জনসেবার কাজ শুরু করেন তিনি। যোগ দেন বিজেপি-তে। কর্ণাটক শাখায় দলের সাংগঠনিক সচিব ছিলেন তিনি। পরে, কর্ণাটকে দলের সভাপতির পদ গ্রহণ করেন। তাঁর নেতৃত্বে কর্ণাটকে দল বিস্তারলাভ করে এবং রাজ্যে সরকার গঠন করে। তিনি দলের জাতীয় শাখার সাধারণ সচিব ছিলেন এবং সংসদীয় বোর্ডের সদস্য সচিব ছিলেন। দলের কৌশল নির্ণায়ক নেতাদের মধ্যে অন্যতম ছিলেন তিনি।


    ১৯৯৬ সালে দক্ষিণ বেঙ্গালুরু থেকে প্রথমবার লোকসভায় নির্বাচিত হন তিনি। ১৯৯৮ সালে বাজপেয়ী মন্ত্রিসভার সর্বকনিষ্ঠ মন্ত্রী হিসাবে দায়িত্ব নেন তিনি। অনন্ত কুমার ছিলেন অসামারিক বিমান চলাচল দপ্তরের মন্ত্রী। জীবনের শেষ দিন পর্যন্ত দক্ষিণ বেঙ্গালুরু থেকে লোকসভা আসনের প্রতিনিধি ছিলেন তিনি। মোট ছ’বার তিনি দক্ষিণ বেঙ্গালুরু আসনে জয়ী হন।


    দীর্ঘ রাজনৈতিক জীবনে অনন্ত কুমার কেন্দ্রীয় মন্ত্রিসভার পর্যটন ও সংস্কৃতি, যুব ও ক্রীড়া, নগরোন্নয়ন, গ্রামোন্নয়ন দপ্তরের দায়িত্ব পালন করেছেন। বিভিন্ন সংসদীয় কমিটির চেয়ারম্যানও ছিলেন তিনি।


    একজন সমাজ কর্মী ছিলেন অনন্ত কুমার । যুক্ত ছিলেন স্বেচ্ছাসেবী সংগঠনের সঙ্গেও। স্কুলের ছাত্রছাত্রীদের পুষ্টিগুণসম্পন্ন মিড-ডে-মিলের খাবার সরবরাহ, শিক্ষা সামগ্রী সহ একটি চলমান ইউনিট বেঙ্গালুরুর বস্তি এলাকায় পাঠানো সরকারি বিদ্যালয়গুলিতে পানীয় জল সরবরাহ, অনুন্নত, বিশেষ করে মহিলাদের বৃত্তিগত শিক্ষা প্রদান সহ নানারকম উন্নয়নমূলক কাজের সঙ্গে যুক্ত ছিলেন তিনি। গ্রিন বেঙ্গালুরু ১ : ১ নামে একটি উদ্যোগের সূচনা করেছিলেন অনন্ত কুমার । বেঙ্গালুরুর বিভিন্ন অঞ্চলে সবুজায়নের লক্ষ্যে এই প্রকল্পের আওতায় ১ কোটিরও বেশি গাছের চারা রোপণের কর্মসূচি হাতে নেওয়া হয়।


    মন্ত্রিসভায় দেশের সেবায় বিভিন্ন ভূমিকায় অনন্ত কুমারের কাজের ভুয়সী প্রশংসা করা হয়। তাঁর মৃত্যুতে গভীর শোক জানায় মন্ত্রীসভা। তাঁর এই অকাল প্রয়াণে দেশ একজন দক্ষ নেতাকে হারালো। সারা দেশের পক্ষ থেকে কেন্দ্রীয় মন্ত্রীসভা শোক-সন্তপ্ত পরিবার-পরিজনকে গভীর সমবেদনা জানায়”।


    CG/PM / SB…

    
    
    (Release ID: 1552601) Visitor Counter : 61
    
    
      Read this release in: English