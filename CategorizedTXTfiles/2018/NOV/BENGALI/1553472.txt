      কেন্দ্রীয়মন্ত্রিসভা

      শ্রী গুরুনানক দেবজির ৫৫০তম জন্মবার্ষিকী উদযাপনের প্রস্তাবে কেন্দ্রীয় মন্ত্রিসভার অনুমোদন
      Posted On: 22 NOV 2018 3:17PM by PIB Kolkata


    নয়াদিল্লি, ২২ নভেম্বর, ২০১৮


    নতুন দিল্লীতে প্রধানমন্ত্রী শ্রী নরেন্দ্র মোদীর পৌরহিত্যে কেন্দ্রীয় মন্ত্রিসভার বৃহস্পতিবারের (২২শে নভেম্বর) বৈঠকে আগামী বছর শ্রী গুরুনানক দেবজির ৫৫০তম জন্মবার্ষিকী উদযাপনের প্রস্তাবটি অনুমোদিত হয়েছে। বিভিন্ন রাজ্য সরকার এবং বিদেশে ভারতীয় মিশনগুলির সঙ্গে দেশে এবং বিদেশে যথাযোগ্য মর্যাদায় গুরুনানক দেবজির জন্মবার্ষিকী উদযাপনের সিদ্ধান্ত নেওয়া হয়েছে। গুরুনানক দেবজি ভালোবাসা, করুণা, শান্তি, সমতা তথা সৌভ্রাতৃত্বের যে শিক্ষার কথা বলেছিলেন, তার মূল্য চিরন্তন।


    কার্তারপুর সাহিব করিডরের উন্নয়ন :


    এছাড়াও কেন্দ্রীয় মন্ত্রিসভার বৈঠকে কার্তারপুর সাহিব করিডরের উন্নয়নের বিষয়টিও অনুমোদিত হয়েছে। এই সিদ্ধান্তের ফলে গুরুদাসপুর জেলার দেরাবাবা নানক থেকে আন্তর্জাতিক সীমান্ত পর্যন্ত কার্তারপুর করিডর নির্মাণ ও তার উন্নয়ন করা হবে।


    সুলতানপুর লোধি শহরের উন্নয়ন :


    ঐতিহাসিক শহর সুলতানপুর লোধির উন্নয়নের বিষয়টিও কেন্দ্রীয় মন্ত্রিসভা অনুমোদন করেছে। উল্লেখ করা যেতে পারে, প্রাচীন এই শহরটির সঙ্গে শ্রী গুরুনানক দেবজির জীবনের বিভিন্ন দিক জড়িয়ে রয়েছে। শহরটির মানোন্নয়ন করে একে স্মার্ট সিটির রূপ দেওয়া হবে। সেইসঙ্গে, সুলতানপুর লোধি রেল স্টেশনের মানোন্নয়ন করে যাবতীয় আধুনিক সুযোগ-সুবিধা গড়ে তোলা হবে।


    বিদেশি বিশ্ববিদ্যালয়গুলিতে গুরুনানক দেবজি নামাঙ্কিত বিশেষ পদ তৈরি :


    বিদেশি বিশ্ববিদ্যালয়গুলিতে গুরুনানক দেবজি নামাঙ্কিত বিশেষ পদ তৈরির সিদ্ধান্তও মন্ত্রিসভার বৈঠকে অনুমোদিত হয়েছে। এর ফলে, অমৃতসরের গুরুনানক দেব বিশ্ববিদ্যালয়ে ইন্টারফেইথ স্টাডি সেন্টার গড়ে তোলা হবে। এছাড়াও, গ্রেট ব্রিটেন ও কানাডার একটি করে বিশ্ববিদ্যালয়ে গুরুনানক দেবজি নামাঙ্কিত বিশেষ পদ তৈরি করা হবে। নতুন দিল্লীতে গুরুনানক দেবজির জীবন ও শিক্ষা নিয়ে আন্তর্জাতিক স্তরের এক সেমিনারেরও আয়োজন করা হবে।


    দেশে এবং বিদেশে গুরুনানক দেবজির জন্মবার্ষিকী উদযাপন :


    গুরুনানক দেবজির ৫৫০তম জন্মবার্ষিকী যথাযথভাবে উদযাপনের জন্য রাজ্য এবং কেন্দ্রশাসিত অঞ্চলগুলিকে অনুরোধ করা হবে। বিদেশে ভারতীয় দূতাবাসগুলি বিশেষ অনুষ্ঠান ও কর্মসূচির আয়োজন করবে।


    স্মারক মুদ্রা ও ডাকটিকিট প্রকাশ :


    গুরুনানকের জন্মবার্ষিকী উদযাপন অনুষ্ঠানকে স্মরণীয় করে রাখতে ভারত সরকার স্মারক মুদ্রা ও ডাকটিকিট প্রকাশ করবে।


    ধার্মিক অনুষ্ঠান ও প্রকাশনা :


    সারা দেশ জুড়ে ধার্মিক কর্মসূচি ও অনুষ্ঠান আয়োজন করা হবে। দূরদর্শন গুরুনানক দেবজির অনুষ্ঠান সম্প্রচার করবে। ন্যাশনাল বুক ট্রাস্ট বিভিন্ন ভারতীয় ভাষায় রচিত গুরবাণী প্রকাশ করবে। বিশ্বের বিভিন্ন ভাষায় গুরুনানক দেবজির লেখা প্রকাশের জন্য ইউনেস্কোকে অনুরোধ করা হবে।


    তীর্থযাত্রীদের জন্য বিশেষ ট্রেন :


    ভারতীয় রেল একটি বিশেষ ট্রেন চালাবে, যেটি তীর্থযাত্রী ও পর্যটকদের গুরুনানক দেবজির সঙ্গে জড়িত পবিত্র জায়গাগুলিতে পরিষেবা দেবে।


    CG/BD/DM/…

    
    
    (Release ID: 1553472) Visitor Counter : 80
    
    
      Read this release in: English