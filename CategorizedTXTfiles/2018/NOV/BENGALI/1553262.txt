      সংস্কৃতিমন্ত্রক

      ভারত সরকার গুরু নানক দেবজির ৫৫০তম জন্মবার্ষিকী ব্যাপকভাবে উদযাপনের সিদ্ধান্ত নিয়েছে
      Posted On: 20 NOV 2018 12:43PM by PIB Kolkata


    নয়াদিল্লি , ২০ নভেম্বর, ২০১ ৮


    ভারত সরকার জাতীয় ও আন্তর্জাতিক স্তরে যথাযথ মর্যাদায় গুরু নানক দেবজির ৫৫০তম জন্মবার্ষিকী উদযাপনের সিদ্ধান্ত নিয়েছে। বর্ষব্যাপী এই উদযাপন পর্ব আগামী ২৩ নভেম্বর শুরু হচ্ছে। উদযাপন পর্ব চলাকালীন একাধিক স্মারক কর্মসূচি গ্রহণ করা হয়েছে। ধার্মিক এই সমস্ত কর্মসূচিগুলির মধ্যে রয়েছে – কীর্তন, গুরুবাণী, প্রভাতফেরি, লঙ্গর এবং শিক্ষামূলক অনুষ্ঠান। এছাড়াও, গুরু নানক দেবজিকে নিয়ে আলোচনাসভা, কর্মশিবির, বক্তৃতামালা প্রভৃতি আয়োজন করা হবে। শিরোমনি গুরুদ্বোয়ারা প্রবন্ধক কমিটি (এসজিপিসি) বর্ষব্যাপী উদযাপন অনুষ্ঠান আয়োজনে ভারত সরকারকে সাহায্য করবে। এই উপলক্ষে স্মারক মুদ্রা ও ডাকটিকিটও প্রকাশ করা হবে।


    গ্রেট ব্রিটেন ও কানাডায় গুরু নানক দেবজি নামাঙ্কিত মর্যাদাপূর্ণ প্রাতিষ্ঠানিক পদ তৈরি করা হবে। এছাড়াও, আন্তর্জাতিক স্তরে সেমিনার আয়োজন করার পরিকল্পনা রয়েছে। পাঞ্জাবে ইন্টারফেইথ স্টাডিজ সংক্রান্ত একটি জাতীয় স্তরের প্রতিষ্ঠান গড়ে তোলা হবে। দূরদর্শন, রাজ্যসভা এবং লোকসভা টেলিভিশনের পক্ষ থেকে গুরু নানক দেবজির স্মরণে আয়োজিত বিভিন্ন অনুষ্ঠান সরাসরি সম্প্রচার করা হবে। একাধিক ভারতীয় ও বিদেশি ভাষায় গুরুবাণী প্রকাশ করা হবে। সুলতানপুর লোধি শহরকে হেরিটেজ সিটি হিসাবে গড়ে তোলা হবে। পাকিস্তানের কার্তারপুর সাহিব দেখার জন্য ভারতীয় ভূখন্ডে একটি উচ্চ ক্ষমতাসম্পন্ন দূরবীক্ষণ যন্ত্র বসানো হবে। সুলতানপুর লোধি রেল স্টেশনের মানোন্নয়ন করা হবে। গুরু নানক দেবজির স্মৃতি বিজড়িত স্থানগুলিতে যুক্ত করে একটি ট্রেনও চালানো হবে।


    SSS/BD / SB…

    
    
    (Release ID: 1553262) Visitor Counter : 39
    
    
      Read this release in: English