      বিদেশমন্ত্রক

      ভারত চারটি আসিয়ান দেশে পরীক্ষামূলকভাবে ডিজিটাল গ্রাম গড়ে তুলবে
      Posted On: 29 NOV 2018 6:31PM by PIB Kolkata


    কলকাতা, ২৯ নভেম্বর , ২০১৮


    ভারত-আসিয়ান ডিজিটাল যোগাযোগ পরিকল্পনার অংশ হিসাবে কাম্বোডিয়া, লাওস, মায়ানমার ও ভিয়েৎনাম, এই চারটি দেশের গোষ্ঠী সিএলএমভি-ভুক্ত দেশগুলিতে পরীক্ষামূলকভাবে ডিজিটাল গ্রাম গড়ে তোলার বিষয়টি গুরুত্ব সহকারে বিবেচনা করা হচ্ছে বলে জানিয়েছেন বিদেশমন্ত্রকের যুগ্ম সচিব (আসিয়ান) শ্রী অনুরাগ ভূষন। আজ কলকাতায় ইন্ডিয়ান চেম্বার অফ কমার্স আয়োজিত ‘ ভারত-আসিয়ান অংশীদারিত্ব- ভারত-প্রশান্ত মহাসাগরীয় অঞ্চল ও তার বাইরেও শান্তি ও সমৃদ্ধি বজায় রাখা ’ শীর্ষক অধিবেশনে এই তথ্যটি তুলে ধরে শ্রী ভূষন আরও জানান, ডিজিটাল যোগাযোগ গড়ে তুলতে শুধুমাত্র কেবল ফাইবার অপটিক বিছানোই নয়, ডিজিটাল গ্রামগুলিতে ভারতের হার্ডওয়্যার প্রযুক্তি, বিভিন্ন ই-পরিষেবা ও প্যাকেজ সহ নানারকম সফটওয়্যার তৈরির ক্ষমতা প্রদর্শন করা হবে। এই দেশগুলিতে মানুষের চাহিদা ও নতুন বাজার তৈরির সম্ভাবনার ভিত্তিতে ডিজিটাল গ্রাম প্রকল্পকে আসিয়ান দেশগুলিকে আরও সম্প্রসারিত করা হবে। সিএলএমভি দেশগুলির প্রসঙ্গে শ্রী ভূষন আরও জানান, ভারতের এক্সিম ব্যাঙ্ক বাণিজ্য মন্ত্রকের সঙ্গে যৌথভাবে কাম্বোডিয়া, লাওস, মায়ানমার ও ভিয়েৎনামে তিনটি বিশেষ ক্ষেত্রে- স্বাস্হ্য পরিষেবা, শিক্ষা ও ওষুধ ক্ষেত্রে বাণিজ্য বিস্তারের বিশেষ সুযোগ রয়েছে বলে চিহ্নিত করেছে। সেইজন্য এই তিনটি ক্ষেত্রের জন্য ৫০০ কোটি টাকার একটি বিশেষ প্রকল্প গঠন তহবিল অনুমোদন করা হয়েছে। এই তিনটি ক্ষেত্রে প্রকল্প রূপায়ণের জন্য এক্সিম ব্যাঙ্ক বিশেষ ব্যবস্হা গ্রহণও করছে বলেও বিদেশমন্ত্রকের যুগ্ম সচিব জানান।


    অধিবেশনের ভাষনে শ্রী ভূষন ‘ অ্যাক্ট ইস্ট ’ বা ‘ পূব দিকে তাকিয়ে কাজ করার ’ নীতির মৌলিক বিষয়গুলি বিস্তৃতভাবে জানিয়ে বলেন, ক) সংস্কৃতি তথা শিক্ষা ও মানুষে মানুষে যোগাযোগকেও ধরা হয় বলেন, খ)যোগাযোগ অর্থা ৎ রাজনৈতিক ও কূটনৈতিক সম্পর্ককেও ধরা হয় এবং গ) বাণিজ্যগত সম্পর্ককে আসিয়ান দেশগুলির সঙ্গে ভারতের সুসম্পর্কের ভিত্তি বলে ধরা হয়। যুগ্মসচিব বলেন, আসিয়ান দেশগুলির সঙ্গে মানুষে-মানুষে সুসম্পর্ক বিস্তারের জন্য কেন্দ্রীয় সরকার বেশকিছু সিদ্ধান্ত গ্রহণ করেছে। আসিয়ানভুক্ত দেশগুলির বিশ্ববিদ্যালয় ও গ্রন্হাগারের নেটওয়ার্ক গড়ে তোলা, ছাত্রছাত্রীদের জন্য বৃত্তি ব্যবস্হা বৃদ্ধি(আগামী শিক্ষাবর্ষের মধ্যেই কয়েকটি বৃত্তির প্রকল্প চালু হয়ে যাবে), বিশ্ববিদ্যালয়গুলির শিক্ষক ও অধ্যাপক, ছাত্রছাত্রী ও তরুন নেতাদের একে অপরের দেশে ভ্রমনের ব্যবস্হা করা সেরকমই কিছু পদক্ষেপ। এছাড়া, এ বছরের জানুয়ারি মাসে ভারতে আয়োজিত আসিয়ান শীর্ষ বৈঠকে প্রধানমন্ত্রী শ্রী নরেন্দ্র মোদী ও উপস্হিত অন্যান্য আসিয়ান দেশে উচ্চতম পর্যায়ের নেতারা ২০১৯কে পর্যটকদের বছর হিসাবে উদযাপন করতে সম্মত হয়েছেন। সেইজন্য ২০১৯-এ সারা বছর ধরে আসিয়ান দেশগুলির পর্যটকদের জন্য একে অপরের দেশে ভ্রমনের সুযোগ-সুবিধা করে দিতে একাধিক কর্মসূচি গ্রহণ করা হবে বলে জানান বিদেশমন্ত্রকের যুগ্ম সচিব।


    CG/SC /NS/…

    
    
    (Release ID: 1554248) Visitor Counter : 116
    
    
      Read this release in: English