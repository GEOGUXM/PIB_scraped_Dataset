      इलेक्ट्रानिक्स एवं आईटी मंत्रालय

      साझा सेवा केन्‍द्र ‘नए भारत’ को सटीक स्‍वरूप प्रदान करने में केन्‍द्रीय भूमिका निभाएंगे
      Posted On: 27 NOV 2018 4:39PM by PIB Delhi


    केन्‍द्रीय इलेक्‍ट्रॉनिक्‍स एवं आईटी और विधि एवं न्‍याय मंत्री श्री रविशंकर प्रसाद ने आज नई दिल्‍ली में कहा, ‘साझा सेवा केन्‍द्र (सीएससी) नए भारत को सटीक स्‍वरूप प्रदान करने की प्रक्रिया में केन्‍द्रीय भूमिका निभाने की दृष्टि से पूरी तरह उपयुक्‍त या सक्षम हैं। इसके तहत सभी सेवाएं और प्रोत्‍साहन अंतिम छोर पर रहने वाले व्‍यक्ति को उसके घर के दरवाजे पर ही उपलब्‍ध हो जाएंगे।’ श्री प्रसाद ने उन ग्रामीण स्‍तरीय उद्यमियों (वीएलई) को सम्‍मानित करते हुए यह बात कही जो इस तरह के लेन-देन में सबसे आगे रहे हैं। उन्‍होंने कहा कि ऐसा कोई भी अन्‍य मॉडल नहीं हो सकता है जो आर्थिक लाभप्रदता को संरक्षित करते हुए ग्रामीण क्षेत्रों में रहने वाले लोगों का सशक्तिकरण सुनिश्चित कर सकता है। श्री प्रसाद ने कहा कि सीएससी अब ऐसे मुकाम पर पहुंच गया है जहां से उसका और आगे जाना तय है। यही नहीं, यह भी तय है कि सीएससी निकट भविष्‍य में अनुसंधान का एक प्रमुख विषय होगा।


    श्री प्रसाद ने इसमें सहभागिता करने वाले ग्रामीण स्‍तरीय उद्यमियों को यह आश्‍वासन दिया कि ‘आधार’ के उपयोग के जरिए आम जनता तक पहुंचने की प्रक्रिया में उनकी सहभागिता और ज्‍यादा बढ़ाने के उद्देश्‍य से एक उपयुक्‍त तरीका ढूंढ़ने के लिए हरसंभव प्रयास किए गए हैं। सीएससी से जुड़े विशेष उद्देश्‍य वाले निकाय (एसपीवी) ने वर्ष 2013 में यूआईडीएआई रजिस्‍ट्रार के रूप में अपनी यात्रा शुरू की थी और वह तीन वर्षों की अवधि में ही देश भर में कुल ‘आधार’ के लगभग 12 प्रतिशत का सृजन कर देश का शीर्ष यूआईडीएआई रजिस्‍ट्रार बन गया। ‘आधार’ से जुड़ी सेवा के तहत सीएससी ‘आधार’ नामांकन और शिशु नामांकन की सुविधाएं प्रदान करते हैं। सीएससी इसके अलावा विभिन्‍न सरकारी विभागों, बैंकों और निजी कंपनियों को ‘आधार’ से जुड़े सत्‍यापन के साथ-साथ ई-केवाईसी (अपने ग्राहक को जानो) सेवाएं भी मुहैया कराते हैं। अब तक सीएससी से जुड़े एसपीवी ने देश भर में ‘आधार’ ई-केवाईसी/सत्‍यापन के लिए 53 सरकारी विभागों/सार्वजनिक उपक्रमों (पीएसयू)/बैंकों/बीमा कंपनियों के साथ गठबंधन किए हैं।


    साझा सेवा केन्‍द्र (सीएससी) डिजिटल इंडिया कार्यक्रम का अभिन्‍न हिस्‍सा हैं। सीएससी देश भर में गांवों और ग्रामीण क्षेत्रों को विभिन्‍न डि‍जिटल सेवाएं मुहैया कराने वाले पहुंच केन्‍द्र हैं। इतना ही नहीं, सीएससी डिजिटल एवं वित्तीय ढंग से एक समावेशी समाज सुनिश्चित करने संबंधी सरकारी प्रतिबद्धता को पूरा करने में भी अहम योगदान दे रहे हैं।


    सीएसी गवर्नेंस का दायरा बढ़ाने पर फोकस करते हुए देश के नागरिकों को ई-सेवाओं की सहायता प्राप्‍त पहुंच की पेशकश करते हैं। आवश्‍यक सरकारी और जनोपयोगी सेवाएं मुहैया कराने के अलावा सीएससी विभिन्‍न सामाजिक कल्‍याण योजनाएं, वित्तीय सेवाएं, शिक्षा एवं कौशल विकास पाठ्यक्रम, स्‍वास्‍थ्‍य सेवा, कृषि सेवाएं और डिजिटल साक्षरता भी सुलभ कराते हैं।


    उन्‍होंने कहा कि एक कॉरपोरेट बैंकिंग कॉरस्‍पोंडेंट के रूप में सीएससी से जुड़े एसपीवी ने 26 बैंकों (सार्वजनिक क्षेत्र के बैंक, क्षेत्रीय ग्रामीण बैंक एवं निजी क्षेत्र के बैंक) के साथ एक समझौते पर हस्‍ताक्षर किए हैं, ताकि सीएससी आगे चलकर बैंकिंग कॉरस्‍पोंडेंट एजेंटों/उपभोक्‍ता सेवा केन्‍द्रों में तब्दील हो सकें।


    सीएससी से जुड़े एसपीवी ने ‘आधार’ सक्षम भुगतान प्रणाली का शुभारंभ करने के लिए जनवरी 2016 में देश के रिटेल पेमेंट प्‍लेटफॉर्म एनपीसीआई के साथ साझेदारी की थी। इस सेवा के तहत ‘आधार’ के सत्‍यापन का उपयोग करते हुए विभिन्न सरकारी अदायगी जैसे कि मनरेगा के तहत भुगतान, सामाजिक सुरक्षा पेंशन, केन्‍द्र अथवा राज्‍य सरकार के किसी भी निकाय की दिव्‍यांगता एवं वृद्धावस्‍था पेंशन का भुगतान किया जाता है। मौजूदा समय में इस प्रणाली के तहत सीएससी के जरिए निकासी के साथ-साथ जमा करने की सुविधाएं भी उपलब्‍ध हैं।


    सीएससी से जुड़े एसपीवी को बीमा नियामक एवं विकास प्राधिकरण (आईआरडीए) ने लाइसेंस प्रदान किया है, ताकि ग्रामीण अधिकृत व्‍यक्तियों (वीएलई) के जरिए विशिष्‍ट बीमा उत्‍पादों और सेवाओं का विपणन किया जा सके। इन सेवाओं में 37 बीमा कंपनियों की ओर से जीवन बीमा, वाहन (मोटर) बीमा, फसल बीमा, स्‍वास्‍थ्‍य बीमा, पशु बीमा और व्‍यक्तिगत दुर्घटना बीमा शामिल हैं।


    विभिन्‍न समुदायों के बीच स्वास्‍थ्‍य संबंधी परामर्श के लिए जमीनी स्‍तर के पहुंच केन्‍द्र सुलभ कराने और निवारक स्‍वास्‍थ्‍य सेवाओं के लिए विभिन्‍न समुदाओं के आचरण में उल्‍लेखनीय बदलाव सुनिश्चित करने के उद्देश्‍य को ध्‍यान में रखते हुए सीएससी तरह-तरह की स्‍वास्‍थ्‍य सेवाओं, दूरसंचार के जरिए परामर्श (टेली-कंसल्‍टेशन), नैदानिक सेवाओं और जन औषधि स्‍टारों के जरिए किफायती जेनेरिक दवाओं की पेशकश करते हैं। साझा सेवा केन्‍द्र ‘डिजिटल सेवा पोर्टल’ नामक प्‍लेटफॉर्म के जरिए किफायती दरों पर देश भर में एलोपैथी, आयुर्वेदिक एवं होम्‍योपैथी प्रणालियों से जुड़ी वी‍डियो आधारित टेली-कंसल्‍टेशन सेवाओं की पेशकश करते हैं। सीएससी ने जन औषधि योजना के तहत अपने यहां जेनेरिक दवा स्‍टोरों की स्‍थापना के लिए बीपीपीआई के साथ साझेदारी की है, ताकि ग्रामीण एवं दूरदराज के क्षेत्रों में रहने वाले नागरिकों तक किफायती एवं बेहतरीन देवाओं की पहुंच बढ़ाई जा सके। नैदानिक क्षेत्र में सीएससी से जुड़े एसपीवी ने हैलो हेल्‍थ, त्रिनेत्र और मेडी 360 के साथ साझेदारी की है जिससे कि साझा सेवा केन्‍द्रों के नेटवर्क के जरिए नैदानिक सेवाएं सुलभ कराई जा सकें।


    ***


    आर.के.मीणा/अर्चना/आरआरएस/वीके– 11434


    

    
    (Release ID: 1553999) Visitor Counter : 179