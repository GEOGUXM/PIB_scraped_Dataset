      रक्षा मंत्रालय

      आईओएनएस की दसवीं वर्षगांठ के उत्सव आज से प्रारंभ
      Posted On: 12 NOV 2018 7:48PM by PIB Delhi


    नौसेना प्रमुख एवं तीनों सेनाओं की स्टाफ समिति के अध्यक्ष एडमिरल सुनील लांबा , परम विशिष्ट सेवा मेडल, अति विशिष्ट सेवा मेडल, एडीसी नौसैनिक पत्नी कल्याण संघ (एनडब्ल्यूडब्ल्यूए) की अध्यक्ष श्रीमती रीना लांबा के साथ 13 एवं 14 नवंबर को प्रस्तावित हिन्द महासागर नौसेना संगोष्ठी (आईओएनएस) की दसवीं वर्षगांठ हेतु मनाये जा रहे समारोह से संबंधित गतिविधियों के लिये 12 नवंबर, 2018 को कोच्चि पधारे । नौसैनिक वायुसेना स्टेशन आईएनएस गरुड़ पर आने पर उनकी अगवानी नौसेना की दक्षिणी कमान के फ्लैग ऑफिसर कमांडिंग इन चीफ (एफओसी-इन-सी) वाइस एडमिरल ए के चावला, अति विशिष्ट सेवा मेडल, नौसेना मेडल, विशिष्ट सेवा मेडल ने की । नौसेना प्रमुख उद्घाटन सत्र के मुख्य अतिथि होंगे ।


    लूलू बोलगट्टी कन्वेंशन सेन्टर में 13 नवंबर 2018 को प्रस्तावित हिन्द महासागर नौसेना संगोष्ठी (आईओएनएस) में अधिकतर सदस्य देशों की नौसेनाओं के प्रमुख एवं वरिष्ठ प्रतिनिधि आ रहे हैं । वह14 नवंबर को "टॉल शिप्स सेल टुगेदर कार्यक्रम" को हरी झंडी भी देंगे ।


    प्रधानमंत्री श्री नरेन्द्र मोदी के "सागर" (सिक्योरिटी एंड ग्रोथ फ़ॉर ऑल इन द रीजन) दृष्टिकोण के अनुरूप हिन्द महासागर नौसेना संगोष्ठी की दसवीं वर्षगांठ पर आयोजित होने वाली सेमिनार का विषय- "सागर के उत्प्रेरक के रूप में आईओएनएस" है । 'सागर' भारत की 'एक्ट ईस्ट' नीति एवं क्षेत्र में देश की कूटनीतिक, सैन्य एवं आर्थिक पहुंच के अनुरूप है ।


    हिन्द महासागर नौसेना संगोष्ठी (आईओएनएस) के कुल 32 सदास्य देशों में से 26 देश सेमिनार में भाग ले रहे हैं जिसका उद्देश्य क्षेत्र की साझा सुरक्षा चिंताओं से निपटने के लिये सहकारी क्षमता निर्माण से संबंधित सामुद्रिक विषयों पर चर्चा करना है । हिन्द महासागर नौसेना संगोष्ठी (आईओएनएस) पहल का उद्देश्य नौसेना से जुड़े पेशेवरों के मध्य सूचना का प्रवाह सुनिश्चित करना है ताकि क्षेत्रीय सामुद्रिक विषयों पर साझा समझ विकसित हो पाए और बदले में परस्पर लाभकारी समुद्री सुरक्षा परिणामों का सृजन हो पाए ।


    ****


    आर.के.मीणा / अर्चना / एबी-11300

    
    
    (Release ID: 1553253) Visitor Counter : 24
    
    
      Read this release in: English