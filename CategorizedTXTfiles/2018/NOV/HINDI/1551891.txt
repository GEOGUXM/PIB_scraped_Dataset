      उप राष्ट्रपति सचिवालय

      भारत के संदेश को विश्‍व तक पहुंचाने का अभियान जारी रखें : उपराष्‍ट्रपति का मलावी में भारतीय समुदाय का आह्वान
      
      भारत में परिवर्तन हो रहा है, इस अवसर का लाभ उठाएं ; भारतीय समुदाय के स्‍वागत समारोह में संबोधन
      Posted On: 05 NOV 2018 2:05PM by PIB Delhi


    उपराष्‍ट्रपति श्री एम वेंकैया नायडू ने भारतीय समुदाय के लोगों को संबोधित करते हुए भारत के संदेश को पूरे विश्‍व में पहुंचाने के अभियान को जारी रखने का आह्वान किया है। कल 4 नवंबर , 2018 कसे मलावी में भारतीय समुदाय को संबोधित करते हुए उन्‍होंने उनसे कहा कि वे भारतीय मूल्‍यों और जीवन पद्धति का प्रतिनिधित्‍व करने वाले भारतीय सांस्‍कृतिक दूत बनें।


    साझेदारी और सेवाभाव को भारतीय दर्शन की आत्‍मा बताते हुए उपराष्‍ट्रपति ने भारतीय समुदाय से कहा कि वे समझदारी और हमदर्दी के सेतुओं का निर्माण करना जारी रखें , क्‍योंकि कई दशकों से आप इस काम में लगे हैं। उन्‍होंने कहा कि आप अपनी समृद्धि को मलावी के भाइयों और बहनों के साथ बांटिए और उन्‍हें प्रगति में साझेदार बनाइये।


    उपराष्‍ट्रपति ने कहा कि भारतीय सांस्‍कृतिक विरासत ने संपूर्ण समुदाय के पूरे धार्मिक उत्‍साह और उनकी भागीदारी के बल पर विभिन्‍न भारतीय त्‍यौहारों को खुशी के अवसर के रूप में कायम रखा है। उन्‍होंने कहा कि मलावी की आर्थिक गतिविधियों में आपकी मजबूत और व्‍यापक भागीदारी उल्‍लेखनीय है।


    उपराष्‍ट्रपति ने प्रधानमंत्री श्री नरेन्‍द्र मोदी की सरकार द्वारा जारी विकास कार्यक्रमों की चर्चा करते हुए कहा कि भारत विकास के पथ पर आगे बढ़ रहा है। व्‍यापारिक वातावरण को बेहतरी की दिशा में परिवर्तन की संज्ञा देते हुए उन्‍होंने भारतीय समुदाय से कहा कि सुधार कार्यक्रमों पर नजर रखें और इस अवसर का लाभ उठाएं।


    इस अवसर पर सामाजिक न्‍याय और अधिकारिता राज्‍य मंत्री श्री कृष्‍ण पाल गुर्जर , मलावी में भारतीय उच्‍चायुक्‍त श्री सुरेश कुमार मेनन और अन्‍य गणमान्‍य व्‍यक्ति उपस्थित थे।


    उपराष्‍ट्रपति आज मलावी के राष्‍ट्रपति प्रो.आर्थर पीटर मुतारिका और मलावी सरकार के अन्‍य गणमान्‍य व्‍यक्तियों से मिलेंगे।


    ***


    आर.के.मीणा/अर्चना/एसकेएस/एसके-11072


    

    
    (Release ID: 1551891) Visitor Counter : 488
    
    
      Read this release in: English