      पृथ्‍वी विज्ञान मंत्रालय

      प्रचंड तूफान ‘गाजा’ दक्षिण-पश्चिम बंगाल की खाड़ी के ऊपर
      
      तमिलनाडु और पुद्दुचेरी के तटीय क्षेत्रों के लिए ‘रेड’ चेतावनी जारी
      Posted On: 15 NOV 2018 5:24PM by PIB Delhi


    दक्षिण-पश्चिम बंगाल की खाड़ी के ऊपर मंडराने वाला प्रचंड तूफान ‘गाजा’ पश्चिम-दक्षिणपश्चिम दिशा में आगे बढ़ गया है। पिछले छह घंटों के दौरान उसकी रफ्तार 22 किलोमीटर प्रति घंटा रही है। 15 नवंबर, 2018 को 11.30 बजे वह दक्षिण-पश्चिम बंगाल की खाड़ी के केन्द्र में रहा तथा उसकी स्थिति अक्षांश 11.2 डिग्री उत्तर और देशांतर 82.0 डिग्री पूर्व पर रही। वह चेन्नई से लगभग 280 किलोमीटर दक्षिण-पूर्व और नागपट्टिनम (तमिलनाडु) से लगभग 240 किलोमीटर पूर्व-उत्तरपूर्व दिशा में मौजूद है। आशंका है कि तूफान पश्चिम-दक्षिणपश्चिम दिशा में बढ़ेगा और 15 नवंबर, 2018 की देर शाम तक वह पम्बन तथा कुडालोर के बीच तमिलनाडु के तट से टकराएगा। इस दौरान तूफानी हवाएं 80-90 किलोमीटर प्रति घंटे की रफ्तार से चलेंगी और उनकी रफ्तार 100 किलोमीटर प्रति घंटा तक पहुंचने की आशंका है। प्रचंड तूफान ‘गाजा’ को चेन्नई और कराइकल में ‘डोपलर वेदर रडार’ द्वारा ट्रेक किया जा रहा है।


    15-16 नवंबर, 2018 के लिए तमिलनाडु और पुद्दुचेरी में भारी वर्षा की चेतावनी दी गई है। 15 नवंबर, 2018 को कुडालोर, नागपट्टिनम, कराइकल, तिरुवरूर, तंजावुर, पुदुक्कोट्टाई, तूतीकोरिन और रामनाथपुरम जिलों में छिटपुट स्थानों पर भारी वर्षा हो सकती है। 16 नवंबर, 2018 को उत्तरी तमिलनाडु के अंदरूनी इलाकों में छिटपुट स्थानों पर भारी वर्षा हो सकती है।


    15 नवंबर, 2018 को दक्षिण तटीय आंध्र प्रदेश के नेलौर और प्राकसम जिलों में छिटपुट स्थानों पर भारी वर्षा की संभावना है।


    15 नवंबर, 2018 को रायलसीमा के चित्तूर जिले में छिटपुट स्थानों पर भारी वर्षा और अधिकतर स्थानों पर वर्षा की संभावना है।


    15 और 16 नवंबर, 2018 को दक्षिण केरल के अधिकतर स्थानों पर वर्षा और छिटपुट स्थानों पर भारी वर्षा होगी।


    तमिलनाडु तथा पुद्दुचेरी के तटों पर तथा दक्षिण आंध्र प्रदेश के तटों पर आंधी की गति 45 से 55 किलोमीटर प्रति घंटा रहेगी, जो 65 किलोमीटर प्रति घंटा तक बढ़ सकती है। तमिलनाडु और पुद्दुचेरी के तटों के निकट 15 नवंबर की शाम से इसकी रफ्तार 80 से 90 किलोमीटर तक रहेगी , जो बढ़कर 100 किलोमीटर प्रति घंटा तक हो सकती है।


    तमिलनाडु के अंदरूनी इलाकों , तटीय केरल , दक्षिण-पूर्व अरब सागर , मन्‍नार की खाड़ी और पाक स्‍ट्रेट में 16 नवंबर को तेज हवा चलेगी , जिसकी रफ्तार 30 से 40 किलोमीटर प्रति घंटा हो सकती है। 17 नवम्बर को आंधी की रफ्तार 50 किलोमीटर प्रतिघंटा हो सकती है तथा दक्षिण-पूर्व अरब सागर के साथ-साथ तटीय केरल के इसकी चपेट में आने की संभावना है।


    आशंका है कि तमिलनाडु के नागपट्टिनम , तंजावुर , पुदुक्कोटई और रामनाथपुरम जिलों तथा पुद्दुचेरी के कराइकल जिले में एक मीटर ऊंची लहरें उठ सकती हैं और यहां के निचले इलाकों में ज्‍वार आने की संभावना है।


    तमिलनाडु के कुडालोर, नागपट्टिनम, कराइकल, तिरुवरूर, तंजावुर, पुदुक्कोट्टाई, तूतीकोरिन और रामनाथपुरम जिलों तथा पुद्दुचेरी के कराइकल जिले में नुकसान होने की संभावना है।


    इसके कारण झोपड़ियों , फूस के घरों और छतों को नुकसान पहुंच सकता है। बिजली और टेलीफोन लाइनों को भी क्षति हो सकती है। तेज हवा के कारण घर की छतें और छतों पर लगाई जाने वाली इस्‍पात की चादरें उड़ सकती हैं। कच्‍ची सड़कों को भारी और पक्‍की सड़कों को मामूली नुकसान हो सकता है। तेज हवा के कारण पेड़ों के शाखें टूट सकती हैं और सड़कों के किनारे लगे पेड़ उखड़ सकते हैं। धान , केले , पपीते के पेड़ों और बागों को नुकसान पहुंच सकता है।


    चेतावनी दी जाती है कि अगले 24 घंटों के दौरान तमिलनाडु एवं पुद्दुचेरी तथा पड़ोसी दक्षिण आंध्र प्रदेश के तटों पर मछली पकड़ने की गतिविधियां रोक दी जाएं। मछुआरों को सलाह दी जाती है कि अगले 24 घंटों के दौरान वे दक्षिण-पश्चिम एवं पश्चिम-मध्‍य बंगाल की खाड़ी में समुद्र में न जाएं। इसी तरह तट के निकट झोपड़ियों में रहने वाले लोगों को सुरक्षित स्‍थानों पर जाने की सलाह दी जाती है। प्रभावित क्षेत्रों के अन्‍य लोगों को घरों से बाहर न निकलने की सलाह दी जाती है।


    
    ****


    आर.के.मीणा /अर्चना/एकेपी/डीए-11229


    

    
    (Release ID: 1552875) Visitor Counter : 277