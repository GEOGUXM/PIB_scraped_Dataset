      राष्ट्रपति सचिवालय

      भारत के राष्ट्रपति ने जैव प्रौद्योगिकी विभाग और वेलकम ट्रस्ट के बीच साझेदारी की 10वीं वर्षगांठ पर आयोजित समारोह को संबोधित किया
      Posted On: 12 NOV 2018 7:06PM by PIB Delhi


    भारत के राष्‍ट्रपति श्री रामनाथ कोविंद ने भारत सरकार के विज्ञान एवं प्रौद्योगिकी मंत्रालय के जैव प्रौद्योगिकी विभाग और वेलकम ट्रस्ट के बीच साझेदारी की 10वीं वर्षगांठ पर आज (12 नवंबर 2018 ) को नई दिल्ली में आयोजित समारोह को संबोधित किया और उसकी सराहना की।


    इस अवसर पर बोलते हुए राष्ट्रपति ने कहा कि जैव प्रौद्योगिकी विभाग और वेलकम ट्रस्ट के बीच साझेदारी का एक दशक पूरा हो चुका है और यह इंडिया अलायंस के लिए अगले चरण की अपनी प्राथमिकताओं का मसौदा तैयार करने का एक उपयुक्त क्षण है। आज हमारे ग्रह के भविष्‍य के लिए मनुष्‍य को विज्ञान एवं प्रौद्योगिकी के जरिये अकल्पनीय शक्ति मिली है। इसलिए हमारी जिम्‍मेदारी भी पहले के मुकाबले कहीं अधिक बढ़ गई है। और वैज्ञानिक , विशेष तौर पर जैव-वैज्ञानिक हमारे ग्रह, हमारी प्रजातियों और हमारे भविष्य की रक्षा के लिए जंग में हमारे सैनिक एवं सेनापति हैं।


    राष्‍ट्रपति ने इस लड़ाई में चार मोर्चों का सुझाव दिया। उन्‍होंने कहा कि पहला मोर्चा पर्यावरण है। हवा , जल एवं मिट्टी को अवश्‍य साफ किया जाना चाहिए। यदि हम ऐसा करते हैं तो निश्चित तौर पर मानव और पशु स्‍वास्‍थ्‍य पर उसका प्रभाव कम होगा। दूसरा मोर्चा है जीवनशैली संबंधी बीमा‍रियां। मधुमेह, उच्‍च रक्‍तचाप और हृदयरोग जैसी बीमारियां बढ़ रही हैं। 1990 के बाद एक चौथाई शताब्‍दी में मधुमेह से ग्रस्‍त भारतीयों की संख्‍या 2.6 करोड़ से बढ़कर 6.5 करोड़ हो चुकी है। जबकि समान अवधि में कैंसर से पीडि़त रोगियों की संख्‍या में करीब 30 प्रतिशत का इजाफा हुआ है। तीसरा मोर्चा है संक्रामक बीमारी। हालांकि हम ज्ञात संक्रामक बीमा‍रियों की रोकथाम की कोशिश कर रहे हैं लेकिन अज्ञात संक्रामक बीमारियों के फैलने का खतरा हमेशा बना रहता है। विज्ञान की ही तरह बीमारी की कोई सीमा नहीं होती। महामारी इन्‍फ्लूएंजा वायरस के फैलने के लिए पासपोर्ट और वीजा की जरूरत नहीं होती। दूसरी ओर, प‍शुओं के घटते निवास से जूनोटिक बीमारियों और एक प्रजाति से दूसरी प्रजाति में फैलने वाली बीमारियों के लिए गुंजाइश बढ़ी है। अंतिम मोर्चा है मस्तिष्‍क की बीमारियां। शहरी तनाव और बुजुर्गों की उल्‍लेखनीय आबादी जैसे कारकों के कारण भारत को मानसिक स्‍वास्‍थ्‍य संबंधी महामारी जैसी समस्‍याओं का सामना करना पड़ रहा है। हमारी आनुवंशिकी एवं हमारी जीवनशैली के अनुकूल निवारक उपायों की खोज अभी बाकी है। यदि हमारे लोग बढ़ती उम्र के साथ पूरी मानसिक क्षमता बरकरार रखना चाहते हैं तो हमें इन्‍हें अवश्‍य खोजना होगा।


    राष्ट्रपति ने इन चार मोर्चों पर इंडिया अलायंस के भविष्य को परिभाषित करने का आग्रह किया। उन्होंने कहा कि आज हम जबरदस्‍त उम्‍मीद के साथ -साथ जबरदस्‍त अनिश्चितता के दौर में हैं। व्यक्तिगत एवं सटीक दवा, जीनोमिक दवा, प्रयोगशाला में तैयार अंग, क्‍लीनिकल अनुसंधान के लिए डेटा के इस्‍तेमाल के साथ डेटा गोपनीयता को तर्कसंगत बनाना और आम लोगों का व्‍यापक हित जैसे मुद्दे हमारे कल्‍याण के लिए संभावनाएं पैदा करते हैं लेकिन ये जैव-नैतिक दुविधाओं के साथ-साथ कानूनी सवाल भी खड़े कर सकते हैं। इसलिए इन मुद्दों पर अगल-अलग लेकिन संभवत: एक-दूसरे से संबंधित विनियमन एवं नीति निर्धारण की जरूरत है। भारत में विभिन्‍न क्षेत्रों में हमें अक्‍सर प्रैक्टिसनर और नियामकों के बीच दूरियां दिखती हैं। जैवविज्ञान के उदय और विकास के साथ ही अधिक से अधिक प्रैक्टिसनर को नियामकीय भूमिका में भी आना चाहिए।


    ***


    आर.के.मीणा / एएम / एसके-11308

    
    
    (Release ID: 1553264) Visitor Counter : 48
    
    
      Read this release in: English