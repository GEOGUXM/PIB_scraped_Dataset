      पर्यटन मंत्रालय

      भारत और कोरिया गणराज्य ने पर्यटन के क्षेत्र में सहयोग को मजबूत बनाने के लिए समझौता ज्ञापन पर हस्ताक्षर किए
      Posted On: 05 NOV 2018 6:22PM by PIB Delhi


    पर्यटन मंत्रालय ने आज नई दिल्ली में पर्यटन के क्षेत्र में कोरिया गणराज्य के साथ सम्बंध को मजबूत बनाने के लिए कोरिया गणराज्य के संस्कृति, खेल और पर्यटन मंत्रालय के साथ समझौता ज्ञापन पर हस्ताक्षर किया। इस समझौता ज्ञापन पर केन्द्रीय पर्यटन मंत्री श्री के जे एलफॉन्स तथा कोरिया के संस्कृति, पर्यटन और खेल मंत्री श्री दो जोंग ह्वान ने हस्ताक्षर किए। इस अवसर पर भारत और कोरिया के पर्यटन मंत्रालय के अधिकारी उपस्थित थे। समझौता ज्ञापन में पर्यटन के क्षेत्र में सहयोग को मजबूत बनाने की दोनों पक्षों की इच्छा व्यक्त की गई है।


    समझौता ज्ञापन के प्रमुख मुख्य हैं :-

     1. पर्यटन क्षेत्र में द्विपक्षीय सहयोग बढ़ाना।
     2. सूचना तथा पर्यटन से संबंधित डाटा के आदान-प्रदान को बढ़ाना।
     3. होटलों तथा टूर ऑपरेटरों सहित पर्यटन क्षेत्र के हितधारकों के बीच सहयोग को प्रोत्साहित करना।
     4. मानव संसाधन विकास में सहयोग के लिए आदान-प्रदान कार्यक्रम प्रारंभ करना।
     5. पर्यटन तथा आतिथ्य क्षेत्र में निवेश को प्रोत्साहित करना।
     6. दोतरफा पर्यटन को प्रोत्साहित करने के लिए टूर ऑपरेटरों/मीडिया/जनमत बनाने वालों की एक-दूसरे के यहां यात्राओं का आयोजन करना।
     7. संवर्धन, बाजार गंतव्य विकास तथा प्रबंधन के क्षेत्रों में अनुभवों को साझा करना।
     8. एक-दूसरे देश में पर्यटन मेलों/प्रदर्शनियों में भागीदारी को प्रोत्साहित करना।
     9. सुरक्षित, सम्मानित और सतत पर्यटन को प्रोत्साहित करना।

    कोरिया गणराज्य भारत और पूर्व एशिया के लिए एक अग्रणी पर्यटन बाजार है। कोरिया गणराज्य से 2017 में 1,42,383 पर्यटक आए और जनवरी-सितम्बर के दौरान 1,08,901 (अस्थाई आंकड़ा) पर्यटक आए।


    ***


    आर.के. मीणा/अर्चना/एजी/डीसी- 11086


    

    
    (Release ID: 1551939) Visitor Counter : 126
    
    
    
    
    

9.