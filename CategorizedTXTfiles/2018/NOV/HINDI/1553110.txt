      विज्ञान एवं प्रौद्योगिकी मंत्रालय

      जैव प्रौद्योगिकी विभाग, भारत और वेलकम ट्रस्ट, यूके (इंडिया अलायंस) की भागीदारी को पूरे हुए 10 वर्ष
      
      अगले चरण में इंडिया अलायंस की प्राथमिकता में होनी चाहिए पर्यावरण, जीवनशैली की बीमारियां, संक्रामक बीमारियां और मस्तिष्क की बीमारियां: राष्ट्रपति
      
      अगले चरण में ज्यादा से ज्यादा चिकित्सकों को अनुसंधान के लिए प्रोत्साहित करने पर जोर दिया जाना चाहिएः डॉ. हर्ष वर्धन

      Posted On: 12 NOV 2018 8:00PM by PIB Delhi

    विज्ञान एवं प्रौद्योगिकी मंत्रालय के अधीन आने वाले जैव प्रौद्योगिकी विभाग (डीबीटी) ने वेलकम ट्रस्ट के साथ भागीदारी के 10 वर्ष पूरे होने के मौके पर हुए एक कार्यक्रम में डॉक्टरेट के बाद के स्तर पर जैव चिकित्सा अनुसंधान पर तीन स्तरीय फेलोशिप कार्यक्रम को समर्थन देने का एलान किया। वेलकम ट्रस्ट मानव और पशु स्वास्थ्य में सुधार पर अनुसंधान पर चैरिटी फंडिंग करने वाला संगठन है। इसकी स्थापना वर्ष 1936 में हुई थी और 15 अरब पाउंड की निधि के साथ यह यूनाइटेड किंगडम का जैव चिकित्सा अनुसंधान के क्षेत्र में फंड का सबसे बड़ा गैर सरकारी स्रोत है। वेलकम ट्रस्ट के साथ संयुक्त रूप से फेलोशिप की स्थापना का उद्देश्य दुनिया की तुलना में सबसे अच्छी व्यवस्था तैयार करना है, जिससे भारत को जीवन विज्ञान और जैव चिकित्सा अनुसंधान के क्षेत्र में अग्रणी बनाया जा सके।


    इस अवसर पर राष्ट्रपति श्री राम नाथ कोविंद ने कहा कि जैव प्रौद्योगिकी विभाग और वेलकम ट्रस्ट के बीच साझेदारी को एक दशक पूरा हो गया है और यह भारत के लिए नए दौर की अपनी प्राथमिकताएं तय करने का है। आज विज्ञान एवं प्रौद्योगिकी के माध्यम से मानव के लिए अपने ग्रह की भावी अकल्पनीय शक्ति की रक्षा करना जरूरी है। इसलिए पहले की तुलना में हमारी जिम्मेदारी बढ़ गई है। ऐसे में विशेषकर जैव वैज्ञानिक ही हमारे योद्धा हैं और हमारे ग्रह, मानव जाति और हमारे भविष्य की रक्षा की लड़ाई के नायक हैं।


    राष्ट्रपति ने इस लड़ाई चार अग्रणी पंक्तियों का उल्लेख किया। उन्होंने कहा कि पहली है पर्यावरण। हमारी हवा, पानी और मिट्टी को साफ किया जाना चाहिए। जब हम ऐसा करते हैं तो हमें मानव और पशुओं के स्वास्थ्य पर पड़ने वाले नकारात्मक प्रभावों को भी कम करना चाहिए। दूसरी पंक्ति है हमारी जीवनशैली से संबंधित बीमारियां। मधुमेह, उच्चताप और हृदय की बीमारियां बढ़ी हैं। तीसरी पंक्ति है संक्रामक बीमारियां। जब हम चिह्नित संक्रामक बीमारियों पर काम करते हैं, दूसरी बीमारियां चुनौती के तौर पर सामने आती हैं। आखिरी पंक्ति है, मस्तिष्क से जुड़ी बीमारियां। शहरी तनाव और बुजुर्गों की जनसंख्या बढ़ने आदि के कारण मानसिक स्वास्थ्य महामारी के तौर पर सामने आया है। हमारी अनुवांशिकी और हमारी जीवनशैली के लिए प्रासंगिक रोकथाम संबंधी उपाय खासे अहम हैं और इनकी खोज की जानी बाकी है। हमारे लोग पूर्ण मानसिक क्षमताओं के साथ लंबी उम्र पूरी करें, इसके लिए हमारे लिए इनकी खोज जरूरी है।


    इस भागीदारी के लिए बधाई देते हुए केंद्रीय विज्ञान एवं प्रौद्योगिकी मंत्री डॉ. हर्ष वर्धन ने जैव चिकित्सा अनुसंधान को प्रोत्साहन देने और नए अवसर देने की जरूरत पर जोर दिया। उन्होंने कहा कि इससे चिकित्सकों को अनुसंधान के लिए प्रोतसाहित किया जा सकेगा। केंद्रीय मंत्री ने कहा कि डीबीटी वेलकम ट्रस्ट साझेदारी से वह खासे खुश हैं।


    इस कार्यक्रम में भारत सरकार के प्रमुख वैज्ञानिक सलाहकार प्रो. के. विजय राघवन, जैव प्रौद्योगिकी विभाग में सचिव डॉ. रेनु स्वरू और वेलकम ट्रस्ट के निदेशक डॉ. जेरेमी फरार सहित कई गणमान्य लोग मौजूद रहे। उन्होंने उम्मीद जाहिर की कि ज्यादा उत्साह के साथ इस नए दौर की भागीदारी के माध्यम से पशु चिकित्सा अनुसंधान के लिए एक तंत्र की स्थापना की जाएगी, बेहतर शोधकर्ताओं को सामने लाने के लिए देश भर के विश्वविद्यालयों को साध में जोड़ा जाएगा, जिससे वे अपने अनुसंधान के लिए आवेदन कर सकें और फंडिंग हासिल कर सकें। साथ ही अहम वैज्ञानिक समस्याओं के समाधान के उद्देश्य से अनुदान हासिल करने को आसान बनाया जाएगा।


    मौजूदा कार्यक्रम स्पेशल परपज व्हीकल (एसपीवी), एक पब्लिक ट्रस्ट के तौर पर पंजीकृत डीबीटी / वेलकम ट्रस्ट इंडिया अलायंस के द्वारा चलाया जा रहा है। ट्रस्ट को फेलोशिप अनुदान योजना चलाने के लिए डीबीटी और डब्ल्यूटी के साथ बराबर अंशदान मिलता है। डीबीटी और डब्ल्यूटी ने संयुक्त रूप से प्रति वर्ष 1.60 करोड़ पाउंड (प्रत्येक की 80 लाख पाउंड) की प्रतिबद्धता जाहिर की है, जो 10 वर्ष की अवधि के दौरान 16 करोड़ पाउंड या 1296 करोड़ रुपए रही है। इस योजना की घोषणा वर्ष 2008 में की गई थी। फेलोशिप चिकित्सा और जन स्वास्थ्य अनुसंधान के माध्यम से फंडामेंटल मॉलिक्युलर और सेलुलर स्टडीज से पूरे जैव चिकित्सा अनुसंधान (मानव और पशु चिकित्सा) के लिए उपलब्ध है। अनुसंधान परियोजनाएं प्रयोगशाला, क्लीनिक या क्षेत्र आधारित हो सकती हैं और प्रयोगात्मक, सैद्धांतिक के साथ-साथ ट्रांसलेश्नल हो सकती हैं।


    बीते 10 साल में यह गठजोड़ 34 भारतीय शहरों के 93 संस्थानों के शोधकर्ताओं को 320 फेलोशिप प्रदान कर चुका है। इंडिया अलायंस फेलोज की प्रयोगशालाओं में अभी तक 900 से ज्यादा पीएचडी, पोस्ट-डॉक्टरल वैज्ञानिकों, पूर्व स्नातकों और शोध तकनीशियनों को प्रशिक्षण दिया जा चुका है। इसके अलावा साइंस कम्युनिकेशन कार्यशालाओं में लगभग 2500 शोधकर्ताओं को प्रशिक्षित किया जा चुका है। ‘ ब्रेन गेन ’ का फायदा उठाने वालों में लगभग 68 प्रतिशत भारत से थे, जबकि बाकी विदेश से थे।


    ***


    आर.के.मीणा /अर्चना/एमपी–11278

    
    
    (Release ID: 1553110) Visitor Counter : 26
    
    
      Read this release in: English