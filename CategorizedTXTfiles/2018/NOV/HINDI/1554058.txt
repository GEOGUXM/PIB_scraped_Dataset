      पूर्वोत्‍तर क्षेत्र विकास मंत्रालय

      पूर्वोत्तर क्षेत्र विकास मंत्री डॉ. जितेन्‍द्र सिंह ने पूर्वोत्तर राज्‍यों से धनराशि के उपयोग में तेजी लाने को कहा
      Posted On: 27 NOV 2018 7:50PM by PIB Delhi


    केन्‍द्रीय पूर्वोत्तर क्षेत्र विकास (डोनर) राज्‍य मंत्री (स्‍वतंत्र प्रभार) , पीएमओ , कार्मिक, लोक शिकायत एवं पेंशन, परमाणु ऊर्जा और अंतरिक्ष राज्‍य मंत्री डॉ. जितेन्‍द्र सिंह ने पूर्वोत्तर राज्‍यों से धनराशि के उपयोग में तेजी लाने को कहा है, ताकि केन्‍द्र की ओर से उन्‍हें मुहैया कराई गई वित्तीय सहायता का अधिकतम उपयोग इस क्षेत्र के विकास के लिए किया जा सके। उन्‍होंने कहा कि वह पूर्वोत्तर क्षेत्र के आठों मुख्‍यमंत्रियों को व्‍यक्तिगत रूप से पत्र लिखेंगे, ताकि बजट का उपयोग तेजी से करने के लिए उन्‍हें प्रेरित किया जा सके।


    पूर्वोत्तर क्षेत्र विकास मंत्रालय और पूर्वोत्तर परिषद (एनईसी) के वरिष्‍ठ अधिकारियों की बैठक की अध्‍यक्षता करते हुए डॉ. जितेन्‍द्र सिंह ने अपेक्षित गति से और निर्धारित मात्रा में धनराशि का उपयोग न किए जाने पर गंभीर चिंता जताई। चालू वित्त वर्ष के दौरान अब तक पूर्वोत्तर क्षेत्र में केन्‍द्रीय बजट परिव्‍यय की ताजा स्थिति की समीक्षा करने के लिए यह बैठक आयोजित की गई थी। उन्‍होंने कहा कि प्रधानमंत्री श्री नरेन्‍द्र मोदी के नेतृत्‍व में सरकार पूर्वोत्तर क्षेत्र को उच्‍च प्राथमिकता प्रदान कर रही है और प्रधानमंत्री स्‍वयं इस क्षेत्र में विकास से जुड़ी गतिविधियों से अवगत होने में काफी दिलचस्‍पी दिखाते हैं। हालांकि , कुछ राज्‍यों द्वारा इस मामले में किए जाने वाले विलम्‍ब के कारण लोगों को उतने अपेक्षित लाभ नहीं मिल पा रहे हैं, जितने लाभ देने की परिकल्‍पना की गई है।


    डॉ. जितेन्‍द्र सिंह ने वर्ष 2014 में सरकार द्वारा सत्ता संभाले जाने का स्‍मरण किया। उस दौरान पूर्वोत्तर राज्‍यों को आवंटित केन्‍द्रीय राशि का अत्‍यंत कम उपयोग किए जाने के बारे में शिकायतें मिली थीं। हालांकि , पिछले चार वर्षों के दौरान पूर्वोत्तर क्षेत्र विकास मंत्रालय ने अनेक प्रक्रियाओं में संशोधन किया है जिसके परिणामस्‍वरूप मुहैया कराई गई धनराशि के साथ-साथ जवाबदेही में भी कई गुना वृद्धि दर्ज की गई है। डॉ. जितेन्‍द्र सिंह ने यह जानकारी देते हुए बताया कि इसके परिणामस्‍वरूप पूर्वोत्तर क्षेत्र में बड़ी तेजी से अभूतपूर्व विकास हो रहा है, जिसकी सराहना सभी कर रहे हैं।


    डॉ. जितेन्‍द्र सिंह ने विशेष जोर देते हुए यह कामना की कि राज्‍य सरकारें उपलब्‍ध कराई गई धनराशि का शत-प्रतिशत उपयोग करने में सफल हों , ताकि अगले बजट में और ज्‍यादा आवं‍टन सुनिश्चित किया जा सके। उन्‍होंने राज्‍य सरकारों से कहा कि वे विशेषकर उपयोग प्रमाण-पत्रों (यूसी) को त्‍वरित ढंग से पेश करने के साथ-साथ भूमि अधिग्रहण इत्‍यादि के कारण होने वाली देरी को टालने पर फोकस करें।


    बैठक के दौरान यह भी निर्णय लिया गया कि पूर्वोत्तर क्षेत्र विकास मंत्रालय के साथ-साथ पूर्वोत्तर परिषद भी आगामी महीनों के दौरान सभी आठों राज्‍यों में हाई-टेक डिजिटलीकरण कार्यक्रम शुरू करेगी। इसके अलावा , महात्‍मा गांधी की 150 जयंती मनाने के लिए पूर्वोत्तर क्षेत्र में स्‍मरणोत्‍सव कार्यक्रम आयोजित किए जाएंगे।


    पूर्वोत्तर क्षेत्र विकास मंत्रालय में सचिव श्री नवीन वर्मा , पूर्वोत्तर परिषद में सचिव श्री राम मुइवा और अन्‍य वरिष्‍ठ अधिकारीगण भी इस बैठक में उपस्थित थे।


    ***


    आर.के.मीणा/अर्चना/ आरआरएस/वीके – 11447


    

    
    (Release ID: 1554058) Visitor Counter : 87