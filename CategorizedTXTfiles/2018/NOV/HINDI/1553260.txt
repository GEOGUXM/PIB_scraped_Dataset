      उप राष्ट्रपति सचिवालय

      आर्थिक भगौड़ों को शरण न देने और काले धन पर सूचना के आदान-प्रदान और प्रत्यर्पण संधियों के लिए रूपरेखा तैयार करने के लिए दुनिया के देशों को आम सहमति पर पहुंचना चाहिएः उप-राष्ट्रपति
      
      जहां हमारी अर्थव्यवस्था अभूतपूर्व विकास की राह पर अग्रसर है, हमें 'साम्यता' और 'आचारनीति' से निगाह नहीं हटानी चाहिए;
      
      बुरे ऋणों ने कई बैंकों को बुरी तरह प्रभावित कर दिया है, इसे तुरंत ठीक करने की जरूरत है;
      
      कॉरपोरेट मूल्यों और मूल्य आधारित कारोबार को प्रमुखता दी जानी चाहिए;
      
      कृषि को पुनर्जीवित करने पर ध्यान हो; कृषि को ज्यादा टिकाऊ और मुनाफे भरा बनाने के लिए एक अंतर-अनुशासनात्मक दृष्टिकोण लाया जाए;
      
      श्री नायडू ने प्रमुख अभिभाषण दिया और कॉरपोरेट उत्कृष्टता के लिए इकोनॉमिक टाइम्स पुरस्कार प्रदान किए

      Posted On: 17 NOV 2018 8:23PM by PIB Delhi

    उपराष्ट्रपति श्री एम वेंकैया नायडू ने कहा कि आर्थिक भगौड़ों को शरण न देने और प्रत्यर्पण संधियों के लिए रूपरेखा तैयार करने और काले धन पर सूचना के आदान-प्रदान को लेकर संयुक्त राष्ट्र के नेतृत्व में दुनिया के देशों को एक आम राय पर पहुंचना चाहिए। वे मुंबई में आज कॉरपोरेट उत्कृष्टता के लिए इकोनॉमिक टाइम्स पुरस्कार 2018 देने के बाद प्रमुख भाषण दे रहे थे। इस अवसर पर केन्‍द्रीय वित्‍त एवं कॉरपोरेट मामलों के मंत्री श्री अरुण जेटली, केन्द्रीय रेल एवं कोयला मंत्री श्री पीयूष गोयल और अन्य गणमान्य लोग भी उपस्थित थे।


    उपराष्ट्रपति ने कॉरपोरेट भारत और बैंकों का आह्वाहन किया कि वे सामूहिक रूप से सुनिश्चित करें कि देश का हरेक रुपया सबसे उत्पादक रूप में उपयोग में लाया जाए। पुरस्कार विजेताओं को बधाई देते हुए उपराष्ट्रपति ने कहा कि ये पुरस्कार इस बात के संकेतक हैं कि एक आर्थिक महाशक्ति बनने की ओर देश की आगे की यात्रा में भारतीय कॉरपोरेट और सरकारी क्षेत्र की कितनी महत्वपूर्ण भूमिका रही है।


    जल्द ही भारत के 10 खरब डॉलर की अर्थव्यवस्था बनने के सपने में बहुत उम्मीद जताते हुए उपराष्ट्रपति ने नीतिगत स्तर पर सफलता के कई संकेतकों को रेखांकित किया जैसे प्रत्यक्ष कर संग्रह 2013-14 में 6.38 लाख करोड़ था जो 2017-18 में बढ़कर 10.02 लाख करोड़ हो गया जो कि चार वर्षों में 57 प्रतिशत की वृद्धि है।


    'लूट करके भाग जाने' के तरीकों की यहां पर कोई जगह नहीं है इस पर जोर देते हुए उपराष्ट्रपति ने कहा कि आर्थिक अपराध करने वालों व वित्तीय भगौड़ों को न्याय के समक्ष लाने के लिए निरंतर सतर्कता, प्रभावी निगरानी और सही समय पर कार्रवाई की जरूरत है ताकि हमारी वित्तीय व्यवस्था की सेहत दुरुस्त की जा सके। उन्होंने ये भी कहा कि बुरे ऋणों ने देश में कई बैंकों को बुरी तरह से प्रभावित कर दिया है और उम्मीद जताई कि इस स्थिति का उपाय जल्द ही खोज लिया जाएगा।


    उपराष्ट्रपति ने कहा कि जहां हमारा देश अभूतपूर्व विकास की राह पर अग्रसर है , ऐसे में दो महत्वपूर्ण आयाम हैं जिन पर से हमारी नजर नहीं हटनी चाहिए। इनमें पहला है - 'साम्यता' और दूसरा है'आचारनीति।' राष्ट्रीय विकास में कॉरपोरेट भारत की भूमिका को उभारते हुए उपराष्ट्रपति ने कहा कि असली विकास को सरकार और निजी उद्यमों के बीच एक मजबूत भागीदारी से ही हासिल किया जा सकता है।


    श्री नायडू ने कहा कि नोटबंदी और वस्तु एवं सेवा कर (जीएसटी) ने विकास व अवसरों को उत्प्रेरित कर दिया है और शुरू में कुछ कठिनाइयों का सामना करने के बावजूद डिजिटलीकरण , औपचारिकरण और अर्थव्यवस्था के एकीकरण का मार्ग प्रशस्त किया है।


    उपराष्ट्रपति ने कहा कि आर्थिक विकास से नए रास्तों का निर्माण होना ही चाहिए ताकि ज्यादा से ज्यादा लोग अपनी क्षमताओं को भुना सके। ऐसे आर्थिक अवसर के लोकतंत्रीकरण की पुकार करते हुए उन्होंने औद्योगिक समूहों और विभिन्न कंपनियों को निर्देश दिया कि वे एक समावेशी रवैया अपनाएं ताकि ऐसे नए भारत के लिए सही पारिस्थितिकी तंत्र का निर्माण हो सके जहां हर व्यक्ति अपनी काबिलियत को साकार कर सके।


    इसके साथ उपराष्ट्रपति ने स्पष्ट किया कि सफलता के लिए एक समान अवसरों की जमीन , सुविधाजनक संस्थागत ढांचा और मजबूत विनियामक रूपरेखा आवश्यक तत्व हैं। उन्होंने ये भी जोड़ा कि एक नए भारत को बनाने के लिए नवीनता, कुशलता और तकनीकी तरक्की प्रमुख औजार हैं।


    उपराष्ट्रपति ने भारतीय कारोबार जगत से कहा कि वे इस परिवर्तन में सबसे आगे रहें जहां आचारनीति और अर्थशास्त्र साथ-साथ चलें। उन्होंने कॉरपोरेट भारत से कहा कि वे कृषि को पुनर्जीवित करने पर ध्यान केंद्रित करें क्योंकि हमारे देश की 60 प्रतिशत से ज्यादा आबादी आजीविका के लिए कृषि पर निर्भर है।


    अफ्रीका और लैटिन अमेरिका की अपनी यात्रा के दौरान भारत की विकास कथा के लिए जो व्यापक प्रशंसा उन्होंने अनुभव की थी उसे याद करते हुए उपराष्ट्रपति ने कहा कि भारत की ओर निवेश , प्रौद्योगिकी और नवीनता के लिहाज से विश्व बहुत यकीन के साथ देख रहा है। उन्होंने ये भी कहा कि भारत को लोकलुभावनवाद की राजनीति को छोड़कर व्यवहारवाद की राजनीति की ओर बढ़ना चाहिए जिससे दीर्घकाल में समाज को फायदा होगा। उन्होंने चेताया कि 'मुफ्त में बांटी जाने वाली चीजें कोई उपाय नहीं हैं।'


    उपराष्ट्रपति ने निजी कंपनियों और कारोबारी घरानों से ये भी अनुरोध किया कि वे अपनी कॉरपोरेट सामाजिक जिम्मेदारी (सीएसआर) गतिविधियों को बढ़ाएं और सामाजिक भलाई के लिए सरकार ने जितनी राशि निर्धारित की है उससे भी आगे की सीमा में धनराशियां तय करें।


    उपराष्ट्रपति ने साल के सर्वश्रेष्ठ बिजनेस लीडर का पुरस्कार बजाज फिनसर्व के प्रबंध निदेशक श्री संजीव बजाज , साल की सर्वश्रेष्ठ कंपनी का पुरस्कार एचडीएफसी बैंक, साल की सर्वश्रेष्ठ उभरती हुई कंपनी का पुरस्कार पेज इंडस्ट्रीज, साल के सर्वश्रेष्ठ उद्यमी का पुरस्कार भारतीय अक्षय ऊर्जा क्षेत्र के विख्यात उद्यमी श्री सुमंत सिन्हा, साल के सर्वश्रेष्ठ वैश्विक भारतीय का पुरस्कार भारतीय अमेरिकी कारोबारी अधिकारी और एडोब सिस्टम्स के सीईओ श्री शांतनु नारायण, लाइफटाइम अचीवमेंट पुरस्कार गोदरेज समूह के अध्यक्ष श्री आदि गोदरेज, साल के सर्वश्रेष्ठ कारोबार सुधारक का पुरस्कार तेलंगाना के मुख्यमंत्री श्री के. चंद्रशेखर राव, साल के सर्वश्रेष्ठ पॉलिसी चेंज एजेंट का पुरस्कार भारतीय राष्ट्रीय भुगतान निगम और साल के कॉरपोरेट नागरिक का पुरस्कार हिंदोस्तान यूनिलीवर को प्रदान किया।


    ***


    आर.के.मीणा / अर्चना / जीबी-11306

    
    
    (Release ID: 1553260) Visitor Counter : 35
    
    
      Read this release in: English , Tamil