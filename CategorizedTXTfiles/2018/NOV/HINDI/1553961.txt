      उप राष्ट्रपति सचिवालय

      किसी के योग्यता की पहचान करना भारतीय संस्कृति का हिस्सा: उपराष्ट्रपति
      
      हमारी सभ्यता सबसे पुरानी है और यह लंबे समय से जीवित है क्योंकि हम दृढ़ता से प्यार और शांति में विश्वास करते हैं;
      
      पुरस्कार और स्वीकृति और ज्यादा युवाओं को अपना श्रेष्ठ देने के लिए प्रोत्साहित करेगी;
      
      हमें भेदभाव के घृणित व्यवहार को खत्म करने का प्रयत्न करना चाहिए। वर्तमान युग और काल में जाति के बारे में सोचना क्रूरता है;
      
      जश्न-ए-यंगिस्तान पुरस्कार प्रदान किया

      Posted On: 24 NOV 2018 8:57PM by PIB Delhi

    उपराष्ट्रपति श्री एम. वैंकेया नायडू ने आज कहा कि ‘किसी के योग्यता की पहचान करना भारतीय संस्कृति का हिस्सा है’। वे आज नई दिल्ली में न्यूज 24 चैनल के द्वारा आयोजित ‘जश्न-ए-यंगिस्तान’समारोह में एक सभा को संबोधित कर रहे थे। जश्न-ए-यंगिस्तान ने उन होनहार युवाओं को सम्मानित किया जिन्होंने अपने संबद्ध क्षेत्रों में उपलब्धियों को हासिल किया है।


    उपराष्ट्रपति ने आशा व्यक्त की कि इस प्रकार के पुरस्कारों से और ज्यादा युवाओं में श्रेष्ठ करने के लिए प्रोत्साहन मिलेगा। नायडू ने भारत के उस महान जनसांख्यिकीय लाभांश के बारे में बात की , जहां पर आज भारत खड़ा है और कहा कि अपने देश के युवाओं को सशक्त बनाने के लिए हमें अपना सर्वोंत्तम देना चाहिए।


    श्री नायडू ने कहा कि भारत को एक समय ‘विश्व गुरू’, दुनिया का शिक्षक के रूप में जाना जाता था। उन्होंने यह भी कहा कि भारत हमेशा से ही अपने उदार स्वभाव के कारण जाना जाता रहा है। उन्होंने कहा कि, हम ‘वसुधैव कुटुंबकम’ के दर्शन में विश्वास करते हैं। सहयोग और सेवा भारतीय दर्शन के केंद्र है।


    जश्न-ए-यंगिस्तान के विचार के विलक्षणता की सराहना करते हुए श्री नायडू ने तर्क दिया कि कला के माध्यम से हमारे समाज के कोमल पहलुओं का संवर्धन होगा और अन्य सांस्कृतिक गतिविधियों के माध्यम से भारत के विकास और समृद्धि में वृद्धि होगी। उन्होंने कहा कि इसलिए हमें इन क्षेत्रों में मानवीय प्रयत्नों को प्रोत्साहित करना और बढ़ावा देना चाहिए।


    उपराष्ट्रपति ने कहा कि हमारी सभ्यता सबसे पुरानी है और यह लंबे समय से जीवित है क्योंकि हम पूरी दृढ़ता से प्यार और शांति में विश्वास करते हैं और क्योंकि हमारी सांस्कृतिक परंपरा में सहानुभूति और दयालुता के मूल्य अंतर्निहित हैं।


    दुनिया में बढ़ती हुई हिंसा के संदर्भ में चिंता व्यक्त करते हुए श्री नायडू ने आशा व्यक्त की कि भारत द्वारा शांति और समृद्धि लाने में उसके पड़ोसी साथ खड़े रहेंगे। उन्होंने यह भी कहा लोगों की भलाई के लिए हमें राष्ट्र का रूपांतरण करना है।


    उपराष्ट्रपति ने युवाओं से अपील की कि वे राष्ट्र निर्माण के महत्वपूर्ण कार्य में सक्रिय रूप से भागीदार बनें। उन्होंने कहा कि , ‘भारत के विकास की कहानी में दुनिया भर को गहन रुचि है। भारत के पास सबसे तेज गति से बढ़ती हुई अर्थव्यवस्था है’।


    उपराष्ट्रपति ने कहा कि इस प्रकार के पुरस्कार लोगों को कला , विज्ञान, संगीत, सिनेमा और अन्य क्षेत्रों में उत्कृष्टता प्राप्त किए युवाओं की उल्लेखनीय कहानियों से प्रेरणा लेने के लिए प्रोत्साहित करेगी।


    श्री नायडू ने स्वच्छ भारत , बेटी बचाओ, क्लीन इंडिया जैसे सरकारी कार्यक्रमों और योजनाओं की आवश्यकताओं के बारे में बात की जिसका उद्देश्य लोगों के कल्याण के लिए उनके वास्तविक लक्ष्यों को समझना और इसे बड़े पैमाने पर आंदोलन बनाना है।


    सभी रूपों में भेदभाव की भर्त्सना करते हुए , श्री नायडू ने कहा कि हमें ऐसे घृणित प्रथाओं को खत्म करने का प्रयास करना चाहिए। उन्होंने कहा कि वर्तमान समय और काल में जाति के बारे में सोचना अत्याचार है।


    उन्होंने विचार व्यक्त किया कि मीडिया को कुछ मापदंडों का पालन करना चाहिए और कहा कि समाचारों और विचारों का मिश्रण नहीं होना चाहिए। उन्होंने कहा कि ‘क्या अच्छा है और क्या बुरा इसका निर्णय लोगों के विवेक पर छोड़ देना चाहिए’।


    आर.के.मीणा / एएम / जीबी-11422

    
    
    (Release ID: 1553961) Visitor Counter : 27
    
    
      Read this release in: English