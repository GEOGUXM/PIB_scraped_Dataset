      रक्षा मंत्रालय

      प्रमाणीकरण अभ्यास और समापन समारोह : अभ्यास इंद्र 2018
      Posted On: 28 NOV 2018 4:14PM by PIB Delhi


    भारत-रूस के बीच 10वां संयुक्त सैन्य अभ्यास - एक्सरसाईज इंद्र 2018 आज बबीना सैन्य क्षेत्र में संपन्न हो गया। यह संयुक्त प्रशिक्षण 18 नंवबर , 2018 को शुरू होकर 28 नवंबर तक चला। प्रशिक्षण के दौरान , देशों के बीच आतंकवाद के मद्देनजर साझी समझदारी विकसित करने , संयुक्त राष्ट्रसंघ के तहत कार्यरत एक संयुक्त कमान पोस्ट द्वारा नियंत्रित संयुक्त सामरिक संचालन करने आदि जैसे विषय शामिल किए गए।


    आतंकवादियों के छिपने के स्थान की घेराबंदी करने और तलाशी अभियान चलाने के साथ ही छापामारी करने , खुफिया जानकारी जुटाकर साझा करने , अवधारणा प्रबंधन , मानवीयता आधारित कानूनों और बंधकों को छुड़ाने जैसे विषय पर आधारित कक्षाएं भी आयोजित की गई थीं। विशेष संयुक्त प्रशिक्षण के अलावा समन्वित लाईव फायरिंग भी संचालित किया गया। इसमें रोड औपनिंग ड्रिल , निर्मित क्षेत्रों को खाली कराने और शहरी क्षेत्रों में विद्रोहियों के गढ़ को तहस-नहस करने जैसे विषय शामिल किए गए। भागीदार सैन्य टुकड़ियों ने एमआई-17 हेलिकॉप्टरों द्वारा बंधकों को छुड़ाए जाने के बारे में विशेष संयुक्त प्रशिक्षण को भी संचालित किया।


    समापन समारोह में मेजर जनरल पी.एस. मिन्हास , जनरल ऑफिसर कमांडिंग , वाईट टाइगर डिविजन भारतीय थल सेना और मेजर जनरल सेकोव ओलेग मूसोविच , कमांडर फिफ्थ आर्मी ऑफ रसियन आर्मी के साथ-साथ दोनों देशों के प्रतिनिधि और सैन्य अधिकारी उपस्थित थे।


    ***


    आर.के.मीणा/अर्चना/ एसकेएस/एसकेपी – 114 74


    

    
    (Release ID: 1554213) Visitor Counter : 44