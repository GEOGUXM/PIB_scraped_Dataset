      रक्षा मंत्रालय

      भारत और इंडोनेशिया की नौसेना के बीच द्विपक्षीय युद्धाभ्यास 'समुद्र शक्ति' में भाग लेने के लिये आईएनएस राणा सुराबाया बंदरगाह पहुंचा
      Posted On: 12 NOV 2018 7:49PM by PIB Delhi


    विशाखापट्टनम में भारतीय नौसेना की पूर्वी कमान में नौसेना के पूर्वी बेड़े का पोत आईएनएस राणा दक्षिण पूर्व एशिया में तैनाती पर है एवं भारतीय नौसेना और इंडोनेशिया की नौसेना के बीच 12 से 18 नवंबर, 2018 तक होने वाले द्विपक्षीय युद्धाभ्यास 'समुद्र शक्ति' के आरंभिक संस्करण में भाग लेने के लिये इंडोनेशिया के सुराभाया बंदरगाह पहुंचा है ।


    इस युद्धाभ्यास का उद्देश्य द्विपक्षीय संबंधों को सुदृढ़ बनाना , सामुद्रिक सहयोग में विस्तार करना, पारस्परिकता में वृद्धि करना एवं कामकाज की सर्वश्रेष्ठ पद्धतियों का आदान-प्रदान करना है । इस युद्धाभ्यास की शुरुआत 12 से 15 नवंबर तक प्रस्तावित पत्तन चरण से होगी जिसमें विभिन्न गतिविधियों की योजना तैयार करना, एक दूसरे के डेक पर यात्राएं करना, खेलकूद प्रतियोगिताओं का आयोजन और सामाजिक चर्चा शामिल है । इस चरण के बाद 16 से 18 नवंबर तक तय किया गया सामुद्रिक चरण, जिसमें संयुक्त युद्धाभ्यास, हेलिकॉप्टर ऑपेरशन, भूतल युद्धाभ्यास, पनडुब्बी रोधी अभ्यास एवं समुद्री डकैती रोधी अभ्यास शामिल हैं, आयोजित किया जाएगा ।


    भारत के प्रधानमंत्री आदरणीय श्री नरेन्द्र मोदी की मई 2018 में की गई यात्रा के दौरान दोनों देशों के बीच रणनीतिक साझेदारी को 'विस्तृत रणनीतिक साझेदारी' में प्रोन्नत किया गया एवं रक्षा क्षेत्र में सहयोग इस साझेदारी का एक महत्वपूर्ण स्तंभ रहा है । युद्धपोत की यात्रा का उद्देश्य समुद्री क्षेत्र में सुव्यवस्था सुनिश्चित करने के लिये इंडोनेशिया के साथ भारत के संघीभाव में बढ़ोतरी करना और दोनों देशों की नौसेनाओं के मध्य मेलजोल को पुख़्ता करना है ।


    *****


    आर.के.मीणा / अर्चना / एबी-11302

    
    
    (Release ID: 1553255) Visitor Counter : 38
    
    
      Read this release in: English