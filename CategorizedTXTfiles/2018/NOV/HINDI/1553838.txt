      राष्ट्रपति सचिवालय

      भारत के राष्ट्रपति वियतनाम में; वियतनाम-भारत व्यापार मंच को किया संबोधित; प्राचीन मंदिर परिसर में भारतीय पुरातत्व सर्वेक्षण विभाग द्वारा समर्थित जीर्णोद्धार परियोजना की समीक्षा की
      Posted On: 19 NOV 2018 6:44PM by PIB Delhi


    भारत के राष्ट्रपति श्री रामनाथ कोविंद आज दिनांक 19 नवंबर, 2018 को दो देशों वियतनाम एवं ऑस्ट्रेलिया के दौरे के सिलसिले में हनोई पहुंचे । बाद में दोपहर पश्चात कोविंद ने वियतनाम की राजधानी में वियतनाम-भारत व्यापार मंच को संबोधित किया । व्यापार मंच के आयोजन में राष्ट्रपति ने अपने संबोधन में कहा कि भारत एवं वियतनाम पुराने सभ्यतागत मित्र हैं तथा व्यापार हमारी समकालीन साझेदारी को चलायमान बनाये रखने वाली शक्ति है ।


    पिछले आठ वर्षों के दौरान द्विपक्षीय व्यापार में - वर्ष 2010 में 3.7 बिलियन अमेरिकी डॉलर से 2017 में 12.8 बिलियन अमेरिकी डॉलर तक तकरीबन चार गुना बढ़ोतरी हुई है । भारत एवं वियतनाम दोनों देशों के उच्च विकास के रास्ते पर रहने के कारण यह सिलसिला जारी रहने की आशा है ।


    राष्ट्रपति ने कहा कि वियतनाम -भारत व्यापार संबंध वित्तीय सेवाओं, सूचना प्रौद्योगिकी एवं डिजिटल अर्थव्यवस्था, हाइड्रोकार्बन, रक्षा, अपारंपरिक ऊर्जा, खनन, स्वास्थ्य-रक्षण, पर्यटन और नागरिक उड्डयन जैसे क्षेत्रों के अतिरिक्त अन्य क्षेत्रों में परस्पर संबंधों की संभावना रखते हैं । राष्ट्रपति ने कहा कि वियतनाम आसियान देशों में भारत का एक महत्वपूर्ण व्यापारिक साझीदार है, साथ ही भारत वियतनाम के दस सबसे बड़े व्यापारिक साझीदारों में से एक है ।


    उन्होंने यह उजागर किया कि वियतनाम और भारत के आर्थिक संबंधों ने सार्थक प्रगति की है किंतु अभी ऐसा बहुत कुछ है जिसे होने की प्रतीक्षा है । उन्होंने व्यापार में वृद्धि के लिये वियतनामी और भारतीय व्यापारियों को एक दूसरे का साझेदार बनने के लिये , साथ ही तकनीक एवं निवेश में सहयोग के लिये आमंत्रित किया ।


    बाद में शाम को वियतनाम में भारत के राजदूत श्री पी हरीश द्वारा आयोजित भोज में राष्ट्रपति ने भारतीय समुदाय एवं भारत व वियतनाम के मित्रों के प्रभावशाली जनसमूह को सम्बोधित किया ।


    जनसमूह को संबोधित करते हुए राष्ट्रपति ने कहा कि बौद्ध संघ भारत एवं वियतनाम के बीच मैत्री को बढ़ाने वाला एक महत्वपूर्ण संस्थान है । उन्होंने बताया कि बौद्ध भिक्षु प्राचीन काल में भी हमारे संबंधों को पोषित करने में इतने ही सक्रिय थे जितने कि आज हैं । राष्ट्रपति ने कहा कि वियतनाम में भारतीय समुदाय स्थानीय अर्थव्यवस्था एवं समाज के लिये अवसर पैदा करने में एक महती भूमिका निभाते हैं । उन्होंने भारत के बारे में एक बेहतर समझ विकसित करने के लिये वियतनाम -भारत मैत्री संघ, द वियतनाम यूनियन ऑफ फ्रेंडशिप एसोसिएशन और वियतनामी विश्वविद्यालयों में भारत अध्ययन विभागों के प्रयासों की प्रशंसा भी की ।


    कल दोपहर बाद डा नांग में विमान से उतरने के साथ ही राष्ट्रपति श्री कोविंद ने अपनी वियतनाम यात्रा की शुरुआत की । तत्पश्चात 18 नवंबर की शाम को उन्होंने डा लांग पीपुल्स कमेटी के स्थानीय नेतृत्व से मुलाकात की एवं अपने सम्मान में एक भोज में भाग लिया । आज सुबह (19 नवंबर, 2018) राष्ट्रपति महोदय ने चाम मूर्तिकला के संग्रहालय का दौरा भी किया, जहां चाम सभ्यता के दौर की नक्काशी और प्रस्तरकला का प्रभावशाली संग्रह है, जिनमें से अनेक हिंदुत्व और बौद्ध धर्म से प्रेरित हैं ।


    राष्ट्रपति कोविंद ने क्वांगनान राज्य में प्रसिद्ध माई सन मंदिर का दौरा भी किया जहां चौथी शताब्दी के प्राचीनतम मंदिर स्थित हैं । संयुक्त राष्ट्र शैक्षिक , वैज्ञानिक एवं सांस्कृतिक संगठन (यूनेस्को) के विश्व विख्यात स्थल माई सन मंदिर का परिसर वियतनाम के सर्वाधिक सहायता-प्राप्त सांस्कृतिक खजानों में से एक है । यहां के प्राचीन मंदिरों का भारतीय पुरातत्व सर्वेक्षण संस्थान की ओर से पुनरोद्धार किया जा रहा है, एवं राष्ट्रपति महोदय को इस पुनर्निर्माण की जानकारी प्रदान की गई ।


    एएम /एबी– 11394

    
    
    (Release ID: 1553838) Visitor Counter : 29
    
    
      Read this release in: English