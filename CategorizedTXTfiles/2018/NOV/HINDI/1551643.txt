      रेल मंत्रालय

      रेल मंत्रालय ने मोबाइल से अनारक्षित टिकट सुविधा का देशभर में विस्तार किया
      
      सीजन टिकटों और प्लेटफार्म टिकटों सहित अनारक्षित टिकटों की बुकिंग सुविधा 'यूटीएसओनमोबाइल' एप पर उपलब्ध
      
      Posted On: 01 NOV 2018 7:09PM by PIB Delhi


    रेल मंत्रालय ने नकदी रहित लेन-देन (डिजिटल भुगतान) को बढ़ावा देने के उद्देश्य से मोबाइल से अनारक्षित टिकट बुकिंग सुविधा का विस्तार किया है। एक बड़ा कदम उठाते हुए सभी रेलवे जोनों के सभी गैर-उपनगरीय हिस्सों में अनारक्षित टिकटों की बुकिंग आज 1 नवम्बर से हो रही है। इससे पूरे भारतीय रेल में अनारक्षित टिकटों की बुकिंग आसानी से हो पाएगी। इससे यात्रियों को टिकटों की खरीद के लिए कतारों में लगकर प्रतीक्षा करने से निजात मिलेगी।


    अनारक्षित टिकटों की बुकिंग के लिए एक शीर्ष परियोजना दिसम्बर 2014 में शुरू की गयी थी। यह सुविधा मध्य रेल के चुनिंदा स्टेशनों पर उपलब्ध थी।


    इसके बाद 2015 और 2017 के बीच चेन्नई, दिल्ली, कोलकाता और सिकंदराबाद महानगरों के सभी उपनगरीय हिस्से तक अनारक्षित मोबाइल टिकट की व्यवस्था का विस्तार किया गया। इसमें कागज रहित टिकट प्रणाली शामिल थी। सीजन टिकटों और प्लेटफार्म टिकटों सहित अनारक्षित टिकटों की बुकिंग सुविधा एंड्रायड, आईओएस और विंडोज फोनों के लिए उपलब्ध ' यूटीएसओनमोबाइल ' एप के माध्यम से उपलब्ध है।


    टिकट बुकिंग की प्रक्रिया में एप्लिकेशन डाउनलोड करना और आवश्यक विवरण शामिल करते हुए पंजीकरण करना शामिल है। सफलतापूर्वक पंजीकरण के बाद उपभोक्ता को यूजर आईडी और पासवर्ड दिये जाते हैं। इनके माध्यम से उपभोक्ता इस एप्लिकेशन के जरिए लॉग-इन करके टिकट बुक कर सकते हैं। शुरूआत में केवल आर-वॉलेट के माध्यम से भुगतान किया जा सकेगा। बाद में सभी प्रकार के डिजिटल रूपों में भुगतान की सुविधा मिलेगी, जैसे- डेबिट कार्ड, क्रेडिट कार्ड, नेट बैंकिंग, यूपीआई और अन्य ई-वॉलेट। इस एप के माध्यम से टिकटों की बुकिंग करने वाले यात्रियों की औसत दैनिक संख्या वर्ष 2015 के लगभग 5400 से बढ़कर अक्टूबर 2018 में 4.70 लाख हो गयी है।


    ***


    आर . के . मीणा / अर्चना / एसकेएस / एमएम-11018


    

    
    (Release ID: 1551643) Visitor Counter : 204