      उप राष्ट्रपति सचिवालय

      बहुपक्षीयता निर्णय लेने एवं संघर्ष समाधान के सबसे प्रभावी साधन के रूप में उभरी है: उपराष्ट्रपति
      
      भारत ने सदैव ‘वसुधैव कुटुम्बकम’ के सिद्धांत पर विश्वास किया है जिसका अर्थ है ‘विश्व एक परिवार है- सामूहिक लाभ हेतु सामूहिक प्रयास’
      
      सौ वर्ष पूर्व न्यायपारायणता, शांति, मानव अधिकारों एवं स्वातंत्र्य के हित में हज़ारों साहसी भारतीय सैनिकों ने अपने प्राणों का बलिदान दिया
      
      उपराष्ट्रपति ने विलर्स-गुइस्लैं, फ्रांस में भारत युद्ध स्मारक का अनावरण किया
      
      विश्व शांति मंच एवं वैश्विक शासन प्रणाली की चुनौतियों पर आधारित ‘वैश्विक शासन प्रणाली विषय पर महाद्वीपों के मध्य वार्तालाप’ शीर्षक वाली उच्च स्तरीय पैनल परिचर्चा में भाग लिया
      
      विश्व समुदाय के नेताओं से मुलाकात की एवं प्रवासी भारतीयों को संबोधित किया

      Posted On: 12 NOV 2018 6:52PM by PIB Delhi

    लंबे समय तक चले प्रथम विश्व युद्ध के समापन की शतवार्षिकी के अवसर पर भारत के उपराष्ट्रपति श्री एम वेंकैया नायडू ने पेरिस, फ्रांस में भारत का प्रतिनिधित्व किया । आयोजन में प्रथम विश्व युद्ध में बहादुरी से लड़ने वाले हज़ारों पराक्रमी भारतीय सैनिकों के बलिदान का गुणगान किया गया ।


    प्रथम विश्व युद्ध के दौरान लड़ाई के अनेक मोर्चों पर लगभग 14 लाख भारतीय सैनिकों ने शौर्य एवं गौरव के साथ : फ्रांस, बेल्जियम, एडन, अरव, पूर्वी व पश्चिमी अफ्रीका, तुर्की के गली पोली में, मिस्र, मेसोपोटामिया, फिलीस्तीन, पारस, रूस, चीन एवं ग्रीस के सैलोनिका में युद्ध में भाग लिया । इस युद्ध में लगभग 74,000 भारतीय सैनिकों ने अपना बलिदान दिया । तत्पश्चात फ्रांस एवं बेल्जियम में लगभग 1.40 लाख भारतीय सैनिकों ने युद्ध में भाग लिया जहां न्यायपारायणता, जिसके लिये भारत हमेशा खड़ा हुआ है, के हित में 9300 बहादुर भारतीय सैनिकों ने युद्धभूमि में अपने प्राणों की आहुति दी ।


    उपराष्ट्रपति ने पेरिस से 200 किलोमीटर दूर एक नगर विलर्स-गुइस्लैं में भारत युद्ध स्मारक का अनावरण किया जो भारतीय सैनिकों द्वारा लड़े गए कठिन युद्धों का स्मरण कराता है, 40,000 भारतीय सैनिक कैम्ब्रे के युद्ध में बलिदानी हो गए । इस युद्ध के दौरान डेक्कन होर्स, हडसन्स होर्स, पूना होर्स, सेंट्रल इण्डिया होर्स एवं 18 कैवेल्री से सुसज्जित भारतीय अश्वारोही सेना ने ख़राब एवं विपरीत मौसमी परिस्थितियों के बीच युद्ध में जर्मनी के ठिकानों पर हमला किया था । फ्रांसीसी सरकार द्वारा तीन दिवसीय वैश्विक शांति फोरम समेत विभिन्न आयोजनों को मनाने के लिये की गई यह पहल पिछली शताब्दी के युद्धों एवं मौजूदा विश्व में शांति व भाईचारे के समक्ष ख़तरों की एक दर्दनाक याद हैं ।


    उपराष्ट्रपति ने आशा जताई कि यह आयोजन प्रथम विश्व युद्ध के परिप्रेक्ष्य में युद्ध के परिणामों से उपयुक्त सबक प्राप्त करने का अवसर सिद्ध होंगे एवं विश्व समुदाय के नेतागणों को मानवता के समक्ष मुंह बाएं खड़ी चुनौतियों से सामूहिक रूप से निपटने की आवश्यकता का स्मरण कराएंगे । उन्होंने आगे कहा कि वर्तमान समय की अपरिहार्य सच्चाई यह है कि हम लगातार ऐसे संसार में रह रहे हैं जिसमें एक दूसरे पर निर्भरता में लगातार वृद्धि हो रही है । श्री नायडू ने कहा कि भौगोलिक सीमाएं कम से कम प्रासंगिक हो रही हैं क्योंकि विश्व भर में लोगों का भाग्य उत्तरोत्तर एक दूसरे से जुड़ा हुआ है । उन्होंने विचार रखा कि बहुपक्षीयता निर्णय लेने एवं संघर्ष समाधान के सबसे प्रभावी साधन के रूप में उभरी है ।


    पेरिस शांति मंच की बैठक ने लगभग 70 विश्व नेतागणों को बहुपक्षीयता के समक्ष चुनौतियों की ओर ध्यान देने एवं बढ़ते हुए संरक्षणवाद के रूप में मानवता पर निशाना साधने वाली किसी विपत्ति को रोकने के लिये साथ कार्य करने का एक अवसर उपलब्ध कराया है ।


    उपराष्ट्रपति ने ‘ वैश्विक शासन प्रणाली पर महाद्वीपों के मध्य वार्तालाप ’ शीर्षक वाली एक उच्च स्तरीय पैनल परिचर्चा में भी भाग लिया जिसका ज़ोर बहुपक्षीयता, अंतर्राष्ट्रीय संस्थान एवं वैश्विक शासन प्रणाली के समक्ष चुनौतियों तथा चिरस्थायी शांति के तौर-तरीक़ों पर था । उन्होंने मित्र नेतागणों को याद दिलाया कि सौ वर्ष पूर्व न्यायपारायणता, शांति, मानव अधिकारों एवं स्वातंत्र्य के हित में हज़ारों भारतीय सैनिकों ने अपने प्राणों का बलिदान दिया था ।


    यह उदाहरण देते हुए कि भारत ने हमेशा ‘ वसुधैव कुटुम्बकम ’ के सिद्धांत में विश्वास किया है, जिसका अर्थ यह है कि विश्व समुदाय एक परिवार है, उपराष्ट्रपति ने कहा कि विश्व को ‘ सामूहिक हित के लिये सामूहिक प्रयास ’ के मार्ग पर दिशा देने की एक निश्चित-आवश्यकता है । उन्होंने ज़ोर दिया कि विश्व को प्रभावी बहुपक्षीयता को सुनिश्चित करने की एक निश्चित-आवश्यकता है, ऐसी बहुपक्षीयता जो मानवता के समक्ष खड़ी चुनौतियों के साझा समाधान खोजने के लिये सभी देशों को एक साझा मंच पर लाए । उन्होंने कहा, “ हमें वैश्विक विकासात्मक प्राथमिकताओं जैसे- निर्धनता उन्मूलन, शिक्षा, स्वास्थ्य रक्षा, रोज़गार एवं लैंगिक समानता प्रदान करना- से निपटने के लिये विश्व के सम्मिलित प्रयासों की आवश्यकता है । ”


    उपराष्ट्रपति ने आतंकवाद एवं जलवायु परिवर्तन को मानवता के समक्ष प्रमुख चुनौतियों में से बताया एवं इन चुनौतियों से निपटने के लिये सामूहिक प्रयास करने की आवश्यकता की ओर ध्यान दिलाया । उन्होंने पेरिस आयोजनों में उपस्थित साथी नेतागणों से कहा कि भारत हमेशा सभी क्षेत्रों में मानवता के स्तर में वृद्धि करने में अपनी भूमिका निबाहने का इच्छुक रहता है ।


    उपराष्ट्रपति ने अमेरिका के राष्ट्रपति श्री डोनाल्ड ट्रम्प, रूस के राष्ट्रपति श्री व्लादिमिर पुतिन, जर्मनी की चांसलर सुश्री एंजेला मर्केल एवं फ्रांस के राष्ट्रपति श्री इमानुएल मैक्रों से भी मुलाकात की । इनमें से सभी ने भारत द्वारा विकास हेतु किये गए प्रयासों की एवं मानवता की प्रगति हेतु योगदान में भारत द्वारा अर्जित सफलताओं की प्रशंसा की । श्री नायडू ने यूनेस्को (संयुक्त राष्ट्र शैक्षिक, वैज्ञानिक एवं सांस्कृतिक संगठन) के महानिदेशक सुश्री ऑद्रे अज़ौले से भी मुलाकात की एवं इस विषय पर चर्चा की कि शिक्षा, विज्ञान एवं संस्कृति के क्षेत्र में यूनेस्को की ज़िम्मेदारी को देखते हुए इस संगठन में आगे कैसे सुधार किया जा सकता है ।


    ***


    आर.के.मीणा / अर्चना / एबी-11299

    
    
    (Release ID: 1553252) Visitor Counter : 34
    
    
      Read this release in: English