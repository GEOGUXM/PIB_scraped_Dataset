      उप राष्ट्रपति सचिवालय

      वियतनाम-भारत व्यापार मंच में माननीय राष्ट्रपति श्री रामनाथ कोविंद का संबोधन
      Posted On: 19 NOV 2018 2:34PM by PIB Delhi


    1. मैं वियतनाम-भारत व्यापार मंच को संबोधित करके खुश हूं। मुझे वियतनाम जैसे देश की सरकारी यात्रा का सौभाग्य हासिल हुआ है, जिसके साथ हमारा ऐतिहासिक और विशेष जुड़ाव रहा है। मैं गर्मजोशी भरे और शानदार आतिथ्य सत्कार के लिए वियतनाम सरकार का आभारी हूं।


    2. मैं वियतनाम चैंबर ऑफ कॉमर्स एंड इंडस्ट्री और भारतीय उद्योग संगठनों- भारतीय उद्योग परिसंघ, फिक्की, एसोचैम और आईएमसी चैंबर ऑफ कॉमर्स एंड इंडस्ट्री को शुभकामनाएं देता हूं, जिन्होंने इस कार्यक्रम के आयोजन के लिए कड़ी मेहनत की और एक टीम के रूप में काम किया। मुझे खुशी हैं कि हमारे व्यापार, तकनीक और निवेश संबंधों को आगे बढ़ाने की दिशा में आपका विचार-विमर्श सकारात्मक रहा।


    देवियों एवं सज्जनों,


    3. भारत और वियतनाम पुरानी सभ्यताएं हैं। हमारी संस्कृति और आध्यात्मिक संबंध बेहद प्राचीन हैं। हमारे संबंध खासे व्यापक हैं। वैचारिक संस्कृति और अभिव्यक्ति के उदय से काफी समय पहले से भारत के व्यापारी वियतनाम के तट से सामान और वस्तुएं लाते रहे हैं। हमारे सामुद्रिक संबंध प्राचीन काल से कायम हैं। हम चाहते हैं कि हमारे व्यापारिक संबंध समकालीन भागीदारी में कायम रहें। बीते 8 वर्ष में हमारा द्विपक्षीय कारोबार चार गुना बढ़ चुका है, जो 2010 में 3.7 अरब डॉलर था और अब यह 12.8 अरब डॉलर का हो चुका है। वियतनाम और भारत दोनों देश विकास की राह पर अग्रसर हैं, ऐसे में हम इसके आगे भी इसी गति से जारी रहने की उम्मीद कर सकते हैं।


    4. वियतनाम और भारत महज खास दोस्त ही नहीं हैं, बल्कि हमारा आर्थिक दृष्टिकोण और सोच भी समान है। वियतनाम ने बीते दो दशक के दौरान शानदार आर्थिक विकास दर्ज किया है। वियतनाम में गरीबी में खासी कमी आई है, जो 1990 के दशक में 70 प्रतिशत थी और यह अब घटकर 10 प्रतिशत से भी कम हो गई है। 1990 में वियतनाम का प्रति व्यक्ति जीडीपी 100 डॉलर था, जो आज बढ़कर 2500 डॉलर हो गया है। यह विकासशील देशों के बीच वियतनाम के लिए एक बड़ी उपलब्धि है। मैं इस शानदार सफलता के लिए वियतनाम के लोगों और सरकार को बधाई देता हूं।


    5. वियतनाम की तरह भारत का जोर भी आर्थिक सुधार, विकास दर में बढ़ोत्तरी और अपने युवा नागरिकों की पूरी संभावनाओं के दोहन पर रहा है। इस साल अप्रैल-जून तिमाही के दौरान भारतीय अर्थव्यवस्था की जीडीपी विकास दर 8.2 प्रतिशत रही, जो बड़ी अर्थव्यवस्थाओं में सबसे ज्यादा है। 2025 तक भारत का जीडीपी भारत की जीडीपी दोगुनी बढ़कर 5 ट्रिलियन डॉलर तक पहुंचने का अनुमान है, जो वर्तमान में 2.5 ट्रिलियन डॉलर है। देश भर में डिजिटिल कनेक्टिविटी के विस्तार, आर्थिक सुधारों, अनुकूल जनसांख्यिकी और स्टार्ट-अप के लिए सकारात्मक माहौल के साथ भारत के वर्ष 2025 तक दुनिया का तीसरा बड़ा उपभोक्ता बाजार बनने का अनुमान है। हमने 100 स्मार्टसिटी, 7 हाई-स्पीड ट्रेन कॉरिडोर और देश भर में ब्रॉडबैंड कनेक्टिविटी के साथ नई पीढ़ी का बुनियादी ढांचा तैयार करने की दिशा में काम शुरू कर दिया है। बीते साल ही हमने 10,000 किलोमीटर राष्ट्रीय राजमार्गों का निर्माण किया। इस प्रकार देश में प्रतिदिन लगभग 27 किलोमीटर सड़क का निर्माण हुआ।


    6. वस्तु एवं सेवा कर जैसे परिवर्तनकारी आर्थिक सुधार से 1.30 अरब जनसंख्या वाला देश अपने इतिहास में पहली बार ‘एक देश, एक कर, एक बाजार’ में तब्दील हो गया। इसकी और अन्य सुधारों की सफलता के दम पर भारत विश्व बैंक के ‘ईज ऑफ डूइंग बिजनेस इंडेक्स’ में 65 पायदान की छलांग के साथ 2014 के 142वें पायदान से 2018 में 77वें पायदान पर पहुंच गया। हमारे व्यापक आर्थिक संकेतक शानदार रहे हैं, महंगाई 3.30 प्रतिशत के साथ नियंत्रण में है, विदेशी मुद्रा भंडार 400 अरब डॉलर के साथ मजबूत स्थिति में और बीते चार साल के दौरान देश में 200 अरब डॉलर का प्रत्यक्ष विदेशी निवेश हुआ है।


    7. हम विकास और समानता को लेकर भी सचेत हैं। हमारे वित्तीय समावेशन कार्यक्रम जन धन योजना के तहत देश में गरीब और वंचित तबके के 33 करोड़ बैंक खाते खोले गए। हमारी सूक्ष्म ऋण योजना मुद्रा के तहत 90 अरब डॉलर के 12.8 करोड़ ऋणों का वितरण किया गया, जिसमें 94 प्रतिशत लाभार्थी महिलाएं रही हैं। इन पहलों से छोटे उद्यमियों, कारोबारियों और स्वरोजगार के विकास को नई रफ्तार मिली है।


    देवियों एवं सज्जनों,


    8. वियतनाम और भारत की व्यापारिक भागीदारी खुद ही अपनी सफलता की कहानी बयां करती है। दोनों पक्षों के विकास और कारोबार की संभावनाओं को देखते हुए भरोसा बढ़ाए जाने की जरूरत है। आप लोगों के सामने कई गुना संभावनाएं मौजूद हैं। भारत में वित्तीय सेवा, आईटी, डिजिटल अर्थव्यवस्था, हाइड्रोकार्बन, रक्षा, नवीनीकृत ऊर्जा, खनन, स्वास्थ्य, पर्यटन और नागरिक उड्डयन के क्षेत्र में खासी संभावनाएं हैं। हम चाहते हैं कि वियतनाम हमारे प्रमुख कार्यक्रमों मेक इन इंडिया, स्वच्छ भारत, स्टार्ट-अप इंडिया और डिजिटल इंडिया में भागीदारी करे। हम भी पर्यटन और शहरी बुनियादी ढांचा क्षेत्र में वियतनाम से सीखने को उत्सुक हैं।


    9.व्यापार के मोर्चे पर हम अच्छा प्रदर्शन कर रहे हैं। हम वर्ष 2020 तक 15 अरब डॉलर के द्विपक्षीय व्यापार के लक्ष्य को हासिल करने की राह पर हैं। वियतनाम आसियान में भारत का महत्वपूर्ण व्यापारिक भागीदार है और भारत अब वियतनाम के शीर्ष 10 व्यापारिक भागीदारों में शामिल हो चुका है।


    9. व्यापार, निवेश और प्रशिक्षण सहित विभिन्न भागीदारियों में कृषि एक प्रमुख क्षेत्र रहा है। हम कू लॉन्ग राइस रिसर्च इंस्टीट्यूट की स्थापना के माध्यम से वियतनाम की कृषि क्रांति में सहयोग देकर खुशी महसूस करते हैं। वियतनाम एक बड़ी कृषि अर्थव्यवस्था है। बीते साल इसका कृषि-समुद्री-वन्य निर्यात 35 अरब डॉलर के आंकड़े को पार कर गया। हमारे द्विपक्षीय व्यापार में 45 प्रतिशत हिस्सा कृषि उत्पादों का है। कृषि प्रसंस्करण, कृषि-रसायन, कृषि मशीनरी, जैव प्रौद्योगिकी और उच्च तकनीकी युक्त कृषि के क्षेत्र में द्विपक्षीय भागीदारी की काफी संभावनाएं हैं। भारतीय उद्योग, वियतनाम में कॉफी, काली मिर्च, काजू, फल और सब्जियों जैसी फसलों की सफलता से काफी कुछ सीख सकता है।


    10. भारतीय दवा उद्योग कारोबार के मामले में दुनिया में तीसरे स्थान पर है और दुनिया में जेनेरिक दवाओं का सबसे बड़ा उत्पादक है। वे गुणवत्तापूर्ण स्वास्थ्य, दवाओं और चिकित्सीय उपकरणों के क्षेत्र वियतनाम के साथ भागीदारी कर सकते हैं और कम लागत में सार्वजनिक स्वास्थ प्रणाली उपलब्ध करा सकते हैं। भारत की दवा कंपनियां वियतनाम में घरेलू उत्पादन की संभावनाओं पर गौर कर रही हैं। वहां चिकित्सा और स्वास्थ्य पर्यटन को प्रोत्साहन दिए जाने की भी खासी संभावनाएं हैं।


    11.भारत और वियतनाम दोनों वस्त्र उद्योग के बड़े खिलाड़ी हैं। हमको वैल्यू चेनों के एकीकरण की दिशा में सहयोग करना चाहिए। इसी प्रकार तेल एवं गैस, विद्युत, बुनियादी ढांचा और नवीनीकृत ऊर्जा जैसे क्षेत्रों में खासी संभावनाएं हैं। भारत में हमने 2022 तक 175 गीगावाट सौर और पवन ऊर्जा उत्पादन क्षमता हासिल करने का लक्ष्य रखा है। अपनी वैश्विक और किफायती विशेषज्ञता व अनुभव के साथ भारत की नवीन ऊर्जा कंपनियां वियतनाम के साथ भागीदारी के लिए तैयार हैं।


    12.डिजिटल अर्थव्यवस्था और वित्त-तकनीक क्षेत्र सहित भारतीय आईटी सेवा क्षेत्र के पास वियतनाम के विकास में योगदान करने के लिए काफी कुछ है। हमें एक दूसरे के दोहन के लिए स्टार्ट-अप सेक्टर और नवाचार आधारित उद्योग को प्रोत्साहित करना चाहिए। 1200 टेक-स्टार्टअप्स सामने आने के साथ विशेष रूप से यह साल हमारे लिए खासा सफल रहा है। हमें उत्पादकता बढ़ाने, चौथी औद्योगिक क्रांति के आगाज, नवाचार को बढ़ावा देने और उद्यमशीलता को प्रोत्साहन और गवर्नेंस के लिए तकनीक के दोहन की दिशा में एक-दूसरे से काफी कुछ सीखना चाहिए।


    देवियों एवं सज्जनों,


    13. वियतनाम-भारत आर्थिक संबंध मजबूती की राह पर हैं। निस्संदेह हमने खासी उपलब्धि हासिल की हैं, लेकिन अभी काफी काम किया जाना बाकी है। इस कमरे, इस शहर और इस देश में मौजूद ऊर्जा और उत्साह हमारे सामने मौजूद अवसरों का संकेत है। मैं भारतीय और वियतनाम के कारोबारियों को व्यापार, तकनीक और निवेश के क्षेत्र में एक-दूसरे के साथ भागीदारी को आमंत्रित करता हूं। मैं एक बार फिर से इस व्यापारिक मंच की सफलता के लिए वियतनाम सरकार और सभी औद्योगिक पक्षधारकों का आभार प्रकट करता हूं।


    धन्यवाद।


    *****


    
    आर.के.मीणा/एएम/एम.पी-11339

    

    
    (Release ID: 1553444) Visitor Counter : 15