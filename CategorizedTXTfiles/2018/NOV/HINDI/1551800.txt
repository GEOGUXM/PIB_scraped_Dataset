      प्रधानमंत्री कार्यालय

      विश्व बैंक के अध्यक्ष ने व्यापार सुगमता रैंकिंग में भारत की ऐतिहासिक बढ़त के लिए प्रधानमंत्री नरेन्द्र मोदी को बधाई दी
      Posted On: 02 NOV 2018 2:13PM by PIB Delhi


      विश्‍व बैंक के अध्‍यक्ष श्री जिम योंग किम ने आज प्रधानमंत्री श्री नरेन्‍द्र मोदी से फोन पर बात की और व्‍यापार सुगमता रैंकिंग में भारत की ऐतिहासिक बढ़त के लिए उन्‍हें बधाई दी। उन्‍होंने कहा कि यह उल्‍लेखनीय है कि 1.25 अरब से अधिक की जनसंख्‍या वाले एक देश ने चार वर्षों की छोटी अवधि में 65 रैंक की वृद्धि हासिल की है।


      श्री किम ने इसे एक ऐतिहासिक और अभूतपूर्व उपलब्धि बताते हुए कहा कि यह प्रधानमंत्री मोदी की अविश्‍वसनीय वचनबद्धता और कुशल नेतृत्‍व के कारण ही संभव हो सका है।


      विश्‍व बैंक के अध्‍यक्ष ने श्री मोदी को हाल के समय में मिले सम्‍मानों को भी याद किया जिनमें यूएनईपी का चैम्पियन ऑफ द अर्थ अवॉर्ड और सियोल शांति पुरस्‍कार शामिल थे। उन्‍होंने इन पुरस्‍कारों के लिए भी प्रधानमंत्री को बधाई दी।


      श्री किम ने कारोबारी माहौल सुगम बनाने में भारत द्वारा की गई पहल को विश्व बैंक की और से निरंतर समर्थन दिए जाने का वादा किया।


      प्रधानमंत्री श्री मोदी ने कारोबारी सुगमता बेहतर बनाने के भारत के प्रयासों में निरंतर मार्ग दर्शन और समर्थन के लिए विश्‍व बैंक के अध्‍यक्ष का आभार व्‍यक्‍त किया। उन्‍होंने कहा कि विश्‍व बैंक की और से दी गई रैंकिंग कारोबारी माहौल सुधारने के भारत के प्रयासों के लिए प्रेरणा का स्रोत है।


      ***


      आर.के.मीणा/अर्चना/मधुलिका/सुमन- 11046


      
    

    
    (Release ID: 1551800) Visitor Counter : 138