      राष्ट्रपति सचिवालय

      जैव प्रौद्योगिकी विभाग और वेलकम ट्रस्ट के बीच साझेदारी की 10वीं वर्षगांठ पर आयोजित समारोह में भारत के माननीय राष्‍ट्रपति श्री रामनाथ कोविंद का संबो‍धन
      Posted On: 12 NOV 2018 7:04PM by PIB Delhi

     1. विज्ञान एवं प्रौद्योगिकी मंत्रालय के जैव प्रौद्योगिकी विभाग और वेलकम ट्रस्‍ट के बीच साझेदारी की 10वीं वर्षगांठ पर आयोजित समारोह में भाग लेते हुए मुझे खुशी हो रही है। अलायंस इंडिया के नाम से चर्चित इस साझेदारी की स्‍थापना किसी सरकारी विज्ञान संस्‍थान और अंतरराष्‍ट्रीय चैरिटी के बीच सह-वित्‍त पोषित पहली संस्‍था के रूप में 2008 में की गई थी। अपने पहले चरण में इस अलायंस ने जैव चिकित्‍सा अनुसंधान पर ध्‍यान केंद्रित किया जिसमें बुनियादी , क्‍लीनिकल एवं सार्वजनिक स्‍वास्‍थ्‍य विज्ञान शामिल हैं।

     1. जैसा कि हमें अभी-अभी बताया गया है कि यह अलायंस उन लोगों के दृष्टिकोण पर खरा उतरा है जिन्‍होंने इसे आकार दिया। पिछले 10 वर्षों के दौरान इसने 34 भारतीय शहरों के 93 संस्‍थानों में शोधार्थियों को 320 फेलोशिप प्रदान किया। इसने युवा शोधकर्ताओं पर विशेष जोर दिया जो अपने करियर की शुरुआती अवस्‍था में होते हैं जब मदद काफी मायने रखता है। मुझे यह जानकर खुशी हो रही है कि अलायंस ने उन महिला शोधकर्ताओं के लिए अनुकूल सपोर्ट प्रोग्राम डिजाइन किया है जो पारिवारिक अथवा मातृत्‍व कारणों से एक अंतराल के बाद प्रयोगशाला में वापस आ रही हैं।


     1. हमारे देश में विज्ञान की सामाजिक , क्षेत्रीय एवं लैंगिक विविधता के विस्‍तार का यह प्रयास वास्‍तव में प्रशंसनीय है। हमारी अधिकतर वैज्ञानिक प्रतिभाएं खत्‍म हो जाती हैं क्‍योंकि बड़े शहरों के इतर छोटे केंद्रों पर पर्याप्‍त अवसर उपलब्‍ध नहीं होते अथवा हमारी व्‍यवस्‍था उन योग्‍य महिला उम्‍मीदवारों को पर्याप्‍त जगह नहीं दे पाती है जो घरेलू मांगों के साथ अपने करियर का संतुलन स्‍थापित करने की कोशिश कर रही होती हैं। जैसा‍ कि मैंने पहले भी कई अवसरों पर कहा है कि यह एक ऐसी स्थिति है जिस पर तत्‍काल ध्‍यान देने की जरूरत है- चाहे यह अकादमिक संस्‍थानों में हो अथवा आर एंड डी केंद्र या फिर सरकार में।


     1. जीवन विज्ञान की सीमा आज काफी हद तक अनजान दिख रही है। ध्‍यान देने की बात यह है कि भौतिकी के बुनियादी पाठ्यक्रम में हर साल कुछ न कुछ बदलाव हो जाता है। इसी प्रकार जीव विज्ञान और दवाओं के पाठ्य पुस्‍तकों में भी बुनियादी स्‍तर पर कार्य प्रगति पर है। हाल के वर्षों में आनुवंशिकी , क्रमिक विकास और मानव विकास के विज्ञान में काफी ज्ञान प्राप्‍त हुआ है लेकिन हम अभी भी अन्‍वेषण के नए युग की शुरुआत में ही हैं।


     1. यह जानकर खुशी होती है कि मानव जीनोम को महज 15 वर्ष पहले अनुक्रमित किया गया था। दूसरे शब्‍दों में , जैविक विज्ञान के साथ सूचना प्रौद्योगिकी एवं बिग डेटा का तालमेल अभी भी अपनी शैशव अवस्‍था में है। आगे अभी बहुत कुछ बाकी है। यदि हम ऐतिहासिक सादृश्‍य की बात करें तो हमने भाप इंजन बनाया लेकिन औद्योगिक क्रांति का जैव-वैज्ञानिक समकक्ष हमारे सामने है। जैव प्रौद्योगिकी विभाग और वेलकम ट्रस्‍ट के बीच साझेदारी इस नई क्रांति को ताकत देगी। और मुझे पूरा भरोसा है कि मुख्य वैज्ञानिक सलाहकार डॉ. के. विजयराजघवन के नेतृत्‍व में आपको भारतीय वैज्ञानिक समुदाय का पूरा समर्थन मिलेगा।


     1. चूंकि यह अपना पहला दशक पूरा कर रहा है , इसलिए यह इंडिया अलायंस के लिए अगले चरण- कहीं अधिक उत्‍साह के साथ आगे की ओर देखने और साहसपूर्वक आगे बढ़ने की अपनी प्राथमिकताओं का मसौदा तैयार करने के लिए एक महत्‍वपूर्ण क्षण है। जैसे बिना कुछ अधिक किए इस अलायंस की शुरुआत की गई थी, वैसे ही आपको अब एक नई राह तलाशनी होगी। वह नई राह क्‍या हो सकती है? आज विज्ञान एवं प्रौद्योगिकी के जरिये मनुष्‍य को हमारे ग्रह के भविष्‍य में अकल्‍पनीय शक्ति मिली है। इसलिए हमारी जिम्‍मेदारी भी कहीं अधिक बढ़ चुकी है। और वैज्ञानिक विशेष तौर पर जैव-वैज्ञानिक हमारे ग्रह, हमारी प्रजाति और हमारे भविष्‍य के संरक्षण की जंग में हमारे सैनिक एवं सेनापति हैं।


     1. मेरे विचार से इस लड़ाई में चार मोर्चे दिख रहे हैं। पहला मोर्चा है पर्यावरण। हवा , जल एवं मिट्टी अवश्‍य स्‍वच्‍छ होने चाहिए। यदि हम ऐसा करते हैं तो मानव और पशु स्‍वास्‍थ्‍य पर उसका प्रभाव अवश्‍य बेहतर दिखेगा। वास्‍तविक वातावरण में मानव और पशु स्‍वास्‍थ्‍य का अध्‍ययन करने और अस्‍थमा, श्‍वसन संबंधी बीमारियों एवं कैंसर जैसी समस्‍याओं का समाधान तलाशने की बेहद आवश्‍यकता है।


     1. दूसरा मोर्चा है जीवनशैली संबंधी बीमारियां। मधुमेह , उच्च रक्तचाप और हृदय रोग जैसी बीमारियां बढ़ रही हैं। 1990 के बाद एक चौथाई शताब्‍दी में मधुमेह से ग्रस्‍त भारतीयों की संख्‍या 2.6 करोड़ से बढ़कर 6.5 करोड़ हो चुकी है। जबकि समान अवधि में कैंसर से पीडि़त रोगियों की संख्‍या में करीब 30 प्रतिशत का इजाफा हुआ है। मातृ, भ्रूण एवं नवजात स्‍वास्‍थ्‍य के साथ-साथ आहार एवं जीवनशैली भी इनके महत्‍वपूर्ण कारक हैं। इसके लिए रोकथाम और उपचार दोनों महत्‍वपूर्ण हैं।


     1. तीसरा मोर्चा है संक्रामक बीमारी। हालांकि हम ज्ञात संक्रामक बीमा‍रियों की रोकथाम की कोशिश कर रहे हैं लेकिन अज्ञात संक्रामक बीमारियों के फैलने का खतरा हमेशा बना रहता है। यहां भी हमें बीमारी का अध्‍ययन उसके पर्यावरण एवं सभी मेजबानों के संदर्भ में करना होगा। उदाहरण के लिए , निपा वायरस चमगादड़ में कैसे रहता है? इसका संक्रमण कैसे फैल सकता है? हम मानव के लिए संभावित टीकों का परीक्षण कैसे करते हैं? ये वै‍श्विक चुनौतियां हैं। आपके अलायंस को इन मुद्दों पर अवश्‍य ध्‍यान देना चाहिए और वैश्विक स्‍तर पर साझेदारी करनी चाहिए। विज्ञान की ही तरह बीमारी की कोई सीमा नहीं होती। महामारी इन्‍फ्लूएंजा वायरस के फैलने के लिए पासपोर्ट और वीजा की जरूरत नहीं होती। दूसरी ओर, प‍शुओं के घटते निवास से जूनोटिक बीमारियों और एक प्रजाति से दूसरी प्रजाति में फैलने वाली बीमारियों के लिए गुंजाइश बढ़ी है।


     1. अंतिम मोर्चा है मस्तिष्‍क की बीमारियां। शहरी तनाव और बुजुर्गों की उल्‍लेखनीय आबादी जैसे कारकों के कारण भारत को मानसिक स्‍वास्‍थ्‍य संबंधी महामारी जैसी समस्‍याओं का सामना करना पड़ रहा है। हमारी आनुवंशिकी एवं हमारी जीवनशैली के अनुकूल निवारक उपाय अभी सैद्धांतिक स्‍तर पर हैं और उनकी खोज अभी बाकी है। यदि हमारे लोग बढ़ती उम्र के साथ पूरी मानसिक क्षमता बरकरार रखना चाहते हैं तो हमें इन्‍हें अवश्‍य खोजना होगा। यदि हमारी आबादी में हमारे द्वारा इसका अनुसंधान नहीं किया जाता है तो डिमेंशिया जैसी बीमारियां एक बड़ी समस्‍या बन जाएगी और कहीं अन्‍य का समाधान यहां के लिए अनुकूल नहीं होगा।


     1. ये चार मोर्चे इंडिया अलायंस के भविष्‍य को परिभाषित करेंगे। इस लड़ाई को जीतने के लिए महत्‍वपूर्ण है कि भारत में जैव प्रौद्योगिकी के अभियान को लोकतांत्रिक बनाया जाए और शोध के जरिये लंबे समय से हमारे देश और लोगों को परेशान करने वाली बीमारियों का उपचार तलाशा जाए। मुझे विश्‍वास है कि हमारे सक्षम मंत्री डॉ. हर्षवर्धन जो खुद एक डॉक्‍टर हैं , इस प्रक्रिया को आगे बढ़ाने में मदद करेंगे।


    देवियों और सज्‍जनों


     1. आज हम जबरदस्‍त उम्‍मीद के साथ -साथ जबरदस्‍त अनिश्चितता के दौर में हैं। व्यक्तिगत एवं सटीक दवा, जीनोमिक दवा, प्रयोगशाला में तैयार अंग, क्‍लीनिकल अनुसंधान के लिए डेटा के इस्‍तेमाल के साथ डेटा गोपनीयता को तर्कसंगत बनाना और आम लोगों का व्‍यापक हित जैसे मुद्दे हमारे कल्‍याण के लिए संभावनाएं पैदा करते हैं लेकिन ये जैव-नैतिक दुविधाओं के साथ-साथ कानूनी सवाल भी खड़े कर सकते हैं।


    13. इसलिए इन मुद्दों पर अगल-अलग लेकिन संभवत: एक-दूसरे से संबंधित विनियमन एवं नीति निर्धारण की जरूरत है। भारत में विभिन्‍न क्षेत्रों में हमें अक्‍सर प्रैक्टिसनर और नियामकों के बीच दूरियां दिखती हैं। जैवविज्ञान के उदय और विकास के मद्देनजर मैं चाहूंगा कि अधिक से अधिक प्रैक्टिसनर नियामकीय भूमिका में भी आएं। यह भी हम सबके लिए विचार करने और काम करने के लिए एक उद्देश्‍य है। जाहिर तौर पर यह उद्देश्‍य प्रत्‍येक भारतीय और यहां तक कि हमारे साझा ग्रह के हरेक नागरिक के लिए स्‍वस्‍थ जीवन सुनिश्चित करने के व्‍यापक उद्देश्‍य का महज एक हिस्‍सा होगा।


     1. इन शब्‍दों के साथ मैं एक बार फिर इंडिया अलायंस के 10 वर्ष पूरे होने पर जैव प्रौद्योगिकी विभाग और वेलकम ट्रस्‍ट को बधाई देता हूं। आगामी वर्षों में भी यह अलायंस लगातार फले-फूले और समृद्ध हो!


    धन्‍यवाद


    जय हिंद !


    ***


    आर.के.मीणा / एएम / एसके-11309


    

    
    (Release ID: 1553265) Visitor Counter : 38
    
    
      Read this release in: English
    
    
    

1.