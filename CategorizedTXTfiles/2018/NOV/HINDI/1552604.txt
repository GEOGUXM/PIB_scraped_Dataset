      प्रधानमंत्री कार्यालय

      प्रधानमंत्री वाराणसी में : मल्टीमॉडल टर्मिनल राष्ट्र को समर्पित; प्रमुख सड़क परियोजनाओं का उद्घाटन किया
      Posted On: 12 NOV 2018 4:31PM by PIB Delhi


    प्रधानमंत्री श्री नरेन्द्र मोदी ने आज वाराणसी का दौरा किया। उन्होंने 2400 करोड़ रूपए लागत वाली विभिन्न परियोजनाएं राष्ट्र को समर्पित कीं, कुछ का उद्घाटन किया अथवा आधारशिला रखी।


    श्री मोदी ने गंगा नदी पर मल्टीमॉडल टर्मिनल राष्ट्र को समर्पित किया, और प्रथम कंटेनर कार्गों ग्रहण किया। उन्होंने वाराणसी रिंग रोड फेज-1 और राष्ट्रीय राजमार्ग-56 के विकास और इसके बाबतपुर-वाराणसी खंड को चार लेन का बनाने के निर्माण कार्य का उद्घाटन किया। उन्होंने वाराणसी शहर में विभिन्न विकास परियोजनाओं का उद्घाटन किया और आधारशिला भी रखी।


    इस अवसर पर विशाल जन-समूह को संबोधित करते हुए प्रधानमंत्री ने कहा कि आज का दिन काशी, पूर्वांचल, पूर्वी भारत और समूचे देश के लिए ऐतिहासिक है। उन्होंने कहा कि आज जो विकास कार्य हुए हैं, वे दशकों पहले पूरे हो जाने चाहिए थे। उन्होंने कहा कि वाराणसी के साथ पूरा देश आज ये देख रहा है की अगली पीढ़ी के ढांचे का विजन किस तरह देश के यातायात साधनों का कायाकल्प कर रहा हैं।


    वाराणसी में प्रथम अंतर-देशीय कन्टेनर पोत पहुंचने के बारे में प्रधानमंत्री ने कहा कि पूर्वी उत्तर प्रदेश अब जल मार्ग से बंगाल की खाड़ी से जुड़ गया हैं।


    उन्होंने कई अन्य परियोजनाओं की भी चर्चा की जिनमें सड़कों और नमामि गंगे से सम्बद्ध परियोजनाएं शामिल थी, जिनका आज उद्घाटन किया गया अथवा आधारशिला रखी गई।


    प्रधानमंत्री ने कहा कि अंतर्देशीय जल मार्ग से समय और धन की बचत होगी, सड़को पर जाम लगने से निजात मिलेगी, ईधन की लागत में कमी आयेगी और वाहनों से होने वाला प्रदूषण कम होगा।


    प्रधानमंत्री ने कहा कि पिछले चार वर्षों में आधुनिक ढांचे का तेजी से निर्माण हुआ है। उन्होंने कहा कि दूर-दराज के क्षेत्रों में हवाई अड्डों का निर्माण , देश के पूर्वोत्‍तर क्षेत्र में रेलवे नेटवर्क का विस्‍तार और ग्रामीण क्षेत्रों सहित देशभर में सड़कों का सुदृढ़ नेटवर्क कायम किया है। उन्‍होंने कहा कि ये उपलब्धियां सरकार की पहचान बन गई हैं।


    प्रधानमंत्री ने कहा कि नामामि गंगे के अंतर्गत अभी तक 23000 करोड़ रूपए की परियोजनाएं मंजूर की जा चुकी हैं। उन्होंने कहा कि गंगा नदी के किनारे स्थित सभी गांव खुले में शौच जाने से मुक्त हो गये हैं। उन्होंने कहा कि ये परियोजनाएं गंगा नदी को स्वच्छ बनाने के प्रति केंद्र सरकार की वचनबद्धता का हिस्सा हैं।


    आर.के.मीणा/अर्चना/आरएसबी/पीबी-11183


    

    
    (Release ID: 1552604) Visitor Counter : 136