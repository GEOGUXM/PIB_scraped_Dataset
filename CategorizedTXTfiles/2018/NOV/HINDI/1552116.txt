      भारी उद्योग एवं लोक उद्यम मंत्रालय

      नेपा लिमिटेड के लिए पुनरूद्धार एवं आधुनिकीकरण योजना
      Posted On: 08 NOV 2018 4:17PM by PIB Delhi


    प्रधानमंत्री श्री नरेन्‍द्र मोदी की अध्‍यक्षता में आर्थिक मामलों की कैबिनेट समिति ने 03 अक्‍टूबर , 2018 को मध्‍यप्रदेश के नेपानगर में स्थित सार्वजनिक क्षेत्र की न्‍यूज प्रिंट कंपनी नेपा लिमिटेड के पुनरूद्धार एवं मिल विकास योजना ( आरएमडीपी) के लिए 469.41 करोड़ रुपये के वित्‍तीय पैकेज की घोषणा की है। इस पैकेज में आरएमडीपी के पूरा होने के लिए कंपनी में इक्विटी के रूप में 277 करोड़ रुपये शामिल हैं। इससे कंपनी की उत्‍पादन क्षमता मौजूदा 83 हजार एमटी सालाना से बढ़ाकर एक लाख एमटी सालाना करने , उत्‍पादन में विविधता लाने , उत्‍पादन की गुणवत्‍ता बढ़ाने और नेपा लिमिटेड में उत्‍पादन शुरू करने में भी मदद मिलेगी। पुनरूद्धार एवं मिल विकास योजना ( आरएमडीपी) के एक साल के अंदर पूरा होने की उम्‍मीद है।


    आरएमडीपी में वेतन और मजदूरी के भुगतान के लिए 101.58 करोड़ रुपये के ऋण को भी मंजूरी दे दी गई है। इससे नेपा लिमिटेड के कर्मचारियों की कठिनाई दूर करने में मदद मिलेगी। 400 कर्मचारियों के स्‍वैच्छिक सेवा निवृत्ति योजना के लिए 90.83 करोड़ रुपये की मंजूरी दी गई। आरएमडीपी के पूरा होने के बाद उचित समय पर नेपा लिमिटेड के रणनीतिक विनिवेश को भी मंजूरी दी गई है। आरएमडीपी के पूरा होने से नेपा लिमिटेड को उत्‍पादन बढ़ाने , उत्‍पादन में विविधता लाने और मध्‍यप्रदेश के जनजातीय क्षेत्र में रोजगार बढ़ाने में भी मदद मिलेगी।


    नेपा लिमिटेड मध्‍यप्रदेश के बुरहानपुर जिले में स्थित एक महत्‍वपूर्ण न्‍यूज प्रिंट कंपनी है। इसकी स्‍थापना 1947 में हुई थी और यह 1981 तक भारत में एकमात्र न्‍यूज प्रिंट उत्‍पादन कंपनी थी।


    ***


    आर.के.मीणा/अर्चना/एके/जीआरएस-11121

    
    
    (Release ID: 1552116) Visitor Counter : 87
    
    
      Read this release in: English