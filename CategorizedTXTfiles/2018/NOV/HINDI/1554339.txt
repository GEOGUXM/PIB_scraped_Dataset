      वित्‍त मंत्रालय

      अजय भूषण पाण्डेय ने राजस्व सचिव का पदभार संभाला
      Posted On: 30 NOV 2018 6:21PM by PIB Delhi


    भारतीय प्रशासनिक सेवा के अधिकारी (महाराष्ट्र : 1984) डॉ. अजय भूषण पाण्डेय ने आज नई दिल्ली में राजस्व सचिव का पदभार संभाल लिया। वे डॉ. हसमुख अढिया के स्थान पर आए हैं, जो आज सेवानिवृत्त हो गए। डॉ. पाण्डेय मुख्य कार्यकारी अधिकारी के रूप में भारतीय विशिष्ट पहचान प्राधिकरण के प्रमुख बने रहेंगे। इसके अलावा वे जीएसटीएन के अध्यक्ष के रूप में भी कार्य करते रहेंगे।


    डॉ. अजय भूषण पाण्डेय को भारतीय प्रशासनिक सेवा अधिकारी होने के नाते राज्य और केन्द्र सरकार में 34 वर्ष का अनुभव है। उन्होंने भारतीय विशिष्ट पहचान प्राधिकरण में आठ वर्षों तक शानदार काम किया है और उन्होंने देशभर में आधार को स्थापित करने में प्रमुख भूमिका निभाई है। उन्होंने सुप्रीम कोर्ट की पांच न्यायाधीशों की संविधान पीठ के समक्ष आधार के लाभों और उसकी प्रौद्योगिकी के बारे में कामयाबी से प्रस्तुतिकरण दिया था। उन्होंने खुली अदालत में दो दिनों तक पावर-प्वॉइंट प्रेजेंटेंशन दिया, जिसके बल पर 37 याचिकाओं के विरुद्ध केन्द्र सरकार अपना पक्ष मजबूती से रखने में सफल हुई। डॉ. पाण्डेय ने आईआईटी, कानपुर से इलेक्ट्रीकल इंजीनियरिंग से स्नातक किया है और उसके बाद उन्होंने 1998 में यूनिवर्सिटी ऑफ मिनेसोटा से कंप्यूटर साइंस में एम.एस. और पी.एच.डी की।


    पदभार संभालने के बाद डॉ. पाण्डेय ने मीडिया से बातचीत करते हुए कहा कि टैक्स-जीडीपी अनुपात में सुधार करना, प्रौद्योगिकी के जरिए कर प्रक्रिया को मजबूत बनाना, जीएसटी के कार्यान्वयन को स्थिर करना, बेहतर कर-प्रशासन और कारोबार करने की आसानी के मद्देनज़र कानूनों और प्रक्रियाओं को सरल बनाना तथा पारदर्शिता बढ़ाना उनकी प्राथमिकता होगी।


    ****


    आर.के.मीणा /अर्चना/एकेपी/डीए-11509


    

    
    (Release ID: 1554339) Visitor Counter : 117