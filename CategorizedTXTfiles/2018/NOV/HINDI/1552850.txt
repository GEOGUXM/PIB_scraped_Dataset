      नीति आयोग

      दूरसंचार विभाग और अंतर्राष्‍ट्रीय दूरसंचार संघ के सहयोग से नीति आयोग द्वारा शुरू किए गए ऑनलाइन डिजिटल भुगतान पाठ्यक्रम पर सरकार तथा उद्योग ने एक कार्यशाला का आयोजन किया
      Posted On: 15 NOV 2018 3:58PM by PIB Delhi


    नीति आयोग के मुख्‍य सलाहकार और ईएसी-पीएम के सदस्‍य सचिव श्री रतन पी. वटल की अध्‍यक्षता में 12 नवम्‍बर , 2018 को फिक्‍की और नीति आयोग ने ‘ऑनलाइन डिजिटल भुगतान पाठ्यक्रम’ पर एक कार्यशाला का आयोजन किया। इस पाठ्यक्रम को अंतर्राष्‍ट्रीय दूरसंचार संघ (आईटीयू) ने नीति आयोग तथा दूरसंचार विभाग (डीओटी) के सहयोग से विकसित किया है। इसके विकास में प्रशिक्षण में संलग्‍न मध्‍यम स्‍तरीय सरकारी अधिकारियों/अकादमीशियनों जैसे प्रमुख हितधारकों का भी सहयोग रहा है।


    पाठ्यक्रम के दायरे में मानक , संचालन, सुरक्षा मुद्दे, बही-खाता सम्बंधी प्रौद्योगिकियों जैसे भावी रूझानों सहित डिजिटल भुगतान के विभिन्‍न पक्ष शामिल है। इन सबको तीन वर्गों में बांटा गया है। इस कार्यक्रम के लिए विभिन्‍न सरकारी विभागों/प्रशिक्षण संस्‍थानों/अकादमिक संस्‍थानों से 80 से अधिक प्रतिभागियों ने पंजीकरण कराया है।


    कार्यशाला में आदित्‍य बिड़ला आइडिया पेमेंट बैंक के प्रबंध निदेशक और कार्यकारी मुख्‍य अधिकारी तथा फिक्‍की-फिनटेक समिति के सह-अध्‍यक्ष श्री सुधाकर रामासुब्रह्मण्‍यम ने शुरूआती वक्‍तव्‍य दिया। एशिया और प्रशांत के लिए आईटीयू क्षेत्रीय कार्यालय के कार्यक्रम समन्‍वयक श्री आशीष नारायण ने इस पाठ्यक्रम के प्रमुख बिन्‍दुओं की जानकारी दी। ईएसी-पीएम के वरिष्‍ठ सलाहकार श्री बी.एन.सत्‍पथी ने कार्यशाला के विषय को प्रस्‍तुत किया और आगे की दिशा के तीन पक्षों को रखा-


    · पाठ्यक्रम से प्राप्‍त अनुभवों के आधार पर देश भर के प्रशिक्षण और अकादमिक संस्‍थान अपने-अपने यहां डिजिटल भुगतान पर समान पाठ्यक्रम की योजना बना सकते हैं और विकसित कर सकते हैं।


    · नीति आयोग इस पाठ्यक्रम को एक मानक के रूप में इस्‍तेमाल करने की संभावनाएं तलाश कर सकता है और प्रमुख विषयों पर अन्‍य मंत्रालयों , डीओटी और आईटीयू के सहयोग से भावी पाठ्यक्रमों को विकसित कर सकता है।


    · इस पाठ्यक्रम के दायरे में आने वाले बेहतर परियोजना संबंधी कार्यों को प्रस्‍तुतिकरण के लिए आमंत्रित किया जा सकता है। इसके साथ भारत में हितधारकों के समर्थन से उनका और विकास किया जा सकता है।


    इस कार्यशाला का प्रमुख बिन्‍दु विभिन्‍न कार्यों पर प्रस्‍तुतिकरण था , जिन्‍हें प्रतिभागियों ने पेश किया था। प्रतिभागियों द्वारा सुझाये गये कुछ विचारों को कार्यशाला में रखा गया। उद्योगों के साथ बातचीत के दौरान फिनटेक और वित्‍तीय संस्‍थानों के सदस्‍यों ने अपने- अपने विचार साझा किये कि कैसे इन परियोजनाओं को अधिक उपयोगी बनाया जा सकता है। उन्‍होंने मौजूदा प्रौद्योगिकीय संरचना को समर्थन देने की भी बात की। श्री रतन वटल ने अपने समापन वक्‍तव्‍य में इस आयोजन में शामिल होने वाले संस्‍थानों के सामूहिक प्रयासों की प्रशंसा की। उन्‍होंने कहा कि ऑनलाइन पाठ्यक्रम से न सिर्फ उद्देश्‍य को प्राप्‍त किया गया , बल्कि इससे डिजिटल भुगतान को प्रोत्‍साहन देने के लिए नये-नये विचार भी मिले।

    
    ****

    आर.के.मीणा /अर्चना/एकेपी/जीआरएस-11226


    

    
    (Release ID: 1552850) Visitor Counter : 159