      रक्षा मंत्रालय

      लंबी अवधि के पुलों की योजना, डिजाइन और निर्माण पर सेमिनार
      Posted On: 01 NOV 2018 5:51PM by PIB Delhi


    सीमा सड़क संगठन (बीआरओ) द्वारा समर्थित इंडियन इंस्टीट्यूट ऑफ ब्रिज इंजीनियर्स (आईआईबीई) द्वारा ' लंबी अवधि के पुलों की योजना , डिजाइन और निर्माण ' पर आज दो दिवसीय सेमिनार आयोजित किया गया। इसका उद्घाटन पूर्वोत्‍तर क्षेत्र विकास , प्रधानमंत्री कार्यालय , कार्मिक , लोक शिकायत एवं पेंशन , परमाणु ऊर्जा विभाग और अंतरिक्ष विभाग राज्‍य मंत्री ( स्‍वतंत्र प्रभार ) श्री जितेंद्र सिंह ने किया।


    डॉ. सिंह ने अपने उद्घाटन संबोधन कहा कि राष्ट्र के समग्र विकास में कनेक्टिविटी एक महत्वपूर्ण भूमिका निभाती है। उन्होंने इस तरह के महत्वपूर्ण एवं अहम विषय पर सेमिनार आयोजित करने के लिए आईआईबीई और बीआरको की सराहना की। सीमा सड़क महानिदेशक (डीजीबीआर) लेफ्टिनेंट जनरल हरपाल सिंह ने कहा कि देश में बुनियादी ढांचे के विकास को बढ़ावा देने के लिए आज के परिप्रेक्ष्‍य में सेमिनार का विषय काफी महत्‍वपूर्ण है।


    वाइस चीफ ऑफ आर्मी स्‍टाफ लेफ्टिनेंट जनरल देवराज अंबू ने कहा कि सीमावर्ती क्षेत्रों में सामरिक संसाधनों की कुशल एवं तेजी से आवाजाही के लिए देश के उत्‍तरी एवं पूर्वोत्‍तर क्षेत्रों में सड़क बुनियादी ढांचे के विकास की आवश्‍यकता है। इसलिए लंबी अवधि के पुलों पर सेमिनार, पुल इंजीनियरों के साथ विचार-विमर्श करने के लिए एक उपयुक्‍त विषय है।


    जलाशयों पर पुलों के निर्माण में जल भराव का विस्‍तार , प्रवाह की प्रबलता , धारा की तेज गति और पथरीली नदी घाटी हमेशा इंजीनियर बिरादरी के लिए चुनौतीपूर्ण रहे हैं। ऐसे दुर्गम इलाकों में पर्यावरण और पारिस्थितिकी को नुकसान पहुंचाए बिना सुरक्षित एवं स्‍थायी कनेक्टिविटी सुविधा उपलब्‍ध कराने में लंबी अवधि के पुलों की भूमिका काफी महत्‍वपूर्ण है।


    इंजीनियर-इन-चीफ लेफ्टिनेंट जनरल एसके श्रीवास्‍तव , एनएचआईडीसीएल के एमडी श्री एनएन सिन्‍हा , नेशनल हाई स्‍पीड रेल कॉरपोरेशन के एमडी श्री अचल खरे और इंडियन इंस्‍टीट्यूट ऑफ ब्रिज इंजीनियर्स की तकनीकी समिति के चेयरमैन श्री महेश टंडन ने मंत्री के साथ मंच साझा किए। इस सेमिनार में 400 से अधिक प्रतिनिधियों ने भाग लिया जो सभी विशेष विषय से संबद्ध हैं।


    आर.के.मीणा/अर्चना/ संजित-11067

    
    
    (Release ID: 1551862) Visitor Counter : 24
    
    
      Read this release in: English