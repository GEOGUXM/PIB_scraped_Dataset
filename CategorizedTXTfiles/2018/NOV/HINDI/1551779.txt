      रेल मंत्रालय

      अमृतसर में हुई रेल दुर्घटना की जांच मुख्‍य रेल सुरक्षा आयुक्‍त (सीसीआरएस), लखनऊ करेंगे
      
      सीसीआरएस उन मामलों की भी जांच कर सकते हैं, जो कानूनन अनिवार्य नहीं होते हैं
      
      Posted On: 02 NOV 2018 7:56PM by PIB Delhi


    अमृतसर में ट्रेन से कुचल कर अनेक लोगों की दर्दनाक मौत होने एवं कई अन्‍य लोगों के घायल होने की दुर्भाग्‍यपूर्ण घटना की जांच को लेकर सार्वजनिक तौर पर काफी चर्चाएं हो रही हैं। इस दौरान विशेषकर रेल पटरियों पर अतिक्रमण करने वाले लोगों की सुरक्षा को लेकर चिंताएं जताई जा रही हैं। अमृतसर के सांसद श्री गुरजीत सिंह औजला ने 23 अक्‍टूबर , 2018 को माननीय रेल एवं कोयला मंत्री श्री पीयूष गोयल से भेंट कर उन्‍हें व्‍यक्तिगत रूप से एक पत्र सौंपा, जिसमें रेल सुरक्षा आयुक्‍त (सीआरएस) द्वारा इस दुर्घटना की जांच कराने का अनुरोध किया गया। रेल मंत्रालय ने इस अनुरोध के साथ-साथ अन्‍य तथ्‍यों, परिस्थितियों और वैधानिक प्रावधानों पर गौर किया है। इस तरह के मामलों में मुख्‍य रेल सुरक्षा आयुक्‍त द्वारा जांच कराया जाना कानूनन अनिवार्य नहीं है, लेकिन ऐसा भी नहीं है कि इस तरह की जांच कराया जाना पूरी तरह से अस्‍वीकार्य है। अतीत में रेल पटरियों पर कई लोगों के कुचले जाने की एक दुर्घटना की जांच सीआरएस द्वारा कराई जा चुकी है। वैसे तो प्रथम दृष्‍टया रेलवे इस दुर्घटना के लिए जिम्‍मेदार प्रतीत नहीं होती है, लेकिन एक ऐसे स्‍वतंत्र एवं तकनीकी दृष्टि से सक्षम प्राधिकरण द्वारा इसकी जांच कराने पर विचार किया गया, जो रेल मंत्रालय के प्रति जवाबदेह नहीं है। इस दुर्घटना की जांच कराने के लिए सीसीआरएस से अनुरोध किया गया। इसे ध्‍यान में रखते हुए मुख्‍य रेल सुरक्षा आयुक्‍त (सीसीआरएस), लखनऊ ने इस दुर्घटना की वैधानिक जांच कराने का आदेश दिया है।


    ***


    आर.के. मीणा/अर्चना/आरआरएस/वाईबी- 11043


    

    
    (Release ID: 1551779) Visitor Counter : 101