      राष्ट्रपति सचिवालय

      राष्ट्रपति का मैलबॉर्न यूनिवर्सिटी में ‘ज्ञान के साझेदार के रूप में भारत और ऑस्ट्रेलिया’ विषय पर संबोधन; विज्ञान-प्रौद्योगिकी और नवाचार संबंधों को बढ़ाने का आह्वान
      Posted On: 23 NOV 2018 4:16PM by PIB Delhi


    राष्‍ट्रपति श्री रामनाथ कोविंद ऑस्‍ट्रेलिया की अपनी तीन दिवसीय यात्रा पर आज (23 नवम्‍बर , 2018) मैलबॉर्न पहुंचे। उन्‍होंने मैलबॉर्न यूनिवर्सिटी में छात्रों और शैक्षणिक समुदाय के सदस्‍यों को संबोधित किया। उनके भाषण का शीर्षक था, ‘ज्ञान के साझेदार के रूप में भारत और ऑस्‍ट्रेलिया’।


    इस अवसर पर राष्‍ट्रपति ने कहा कि भारत-ऑस्‍ट्रेलिया की ज्ञान से जुड़ी साझेदारी दो स्‍तंभों : शैक्षणिक और वैज्ञानिक सहयोग पर टिकी हुई है। राष्‍ट्रपति ने कहा कि उच्‍च शिक्षा के लिए ऑस्‍ट्रेलिया भारतीय छात्रों का दूसरा सबसे प्रिय स्‍थल है। आज ऑस्‍ट्रेलिया के विभिन्‍न भागों में करीब 85 ,000 भारतीय छात्र हैं। उन्‍होंने कहा कि ऑस्‍ट्रेलिया सरकार द्वारा शुरू की गई ‘ भारत अर्थव्‍यवस्‍था रणनीति’ में ऑस्‍ट्रेलिया के लिए ‘शिक्षा’ को प्रमुख क्षेत्र के रूप में चुना गया है। ऑस्‍ट्रेलिया-भारत रणनीतिक अनुसंधान कोष किसी भी एक देश के साथ अनुसंधान सहयोग में ऑस्‍ट्रेलिया का सबसे बड़ा निवेश है। राष्‍ट्रपति की यात्रा के साथ ही दोनों देशों ने इस कोष के लिए दस-दस मिलियन ऑस्‍ट्रेलियाई डॉलर की प्रतिबद्धता को दोहराने की घोषणा की।


    इससे पहले , राष्‍ट्रपति गवर्नमेंट हाउस गए, जहां विक्‍टोरिया की गवर्नर सुश्री लिंडा देसो ने उनकी अगवानी की। गवर्नर ने राष्‍ट्रपति के सम्‍मान में दोपहर का भोज दिया। इस अवसर पर राष्‍ट्रपति ने भारत के साथ व्‍यापार और व्‍यवसाय पर जोर देने के लिए विक्‍टोरिया सरकार की सराहना की। उन्‍होंने भारतीय समुदाय का स्‍वागत करने के लिए मैलबॉर्न और विक्‍टोरिया तथा प्रवासी भारतीयों की प्रशंसा की। उन्‍होंने कहा कि यह गर्व की बात है कि ऑस्‍ट्रेलिया में रहने वाले भारतीय विक्‍टोरिया की अर्थव्‍यवस्‍था में मजबूती से योगदान दे रहे हैं।


    बाद में , ऑस्‍ट्रेलिया में विपक्ष और लेबर पार्टी के नेता श्री बिल शॉर्टन ने राष्‍ट्रपति कोविंद से मुलाकात की। राष्‍ट्रपति ने भारत के साथ अच्‍छे सम्‍बन्‍ध स्‍थापित करने के लिए श्री शॉर्टन को ऑस्‍ट्रेलिया में द्विदलीय सहयोग के लिए धन्‍यवाद दिया। श्री शॉर्टन ने कहा कि ऑस्‍ट्रेलिया के लिए भारत एक प्राथमिकता है। दोनों नेताओं ने भारत के नवीकरणीय ऊर्जा कार्यक्रम और अंतर्राष्‍ट्रीय सौर गठबंधन स्‍थापित करने में भारत की पहल पर चर्चा की।


    यह भी प्रस्‍ताव रखा गया था कि राष्‍ट्रपति मैलबॉर्न क्रिकेट ग्राउंड जाएंगे और वहां टी-20 मैच खेल रही भारतीय और ऑस्‍ट्रेलियाई क्रिकेट टीम से मुलाकात करेंगे , साथ ही कुछ मिनट खेल भी देखेंगे, लेकिन इस कार्यक्रम को खराब मौसम के कारण स्‍थगित कर दिया गया।


    राष्‍ट्रपति कल (24 नवम्‍बर , 2018) सुबह स्‍वदेश रवाना होंगे।


    मैलबॉर्न यूनिवर्सिटी में अंग्रेजी में राष्‍ट्रपति का संबोधन देखने के लिए यहां क्लिक करें -


    विक्‍टोरिया के गवर्नर द्वारा दिए गए दोपहर के भोज पर राष्‍ट्रपति का संबोधन देखने के लिए यहां क्लिक करें-

    
    ****

    आर.के.मीणा /अर्चना/केपी/वाईबी-11375

    
    
    (Release ID: 1553663) Visitor Counter : 270