      राष्ट्रपति सचिवालय

      राष्ट्रपति ने ऑस्ट्रेलिया के गवर्नर-जनरल और प्रधानमंत्री से वार्ता की; ऑस्ट्रेलियाई वित्तीय समीक्षा शिखर वार्ता को संबोधित किया; सिडनी में महात्मा गांधी की प्रतिमा का अनावरण किया
      Posted On: 22 NOV 2018 3:45PM by PIB Delhi


      राष्ट्रपति श्री रामनाथ कोविंद ने आज सिडनी में ऑस्ट्रेलिया के गवर्नर-जनरल पीटर कॉसग्रोव और प्रधानमंत्री स्कॉट मॉरिसन के साथ बातचीत की। उनका पारम्परिक रूप से स्वागत किया गया और वे एडमिरलटी हाऊस में गवर्नर-जनरल द्वारा दिए गए भोज में सम्मिलित हुए। इसके अलावा उन्होंने ऑस्ट्रेलिया के प्रधानमंत्री के साथ सिडनी के निकट परमअट्टा के जुबली पार्क में महात्मा गांधी की प्रतिमा का अनावरण किया। उन्होंने ऑस्ट्रेलियाई वित्तीय समीक्षा भारत व्यापार शिखर वार्ता को संबोधित किया। ऑस्ट्रेलिया-भारत व्यापार परिषद ने उनके सम्मान में रात्रिभोज का आयोजन किया।


      राष्ट्रपति श्री रामनाथ कोविंद की ऑस्ट्रेलिया यात्रा के दौरान 5 समझौते किए गए, जो इस प्रकार हैं-


      1. भारत और ऑस्ट्रेलिया के बीच दिव्यांगता के क्षेत्र में सहयोग और दिव्यांगजनों को सुविधा प्रदान करने के संबंध में समझौता।


      2. इंवेस्ट इंडिया और ऑस्ट्रेड के बीच द्विपक्षीय निवेश की सुविधा के लिए समझौता।


      3. रांची स्थित सेंट्रल माइन प्लानिंग एंड डिजाइन इन्स्टीच्यूट (सीएमपीडीआई) और कैनबरा स्थित कॉमनवेल्थ साइंटिफिक एंड रिसर्च ऑर्गनाइजेशन के बीच वैज्ञानिक सहयोग और नवाचार के लिए समझौता।


      4. कृषि अनुसंधान और शिक्षा के लिए गुंटूर स्थित आचार्य एन.जी. रंगा कृषि विश्वविद्यालय और पर्थ स्थित यूनिवर्सिटी ऑफ वेस्टर्न ऑस्ट्रेलिया के बीच समझौता।


      5. दिल्ली स्थित इंद्रप्रस्थ सूचना प्रौद्योगिकी संस्थान और ब्रिसबेन स्थित क्वीन्सलैंड यूनिवर्सिटी ऑफ टेक्नोलॉजी के बीच संयुक्त पी-एचडी समझौता।


      राष्ट्रपति ने कहा कि अंतर्राष्ट्रीय व्यापार समुदाय ने भारत की उपलब्धियों के मद्देनजर सराहनीय निवेश किया है। वित्त वर्ष 2017-18 में भारत में लगभग 62 अरब अमेरिकी डॉलर का प्रत्यक्ष विदेशी निवेश हुआ। उन्होंने कहा कि यह भारत के ईमानदार और सुधारवादी प्रयासों तथा भारत की उच्च विकास दर की बदौलत संभव हुआ है।


      ***


      अर्चना/एकेपी/एमएस-113 57


    

    
    (Release ID: 1553541) Visitor Counter : 88
    
    
      Read this release in: English