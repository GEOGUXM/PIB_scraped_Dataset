      उप राष्ट्रपति सचिवालय

      महात्मा गांधी दुनिया के सबसे महान क्रांतिकारियों में से एक है, केवल उनकी क्रांति रक्तहीन और शांतिपूर्ण थी; उपराष्ट्रपति
      
      गांधी जी आत्मनिर्भर “आदर्श गांवों” के निर्माण की इच्छा रखते थे; अब यह समय है कि हम उनकी इच्छाओं का सम्मान करें और अपने गांवों की ओर वापस जाएं;
      
      भारत के नीति निर्माताओं को विकास के एजेंडे के केंद्र में लैंगिक समानता और महिला सशक्तिकरण को रखना चाहिए;
      
      
      महात्मा गांधी की 150 वीं जयंती के अवसर पर आयोजित स्मरणीय कार्यक्रम में संबोधन

      Posted On: 19 NOV 2018 2:28PM by PIB Delhi

    भारत के उपराष्ट्रपति श्री एम. वेंकैया नायडू ने कहा कि महात्मा गांधी दुनिया के सबसे महान क्रांतिकारियों में से एक है , केवल उनकी क्रांति रक्तहीन और शांतिपूर्ण थी। उपराष्ट्रपति आज महात्मा गांधी की 150 वीं जयंती के अवसर पर फिक्की- आदित्य बिड़ला सीएसआर सेंटर फॉर एक्सीलेंस के द्वारा आयोजित स्मरणीय कार्यक्रम को संबोधित कर रहे थे।


    उपराष्ट्रपति ने कहा यद्धपि महात्मा गांधी को संसार छोड़े हुए छः दशक बीत चुके हैं , फिर भी उनकी शिक्षाएं आज भी देशवासियों की यादों में ताजा बनी हुई हैं। उन्होंने महात्मा के जीवनकाल और अवधि का उत्सव मनाने हेतु इस प्रकार के आयोजन के लिए फिक्की और भारतीय उद्योग को बधाई दी। उन्होंने आशा व्यक्त की कि इस प्रकार के कई कार्यक्रमों का आयोजन किया जाएगा जिससे कि दुनिया में महात्मा गांधी के महान दृष्टि को याद किया जा सके और इसे पीढ़ी दर पीढ़ी आगे बढ़ाया जा सके।


    श्री नायडू ने कहा कि गांधीजी का स्वतंत्रता , गरिमा और समानता का सिद्धांत किसी स्थान और समय तक सीमित नहीं हैं, उनके पास सार्वभौमिक उपयुक्तता और शाश्वत मूल्य हैं। उन्होंने कहा कि गांधीजी ने शांति, अहिंसा, सहिष्णुता और सद्भाव का प्रचार किया और इस प्रक्रिया में उन्होंने भारत के महान स्वतंत्रता संघर्ष को चमत्कारिक रूप से प्रेरित किया और पूरी दुनिया में नागरिकों के अधिकार आंदोलनों को एक नई गति प्रदान की।


    उपराष्ट्रपति ने कहा कि महात्मा गांधी द्वारा दिए गए गरीबी , भेदभाव और सामाजिक बुराइयों से मुक्त भारत के दृष्टिकोण को ध्यान में रखकर ही विकास के लिए कार्यक्रमों और नीतियों का कार्यान्वयन और रूपरेखा तैयार किया जाना चाहिए। उन्होंने कहा कि गांधी जी आत्मनिर्भरता के सिद्धांत के प्रबल समर्थक थे और वे लगातार “स्वदेशी” के बारे में बात करते थे। वे आत्मनिर्भर “आदर्श गांवों” के निर्माण की इच्छा रखते थे और उन्होंने कहा कि भारत की आत्मा गांवों में निवास करती है। उपराष्ट्रपति ने कहा अब यह समय है कि हम उनकी इच्छाओं का सम्मान करें और अपने गांवों की ओर वापस लौटें।


    उपराष्ट्रपति ने याद किया कि गांधी जी यह दृढ़तापूर्वक मानते थे कि स्वच्छता में ईश्वर का निवास होता है। उन्होंने कहा कि गांधीजी ने महसूस किया था कि राजनीतिक आजादी की तुलना में स्वच्छता अधिक महत्वपूर्ण है और वर्तमान समय में स्वच्छ भारत अभियान इस पैमाने और ऊर्जा के लिए एक बड़ा आंदोलन बन गया है, जिसपर महात्मा गांधी को स्वयं बहुत गर्व महसूस करते।


    श्री नायडू ने कहा कि गांधीजी समानता में विश्वास रखते थे और वे लगातार महिलाओं के सशक्तिकरण की बात करते थे। उन्होंने याद दिलाया कि गांधीजी स्वयं एनी बेसेंट और सरोजिनी नायडू जैसी प्रतिष्ठित महिलाओं से प्रभावित थे। उन्होंने भारत के नीति निर्माताओं से विकास के एजेंडे के केंद्र में महिला-पुरुष समानता और महिला सशक्तिकरण को रखने की बात की।


    उपराष्ट्रपति ने टिप्पणी की कि अंत्योदय या सबसे गरीब , सबसे वंचित समूहों का उत्थान भी महात्मा गांधी के दिल के नजदीक का एक अभियान था। विकास के लिए गांधीजी का विचार सर्वोदय था, जो कि अंत्योदय के माध्यम से सभी का विकास करना था। उपराष्ट्रपति ने कहा कि अंत्योदय पर गांधीजी के दर्शन ने श्री दीन दयाल उपाध्याय जैसे नेताओं को प्रभावित किया।


    उपराष्ट्रपति ने गांधीजी के सपनों को समझने और “राम राज्य” को लाने के लिए सभी से एक साथ प्रयास करने का आग्रह किया, जहां पर सभी बराबर हैं और जहां पर किसी भी प्रकार का कोई भेदभाव नहीं है।


    उन्होंने महात्मा गांधी को उद्धृत किया जिसमें उन्होंने कहा था कि “मेरे सपने का रामराज्य राजकुमार और दरिद्र के लिए एक समान अधिकारों को सुनिश्चित करता है”।


    इस अवसर पर अध्यक्ष , फिक्की, श्रीमती राजश्री बिड़ला, चेयरमैन, केवीआईसी, डॉ विनय कुमार सक्सेना, सचिव, पेयजल और स्वच्छता मंत्रालय, श्री परमेश्वरन अय्यर और अन्य गणमान्य व्यक्ति मौजूद थे।


    उपराष्ट्रपति के संबोधन का पाठ निम्नलिखित है:


    “आज मैं इस महत्वपूर्ण अवसर पर यहां आकर खुश हूं क्योंकि हम अपने देश के राष्ट्रपिता महात्मा गांधी की 150 वीं जयंती मना रहे हैं। इस पवित्र आत्मा को संसार छोड़े हुए छः दशक बीत चुके हैं। फिर भी, उनके सिद्धांत, उनके बलिदान और उनकी शिक्षाएं देशवासियों की यादों में ताजा बनी हुई है।


    दशकों से, गांधी जी ने भारत के सामूहिक विवेक को दिशा दी है और हमारे लिए नैतिक दिशा-सूचक का कार्य किया है। मैं यह दृढ़तापूर्वक मानता हूं कि उन्होंने जो हमें जो ज्ञान दिया है उसकी मदद से भारत आधुनिक दुनिया की जटिलताओं में से निकलकर वाले सदियों तक अपना रास्ता आने बनाने में सफल होगा।


    महात्मा गांधी के जीवन-काल और अवधि का उत्सव मनाने के लिए इस प्रकार के आयोजन के लिए मुझे फेडरेशन ऑफ इंडियन चेंबर ऑफ कॉमर्स एंड इंडस्ट्री को बधाई देने दीजिए। इस प्रकार के कई कार्यक्रमों का आयोजन किया जाना चाहिए जिसके द्वारा दुनिया में महात्मा गांधी के महान दृष्टिकोण को याद किया जा सके और इसे पीढ़ी दर पीढ़ी आगे बढ़ाया जा सके।


    गांधीजी के स्वतंत्रता , प्रतिष्ठा और समानता के सिद्धांत स्थान और समय के साथ सीमित नहीं हैं, उनके पास सार्वभौमिक उपयुक्तता और शाश्वत मूल्य हैं। गांधीजी ने शांति, अहिंसा, सहिष्णुता और सद्भाव का प्रचार किया और इस प्रक्रिया में उन्होंने भारत के महान स्वतंत्रता संघर्ष को चमत्कारिक रूप से प्रेरित किया और पूरी दुनिया में नागरिक अधिकार आंदोलनों को एक नया आवेग प्रदान किया।


    "मेरे सभी कार्यों में मानव जाति के प्रति अटूट प्यार में वृद्धि हुई है ...। मैं रिश्तेदारों और अजनबियों , देशवासियों और विदेशियों, सफेद और रंगीन, हिंदुओं और अन्य धर्मों के भारतीयों के बीच कोई भेद नहीं करने के लिए जाना जाता हूं...। मैंने किसी से भी घृणा करना बंद कर दिया है"। संक्षेप में, यह गांधी के जीवन के दर्शन को बताता है।


    महात्मा गांधी दुनिया के सबसे महान क्रांतिकारियों में से एक है , केवल उनकी क्रांति रक्तहीन और शांतिपूर्ण थी। उन्होंने न्याय का पालन कर अन्याय के खिलाफ संघर्ष किया, उन्होंने हिंसा के खिलाफ अहिंसक होकर संघर्ष किया, उन्होंने सभी को गले लगाकर भेदभाव का विरोध किया।


    वे दृढ़तापूर्वक विश्वास करते थे कि 'एक आंख, उस एक आंख की तरह हो जो पूरी दुनिया के अंधकार को दूर कर सके'। सत्य और अहिंसा के सिद्धांतों के साथ खड़े होने की उनकी निष्ठा और दृढ़ता ने मार्टिन लूथर किंग जूनियर और नेल्सन मंडेला जैसे विश्व के महान नेताओं के साथ कई अन्य लोगों को भी प्रेरित किया।


    वे अक्सर कहा करते थे कि "मानवता के निष्पादन में अहिंसा सबसे बड़ी ताकत है। यह मनुष्यों द्वारा विनाश के लिए तैयार किए गए सबसे शक्तिशाली हथियार से भी ज्यादा शक्तिशाली है "।


    मार्टिन लूथर किंग जूनियर , संयुक्त राज्य अमेरिका के नागरिक अधिकार के नायक, जिन्होंने लाखों अफ्रीकी अमेरिकियों को उनके अपने अधिकारों के लिए लड़ने में मदद के करने के लिए अहिंसा को अपने पसंदीदा हथियार के रूप में अपनाया, ने एक बार टिप्पणी की, "मसीह ने हमें लक्ष्य और महात्मा गांधी ने हमें रणनीति दी"। उन्होंने गांधी के अहिंसा और शांतिपूर्ण प्रतिरोध के दर्शन को न्याय और प्रगति के संघर्ष में एकमात्र तार्किक और नैतिक दृष्टिकोण माना।


    नेल्सन मंडेला ने अक्सर गांधीजी जी को अपने महान शिक्षकों में से एक माना और स्वीकार किया कि गांधीजी के विचारों ने दक्षिण अफ्रीका के रूपांतरण में महत्वपूर्ण भूमिका निभाई है , जो कि नस्लवाद को उखाड़ फेंकने में सहायता करते हैं।


    दोस्तों , गांधीजी ने भारत की कल्पना एक आत्मनिर्भर देश के रूप में की, जो दुनिया के क्रम में गर्व और गरिमा का स्थान रखता है। समय के साथ, विभिन्न सरकारों का यह प्रयास रहा है कि हमारे पूर्वजों के सपनों का एक मजबूत, जीवंत और समावेशी भारत का निर्माण हो सके।


    यह सराहनीय है कि वर्तमान सरकार ने महात्मा गांधी की परिकल्पना को पूरा करने के लिए राष्ट्र निर्माण की एक महत्वाकांक्षी श्रृंखला की शुरूआत की है।


    विकास के लिए कार्यक्रमों और नीतियों की रूपरेखा तैयार करने और उसे कार्यान्वित करते समय , महात्मा गांधी के गरीबी, भेदभाव और सामाजिक बुराइयों से मुक्त भारत की परिकल्पना को ध्यान में रखने से हम अच्छी सेवा देने में सफल हो सकेंगे।


    गांधीजी आत्मनिर्भरता के सिद्धांत के प्रबल समर्थक थे। उन्होंने हमेश "स्वदेशी" के बारे में बात की। वे आत्मनिर्भर और समरसतापूर्ण “आदर्श गांवों” के निर्माण की इच्छा रखते थे। वे विश्वास करते थे कि भारत की आत्मा गांवों में निवास करती है। उनके लिए, खादी सिर्फ एक राजनीतिक प्रतीक या राष्ट्रीय गौरव का प्रतीक नहीं था बल्कि यह ग्रामीण अर्थव्यवस्था को सशक्त बनाने का भी एक साधन भी था।


    आज हम ग्रामीण क्षेत्रों से शहरी क्षेत्रों में पलायन की दुःखद प्रवृत्ति को देखते हैं। हमारी ग्रामीण अर्थव्यवस्था कमजोर है और आजीविका के लिए पर्याप्त अवसर देने में विफल रही है। यह समय है कि देशवासी महात्मा की इच्छाओं का सम्मान करे और अपने गांवों की ओर लौटे। भारत में वास्तविक विकास तब होगा जब हम ग्रामीण भारत , विशेष रूप से हमारे किसानों, हमारे बुनकरों और हमारे कारीगरों को सशक्त बनाने में सक्षम होंगे।


    गांधी जी दृढ़तापूर्वक यह मानते थे कि स्वच्छता में ईश्वर का निवास होता है। उनका यह बयान कि राजनीतिक आजादी की तुलना में स्वच्छता अधिक महत्वपूर्ण है , उनके लिए स्वच्छता से उनके जुड़ाव को स्पष्ट रूप से दर्शाता है। उन्होंने यह भी कहा कि एक शयनकक्ष की तरह एक शौचालय को भी साफ रखना चाहिए। वे हमेशा एक उदाहरण के रूप में जाने जाते है और किसी को उपदेश देने से पहले खुद स्वच्छता को अपनाते थे।


    पिछले कुछ वर्षों के दौरान , हमारा पूरा देश स्वच्छ भारत अभियान के साथ जुड़ा हुआ है, इतने बड़े पैमाने और ऊर्जा के साथ जन आंदोलन को देखकर महात्मा गांधी भी स्वयं भी गर्वान्वित महसूस करते।


    हम सब ने मिलकर पिछले 4 वर्षों में लगभग 9 करोड़ शौचालय बनाए हैं। शुद्धता और स्वच्छता विकास की पहली आवश्यकता है। इस अवसर पर , मैं फिक्की जैसे निजी क्षेत्र की कंपनियों और संगठनों द्वारा स्वच्छ भारत अभियान में दिए गए योगदान की सराहना करता हूं।


    अपने पूरे जीवन में , गांधी जी ने बेहतर और उच्च कौशल हासिल करने पर जोर दिया। उन्होंने कहा, "अगर मुझे यह विश्वास है कि मैं इसे कर सकता हूं, तो निश्चित रूप से मैं इसे करने की क्षमता हासिल कर लूंगा भले ही यह क्षमता मेरे पास शुरुआत में न हो।" वह स्वयं जो भी करते थे उसमें कौशल को प्राप्त करने का अभ्यास करते थे। आज, जब हम उद्योग की मांग और शिक्षा प्रणाली द्वारा दी गई शिक्षा के बीच के अंतर की बात करते हैं, तो कौशल प्रशिक्षण की आवश्यकता अधिक स्पष्ट हो जाती है।


    आज हमारे पास एक विशाल जनसांख्यिकीय अवसर है। हमारी आबादी का 65 प्रतिशत जनसंख्या 35 वर्ष से कम उम्र के लोगों का है। इस जनसांख्यिकीय लाभ को प्राप्त करने के लिए, हमें अपने लोगों के लिए बड़े स्तर पर कौशल कार्यक्रम चलाने, विशेष रूप से युवाओं को अधिक सेवा योग्य और अधिक उपयोगी बनाने की जरूरत है। हमें अपने युवाओं को श्रम की गरिमा के बारे में समझाने की जरूरत है, कि प्रत्येक नौकरी महत्वपूर्ण है, इसकी अपनी प्रासंगिकता है और यह प्रतिष्ठित है।


    गांधीजी प्रबल रूप से समानता में विश्वास रखते थे और निरंतर रूप से महिलाओं के सशक्तिकरण की बात करते थे। गांधीजी खुद भी प्रतिष्ठित महिलाओं से प्रभावित थे। उनकी माता पूतलीबाई, उनकी पत्नी कस्तूरबा और अन्य महिला जैसे एनी बेसेंट और सरोजनी नायडू ने उन्हें बहुत प्रभावित किया।


    गांधी जी ने कहा कि 'महिलाएं पुरूष की साथी है, समान मानसिक क्षमता के साथ एक उपहार'। तब जबकि भारतीय महिलाएं जीवन के विभिन्न क्षेत्रों में लगातार आगे बढ़ रही हैं, खेल से लेकर अंतरिक्ष तक, विनिर्माण से लेकर उद्यमशीलता तक और कला से लेकर नवाचार तक, हमें अभी भी देश में महिला-पुरूष समानता की भावना को पूर्ण रूप से लागू करना बाकि है।


    मैं अपने देश के सभी योजना निर्माताओं और नीतिकारों को प्रत्येक सामाजिक और आर्थिक विकास योजना के केंद्र में महिला-पुरूष समानता और महिलाओं के सशक्तिकरण को रखने का आग्रह करता हूं।


    गांधीजी समावेश , विविधता और निष्पक्षता के सिद्धांतों में भी विश्वास रखते थे। गांधी जी अपना जीवन देशवासियों को सामाजिक और आर्थिक अपवर्जन से लड़ने में सशक्त बनाने के लिए जीते थे। बापू ने हमें हमेशा कतार में खड़े अंतिम व्यक्त, सबसे गरीब व्यक्ति के बारे में सोचने के लिए कहा और शोषित लोगों की सेवा की।


    उनका प्रसिद्ध ताबीज अब दिमाग में आता है। उन्होंने कहा था , "मैं आपको एक ताबीज दूंगा। जब भी आप किसी संदेह में हों, या जब स्वयं आपके साथ बहुत ज्यादा हो जाए, तो खुद पर निम्न परीक्षा लागू करें। सबसे गरीब और सबसे कमजोर आदमी/ महिला का चेहरा याद करें जिसे आपने देखा होगा, और खुद से पूछें कि आप जिस कदम पर आप विचार कर रहे हैं वह क्या उनके लिए किसी भी प्रकार से उपयोग होगा? “यह उद्धरण भारत के उत्पीड़ित, दबे-कुचले लोगों के लिए उनकी गहरी चिंता को दर्शाता है जिनकी पहुंच जीवन की मूलभूत आवश्यकताओं तक भी नहीं है।


    अंत्योदय या सबसे गरीब , सबसे वंचित समूहों का उत्थान भी महात्मा के दिल के नजदीक का एक अभियान था। विकास के लिए गांधीजी का विचार सर्वोदय था, जो कि अंत्योदय के माध्यम से सभी लोगां का विकास था। अंत्योदय के उनके दर्शन ने श्री दीन दयाल उपाध्याय जैसे नेताओं को बहुत प्रभावित किया। श्री दीन दयाल उपाध्याय के मानव के एकीकरण के दर्शन का केंद्र अंत्योदय था। अंत्योदय आज भी भारत की सामाजिक-आर्थिक विकास की नीतियों के मार्गदर्शक सिद्धांतों में से एक है।


    उन्होंने स्वराज को भी भारतीय दृष्टिकोण से परिभाषित किया। उन्होंने कहा था" मेरे सपनों का स्वराज गरीबों का स्वराज है"। और आगे कहा कि " मुझे किंचित भी संदेह नहीं कि वो स्वराज पूर्ण स्वराज नहीं है जब तक उसके अधीन आपको ये सुविधाएं सुनिश्चित नहीं की जाए।


    आज के दिन हम महात्मा के शांति , सत्य के प्रति निष्ठा, अहिंसा, ट्रस्टीशिप, अपने परिवेश, शरीर, विचारों की शुचिता, समानता और सामाजिक न्याय जैसे आदर्शों के प्रति अक्षरशः मन , कर्म, वचन से संकल्पबद्ध हो कर उन्हें श्रद्धांजलि अर्पित करें। आइए, हम उन शाश्वत गांधीवादी मूल्यों जिनके केंद्र में ट्रस्टीशिप हो,को अपने जीवन और कार्यों में उतारने का साझा संकल्प लें।


    आइए हम सब गांधीजी के सपनों को समझने और 'राम राज्य' को लाने के लिए एक साथ मिलकर प्रयास करें, जहां पर सभी लोग बराबर हैं और उनमें किसी प्रकार का कोई भेदभाव नहीं है।


    महात्मा गांधी ने कहा कि “मेरे सपने का रामराज्य राजकुमार और दरिद्र के लिए समान अधिकारों को सुनिश्चित करता है”।


    महात्मा गांधी के संदेशों को उजागर करने के लिए समय पर पहल करने और एक श्रृंखला की शुरूआत करने के लिए मैं फिक्की को बधाई देता हूं। 1931 ईसवी में हुए आपके चौथे एजीएम में गांधी जी ने कहा था कि, "उद्योग को अपने आपको गरीबों का ट्रस्टी और सेवक के रूप में देखना ​​चाहिए"।


    मुझे आदित्य बिड़ला समूह के प्रयासों की भी सराहना करनी चाहिए जिसने अपने संगठन के मूल मंत्र में ट्रस्टीशिप अवधारणा को बढ़ावा दिया है। श्रीमती राजश्री बिड़ला , आपके मार्गदर्शन में आयोजित की जाने वाली यह महान पहल बेहद सराहनीय हैं। मुझे पूरा विश्वास है कि आपके समूह द्वारा आज दान में किया गया चरखा वितरण निश्चित रूप से एक अंतर पैदा करेगा और जमीनी स्तर पर आजीविका पर प्रभाव डालेगा। मैं प्रार्थना करता हूं कि गांधीजी के ज्ञान से भारत का आज, कल और आने वाली पीढ़ी आशीर्वाद प्राप्त करती रहेगी।


    जय हिन्द!"


    आर.के.मीणा /एएम/ए- 11338


    

    
    (Release ID: 1553441) Visitor Counter : 36