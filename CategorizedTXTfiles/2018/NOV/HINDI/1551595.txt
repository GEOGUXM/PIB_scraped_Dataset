      इलेक्ट्रानिक्स एवं आईटी मंत्रालय

      श्री रविशंकर प्रसाद ने भारत को सही अर्थों में ‘डिजिटल सोसायटी’ बनाने के लिए आईटी प्रोफेशनलों की अगुआई में राष्‍ट्रीय अभियान शुरू करने का आह्वान किया
      
      ‘भारत को डिजिटल सोसायटी बनाने के लिए आईटी प्रोफेशनलों को सरकार से सहयोग करना चाहिए’
      
      Posted On: 01 NOV 2018 5:32PM by PIB Delhi


    केन्‍द्रीय इलेक्‍ट्रॉनिक एवं आईटी और विधि व न्‍याय मंत्री श्री रविशंकर प्रसाद ने आज भारत को सही अर्थों में एक डिजिटल सोसायटी में तब्‍दील करने के लिए आईटी प्रोफेशनलों की अगुआई में एक राष्‍ट्रीय अभियान शुरू करने का आह्वान किया। उन्‍होंने सूचना प्रौद्योगिकी (आईटी) समुदाय से योग्‍य एवं सुविधाओं से वंचित वर्गों तक अपना संपर्क सुनिश्चित करने और उन्‍हें डिजिटल दृष्टि से साक्षर बनाने का अनुरोध किया। उन्‍होंने कहा कि इससे भारत को एक डिजिटल सोसायटी में तब्‍दील करने संबंधी लक्ष्‍य को प्राप्‍त करने में सरकार को मदद मिलेगी और इसके साथ ही सरकारी सेवाओं एवं पहलों से समाज के सभी तबकों को लाभान्वित करने के प्रयासों में तेजी भी आयेगी।


    उन्‍होंने कहा कि सरकार ने सभी को नवाचार के लिए अवसर उपलब्‍ध कराने के उद्देश्‍य से ओपन डेटा प्‍लेटफॉर्म पर दो लाख डेटासेट उपलब्‍ध कराये हैं। श्री प्रसाद ने कहा कि सरकार इस बात के लिए कभी भी प्रोत्‍साहित नहीं करती है कि उपयोगी डेटा केवल कुछ ही विशेषाधिकार प्राप्‍त लोगों को ही उपलब्‍ध कराया जाये। उन्‍होंने कहा कि दरअसल इस तरह की पहलों में बड़े पैमाने पर जन भागीदारी होने से ही बेहतर परिणाम जल्‍द मिल पायेंगे। श्री प्रसाद ने कहा कि सरकार सोशल मीडिया की आजादी बनाये रखने के पक्ष में है , लेकिन इसके साथ ही यह सुनिश्चित करने पर भी अत्‍यधिक ध्‍यान देना चाहिए कि इस वजह से राष्‍ट्रीय ताना-बाना पर कोई आंच न आए।


    ओपन गवर्नमेंट डेटा (ओजीडी) प्‍लेटफॉर्म इंडिया ( https://data.gov.in ) भारत में ओपन डेटा से जुड़े परिवेश में नवाचार को बढ़ावा देने में सबसे आगे है। इसकी स्‍थापना ओपन डेटा नीति के अनुरूप राष्‍ट्रीय सूचना विज्ञान केन्‍द्र (एनआईसी) द्वारा की गई है जिसका उद्देश्‍य सरकार के सवामित्‍व वाले साझा करने योग्‍य डेटा तक सक्रियतापूर्वक पहुंच सुनिश्चित करने के लिए एक प्‍लेटफॉर्म उपलब्‍ध कराना है। इन डेटासेट को सरकारी विभागों द्वारा सीधे इस प्‍लेटफॉर्म पर प्रकाशित किया जाता है।


    अब तक ओजीडी इंडिया के पास 229793 डेटासेट संसाधन और 4431 सूचीपत्र (कैटलॉग) हैं जिन्‍हें 137 मंत्रालयों/विभागों (82 केन्‍द्रीय विभाग एवं 52 राज्‍य स्‍तरीय विभाग) उपलब्‍ध कराया गया है। इसी तरह ओजीडी इंडिया के पास 1500 सृजित दृश्‍य (विजुअलाइजेशन) , 7860 सृजित एप्‍लीकेशन प्रोग्रामिंग इंटरफेस (एपीआई) और 196 प्रमुख डेटा अधिकारीगण (105 केन्‍द्रीय अधिकारी एवं 91 राज्‍य स्‍तरीय अधिकारी) हैं। ओजीडी इंडिया पर 17.13 मिलियन बार विजिट किया गया है और 6.22 मिलियन डेटासेट डाउनलोड किये गये हैं।


    ओपन गवर्नमेंट डेटा से जुड़ी टीम और राष्‍ट्रीय सूचना विज्ञान केन्‍द्र (एनआईसी) ने भारतीय इंटरनेट एवं मोबाइल संघ (आईएएमएआई) और स्‍टार्ट-अप इंडिया के सहयोग से विद्यार्थियों , उद्यमियों , अन्‍वेषको , स्‍टार्ट-अप , डेवलपरों और समुदाय के लिए हैकाथॉन - “#OpenGovDataHack” आयोजित किया था , ताकि नवाचार को बढ़ावा देने के लिए अनूठे एवं अभिनव सर्विस डिलीवरी एप्‍लीकेशंस और इन्‍फो-ग्राफिक्‍स सृजित किये जा सकें। हैकाथॉन के लिए चयनित क्षेत्रों (सेक्‍टर) में जल एवं स्‍वच्‍छता , परिवहन , शिक्षा , अपराध और स्‍वास्‍थ्‍य शामिल हैं। इस हैकाथॉन को दो चरणों में सफलतापूर्वक आयोजित किया गया था। राष्‍ट्रीय स्‍क्रीनिंग समिति ने अंतिम प्रस्‍तुति के लिए 20 एप का चयन किया जिनमें से तीन (विजेता) एप और सात अन्‍य उत्‍कृष्‍ट एप को माननीय केन्‍द्रीय मंत्री द्वारा 1 नवम्‍बर , 2018 को आयोजित एक पुरस्‍कार समारोह में पुरस्‍कृत किया जाएगा।


    ***


    आर.के. मीणा/अर्चना/आरआरएस/एस- 11012


    

    
    (Release ID: 1551595) Visitor Counter : 151