      सूचना और प्रसारण मंत्रालय

      इंडियन पैनोरमा फीचर फिल्म के निदेशकों ने फिल्म बनाने में कठिनाइयों को साझा किया
      
      'सिंजर' दिखाती है कि अंतर्राष्ट्रीय आतंकवाद कैसे एक सामान्य मछुआरे के जीवन को प्रभावित करता है: पंपल्‍ली
      
      'नगरकीर्तन' में एक ट्रांसजेंडर की भूमिका निभाना मेरे लिए जीवन बदल देने वाला अनुभव रहा: ऋद्धि सेन

      Posted On: 25 NOV 2018 6:18PM by PIB Delhi

    आईएफएफआई में फिल्म देखने के लिए पंजीकरण , टिकट बुकिंग और कतार में खड़े होने के रूप में आपका थोड़ा समय ले सकता है। लेकिन जब आप थिएटर में प्रवेश करते हैं और दुनिया भर से उन चुनिंदा फिल्मों को देखते हैं , तो क्या आपने कभी सोचा कि इन फिल्‍मों को वास्‍तविकता बनाने में फिल्म निर्माताओं को कितनी मेहनत करनी पड़ी और उन्‍हें कितना समय देना पड़ा ? गोवा के पणजी में आयोजित 49वें भारतीय अंतरराष्ट्रीय फिल्म महोत्सव के दौरान संवाददाताओं को संबोधित करने के लिए आज आए दो राष्‍ट्रीय फिल्‍म पुरस्‍कार विजेताओं को इस विषय पर काफी कुछ कहना था। ' सिंजर ' और ' नगरकीर्तन ' दो ऐसी फिल्में हैं जो राष्ट्रीय फिल्म पुरस्कार की गरिमा के साथ आईएफएफआई में आईं। जब ' सिंजर ' के निर्देशक पंपल्‍ली और ' नगरकीर्तन ' के प्रमुख अभिनेता ऋद्धि सेन ने इन फिल्‍मों को बनाने के दौरान अपनी चुनौतियों का जिक्र किया तो वह सही सामग्री की ताकत की एक और उद्घोषणा हो गई।


    65वें राष्ट्रीय फिल्म पुरस्कारों में सर्वश्रेष्ठ डेब्यू निर्देशक का पुरस्कार हासिल करने वाले पंपल्‍ली ने कहा कि उनकी कहानी दर्शाती है कि अंतर्राष्ट्रीय आतंकवाद किस प्रकार लक्षद्वीप में एक सामान्य मछुआरे के जीवन को प्रभावित करता है। उन्‍होंने कहा , ' जब दुनिया भर में आतंकवादी हमले और संघर्ष होते हैं तो हम कभी नहीं सोचते कि ये घटनाएं किस प्रकार सामान्‍य एवं अशिक्षित लोगों को प्रभावित करती हैं। यह फिल्‍म ऐसे ही लोगों की कठिनाइयों को चित्रित करने की कोशिश करती है। '


    उन्‍होंने कहा कि कवारट्टी द्वीप के दूर-दराज का क्षेत्र होने, मुख्‍य भूमि के लिए सीमित परिवहन सुविधा और केंद्रशासित प्रदेश होने के कारण तमाम प्रतिबंधों के कारण प्रोडक्‍शन प्रक्रिया में काफी कठिनाई हुई। उन्‍होंने यह भी बताया कि बिना किसी पटकथा अथवा व्‍याकरण के स्‍थानीय बोली जासारी में फिल्‍म बनाने में किन चुनौतियों का सामना करना पड़ा। पंपल्‍ली ने कहा, 'पटकथा सबसे पहले मलयालम में लिखी गई थी और स्‍थानीय युवाओं की मदद से उसे स्‍थानीय बोली में परिवर्तित की गई। इस बोली में सही उच्‍चारण करने के लिए अभिनेताओं को कुछ प्रशिक्षण भी दिया गया। यह सब काम काफी चुनौ‍तीपूर्ण था।'


    सर्वश्रेष्ठ अभिनेता के लिए राष्ट्रीय फिल्म पुरस्कार विजेता ऋद्धि सेन ने कहा कि ' नगरकीर्तन ' में एक ट्रांसजेंडर का किरदार निभाना उनके लिए जीवन बदल देने वाला अनुभव था। उन्‍होंने कहा , ' यह फिल्म एक ट्रांसजेंडर व्यक्ति के बारे में है जो एक पुरुष के शरीर में फंसी हुई महिला है। एक आदमी से ट्रांसजेंडर व्यक्ति के रूप में परिवर्तन का हिस्सा बहुत कठिन था। सबसे मुश्किल बात यह थी कि एक महिला की शारीरिक हावभाव को पकड़ना और उसे बनाए रखना। ' यह फिल्म अंधेरे में उतरने और उन लोगों की मदद करने का एक छोटा सा प्रयास है जिन्‍हें उस तरह से स्वीकार नहीं किया जाता जैसा वे हैं। उन्होंने उम्‍मीद जताई कि यह फिल्म ट्रांसजेंडर लोगों के प्रति कम से कम एक प्रतिशत समाज के दृष्टिकोण को अवश्‍य बदलेगी।


    यह फिल्‍म बनाने के दौरान निर्देशक कौशिक चटर्जी द्वारा सामना की गई बाधाओं को याद करते हुए ऋद्धि सेन ने कहा कि भारत में लोग ट्रांसजेंटर पर फिल्म बनाने से आगे भी डरते रहेंगे। निर्देशक ने कई निर्माताओं से संपर्क किया और अंततः एक्रोपोलिस फिल्म्स ने इसे बनाने के लिए अपनी सहमति दी। ऋद्धि सेन ने यह फिल्‍म हमारे देश में रहने वाले उन ट्रांसजेंडर लोगों को समर्पित की जो पहचान संकट में फंस कर रोजाना संघर्ष कर रहे हैं। उन्होंने आगे कहा कि इस फिल्म की सफलता ट्रांसजेंडर समुदाय के संघर्षों का सम्‍मान है।


    पृष्‍ठभूमि

     1. सिंजर

    ' सिंजर ' लक्षद्वीप में बोली जाने वाली स्थानीय बोली जासारी में बनाई गई पहली फिल्म है। श्री पंपल्‍ली द्वारा निर्देशित इस डेब्‍यू फीचर फिल्म को 65वें राष्ट्रीय फिल्म पुरस्कार के दौरान दो पुरस्‍कार - सर्वश्रेष्ठ डेब्यू निर्देशक और सर्वश्रेष्ठ जसारी फिल्म - दिए गए।


    ' सिंजर ' की कहानी कवारट्टी (लक्षद्वीप में) में रहने वाले एक सामान्‍य मछुआरे अंसार , उनकी बहन सुहारा और उनकी मंगेतर फिदा के आसपास घूमती है। वर्ष 2014 में इराक के एक प्रांत सिंजर को आईएस द्वारा हत्या के एक क्षेत्र में बदल दिया गया था। उस दौरान कई यजीदी महिलाओं और छोटी बच्चियों को क्रूर यौन उत्पीड़न और अपहरण का शिकार होना पड़ा था। यह कहानी इराक उन दो नौकरानियों पर केंद्रित है जिन्‍हें यजीदी महिलाओं के साथ बंधक बना लिया गया है। वे कुछ दिनों बाद पहाड़ों से भागने में सफल रहीं और अपनी मातृभूमि लक्ष्‍ाद्वीप पहुंचीं। लेकिन यहां उनके लिए एक अन्‍य दु:स्‍वप्‍न इंतजार कर रहा था। फिल्‍म में दर्शाया गया है कि कवारट्टी लौटने पर वे दोनों म‍हिलाएं किस प्रकार सांप्रदायिक स्थितियों से मुकाबला करने और जीवित रहने में सफल रहीं।

     1. नगरकीर्तन

    ' नगरकीर्तन ' श्री कौशिक गांगुली द्वारा निर्देशित एक बंगाली फीचर फिल्म है। इस फिल्म को भारत के 65वें राष्ट्रीय फिल्म पुरस्कार के दौरान सर्वश्रेष्ठ अभिनेता , बेहतरीन कॉस्ट्यूम डिजाइन , बेहतनीन मेक-अप आर्टिस्ट और विशेष जूरी अवॉर्ड (फीचर फिल्म) की श्रेणियों में कुल 4 पुरस्कार मिले। श्री ऋद्धि सेन इस फिल्म में ट्रांसजेंडर की मुख्य भूमिका निभा रहे हैं। उन्‍हें 65वें राष्ट्रीय फिल्म पुरस्कार के दौरान नगरकीर्तन फिल्म के लिए सर्वश्रेष्ठ अभिनेता पुरस्कार दिया गया।


    ****


    ED/DJM/DW/BSN/ संजित

    
    
    (Release ID: 1554105) Visitor Counter : 8
    
    
    
    
    

1.