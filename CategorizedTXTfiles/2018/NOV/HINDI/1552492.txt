      गृह मंत्रालय

      राष्ट्रीय आपदा प्रबंधन प्राधिकरण सीबीआरएन से उत्पन्न आपात स्थितियों से निपटने के लिए बेंगलुरु हवाई अड्डे पर प्रशिक्षण कार्यक्रम आयोजित कर रहा है
      Posted On: 12 NOV 2018 2:35PM by PIB Delhi


      राष्ट्रीय आपदा प्रबंधन प्राधिकरण (एनडीएमए) ने रासायनिक, जैविक, रेडियो धर्मिता और परमाणु-सीबीआरएन पदार्थों से उत्पन्न खतरों से निपटने के लिए बेंगलुरू के केम्पेगौडा अंतर्राष्ट्रीय हवाई अड्डे पर छह दिवसीय प्रशिक्षण कार्यक्रम आयोजित किया है। प्रशिक्षण कार्यक्रम की शुरुआत आज से की गई।


      प्रशिक्षण कार्यक्रम भारतीय विमान पत्तन प्राधिकरण, नाभिकीय, औषधि एवं सम्बद्ध विज्ञान संस्थान और राष्ट्रीय आपदा मोचनबल के सहयोग से चलाया जा रहा है।


      सीबीआरएन से जुड़ी आपात स्थितियों से निपटने के लिए विशेष दक्षता और प्रयासों की आवश्यकता होती है। सीबीआरएन से जुड़ी एक छोटी सी घटना भी हवाई अड्डों पर लोगों के बीच भारी दहशत फैला सकती है। प्रशिक्षण कार्यक्रम के जरिये सीबीआरएन के खतरों से निपटने के लिए हवाई अड्डो पर की गई व्यवस्था को और बेहतर बनाया जा रहा है।


      प्रशिक्षण कार्यक्रम में व्याख्यान के साथ ही फील्ड ट्रेनिंग तथा सीबीआरएन पदार्थों की पहचान करने और उऩसे बचाव के उपकरणों का प्रदर्शन शामिल है। प्रशिक्षण कार्यक्रम हवाई अड्डों पर आपात स्थितियों से निपटने के लिए तैनात सुरक्षाकर्मियों -एईएच को सीबीआरएन से उत्पन्न आपात स्थितियों से निपटने के लिए पूरी तरह सक्षम बनाने के साथ ही उन्हें तत्काल प्राथमिक उपचार और मनोवैज्ञानिक मदद देने में भी समर्थ बनाएगा।


      प्रशिक्षण कार्यक्रम के दौरान परमाणु ऊर्जा विभाग, नाभिकीय औषधि एवं संबद्ध विज्ञान संस्थान, राष्ट्रीय लोक नियंत्रण केन्द्र, राष्ट्रीय मानसिक स्वास्थ्य और स्नायु विज्ञान संस्थान तथा भाभा परमाणु अनुसंधान केन्द्र के विशेषज्ञ प्रतिभागियों को प्रशिक्षित करेंगे। इस कार्यक्रम में हवाई अडडों के संचालन और रख-रखाव की जिम्मेदारी निभाने वाली विभिन्न एजेंसियों के करीब 50 प्रतिभागियों को सीबीआरएन आपदा से निपटने में प्रशिक्षित किया जाएगा। इसके अलावा 150 कर्मियों को भी सीबीआरएन से जुड़ी जानकारी दी जाएगी।


      यह प्रशिक्षण कार्यक्रम का दसवां संस्करण है। इसका मुख्य उद्देश्य सीबीआरएन खतरों से निपटने में सक्षम विशेष बल के पहुंचने तक हवाई अड्डों पर तैनात एईएच को स्थिति से निपटने के लिए पूरी तरह प्रशिक्षित करना है। कार्यक्रम के तहत चेन्नई, कोलकाता, मुंबई, वाराणसी, पटना, अहमदाबाद, हैदराबाद, चंडीगढ़ और रायपुर में अब तक 9 बैचों को प्रशिक्षित किया जा चुका है।


      *****


      
      आर.के.मीणा/अर्चना/मधुलिका/एम-111 61
    

    
    (Release ID: 1552492) Visitor Counter : 111
    
    
      Read this release in: English