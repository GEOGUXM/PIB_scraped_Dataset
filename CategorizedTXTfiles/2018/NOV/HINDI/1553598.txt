      विद्युत मंत्रालय

      श्री आर.के. सिंह ने बक्सर ताप बिजली परियोजना की प्रगति की समीक्षा की और जनवरी तक उसकी आधारशिला रखने का निर्देश दिया
      Posted On: 22 NOV 2018 6:31PM by PIB Delhi


    बिजली और नई एवं नवीकरणीय ऊर्जा राज्य मंत्री (स्वतंत्र प्रभार) श्री आर.के. सिंह ने बक्सर ताप बिजली परियोजना को जल्द से जल्द शुरू करने के लिए निवेश मंजूरी को पूरा करने के संबंध में संबंधित अधिकारियों को निर्देश दिया, ताकि जनवरी 2019 तक उसकी आधारशिला रखी जा सके। वे आज नई दिल्ली में 1320 मेगावाट की बिजली परियोजना की प्रगति के लिए आयोजित समीक्षा बैठक की अध्यक्षता कर रहे थे।


    बैठक में एसजेवीएन, नीति आयोग, व्यय विभाग, केन्द्रीय बिजली प्राधिकरण और बिहार सरकार के प्रतिनिधियों ने हिस्सा लिया। परियोजना की अनुमानित लागत 10 हजार करोड़ रुपये से अधिक है। परियोजना को एसजेवीएन लिमिटेड द्वारा संचालित किया जा रहा है, जो बिजली मंत्रालय के अधीन एक मिनी रत्न अनुसूची-ए का सार्वजनिक उपक्रम है।


    बैठक में परियोजना के विभिन्न पहलुओं पर चर्चा की गई। एसजेवीएन लिमिटेड के अध्यक्ष ने बताया कि पर्यावरण क्लियरेंस, चिमनी की ऊंचाई की क्लियरेंस, मुख्य संयंत्र के लिए जमीन, जल उपलब्धता जैसे सभी क्लियरेंस हासिल कर लिए गए हैं। उन्होंने बताया कि परियोजना को आगे ले जाने की समस्त कार्रवाही पूरी कर ली गई है।


    बिहार सरकार के प्रधान सचिव (ऊर्जा) ने बताया कि बिहार परियोजना से 85 प्रतिशत से कम बिजली नहीं लेगा, क्योंकि पिछले कुछ वर्षों के दौरान राज्य में बिजली की मांग 15 प्रतिशत बढ़ गई है। बिहार में बिजली की खपत तेजी से बढ़ रही है। इसकी वजह यह है कि राज्य में प्रति व्यक्ति खपत जो 2012-13 में 145 यूनिट थी, वह 2017-18 में बढ़कर 360 यूनिट हो गई है।


    ***


    अर्चना/एकेपी/एमएस-11360


    

    
    (Release ID: 1553598) Visitor Counter : 142