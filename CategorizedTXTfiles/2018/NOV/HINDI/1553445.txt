      उप राष्ट्रपति सचिवालय

      माननीय राष्ट्रपति श्री रामनाथ कोविंद का भारतीय समुदाय और भारतीय मित्रों के स्वागत समारोह में संबोधन
      Posted On: 19 NOV 2018 2:37PM by PIB Delhi


    मुझे आपसे मिलकर बेहद खुशी हुई। वियतनाम की इस राजकीय यात्रा से मैं बेहद गौरवान्वित हूं। बेहद गर्मजोशी और अपनेपन भरे इस स्वागत के लिए आपका बहुत-बहुत धन्यवाद। मैं वियतनाम बौद्ध संघ के उन सभी बौद्ध भिक्षुओं और ननों को प्रसंशा और सम्मान प्रेषित करना चाहता हूं, जिन्होंने अपने परंपरागत ड्रम संस्कार के जरिए मेरा स्वागत किया।


    भारत और वियतनाम की दोस्ती सभ्यता-संस्कृति की दोस्ती है। हमारे संबंध हमेशा बेहद गर्मजोशी से भरे और सौहार्दपूर्ण रहे हैं। बेहद मुश्किल वक्त में भी हमारे लोग एक दूसरे के साथ हमेशा खड़े रहे हैं। हमारे संस्थापक पिता रहे महात्मा गांधी और राष्ट्रपति हो ची मिन्ह ने हमे रास्ता दिखाया है। मैं उन बेहद प्रगाढ़ संबंधों को और मजबूत करने यहां आया हूं। मैं राष्ट्रपति फू थ्रोंग के साथ आधिकारिक मुलाकात का इंतजार कर रहा हूं। मुझे वियतनाम की संसद को संबोधित करने का गौरव भी मिलेगा। मैं विशेष आवभगत के लिए वियतनाम सरकार का बेहद आभारी हूं।


    हमारे देशों के बीच दोस्ती को बढ़ाने में बौद्ध संघ ने बेहद अहम संस्थान के रूप में कार्य किया है। हमने करुणा, दया और भगवान बुद्ध के आशीर्वाद के साथ हमने अपने संबंधों को विकसित किया है। बौद्ध भिक्षु हमारे संबंधों को मजबूत करने में जितनी दृढ़ता से पुराने जमाने में लगे रहते थे, आज भी उतनी ही दृढ़ता से लगे हुए हैं। भिक्षुओं और व्यापारियों ने भारत की सभ्यता, संस्कृति, दर्शन और धर्म को वियतनाम तक पहुंचाया। बौद्ध, हिन्दू, ब्राह्मी लिपी और संस्कृत भाषा ने उसके बाद ही इस देश में अपनी जड़े जमाई। मुझे कल दुनिया के प्रसिद्ध चाम मंदिर जाने का मौका मिला और मैंने हमारी साझा संस्कृति की छाप इस प्राचीन भूमि और यहां लोगों पर देखी। हमारे सदियों पुराने संबंधों और हमारी साझा आध्यात्मिक यात्रा के प्रतीक के तौर पर मैंने बरगद का पेड़ यहां लगाया।


    देवियों और सज्जनों,


    एक दोस्त और सहयोगी होने के नाते हम वियतनाम की शानदार उपलब्धियों पर गर्व महसूस करते हैं। इस देश ने समय के साथ बेहद सामाजिक और आर्थिक प्रगति की है। लगातार ऊंची आर्थिक विकास दर के साथ सधी हुई दृष्टि और नेतृत्व की दूरदर्शिता की वजह से देश तेजी से समृद्धि की तरफ आगे जा रहा है। साल 1990 में 100 डॉलर से आज 2500 डॉलर से भी ज्यादा हो चुकी है प्रति व्यक्ति आय की वजह से देश के आम लोगों की जिंदगी में बड़ा बदलाव आया है। कृषि के क्षेत्र में वृद्धि का देश के विकास में अहम योगदान रहा है। वियतनाम की कृषि क्रांति और खाद्य सुरक्षा के क्षेत्र में अपने योगदान से हम भी गौरवान्वित महसूस कर रहे हैं। आज वियतनाम उभरते हुए बाजारों में स्टार बन चुका है और वैश्विक अर्थव्यवस्था से पूरी तरह से जुड़ चुका है। भारत की तरह ही यहां भी युवाओं की खासी संख्या है और हमारी तरह ही वियतनाम भी अपने युवाओं के सपनों को पूरा करने की हर कोशिश कर रहा है।


    देवियों और सज्जनों,


    भारत और वियतनाम इस सांस्कृतिक यात्रा में हमेशा साथ रहे हैं। अब हम दोनों ही देश एक ही तरह के परिवर्तनकारी आर्थिक रास्तों पर चल निकले हैं। भारत आज दुनिया में सबसे तेजी से आगे बढ़ रही बड़ी अर्थव्यवस्था है, पिछली तिमाही में विकास दर 8.2 % रहा है। हमारी ज्ञान और नवाचार से संचालित अर्थव्यवस्था ने दुनिया पर अपनी छाप छोड़ी है। हम 2025 तक 50 खरब की अर्थव्यवस्था और तीसरा सबसे बड़ा उपभोक्ता बाजार बनने की ओर गंभीरता से आगे बढ़ रहे हैं। वियतनाम की वृद्धि और विकास भी समान रूप से प्रभावशाली है।


    देवियों और सज्जनों,


    वियतनाम में भारतीय समुदाय संख्या में कम है लेकिन हमारे द्विपक्षीय संबंधों को बढ़ाने और यहां की स्थानीय अर्थव्यवस्था और समाज में मौके बनाने में बेहद अहम भूमिका निभा रहे हैं। वियतनाम में भारतीय समुदाय के नाम से कई उपलब्धियां दर्ज हैं। अपने कठिन परिश्रम और दक्षता की वजह से आप लोगों ने अपने लिए यश और हमारे लिए गौरव प्रदान किया है। हमारे आईटी विशेषज्ञ और तकनीकी के क्षेत्र में कार्य कर रहे उद्यमी इस देश में डिजिटल रास्ता बनाने में मदद कर रहे हैं।


    देवियों और सज्जनों,


    भारत परिवर्तन के दौर से गुजर रहा है। शांति, समृद्धि और विकास के प्रयासों के तहत विदेश में गए भारतीय और भारतीय मूल के लोग हमसे कंधे से कंधा मिलाकर देश की सेवा कर रहे हैं। आप सबके लिए नए मौके उपलब्ध हो रहे हैं, जिसके तहत आप भारत के साथ संपर्क, साझेदारी और संपन्नता हासिल कर सकते हैं। मैं चाहता हूं कि आप इस यात्रा में ज्ञान के साझीदार, निवेशक और सासंकृतिक दूत के रूप में साथ आएं।


    देवियों और सज्जनों,


    भारत और वियतनाम के पास समान मौके और चुनौतिया हैं। हमें गर्व और संकल्प लेकर एक साथ आना होगा और विकास और समृद्धि में एक दूसरे की मदद करनी होगी। मेकॉन्ग और गंगा के सनातन विचार और बुद्धिमता हमें इस राह पर आगे का रास्ता दिखाएंगे।


    धन्यवाद,


    आर.के.मीणा /एएम/पी.टी-11340
    
    

    
    (Release ID: 1553445) Visitor Counter : 20