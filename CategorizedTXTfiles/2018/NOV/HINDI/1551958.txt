      विद्युत मंत्रालय

      पावरग्रिड ने बर्फबारी से प्रभावित जम्मू और कश्मीर में ट्रांसमिशन लाइनें बहाल की
      Posted On: 05 NOV 2018 7:43PM by PIB Delhi


    पावरग्रिड द्वारा की गई त्वरित कार्रवाई के कारण घाटी में सामान्य बिजली आपूर्ति बहाल हो गई जो 03 नवम्बर 2018 की शाम और 04 नवम्बर 2018 की सुबह भारी बर्फबारी के कारण प्रभावित हो गई थी। इस समय जम्मू-कश्मीर में बिजली की 1600 मेगावाट की सामान्य मांग को पूरा किया जा रहा है।


    जम्मू-कश्मीर में भारी बर्फबारी के कारण सामान्य जनजीवन अस्त-व्यस्त हो गया था क्योंकि बिजली नहीं होने के कारण घाटी में लोगों को भारी परेशानी उठानी पड़ रही थी।


    दोनों पावरग्रिड ट्रांसमिशन लाइनों 400 किलोवाट डबल सर्किट न्यू वानपोह-किशनपुर और 400 किलोवाट डबल सर्किट न्यू वानपोह-वगूरा ने 4 नवम्बर की सुबह काम करना बंद कर दिया था। खराबी सामने आने के बाद पावरग्रिड ने तत्काल कदम उठाए और सभी लाइनों को आधे घंटे के भीतर बहाल किया।


    बर्फबारी के दौरान तीन जेके-पीडीडी लाइनें 132 किलोवाट मीर बाजार-कुलगाम, 132 किलोवाट मीर बाजार-लीजर, 132 किलोवाट लस्सीपोरा-शोपियां भी प्रभावित हुई। स्थानीय स्तर पर ट्रांसमिशन लाइनों को जेके-पीडीडी और पावरग्रिड ने संयुक्त रुप से बहाल किया। आपात बहाली प्रणाली (ईआरएस) द्वारा तेजी से आपूर्ति बहाल करने के लिए पावरग्रिड विशेषज्ञों सहित हर प्रकार की सहायता प्रदान कर रहा है। घाटी में अब बिजली उपलब्ध है और प्रभावित जेके-पीडीडी ट्रांसमिशन लाइनों को तेजी से बहाल किया जा रहा है।


    ***


    आर.के.मीणा/अर्चना/केपी/डीसी-11089


    

    
    (Release ID: 1551958) Visitor Counter : 117