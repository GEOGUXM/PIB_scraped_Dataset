      कार्मिक, लोक शिकायत एवं पेंशन मंत्रालय

      केन्‍द्रीय पूर्वोत्तर क्षेत्र विकास मंत्री डॉ. जितेन्‍द्र सिंह ने दूरदराज के क्षेत्रों के लिए ‘हेली-क्लिनिक’ शुरू करने का प्रस्‍ताव रखा
      Posted On: 29 NOV 2018 8:41PM by PIB Delhi


      केन्‍द्रीय पूर्वोत्तर क्षेत्र विकास (डोनर) राज्‍य मंत्री (स्‍वतंत्र प्रभार) , प्रधानमंत्री कार्यालय, कार्मिक, लोक शिकायत एवं पेंशन, परमाणु ऊर्जा और अंतरिक्ष राज्‍य मंत्री डॉ. जितेन्‍द्र सिंह ने दूरदराज के क्षेत्रों के लिए ‘हेली-क्लिनिक’/हेलिकॉप्‍टर क्लिनिक शुरू करने का प्रस्‍ताव रखा है। ये विभिन्‍न राज्‍यों जैसे कि जम्‍मू–कश्‍मीर और पूर्वोत्तर राज्‍यों के दुर्गम पहाड़ी क्षेत्रों में रहने वाले लोगों की विशेष चिकित्‍सीय देखभाल सुनिश्चित करने में काफी मददगार साबित हो सकते हैं। डॉ. जितेन्‍द्र सिंह जाने-माने मधुमेह विशेषज्ञ हैं।


      डॉ. जितेन्‍द्र सिंह आज नई दिल्‍ली में भारतीय उद्योग परिसंघ (सीआईआई) की स्‍वास्‍थ्‍य सेवा परिषद (हेल्थकेयर काउंसिल) द्वारा आयोजित ‘भारत स्‍वास्‍थ्‍य शिखर सम्‍मेलन 2018’ को संबोधित कर रहे थे। उन्‍होंने कहा कि कॉरपोरेट अस्‍पताल और निजी क्षेत्र के अग्रणी चिकित्‍सा विशेषज्ञ (प्रैक्टिशनर) मुख्‍यत: टियर- I अथवा बड़े शहरों में ही होते हैं , जबकि विशेषकर दूरदराज के ग्रामीण एवं अर्द्ध-ग्रामीण क्षेत्र इस तरह के कॉरपोरेट अस्‍पतालों एवं विशेषज्ञ डॉक्‍टरों से वंचित रहते हैं। उन्‍होंने कहा कि वैसे तो बड़े शहरों में निजी क्षेत्र के अग्रणी चिकित्‍सा विशेषज्ञों की भरमार होने से वहां अन्‍य चिकित्‍सा विशेषज्ञों की गुजांइश नहीं रहती है, इसलिए लाभप्रद निजी या प्राइवेट प्रैक्टिस की दृष्टि से भी निजी क्षेत्र के डॉक्‍टरों के लिए यही अच्‍छा रहेगा कि वे ग्रामीण एवं दूरदराज के क्षेत्रों की ओर उन्‍मुख हो जाएं।


      डॉ. जितेन्‍द्र सिंह ने कहा कि भारत के विशेषकर पहाड़ी राज्‍यों में बड़ी संख्‍या में विशाल भूखंड उपलब्‍ध हैं जहां कॉरपोरेट अस्‍पताल या तो अपने दम पर अथवा निजी-सार्वजनिक भागीदारी के जरिए हेलिकॉप्‍टर आधारित सुपर-स्‍पेशियलिटी क्लिनिक शुरू कर सकते हैं। उन्‍होंने कहा कि , उदाहरण के लिए, सप्‍ताह के प्रत्‍येक दिन कोई भी सुपर-विशेषज्ञ डॉक्‍टर जैसे कि हृदय रोग या मधुमेह विशेषज्ञ अथवा किडनी रोग या जठरांत्र (गैस्ट्रोएंटेरोलॉजिस्ट) विशेषज्ञ बारी-बारी से आवश्‍यक परा-चिकित्‍सीय स्‍टाफ और दवाओं के साथ एक हेलिकॉप्‍टर ओपीडी शुरू कर सकते हैं। उन्‍होंने कहा कि वापसी के दौरान उसी हेलिकॉप्‍टर की मदद से अस्‍पताल में भर्ती करने के उद्देश्‍य से एक-दो जरूरतमंद मरीजों को शहर लाया जा सकता है।


      डॉ. जितेन्‍द्र सिंह ने कहा कि भारत जैसे अत्‍यंत विविधता वाले देश में सरकार द्वारा संचालित की जाने वाली सार्वजनिक क्षेत्र की चिकित्‍सा सेवा की प्रासंगिकता सदैव बनी रहेगी। हालांकि , निजी क्षेत्र की भूमिका धीरे-धीरे बढ़ती जा रही है और इसके साथ ही यह सार्वजनिक क्षेत्र के साथ सामंजस्‍य बैठाकर भी इस क्षेत्र में अहम भूमिका निभा सकता है।


      डॉ. जितेन्‍द्र सिंह ने कहा कि भारत जैसे देश के दुर्गम एवं दूरदराज के क्षेत्रों में रहने वाले मरीजों तक पहुंचने में टेली-मेडिसिन और ई-हेल्‍थ केयर की विशेष अहमियत है। उन्‍होंने कहा कि इस मामले में भी सरकारी प्रयासों का पूरक साबित होने में निजी क्षेत्र महत्‍वपूर्ण भूमिका निभा सकता है।


      ‘सभी के लिए स्‍वास्‍थ्‍य सेवा’ पर केन्‍द्र सरकार द्वारा किए जा रहे फोकस की सराहना करते हुए डॉ. जितेन्‍द्र सिंह ने पिछले चार वर्षों में लिए गए कुछ अत्‍यंत महत्‍वपूर्ण निर्णयों का उल्‍लेख किया। प्रत्‍येक जिला अस्‍पताल में डायलिसिस केन्‍द्र खोलना, आरोग्‍य (वेलनेस) केन्‍द्र की स्‍थापना करना और ‘आयुष्‍मान भारत’ का शुभारंभ किया जाना इनमें शामिल हैं। उन्‍होंने दूरदराज के ग्रामीण क्षेत्रों की ओर उन्‍मुख होने के लिए चिकित्‍सा विशेषज्ञों (प्रैक्टिशनर) को प्रोत्‍साहन देने और ग्रामीण क्षेत्रों में अपनी सेवाएं प्रदान करने में समर्थ होने के लिए सरकारी डॉक्‍टरों को पर्याप्‍त संतोषजनक सुविधाएं देने की जरूरत पर विशेष बल दिया।


      जाने-माने हृदय रोग विशेषज्ञ डॉ. नरेश त्रेहन ने पैनल संवाद के दौरान निजी क्षेत्र के डॉक्‍टरों और सीआईआई की स्‍वास्‍थ्‍य सेवा परिषद (हेल्थकेयर काउंसिल) द्वारा परिकल्‍पना की गई विभिन्‍न तरह की नई पहलों का उल्‍लेख किया। उन्‍होंने कहा कि भारत के स्‍वास्‍थ्‍य सेवा क्षेत्र में निवेश , गठबंधन और साझेदारियों की दृष्टि से एक अत्‍यंत महत्‍वपूर्ण दौर देखा जा रहा है।


      डॉ. त्रेहन ने इस तथ्‍य पर उम्‍मीद जताई कि हाल के महीनों में भारत में सार्वजनिक और निजी स्‍वास्‍थ्‍य सेवा क्षेत्रों में बड़ी तेजी से सामंजस्‍य स्‍थापित हो रहा है।


      ***


      आर.के.मीणा/अर्चना/आरआरएस/वीके-11504

    
    
    (Release ID: 1554308) Visitor Counter : 99
    
    
      Read this release in: English