      जनजातीय कार्य मंत्रालय

      श्री जुएल ओराम ने जनजातीय कार्य मंत्रालय द्वारा 16 से 30 नवम्बर, 2018 तक दिल्ली में आयोजित किए जा रहे "आदी महोत्सव" का उद्घाटन किया
      Posted On: 16 NOV 2018 7:50PM by PIB Delhi


    केंद्रीय जनजातीय कार्य मंत्रालय मंत्री श्री जुएल ओराम ने आज दिल्ली हाट , आईएनए में जनजातीय शिल्प, संस्कृति, पाक शैली और वाणिज्य को बढ़ावा देने, उनको संजोने और जश्न मनाने के लिए एक राष्ट्रीय जनजातीय उत्सव, "आदी महोत्सव" का उद्घाटन किया। इस अवसर पर जनजातीय कार्य मंत्रालय में राज्य मंत्री श्री जसवंतसिंह सुमनभाई भाभोर, श्री सुदर्शन भगत और कई गणमान्य व्यक्ति मौजूद थे। इस महोत्सव का आयोजन जनजातीय कार्य मंत्रालय और ट्राइफेड द्वारा 16 से 30 नवंबर, 2018 तक दिल्ली हाट, आईएनए में, 21 से 30 नवंबर, 2018 तक नेहरू पार्क में और 16 से 19 नवंबर, 2018 तक सेंट्रल पार्क, नई दिल्ली में किया जा रहा है।


    अपने उद्घाटन संबोधन में, श्री जुएल ओराम ने कहा कि देश में जनजातियों का प्रतिशत आबादी का 8 प्रतिशत से अधिक है। यह एक बहुत ही महत्वपूर्ण संख्या है। वास्तविक रूप में , यह 10 करोड़ भारतीयों का समूह है। राष्ट्रीय परिपेक्ष में समावेशी विकास (सबका विकास) की धारणा में जनजातियों के विकास को एक महत्वपूर्ण घटक के रूप में शामिल किया गया है। इस महोत्सव में जनजातीय कला और शिल्प, जनजातीय दवा और चिकित्सकों, जनजातीय पाक शैली का प्रदर्शन और बिक्री के साथ ही जनजातीय लोक अभिनय का प्रदर्शन किया जाता है, जिसमें देश के 23 राज्यों से जनजातीय कारीगर, पाककर्मी, लोक नर्तक / संगीतकार भाग ले रहे हैं और अपनी समृद्ध पारंपरिक संस्कृति की झलक प्रदान कर रहे हैं।


    उन्होंने कहा कि इस महोत्सव का विषय है: "जनजातीय संस्कृति , शिल्प, पाक शैली और वाणिज्य की भावना का उत्सव"। इस महोत्सव में 100 स्टालों के माध्यम से आदिवासी हस्तशिल्प, कला, चित्रकला,कपड़े, आभूषण और बहुत कुछ का प्रदर्शनी-सह-बिक्री की सुविधा है। इस उत्सव में विभिन्न राज्यों के 200 से अधिक आदिवासी कारीगर और कलाकार मिनी-इंडिया बना कर भाग ले रहे हैं।


    श्री ओराम ने कहा कि आदिवासियों के जीने का तरीका आदि सत्य , शाश्वत मूल्य और प्राकृतिक सादगी के माध्यम से संचालित होता है। जनजातियों की महानता इस बात में निहित है कि वे आदि कौशल और प्राकृतिक सादगी को बनाये रखने में कामयाब रहे हैं। उनकी रचनाएं समय की गहराईयों से निकलती हैं। यह गुणवत्ता उनके कला और शिल्प को शाश्वत आकर्षण देती है। अपरिष्कृत जनजातीय हस्तशिल्प हम सभी में स्वभाविक रूप से एक सहज ज्ञान जगाता है। यह जनजातीय संगीत और नृत्य के लिए विशेष रूप से सच है। संस्कृति मंत्रालय के सहयोग से इस अवसर पर एक रंगीन सांस्कृतिक कार्यक्रम भी आयोजित किया गया।


    इस महोत्सव में 23 राज्यों के 600 से अधिक कारीगर , 20 से अधिक राज्यों के 80 जनजातीय पाककर्मी और 14 नृत्य समूह के 200 से अधिक कलाकार शामिल हो रहे हैं। महोत्सव की मुख्य विशेषताएं हैं- महुआ शराब बनाने का लाइव प्रदर्शन, ताड़ रस और कैंडी महुआ इमली चटनी; लाख की चूड़ियां बनाने का लाइव प्रदर्शन; पेंटिंग के लिए चार अलग स्कूलों के पेंटिंग का प्रदर्शन यानी वर्ली, पिथौरा, गोंड और सौरा; जनजातीय वस्त्र, फैशन उपकरण इत्यादि के लिए फैशन शो (23 नवम्बर) और विभिन्न राज्यों से जनजातीय पाक-प्रणाली और बिक्री।


    महोत्सव में प्रदर्शित होने वाले जनजातीय उत्पादों में शामिल हैं- साड़ियों का परंपरागत संग्रह जैसे भंडारा , महेश्वरी बाग, संबलपुरी, तसर, कॉटन कंथा; छत्तीसगढ़, झारखंड, महाराष्ट्र, ओडिशा, पश्चिम बंगाल के रेशम और सूती वस्त्र; पुरुषों के संग्रह में कपास, ऊनी और रेशम के जैकेट, मध्य प्रदेश, राजस्थान और झारखंड का कुर्ता शामिल हैं; छत्तीसगढ़, ओडिशा, मध्य प्रदेश और आंध्र प्रदेश के कांस्य; गुजरात, महाराष्ट्र, ओडिशा और मध्य प्रदेश की चित्रकारी; हिमाचल, उत्तरांचल और जम्मू-कश्मीर के ऊनी वस्त्र; विभिन्न राज्यों के शहद, मसाले, सूखे फल आदि; हिमाचल, ओडिशा, उत्तर-पूर्व, मध्य प्रदेश, तेलंगाना से जनजातीय आभूषण; मणिपुर, राजस्थान के बर्तन; राजस्थान, उत्तर पूर्व, मध्य प्रदेश, उत्तर प्रदेश से गृह सज्जा का सामान; गुजरात, तेलंगाना, झारखंड से बैग संग्रह; और पश्चिम बंगाल, झारखंड और केरल से घास की चटाई और नारियल की जटा का संग्रह।


    आर.के.मीणा / अर्चना / ए-11303

    
    
    (Release ID: 1553256) Visitor Counter : 17
    
    
      Read this release in: English