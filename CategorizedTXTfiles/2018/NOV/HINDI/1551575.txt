      वित्‍त मंत्रालय

      प्रधानमंत्री श्री नरेन्द्र मोदी कल एमएसएमई सहायता और प्रचार कार्यक्रम का शुभारंभ करेंगे
      
      देश के 100 जिलों में 100 दिनों तक एमएसएमई प्रचार कार्यक्रम आयोजित होंगे

      Posted On: 01 NOV 2018 4:16PM by PIB Delhi

    प्रधानमंत्री श्री नरेन्द्र मोदी कल यानी शुक्रवार 2 नवम्बर, 2018 को नई दिल्ली के विज्ञान भवन में सूक्ष्म, लघु और मध्यम उद्यम (एमएसएमई) सहायता और प्रचार कार्यक्रम का शुभारंभ करेंगे। इस कार्यक्रम में केन्द्रीय वित्त और कंपनी कार्यमंत्री श्री अरूण जेटली और केन्द्रीय सूक्ष्म, लघु और मध्यम उद्यम राज्यमंत्री (स्वतंत्र प्रभार) श्री गिरिराज सिंह के साथ-साथ अन्य गणमान्य व्यक्ति भी उपस्थित रहेंगे।


    इस अवसर पर सूक्ष्म, लघु और मध्यम उद्यम क्षेत्र के लिए ऋण सुविधा, बाजार सुविधा, आपसी सहयोग और सहायता से जुड़े अन्य उपायों आदि पर आधारित अनेक घोषणाएं होने की संभावना है।


    यह कार्यक्रम देशभर के 100 जिलों में 100 दिनों तक आयोजित होगा। सरकार और वित्तीय संस्थाओं की ओर से एमएसएमई क्षेत्र के लिए उपलब्ध विभिन्न सुविधाओं के बारे में उद्यमियों को अवगत कराने के उद्देश्य से अनेक केन्द्रीय मंत्री इन जिलों का दौरा करेंगे। इससे उद्यमियों को आगे आकर इन सुविधाओं का लाभ प्राप्त करने तथा ऋण और बाजार सुविधाएं प्राप्त करने में मदद मिलेगी।


    मौटे तौर पर, इस प्रचार कार्यक्रम से एमएसएमई क्षेत्र को आगे बढ़ाने में मदद मिलने की संभावना है। इस क्षेत्र में बड़े पैमाने पर रोजगार के अवसर तैयार होते हैं, जिनका कुल मिलाकर अर्थव्यवस्था के विकास में महत्वपूर्ण योगदान होता है।


    ***


    आर . के . मीणा / अर्चना / एसकेएस / एमएम-11014

    
    
    (Release ID: 1551575) Visitor Counter : 116
    
    
      Read this release in: English , Marathi , Bengali , Tamil