      श्रम और रोजगार मंत्रालय

      औद्योगिक कर्मचारियों के लिए उपभोक्‍ता मूल्‍य सूचकांक (सीपीआई-आईडब्‍ल्‍यू) सितम्‍बर, 2018 में 301 अंकों पर स्थिर रहा
      
      सूचकांक में सर्वाधिक कमी खाद्य पदार्थों के समूह की बदौलत संभव हो पाई है
      
      Posted On: 01 NOV 2018 3:33PM by PIB Delhi


    सितम्‍बर , 2018 के लिए अखिल भारतीय सीपीआई-आईडब्‍ल्‍यू 301 अंकों पर स्थिर रहा। एक माह में परिवर्तन के आधार पर औद्योगिक कर्मचारियों के लिए उपभोक्‍ता मूल्‍य सूचकांक (सीपीआई-आईडब्‍ल्‍यू) अगस्‍त 2018 और सितम्‍बर 2018 के बीच स्थिर रहा। यह पिछले वर्ष के समान महीनों के दौरान भी स्थिर रहा था।


    वर्तमान सूचकांक में सर्वाधिक कमी खाद्य पदार्थों के समूह की बदौलत संभव हो पाई है जिसने कुल परिवर्तन में (-) 0.75 प्रतिशत का योगदान दिया है। वस्‍तुओं के आधार पर मूंगफली तेल, अंडे (मुर्गी), ताजा मछली, पोल्ट्री (चिकन), प्याज, फ्रेंच बीन्स, लौकी, भिंडी, आलू, टमाटर, सेब, नारियल, चीनी, इत्‍यादि की बदौलत सूचकांक में कमी संभव हुई है। हालांकि, चावल, गेहूं, गेहूं का अट्टा, फूलगोभी, मटर, केला, चाय (रेडीमेड), विद्युत शुल्क, डॉक्टर की फीस, बस किराया, पेट्रोल, फूल/फूलों की माला, इत्यादि की मूल्‍यवृद्धि के कारण सूचकांक में कमी थोडी सीमित हो गई और यह थोड़ा ऊपर चढ़ गया।


    सीपीआई-आईडब्‍ल्‍यू पर आधारित सालाना आधार वाली महंगाई दर अगस्‍त एवं सितम्‍बर 2018 के बीच 5.61 प्रतिशत पर स्थिर रही , जबकि पिछले वर्ष के समान महीनों के दौरान यह 2.89 प्रतिशत आंकी गई थी। इसी तरह खाद्य महंगाई इस दौरान 0.00 प्रतिशत यानी शून्‍य आंकी गई, जबकि पिछले माह यह (-) 0.32 प्रतिशत और पिछले वर्ष के समान माह में 1.30 प्रतिशत दर्ज की गई थी।


    केन्‍द्र स्‍तर पर पुडुचेरी ने सूचकांक में 9 अंकों की सर्वाधिक कमी दर्ज की है। इसके बाद गोवा का नम्‍बर आता है जिसने 7 अंकों की कमी दर्शाई है। इसी तरह 3 केन्‍द्रों में 5-5 अंकों , 4 केन्‍द्रों में 3-3 अंकों, 3 केन्‍द्रों में 2-2 अंकों और 11 केन्‍द्रों में 1-1 अंक की कमी दर्ज की गई है। वहीं, दूसरी ओर झरिया ने सूचकांक में 6 अंकों की सर्वाधिक बढ़ोतरी दर्ज की है। इसके बाद नागपुर का नम्‍बर आता है जिसने 5 अंकों की वृद्धि दर्शाई है। इसी तरह 2 केन्‍द्रों में 4-4 अंकों, 2 केन्‍द्रों में 3-3 अंकों, 11 केन्‍द्रों में 2-2 अंकों और 14 केन्‍द्रों में 1-1 अंक की वृद्धि दर्ज की गई है। शेष 24 केन्‍द्रों में यह सूचकांक स्थिर रहा। 37 केन्‍द्रों में सूचकांक दरअसल अखिल भारतीय सूचकांक से अधिक और 41 केन्‍द्रों में सूचकांक इसके राष्‍ट्रीय औसत से कम रहा है।


    अक्‍टूबर , 2018 के लिए सीपीआई-आईडब्‍ल्‍यू शुक्रवार, 30 नवम्‍बर को जारी किया जाएगा। यह आधिकारिक वेबसाइट www.labourbureaunew.gov.in पर भी उपलब्‍ध होगा।


    ***


    आर.के. मीणा/अर्चना/आरआरएस/एस- 11005


    

    
    (Release ID: 1551541) Visitor Counter : 168