      गृह मंत्रालय

      'पुलिस संचार व्यवस्था का आधुनिकीकरण और उसकी चुनौतियां' विषय पर दो दिवसीय सम्मेलन का नई दिल्ली में आयोजन
      Posted On: 18 NOV 2018 3:06PM by PIB Delhi


    ‘ पुलिस संचार व्यवस्था का आधुनिकीकरण और उसकी चुनौतियां ’ विषय पर दो दिवसीय सम्मेलन कल नई दिल्ली में शुरू हो रहा है। केन्द्रीय संचार राज्य मंत्री (स्वतंत्र प्रभार) श्री मनोज सिन्हा इसका उद्घाटन करेंगे। देश में पुलिस संचार व्यवस्था के लिए गृह मंत्रालय का एक नोडल सलाहकार निकाय, समन्वय पुलिस वायरलेस (डीसीपीडब्ल्यू) निदेशालय इस सम्मेलन का आयोजन कर रहा है।


    इस सम्मेलन का उद्देश्य देश में पुलिस संचार व्यवस्था के विभिन्न मुद्दों पर विचार-विमर्श करने और इसे प्रौद्योगिकी विकास के साथ आधुनिक बनाने के लिए एक मंच उपलब्ध कराना है। दूरसंचार क्षेत्र की विख्यात हस्तियां तथा शीर्ष दूरसंचार निर्माता इसमें विचार-विमर्श करेंगे और प्रस्तुतियां देंगे। सम्मेलन में राज्य और केन्द्रशासित प्रदेशों की पुलिस और सीएपीएफ के सामने आ रही संचार चुनौतियों के बारे में विचार-विमर्श किया जाएगा। पुलिस संचार व्यवस्था के लिए आवर्ती स्पेक्ट्रम संबंधी मुद्दों, पुलिस संचार व्यवस्था में एन्क्रिप्शन, पुलिस सुरक्षा के लिए अगली पीढ़ी/भविष्य की प्रौद्योगिकी, पुलिस दूरसंचार व्यवस्था में विभिन्न अनुप्रयोगों के लिए सॉफ्टवेयर डिफाइन्ड रेडियो को शामिल करने के बारे में भी इस सम्मेलन में चर्चा की जाएगी।


    इस सम्मेलन में सभी राज्यों/केन्द्रशासित प्रदेशों और सीएपीएफ के प्रमुख भाग लेंगे। गृह मंत्रालय, दूरसंचार विभाग के वायरलेस योजना आयोग, भारतीय दूरसंचार नियामक प्राधिकरण, भारत इलेक्ट्रॉनिक्स लिमिटेड, रक्षा इलेक्ट्रॉनिक्स एंड अप्लाइड प्रयोगशाला और अन्य प्रतिष्ठित संगठनों के वरिष्ठ अधिकारी इस सम्मेलन में शामिल होंगे।


    ***


    आर.के.मीणा/अर्चना / आईपीएस/एमएस-11274


    

    
    (Release ID: 1553076) Visitor Counter : 246