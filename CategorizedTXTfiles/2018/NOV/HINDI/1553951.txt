      उप राष्ट्रपति सचिवालय

      उप-राष्ट्रपति ने कार्यकारी, न्यायिक व्यवस्था और विधायिका के बीच संतुलन प्रभावित करने को लेकर किया आगाह
      
      अतिक्रमण से पेश होंगे गलत उदाहरण और संस्थान कमजोर होंगेः उप-राष्ट्रपति
      
      संस्थानों में जनता का भरोसा नहीं होना चाहिए कम
      
      न्यायाधीश कृष्णा अय्यर प्रतिष्ठा और न्यायशास्त्र में विद्वता के मामले में बेजोड़ हैं
      
      एक विधायक, मंत्री, अधिवक्ता, कानूनविद और मानवाधिकार कार्यकर्ता के तौर पर उनका जीवन हम सभी के लिए प्रेरणा का स्रोत है

      Posted On: 20 NOV 2018 7:10PM by PIB Delhi

    उप -राष्ट्रपति श्री एम. वेंकैया नायडू ने कार्यकारी, न्यायिक और विधायिका के बीच शक्तियों के असमान संतुलन के प्रति आगाह करते हुए कहा कि एक अंग के दूसरे के क्षेत्र में अतिक्रमण से गलत उदाहरण स्थापित होते हैं और संस्थान कमजोर होते हैं।


    वह यहां कैपिटल फाउंडेशन द्वारा न्यायाधीश वी आर कृष्णा अय्यर की 104वीं जयंती पर आयोजित कार्यक्रम में उपस्थिति लोगों को संबोधित कर रहे थे। इस अवसर पर उन्होंने पूर्व केंद्रीय मंत्री डॉ. मुरली मनोहर जोशी को लाइफ टाइम एचीवमेंट पुरस्कार, उच्चतम न्यायालय के पूर्व न्यायाधीश विक्रमजीत सिंह को न्यायाधीश कुलदीप सिंह पुरस्कार, जाने-माने गांधीवादी और आंध्र प्रदेश व तेलंगाना गांधी ग्लोबल फैमिली के चेयरमैन डॉ, गुन्ना राजिंदर रेड्डी को राष्ट्रीय पुरस्कार से सम्मानित भी किया। यह पुरस्कार कैपिटल फाउंडेशन की तरफ से दिया जाता है।


    उन्होंने कहा , “भले ही कई लोग न्यायिक सक्रियता के लिए और उसके खिलाफ बोल सकते हैं, लेकिन मेरा मानना है कि विभिन्न इकाइयों के बीच शक्तियों का समान संतुलन बिगड़ना नहीं चाहिए।”


    उन्होंने कहा कि हमारे संविधान के निर्माताओं ने लोकतंत्र को सुचारू तौर पर जारी रखने के लिए कार्यकारी , न्यायपालिका और विधायिका की भूमिकाओं और दायित्वों का स्पष्ट उल्लेख किया था। हालांकि उन्होंने संकेत किया कि हमारे संस्थान समय-समय पर आने वाले मुश्किल दौर में खरे साबित होते रहे हैं। उप--राष्ट्रपति ने जोर देकर कहा, “इन तीन अंगों के बीच कभी कोई बड़ा टकराव या विरोधाभास नहीं रहा है और एक-दूसरे की शक्तियों, भूमिकाओं और दायित्वों के प्रति परस्पर सम्मान हमारे लोकतंत्र को मजबूत बनाने के आधार के तौर पर काम करता रहा है।”


    भविष्य में भी इस स्वस्थ रुझान के जारी रहने का भरोसा जाहिर करते हुए श्री नायडू ने कहा कि किसी भी अंग द्वारा टकराव , हस्तक्षेप या अतिक्रमण हमारे देश के विकास और प्रगति के लिए नुकसानदेह होगी।


    उप -राष्ट्रपति ने अपने विचारों के समर्थन में न्यायाधीश कृष्णा अय्यर के कथन का उल्लेख किया, जो उन्होंने वर्ष 2007 में कहा था। उन्होंने कहा था, “आज राज्य इकाइयों की त्रिमूर्ति के बीच मेलजोल की जरूरत है और उनके बीच बेहतर समन्वय से न्यायिक प्रक्रिया को बेहतर बनाया जा सकता है। न्यायिक प्रक्रिया को बेहतर बनाने के लए त्रिमूर्ति के बीच ज्यादा समन्वय का स्वागत है।”


    श्री नायडू ने कहा , “न्याय प्रणाली, विधायिका और कार्यकारी प्रणाली को मजबूत बनाना हमारी चिंता और सामूहिक प्रयास होना चाहिए, न कि उन्हें कमजोर करना। हमें सुनिश्चित करना चाहिए कि इन संस्थानों के प्रति लोगों का भरोसा कम न हो।”


    उन्होंने कहा कि वर्षों के दौरान संस्थागत ढांचे की स्थापना का उद्देश्य हमारे संविधान निर्माताओं के लक्ष्यों को हकीकत में तब्दील करना था। उपराष्ट्रपति ने माना कि एक दूरदर्शी और उदार नेतृत्व के माध्यम से उन्हें लगातार बढ़ावा दिए जाने की जरूरत है।


    उन्होंने कहा कि भारत बड़ी आर्थिक ताकत बनने के कगार पर खड़ा है। उन्होंने कहा कि न्यायिक प्रणाली भारत में इस बदलाव को बढ़ावा देने और त्वरित न्याय , पारदर्शिता और निष्पक्षता सुनिश्चित करने में अहम भूमिका निभा सकती है।


    हर स्तर पर मुकदमों के ‘अतिरिक्त बोझ’ का उल्लेख करते हुए उप-राष्ट्रपति ने संकेत किया कि बड़ी संख्या में पदों का खाली होना इसकी मुख्य वजह है।


    विधि व्यवस्था में सुधार की गति बढ़ाने का आह्वान करते हुए श्री नायडू ने सुझाव दिया कि न्यायिक व्यवस्था और विधायिका को मिलकर सुनिश्चित करना चाहिए , “सभी पदों पर सही व्यक्तियों के चयन की त्वरित, पारदर्शी प्रक्रिया अपनाई जाए।”


    न्यायाधीश कृष्णा अय्यर की सराहना करते हुए उप राष्ट्रपति ने कहा कि न्यायाधीश अय्यर की प्रतिष्ठा और मेधा बेजोड़ है। उन्होंने कहा कि न्यायाधीश कृष्णा अय्यर का शानदार कैरियर विविधतापूर्ण था। उन्होंने चुनौतियों का सामना किया और साथ ही समाज में सुधार के अवसर मिलने पर पीछे भी नहीं हटे।


    श्री नायडू ने कहा कि न्यायाधीश कृष्णा अय्यर ने कई ऐसे फैसले दिए , जिनका सामाजिक व्यवस्था पर सकारात्मक असर पड़ा। उन्होंने कहा कि एक विधायक, मंत्री, अधिवक्ता, न्यायाधीश और मानवाधिकार कार्यकर्ता के तौर पर उनका जीवन हमारे लिए प्रेरणा का स्रोत है।


    प्रतिष्ठित कानूनविद फली एस नरीमन ने इस कार्यक्रम की अध्यक्षता की। इसमें विधि क्षेत्र के कई गणमान्य और अन्य लोग भी मौजूद रहे।


    आर.के.मीणा / एएम / एमपी-11417

    
    
    (Release ID: 1553951) Visitor Counter : 18
    
    
      Read this release in: English