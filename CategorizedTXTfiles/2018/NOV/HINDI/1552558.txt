      विद्युत मंत्रालय

      विद्युत मंत्री ने आईएनएसपीआईआरई 2018 का किया शुभारंभ; #InnovateToINSPIRE चुनौती के चार विजेताओं को किया सम्मानित
      
      मंत्री ने कहा-ऊर्जा दक्षता से पर्यावरण की रक्षा होती है और कारोबार ज्यादा प्रतिस्पर्धी बनते हैं
      
      ईईएसएल और एडीबी ने 1.3 करोड़ डॉलर के वैश्विक पर्यावरण सुविधा (जीईएफ) अनुदान के लिए किया समझौता, ऊर्जा दक्षता रिवॉल्विंग फंड (ईईआरएफ) बनाया जाएगा
      
      ईईएसएल और गेल ने व्यावसायिक और औद्योगिक क्षेत्रों में प्राकृतिक गैस आधारित कोजनरेशन तथा ट्राईजनरेशन परियोजनाओं के विकास के लिए समझौता किया

      Posted On: 11 NOV 2018 7:52PM by PIB Delhi

    केंद्रीय विद्युत और नवीन एवं नवीकरणीय ऊर्जा मंत्री (स्वतंत्र प्रभार) श्री आर. के. सिंह ने कहा, “ ऊर्जा दक्षता से पर्यावरण की रक्षा होती है और व्यवसाय ज्यादा प्रतिस्पर्धी बनते हैं। भले ही भारत को विकास की जरूरत है, लेकिन हम जिम्मेदारी के साथ आगे बढ़ना चाहते हैं और सरकार ने इस दिशा में कई प्रयास किए हैं। ” केंद्रीय मंत्री ऊर्जा आज यहां दक्षता में नवाचार और अनुसंधान को प्रोत्साहन देने के लिए अंतरराष्ट्रीय संगोष्ठी (आईएनएसपीआईआरई 2018) के उद्घाटन के अवसर पर बोल रहे थे। यह आईएनएसपीआईआरई का दूसरा संस्करण है और इसे ऊर्जा दक्षता सेवा (ईईएसएल) तथा विश्व बैंक द्वारा आयोजित किया जा रहा है। इस तीन दिवसीय संगोष्ठी में भारत में ऊर्जा दक्षता के लिए मुख्य रूप से ग्रिड प्रबंधन बढ़ाने, ई-मोबिलिटी, वित्तीय साधन और प्रौद्योगिकी पर ध्यान केंद्रित किया जाएगा।


    मंत्री ने कहा, “ हमारे सीएचजी (ग्रीन हाउस गैसों) के उत्सर्जन के लक्ष्यों को हासिल करने के लिए ऊर्जा दक्षता के क्षेत्र में नवाचार खासे जरूरी हैं और सरकार ने इस दिशा में कई कदम उठाए हैं। ” उन्होंने अपनी तरह की पहली नवाचार चुनौती #InnovateToINSPIRE के तहत स्वच्छ ऊर्जा और ऊर्जा दक्षता में चार नए नवाचारों को पुरस्कृत भी किया।


    #InnovateToINSPIRE चुनौती का आयोजन ईईएसएल और विश्व संसाधन संस्थान (डब्ल्यूआरआई) द्वारा 21 अगस्त, 2018 से 12 अक्टूबर, 2018 के बीच किया गया था।इस चुनौती में भागीदारों को ग्रिड प्रबंधन, ई-मोबिलिटी, ऊर्जा दक्षता तकनीक और वित्तीय साधन से जुड़ी सात चुनौतियों के लिए टिकाऊ समाधान जमा करने के लिए आमंत्रित किया गया था। ऊर्जा क्षेत्र के भारतीय और अंतर्राष्ट्रीय विशेषज्ञों की प्रतिष्ठित ज्यूरी ने 94 प्रविष्टियों में से चार को विजेता के तौर पर चुना। इन विजेता प्रविष्टियों में हरेक को 5 लाख रुपए का पुरस्कार दिया गया, साथ ही इनके समाधान को बाजार में लाने में उन्हें मदद करने के लिए ईईएसएल परामर्श और मार्गदर्शन देगी।


    नए व्यावसायिक मॉडलों को निवेश के माध्यम से सहयोग देने के लिए ईईएसएल और एशियाई विकास बैंक (एडीबी) ने 1.3 करोड़ डॉलर के वैश्विक पर्यावरण सुविधा (जीईएफ) अनुदान के लिए समझौता किया। इस धनराशि से ऊर्जा दक्षता रिवॉल्विंग फंड (ईईआरएफ) बनाया जाएगा। ईईआरएफ का उद्देश्य भारत में उर्जा दक्षता बाजार का विस्तार और टिकाऊ निवेश, विविधता पूर्ण बाजार का निर्माण और मौजूदा तकनीकों का विस्तार है।


    इस अवसर पर विद्युत सचिव श्री अजय भल्ला ने कहा कि भारत के ऊर्जा दक्षता प्रयासों की दुनिया भर में सराहना हो रही है। उन्होंने यह भी कहा कि उर्जा दक्षता को प्रोत्साहन देने के लिए नवाचार चुनौती एक बेहतरीन विचार था।


    ईईएसएल के चेयरमैन श्री राजीव शर्मा ने कहा, “ पर्यावरण संबंधी समस्याओं के समाधान के साथ ही लागत घटाने के लिए नवाचार सबसे अहम उपाय है। ”


    आईएनएसपीआईआरई, 2018 के दौरान ईईएसएल और गेल इंडिया के पूर्ण स्वामित्व वाली कंपनी गेल ने भारत में व्यावसायिक एवं औद्योगिक क्षेत्रों में प्राकृतिक गैस आधारित कोजनरेशन और ट्राईजनरेशन परियोजनाओं के विकास के लिए एक समझौते पर हस्ताक्षर किए। यह समझौता होटलों, अस्पतालों, हवाई अड्डों, व्यावसायिक मॉल, व्यावसायिक / सरकारी इमारतों, एकीकृत आवासीय परिसरों, शैक्षणिक संस्थानों, डाटा केंद्र और अन्य को कम्बाइंड हीट एवं पावर प्रौद्योगिकी के फायदे पहुंचाने की दिशा में बढ़ाया गया कदम है।


    आईएनएसपीआईआरई, 2018 का आयोजन ऊर्जा दक्षता ब्यूरो (बीईई), ऊर्जा एवं संसाधन संस्थान (टीईआरआई), एशियाई विकास बैंक (एडीबी), संयुक्त राष्ट्र पर्यावरण कार्यक्रम (यूएनईपी) और एडमिनिस्ट्रेटिव स्टॉफ कॉलेज ऑफ इंडिया (एएससीआई) के सहयोग से किया गया है। इस कार्यक्रम से प्रमुख ऊर्जा नीतियों, बाजार रणनीतियों और टिकाऊ व्यावसायिक मॉडल पर विचार करने के लिए नीति निर्माता, प्रभावशाली लोग, नव प्रवर्तक, विचारक, अनुसंधानकर्ता, अग्रणी ऊर्जा दक्ष कंपनियां, सरकारी एजेंसियां, बड़े कारोबारी और अन्य पक्षधारक एक मंच पर आए हैं। इससे ऊर्जा दक्षता की पूर्ण संभावनाओं के दोहन में मदद मिलेगी।


    इस कार्यक्रम में विद्युत मंत्रालय, ईईएसएल के वरिष्ठ अधिकारियों, विश्व बैंक के कंट्री डायरेक्टर डॉ. जुनौद के. अहमद, एशियाई विकास बैंक (एडीबी) के कंट्री डायरेक्टर श्री केनिची योकोयामा ने भाग लिया।


    ईईएसएल के बारे में


    विद्युत मंत्रालय, भारत सरकार के अधीन आने वाली ऊर्जा दक्षता सेवा (ईईएसएल) ऊर्जा दक्षता को बढ़ावा देने की दिशा में काम कर रही है और दुनिया के सबसे बड़े ऊर्जा दक्षता पोर्टफोलियो को देश में कार्यान्वित कर रही है। ज्यादा पारदर्शिता, ज्यादा बदलाव और ज्यादा नवाचार के अभियान को आगे बढ़ाने के पीछे ईईएसएल का उद्देश्य कुशल और भविष्य के लिए तैयार परिवर्तनकारी समाधानों को बाजार तक पहुंच उपलब्ध कराना है। इससे सभी पक्षधारकों को फायदा होगा। ईईएसएल के 2020 तक 1.5 अरब डॉलर यानी 10,000 करोड़ रुपए की कंपनी बनने की उम्मीद है।


    ईईएसएल ने बड़े कार्यक्रमों को सफलतापूर्वक लागू करने के लिए नई व्यावसायिक रणनीतियों को आगे बढ़ाया। ईईएसएल का उद्देश्य अपने अनुभव का दोहन करना और अपने पोर्टफोलियो को विविधतापूर्ण बनाने के लिए विदेशी बाजारों में नए अवसरों को खंगालना है। ईईएसएल अभी तक यूके, दक्षिण एशिया और दक्षिण पूर्व एशिया में अपना परिचालन शुरू कर चुकी है।


    *****


    आर.के. मीणा/अर्चना/एमपी-11175

    
    
    (Release ID: 1552558) Visitor Counter : 53
    
    
      Read this release in: English , Urdu