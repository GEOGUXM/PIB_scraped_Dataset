      सूचना और प्रसारण मंत्रालय

      रोम फिल्‍म महोत्‍सव के विडियोसिटा 2018 में भारतीय मंडप का उद्घाटन
      
      भारत और इटली के बीच फिल्म निर्माण क्षेत्र में सहयोग के अवसरों को नई ऊर्जा प्रदान करने का अवसर
      
      ‘मेरे प्यारे प्रधानमंत्री’ फिल्म महोत्सव में भारत की ओर से एकमात्र प्रविष्टि

      Posted On: 02 NOV 2018 2:01PM by PIB Delhi

    इटली की राजधानी रोम में आयोजित फिल्म महोत्सव के अवसर पर वर्चुअल रियलिटी, वीडियो गेम्स एनिमेशन और फिल्म निर्माण पर आयोजित वीडियोसिटा 2018 में भारत भागीदार देश के रूप में शामिल हुआ है। वीडियोसिटा में भारतीय मंडप का उद्घाटन सूचना और प्रसारण मंत्रालय द्वारा उद्योग संगठन- फिक्की के सहयोग से किया गया।


    फिल्म महोत्सव में शामिल हुए भारतीय शिष्टमंडल का नेतृत्व सूचना और प्रसारण मंत्रालय में संयुक्त सचिव श्री अशोक कुमार परमार ने किया। शिष्टमंडल में इटली में भारत की राजदूत रीनत संधू भारतीय अंतर्राष्ट्रीय फिल्म महोत्सव के ओएसडी श्री सेंथिल राजन, फिल्म निर्माता और निर्देशक श्री राकेश ओमप्रकाश मेहरा, तथा एनिमेशन और वीडियो गेम उद्योग से जुड़े कई कम्पनियों के प्रतिनिधि भी शामिल थे।


    वीडियोसिटा में भारतीय मंडप में भारतीय फिल्मों की विरासतगाथा के साथ ही देश में फिल्मों की शूटिंग, फिल्मों की शूटिंग के लिए विकसित किए गए महत्वपूर्ण स्थलों, भारतीय अंतर्राष्ट्रीय फिल्म महोत्सव, विभिन्न भाषाओं में बनी भारतीय फिल्में तथा भारत और इटली के बीच फिल्म निर्माण के क्षेत्र में सहयोग को प्रदर्शित किया गया। मंडप में इस दौरान प्रति दिन योग सत्र आयोजित किए गए और साथ ही विभिन्न भाषाओं की भारतीय फिल्में भी प्रदर्शित की गई।


    भारतीय मंडप का उद्घाटन करने के अवसर पर श्री परमार ने देश की फिल्म धरोहर तथा फिल्म निर्माण उद्योग पर प्रकाश डाला। उन्होंने कहा कि भारत न सिर्फ एक ऐसा देश है जहां पर बनी फिल्में जीवन के हर पहलू को बखूबी दर्शाती हैं बल्कि यहां फिल्म निर्माण से जुड़ी सारी सुविधाएं भी बेहतरीन है। उन्होंने कहा कि भारत और इटली के बीच पिछले 70 वर्षों से बने रहे घनिष्ठ राजनयिक संबंधों ने दोनों देशों के बीच फिल्म निर्माण क्षेत्र में सहयोग को नई ऊर्जा प्रदान की है।


    वीडियोसिटा में चलो जीते है, विलेज रॉक स्टार्स, सिंजर, टेक ऑफ, लद्दाख चले रिक्शावाला, न्यूटर्न, कहानी और क्विन जैसी भारतीय फिल्में प्रदर्शित की गई। इन फिल्मों ने भारतीय सिनेमा की समृद्धि और विविधता से दर्शकों का परिचय कराया।


    ****


    आर.के.मीणा/अर्चना/मधुलिका/डीके-11028


    

    
    (Release ID: 1551703) Visitor Counter : 221