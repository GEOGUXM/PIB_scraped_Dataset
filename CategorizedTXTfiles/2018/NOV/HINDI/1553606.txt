      पेट्रोलियम एवं प्राकृतिक गैस मंत्रालय

      प्रधानमंत्री श्री नरेन्द्र मोदी ने सीजीडी बोली प्रक्रिया के नौंवें दौर के तहत शहरी गैस वितरण परियोजनाओं की आधारशिलाएं रखीं, बोली प्रक्रिया के 10वें दौर का शुभारंभ
      Posted On: 22 NOV 2018 7:01PM by PIB Delhi


    प्रधानमंत्री श्री नरेन्द्र मोदी ने आज नई दिल्ली स्थित विज्ञान भवन से सीजीडी बोली प्रक्रिया के नौंवें दौर के तहत 129 जिलों के 65 भौगोलिक क्षेत्रों (जीए) में शहरी गैस वितरण (सीजीडी) परियोजनाओं की आधारशिलाएं रखीं। इस दौरान माननीय प्रधानमंत्री ने 14 राज्यों के 124 जिलों में फैले 50 भौगोलिक क्षेत्रों में सीजीडी बोली प्रक्रिया के 10वें दौर का शुभारंभ भी किया।


    इस अवसर पर पेट्रोलियम एवं प्राकृतिक गैस और कौशल विकास एवं उद्यमिता मंत्री श्री धर्मेन्द्र प्रधान ने कहा कि सरकार गैस आधारित अर्थव्यवस्था की ओर अग्रसर होने के लिए निरंतर प्रयासरत है। मौजूदा समय में देश के ऊर्जा मिश्रण में गैस की हिस्सेदारी सिर्फ 6 प्रतिशत से कुछ ज्यादा है और इस आंकड़े को 15 प्रतिशत के स्तर पर पहुंचाने का लक्ष्य है, जबकि इस मामले में वैश्विक औसत 24 प्रतिशत है। उन्होंने कहा कि प्रधानमंत्री ने पूरी दुनिया को यह आश्वासन दिया है कि भारत अपने कार्बन उत्सर्जन के स्तर को कम करने के लिए पहल करेगा। एलईडी बल्ब, बीएस VI ईंधन, जैव ऊर्जा, अंतर्राष्ट्रीय सौर गठबंधन, प्रधानमंत्री उज्ज्वला योजना जैसी कई पहल इस दिशा में की गई हैं। उन्होंने कहा कि अधिक से अधिक शहरों में पाइप के जरिए स्वच्छ गैस की आपूर्ति करना भी इस दिशा में एक अहम कदम है।


    भारत सरकार गैस आधारित अर्थव्‍यवस्‍था की दिशा में अग्रसर होने के लिए देश भर में ईंधन/कच्‍चे माल के रूप में पर्यावरण अनुकूल स्‍वच्‍छ ईंधन अर्थात प्राकृतिक गैस के उपयोग को बढ़ावा देने पर विशेष जोर दे रही है। इसके तहत सीजीडी नेटवर्क के विकास पर फोकस किया गया है , ताकि देश के नागरिकों के लिए स्‍वच्‍छ रसोई ईंधन (अर्थात पीएनजी) और स्‍वच्‍छ परिवहन ईंधन (अर्थात सीएनजी) की उपलब्‍धता बढ़ाई जा सके। सीजीडी नेटवर्क के विस्‍तार से औद्योगिक और वाणिज्यिक इकाइयां (यूनिट) भी लाभान्वित होंगी क्‍योंकि इसके तहत प्राकृतिक गैस की अबाधित आपूर्ति सुनिश्चित होगी।


    सितंबर , 2018 तक सीजीडी नेटवर्कों के विकास के लिए देश के विभिन्‍न हिस्‍सों में 96 शहरों/जिलों को कवर किया गया। मौजूदा सीजीडी नेटवर्कों के जरिए लगभग 46.5 लाख परिवार और 32 लाख सीएनजी वाहन स्‍वच्‍छ ईंधन से लाभ उठा रहे हैं। पीएनजी/सीएनजी नेटवर्क के विस्‍तारीकरण को बढ़ावा देने के उद्देश्‍य से पेट्रोलियम एवं प्राकृतिक गैस नियामक बोर्ड ( पीएनजीआरबी) ने 22 राज्‍यों/केन्‍द्र शासित प्रदेशों के 174 जिलों को कवर करने वाले 86 भौगोलिक क्षेत्रों के लिए अप्रैल , 2018 में सीजीडी से जुड़ी बोली प्रक्रिया के नौंवें दौर का शुभारंभ किया। प्राप्‍त बोलियों की प्रोसेसिंग के बाद सफल बोलीदाताओं को संबंधित अधिकार पत्र जारी किए गए हैं , ताकि वे मौजूदा 84 भौगोलिक क्षेत्रों के लिए सीजीडी नेटवर्क का विकास कर सकें। बोली प्रक्रिया के इस दौर में विभिन्‍न निकायों द्वारा व्‍यक्त की गई प्रतिबद्धताओं के अनुसार देश भर में अगले आठ वर्षों में लगभग 2 करोड़ पीएनजी (घरेलू) कनेक्‍शन और 4600 सीएनजी केन्‍द्र (स्‍टेशन) स्‍थापित किए जाने की आशा है। इससे सीजीडी नेटवर्क का विस्‍तार भारत के 35 प्रतिशत भौगोलिक क्षेत्र में रहने वाली लगभग 50 प्रतिशत आबादी तक हो गया है। इसके अलावा , पीएनजीआरबी ने 14 राज्‍यों के 124 जिलों को कवर करने वाले लगभग 50 और नए भौगोलिक क्षेत्रों के लिए सीजीडी से जुड़ी बोली प्रक्रिया के 10 वें दौर का भी शुभारंभ कर दिया है , ताकि इसके नेटवर्क का विस्‍तार भारत की 70 प्रतिशत आबादी को कवर करने वाले देश के लगभग 53 प्रतिशत भौगोलिक क्षेत्र तक हो सके।


    प्राकृतिक गैस ही क्‍यों


    कोयला एवं अन्‍य द्रव ईंधनों की तुलना में प्राकृतिक गैस एक बेहतर ईंधन है क्‍योंकि यह पर्यावरण अनुकूल , सुरक्षित और सस्‍ता ईंधन है। प्राकृतिक गैस की आपूर्ति ठीक उसी तरह से पाइपलाइनों के जरिए की जाती है , जैसे कि किसी व्‍यक्ति को नल के जरिए पानी प्राप्‍त होता है। इसके लिए किचन में सिलेंडरों को किसी स्‍थान पर रखने की आवश्‍यकता नहीं पड़ती है , अत: इस बचे स्‍थान का उपयोग किसी और कार्य के लिए किया जा सकता है।


    ***


    अर्चना/आरआरएस/एसकेपी-11365


    

    
    (Release ID: 1553606) Visitor Counter : 164