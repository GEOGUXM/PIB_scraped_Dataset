      सूचना और प्रसारण मंत्रालय

      भारत अंतर्राष्‍ट्रीय फिल्‍म महोत्‍सव (आईएफएफआई) 20 से 28 नवम्‍बर तक गोवा में आयोजित किया जाएगा
      
      विशेष फोकस वाला देश : इजरायल
      
      विशेष फोकस वाला राज्‍य : झारखंड
      
      ​​​​​​​डेन वोल्‍मन को लाइफटाइम एचीवमेंट अवॉर्ड दिया जाएगा

      Posted On: 06 NOV 2018 5:13PM by PIB Delhi

    49वें भारत अंतर्राष्‍ट्रीय फिल्‍म महोत्‍सव (आईएफएफआई) 2018 का आयोजन 20 से 28 नवंबर , 2018 के दौरान गोवा में किया जाएगा। महोत्‍सव के 49वें संस्‍करण में 68 देशों की 212 फिल्‍में प्रदर्शित की जाएगी। अंतर्राष्‍ट्रीय प्रतिस्‍पर्धी अनुभाग में 15 फिल्‍में हैं। इसमें 3 भारतीय फिल्‍में शामिल हैं। प्रतिस्‍पर्धी अनुभाग में 22 देशों द्वारा निर्मित/सहनिर्मित फिल्‍मों को शामिल किया गया है।


    कलाइडस्‍कोप अनुभाग में 20 बहु प्रशंसित फिल्‍मों को शामिल किया गया है। ये फिल्‍में प्रमुख अंतर्राष्‍ट्रीय फिल्‍म महोत्‍सवों में प्रदर्शित की गई है और इन्‍हें विभिन्‍न फिल्‍म पुरस्‍कार प्राप्‍त हुए हैं। इस अनुभाग में सर्वोत्‍तम फिल्‍मों को शामिल किया जाता है।


    विश्‍व पैनोरमा अनुभाग में 67 फिल्‍मों का चयन किया गया है। इसमें 4 वर्ल्‍ड प्रीमियर, 2 इंटरनेशनल प्रीमियर, 15 एशिया प्रीमियर और 60 इंडिया प्रीमियर फिल्‍में शामिल हैं। इस वर्ष के विश्‍व पैनोरमा अनुभाग में उन 15 फिल्‍मों को शामिल किया गया हैं जिन्‍हें ऑस्‍कर पुरस्‍कार के लिए नामांकित किया गया था।


    2018 इंगमार बर्गमैन का जन्‍म शताब्‍दी वर्ष है। इस अवसर पर आईएफएफआई ने उनकी 7 सर्वश्रेष्‍ठ फिल्‍मों का चयन किया है। बर्गमैन पर आधारित एक वृत्‍तचित्र ‘बर्गमैन आयलैंड’ का प्रदर्शन किया जाएगा जिसे मेरी नायरी रॉड ने निर्देशित किया है। इस वृत्‍तचित्र में कैमरे के पीछे बर्गमैन की विशिष्‍ट प्रतिभा को दिखाया गया है। इस अनुभाग का उद्घाटन 21 नवंबर को पैनल परिचर्चा के साथ किया जाएगा। इसके बाद ‘वाइल्‍ड स्‍ट्राबेरीज’ फिल्‍म प्रदर्शित की जाएगी।


    महोत्‍सव का उद्घाटन ‘द एसपर्ण पेपर्स’ के प्रदर्शन से किया जाएगा। द एसपर्ण पेपर्स बायरोनिक रोमांच के जुनून, स्‍वप्‍न और भव्‍यता के नष्‍ट होने की कहानी है। प्रतिनिधिमंडल - श्री जोनाथन राइस मेयर्स (मुख्य अभिनेता) - गोल्डन ग्लोब विजेता, सुश्री जोली रिचर्डसन (मुख्य अभिनेत्री) - ऑस्कर नामांकित अभिनेत्री, सुश्री जूलिया रॉबिन्स (अभिनेत्री), सुश्री मोर्गन पोलंस्की (रोमन पोलंस्की की बेटी और अभिनेत्री), श्री निकोलस हाउ (अभिनेता) और श्री जूलियन लेंडाइस (निदेशक)।


    प्रत्‍येक वर्ष आईएफएफआई एक देश को विशेष फोकस की श्रेणी में रखता है। महोत्‍सव के दौरान इस देश की सिनेमा उत्‍कृष्‍टता और योगदान को दर्शाया जाता है। आईएफएफआई के 49वें संस्‍करण में इजराइल को विशेष फोकस देश का दर्जा दिया गया है। मुंबई स्थित इजराइल दूतावास के सहयोग से इस अनुभाग के लिए 10 फिल्‍मों का चयन किया गया है। अभी नेशर द्वारा निर्देशित ‘द अदर स्‍टोरी’ इस अनुभाग में प्रदर्शित होने वाली पहली फिल्‍म होगी। इजराइली अभिनेता एलोन एबाउटबाउल सहित इजराइल की प्रमुख फिल्‍मी हस्तियां हमारे मेहमान होंगे जिन्‍होंने प्रमुख हॉलीवुड फिल्‍मों जैसे रैम्‍बो 3, स्‍टीफन स्‍पीलबर्ग की म्‍यूनिख, रिडले स्‍कॉट की बॉडी ऑफ लाइज और द डार्क नाइट राइजिज जैसी नामचीन फिल्‍मों में काम किया है। 22 नवंबर, 2018 को भारत-इजराइल सह निर्माण सेमिनार का आयोजन किया जाएगा।


    49वें आईएफएफआई, 2018 महोत्‍सव में झारखंड को विशेष फोकस राज्‍य की श्रेणी में रखा गया है। 24 नवंबर, 2018 को झारखंड दिवस मनाया जाएगा। डेथ इन द गंज, रांची डायरीज, बेगम जान व अन्‍य फिल्‍मों को इस अनुभाग में चयनित किया गया है। इन फिल्‍मों के प्रदर्शन से लोगों को राज्‍य की कला और संस्‍कृति की विशेष जानकारी प्राप्‍त होगी।


    अंतर्राष्ट्रीय प्रतिस्पर्धा जूरी में जॉन इरविन, एड्रियन सीटारू, पोलैंड के निदेशक रॉबर्ट ग्लिंस्की, अन्ना फेराओली रावेल और भारतीय सदस्य राकेश ओमप्रकाश मेहरा शामिल हैं।


    भारतीय पैनोरमा जूरी ने 26 फीचर और 21 गैर फीचर फिल्‍मों का चयन किया है। फीचर फिल्‍म अनुभाग में साजी एन करूल द्वारा निर्देशित ओलू तथा गैर फीचर फिल्‍म अनुभाग में आदित्य सुहास जंबले द्वारा निर्देशित खारवास प्रदर्शित की जाने वाली पहली फिल्‍में होंगी।


    क्रमांक प्रमुख फ़ीचर फिल्म निम्नानुसार हैं:

                                             
क्रम सं.  फिल्‍म      भाषा    निर्देशक       
                                             
                                             
                                             
1         ओलू         मलयालम  शाजी एन करुण   
                                             
                                             
                                             
2         नगरकीर्तन   बंगाली  कौशिक गांगुली  
                                             
                                             
                                             
3         सा          बंगाली  अरिजीत सिंह    
                                             
                                             
                                             
4         उमा         बंगाली  श्रीजीत मुखर्जी
                                             
                                             
                                             
5         अव्‍यक्‍तो  बंगाली  अर्जुन दत्ता   
                                             
                                             
                                             
6         उरोनचोंडी   बंगाली  अभिषेक साहा    
                                             
                                             

    फ़ीचर फिल्म जूरी में तेरह सदस्य है। इसके अध्यक्ष विख्‍यात फिल्म निर्देशक और पटकथा लेखक श्री राहुल रवैल हैं। अन्य प्रमुख सदस्यों हैं:


    1. मेजर रवि , फिल्म निर्माता और अभिनेता 2. श्री अहाथियन , निर्देशक 3. श्री उज्ज्वल चटर्जी , निर्देशक , निर्माता और पटकथा लेखक 4. श्री इमो सिंह , निर्देशक 5. श्री उत्पल दत्त , फिल्म निर्माता।


    सात सदस्यों वाली गैर फीचर फिल्म जूरी की अध्यक्षता प्रमुख फिल्म निर्देशक और संपादक श्री विनोद गणात्रा ने की है। इस जूरी के अन्‍य सदस्य हैं:


    1. श्री उदय शंकर पाणी , फिल्म निर्माता 2. श्रीमती पार्वती मेनन , निर्देशक और फिल्म शिक्षाविद 3. श्री मंदार तलौलीकर , फिल्म निर्माता 4. श्री पद्मराज नायर , फिल्म पत्रकार 5. श्री अशोक शरण , अभिनेता और निर्माता 6. श्री सुनील पुराणिक , अभिनेता , निर्देशक और निर्माता।


    स्‍कैच ऑन स्‍क्रीन (एनिमेशन फिल्‍में) अनुभाग को पहली बार 49वें आईएफएफआई में शामिल किया गया है। इस अनुभाग में तीन अंतर्राष्‍ट्रीय फिल्‍मों का प्रदर्शन किया जाएगा जिन्‍हें भारतीय स्‍टूडियों के सहयोग से बनाया गया है।


    महोत्‍सव के दौरान ओपन एयर स्‍क्रीनिंग का आयोजन किया जाता है। इसके तहत एक खुले क्षेत्र में विशाल पर्दा लगाया जाता है। इस बार खेलो इंडिया और भारतीय खेलों से संबंधित फिल्‍में दिखाई जाएंगी। इस अनुभाग में गोल्‍ड, मैरी कॉम, भाग मिल्‍खा भाग, 1983, एमएसडी-द अन्‍टोल्‍ड स्‍टोरी और सूरमा फिल्‍मों को शामिल किया गया हैं।


    अंतर्राष्‍ट्रीय फिल्‍म काउंसिल और आडियो विजुअल कम्‍यूनिकेशन पेरिस के सहयोग से आईएफएफआई, आईसीएफटी पुरस्‍कार देता है। इसमें यूनस्‍को गांधी मेडल भी शामिल हैं। यह पुरस्‍कार वैसी फिल्‍म को दिया जाता है जो यूनेस्‍को के आदर्शों को प्रतिबिम्बित करती है। इस वर्ष अनुभाग में 10 फिल्‍मों का चयन किया गया है। इनमें से एक फिल्‍म को यह प्रतिष्ठित पुरस्‍कार प्रदान किया जाएगा।


    मास्टरक्लास और इन-कनवरशेसन अनुभाग में फिल्म उद्योग की कई प्रसिद्ध हस्तियां शामिल होंगी जिनमें प्रसून जोशी, डैन वोल्‍मैन, श्रीकर प्रसाद, अनिल कपूर, सुमित इसरानी, बोनी कपूर, अर्जुन कपूर, जहांवी कपूर, डेविड धवन, वरुण धवन, रोहित धवन, जयराज, कौशिक गांगुली, शाजी करुण, श्रीजीत मुखर्जी, श्रीधर, श्रीराम राघवन, अनुपमा चोपड़ा, राजीव मसंद, भवाना सोमाया, जेसन हैफर्ड, मेघना गुलजार, लीना यादव, गौरी शिंदे प्रमुख हैं।


    इस वर्ष का दादा साहेब फाल्‍के पुरस्‍कार श्री विनोद खन्‍ना को (मरणोपरांत) दिया गया है। महोत्‍सव के दौरान उनकी कुछ सर्वश्रेष्‍ठ फिल्‍मों जैसे अचानक, लेकिन और अमर अकबर एंथॉनी का प्रदर्शन किया जाएगा।


    इस वर्ष इजराइल के डैन वाल्‍मैन को लाइफ टाइम अचीवमेंट पुरस्‍कार प्रदान किया जाएगा। इस अनुभाग में उनकी कुछ बेहतरीन फिल्‍मों का प्रदर्शन किया जाएगा।


    श्रद्धांजलि अनुभाग के तहत उन फिल्‍मी हस्तियों की फिल्‍मों का प्रदर्शन किया जाता है जिनकी हाल में मृत्‍यु हुई हैं। इस वर्ष शशि कपूर, श्रीदेवी, एम करूणानिधि और कल्‍पना लाजमी को श्रद्धांजलि दी जाएगी। अंतर्राष्‍ट्रीय फिल्‍म जगत के टैरेंस मार्स, मिलोस फॉरमैन और एनी वी कॉटस को भी श्रद्धांजलि दी जाएगी।


    दृष्टिबाधित बच्‍चों के लिए विशेष प्रदर्शन किया जाएगा। इसके तहत ऑडियो माध्‍यम की सहायता से विवरण प्रदान किया जाएगा। इस अनुभाग के तहत शोले और हिचकी फिल्‍में प्रदर्शित की जाएगी। ट्यूनिशिया की फिल्‍मों का भी विशेष प्रदर्शन किया जाएगा।


    ***


    आर.के. मीणा/अर्चना/जेके/एसके-11098


    

    
    (Release ID: 1552011) Visitor Counter : 636