      विज्ञान एवं प्रौद्योगिकी मंत्रालय

      वैज्ञानिक तथा औद्योगिक अनुसंधान परिषद चंडीगढ़ में एक उच्च कौशल विकास केन्द्र स्थापित करेगा
      Posted On: 27 NOV 2018 7:27PM by PIB Delhi


    भारत की प्रमुख राष्ट्रीय अनुसंधान प्रयोगशाला वैज्ञानिक तथा औद्योगिक अनुसंधान परिषद - सूक्ष्‍मजीव प्रौद्योगिकी संस्‍थान (सीएसआईआर - इमटेक) ने आज घोषणा की कि वह जर्मनी की एक अग्रणी विज्ञान तथा प्रौद्योगिकी कंपनी मर्क के साथ चंडीगढ़ में एक उच्च कौशल विकास केन्द्र स्थापित करेगा। यह केन्द्र जीन एडिटिंग और सिंगल – मोलेक्यूल बायोमार्कर डिटेक्शन जैसी नई पीढ़ी के प्रौद्योगीकियों से लैस होगा। इस केन्द्र से भारतीय छात्रों और शोधकर्ताओं को स्वास्थ्य अनुसंधान के क्षेत्र में सुविधा मिलेगी। उच्च कौशल विकास केन्द्र कार्यशालाओं, प्रशिक्षणों और गोष्ठियों के जरिए जीव विज्ञान के क्षेत्र में कौशल का विकास करेगा।


    कार्यक्रम की अध्यक्षता सीएसआईआर के महानिदेशक और वैज्ञानिक एवं औद्योगिक अनुसंधान विभाग के सचिव डॉ. शेखर सी. मांडे ने की। कार्यक्रम में मर्क और नई दिल्ली स्थित सीएसआईआर के मुख्यालय के प्रतिनिधि भी शामिल हुए। इस अवसर पर डॉ. मांडे ने भारत सरकार के स्किल इंडिया अभियान का उल्लेख करते हुए कहा कि इस सहयोग से स्नातक और स्नातकोत्तर के छात्रों का कौशल विकास करके उन्हें बेहतर रोजगार के लिए तैयार करने में सुविधा होगी।


    मर्क और सीएसआईआर के साथ होने वाले समझौते के बारे में सीएसआईआर-इमटेक के निदेशक डॉ. अनिल कौल ने कहा कि मर्क जैसी अग्रणी कंपनियों के साथ सहयोग से ज्ञान के क्षेत्र में बहुत इजाफा होगा। उल्लेखनीय है कि कौशल विकास केन्द्र “नो – प्रॉफिट, नो-लॉस” के सिद्धांत पर काम करेगा, ताकि जीव विज्ञान के क्षेत्र में कौशल विकास के भारत सरकार की पहलों को बल मिले।


    ****


    आर.के.मीणा /अर्चना/एकेपी/डीए-11444

    
    
    (Release ID: 1554057) Visitor Counter : 262