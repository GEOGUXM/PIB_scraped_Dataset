      रेल मंत्रालय

      रेल मंत्रालय ने 64,371 पदों पर सहायक लोको पायलट और तकनीशियनों की भर्ती के लिए पहले चरण के परिणाम घोषित किए
      
      दूसरे चरण के लिए 5,88,605 उम्‍मीदवार सफल रहे
      
      पहले चरण में 36 लाख से ज्‍यादा (36,47,541) उम्‍मीदवार परीक्षा में बैठे थे
      
      दूसरे चरण की परीक्षा 12 से 14 दिसंबर, 2018 तक होगी
      
      दूसरे चरण की परीक्षा तिथि से चार दिन पहले ई-कॉल पत्र उपलब्‍ध करा दिए जाएंगे

      Posted On: 03 NOV 2018 6:52PM by PIB Delhi

    भारतीय रेल ने 02 नवंबर , 2018 को सहायक लोको पायलट और तकनीशियनों की भर्ती के लिए आयोजित की गई प्रथम चरण की परीक्षा के परिणाम घोषित कर दिए हैं।


    दूसरे चरण की परीक्षा के लिए पहले चरण में कुल 5,88,605 उम्मीदवार सफल रहे। पहले चरण की परीक्षा 09 अगस्त , 2018 से 04 सितंबर , 2018 तक आयोजित की गई थी , जिनमें 36 लाख से ज्‍यादा (36,47,541) उम्मीदवार बैठे थे। देश भर में फैले 440 केंद्रों में ये परीक्षा ऑनलाइन आयोजित की गई थी। भारतीय रेल ने 64,371 पदों पर सहायक लोको पायलटों और तकनीशियनों की भर्ती के लिए विज्ञापन दिया है।


    जिन अभ्यर्थियों ने कंप्यूटर आधारित टेस्ट दिया था और अपनी इच्‍छानुसार आरआरबी का चयन किया था वे लोग अपने चयन किए हुए आरआरबी की आधिकारिक वेबसाइट पर उपलब्‍ध कराए गए लिंक पर लॉग इन कर परीक्षा में प्राप्‍त किए अंक देख सकते हैं।


    पहले चरण में सफल रहे उम्‍मीदवारों को 12 से 14 दिसंबर तक दूसरे चरण की परीक्षा देनी होगी।


    उम्मीदवार परीक्षा के निर्धारित दिन से 10 दिन पहले अपने परीक्षा केंद्र/शहर की सूचना डाउनलोड कर सकते हैं। उन्‍हें ई-कॉल पत्र परीक्षा की तारीख से 4 दिन पहले उपलब्ध करा दिया जाएगा। उम्‍मीदवारों को ई-कॉल पत्र को डाउनलोड करने के बारे में एसएमएस , ई-मेल और आरआरबी की वेबसाइट के जरिए भी सूचित किया जाएगा।


    ***


    आर.के. मीणा/अर्चना/मधुलिका/सुमन-11049


    

    
    (Release ID: 1551824) Visitor Counter : 210