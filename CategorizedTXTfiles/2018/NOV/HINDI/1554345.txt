      रक्षा मंत्रालय

      भारतीय नौवीं अकादमी द्वारा आयोजित एडमिरल कप नौका दौड़ प्रतियोगिता
      Posted On: 30 NOV 2018 6:51PM by PIB Delhi


    भारतीय नौसेना अकादमी (आईएनए) एझिमाला द्वारा वार्षिक रूप से आयोजित की जाने वाली प्रतिष्ठित अंतर्राष्‍ट्रीय सैन्‍य एडमिरल कप नौका दौड़ प्रतियोगिता का नौंवा संस्‍करण 2 से 6 दिसम्‍बर 2018 तक इट्टिकुलुम खाड़ी में आयोजित किया जाएगा। नौका दौड़ में लेज़र (रेडियल) श्रेणी में 31 विदेशी नौसेना अकादमी भाग लेंगी।


    भारतीय नौसेना ने ‘ बेड़ा दौड़’ के रूप में एडमिरल कप नौका दौड़ प्रतियोगिता 2010 में सिंगल क्रू ओलम्पिक क्‍लास ‘लेसर रेडियल’ में प्रारंभ किया था। उस समय विदेश की 8 नौसेना अकादमियों ने भाग लिया था।


    इस वर्ष 31 देश- ऑस्‍ट्रलिया, बांग्‍लादेश, ब्राजील, कनाडा, मिस्र, फ्रांस, इंडोनेशिया, इस्राइल, जापान, मलेशिया, म्‍यामां, नाइजीरिया, ओमान, पोलैंड, श्रीलंका, ब्रिटेन, अमरीका, सऊदी अरब, मालदीव, कतर, जर्मनी, इटली, संयुक्‍त अरब अमीरात, वियतनाम, बुल्‍गारिया, पुर्तगाल, दक्षिण अफ्रीका, सिंगापुर, बहरीन, ईरान तथा चीन भाग लेंगे। इसके अतिरिक्‍त भारत से दो टीमें (आईएनए तथा एनडीए) भाग लेंगी। कप श्रृंखलाओं में इस वर्ष के एडमिरल कप स्‍पर्धा में सबसे अधिक संख्‍या में टीमें भाग लेंगी। 2011 में रियो डी जिनिरो, ब्राजील में आयोजित सैन्‍य विश्‍व खेलों में 26 देशों ने भाग लिया था। विभिन्‍न टीमें चार दिन में 16 स्‍पर्धाओं में भाग लेंगी और प्रत्‍येक देश की ओर से दो नौकाएं उतारी जायेगी। प्रतिष्ठित एडमिरल कप संयुक्‍त प्रदर्शन के आधार पर चैम्पियनशिप का खिताब जीतने वाली टीम को प्रदान किया जायेगा। इसके अतिरिक्‍त व्‍यक्तिगत पदक भी दिये जायेंगे।


    विभिन्‍न देशों की टीमें पहली दिसम्‍बर 2018 को आईएनए पहुंचेगी। रविवार दो दिसम्‍बर 2018 को टीम के सदस्‍यों का पंजीकरण होगा, प्रैक्‍टिस रेस होगी और उद्घाटन समारोह आयोजित किया जायेगा। स्‍पर्धा दौड़ तीन दिसम्‍बर से छह दिसम्‍बर 2018 तक चलेगी। बड़ी संख्‍या में टीमों के शामिल होने के कारण एडमिरल कप प्रतियोगिता- 2018 उत्‍साहजनक और चुनौतीपूर्ण होगा। बुल्‍गारिया की टीम पहली बार भाग ले रही है। स्‍पर्धा में 2017 की विजेता टीम (अमरीका) के समक्ष खिताब बरकरार रखने की चुनौती होगी।


    ***


    आर.के.मीणा/अर्चना/एजी/एसएस-11510

    
    
    (Release ID: 1554345) Visitor Counter : 145