      रक्षा मंत्रालय

      सिमबैक्स- 2018 का रजत जयंती समारोह
      Posted On: 19 NOV 2018 5:07PM by PIB Delhi


    "सिंगापुर भारत सामुद्रिक द्विपक्षीय युद्धाभ्यास" सिमबैक्स के पच्चीसवें संस्करण का रजत जयंती समारोह विशाखापट्टनम में आज, 19 नवंबर 2018 को आईएनएस सह्याद्रि पर सम्पन्न हुआ । इस समारोह में नौसेना प्रमुख एडमिरल सुनील लांबा एवं सिंगापुर गणराज्य की नौसेना के प्रमुख रियर एडमिरल ल्यू च्यूं होंग, पूर्वी नौसेना कमान के फ्लैग-ऑफिसर-कमांडिंग वाइस एडमिरल करमबीर सिंह, फ्लैग अधिकारी, कमान अधिकारी और युद्धाभ्यास में भाग लेने वाले युद्धपोतों के कर्मचारी उपस्थित हुए ।


    पूर्वी नौसेना कमान के फ्लैग ऑफिसर कमांडिंग रियर एडमिरल दिनेश के त्रिपाठी ने भारत एवं सिंगापुर गणराज्य की नौसेना के बीच द्विपक्षीय युद्धाभ्यास के पच्चीसवें संस्करण को मनाने के ऐतिहासिक अवसर पर सभी अतिथियों का स्वागत किया । इस अवसर पर बोलते हुए एडमिरल सुनील लांबा ने यह विशेष तौर पर दर्शाया कि सिमबैक्स भारतीय नौसेना का किसी भी अन्य नौसेना के साथ सबसे लंबा निर्बाध चला आ रहा युद्धाभ्यास है ।


    इस उपलब्धि की महत्ता को सम्माननीय प्रधानमंत्री ने भी इस वर्ष जून में शांगरीला वार्ता के दौरान दर्शाया था । उन्होंने यह भी दोहराया था कि सिमबैक्स के माध्यम से नौसैनिक सहयोग सुरक्षा , संरक्षा एवं आम वैश्विक जलक्षेत्र में आवाजाही एवं उड़ान की स्वतंत्रता के प्रति दोनों देशों के साझा समर्पण को दर्शाता है । सिमबैक्स का पच्चीसवां संस्करण पेचीदगी, हथियारों से फायरिंग और सामुद्रिक भूगोल के मामले में सबसे बड़ा है ।


    उन्होंने अपनी बात की समाप्ति श्रोताओं को सिंगापुर गणराज्य की नौसेना के नारे 'बियोण्ड होराइजन' और भारतीय नौसेना के नारे 'शं नो वरुणः' की याद दिलाकर की जिसका अनुवाद होता है- 'समुद्र के देवता सभी के लिये मंगलकारी हों'। सामुद्रिक युद्धाभ्यास की रजत जयंती आगे बढ़ने के साथ उन्होंने सिमबैक्स को अपार सफलता की शुभकामनाएं दीं और यह आरजू की कि समुद्र के देवता दोनों देशों की नौसेनाओं के लिये शुभ मंगलदायी हों ।


    उपस्थित जनसमूह को संबोधित करते हुए सिंगापुर गणराज्य की नौसेना के प्रमुख रियर एडमिरल ल्यू च्यूं होंग ने समुद्री व्यापार के माध्यम से दोनों देशों के ऐतिहासिक समुद्री संबंधों का उल्लेख किया जो तीसरी और चौथी शताब्दी पुराने हैं । उन्होंने यह समझाया कि सिंगापुर और भारत समान विचारों वाले देश हैं जिनकी संयुक्त राष्ट्र की समुद्री क़ानून संधि (UNCLOS) में उल्लिखित नियमों के अनुसार समुद्र में स्वतंत्रता के बारे में एक जैसी सोच है । उन्होंने दोनों नौसेनाओं के बीच सारभूत चर्चा के माध्यम से विशेष संबंधों को उजागर किया । नौसेनाओं के बीच परस्पर संबंधों का आधार सिमबैक्स रहा है जो 1984 में 'लायन किंग' के नाम से एक साधारण पनडुब्बी रोधी युद्धाभ्यास के रूप में शुरू हुआ था, निरंतर आगे बढ़ता रहा है ।


    सिमबैक्स का पच्चीसवां संस्करण किसी भी द्विपक्षीय युद्धाभ्यास में सिंगापुर की नौसेना की


    सबसे बड़ी भागीदारी है ।


    इस ऐतिहासिक अवसर को मनाने के लिये एवं दोनों नौसेनाओं के बीच बढ़ते विश्वास एवं निष्ठा के प्रतीक के रूप में एक विशेष प्रतीक चिह्न भी जारी किया गया । इस अवसर का उपयोग सिमबैक्स पर एक विशेष पोस्टल कवर एवं डाक टिकट जारी करने में भी किया गया ।


    एएम /एबी– 11393

    
    
    (Release ID: 1553837) Visitor Counter : 25
    
    
      Read this release in: English