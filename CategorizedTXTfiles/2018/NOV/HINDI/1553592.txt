      स्‍वास्‍थ्‍य एवं परिवार कल्‍याण मंत्रालय

      कैबिनेट ने भारतीय सहयोगी एवं स्वास्थ्य सेवा परिषद और संबंधित राज्य सहयोगी एवं स्वास्थ्य सेवा परिषदों के गठन को स्वीकृति दी
      
      यह एक ऐतिहासिक विधेयक है जिससे देश में लाखों युवाओं को रोजगार मिलेगा: श्री जे.पी. नड्डा

      Posted On: 22 NOV 2018 6:25PM by PIB Delhi

    प्रधानमंत्री श्री नरेन्द्र मोदी की अध्यक्षता में केन्द्रीय मंत्रिमंडल ने एक भारतीय सहयोगी एवं स्वास्थ्य सेवा परिषद और संबंधित राज्य सहयोगी एवं स्वास्थ्य सेवा परिषदों के गठन को मंजूरी दी है, जो सहयोगी एवं स्वास्थ्य सेवा पेशों के लिए एक मानक-निर्धारक और सुविधाप्रदाता की भूमिका निभाएंगी। प्रधानमंत्री श्री नरेन्द्र मोदी के दूरदर्शी नेतृत्व एवं निरंतर मार्गदर्शन के लिए उनका धन्यवाद करते हुए श्री नड्डा ने कहा कि वह एक ऐतिहासिक विधेयक को मंजूरी देने के लिए प्रधानमंत्री के आभारी हैं, जिससे देश में लाखों युवाओं को रोजगार अवसर मिलेंगे और इससे संबद्ध स्वास्थ्य सेवा का मानकीकरण करने में मदद मिलेगी।


    श्री नड्डा ने कहा कि केन्द्रीय एवं संबंधित राज्य सहयोगी एवं स्वास्थ्य सेवा परिषदों में सहयोगी एवं स्वास्थ्य सेवाओं से जुड़े विषयों में 53 पेशों सहित 15 प्रमुख प्रोफेशनल श्रेणियां होंगी। उन्होंने यह भी कहा कि केन्द्रीय एवं राज्य परिषदों के अधीनस्थ प्रोफेशनल सलाहकार निकाय विभिन्न मुद्दों पर स्वतंत्र ढंग से गौर करेंगे और विशिष्ट मान्यता प्राप्त श्रेणियों से संबंधित सिफारिशें पेश करेंगे।


    स्वास्थ्य सेवाओं को सुदृढ़ करने की सरकारी प्रतिबद्धता दोहराते हुए श्री नड्डा ने कहा कि सहयोगी एवं स्वास्थ्य सेवा प्रोफेशनल (एएंडएचपी) असल में स्वास्थ्य मानव संसाधन नेटवर्क का अभिन्न हिस्सा हैं और कुशल एवं दक्ष सहयोगी एवं स्वास्थ्य सेवा प्रोफेशनल इसके साथ ही स्वास्थ्य संबंधी देखभाल की लागत कम करने एवं बेहतरीन स्वास्थ्य सेवाओं तक लोगों की व्यापक पहुंच सुनिश्चित करने में अत्यंत मददगार साबित हो सकते हैं।


    श्री नड्डा ने यह भी कहा कि इस विधेयक से परिषद के गठन की तिथि से लेकर अगले कुछ वर्षों के भीतर सभी मौजूदा सहयोगी एवं स्वास्थ्य सेवा प्रोफेशनल इससे जुड़ जाएंगे। श्री नड्डा ने कहा, ‘इसकी बदौलत स्वास्थ्य सेवा क्षेत्र में योग्य, अत्यंत कुशल और उपयुक्त श्रमबल को सृजित करने का अवसर मिलेगा और सहयोगी एवं स्वास्थ्य सेवा से जुड़ा कार्यबल प्रोफेशनल रुख अपना सकेगा। इससे आयुष्मान भारत के विजन के अनुरूप उच्च गुणवत्ता वाली विविध स्वास्थ्य सेवाएं सुलभ कराने का मार्ग प्रशस्त होगा।’


    ***


    अर्चना/आरआरएस/एसकेपी-11364


    

    
    (Release ID: 1553592) Visitor Counter : 173