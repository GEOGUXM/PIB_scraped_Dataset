      पेयजल एवं स्‍वच्‍छता मंत्रालय

      स्वच्छ भारत मिशन ने जिला कलेक्टरों के लिए विश्व शौचालय दिवस प्रतियोगिता की घोषणा की
      Posted On: 03 NOV 2018 7:05PM by PIB Delhi


    पेयजल और स्वच्छता मंत्रालय ने जिलों और राज्यों के लिए स्वच्छ भारत विश्व शौचालय दिवस प्रतियोगिता की आज घोषणा की। स्वच्छ भारत मिशन अपने पांचवें और अंतिम वर्ष में प्रवेश कर रहा है, ऐसे में इस प्रतियोगिता का उद्देश्य देश के सभी जिलों में स्वच्छता से जुड़े जन अभियानों को प्रोत्‍साहित करना है इसमें विशेष रूप से खुले में शौच से मुक्‍त अभियान को टिकाऊ बनाने पर ध्‍यान केंद्रित किया गया है।


    विश्व शौचालय दिवस के 10 दिन पहले से 9 नवंबर से 19 नवंबर, 2018 तक देश भर के जिलों के बीच स्वच्छता गतिविधियों को लेकर प्रतियोगिता श्रृंखला आयोजित की जाएगी।


    मंत्रालय द्वारा जारी एडवाईजरी के अनुसार प्रतियोगिता में शीर्ष स्‍थान पाने वाले 10 जिला कलेक्टरों के साथ ही स्‍वच्‍छता मिशन के प्रभारी शीर्ष 3 राज्‍यों के निदेशकों और सचिवों को स्वच्छ भारत मिशन द्वारा पुरस्कृत किया जाएगा। इन लोगों को स्‍वच्‍छ भारत मिशन के ब्रांड एंबेसडर अभिनेता अक्षय कुमार के साथ संवाद करने और और अपने अनुभव साझा करने का भी अवसर मिलेगा। मंत्रालय ने प्रतियोगिता में ज्‍यादा से ज्‍यादा जिलों से भाग लेने की अपील की है। यह प्रतियोगिता राजस्थान, मध्य प्रदेश, छत्तीसगढ़, तेलंगाना और मिजोरम के लिए नहीं है।


    प्रतियोगिता में शामिल होने के इच्‍छुक जिले ऑनलाइन पोर्टल sbm.gov.in/wtd 2018 पर लॉग इन कर प्रतियोगिता के लिए आवेदन कर सकते हैं। आवेदन विंडो विश्व शौचालय दिवस 19 नवंबर से 30 नवंबर, 2018 तक खुली रहेगी।


    ***


    आर.के. मीणा/अर्चना/मधुलिका/सुमन-11050

    
    
    (Release ID: 1551826) Visitor Counter : 278