      उप राष्ट्रपति सचिवालय

      महात्‍मा गांधी का सत्‍य के साथ अनुभव और जरूरतमंद की सेवा का संकल्‍प एक प्रेरणादायक गाथा है : उपराष्‍ट्रपति
      
      महात्‍मा गांधी के 150वें जन्‍मदिवस को यादगार बनाने के लिए ‘मानवता के लिए भारत’ कार्यक्रम का शुभारंभ किया
      
      मलावी के राष्‍ट्रपति से मुलाकात की
      
      Posted On: 05 NOV 2018 10:32PM by PIB Delhi


    उपराष्‍ट्रपति श्री एम. वेंकैया नायडू ने कहा कि महात्‍मा गांधी का जीवन-दर्शन और शान्ति का संदेश विश्‍व के हरेक हिस्‍से में गूंजता है। श्री नायडू राष्‍ट्रपिता महात्‍मा गांधी के 150वें जन्‍मदिवस के अवसर पर मलावी के लिलोंगवे में आज एक विश्‍वव्‍यापी कार्यक्रम ‘ मानवता के लिए भारत ’ के शुभारंभ के बाद उपस्थित लोगों को संबोधित कर रहे थे।


    श्री नायडू ने कहा कि मलावी में शुरू किए गए ‘ मानवता के लिए भारत ’ कार्यक्रम से विश्‍व के सभी हिस्‍से तक महात्‍मा गांधी के संदेश को पहुंचान का एक अवसर मिलता है , क्‍योंकि यह मानवता के उन महान मूल्‍यों का उत्‍सव है , जिन्‍हें महात्‍मा गांधी ने जीवन भर आत्‍मसात किया।


    उन्‍होंने कहा कि विश्‍व भर में बहुत से लोगों के दिलों में महात्‍मा गांधी की सोच और उनकी आवाज गूंजती है , क्‍योंकि यह भारत की कालातीत मानवतावादी सोच से निकलती है।


    उपराष्‍ट्रपति ने कहा कि अफ्रीका में ‘ मानवता के लिए भारत ’ कार्यक्रम के साथ-साथ प्रथम जयपुर फूट कैंप शुरू करने का सौभाग्‍य उन्‍हें मिला। यह इसलिए भी एक विशेष अवसर है , क्‍योंकि अफ्रीका में महात्‍मा गांधी 20 वर्ष से अधिक समय तक रहे थे और भेदभाव और साम्राज्‍यवादी व्‍यवस्‍था के विरुद्ध संघर्ष किया था , जबकि सत्‍य और अहिंसा रूपी हथियार के अलावा उनके पास और कोई हथियार नहीं था।


    उपराष्‍ट्रपति ने कहा कि ‘ मानवता के लिए भारत ’ कार्यक्रम में उन महान मानवीय मूल्‍यों का उत्‍सव मनाया जाएगा , जिन्‍हें महात्‍मा गांधी ने जीवन भर आत्‍मसात किया। उन्‍होंने कहा कि सरकार द्वारा शुरू किए गए इस कार्यक्रम का लक्ष्‍य अगले एक वर्ष तक विश्‍व के सभी हिस्‍से में महात्‍मा गांधी के संदेश को पहुंचाना है।


    इससे पहले उपराष्‍ट्रपति ने मलावी के राष्‍ट्रपति प्रो. आर्थर पीटर मुतारिका से स्‍टेट हाउस में मुलाकात की और परस्‍पर हित और सहयोग के मुद्दे पर विचार-विमर्श किया। दोनों नेताओं ने दोनों देशों के मैत्रीपूर्ण और सौहार्दपूर्ण संबंधों को याद किया और इसे और आगे ले जाने का निर्णय किया।


    बैठक के दौरान भारतीय तकनीकी और आर्थिक सहयोग , व्‍यापार और वाणिज्यिक सहयोग , खनिज संसाधन , स्‍वास्‍थ्‍य और अंतर्राष्‍ट्रीय तथा बहुपक्षीय मुद्दे पर सहयोग के बारे में विचार-विमर्श किया गया।


    उपराष्‍ट्रपति तीन अफ्रीकी देशों की यात्रा पर हैं। इससे पहले उन्‍होंने बोत्‍सवाना और जिम्‍बाब्वे की यात्रा की थी। मलावी में आज अपने कार्यक्रमों के समापन के बाद श्री नायडू दिल्‍ली के लिए रवाना होंगे।


    ***


    आर.के.मीणा/अर्चना/एसकेएस/वीके-11102


    

    
    (Release ID: 1552008) Visitor Counter : 147