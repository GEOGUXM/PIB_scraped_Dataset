      માહિતી અને પ્રસારણ મંત્રાલય

      મહાત્મા ગાંધીના જીવન-કવનની મલ્ટિમીડીયા-ડિઝીટલ પ્રસ્તુતિ કરતા પ્રદર્શનનો મુખ્યમંત્રીશ્રીએ કરાવ્યો પ્રારંભ
      ગાંધીજીના સ્વચ્છતા-સ્વાવલંબન-અસ્પૃશ્યતા નિવારણ-ગ્રામીણ વિકાસ જેવા સમાજલક્ષી કાર્યોથી યુવાપેઢી પ્રેરણા લઇ રાષ્ટ્રસેવામાં અગ્રેસર બનશે:- મુખ્યમંત્રીશ્રીનો અનુરોધ
      
      કેન્દ્ર સરકારની ક્ષેત્રીય પ્રદર્શન કચેરી-અમદાવાદ યોજિત પ્રદર્શની તા. 2 ડિસેમ્બર સુધી મહાત્મા મંદિરમાં દાંડી કૂટિરમાં નિહાળી શકશે

      Posted On: 27 NOV 2018 4:17PM by PIB Ahmedabad

    મુખ્યમંત્રી શ્રી વિજયભાઇ રૂપાણીએ મહાત્મા ગાંધીજીના જીવન-કવન અને શાશ્વત ગાંધી મૂલ્યોની મલ્ટિમિડીયા-ડિઝીટલ પ્રસ્તુતિ કરતા પ્રદર્શનનો મહાત્મા મંદિર પરિસરમાં દાંડી કૂટિરમાં પ્રારંભ કરાવ્યો હતો.


    ભારત સરકારના લોકસંપર્ક બ્યૂરોની અમદાવાદ ક્ષેત્રીય પ્રદર્શન કચેરી દ્વારા આ પ્રદર્શનનું તા. 2 ડિસેમ્બર-2018 સુધી આયોજન કરવામાં આવ્યું છે.


    મુખ્યમંત્રીશ્રીએ મહાત્મા ગાંધીના સ્વચ્છતા , સ્વાવલંબન , અસ્પૃશ્યતા નિવારણ , ગ્રામીણ વિકાસ જેવા સમાજલક્ષી કાર્યોમાંથી યુવા પેઢી સદા-સર્વદા પ્રેરણા લઇને રાષ્ટ્રસેવામાં અગ્રેસર રહે તેવો અનુરોધ આ અવસરે કર્યો હતો.


    તેમણે કહ્યું કે , પ્રધાનમંત્રી શ્રી નરેન્દ્રભાઇ મોદીના નેતૃત્વની કેન્દ્ર સરકારે સ્વચ્છતા અભિયાન , ગ્રામ વિકાસ સહિત પ્રજા કલ્યાણલક્ષી યોજનાઓથી ‘ નયા ભારત ’ ના નિર્માણની જે શરૂઆત કરી છે તેને પણ આ પ્રદર્શનીમાં પ્રસ્તુત કરવામાં આવી છે.


    મુખ્યમંત્રીશ્રીએ આ પ્રદર્શનીનો વ્યાપક લાભ લેવા અપિલ કરતાં ઉમેર્યુ કે , ગાંધી આચાર-વિચારના પ્રસાર સાથે નયા ભારતની સંકલ્પના સાકાર થઇ રહી છે તેની પ્રત્યક્ષ અનૂભુતિ આ પ્રદર્શની સૌને કરાવશે.


    શ્રી વિજયભાઇ રૂપાણીએ પ્રદર્શની રસપૂર્વક નિહાળ્યા બાદ દાંડીકૂટિર પરિસરની પણ મૂલાકાત લીધી હતી.


    આ અવસરે પ્રેસ ઈન્ફોર્મેશન બ્યૂરોના અપર મહા નિદેશક શ્રી આર. પી. સરોજ, લોક સંપર્ક બ્યૂરોના નિદેશક શ્રી મનીષ ગૌતમ સહિત વરિષ્ઠ અધિકારીઓ , રાજ્યના યુવક સેવા રમત-ગમત પ્રવૃત્તિના સચિવ શ્રી વી. પી. પટેલ તેમજ પદાધિકારીઓ અને શાળા-કોલેજના વિદ્યાર્થીઓ પણ જોડાયા હતા.


    આ રંગીન તથા શ્વેત શ્યામ તસવીરી પ્રદર્શન દાંડી કુટિર, મહાત્મા મંદિર, ગાંધીનગર ખાતે 27 નવેમ્બર થી 2 ડિસેમ્બર, 2018 સુધી પાંચ દિવસ દરમિયાન જાહેર જનતા માટે ખુલ્લુ રહેશે.

    
    
    (Release ID: 1553996) Visitor Counter : 221