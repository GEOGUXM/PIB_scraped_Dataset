      ਮੰਤਰੀ ਮੰਡਲ

      ਮੰਤਰੀ ਮੰਡਲ ਨੇ ਰਸਾਇਣ , ਖਾਦਾਂ ਅਤੇ ਸੰਸਦੀ ਮਾਮਲਿਆਂ ਦੇ ਕੇਂਦਰੀ ਮੰਤਰੀ ਸ਼੍ਰੀ ਅਨੰਤ ਕੁਮਾਰ ਦੇ ਅਕਾਲ ਚਲਾਣੇ ’ਤੇ ਦੁੱਖ ਪ੍ਰਗਟਾਇਆ
      Posted On: 13 NOV 2018 5:26PM by PIB Chandigarh


    Cabinet condoles the demise of Shri Ananthkumar, Union Minister for Chemicals & Fertilizers and Parliamentary Affairs


    ਮੰਤਰੀ ਮੰਡਲ ਨੇ ਰਸਾਇਣ , ਖਾਦਾਂ ਅਤੇ ਸੰਸਦੀ ਮਾਮਲਿਆਂ ਦੇ ਕੇਂਦਰੀ ਮੰਤਰੀ ਸ਼੍ਰੀ ਅਨੰਤ ਕੁਮਾਰ ਦੇ ਅਕਾਲ ਚਲਾਣੇ ’ਤੇ ਦੁੱਖ ਪ੍ਰਗਟਾਇਆ


    ਕੇਂਦਰੀ ਮੰਤਰੀ ਮੰਡਲ ਨੇ ਰਸਾਇਣ , ਖਾਦਾਂ ਅਤੇ ਸੰਸਦੀ ਮਾਮਲਿਆਂ ਦੇ ਕੇਂਦਰੀ ਮੰਤਰੀ, ਸ਼੍ਰੀ ਅਨੰਤ ਕੁਮਾਰ ਦੇ ਅਕਾਲ ਚਲਾਣੇ ਉੱਤੇ ਗਹਿਰਾ ਦੁੱਖ ਪ੍ਰਗਟਾਇਆ, ਜਿਨ੍ਹਾਂ ਦਾ 12.11. 2018 ਨੂੰ 01.50 ਵਜੇ ਬੰਗਲੁਰੂ ਵਿਖੇ ਦੇਹਾਂਤ ਹੋ ਗਿਆ ਸੀ । ਮੰਤਰੀ ਮੰਡਲ ਦੀ ਵਿਸ਼ੇਸ਼ ਮੀਟਿੰਗ ਵਿੱਚ ਇੱਕ ਮਤਾ ਪਾਸ ਕੀਤਾ ਗਿਆ ਜਿਸ ਵਿੱਚ ਕਿਹਾ ਗਿਆ ਕਿ ਉਨ੍ਹਾਂ ਦੇ ਅਕਾਲ ਚਲਾਣੇ ਨਾਲ ਦੇਸ਼ ਨੇ ਇੱਕ ਤਜਰਬੇਕਾਰ ਨੇਤਾ ਗਵਾ ਦਿੱਤਾ ਹੈ । ਮੰਤਰੀ ਮੰਡਲ ਦੀ ਇਹ ਮੀਟਿੰਗ ਪ੍ਰਧਾਨ ਮੰਤਰੀ, ਸ਼੍ਰੀ ਨਰੇਂਦਰ ਮੋਦੀ ਦੀ ਅਗਵਾਈ ਹੇਠ ਹੋਈ ਅਤੇ ਸਰਕਾਰ ਅਤੇ ਪੂਰੇ ਦੇਸ਼ ਵੱਲੋਂ ਦੁਖੀ ਪਰਿਵਾਰ ਨਾਲ ਸੋਗ ਪ੍ਰਗਟ ਕੀਤਾ ਗਿਆ ।


    ਮੰਤਰੀ ਮੰਡਲ ਨੇ ਉਨ੍ਹਾਂ ਦੀ ਯਾਦ ਵਿੱਚ ਦੋ ਮਿੰਟ ਦਾ ਮੌਣ-ਰੱਖਿਆ ਅਤੇ ਇੱਕ ਸ਼ੋਕ ਮਤਾ ਪਾਸ ਕੀਤਾ । ਮਤੇ ਦਾ ਮੂਲ ਪਾਠ ਇਸ ਤਰ੍ਹਾਂ ਹੈ -


    '' ਸ਼੍ਰੀ ਅਨੰਤ ਕੁਮਾਰ ਦਾ ਜਨਮ 22 ਜੁਲਾਈ , 1959 ਨੂੰ ਬੰਗਲੁਰੂ ਵਿਖੇ ਹੋਇਆ । ਉਨ੍ਹਾਂ ਨੇ ਹੁਬਲੀ ਦੀ ਕਰਨਾਟਕ ਯੂਨੀਵਰਸਿਟੀ ਤੋਂ ਅੰਗ੍ਰੇਜ਼ੀ ਸਾਹਿਤ ਵਿੱਚ ਬੈਚੁਲਰ ਡਿਗਰੀ ਅਤੇ ਐੱਲਐੱਲਬੀ ਦੀ ਡਿਗਰੀ ਜੇਐੱਸਐੱਸ ਲਾਅ ਕਾਲਜ , ਕਰਨਾਟਕ ਯੂਨੀਵਰਸਿਟੀ ਤੋਂ ਹਾਸਲ ਕੀਤੀ ।


    ਸ਼੍ਰੀ ਅਨੰਤ ਕੁਮਾਰ ਨੇ ਆਪਣੀਆਂ ਜਨਤਕ ਸਰਗਰਮੀਆਂ ਇੱਕ ਵਿਦਿਆਰਥੀ ਕਾਰਜ ਕਰਤਾ ਵਜੋਂ ਸ਼ੁਰੂ ਕੀਤੀਆਂ । ਬਾਅਦ ਵਿੱਚ ਉਹ ਭਾਜਪਾ ਦੇ ਮੈਂਬਰ ਬਣੇ ਅਤੇ ਪਾਰਟੀ ਦੇ ਕਰਨਾਟਕ ਯੂਨਿਟ ਦੇ ਜਥੇਬੰਦਕ ਸਕੱਤਰ ਰਹੇ । ਉਸ ਤੋਂ ਬਾਅਦ ਉਹ ਕਰਨਾਟਕ ਦੇ ਭਾਜਪਾ ਯੂਨਿਟ ਦੇ ਪ੍ਰਧਾਨ ਬਣੇ । ਉਨ੍ਹਾਂ ਦੀ ਅਗਵਾਈ ਹੇਠ ਹੀ ਪਾਰਟੀ ਦਾ ਕਰਨਾਟਕ ਵਿੱਚ ਪ੍ਰਸਾਰ ਹੋਇਆ ਅਤੇ ਬਾਅਦ ਵਿੱਚ ਪਾਰਟੀ ਨੇ ਆਪਣੀ ਸਰਕਾਰ ਵੀ ਬਣਾਈ । ਉਹ ਪਾਰਟੀ ਦੇ ਜਨਰਲ ਸਕੱਤਰ ਅਤੇ ਇਸ ਦੀ ਸੰਸਦੀ ਬੋਰਡ ਦੇ ਮੈਂਬਰ ਸਨ । ਉਹ ਪਾਰਟੀ ਦੇ ਪ੍ਰਮੁੱਖ ਰਣਨੀਤੀਕਾਰਾਂ ਵਿੱਚ ਸ਼ਾਮਲ ਸਨ ।


    1996 ਵਿੱਚ ਉਹ ਬੰਗਲੁਰੂ ਦੱਖਣੀ ਤੋਂ ਪਹਿਲੀ ਵਾਰੀ ਲੋਕ ਸਭਾ ਲਈ ਚੁਣੇ ਗਏ । ਬਾਅਦ ਵਿੱਚ 1998 ਵਿੱਚ ਮੱਧ ਪ੍ਰਦੇਸ਼ ਤੋਂ ਲੋਕ ਸਭਾ ਮੈਂਬਰ ਰਹਿੰਦਿਆਂ ਉਹ ਵਾਜਪਾਈ ਵਜ਼ਾਰਤ ਵਿੱਚ ਸਭ ਤੋਂ ਨੌਜਵਾਨ ਮੰਤਰੀ ਬਣੇ ਅਤੇ ਉਨ੍ਹਾਂ ਨੂੰ ਸ਼ਹਿਰੀ ਹਵਾਬਾਜ਼ੀ ਵਿਭਾਗ ਦਿੱਤਾ ਗਿਆ । ਉਹ ਬੰਗਲੁਰੂ ਦੱਖਣੀ ਲੋਕ ਸਭਾ ਹਲਕੇ ਦੀ ਵਕਾਰੀ ਸੀਟ ਦੀ ਲਗਾਤਾਰ ਛੇਵੀਂ ਵਾਰੀ ਅਤੇ ਆਪਣੇ ਅੰਤਮ ਦਿਨ ਤੱਕ ਨੁਮਾਇੰਦਗੀ ਕਰਦੇ ਰਹੇ ।


    ਆਪਣੇ ਲੰਬੇ ਸਿਆਸੀ ਜੀਵਨ ਵਿੱਚ ਉਨ੍ਹਾਂ ਨੇ ਕੇਂਦਰ ਵਿੱਚ ਕਈ ਮੰਤਰਾਲੇ ਸੰਭਾਲੇ ਜਿਨ੍ਹਾਂ ਵਿੱਚ ਸੈਰ ਸਪਾਟਾ , ਸੱਭਿਆਚਾਰ , ਯੁਵਾ ਮਾਮਲੇ ਅਤੇ ਖੇਡਾਂ , ਸ਼ਹਿਰੀ ਵਿਕਾਸ ਅਤੇ ਗਰੀਬੀ ਨਿਵਾਰਨ , ਦਿਹਾਤੀ ਵਿਕਾਸ ਮੰਤਰਾਲੇ ਆਦਿ ਸ਼ਾਮਲ ਸਨ । ਉਹ ਕਈ ਸੰਸਦੀ ਕਮੇਟੀਆਂ ਦੇ ਚੇਅਰਮੈਨ ਅਤੇ ਮੈਂਬਰ ਵੀ ਰਹੇ ।


    ਸ਼੍ਰੀ ਅਨੰਤ ਕੁਮਾਰ ਇੱਕ ਸਰਗਰਮ ਸਮਾਜਿਕ ਕਾਰਜ ਕਰਤਾ ਸਨ ਅਤੇ ਆਪਣੀਆਂ ਐੱਨਜੀਓਜ਼ ਰਾਹੀਂ ਉਨ੍ਹਾਂ ਨੇ ਕਈ ਸਮਾਜ ਸੇਵਾ ਪ੍ਰੋਜੈਕਟਾਂ ਵਿੱਚ ਹਿੱਸਾ ਲਿਆ ਜਿਵੇਂ ਕਿ ਸਰਕਾਰ ਦੀ ਮਦਦ ਨਾਲ ਅਣਗੌਲੇ ਸਕੂਲੀ ਬੱਚਿਆਂ ਨੂੰ ਪੋਸ਼ਟਿਕ ਮਿਡ-ਡੇ-ਮੀਲ ਮੁਹੱਈਆ ਕਰਵਾਉਣਾ , ਵਿੱਦਿਅਕ ਯੰਤਰਾਂ ਨਾਲ ਲੈਸ ਇੱਕ ਮੋਬਾਈਲ ਯੂਨਿਟ ਦਾ ਪ੍ਰਬੰਧ ਅਤੇ ਇਸ ਰਾਹੀਂ ਬੰਗਲੁਰੂ ਦੇ ਝੁੱਗੀ ਝੌਂਪੜੀ ਵਾਲੇ ਖੇਤਰਾਂ ਵਿੱਚ ਵੱਖ-ਵੱਖ ਸਕੂਲਾਂ ਤੱਕ ਪਹੁੰਚ ਕਰਨਾ , ਸਰਕਾਰੀ ਸਕੂਲਾਂ ਨੂੰ ਗੋਦ ਲੈ ਕੇ ਉਥੇ ਪੀਣ ਵਾਲਾ ਪਾਣੀ ਅਤੇ ਹੋਰ ਸਹੂਲਤਾਂ ਮੁਹੱਈਆ ਕਰਵਾਉਣਾ ਅਤੇ ਘੱਟ ਸਹੂਲਤ ਪ੍ਰਾਪਤ ਖੇਤਰਾਂ ਵਿੱਚ ਵੋਕੇਸ਼ਨਲ ਟ੍ਰੇਨਿੰਗ ਪ੍ਰੋਗਰਾਮ , ਵਿਸ਼ੇਸ਼ ਤੌਰ ਤੇ ਲੜਕੀਆਂ ਅਤੇ ਔਰਤਾਂ ਲਈ ਚਲਾਉਣਾ । ਉਨ੍ਹਾਂ ਨੇ ਇੱਕ ਪਹਿਲਕਦਮੀ ' ਗਰੀਨ ਬੰਗਲੁਰੂ 1 : 1 ' ਦੀ ਸ਼ੁਰੂਆਤ ਕੀਤੀ ਜਿਸ ਦਾ ਉਦੇਸ਼ ਬੰਗਲੁਰੂ ਵਿੱਚ ਇੱਕ ਕਰੋੜ ਪੌਦਿਆਂ ਦੀ ਪਨੀਰੀ ਲਗਾ ਕੇ ਉਸ ਨੂੰ ਹਰਿਆ ਭਰਿਆ ਬਣਾਉਣਾ ਅਤੇ ਸ਼ਹਿਰ ਵਿੱਚ ' ਦਰਖਤ ਅਤੇ ਵਿਅਕਤੀ ' ਦਾ ਅਨੁਪਾਤ ਘੱਟੋ ਘੱਟ ਇੱਕ ਬਣਾਉਣਾ ਸ਼ਾਮਲ ਹੈ । ਇਸ ਪਹਿਲਕਦਮੀ ਅਧੀਨ ਲਗਾਤਾਰ ਦਰਖਤ ਲਗਾਏ ਜਾ ਰਹੇ ਹਨ ਅਤੇ ਉਨ੍ਹਾਂ ਦੀ ਪਾਲਣਾ ਕੀਤੀ ਜਾ ਰਹੀ ਹੈ ।


    ਸ਼੍ਰੀ ਅਨੰਤ ਕੁਮਾਰ ਵੱਲੋਂ ਵੱਖ-ਵੱਖ ਅਹੁਦਿਆਂ ’ਤੇ ਰਹਿੰਦੇ ਹੋਏ ਦੇਸ਼ ਦੀਆਂ ਜੋ ਸੇਵਾਵਾਂ ਕੀਤੀਆਂ ਗਈਆਂ ਹਨ , ਮੰਤਰੀ ਮੰਡਲ ਉਨ੍ਹਾਂ ਦੀ ਪ੍ਰਸ਼ੰਸਾ ਕਰਦਾ ਹੈ । ਮੰਤਰੀ ਮੰਡਲ ਉਨ੍ਹਾਂ ਦੇ ਅਕਾਲ ਚਲਾਣੇ ਉੱਤੇ ਆਪਣਾ ਡੂੰਘਾ ਦੁੱਖ ਪ੍ਰਗਟਾਉਂਦਾ ਹੈ । ਉਨ੍ਹਾਂ ਦੇ ਬੇਵਕਤੀ ਅਕਾਲ ਚਲਾਣੇ ਨਾਲ ਦੇਸ਼ ਨੇ ਇੱਕ ਤਜਰਬੇਕਾਰ ਆਗੂ ਗਵਾ ਦਿੱਤਾ ਹੈ । ਸਾਰੇ ਦੇਸ਼ ਵੱਲੋਂ ਮੰਤਰੀ ਮੰਡਲ, ਵਿਛੜੇ ਆਗੂ ਦੇ ਪਰਿਵਾਰ ਨਾਲ ਗਹਿਰੀ ਸੰਵੇਦਨਾ ਪ੍ਰਗਟ ਕਰਦਾ ਹੈ । ''


    *****

    
    
    (Release ID: 1552620) Visitor Counter : 3