      माहिती आणि प्रसारण मंत्रालय

      कुठल्याही सृजनशील व्यवसायात तुमचा स्वत:चा आवाज शोधणं अत्यंत महत्वाचे : प्रसून जोशी
      इफ्फी 2018 मध्ये ‘गीतामागच्या कल्पनाशक्तीचा उलगडा’ मध्ये प्रसून जोशी यांचा मास्टरक्लास

      Posted On: 21 NOV 2018 10:47PM by PIB Mumbai

    नवी दिल्ली , 21 नोव्हेंबर 2018


    इफ्फी 2018 च्या दुसऱ्या दिवशी आज चित्रपटसृष्टीतल्या अनेक घडामोडींची रेलचेल होती. सर्वात महत्वाचा सोहळा म्हणजे पणजीतल्या कला अकादमीत महात्मा गांधी यांच्या जीवनकार्यावर आयोजित प्रदर्शनाचे केंद्रीय माहिती आणि प्रसारण राज्यमंत्री राज्यवर्धन राठोड यांच्या हस्ते उद्‌घाटन ! चित्रपट निर्माते सुभाष घई आणि पूनम धिल्लन यावेळी उपस्थित होते.


    मनोरंजन आणि प्रबोधनासोबत चित्रपटसृष्टीकडे मी एक व्यवसाय म्हणूनही बघतो. या महोत्सवानिमित्त महात्मा गांधी यांना या प्रदर्शनातून आम्ही आगळी-वेगळी श्रद्धांजली वाहत आहोत असे राज्यवर्धन राठोड यावेळी म्हणाले.


    यानंतर ‘ स्टेट फोकस ’ विभागाचे उद्‌घाटन झाले. यावेळी बोलतांना माहिती आणि प्रसारण सचिव अमित खरे म्हणाले की, यंदा पहिल्यांदाच आम्ही राज्याला विशेष चित्रपटाचा दर्जा देणारा विभाग सुरु केला आहे. पहिल्या वर्षीचा मान झारखंडला मिळाला आहे. झारखंडमधल्या चित्रपट निर्मात्यांना या माध्यमातून प्रोत्साहन देण्याचा आमचा प्रयत्न आहे असे अमित खरे म्हणाले. हा उपक्रम यापुढेही सुरु राहील असे त्यांनी सांगितले.


    यावर्षी इस्रायलला विशेष देश म्हणून स्थान देण्यात आले आहे. यानिमित्त इस्रायलमधून आलेल्या कलावंतांच्या चमूचे रेड कार्पेटवर स्वागत करण्यात आले. गायक अरिजीत सिंगचा दिग्दर्शक म्हणून पहिलाच चित्रपट ‘ सा ’ या महोत्सवात दाखवला जाणार आहे. यानिमित्त त्यानेही रेड कार्पेटवरुन आगमन केले.


    गीतकार,कवी आणि केंद्रीय चित्रपट प्रमाणपत्र मंडळाचे अध्यक्ष प्रसून जोशी यांनी इफ्फीमध्ये उपस्थिती लावली आहे. यावेळी प्रसून जोशी यांनी मास्टरक्लासमध्ये विद्यार्थ्यांसोबत गीते, चित्रपट निर्मिती याविषयी मार्गदर्शन केले. कवी म्हणून त्यांनी झालेली जडण-घडण आणि त्यातून निर्माण होणारी सृजनशीलता याविषयी जोशी यांनी संवाद साधला. सध्या युवक अस्वस्थ आहे. हे अस्वस्थपण आपल्या विकासासाठी चांगले लक्षण आहे असे सांगत कायम स्वत:ला शोधण्याचा प्रयत्न करा. आपला आतला आवाज ओळखा असे प्रसून जोशी म्हणाले. विद्यार्थ्यांच्या विविध प्रश्नांनाही त्यांनी उत्तरे दिली.


    स्वीडीश दिग्दर्शक इगमर बर्गमन यांच्या जन्मशताब्दीनिमित्त त्यांना इफ्फीमध्ये विशेष श्रद्धांजली वाहिली जात आहे. त्यांच्या सात चित्रपटांचे प्रदर्शन इफ्फीमध्ये केले जाणार आहे. तसेच बर्गमन यांच्या अजरामर कलाकृतींवर इफ्फीमध्ये विशेष चर्चासत्रही आयोजित करण्यात आले होते. या चर्चासत्रानंतर बर्गमन यांचा ‘ वाईल्ड स्ट्रॉबेरीज् ’ हा चित्रपट दाखवण्यात आला.


    B.Gokhale/R.Aghor/P.Malandkar


    

    
    (Release ID: 1553564) Visitor Counter : 8
    
    
      Read this release in: English