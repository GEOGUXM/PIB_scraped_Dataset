      पंतप्रधान कार्यालय

      नगर गॅस वितरण 9व्या टप्प्याच्या कामाच्या शुभारंभाची पंतप्रधानांच्या हस्ते पायाभरणी
      Posted On: 22 NOV 2018 7:43PM by PIB Mumbai


    नवी दिल्ली , 22 नोव्हेंबर 201 8


    नवी दिल्लीतल्या विज्ञानभवन येथे पंतप्रधान नरेंद्र मोदी यांच्या हस्ते आज नगर गॅस वितरणच्या (सीजीडी) 9व्या बोलीतील कामांसाठी व्हिडिओ कॉन्फरन्सिंगद्वारे पायाभरणी झाली. पंतप्रधानांनी 10 व्या नगर गॅस वितरण बोलींच्या फेरीचा प्रारंभही केला.


    सीजीडी बोलींच्या 9व्या फेरीअंतर्गत 129 जिल्ह्यात नगर गॅस वितरण जाळे उभारण्यासाठी कामाची सुरुवात झाल्याचे, पंतप्रधानांनी यावेळी सांगितले. सीजीडी बोलींच्या 10 व्या फेरीनंतर 400 हून अधिक जिल्हे, नगर गॅस वितरण जाळ्यांतर्गत येतील. सुमारे 70 टक्के लोकसंख्येसाठी हे जाळे उपलब्ध होईल, असे पंतप्रधानांनी सांगितले.


    देश आता गॅस आधारित अर्थव्यवस्थेकडे वाटचाल करत आहे. यावर जोर देत पंतप्रधान म्हणाले की, गॅस आधारित अर्थव्यवस्थेच्या सर्व पैलूंवर केंद्र सरकार लक्ष देत आहे. यासाठी देशात पायाभूत सुविधा बळकट करण्यासाठी केंद्र सरकारने उचललेल्या विविध पावलांची, विशेषत: एलएनजी टर्मिनल्सची संख्या वाढवणे, राष्ट्रव्यापी गॅस ग्रीड आणि नगर गॅस वितरण जाळ्याची निर्मिती याबाबत मोदी यांनी माहिती दिली.


    स्वच्छ ऊर्जेसाठी गॅस आधारित अर्थव्यवस्थेची भूमिका पंतप्रधानांनी उलगडून सांगितली. स्वच्छ ऊर्जेसाठी सीजीडी जाळे महत्वाची भूमिका बजावेल. स्वच्छ ऊर्जेसाठी केंद्र सरकारचे प्रयत्न व्यापक आहेत, असे त्यांनी सांगितले. स्वच्छ ऊर्जेसाठी इथेनॉल संमिश्रण, संपीडित जैववायू संयंत्रे, एलपीजी अधिकाधिक लोकांपर्यंत उपलब्ध होणे, वाहनांसाठी बीएस-6 इंधन सुरु करणे यासारख्या विविध उपक्रमांचा उल्लेख पंतप्रधानांनी यासंदर्भात केला.


    गेल्या 4 वर्षात 12 कोटींहून अधिक लोकांना एलपीजी जोडणी देण्यात आली आहे. शहरांमध्ये गॅस नेटवर्कसमुळे नवी परिसंस्था निर्माण झाली असून, यामुळे गॅस आधारित उद्योगांना सक्षम केले आहे, युवा पिढीसाठी रोजगार निर्माण केला आहे आणि नागरिकांचे जीवन सुलभ केले आहे, असे पंतप्रधानांनी सांगितले.


    स्वच्छ ऊर्जा आणि गॅस आधारित अर्थव्यवस्थेची उद्दिष्टे पूर्ण करण्यासाठी सरकार प्रयत्न करत राहील. अशी उद्दिष्टे पूर्ण करणे केवळ आपल्यासाठीच आवश्यक नसून, संपूर्ण मानवता आणि भावी पिढ्यांसाठी ते आवश्यक आहेत, असे पंतप्रधानांनी सांगितले.


    B. Gokhale/S. Kakade/D. Rane


    

    
    (Release ID: 1553675) Visitor Counter : 28
    
    
      Read this release in: English