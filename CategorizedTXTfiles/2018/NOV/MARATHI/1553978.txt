      माहिती आणि प्रसारण मंत्रालय

      इफ्फी म्हणजे सर्व चित्रपट महोत्सवांपैकी अद्वितीय सोहळा : जॉर्ज ड्युपाँट
      Posted On: 25 NOV 2018 6:37PM by PIB Mumbai


    नवी दिल्ली , 25 नोव्हेंबर 201 8


    आयसीएफटी जगभरातल्या अनेक महत्वाच्या चित्रपट महोत्सवांशी निगडीत आहे. मात्र, गोव्यातला इफ्फी महोत्सव या सर्वांपैकी अजोड महोत्सव आहे असे मत आयसीएफटीचे महासंचालक जॉर्ज ड्युपाँट यांनी व्यक्त केले. युवा चित्रपट निर्मात्यांना वाव मिळावा म्हणून ‘ कान ’ सारख्या चित्रपट महोत्सवातल्या सहभागासाठीही आयसीएफटी प्रयत्न करत असल्याचे ते म्हणाले. 49 व्या भारतीय आंतरराष्ट्रीय चित्रपट महोत्सवादरम्यान ते गोव्यात प्रसारमाध्यमांशी संवाद साधत होते. युनेस्कोचे संचालक, भारत आणि शेजारी राष्ट्रांचे प्रादेशिक प्रतिनिधी एरीक फाल्ट त्यांच्या समवेत उपस्थित होते.


    आयसीएफटी युनेस्को गांधी पदक विभागासाठी चित्रपटांची निवड करण्याची प्रक्रिया सुलभ नव्हती, कारण या चित्रपटांमध्ये युनेस्कोच्या शांतता, ऐक्य आणि आंतरराष्ट्रीय सहकार्य या तत्वांचे प्रतिबिंब असणे आवश्यक होते असे त्यांनी सांगितले. आंतरराष्ट्रीय ख्यातीच्या समिक्षकांचा या निवड प्रक्रियेत समावेश असून भारतात चित्रपटांची अंतिम यादी तयार करुन हे चित्रपट ज्युरींना दाखवण्यासाठी पॅरिसला पाठविण्यात आले. ज्युरीच्या सर्व सदस्यांनी आपसात चर्चा करुन अंतिम निर्णय घेतल्याचे ड्युपाँट म्हणाले. यंदा चित्रपट निवडीच्या कक्षा रुंदावण्यात आल्या आहेत. यावर्षी महात्मा गांधींजींची 150 वी जयंती साजरी होत असल्याने, यंदा रौप्य पुरस्कारही देण्यात येणार असल्याचे त्यांनी सांगितले.


    चित्रपटांचे भविष्य असणाऱ्या युवकांना आयसीएफटी महोत्सवात सामावून घेण्यासाठी प्रयत्न केले जात आहेत. फेक न्यूजसारख्या विषयांबाबत युवकांना युनेस्को शिक्षित करत असल्याचेही त्यांनी सांगितले.


    युनेस्को सर्व प्रकारच्या संस्कृतींना सहाय्य करत असून, चित्रपट आणि युनेस्को यांच्यात वेगळाचा बंध असल्याचे युनेस्कोचे संचालक एरीक फाल्ट म्हणाले. आयसीएफटी युनेस्को गांधी पदक हे शांतता, एकात्मता आणि आंतरराष्ट्रीय सहकार्याचे प्रतिक आहे असे त्यांनी स्पष्ट केले. पुढील वर्ष इफ्फी महोत्सवाचे सुवर्ण महोत्सवी वर्ष असून आयसीएफटी आणि युनेस्कोला अधिक जवळ आणण्यासाठी प्रयत्न करत असल्याचेही त्यांनी सांगितले.


    पार्श्वभूमी:-


    आयसीएफटीच्या सहकार्याने इफ्फी महोत्सवात युनेस्को गांधी पदक प्रदान करण्यात येते. आयसीएफटी ही स्वयंसेवी संघटना असून कलाकारांमधे उच्च दर्जाच्या दृकश्राव्य कार्याची निर्मिती आणि वितरण करण्याचे कार्य करते.


    युनेस्कोने 1994 मधे महात्मा गांधीजींच्या 125 व्या जयंती वर्षानिमित्त आयसीएफटी युनेस्को गांधी पदक द्यायला प्रारंभ केला. शांतता, सहिष्णुता आणि अहिंसा या गांधीजींच्या तत्वांचा प्रसार करणाऱ्या चित्रपटांना हा पुरस्कार देण्यात येतो.


    यावर्षी ‘ बॉर्डर ’, ‘रेन ऑफ होम्स’, ‘द मर्सी ऑफ जंगल’ आदी चित्रपटांबरोबरच ‘वॉकिंग विथ द विंड’ आणि ‘ बाराम ’ या भारतीय चित्रपटांचाही समावेश आहे.


    B. Gokhale/J.Patankar/P.Malandkar


    

    
    (Release ID: 1553978) Visitor Counter : 9
    
    
      Read this release in: English