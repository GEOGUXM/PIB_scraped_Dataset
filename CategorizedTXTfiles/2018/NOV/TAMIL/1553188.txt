      PIB Headquarters

      தேசிய ஒருமைப்பாடு வார விழா
      Posted On: 19 NOV 2018 5:37PM by PIB Chennai


    தேசிய ஒருமைப்பாடு வாரவிழாவை முன்னிட்டு, சென்னை பத்திரிகைத் தகவல் அலுவலகம் மற்றும் மண்டல மக்கள் தொடர்பு அலுவலகம் ஆகியவை இணைந்து சென்னையில் மகளிர் தின விழாவை கொண்டாடியது.


    சென்னை சேத்துப்பட்டில் உள்ள மகரிஷி வித்யா மந்திர் மேல்நிலைப்பள்ளியில் இந்த நிகழ்ச்சி நடைபெற்றது. மூத்த வழக்கறிஞரும், மகளிர் பிரச்சினைகளுக்காக குரல் கொடுப்பவருமான திருமதி சுதா ராமலிங்கம் இந்த நிகழ்ச்சியில் சிறப்பு விருந்தினராகக் கலந்து கொண்டு ஆண், பெண் சமத்துவ நிலை ஏற்பட அனைவரும் ஒத்துழைக்க வேண்டும் என்று கேட்டுக்கொண்டார்.


    பெண்களுக்கு பல்வேறு துறைகளில் உரிய முக்கியத்துவம் வழங்கப்பட வேண்டும் என்று அவர் வலியுறுத்தினார். பணியிடங்களில் பெண்களுக்கு ஏற்படக்கூடிய பிரச்சினைகளை எதிர்கொள்ளவும், அதை எதிர்த்து போராடவும், பல்வேறு சட்டங்கள் இருப்பதாக அவர் எடுத்துரைத்தார்.


    சமத்துவம், சம நீதி, பாதுகாப்பு ஆகியவை பெண்களுக்கு உறுதி செய்யப்பட வேண்டும் என்று அவர் கூறினார்.


    நிகழ்ச்சியில் பேசிய பத்திரிகை தகவல் அலுவலக கூடுதல் தலைமை இயக்குநர் திரு. ஏ.மாரியப்பன், மத்திய அரசின் உள்துறை அமைச்சகத்தின் உத்தரவின்பேரில் தேசிய ஒருமைப்பாட்டு வாரத்தில் மகளிர்தினம், ஒடுக்கப்பட்டோர் மேம்பாட்டு தினம், சிறுபான்மையினர் நல தினம், கலாச்சார ஒற்றுமை தினம், மொழி நல்லிணக்க நாள், சுற்றுச்சூழல் தினம், மத நல்லிணக்க நாள் ஆகிய தினங்கள் கொண்டாடப்பட இருப்பதாகவும், ஒற்றுமையில் வேற்றுமை என்ற அடிப்படையில் நாட்டின் ஒருமைப்பாட்டை கட்டிக்காக்க இத்தகைய நிகழ்ச்சிகள் நடத்தப்படுவது அவசியம் என்று குறிப்பிட்டார். இந்த நிகழ்ச்சியில் சிறப்பு விருந்தினராகக் கலந்து கொண்ட, மகரிஷி வித்யா மந்திர் மேல்நிலைப்பள்ளி முதன்மை முதல்வர் திரு.எஸ்.நமச்சிவாயம் பங்கேற்க வந்த அனைவரையும் கவுரவித்தார்.


    ஏராளமான பள்ளி மாணவ, மாணவிகள் இந்த மகளிர் தின நிகழ்ச்சியில் கலந்து கொண்டனர். தேசிய ஒருமைப்பாட்டு வாரம் தொடர்பான போட்டிகளில் கலந்து கொண்டு வெற்றிபெறும் மாணவ, மாணவியருக்கு வழங்குவதற்கு பரிசுகளும், சான்றிதழ்களும் மண்டல மக்கள் தொடர்பு அலுவலகம் சார்பில் பள்ளிக்கு வழங்கப்பட்டது.


    ******

    
    
    (Release ID: 1553188) Visitor Counter : 197