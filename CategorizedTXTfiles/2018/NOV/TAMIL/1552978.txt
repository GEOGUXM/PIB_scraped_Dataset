      PIB Headquarters

      தூய்மை இந்தியா இயக்கம் தொடர்பான விழிப்புணர்வு நிகழ்ச்சி
      Posted On: 16 NOV 2018 4:57PM by PIB Chennai


    சென்னை நுங்கம்பாக்கம் அரசினர் மகளிர் மேல்நிலைப்பள்ளியில் இன்று மண்டல மக்கள் தொடர்பு அலுவலகம் மற்றும் பெருநகர சென்னை மாநகராட்சி இணைந்து தூய்மை இந்தியா இயக்கத்தின் சார்பில் சிறப்பு விழிப்புணர்வு முகாமை நடத்தியது.


    இந்த நிகழ்ச்சியில் பத்திரிகை தகவல் அலுவலகம், மண்டல மக்கள் தொடர்பு அலுவலகம் ஆகியவற்றின் கூடுதல் தலைமை இயக்குநர் திரு.ஏ.மாரியப்பன் சிறப்பு விருந்தினராகக் கலந்து கொண்டு விழிப்புணர்வு பேரணியை தொடங்கி வைத்து உரையாற்றினார்.


    இந்நிகழ்ச்சியில் பேசிய அவர், பள்ளிகளில் தனித்தனியாகக் குழுக்கள் அமைத்து சுற்றுப்புறம், கழிப்பிடம், வகுப்பறைகள் ஆகிய பகுதிகளை சுத்தம் செய்யும் வழக்கம் தான் படித்த காலத்தில் இருந்ததாகவும், அதுபோன்ற வழக்கத்தை தற்போது பள்ளிகள் கடைப்பிடிக்க வேண்டும் என்றும் கேட்டுக் கொண்டார்.


    இந்த நிகழ்ச்சிக்கு இடமளித்து பள்ளி மாணவிகளை பல்வேறு போட்டிகளில் பங்கேற்கச் செய்த தலைமை ஆசிரியை திருமதி.புண்ணியம்மாள் பேசுகையில், இந்தப் பள்ளியில் பயிலும் மாணவிகள் சுத்தம், சுகாதாரம் ஆகியவற்றுக்கு முக்கியத்துவம் அளித்து செயல்படுவதாகவும், 100 சதவீத தேர்ச்சியை எட்டும் வகையில் சிறந்த முறையில் பயின்று வருவதாகவும் கூறினார்.


    நோக்க உரையாற்றிய மண்டல மக்கள் தொடர்பு அலுவலக உதவி இயக்குநர் திரு. ரவிக்குமார், நாட்டில் நிறைவேற்றப்பட்டு வரும் தூய்மை இந்தியா இயக்கம் தொடர்பான புள்ளி விவரங்களை எடுத்துரைத்தார்.


    பேச்சுப்போட்டி, கட்டுரைப்போட்டி மற்றும் ஓவியப்போட்டிகளில் பங்கேற்று வெற்றி பெற்ற மாணவியருக்கு பரிசுகளும், சான்றிதழ்களும் வழங்கப்பட்டன.


    இறுதியில், மண்டல மக்கள் தொடர்பு அலுவலகத்தின் இசை, நாடகப்பிரிவைச் சேர்ந்த ஒப்பந்த கலைஞர்களின் நாட்டுப்புறக் கலைநிகழ்ச்சி நடைபெற்றது.


    முன்னதாக, மாணவியரின் விழிப்புணர்வு பேரணியை பத்திரிகைத் தகவல் அலுவலக கூடுதல் தலைமை இயக்குநர் திரு. ஏ மாரியப்பன், பள்ளி தலைமையாசிரியை திருமதி .புண்ணியம்மாள் ஆகியோர் கொடியசைத்து துவக்கி வைத்தனர்.


    ******

    
    
    (Release ID: 1552978) Visitor Counter : 54