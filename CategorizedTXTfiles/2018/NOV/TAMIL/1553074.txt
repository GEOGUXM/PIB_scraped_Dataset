      குடியரசுத் துணைத் தலைவர் செயலகம்

      பொருளாதார குற்றவாளிகளுக்கு அடைக்கலம் அளிக்க மறுப்பதுடன், அவர்களை நாடு திருப்பி அனுப்புவதற்கான உடன்படிக்கைகளில் புதிய விதிமுறைகளை வகுக்கவும், கருப்பு பணம் பற்றிய தகவல்களை பரிமாறிக் கொள்வதிலும் உலக நாடுகள் ஒருமித்த கருத்தை உருவாக்க வேண்டும்: குடியரசு துணைத் தலைவர்
      Posted On: 17 NOV 2018 8:23PM by PIB Chennai


    பொருளாதார குற்றவாளிகளுக்கு அடைக்கலம் அளிக்க மறுப்பதுடன், அவர்களை நாடு திருப்பி அனுப்புவதற்கான உடன்படிக்கைகளில் புதிய விதிமுறைகளை வகுக்கவும், கருப்பு பணம் பற்றிய தகவல்களை பரிமாறிக் கொள்வதிலும், ஐநா சபை தலைமையில் ஒருமித்த கருத்தை உருவாக்க உலக நாடுகள் முன்வர வேண்டும் என குடியரசு துணைத் தலைவர் திரு. எம். வெங்கைய நாயுடு கேட்டுக் கொண்டுள்ளார்.


    மும்பையில் இன்று (17.11.2018) 2018-ஆம் ஆண்டுக்கான எக்னாமிக் டைம்ஸ் விருதுகளை தலைசிறந்த தொழில் அதிபர்களுக்கு வழங்கிப் பேசிய அவர், நம்நாட்டு பொருளாதாரம் இதற்கு முன் கண்டிராத வளர்ச்சியை நோக்கி சென்று கொண்டிருக்கும் வேளையில், சமத்துவம் மற்றும் நெறிமுறைகள் மீதான பார்வையை விட்டுவிடக் கூடாது என்றார்.


    பெரும்பாலான வங்கிகள் வாராக்கடன் பிரச்சினையில் சிக்கித் தவிப்பதை சுட்டிக்காட்டிய அவர், இப்பிரச்சினைக்கு விரைவில் தீர்வுகாண வேண்டும் என்று வலியுறுத்தினார். நெறிமுறை சார்ந்த தொழில் மற்றும் நன்மதிப்பு அடிப்படையிலான வர்த்தகத்திற்கு முன்னுரிமை அளிப்பது அவசியம் என்றும் குறிப்பிட்டார்.


    வேளாண்மை துறைக்கு புத்துயிரூட்ட அதிக கவனம் செலுத்த வேண்டும் என்று வலியுறுத்திய திரு. வெங்கைய நாயுடு, வேளாண்மையை நிலையான, லாபகரமான தொழிலாக மாற்றுவதற்கான பல்துறை அணுகுமுறைகளை வகுக்க வேண்டும் எனவும் தெரிவித்தார்.


    தொடக்கத்தில் சில பிரச்சினைகள் ஏற்பட்ட போதிலும், பண மதிப்பிழப்பு நடவடிக்கை மற்றும் சரக்கு மற்றும் சேவை வரிவிதிப்பு காரணமாக, நாட்டில் வளர்ச்சிக்கான வாய்ப்புகள் அதிகரித்து உள்ளதாகவும், டிஜிட்டல் மயமாக்கல் மற்றும் பொருளாதார ஒருங்கிணைப்பு நடவடிக்கைகள் வேகமடைந்து வருவதாகவும் குடியரசு துணைத் தலைவர் திரு. வெங்கைய நாயுடு குறிப்பிட்டார்.


    கூடுதல் விவரங்களுக்கு www.pib.nic.in என்ற இணையதளத்தை பார்க்கவும்.


    *****

    
    
    (Release ID: 1553074) Visitor Counter : 60
    
    
      Read this release in: English , Hindi