      புவி அறிவியல் அமைச்சகம்

      ‘கஜா’ புயல் தொடர்பாக தமிழ்நாடு & புதுச்சேரி கடலோரப் பகுதிகளுக்கான எச்சரிக்கை
      Posted On: 13 NOV 2018 4:04PM by PIB Chennai


    வங்கக் கடலின் கிழக்கு-வடகிழக்குப் பகுதியில் தற்போது மையம் கொண்டுள்ள ‘கஜா’ புயல் மணிக்கு 12 கி.மீ. வேகத்தில் மேற்கு-தென்மேற்குப் பகுதியை நோக்கி நகர்ந்து, அடுத்த 24 மணி நேரத்தில் மோசமான புயல் காற்றாக தீவிரமடைய உள்ளது. அதே திசையில் நகர்ந்து அது படிப்படியாக வலுவிழந்து நவம்பர் 15 அன்று மதியம் கடலூருக்கும் பாம்பனுக்கும் இடையே கரையைக் கடக்கும்.


    மழை எச்சரிக்கை:


    நவம்பர் 14 அன்று மாலையில் இருந்து தமிழ்நாட்டின் வடக்குக் கடற்கரையோர, அவற்றை ஒட்டிய தெற்குக் கடற்கரையோர மாவட்டங்களில் மழையும், சில இடங்களில் கடும் மழையும் பெய்யக் கூடும்.


    நவம்பர் 15 அன்று தமிழ்நாட்டின் பெரும்பாலான இடங்களில் வலுவாகவும், மிக வலுவாகவும் மழை பெய்யக் கூடும். கடலூர், நாகப்பட்டினம், திருவாரூர், தஞ்சாவூர், புதுக்கோட்டை, தூத்துக்குடி மற்றும் ராமநாதபுரம் மாவட்டங்களில் அபரிமிதமான மழைப்பொழிவு (கிட்டத்தட்ட 20 செ.மீ. அளவுக்கு) இருக்கக் கூடும்.


    நவம்பர் 16 அன்று தமிழ்நாட்டின் பெரும்பாலான இடங்களில் மழையும், சில இடங்களில் பலத்த மழையும், தமிழ்நாட்டின் உட்பகுதிகளில் சில இடங்களில் மிகவும் பலத்த மழையும் இருக்கும் எனவும் எதிர்பார்க்கப்படுகிறது.


    காற்று எச்சரிக்கை:


    வடக்கு தமிழ்நாடு மற்றும் புதுச்சேரி பகுதிகள், அருகில் உள்ள ஆந்திரப் பிரதேச கடற்கரையோரப் பகுதிகளில் நவம்பர் 14-ம்தேதி காலையிலிருந்தே மணிக்கு 45 முதல் 55 கி.மீ. வரையிலான வேகத்தில் தொடங்கும் புயற்காற்று படிப்படியாக அதிகரித்து நவம்பர் 15 காலையில் தமிழ்நாடு மற்றும் புதுச்சேரி கடற்கரையோரப் பகுதிகளில் மணிக்கு 100 கி.மீ. வேகமுள்ள சுழல் காற்றாக உருமாறும்.


    14-ம் தேதி காலையிலிருந்தே தமிழ்நாடு-தெற்கு ஆந்திரப் பிரதேச கடற்கரைப் பகுதிகளின் நிலை மிகக் கடுமையானதாக இருக்கும். 15-ம் தேதியன்று காலையில் தமிழ்நாடு மற்றும் புதுச்சேரி கடற்கரையோரப் பகுதிகள் கடுமையான நிலையை எதிர்நோக்கும்.


    சேத முன்னறிவிப்பு:


    தமிழ்நாட்டின் கடலூர், நாகப்பட்டினம், திருவாரூர், தஞ்சாவூர், புதுக்கோட்டை, ராமநாதபுரம் மாவட்டங்கள் மற்றும் புதுச்சேரியின் காரைக்கால் மாவட்டம் ஆகியவை கடுமையான சேதங்களை எதிர்நோக்கக் கூடும்.


    இப்பகுதிகளில் கூரைகள், மின்சார- தகவல்-தொடர்புகள், சாலைகள் ஆகியவை சேதமடைவதோடு, மரங்களுக்கும் நெல், வாழை, பப்பாளி, தோட்டங்கள் போன்றவை கடும் சேதமடையக் கூடும். கரையோரத்தில் உள்ள தாழ்வுப் பகுதிகளில் கடல் நீர் உட்புகும் அபாயமும் உண்டு.


    முன் எச்சரிக்கை நடவடிக்கைகள்:


    நவம்பர் 15 வரை தமிழ்நாடு, புதுச்சேரி, அருகிலுள்ள தென் ஆந்திரக் கடற்கரை பகுதிகளுக்கு அருகே அனைத்து வகையான மீன்பிடித்தல் நடவடிக்கைகளும் முற்றிலுமாக நிறுத்தப்பட வேண்டும்.


    மீனவர்கள் நவம்பர் 13லிருந்து வங்க விரிகுடாக் கடலின் தென் மத்தியப் பகுதிகள் மற்றும் மத்தியப் பகுதிகளிலும், நவம்பர் 15 வரை வங்க விரிகுடாக் கடலின் தென்மேற்கு, அதனருகில் உள்ள மேற்குமத்தியக் கடலிலும் மீன் பிடிக்கச் செல்லவேண்டாம் எனவும்,


    தற்போது ஆழ்கடல் பகுதிகளில் மீன்பிடித்துக் கொண்டிருக்கும் மீனவர்கள் உடனடியாக கரைக்குத் திரும்பி வரவேண்டும் என்றும்,


    கடலோரப் பகுதிகளில் வசிப்போர் உடனடியாக பாதுகாப்பான இடங்களுக்கு இடம்பெயர்ந்து செல்லுமாறும், இப்புயலின் பாதிப்பிற்கு ஆளாகவிருக்கும் இதர பகுதிகளைச் சேர்ந்தவர்கள் வெளியில் நடமாடாமல் வீட்டிலேயே இருக்குமாறும் அறிவுறுத்தப்படுகிறார்கள்.


    விகீ/விபிக

    
    
    (Release ID: 1552688) Visitor Counter : 76
    
    
      Read this release in: English , Malayalam