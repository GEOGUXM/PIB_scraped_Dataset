      PIB Headquarters

      2019-ஆம் ஆண்டில் 12-லிருந்து 14-வரையான செலுத்துகைகளுக்கு இஸ்ரோ திட்டமிட்டுள்ளது
      Posted On: 29 NOV 2018 2:52PM by PIB Chennai


    2019-ஆம் ஆண்டில் சந்திரயான்-2 உட்பட 12-முதல் 14-வரையான செலுத்துகைகளுக்கு இஸ்ரோ திட்டமிட்டுள்ளது. பிஎஸ்எல்வி-சி43 இன்று (29.11.18) வெற்றிகரமாக விண்ணில் செலுத்தப்பட்ட பின், செய்தியாளர்களிடம் பேசிய இஸ்ரோ தலைவர் டாக்டர் கே.சிவன், இந்தியாவின் நவீன புவி கண்காணிப்பு செயற்கைக் கோள் ஹைசிஸ் மற்றும் வெளிநாட்டு செயற்கைக் கோள்கள் 30-ம் தீர்மானிக்கப்பட்ட சுற்றுவட்டப் பாதையில் செலுத்தப்பட்டுள்ளன என்றார்.


    புவிப் பரப்பின்மீது உள்ள பொருட்களை மிகத் துல்லியமாக அடையாளம் காண்பது ஹைசிஸின் முதன்மை நோக்கமாகும் என்றும், செலுத்தப்பட்ட ஐந்து நாட்களில் ஹைசிஸ் படங்களை அனுப்பத் தொடங்கும் என்றும் அவர் கூறினார்.


    ஹைசிஸுடன் தகவல் தொடர்புகள், புவி கண்காணிப்பு, அறிவியல் ஆய்வுகள், கடல்சார் ஆய்வுகள் போன்ற பயன்பாட்டிற்காக மொத்தம் 47 செயற்கைக் கோள்கள் தற்போது, அவற்றின் சுற்றுவட்டப் பாதைகளில் செயல்பட்டு வருகின்றன.


    ககன்யான் பற்றி குறிப்பிட்ட அவர், இதற்கான நடைமுறை சரியான திசையில் சென்று கொண்டிருப்பதாகவும், ககன்யானுக்கு முன்னதாக, ஆளில்லாத முதலாவது விண்கலத்தை 2020, டிசம்பர் வாக்கில் செலுத்தவும், அதைத் தொடர்ந்து மேலும் ஒரு விண்கலத்தை 2021, ஜுலையில் செலுத்தவும் இஸ்ரோ திட்டமிட்டுள்ளது என்றார். ஆளுடனான விண்கலத்தை 2021, டிசம்பர் வாக்கில் செலுத்தவும் இஸ்ரோ திட்டமிட்டிருப்பதாக அவர் மேலும் தெரிவித்தார்.


    ஜி.சாட்-11 ஃபிரஞ்ச் கயானாவிலிருந்து செலுத்தப்படுவது ஏன் என கேட்டபோது, ஜி.எஸ்.எல்.வி எம்.கே-III நான்கு டன் வரையிலான செயற்கைக் கோள்களை மட்டுமே செலுத்தும் திறன் கொண்டது என்றும், ஜி.சாட்-11ன் எடை 5.86 டன் என்பதால், அதனால் செலுத்த இயலாது என்றும் யு.ஆர்.ராவ் செயற்கைக் கோள் மையத்தின் இயக்குநர் பி. குன்னிகிருஷ்ணன் தெரிவித்தார். அதிக எடைகொண்ட செயற்கைக் கோள்களை செலுத்தும் ஜி.எஸ்.எல்.வி எம்.கே-IIIன் திறன் படிப்படியாக அதிகரிக்கப்பட்டு வருகிறது என்றாலும், தற்போதைய தேவையைப் பூர்த்தி செய்ய தேசிய விண்வெளி முகமை வெளிநாடுகளிலிருந்து செலுத்த வேண்டியிருக்கிறது.


    **************

    
    
    (Release ID: 1554210) Visitor Counter : 89
    
    
      Read this release in: English