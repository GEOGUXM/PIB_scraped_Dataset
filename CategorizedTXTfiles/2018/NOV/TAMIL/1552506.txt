      குடியரசுத் தலைவர் செயலகம்

      தேசிய ராணுவக் கல்லூரியின் 58-வது அணியைச் சேர்ந்த பயிற்றுநர்கள் மற்றும் பயிற்சியாளர்கள் குடியரசுத் தலைவருடன் சந்திப்பு
      Posted On: 12 NOV 2018 12:49PM by PIB Chennai


    தேசிய ராணுவக் கல்லூரியின் 58-வது அணியைச் சேர்ந்த பயிற்றுநர்கள் மற்றும் பயிற்சியாளர்கள் குடியரசுத் தலைவர் திரு. ராம் நாத் கோவிந்தை இன்று (12.11.2018) குடியரசுத் தலைவர் மாளிகையில் சந்தித்தனர்.


    நிகழ்ச்சியில் பேசிய குடியரசுத் தலைவர், நாம் வாழ்ந்து வரும் உலக சூழல் சவால் மிகுந்ததாகவும், சக்திவாய்ந்ததாகவும் உள்ளது என்றார். நாட்டின் பாதுகாப்பும், இடர்காப்பும் ஒரே அர்த்தமுடையதாக இருந்த காலகட்டத்தில், பிராந்திய ஒருமைப்பாட்டை காப்பாற்ற வேண்டிய அவசியம் இருந்ததாக அவர் கூறினார். ஆனால், அந்தப் பிரச்சினை நெடுநாட்களாக நீடிக்கவில்லை என்றும் அவர் குறிப்பிட்டார். தற்போது, இடர்காப்பு என்பது பொருளாதாரம் மற்றும் எரிசக்தி பாதுகாப்பு, இணையப் பாதுகாப்பு சுகாதாரம், உணவு, வளர்ந்து வரும் தொழில்நுட்பங்கள் மற்றும் சுற்றுச் சூழலுடன் தொடர்புடையதாக உள்ளது என்றும் அவர் தெரிவித்தார். தொலைத்தொடர்பு வசதிகள் மிகுந்த உலகில் அரசியல், சமூக மற்றும் பொருளாதார எழுச்சி ஆகியவை நமது நாட்டின் எல்லைகளுக்கு அப்பாற்பட்டவை என்றும், இவை நாட்டின் பாதுகாப்பில் இதற்கு முன் கண்டிராத விளைவுகளை ஏற்படுத்தியிருப்பதாகவும் குடியரசுத் தலைவர் குறிப்பிட்டார்.


    இடர்காப்பு விவகாரத்தைப் பொறுத்தவரை, பல்வேறு பிரிவுகளை ஒருங்கிணைத்து பணியாற்றுவது என்பது மிகவும் சிக்கலான அம்சமாக உள்ளது என்றும் குடியரசுத் தலைவர் திரு. ராம் நாத் கோவிந்த் தெரிவித்தார். இந்தியா போன்ற ஜனநாயக நாடுகளில், அரசின் பல்வேறு துறைகள், அமைப்புகள் மட்டுமின்றி, தனியார் துறையினரும் ஒருங்கிணைந்து பணியாற்ற வேண்டிய சூழல் இருப்பதாகவும் அவர் கூறினார். மேலும், ஒருவர் மற்றவரது செயல்பாட்டு வரம்புகளை அறிந்துகொள்ள வேண்டியிருப்பதாகவும் கூறினார். அதாவது, அரசியல் தலைமையும், குடிமைப்பணி அதிகாரிகளும் நமது ராணுவப் படைகளின் வலிமை மற்றும் உணர்வுகளை அறிந்திருக்க வேண்டியது அவசியம். அதுபோன்று, ராணுவ அதிகாரிகளும் நாட்டின் அரசியல் சாசனம் மற்றும் நிர்வாக கட்டமைப்பு பற்றி அறிந்திருப்பதும் அவசியம். இவை அனைத்தும் நாட்டின் இடர்காப்பு அணுகுமுறையின் முக்கிய அம்சங்களாகும்.


    ******


    வி . கீ ./ மாறன் / க

    
    
    (Release ID: 1552506) Visitor Counter : 32
    
    
      Read this release in: Bengali , English