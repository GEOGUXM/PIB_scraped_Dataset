      PIB Headquarters

      ஜிசாட்-29 செயற்கைக்கோள் செலுத்தப்பட்ட பின் இஸ்ரோ தலைவர் டாக்டர் சிவன் பேட்டி
      Posted On: 14 NOV 2018 9:05PM by PIB Chennai


    இந்திய மண்ணில் இருந்து இதுவரை இல்லாத வகையில் அதிக எடை கொண்ட செயற்கைக்கோள் விண்ணில் செலுத்தப்பட்டு சாதனை படைக்கப்பட்டுள்ளதாக இஸ்ரோ தலைவர் டாக்டர் சிவன் தெரிவித்துள்ளார்.


    ஜிசாட்-29 செயற்கைக்கோள் வெற்றிகரமாக செலுத்தப்பட்ட பின் செய்தியாளர்களிடம் பேசிய அவர், இந்த அனுபவம் சந்திரயான்-2 பயணத்திற்கும் மனிதர்களை விண்வெளிக்கு அனுப்பும் ககன்யான் திட்டத்துக்கும் பயனுடையதாக இருக்கும் என்று டாக்டர் சிவன் தெரிவித்தார்.


    நாடு முழுவதும் உள்ள டிஜிட்டல் முறைக்கு மிகச் சிறந்த தொலைத் தொடர்பு சேவைகளை இந்த செயற்கைக்கோள் வழங்கும் என்றும், நாட்டின் அனைத்துப் பகுதிகளையும் குறிப்பாக ஜம்மு-காஷ்மீர், வட கிழக்கு மாநிலங்களையும் இந்த செயற்கைக்கோள் உள்ளடக்கும் என்றும் அவர் கூறினார்.


    இஸ்ரோவுக்கு சவால்கள் நிறைந்துள்ளன என்று குறிப்பிட்ட டாக்டர் சிவன், 2019 ஜனவரிக்கு முன்னதாக 10 திட்டங்களை செயல்படுத்த வேண்டியுள்ளது என்றார்.


    ககன்யான் பற்றி குறிப்பிட்ட அவர், இதில் பயணம் செய்வோரைத் தெரிவு செய்யும் நடைமுறைகள் மேற்கொள்ளப்படுகின்றன என்றும், இதனுடன் சம்பந்தப்பட்ட அனைவரின் கருத்துக்களை அறிந்து இறுதி செய்யப்படும் என்றும் டிசம்பர் 2021 வாக்கில் இதன் பயணம் இருக்கும் என்றும் கூறினார்.


    இந்தப் பயணத்திற்கு முன் பரிசோதனை முயற்சியாக இரண்டு பயணங்கள் இருக்கும் என்றும், இவற்றின் சோதனைகள் ஆய்வு செய்யப்பட்டு 100 சதவீத வெற்றி உறுதி செய்யப்பட்ட பின் அதற்கேற்ப ககன்யான் செலுத்தப்படுவதற்கு திட்டமிடப்படும் என்று அவர் கூறினார்.


    சோதனை முறையிலான செலுத்தல்கள் நிறைவடைந்து, ஜி.எஸ்.எல்.வி. எம்-III செயல்பாட்டு செலுத்து வாகனங்கள் பட்டியலில் சேர்ந்துள்ளது என்றும் அவர் கூறினார். அதிக எடை கொண்ட தகவல் தொடர்பு செயற்கைக்கோள்களை செலுத்தும் திறன் கொண்ட தெரிவு செய்யப்பட்ட நாடுகளின் பட்டியலில் இந்தியா சேர்ந்துள்ளதாக டாக்டர் சிவன் கூறினார்.


    அடுத்த ஆண்டு செப்டம்பர் மாதம் ஜிசாட்-20 செலுத்தப்பட்ட பின் தகவல் திரட்டும் அதிக திறன் கொண்ட செயற்கைக்கோளை செலுத்திய வளர்ந்த நாடுகளுக்கு இணையாக இந்தியா மாறிவிடும் என்றும் அவர் தெரிவித்தார்.


    **************


    ஏ.மா/ஜி.பி./எஸ்.எம்.பி./ரேவதி

    
    
    (Release ID: 1552802) Visitor Counter : 74