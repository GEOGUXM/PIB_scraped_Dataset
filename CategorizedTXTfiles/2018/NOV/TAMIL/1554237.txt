      PIB Headquarters

      ராமநாதபுரத்தில் முன்னெச்சரிக்கை நடவடிக்கையால் கஜா புயலில் சுமார் ஆயிரம் படகுகளின் சேதம் தவிர்க்கப்பட்டது
      Posted On: 29 NOV 2018 6:11PM by PIB Chennai


    கஜா புயல் வீசியதால், தமிழகத்தின் கடலோர மாவட்டங்கள் பலவற்றில் பலத்த சேதம் ஏற்பட்டுள்ள நிலையில், ராமநாதபுரம் மாவட்டத்தில் மேற்கொண்ட முன்னெச்சரிக்கை நடவடிக்கை காரணமாக, சுமார் ஆயிரம் படகுளின் சேதம் தவிர்க்கப்பட்டது என்று இம்மாவட்ட ஆட்சியர் திரு. கே. வீரராகவ ராவ் தெரிவித்துள்ளார்.


    ராமநாதபுரத்தில் இன்று (29.11.2018) நடைபெற்ற ஊரக ஊடகவியலாளர்கள் பயிலரங்கில் உரையாற்றிய அவர், கஜா புயல் பற்றிய அறிவிப்பு வெளியானவுடன், ரயில்வே துறையின் அதிகாரிகளுடன் கலந்தாலோசித்து, பாம்பன் பாலத்தைத் தாண்டி பாதுகாப்பான இடத்தில் சுமார் ஆயிரம் படகுகள் நிறுத்தி வைக்கப்பட்டன. இதனால், பல கோடி ரூபாய்க்கு மேல் சேதம் தவிர்க்கப்பட்டது என்றார்.


    ராமேஸ்வரம் “புனித நகரம்” என அறிவிக்கப்பட்டிருப்பதால், இம்மாவட்டத்திற்கு சுற்றுலா வாய்ப்பு அதிகரித்திருப்பதாகவும் அவர் கூறினார்.


    சுமார் 231 கிலோமீட்டர் தூரத்திற்கு கடற்கரைப் பகுதி இருப்பதால், இது பாதுகாப்பு முக்கியத்துவம் வாய்ந்ததாக உள்ளது என்று குறிப்பிட்ட அவர், இங்குள்ள கடல்பகுதியிலிருந்து தமிழகத்தின் மொத்த மீன்பிடிப்பில் 27 சதவீதம் நடப்பதாக கூறினார்.


    சுகாதாரம், ஊட்டச்சத்து, கல்வி, வேளாண்மை, பாசனம், வளர்ச்சி, அடிப்படைக் கட்டமைப்பு ஆகியவற்றில் சிறந்து விளங்கும் மாவட்டங்கள் முன்னேற விரும்பும் மாவட்டங்களாக மத்திய அரசால் அறிவிக்கப்பட்டுள்ளன. அந்த அடிப்படையில், ராமநாதபுரம் மாவட்டம் இதற்கு தெரிவு செய்யப்பட்டிருப்பதாகவும் திரு. வீரராகவ ராவ் கூறினார்.


    பிரதமரின் விவசாயக் கடன் திட்டத்தில், ராமநாதபுரம் மாவட்டம் தமிழ்நாட்டிலேயே முன்னோடி மாவட்டமாக திகழ்கிறது என்றும், 2016-2017ல் 1 லட்சத்து 20 ஆயிரம் விவசாயிகளுக்கு ரூ.528 கோடி கடன் வழங்கப்பட்டுள்ளதாகவும், 2017-2018ல் 1 லட்சத்து 50 ஆயிரம் விவசாயிகள் பதிவு செய்திருப்பதாகவும் அவர் குறிப்பிட்டார்.


    குறு-சிறு-நடுத்தர தொழில் தொடங்குவதற்கான முத்ரா கடன் திட்டத்தின்கீழ், 2016-17ல் ரூ. 865 கோடி கடன் வழங்கப்பட்டதாகவும், இந்த ஆண்டு இதுவரை ரூ.150 கோடி கடன் வழங்கப்பட்டிருப்பதாகவும் அவர் கூறினார். 10 லட்சம் ரூபாய் வரை பிணையம் இல்லாமல் கடன் வழங்கப்படுவதால், முத்ரா திட்டத்திற்கு தொழில் முனைவோரிடம் நல்ல வரவேற்பு இருப்பதாகவும் மாவட்ட ஆட்சியர் தெரிவித்தார்.


    இந்தப் பயிலரங்க நிகழ்வில், புதுதில்லி பிஐபி - யின் கூடுதல் தலைமை இயக்குநர் ( ஏடிஜி ) திரு. அதுல் திவாரி , சென்னை பிஐபி - யின் கூடுதல் தலைமை இயக்குநர் ( ஏடிஜி ) திரு . ஏ . மாரியப்பன் , மண்டபம் கடலோர காவல்படை கமாண்டன்ட் எம் . வெங்கடேசன் ஆகியோர் கலந்து கொண்டனர்.


    **************

    
    
    (Release ID: 1554237) Visitor Counter : 40