      பாதுகாப்பு அமைச்சகம்

      கடற்படைத் தளபதி அட்மிரல் சுனில் லம்பா ரஷ்யா செல்கிறார் (2018 நவம்பர் 26 முதல் 29 வரை)
      Posted On: 25 NOV 2018 11:29AM by PIB Chennai


    இந்திய கடற்படையின் தலைமைத் தளபதி அட்மிரல் சுனில் லம்பா, 2018 நவம்பர் 26 முதல் 29 வரை ரஷ்யா செல்கிறார். ரஷ்யாவுடனான இருதரப்பு ராணுவ ஒத்துழைப்புகளை பலப்படுத்துவதோடு, பாதுகாப்பு ரீதியான பல்வேறு துறைகளில் புதிய ஒத்துழைப்பை மேற்கொள்வதே அவரது இந்தப் பயணத்தின் நோக்கமாகும்.


    2018 நவம்பர் 26 அன்று செயின்ட் பீட்டர்ஸ்பர்க் நகரில் தமது அதிகாரப்பூர்வ பயணத்தைத் தொடங்கும் கடற்படைத் தளபதி, அங்கு ரஷ்ய கடற்படையின் கமாண்டர் இன் சீஃப், அட்மிரல் விளாடிமிர் கரோலெவ்-ஐ சந்தித்து இருதரப்பு ஒத்துழைப்புகள் குறித்து பேச்சுநடத்தவுள்ளார். “லெனின்கிராட் முற்றுகை”-யின் போது உயிரிழந்தவர்களின் நினைவாக அமைக்கப்பட்டுள்ள பிஸ்காரவ் நினைவுச் சின்னத்தில் மலர் வளையம் வைத்து அஞ்சலி செலுத்தவுள்ள கடற்படைத் தளபதி, நகிமோவ் கடற்படை பயிற்சிப் பள்ளிக்கும், அட்மிரால்டி கப்பல் கட்டும் தளத்திற்கும் செல்லவிருக்கிறார்.


    மாஸ்கோவில் ரஷ்ய ராணுவ தலைமைத் தளபதி ஜென்ரல் வி.வி.கெராசிமோவ், அந்நாட்டு ராணுவ துணை அமைச்சர் திரு.டிமிட்ரி சுகேவ், ரஷ்ய ராணுவ தொழில்நுட்ப ஒத்துழைப்புக்கான தேசிய சேவை அமைப்பின் இயக்குனர் உள்ளிட்டோரையும் சந்தித்துப் பேசவுள்ளார். அத்துடன், ரஷ்ய கூட்டமைப்பின் ராணுவ பயிற்சி மையத்திற்கும் சுனில் லம்பா செல்லவிருக்கிறார். அங்கு அவர், “கடலோர பாதுகாப்பில் இந்திய கடற்படையின் முன்னோக்கு” என்ற தலைப்பில் உரையாற்றவுள்ளார்.


    பல்வேறு முனைகளில் ரஷ்ய கூட்டமைப்பு கடற்படையுடன் ஒருங்கிணைந்து செயல்பட்டு வரும் இந்தியக் கடற்படை, இருநாட்டு கடற்படை அதிகாரிகளிடையேயான பேச்சுவார்த்தை மூலமாக, போர் ஆயத்த கருத்துப் பரிமாற்றம், பயிற்சி, நீரியல் ஒத்துழைப்பு மற்றும் நிபுணர்கள் பரிமாற்றம் போன்றவற்றை மேற்கொண்டு வருகிறது. இதுதவிர, இந்திய கடற்படையும், ரஷ்ய கூட்டமைப்பு கடற்படையும் கடந்த 2003 ஆம் ஆண்டு முதல் “இந்திரா கடற்படை” என்ற பெயரில் இருதரப்பு கடலோர பயிற்சி மற்றும் 2017 ஆம் ஆண்டு முதல் இந்திரா முப்படைப் பயிற்சியையும் மேற்கொண்டு வருகின்றன. இந்திரா கடற்படையின் அடுத்த போர்ப் பயிற்சி விசாகப்பட்டினத்தில் டிசம்பர் 2018-ல் நடைபெறவுள்ளது.


    ******

    
    
    (Release ID: 1553787) Visitor Counter : 38
    
    
      Read this release in: English , Urdu