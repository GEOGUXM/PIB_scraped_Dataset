      புவி அறிவியல் அமைச்சகம்

      கஜா புயல் வலுவிழந்தது தமிழகம் புதுச்சேரி கடலோரப் பகுதியில் புயல் எச்சரிக்கை
      Posted On: 16 NOV 2018 12:02PM by PIB Chennai


    வங்கக் கடலில் உருவான “கஜா” கடும் புயல் தமிழக கடற்பகுதியில் மேற்கு நோக்கி நகர்ந்து, புயலாக வலுவிழந்தது. இன்று (நவம்பர் 16ம் தேதி) அதிகாலை 5.30 மணியளவில் அதிராமபட்டினத்திலிருந்து 20 கி.மீ. தொலைவில் மேற்கு வடமேற்குப் பகுதியில் நிலைகொண்டிருந்தது. அது அடுத்த ஆறு மணி நேரத்தில் மேற்கு நோக்கி நகர்ந்து, காற்றழுத்தத் தாழ்வாக மாறும் என எதிர்பார்க்கப்படுகிறது.


    இன்று அதிகாலை 5.30 மணியளவில் நாகப்பட்டினத்தில் மணிக்கு 44 கி.மீ. வேகத்திலும் காரைக்காலில் மணிக்கு 35 கி.மீ. வேகத்திலும் பலத்த காற்று வீசியது.


    முன்னதாக வங்கக் கடலில் உருவான கஜா புயல் தமிழக – புதுச்சேரி கடலோரப் பகுதிகளை நோக்கி நகர்ந்ததால், நாகப்பட்டினத்துக்கும் வேதாரண்யத்துக்கும் இடையில் மணிக்கு 100 முதல் 110 கிமீ வேகத்தில் பலத்த காற்றும் வெள்ளிக்கிழமை அதிகாலை 12.30 மணி முதல் 2.30 மணி வரையில் மணிக்கு 120 கி.மீ. வேகத்தில் சூறைக்காற்றும் வீசியது.


    மழை எச்சரிக்கை:


    இதன் விளைவாக, அடுத்த 24 மணி நேரத்தில் தமிழகத்தில் பல இடங்களில் பலத்த முதல் மிக பலத்த மழையும் சில இடங்களில் மிதமான மழையும் பெய்யக் கூடும். ஓரிரு இடங்களில் மிக பலத்த மழை பெய்யக் கூடும். கேரளத்திலும் அடுத்த 48 மணி நேரம் பலமான முதல் அதிக பலமான மழை பெய்யக் கூடும்.


    காற்று வீசும்:


    தமிழகம், புதுவையில் மணிக்கு 80 முதல் 100 கி.மீ. வேகம் வரையில் பலத்த காற்று வீசக்கூடும். அடுத்த 6 மணி நேரத்தில் இதன் வேகம் குறைந்து 55 முதல் 65 கி.மீ. வேகத்தில் காற்று வீசும்.


    தமிழகம், புதுவை, பாக் நீரிணைப் பகுதியில் வங்கக் கடலின் தென்மேற்குப் பகுதியில் கடல் சீற்றத்துடன் காணப்படும்.


    காற்று வீசுவதால், அடுத்த ஆறு மணி நேரம் தமிழகத்தில் கடலூர், நாகப்பட்டினம், திருவாரூர், தஞ்சாவூர், புதுக்கோட்டை, ராமநாதபுரம் ஆகிய மாவட்டங்களிலும் புதுச்சேரியில் காரைக்கால் மாவட்டத்திலும் குடிசைகள், மரங்கள், மின் கம்பங்கள் பாதிக்கப்படக் கூடும் என எதிர்பார்க்கப்படுகிறது.


    இதையடுத்து, அடுத்த 9 மணி நேரத்திற்கு தமிழகம், புதுச்சேரி கடலில் மீன்வர்கள் மீன்பிடிக்கச் செல்லவேண்டாம் என்று அறிவுறுத்தப்படுகிறது.


    *****

    
    
    (Release ID: 1552977) Visitor Counter : 56
    
    
      Read this release in: Malayalam , Marathi , English , Hindi