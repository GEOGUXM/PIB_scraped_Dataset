      PIB Headquarters

      352 கோடி ரூபாய் மதிப்பிலான போலி ஜிஎஸ்டி விலைப்பட்டியல் மோசடி
      Posted On: 19 NOV 2018 6:40PM by PIB Chennai


    சரக்கு மற்றும் சேவை வரியின் ( ஜிஎஸ்டி) கீழ், வரி ஏய்ப்பை கட்டுப்படுத்தும் முகமாக எடுக்கப்பட்ட குறிப்பிடத்தக்க நடவடிக்கையில், சென்னை வடக்கு ஜிஎஸ்டி மற்றும் கலால்துறை ஆணையரகம், சென்னையில் பல்வேறு இடங்களில் இம்மாதம் 15-ம் தேதி நடத்திய தேடலில், நம்பத்தக்க தகவல்கள், சேகரிக்கப்பட்டுள்ளன. இந்தத் தேடுதலின் போது தலைமையக தடுப்புப் பிரிவு அதிகாரிகள் போலி விலைப்பட்டியலைக் கொண்டு வர்த்தகம் நடத்தும் மோசடி நிறுவனங்கள் பற்றிய தகவல்களைக் கண்டுபிடித்துள்ளனர்.


    குறிப்பிட்ட உளவுத்துறை தகவல் மற்றும் ஆய்வின் அடிப்படையிலான விவரங்கள் மூலமாக ஜிஎஸ்டி மற்றும் சுங்கத்துறை முதன்மைக் கமிஷனர் சென்னை (வடக்கு) திரு. எம். ஸ்ரீதர் ரெட்டியின் மேற்பார்வையில், இம்மாதம் 15-ம் தேதியன்று தேடுதல் வேட்டை நடத்தப்பட்டது. தேடுதல் வேட்டை நடந்த ஒன்பது இடங்களில் போலி நிறுவனங்கள் சம்பந்தப்பட்ட ஆவணங்களும், மின்னணு ஆதாரங்களும் கண்டுபிடிக்கப்பட்டன.


    சம்பந்தப்பட்ட துறையில் பதிவு செய்துகொண்டுள்ள போலி நிறுவனங்கள், பல்வேறு நிறுவனங்களோடு வர்த்தகம் செய்யாமலேயே போலி விலைப்பட்டியலை வழங்கியதாக விசாரணையில் கண்டுபிடிக்கப்பட்டுள்ளது. இந்த நடவடிக்கைகளை முன்நின்று நடத்தும் தனராம் என்பவர் மற்றவர்களோடு இணைந்து மோசடியில் ஈடுபடுவதாக தெரியவந்துள்ளது.


    தனராம் என்பவர் 37 ஜிஎஸ்டி பதிவுகளையும், கைலாஷ் என்பவர் 13 ஜிஎஸ்டி பதிவுகளையும் கொண்டு ஐம்பது போலி நிறுவனங்களை தொடங்கியுள்ளனர். சரக்கு வர்த்தகத்தில் ஈடுபடாமலேயே போலி நிறுவனங்களை உருவாக்கி அதற்கான போலி முகவரி, போலி விலைப்பட்டியலை வழங்குவது மற்றும் போலி வாகனங்களின் விவரங்களோடு ரசீதுகளை உருவாக்குவதே இவர்களது தொடர் வழிமுறையாக இருந்துள்ளது. சரக்கு வர்த்தகம் நடத்தாமலேயே போலி விலைப்பட்டியலை தருவதினால் அரசுக்கு நஷ்டம் ஏற்படுத்துவதே இவர்களது நோக்கமாகும். முதல்கட்ட விசாரணையின் காரணமாக இவர்கள் 352 கோடி ரூபாய் மதிப்பிலான போலி விலைப்பட்டியலை உருவாக்கியதனால் சரக்கு மற்றும் சேவை வரிக்கு 61 கோடி ரூபாய் நஷ்டம் ஏற்பட்டுள்ளது. இந்த நிறுவனங்கள் உண்மையில் செயல்படவில்லை என்று இந்த நபர்களே ஒப்புக்கொண்டுள்ளனர். மோசடி நிறுவனங்களை அமைத்து போலி விலைப்பட்டியலை வழங்கி பணம் சம்பாதிப்பதே தங்களது நோக்கம் என்றும் இவர்கள் கூறியுள்ளனர். ஆவணங்கள் மற்றும் ஒப்புதலின் அடிப்படையில், சரக்கு மற்றும் சேவை சட்டத்தின் கீழ், அதிகாரிகள் தனராம் என்ற நபரை கைது செய்தனர். கூடுதல் ஆணையர் திரு ராஜீவ் குமார், தடுப்புப் பிரிவின் உதவி ஆணையர் திரு. ஜி ஏ ஹர்ஷ் ஆனந்த் ஆகியோர் தலைமையிலான அதிகாரிகளின் குழு இந்த மோசடியைக் கண்டுபிடிப்பதில் பெரும் பங்காற்றியுள்ளது. மேலும் விசாரணை தொடர்ந்து நடைபெற்று வருகிறது.


    தங்க நகைகள், எஃகு, பிளாஸ்டிக், இழைகள், மரம் ஆகிய பொருட்களுக்கு போலி விலைப்பட்டியல்கள் வழங்கப்பட்டிருப்பதாக விசாரணையில் தெரியவந்துள்ளது. இது போன்ற மோசடிக்கார்ரகளுக்கு எதிரான இத்துறையின் நடவடிக்கைகள் தீவிரப்படுத்தப்படும் என்று தெரிவிக்கப்பட்டுள்ளது.


    சென்னை சரக ஜிஎஸ்டி முதன்மை ஆணையர் திரு.எம். ஸ்ரீதர் ரெட்டி வெளியிட்டுள்ள செய்திக்குறிப்பில் இந்தத் தகவலைத் தெரிவித்துள்ளார்.


    ******


    விகீ/ ஸ்ரீ/கீதா

    
    
    (Release ID: 1553206) Visitor Counter : 50
    
    
      Read this release in: English