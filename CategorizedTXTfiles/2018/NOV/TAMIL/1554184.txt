      PIB Headquarters

      அதிக எடை கொண்ட ஜி.சாட்-11 செயற்கைக் கோளினை டிசம்பர் 5-அன்று இஸ்ரோ செலுத்துகிறது
      Posted On: 29 NOV 2018 12:30PM by PIB Chennai


    அதிக எடை கொண்ட ஜி.சாட்-11 செயற்கைக் கோளினை டிசம்பர் 5-அன்று அதிகாலை மணி 2.08-க்கு ஃபிரஞ்ச் கயானாவிலிருந்து இஸ்ரோ செலுத்துகிறது. உள்நாட்டிலேயே கட்டமைக்கப்பட்ட ஹைசிஸ் செயற்கைக் கோள் மற்றும் வெளிநாடுகளைச் சேர்ந்த 30 இணை செயற்கைக் கோள்களுடன் பிஎஸ்எல்வி-சி43 வெற்றிகரமாக விண்ணில் செலுத்தப்பட்ட பின், விஞ்ஞானிகளிடையே உரையாற்றிய இஸ்ரோ தலைவர் டாக்டர் சிவன் இதனைத் தெரிவித்தார்.


    ஏற்கனவே ஒரு செலுத்து வாகனம் அனுப்பப்பட்ட 15 நாட்களுக்குள் இஸ்ரோ வெற்றிகரமாக ஒரு செயற்கைக் கோளை செலுத்தியுள்ளது. டிசம்பர் மாதத்தில் ஃபிரஞ்ச் கயானாவிலிருந்து ஜி.சாட்-11, ஸ்ரீஹரிகோட்டாவிலிருந்து ஜி.சாட்-7ஏ ஆகிய இரண்டு செயற்கைக் கோள்களை இஸ்ரோ செலுத்தவிருக்கிறது. சந்திரனுக்கு மேற்கொள்ளப்படும் இரண்டாவது பயணமான சந்திரயான்-II பயணம் அடுத்த ஆண்டு ஜனவரி மாதத்தில் இருக்கும் என்று எதிர்பார்க்கப்படுகிறது.


    உள்நாட்டிலேயே வடிவமைத்து உருவாக்கப்பட்ட ஹைசிஸ் செயற்கைக் கோள் பிஎஸ்எல்வி-சி43 மூலம் செலுத்தப்பட்டது, நாட்டிற்கு மிகவும் பெருமிதம் தரும் தருணமாகும் என்று குறிப்பிட்ட அவர், இஸ்ரோ விஞ்ஞானிகளுக்கு பாராட்டு தெரிவித்தார். இஸ்ரோவின் பிஎஸ்எல்வி-சி43ல் தங்களின் செயற்கைக் கோள்களை செலுத்த இந்தியாமீது நம்பிக்கை வைத்துள்ள வெளிநாட்டு வாடிக்கையாளர்களுக்கும் அவர் நன்றி தெரிவித்தார்.


    இத்துடன், இந்தியா 269 வெளிநாட்டு செயற்கைக் கோள்களை விண்ணில் செலுத்தியுள்ளது.


    **************

    
    
    (Release ID: 1554184) Visitor Counter : 79
    
    
      Read this release in: English