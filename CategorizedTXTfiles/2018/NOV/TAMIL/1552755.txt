      விண்வெளித்துறை

      ஜிசாட்-29 செயற்கைக்கோளை ஜி.எஸ்.எல்.வி. மார்க்-3 டி-2 ராக்கெட் மூலம் வெற்றிகரமாக விண்ணில் செலுத்தியது இந்திய விண்வெளி ஆய்வு மையம்
      Posted On: 14 NOV 2018 5:39PM by PIB Chennai


    அதிநவீன தகவல் தொடர்பு செயற்கைக்கோளான ஜிசாட் -29 செயற்கைக்கோளை ஜி.எஸ்.எல்.வி. மார்க்-3
    டி-2 ராக்கெட் மூலம் இன்று ஸ்ரீஹரிகோட்டாவில் உள்ள சதீஷ்தவண் விண்வெளி ஆய்வு மையத்தின் இரண்டாவது ஏவுதளத்தில் இருந்து வெற்றிகரமாக விண்ணில் செலுத்தியது இந்திய விண்வெளி ஆய்வு மையம். இதற்கான கவுன்டவுன் செவ்வாய்க்கிழமை பிற்பகல் 2 மணி 50 நிமிடத்திற்குத் தொடங்கியது. அதனைத் தொடர்ந்து ராக்கெட்டை விண்ணில் செலுத்துவதற்கான நடவடிக்கைகளை இஸ்ரோ விஞ்ஞானிகள் தொடர்ந்து மேற்கொண்டு வந்தனர். திட்டமிட்டபடி இன்று மாலை மணி 5.08 மணிக்கு 3,423 கிலோ எடை கொண்ட இந்த தகவல் தொடர்பு செயற்கைக்கோள் வெற்றிகரமாக விண்ணில் செலுத்தப்பட்டது.


    செயற்கைக்கோளை தாங்கிச் சென்ற ஜி .எஸ்.எல்.வி. மார்க்-3 டி-2 ராக்கெட் முற்றிலும் உள்நாட்டிலேயே இந்திய விண்வெளி ஆய்வு மையத்தால் வடிவமைக்கப்பட்டதாகும். இந்த ராக்கெட் 4 ஆயிரம் கிலோ எடைக் கொண்ட செயற்கைக்கோளை தாங்கிச் சென்று விண்ணில் புவியின் நீள்சுற்று வட்டப்பாதையில் நிலைநிறுத்தக் கூடியது. இந்திய விண்வெளி ஆய்வு மையம் உருவாக்கிய இரண்டாவது மேம்படுத்தப்பட்ட ஜி.எஸ்.எல்.வி. மார்க்-3 டி-2 ராக்கெட் இது என்பது குறிப்பிடத்தக்கது.


    ஜி .எஸ்.எல்.வி. மார்க்-3 டி-2 ராக்கெட் 3 அடுக்குகளைக் கொண்டது. இதில் 2 அடுக்குகளில் திட எரிபொருளும், ஒரு அடுக்கில் திரவ எரிபொருளும் நிரப்பப்பட்டுள்ளன. இந்த எரிபொருளை தவிர மிகவும் திறன் வாய்ந்த கிரியோஜெனிக் எரிபொருள் நிரப்பப்பட்ட அடுக்கு இவற்றிற்கு மேல் உள்ளது. இந்த ராக்கெட் 26.2 மீட்டர் உயரம் கொண்டது.


    இன்று விண்ணில் செலுத்தப்பட்ட ஜிசாட் -29 செயற்கைக்கோள் பூமத்திய ரேகை பகுதியில் மேற்கிலிருந்து கிழக்காக பூமியை சுற்றி வரும். ராக்கெட்டிலிருந்து செயற்கைக்கோள் செலுத்தப்பட்ட பின் செயற்கைக்கோளில் பொருத்தப்பட்டுள்ள சிறிய உந்து சக்தி கருவி இயக்கப்பட்டு செயற்கைக்கோள் நிர்ணயிக்கப்பட்ட அதன் சுற்று வட்டப்பாதையில் நிலைநிறுத்தப்படும். செயற்கைக்கோள் தொடர்ந்து 10 ஆண்டுகள் செயல்பாட்டில் இருக்கும். இந்த செயற்கைக்கோளில் நவீன கே.யு. மற்றும் கே.ஏ. பாண்டுகள் மற்றும் தகவல் தொடர்புக்கான கியூ.வி. பாண்டுகள் இடம் பெற்றுள்ளன. இவைத் தவிர உயர்த் திறன் கொண்ட கேமராவும் பொருத்தப்பட்டுள்ளது. இந்த செயற்கைக்கோள் நாட்டில் கிராமப்புறங்களில் தகவல் தொடர்பு தேவையை பூர்த்தி செய்வதோடு அதிவேக இணையதள வசதியையும் அளிக்கும்.


    ஸ்ரீஹரிகோட்டாவில் இருந்து இன்று 67-வது முறையாக ராக்கெட் விண்ணில் செலுத்தப்பட்டுள்ளது. இன்று விண்ணில் செலுத்தப்பட்ட தகவல் தொடர்பு செயற்கைக்கோள் இஸ்ரோ வடிவமைத்துள்ள 33-வது செயற்கைக்கோள் என்பது குறிப்பிடத்தக்கது. ஸ்ரீஹரிகோட்டாவின் 2-வது ஏவுதளத்திலிருந்து ஏவப்படும் 23-வது ராக்கெட் இது என்பதும் இந்த ஆண்டு ஏவப்படும் 5-வது ராக்கெட் இது என்பதும் குறிப்பிடத்தக்கது.


    **************

    
    
    (Release ID: 1552755) Visitor Counter : 205