      PIB Headquarters

      கலாச்சார ஒற்றுமை தினமும், மொழி நல்லிணக்க நாளும்
      Posted On: 20 NOV 2018 5:19PM by PIB Chennai


    தேசிய ஒருமைப்பாட்டு வாரத்தின் அங்கமாக சென்னை பத்திரிகை தகவல் அலுவலகத்தில் கலாச்சார ஒற்றுமை தினமும், மொழி நல்லிணக்க நாளும் இன்று கொண்டாடப்பட்டது. காலையில் நடைபெற்ற நிகழ்ச்சியில், திரைப்பட இயக்குநர், கதாசிரியர் மற்றும் நடிகருமான திரு. அனுமோகன் கலந்து கொண்டு சிறப்பித்தார். நிகழ்ச்சியில் பேசிய அவர், மாநில, பிராந்திய வேறுபாடுகளை கடந்து திரைத்துறையில் அற்புதமான ஒற்றுமை உணர்வு நிலவுவதாக கூறினார்.


    பல்வேறு மாநிலங்களைச் சேர்ந்த கலைஞர்கள் ஒன்றாக பணியாற்றும் நிலை இருந்தபோதிலும், வேற்றுமையில் ஒற்றுமை காணும் தேசமான இந்தியாவில் திரைத்துறையை பொறுத்தவரை கலாச்சார வேறுபாடுகள் பெரும் மாற்றத்தை ஏற்படுத்தவில்லை என்று அவர் குறிப்பிட்டார்.


    கேரள மாநிலத்தைச் சேர்ந்த தாம் இங்கு திரைப்படத்துறையில் பல்வேறு துறைகளில் இயங்கிய போதிலும், வேற்று மாநிலத்தைச் சேர்ந்தவராக தம்மை எப்போதும் யாரும் கருதவில்லை என்றும் அவர் கூறினார்.


    மாலையில் நடைபெற்ற மொழி நல்லிணக்க நாள் கொண்டாட்டத்தில் தடகள வீராங்கனையும், அர்ஜூனா விருது பெற்றவருமான திருமதி. ஷைனி வில்சன் கலந்துகொண்டு சிறப்பித்தார். நிகழ்ச்சியில் பேசிய அவர், ஒன்பது வயதில் இருந்தே கடுமையான பயிற்சிகளை மேற்கொண்டு ஓட்டப்பந்தய வீராங்கனையாக புகழ்பெற்றதாக கூறினார்.


    தனது பயிற்சியாளர் பஞ்சாப் மாநிலம் பட்டியாலாவைச் சேர்ந்தவர் என்பதால், பெரும்பாலும் சைகை மொழியிலேயே அவரது உத்தரவுகளைப் புரிந்து கொண்டு பயிற்சி மேற்கொண்டதாகவும், பின்னாளில் இந்தி உள்ளிட்ட மொழிகளை கற்று தேர்ச்சிப் பெற்றதாகவும் அவர் கூறினார்.


    மொழி என்பது ஒருவருடன் ஒருவர் தொடர்பு கொள்ள உதவும் அம்சமாக இருந்தபோதிலும், இருவருமே ஒரே மொழியை அறிந்திருக்க வேண்டிய கட்டாயத்தில் இருந்தாலும், பல தருணங்களில் மொழியை அறியாமலேயே தொடர்புகளை ஏற்படுத்திக் கொண்டு, புரிந்து கொண்டு செயல்படும் நிலை தனக்கு ஆரம்பக்கட்டத்தில் இருந்ததை அவர் எடுத்துரைத்தார்.


    இரு நிகழ்ச்சிகளிலுமே பத்திரிகை தகவல் அலுவலக கூடுதல் தலைமை இயக்குநர் திரு ஏ. மாரியப்பன், மண்டல மக்கள் தொடர்பு உதவி இயக்குநர் திரு எம். ரவிக்குமார், பத்திரிகை தகவல் அலுவலக துணை இயக்குநர் திரு நதீம் துபைல், ஊடக தகவல் அலுவலர் திருமதி வி கீதா உள்ளிட்டோர் கலந்து கொண்டனர்.


    ********


    விகீ/எஸ்.எம்/வேணி

    
    
    (Release ID: 1553309) Visitor Counter : 102