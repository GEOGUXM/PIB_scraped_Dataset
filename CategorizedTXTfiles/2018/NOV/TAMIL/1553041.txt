      குடியரசுத் துணைத் தலைவர் செயலகம்

      இந்தியா நகர்ப்புற மறுமலர்ச்சியை நோக்கி சென்று கொண்டிருக்கிறது: குடியரசு துணைத் தலைவர்
      Posted On: 16 NOV 2018 6:55PM by PIB Chennai


    இந்தியா நகர்ப்புற மறுமலர்ச்சியை நோக்கி சென்று கொண்டு இருப்பதாகவும், இது செயல்பாட்டில் உள்ளதாகவும் குடியரசு துணைத் தலைவர் திரு. எம். வெங்கைய நாயுடு தெரிவித்துள்ளார். மும்பையில் இன்று (16.11.2018) தம்மை சந்தித்த அமெரிக்காவின் ஹூஸ்டன் மாநகர மேயர் திரு. சில்வஸ்டர் டர்னர் தலைமையிலான உயர்மட்ட வர்த்தக மற்றும் முதலீட்டு குழுவினர், கவுன்சிலர்கள், நகர திட்டமிடல் நிபுணர்கள், நகர்ப்புற வளர்ச்சித்துறை அதிகாரிகள் மற்றும் இந்திய-அமெரிக்க வர்த்தக சபையினருடன் அவர் கலந்துரையாடினார்.


    அப்போது பேசிய குடியரசு துணைத் தலைவர், மத்திய அரசின் நவீன நகரங்கள், அம்ருத் இயக்கம், அனைவருக்கும் வீடு போன்ற திட்டங்கள் மூலம் சாமானிய மக்களுக்கு தேவையான வசதிகள் கட்டுபடியாகக்கூடிய விலையில் கிடைப்பதால், இவை நகர்ப்புற நிலைமையை மாற்றியமைத்து வருவதாகக் கூறினார். இத்திட்டங்களின் உண்மையான நோக்கம் நிறைவேறும் வகையில் அவற்றை செயல்படுத்தி, புதிய மற்றும் புத்தெழுச்சி பெற்ற இந்தியாவை உருவாக்குவதற்கான நல்ல தொடக்கம் ஏற்பட்டிருப்பதாகவும் அவர் குறிப்பிட்டார்.


    பொருளாதார வளர்ச்சிக்கான முக்கிய எந்திரங்களாக மாநகரங்களையும், நகரங்களையும் மாற்றியமைப்பதுடன், வேகமாக வளர்ந்து வரும் நகர்ப்புறங்களில் வசிக்கும் மக்கள், கண்ணியமான முறையில் வாழ்வதை உறுதி செய்வதும், நகர்ப்புறங்களின் நிலைமையை மாற்றியமைப்பதும்தான் அரசின் முக்கியநோக்கம் என்றும் திரு வெங்கைய நாயுடு குறிப்பிட்டார்.


    திட்ட உருவாக்கம் மற்றும் மதிப்பீடு செய்வதில், மாநில அரசுகள் மற்றும் உள்ளாட்சி அமைப்புகளுக்கு கூடுதல் அதிகாரம் அளித்ததன் மூலம் ஆளுகை முறையில் மாற்றங்கள் ஏற்பட்டிருப்பதையும் அமெரிக்க தூதுக்குழுவினரிடம் குடியரசு துணைத் தலைவர் எடுத்துரைத்தார்.


    கூடுதல் விவரங்களுக்கு www.pib.nic.in என்ற இணையதளத்தை பார்க்கவும்.


    *****


    வி.கீ/எம்எம்/யூஎல்

    
    
    (Release ID: 1553041) Visitor Counter : 46
    
    
      Read this release in: English