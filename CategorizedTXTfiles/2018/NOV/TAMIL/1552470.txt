      குடியரசுத் துணைத் தலைவர் செயலகம்

      அனந்த் குமார் மறைவுக்கு குடியரசுத் துணைத் தலைவர் இரங்கல்
      Posted On: 12 NOV 2018 12:15PM by PIB Chennai


    புதுதில்லியில் இன்று (12.11.2018) காலமான நாடாளுமன்ற விவகாரங்கள் துறை அமைச்சர் திரு. அனந்த் குமார் மறைவுக்கு, குடியரசுத் துணைத் தலைவர் திரு. எம். வெங்கையா நாயுடு இரங்கல் தெரிவித்துள்ளார். அவர் வெளியிட்டுள்ள இரங்கல் செய்தியில், மாணவர் அமைப்பு முதல், நாடாளுமன்ற உறுப்பினராக பதவி வகித்த காலம்வரை, பல ஆண்டுகளாக தமது நெருங்கிய சகாவாக திகழ்ந்தவர் அனந்த் குமார் என்று குறிப்பிட்டுள்ளார். தலைசிறந்த நூலாசிரியராகவும், சிறந்த கவிஞராகவும், அனைவரையும் ஈர்க்கக்கூடிய பேச்சாற்றல் மிக்கவராகவும் திகழ்ந்த அனந்த் குமார், பன்முகத் திறமைவாய்ந்தவர் என்றும் வெங்கையா நாயுடு புகழாரம் சூட்டியுள்ளார்.


    குடியரசுத் துணைத் தலைவரின் இரங்கல் செய்தி வருமாறு:


    “நாடாளுமன்ற விவகாரங்கள் துறை அமைச்சர் திரு. அனந்த் குமாரின் திடீர் மறைவு பற்றிய செய்தி அறிந்து நான் அதிர்ச்சியும், மிகுந்த துயரமும் அடைந்துள்ளேன்.


    மாணவர் அமைப்புகளில் பங்குபெற்ற காலம்தொட்டு, நாடாளுமன்ற உறுப்பினராக பதவி வகித்த காலம்வரை, நீண்ட காலமாக எனது மதிப்பிற்குரிய சகாவாக திகழ்ந்தவர். அவர் ஒரு உறுதியான தேசியவாதி என்பதோடு, அனைவராலும் மதிக்கப்பட்ட அன்பான தலைவராகவும், தலைசிறந்த நிர்வாகியாகவும் திகழ்ந்தவர்.


    தலைசிறந்த நூலாசிரியராகவும், சிறந்த கவிஞராகவும், அனைவரையும் ஈர்க்கக்கூடிய பேச்சாற்றல் மிக்கவராகவும், பன்முகத் தன்மை வாய்ந்தவராகவும் திகழ்ந்தவர் அனந்த் குமார். அவரது நீண்ட நெடிய பொதுவாழ்க்கையில் ஒப்பற்றவராக பல்வேறு சாதனைகளை படைத்து, நன்மதிப்பை பெற்றதுடன், நாட்டிற்காக தன்னலமற்ற முறையிலும் சேவையாற்றியவர் ஆவார்.


    அன்னாரது மறைவு இந்திய ஜனநாயகத்திற்கும், அரசியலுக்கும் ஈடு செய்ய முடியாத பேரிழப்பாகும். மிகவும் துயரமான இந்த தருணத்தில் அவரது குடும்பத்தினர், நண்பர்கள் மற்றும் நேசத்திற்குரியவர்களுக்கு வலிமையும், துணிவும் கிடைக்க இறைவனைப் பிரார்த்திக்கிறேன்.


    திரு. அனந்த் குமார் எக்காலத்திலும் நினைவுகூறத்தக்கவர் என்பதோடு, அவரது நினைவுகள் என்றைக்கும் நிலைத்திருக்கும். அவரது வாழ்க்கை, நாட்டிற்காக பாடுபடுபவர்களுக்கு ஒரு சுடராக திகழும்.


    அவரது ஆன்மா அமைதியும், சாந்தமும் அடைய பிரார்த்திக்கிறேன்.


    *******

    
    
    (Release ID: 1552470) Visitor Counter : 31
    
    
      Read this release in: English , Urdu , Marathi