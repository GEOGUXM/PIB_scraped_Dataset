      પ્રધાનમંત્રીનું કાર્યાલય

      કેનેડાનાં પ્રધાનમંત્રીની ભારતની રાજકીય મુલાકાત દરમિયાન પ્રધાનમંત્રીનું પ્રેસ વક્તવ્ય (ફેબ્રુઆરી 23, 2018)
      Posted On: 23 FEB 2018 3:21PM by PIB Ahmedabad


    આદરણીય મહોદય , સન્માનનીય પ્રધાનમંત્રી ટ્રૂડો


    પ્રતિનિધિ મંડળનાં નામાંકિત સભ્યો,


    મીડિયાનાં મિત્રો,


    ભારતનાં રાજકીય પ્રવાસ પર આવેલા પ્રધાનમંત્રી ટ્રૂડોનું સ્વાગત કરતા મને ખુશી થઇ રહી છે.


    જોકે પ્રધાનમંત્રી તરીકે આ તેમની પ્રથમ મુલાકાત છે, તેમણે પોતાના પિતા અને તત્કાલીન પ્રધાનમંત્રી પિયર ટ્રૂડોની સાથે 1983માં ભારતનો પ્રવાસ કર્યો હતો.


    શ્રીમાન પ્રધાનમંત્રી, તમારી મુલાકાતની ઘણા લાંબા સમયથી રાહ જોવાઈ રહી હતી. અમને આનંદ છે કે, તમે તમારા પત્ની અને બાળકોની સાથે આવ્યા છો. અમને એ પણ ખુશી છે કે આપણી આજની મુલાકાતની પહેલા તમે ભારતનાં વિવિધ શહેરોની મુલાકાત લીધી છે.


    વર્ષ 2015માં કેનેડાની મારી યાત્રા 42 વર્ષોમાં કોઈ પણ ભારતીય પ્રધાનમંત્રીની સૌપ્રથમ દ્વિપક્ષીય યાત્રા હતી. ત્યારે હું વાનકુંવર, ટોરંટો અને ઓટાવામાં ગયો હતો. ભારત પ્રત્યે કેનેડાની જનતાનો લગાવ અને પ્રેમનો મેં અનુભવ કર્યો હતો.


    મને વિશ્વાસ છે કે પ્રધાનમંત્રી ટ્રૂડોએ પણ કેનેડા પ્રત્યે ભારતમાં હુંફ અને સ્વાભાવિક બંધુત્વનો અનુભવ કર્યો હશે. તેમણે આપણા દેશની વિવિધતા અને આપણા જીવંત લોકતંત્રનો પણ અનુભવ કર્યો હશે.


    મિત્રો,


    કેનેડા સાથે પોતાની વ્યુહાત્મક ભાગીદારીને આગળ વધારવાને ભારત ઘણું મહત્વ આપે છે.


    આપણા સંબંધો લોકતંત્ર, અનેકવાદ, કાયદાની સર્વોપરિતા અને આંતરિક સપર્ક પર આધારિત છે.


    વેપાર અને રોકાણથી લઈને ઉર્જા સુધી, વિજ્ઞાન અને આવિષ્કારથી લઈને શિક્ષણ અને કૌશલ્ય વિકાસ સુધી, સાગરથી લઈને અંતરીક્ષ સુધી, દરેક ક્ષેત્રમાં ભારત અને કેનેડા એક સાથે કામ કરી રહ્યા છે.


    અમારી આજની ચર્ચામાં અમે પોતાના સંબંધોનાં બધા જ પાસાઓની ચર્ચા કરી અને આંતરિક સહયોગને વધારવા માટે મજબુત ઉપાયોને ઓળખ્યા છે.


    સૌથી પહેલા અમે અમારા સુરક્ષા સહયોગને મજબુત કરવા પર સહમત થયા છીએ. આતંકવાદ અને ઉગ્રવાદ ભારત અને કેનેડા જેવા લોકશાહી, અનેકવાદી સમાજો માટે ખતરો છે. આ શક્તિઓનો સામનો કરવા માટે આપણી સહભાગીતા મહત્વપૂર્ણ છે.


    સંપ્રદાયનો રાજનીતિનાં ઉદ્દેશ માટે દુરુપયોગ કરનારા લોકો અને ભાગલાની ખાઈ ખોદનારા લોકો માટે કોઈ જગ્યા ન હોવી જોઈએ.


    અમારા દેશોની સંપ્રભુતા, એકતા અને અખંડીતતાને પડકાર ફેંકનારા લોકોને પણ સહન કરી લેવામાં નહીં આવે.


    આતંકવાદ અને ઉગ્રવાદની વિરૂદ્ધ લડવા માટે પ્રધાનમંત્રી ટ્રૂડો અને હું સહમત થયા છીએ.


    અમારા રાષ્ટ્રીય સુરક્ષા સલાહકારો પણ પહેલા મળી ચુક્યા છે. તેમણે ફ્રેમવર્ક ફોર કો-ઓપરેશન ઓન કાઉન્ટરીંગ ટેરરીઝમ એન્ડ વાયોલન્ટ એક્સ્ટ્રમિઝમને આખરી સ્વરૂપ આપ્યું છે.


    મિત્રો,


    અમે અમારા આર્થિક સંબંધોની પણ સમીક્ષા કરી છે. અમે સહમત થયા છીએ કે ભારત અને કેનેડાની વચ્ચે આર્થિક સંબંધોને અમે વધુ ઉંડા બનાવીએ.


    ભારતની ઝડપી અને સતત આર્થિક પ્રગતિ અને આર્થિક સુધારાઓ પ્રચુર માત્રામાં અવસર પ્રદાન કરે છે. કેનેડીયન પેન્શન ફંડ ભારતનાં માળખાગત બાંધકામનાં વિકાસનું પ્રબળ ભાગીદાર બનેલું છે.


    આપણી આર્થિક ભાગીદારી માટે એક સંસ્થાગત માળખાની વ્યવસ્થા કરવી પણ જરૂરી છે. તે ઉપલક્ષ્યમાં દ્વિપક્ષીય રોકાણ અને પ્રોત્સાહન સહમતી તથા વ્યાપક આર્થિક ભાગીદારીની સંધીને આખરી સ્વરૂપ આપવા માટે અમે અમારા વાતચીત કરનારા લોકોને તેમનો પ્રયાસ બમણો કરવા માટે નિર્દેશ આપ્યા છે.


    આજે બંને દેશોનાં સીઈઓ સાથે પણ વાતચીત કરવાનો અવસર અમને મળવાનો છે.


    ઉચ્ચ શિક્ષણ માટે કેનેડા, ભારતીય વિદ્યાર્થીઓ માટેનું મહત્વનું સ્થાન છે. આજે કેનેડામાં એક લાખ વીસ હજારથી પણ વધુ ભારતીય વિદ્યાર્થીઓ છે. ઉચ્ચ શિક્ષણ પરનાં સમજુતીનાં કરારોથી, કે જેને આજે રીન્યુ કરવામાં આવ્યા છે, તેનાથી બંને પક્ષનાં વિદ્યાર્થીઓ અને શિક્ષકોનાં વધુ આવાગમનને સુગમ બનાવવામાં મદદ મળશે.


    મેં કુશળતા ધરાવતા વ્યવસાયિકોનાં આવાગમનને પ્રોત્સાહન આપવા અને તેને સુગમ બનાવવા માટે પ્રધાનમંત્રી ટ્રૂડોને આગ્રહ કર્યો છે. તેનાથી અમારા બંને દેશો લાભાન્વિત થશે અને કેનેડીયન અર્થવ્યવસ્થાને વધારે પ્રતિસ્પર્ધાત્મક બનાવીશું.


    અમારી ટેકનોલોજી ભાગીદારીમાં વિશાળ સંભાવનાઓ છે. અમારા વૈજ્ઞાનિકો અને શોધકર્તાઓ દ્વારા નવીન ટેકનોલોજી અને પ્રણાલીઓ પ્રકાશમાં લાવવામાં આવી રહી છે તેનાથી ભારત અને કેનેડા બંને દેશો પર હકારાત્મક પ્રભાવ પડશે. કેનેડા ટેકનોલોજી સમિટ 2017નો ભાગીદાર દેશ હતો. સુચના અને પ્રસારણનાં ક્ષેત્રમાં સહયોગને સુદ્રઢ કરવા માટે પણ અમારી સરકારો સહમત થઇ છે.


    કેનેડા એનર્જી સુપર પાવર છે અને અમારી વધતી ઉર્જા જરૂરિયાતોને પૂરી કરી શકે છે. આજે અમે અમારા ઉર્જા સંવાદનો વિસ્તાર કરવા અને અમારી ઉર્જા ભાગીદારીના ભવિષ્યની રૂપ રેખા તૈયાર કરવાનો નિર્ણય કર્યો છે.


    અમારા પરમાણું ઉર્જા સહયોગની દ્રઢતા યુરેનિયમની અબાધિત પુરવઠાથી જોવા મળે છે. આજે અમે અમારા સહયોગમાં ન્યુક્લિયર વિજ્ઞાન, ટેકનોલોજી અને ઇનોવેશનને જોડી રહ્યા છીએ.


    મિત્રો,


    મારા મિત્ર પ્રધાનમંત્રી ટ્રૂડો અને મેં ક્ષેત્રીય અને વૈશ્વિક સ્થિતિ ઉપર પોતાના વિચારોનું આદાનપ્રદાન કર્યું છે.


    અફઘાનિસ્તાનની સ્થિતિ ઉપર વિસ્તારથી ચર્ચા થઇ. અફઘાનિસ્તાનની સરકાર અને ત્યાંની જનતાને સીમા પાર આતંકવાદના પડકારો સામે લડવા માટે અને એક શાંતિપૂર્ણ, સુરક્ષિત, સમૃદ્ધ અને લોકતાંત્રિક અફઘાનિસ્તાનના નિર્માણમાં તેમના પ્રયાસોમાં સહયોગ આપવાની જરૂરિયાત સ્પષ્ટ છે.


    ઇન્ડો-પેસિફિકમાં સમુદ્રી વાહનવ્યવહારની સ્વતંત્રતા, ઉત્તર કોરિયા સાથે જોડાયેલ પ્રત્યાર્પણની કડીઓના જોખમો, અને માલદીવમાં લોકશાહી સંસ્થાનોની સ્વતંત્રતાની બહાલી ઉપર અમારા વિચારોમાં સમાનતા છે.


    અમે શાંતિ સ્થાપનાના ક્ષેત્રમાં સહયોગને મજબુત કરવાની સાથે સાથે ત્રીજા દેશોમાં ક્ષમતા નિર્માણ ઉપર પણ ખાસ ધ્યાન આપવ બાબતે સહમત થયા છીએ.


    મિત્રો,


    લોકોનો લોકો સાથેનો સંપર્ક અમારી વ્યુહાત્મક ભાગીદારીનો મજબુત આધાર છે.


    કેનેડામાં રહેતા ભારતીય સમુદાયની ઉપલબ્ધિઓ ઉપર ભારતને ગર્વ છે. મને એ જોઇને ખુશી થાય છે કે પ્રધાનમંત્રી તેમાંના ઘણા બધા લોકોને તેમની સાથે આ યાત્રા ઉપર લાવ્યા છે.


    કેનેડામાં સ્થિત ભારતીય સમુદાયની સાથે મિત્રતા અને સદભાવનાના નિર્માણ હેતુસર અમે પ્રતિબદ્ધ છીએ અને ભારતની પ્રગતિ અને વિકાસમાં તેમની સક્રિય ભાગીદારી અમે ઈચ્છીએ છીએ.


    શ્રીમાન પ્રધાનમંત્રી


    ભારત કેનેડાના પારસ્પરિક મુલ્યોની આ એક સ્વાભાવિક ભાગીદારી છે. મને બંને દેશોની વચ્ચે વધુ મજબુત ભાગીદારી અને તેનાથી બંને દેશોના ઉજ્જવળ ભવિષ્યની આશા છે.


    આભાર!

    
    
    (Release ID: 1521548) Visitor Counter : 39
    
    
      Read this release in: Urdu , Hindi