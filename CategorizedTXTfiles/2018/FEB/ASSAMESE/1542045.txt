      প্ৰধানমন্ত্ৰীৰ কাৰ্যালয়

      কেন্দ্ৰীয় বাজেট ২০১৮-১৯ত প্ৰধানমন্ত্ৰীৰ বিবৃতি
      Posted On: 01 FEB 2018 2:38PM by PIB Guwahati


    মই বিত্তমন্ত্ৰী মাননীয় অৰুণ জেটলীক এই বাজেটৰ বাবে অভিনন্দন জ্ঞাপন কৰিছো৷ এই বাজেটে নিউ ইণ্ডিয়াৰ বুনিয়াদ সুদৃঢ় কৰিব৷


    দেশৰ কৃষিখণ্ডৰ পৰা আৰম্ভ কৰি আন্তঃগাথনিলৈকে সকলো ক্ষেত্ৰই এই বাজে টত সম্পূৰ্ণৰূপে গুৰুত্ব লাভ কৰিছে৷ বাজেটত যিদৰে দৰিদ্ৰ আৰু মধ্যবিত্ত শ্ৰেণীৰ চিন্তা দূৰ কৰিব পৰা স্বাস্থ্য আঁচনি আছে , ঠিক তেনেদৰে দেশৰ ক্ষুদ্ৰ উদ্যোগীসকলৰ শ্ৰীবৃ্দ্ধিৰ বাবেও উপযুক্ত আঁচনি আছে৷ খাদ্য প্ৰস্তুতৰ পৰা আৰম্ভ কৰি ফাইবাৰ অপ্টিকছলৈ, স্থলপথৰ পৰা জলপথলৈ, যুৱকৰ পৰা জেষ্ঠ নাগৰিকলৈ, গ্ৰামীণ ভাৰতৰ পৰা আয়ুস্মান ভাৰতলৈ, ডিজিটেল ইণ্ডিয়া পৰা ষ্টাৰ্ট আপ ইণ্ডিয়ালৈ—দেশৰ সকলো ক্ষেত্ৰৰ লোকৰ আশা-আকাংক্ষা পূৰণ কৰিব পৰা প্ৰতিটো দিশেই আছে এইবাৰৰ বাজেটত৷ ইয়ে দেশৰ বিকাশক গতি প্ৰদান কৰিব৷ এই বাজেট কৃষক অনূকুল, সাধাৰণ নাগৰিক অনূকুল, ব্যৱসায়িক পৰিৱেশ অনূকুল আৰু লগতে উন্নয়ন অনূকুল৷ ইয়াত বাণিজ্যিক সৰলীকৰণৰ সৈতে জীৱন-ধাৰণৰ সৰলীকৰণতো গুৰুত্ব আৰোপ কৰা হৈছে৷ মধ্যবিত্তৰ বাবে অধিক ছেভিংছ, ২১ শতিকাৰ ভাৰতৰ বাবে নতুন প্ৰজন্মৰ আন্তঃগাথনি আৰু স্বাস্থ্য নিশ্চয়তা—এই সকলো হ’ল জীৱন-ধাৰণৰ মান উন্নত কৰাৰ দিশত দৃঢ় পদক্ষেপ৷


    আমাৰ দেশৰ কৃষকসকলে খাদ্যশস্য আৰু ফলমূলৰ অভিলেখসংখ্যক উৎপাদনেৰে দেশৰ বিকাশত ঐতিহাসিক বৰঙণি যোগাইছে৷ কৃষকৰ স্থিতি অধিক মজবুত কৰিবলৈ আৰু তেওঁলোকৰ আয় বৃদ্ধি কৰিবলৈ এই বাজেটত কেইবাটাও গুৰুত্বপূৰ্ণ প্ৰস্তাৱ লোৱা হৈছে৷ গ্ৰাম্য আৰু কৃষি খণ্ডত অভিলেখসংখ্যক প্ৰায় ১৪লাখ কোটি টকা আৱণ্টন কৰা হৈছে৷ ৫১ লাখ নতুন ঘৰ , ৩লাখ কিলোমিটাৰৰ অধিক দীঘল পথ , প্ৰায় ২ কোটি শৌচালয় , আঢ়ৈ কোটি বাসগৃহত বিজুলী সংযোগ আদিয়ে পোনপটীয়াকৈ দলিত, পীড়িত , শোষিত, বঞ্চিত শ্ৰেণীক উপকৃত কৰিছে৷ এইবোৰ এনেকুৱা ক্ষেত্ৰ যিয়ে বিশেষকৈ গ্ৰামীণ ক্ষেত্ৰত সংস্থাপনৰ নতুন সুযোগো লৈ আহিব৷ কৃষকসকলক তেওঁলোকৰ ব্যয়ৰ ডেৰ গুণ মূল্য দিয়াৰ ঘোষণাকো মই আদৰণই জনাইছো৷ কৃষকসকলে এই পদক্ষেপৰ সম্পূৰ্ণ লাভ যাতে উঠাব পাৰে, ইয়াৰ বাবে কেন্দ্ৰীয় চৰকাৰে ৰাজ্য চৰকাৰৰ সৈতে মিলি এক সু-ব্যৱস্থা গঢ়ি তুলিব৷ ফল-মূল আৰু শাক-পাচলিৰ খেতি কৰা কৃষকসকলৰ বাবে ‘অপাৰেচন গ্ৰীণছ’ নামৰ এক উপযোগী পদক্ষেপ গ্ৰহণ কৰা হৈছে৷ আমি প্ৰত্যক্ষ কৰিছো কিদৰে দুগ্ধৰ ক্ষেত্ৰত আমুলে দুগ্ধ ব্যৱসায়ীসকলক উচিত মূল্য দিবলৈ সক্ষম হৈছে৷ দেশৰ বিভিন্ন জিলাত উৎপাদিত হোৱা কৃষি সামগ্ৰীৰ প্ৰতি লক্ষ্য ৰাখি, উৎপাদকসকলক ষ্টোৰেজ, প্ৰচেচিং আৰু মাৰ্কেটিঙৰ ব্যৱস্থা আগবঢ়োৱা পদক্ষেপক মই আদৰণি জনাইছো৷ আমাৰ ইয়াত কৃষকে খেতিৰ সমান্তৰালকৈ ইয়াৰ সৈতে জড়িত আন আন ব্যৱসায়ো কৰে৷ কোনোবাই মস্য পালন, কোনোবাই পশুপালন, কোনোবাই মুৰ্গী পালন আৰু আন কোনোবাই মৌমাখি পালন কৰি জীৱিকা নিৰ্বাহ কৰে৷ এনেকুৱা অতিৰিক্ত কামৰ বাবে কৃষকে বেংকৰ পৰা ঋণ লোৱাত কঠিনতাৰ সন্মুখীন হৈ আহিছে৷ কিন্তু কিষাণ ক্ৰেডিট কাৰ্ডৰ জৰিয়তে এতিয়া মস্য পালন আৰু পশুপালনৰ বাবেও ঋণৰ ব্যৱস্থা আগবঢ়োৱা হৈছে৷ এয়া যথেষ্ট ফলদায়ক পদক্ষেপ৷ ভাৰতৰ ৭০০ৰো অধিক জিলাত প্ৰায় ৭ হাজাৰ ব্ল’ক আছে৷ এই ব্ল’কসমূহত প্ৰায় ২২ হাজাৰ গ্ৰামীণ বাণিজ্য কেন্দ্ৰৰ আন্তঃগাথনিৰ আধুনিকীকৰণ, নৱনিৰ্মাণ আৰু গাওঁৰ সৈতে ইয়াৰ সংযোগ বৃদ্ধিত গুৰুত্ব দিয়া হৈছে৷ অনাগত দিনত এই কেন্দ্ৰসমূহ কৃষকৰ আয় বৃদ্ধি, সংস্থাপন আৰু কৃষি আধাৰিত গ্ৰামীণ তথা কৃষি অৰ্থব্যস্থাৰ নতুন শক্তি কেন্দ্ৰ হৈ উঠিব৷ প্ৰধানমন্ত্ৰী গ্ৰামীণ চড়ক যোজনাৰ অধীনত এতিয়া গাওঁসমূহক গ্ৰামীণ হাট, উচ্চ শিক্ষা কেন্দ্ৰ আৰু চিকিৎসালয়ৰ সৈতে জড়িত কৰা হ’ব৷ ইয়াৰ ফলত গাঁওৰ লোকৰ জীৱন অধিক সৰল হ’ব৷


    আমি জীৱন ধাৰণৰ মান উন্নত কৰাৰ প্ৰতিচ্ছবি উজ্জলা যোজনাৰ মাজতো দেখিবলৈ পাইছো৷ এই আঁচনিয়ে দেশৰ দৰিদ্ৰ মহিলাক কেৱল ধোৱামুক্ত কৰায়ে নহয় তেওঁলোকৰ সৱলীকৰণৰো এক শক্তিশালী মাধ্যম হৈ পৰিছে৷ মই অত্যন্ত সুখী যে এই আঁচনিৰ বিস্তাৰ কৰি আমি এতিয়া ইয়াৰ লক্ষ্য ৫ কোটি পৰিয়ালৰ পৰা বঢ়াই ৮কোটি ধাৰ্য কৰিছো৷ এই আঁচনিয়ে দেশৰ দলিত , আদিৱাসী আৰু পিছপৰা শ্ৰেণীক অধিক উপকৃত কৰিছে৷


    নিম্ন মধ্যবিত্ত শ্ৰেণী আৰু দৰিদ্ৰৰ জীৱনত বেমাৰৰ চিকিৎসাক লৈ এক ডাঙৰ চিন্তা থাকে৷ বাজেটত অন্তৰ্ভুক্ত কৰা ‘ আয়ুস্মান ভাৰত ’ নামৰ নতুন আঁচনিয়ে এই লোকসকলক চিন্তামুক্ত কৰিব৷ এই যোজনাৰ লাভ প্ৰায় ১০ কোটি দৰিদ্ৰ আৰু নিম্ন মাধ্যবিত্ত শ্ৰেণীৰ পৰিয়ালে পাব৷ অৰ্থাৎ প্ৰায় ৪৫ - ৫০ কোটি লোক ইয়াৰ অন্তৰ্ভুক্ত হ ’ ব৷ এই পৰিয়ালসমূহে নিৰ্বাচিত চিকিৎসালয়ত প্ৰতিবছৰে ৫ লাখ টকা পৰ্যন্ত বিনামূলীয়া চিকিৎসাৰ সুবিধা লাভ কৰিব৷ চৰকাৰী ব্যয়ত আৰম্ভ কৰা এয়া হৈছে বিশ্বৰ সৰ্ববৃহৎ স্বাস্থ্য বীমা যোজনা৷ দেশৰ সকলো বৃহৎ পঞ্চায়তত প্ৰায় ডেৰ লাখ হেলথ ৱেলনেছ চেণ্টাৰ স্থাপন কৰা প্ৰয়াসো অত্যন্ত প্ৰশংসনীয়৷ ইয়াৰ জৰিয়তে গাওঁত বাস কৰা লোকৰ স্বাস্থ্যসেৱা আৰু অধিক সুলভ হৈ পৰিব৷ দেশজুৰি ২৪খন নতুন মেডিকেল কলেজ স্থাপনৰ ফলতো জনসাধাৰণৰ চিকিৎসা সেৱা বৃদ্ধি হোৱাৰ সমান্তৰালকৈ যুৱক - যুৱতীসকলৰ বাবে চিকিৎসা বিদ্যাৰ পাঠ্যক্ৰম গ্ৰহণো সহজ হৈ পৰিব৷ আমাৰ প্ৰচেষ্টা এয়াই যে দেশৰ প্ৰতি তিনিখন সংসদীয় সমষ্টিৰ মাজত অতি কমেও এখন মেডিকেল কলেজ স্থাপন হওক৷


    এই বাজেটত জেষ্ঠ নাগৰিকৰ বাবেও অনেক চিন্তা - চৰ্চা কৰি কেইবাটাও গুৰুত্বপূৰ্ণ সিদ্ধান্ত লোৱা হৈছে৷ প্ৰধানমন্ত্ৰী ভায়া বন্দনা যোজনাৰ অধীনত এতিয়া জেষ্ঠ নাগৰিকে ১৫ লাখ টকা পৰ্যন্ত ধনৰাশিৰ ওপৰত ৮শতাংশ সূত লাভ কৰিব৷ বেংক আৰু ডাকঘৰত জমা হোৱা তেওঁলোকৰ ধনৰ ওপৰত ৫০ হাজাৰ টকা পৰ্যন্ত সূতত কোনো কৰ আৰোপ কৰা নহয়৷


    সংস্থাপনক উদগণি যোগাবলৈ আৰু কৰ্মচাৰীক সামাজিক নিৰাপত্তা দিবলৈ চৰকাৰে এক দূৰদৰ্শী ইতিবাচক পদক্ষেপ গ্ৰহণ কৰিছে৷ ইয়াৰ জৰিয়তে অনানুষ্ঠানিকৰ পৰা আনুষ্ঠানিকতাৰ দিশে আগবঢ়াৰ সুযোগ পোৱা যাব আৰু সংস্থাপনৰ নতুন সুযোগ সৃষ্টি হ ’ব৷ এতিয়া চৰকাৰে নতুন শ্ৰমিকৰ ইপিএফ একাউণ্টত তিনি বছৰলৈ ১২ শতাংশ নিজে যোগ দিব৷ ইয়াৰ লগতে মহিলাৰ সংস্থাপনৰ অধিক সুযোগ সৃষ্টিৰ বাবে তথা তেওঁলোকৰ দৰমহা বৃদ্ধি কৰা প্ৰতি লক্ষ্য ৰাখি মহিলা কৰ্মচাৰীসকলৰ তিনি বছৰৰ বাবে ইপিএফত যোগদানৰ অংশ ১২ শতাংশৰ পৰা ৮ শতাংশলৈ হ্ৰাস কৰা হৈছে৷ কৰ্মৰত মহিলাৰ সৱলীকৰণৰ বাবে এয়া অত্যন্ত গুৰুত্বপূৰ্ণ পদক্ষেপ৷


    আধুনিক ভাৰতৰ সপোন সাৰ্থক কৰিবলৈ , সাধাৰণ লোকৰ জীৱন ধাৰণৰ মান উন্নত কৰিবলৈ আৰু বিকাশক স্থায়িত্ব দিবলৈ ভাৰতত পৰৱৰ্তী প্ৰজন্মৰ আন্তঃগাথনি অত্যন্ত আৱশ্যক হৈ পৰিছে৷ ৰে ’ ল - মেট্ৰ ’, হাইৱে - আইৱে ’, বন্দৰ - বিমান বন্দৰ , পাৱাৰ গ্ৰীড - গেছ গ্ৰীড , সাগৰমালা - ভাৰতমালা , ডিজিটেল ইণ্ডিয়াৰ সৈতে সংযুক্ত আন্তঃগাথনিৰ বিকাশৰ ক্ষেত্ৰত বাজেটত অত্যন্ত গুৰুত্ব আৰোপ কৰা হৈছে৷ ইয়াৰ বাবে প্ৰায় ৬ লাখ কোটি টকা আৱণ্টন কৰা হৈছে৷ এয়া হৈছে বিগত বৰ্ষৰ তুলনাত প্ৰায় এক লাখ কোটি অধিক৷ এই আঁচনিৰ জৰিয়তে দেশত সংস্থাপনৰ অপাৰ সম্ভাৱনা সৃষ্টি হ ’ ব৷ বেতনভোগী , মধ্যম শ্ৰেণীৰ বাবে আগবঢ়োৱা কৰ ৰেহাইৰ বাবে মই বিত্তমন্ত্ৰী ডাঙৰীয়াৰ কৃতজ্ঞতা স্বীকাৰ কৰিছো৷ এই বাজেট হ ’ ল প্ৰতিগৰাকী ভাৰতীয়ৰ আশা - আকাংক্ষা পূৰণ কৰিব পৰা বাজেট৷ দেশৰ সকলো শ্ৰেণীৰ লোকৰ কল্যানাৰ্থে প্ৰস্তুত কৰা এই বাজেটৰ বাবে মই সকলোকে অন্তৰৰ পৰা অভিনন্দন জনাইছো৷


    ***


    अतुल त‍िवारी/शाहबाज हसीबी/बाल्‍मीकी महतो/सतीश प्रजापति / MS

    
    
    (Release ID: 1542045) Visitor Counter : 2
    
    
      Read this release in: English , Tamil