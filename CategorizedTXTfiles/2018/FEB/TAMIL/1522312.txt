      நிதி அமைச்சகம்

      காப்புறுதி பெற்ற சமுதாயமாக இந்தியாவை மேம்படுத்த வேண்டியது அவசியம்- திரு. அருண் ஜேட்லி.
      தேசிய ஓய்வூதிய முறையை அமல்படுத்துவது குறித்த நான்காவது ஓய்வூதிய மாநாடு புதுதில்லியில் நடந்தது.

      Posted On: 28 FEB 2018 6:40PM by PIB Chennai

    இந்தியாவை காப்புறுதி பெற்ற சமுதாயமாக உருவாக்க வேண்டிய மிகப் பெரிய அவசியம் ஏற்பட்டுள்ளதாக மத்திய நிதி மற்றும் நிறுவனங்கள் விவகாரத்துறை அமைச்சர் திரு . அருண் ஜேட்லி கூறியிருக்கிறார். புதுதில்லியில் ஓய்வூதிய நிதி ஒழுங்கு முறை மற்றும் மேம்பாட்டு ஆணையம் ஏற்பாடு செய்திருந்திருந்த, நான்காவது வருடாந்திர ஓய்வூதிய மாநாட்டில் உரையாற்றிய நிதியமைச்சர், அதிகரித்து வரும் மக்கள் தொகை, மாறி வரும் சமூக பொருளாதார அமைப்பு, நிதி ஆதார வரம்புகள் ஆகியவற்றைக் கருத்தில் கொண்டு மக்களுக்கு ஓய்வூதிய வசதி கிடைக்கச் செய்வதுடன், வயது முதிர்ந்த நிலையில் வருமான பாதுகாப்பை உறுதி செய்ய வேண்டியதன் அவசியத்தையும் வலியுறுத்தினார். மூத்த குடிமக்கள் பிறரைச் சார்ந்திருப்பது சமுதாயத்தின் மிகப் பெரிய சவாலாக உருவெடுத்துள்ளது என்று கூறிய அவர், ஓய்வூதியம் மற்றும் அதன் விரிவாக்கத் திட்டங்களை வகுப்பதன் மூலம் இதைச் சமாளிக்க முடியும் என்று தெரிவித்தார்.


    இந்த நிகழ்ச்சியில் நிதியமைச்சர் திரு . ஜேட்லி, ஓய்வூதிய நிதி ஒழுங்கு முறை மற்றும் மேம்பாட்டு ஆணையத்தின், “பென்ஷன் சஞ்சய்” ( www.pensionsanchay.org.in ) என்னும் இணையத் தளத்தை தொடங்கி வைத்தார் . CRISIL வுடன் சேர்ந்து, ஓய்வூதிய நிதி ஒழுங்கு முறை மற்றும் மேம்பாட்டு ஆணையம் தயாரித்த, மூத்த குடிமக்களுக்கான பாதுகாப்பு வாய்ப்புகள், இந்தியாவில் உள்ளீடான, நீடித்த ஓய்வூதிய முறையை உருவாக்குவதில் உள்ள சவால்கள் என்ற தலைப்பில் அறிக்கை ஒன்றை அவர் வெளியிட்டார்.


    இந்த மாநாட்டின் கருப்பொருள் , “இந்தியாவில் உள்ளீடான, நீடித்த ஓய்வூதிய முறையை ஏற்படுத்துதல்- வாய்ப்புகளும்-சவால்களும்” என்பதாகும். 1. மூத்த குடிமக்களின் வருமான பாதுகாப்புக்கு சேமிப்பை வகைப்படுத்துவது, 2. ஓய்வூதியப் பணத்தை வழங்குவது, ஆகிய இரண்டு தொழில்நுட்ப அமர்வுகளின் போது விரிவான விவாதம் நடைபெற்றது. சிறப்பான பிரச்சாரத்தின் மூலமாக அடல் ஓய்வூதியத் திட்டத்தின் வாயிலாக சமூகப் பாதுகாப்பு வளையத்திற்குள் சந்தாதாரர்களை ஈர்ப்பதில் சிறப்பாக செயல்பட்ட 7 வங்கிகளுக்கு விருதுகள் வழங்கப்பட்டன.


    ஓய்வூதிய நிதி ஒழுங்கு முறை மற்றும் மேம்பாட்டு ஆணையத்தின் தலைவர் திரு . ஹேமந்த் கான்ட்ராக்டர், தமது சிறப்புரையில், ஓய்வூதியம் இல்லாதவர்களுக்கு அதனை வழங்க ஆணையம் பெரும் முயற்சி மேற்கொண்டுள்ளதைச் சுட்டிக் காட்டினார். அமைப்பு சாரா தொழில் பிரிவு, அரசு அங்கீகாரம் பெற்ற துறைகள் ஆகியவற்றில் பணியாற்றுபவர்கள் ஓய்வூதிய முறையை தேர்வு செய்ய தவறியிருந்தால், தேசிய ஓய்வூதியத் திட்டத்தின் கீழ் அவர்களைத் தானாகச் சேர்ப்பது பற்றி ஆணையம் பரிசீலித்து வருவதாக அவர் குறிப்பிட்டார். ஓய்வூதிய நிதி ஒழுங்கு முறை மற்றும் மேம்பாட்டு ஆணையச் சட்டப்படி அடல் ஓய்வூதியத் திட்டம், தேசிய ஓய்வூதிய திட்டம் குறித்து மக்களை அவர்கள் இடத்தில் சந்தித்து விழிப்புணர்வை ஏற்படுத்த நிதி ஒழுங்கு முறை மற்றும் மேம்பாட்டு ஆணையம் பல்வேறு நடவடிக்கைகளை மேற்கொள்ள இருப்பதாக திரு. ஹேமந்த் கான்ட்ராக்டர் தெரிவித்தார்.

    
    
    (Release ID: 1522312) Visitor Counter : 44
    
    
      Read this release in: English