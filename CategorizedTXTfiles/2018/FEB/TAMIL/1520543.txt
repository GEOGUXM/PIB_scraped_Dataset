      உணவுப் பதப்படுத்துதல் தொழிற்சாலைகள் அமைச்சகம்

      2018-19 பட்ஜெட்டில் உணவு பதப்படுத்துதல் அமைச்சகத்திற்கான நிதிஒதுக்கீடு இரட்டிப்பாக்கப்பட்டு, 1,400 கோடி ரூபாயாக நிர்ணயிக்கப்பட்டுள்ளது: திருமதி ஹர்சிம்ரத் கவுர் பாதல்
      அழுகும் பொருட்களான தக்காளி, வெங்காயம் மற்றும் உருளைக்கிழங்கு ஆகியவற்றின் விலை ஏற்றத்தாழ்வைப் போக்க கூடுதலாக 500 கோடி ரூபாய் ஒதுக்கப்பட்டுள்ளது.
      
      உணவு பதப்படுத்தும் தொழிலுக்கு உரிய காலத்தில் உரிய பலன் கிடைப்பதை உறுதி செய்யும் வகையில், உணவு பதப்படுத்தும் தொழிலுக்கான சிறப்பு நிதிநிறுவனங்கள் ஏற்படுத்தப்படவுள்ளது.

      Posted On: 13 FEB 2018 6:04PM by PIB Chennai

    2018 – 19 பட்ஜெட்டில் தமது துறைக்கான நிதிஒதுக்கீடு குறித்து, செய்தியாளர்களிடம் பேசிய மத்திய உணவு பதப்படுத்துதல் தொழில்துறை அமைச்சர் திருமதி. ஹர்சிம்ரத் கவுர் பாதல், 2022ஆம் ஆண்டுக்குள் விவசாயிகளின் வருமானத்தை இரட்டிப்பாக்குவது என்ற மத்திய அரசின் இலக்கை அடைய முயற்சி மேற்கொள்ளப்பட்டுள்ளது என்றார். அத்துடன், தக்காளி, வெங்காயம் மற்றும் உருளைக்கிழங்கு ஆகியவற்றின் விலை ஏற்றத்தாழ்வை கட்டுப்படுத்துவதற்கான வழிமுறைகளும் வகுக்கப்பட்டுள்ளது. 2018-19 பட்ஜெட்டில், உணவு பதப்படுத்துதல் அமைச்கத்திற்கான நிதிஒதுக்கீடு இரட்டிப்பாக்கப்பட்டு, 1,400 கோடி ரூபாயாக நிர்ணயிக்கப்பட்டுள்ளது என்றும் அமைச்சர் தெரிவித்தார்.


    பசுமை செயல்திட்ட முயற்சியை மேற்கொண்டதற்காக பிரதமர் மற்றும் நிதியமைச்சருக்கு பாராட்டு தெரிவித்த அமைச்சர், கடந்த 10 ஆண்டுகளுக்கும் மேலாக, தக்காளி, வெங்காயம் மற்றும் உருளைக்கிழங்கு ஆகியவற்றின் விலையில் நிலவும் ஏற்றத்தாழ்வு காரணமாக ஏழை மற்றும் நடுத்தர மக்கள்தான் பாதிக்கப்பட்டு வருவதாக கூறினார். பசுமை செயல்திட்டத்தின்கீழ், நாட்டின் அனைத்துப் பகுதிகளிலும் ஆண்டு முழுவதும் விலை ஏற்றத் தாழ்வின்றி தக்காளி, வெங்காயம் மற்றும் உருளைக்கிழங்கு தட்டுப்பாடின்றி கிடைப்பதை உறுதி செய்வதற்கான நீடித்த நடைமுறைகள் உருவாக்கப்பட்டுள்ளது. .இந்த குறிக்கோளை அடைய, பட்ஜெட்டில் 500 கோடி ரூபாய் ஒதுக்கப்பட்டுள்ளதாகவும் அமைச்சர் தெரிவித்தார்.


    விநியோகச் சங்கிலியில் உள்ள பிரச்சினைகளை தீர்க்க, அரசு முயற்சி மேற்கொண்டுள்ளதாக குறிப்பிட்ட அமைச்சர், தக்காளி, வெங்காயம், உருளைக்கிழங்கு ஆகியவற்றை இயற்கையான முறையில் பாதுகாக்க தேவையான சூழலை உருவாக்குவதுடன், வேளாண் உற்பத்தியாளர் அமைப்புகள், விளை பொருட்களை எடுத்துச் செல்வதற்கான போக்குவரத்து வசதிகள் மற்றும் தொழில் ரீதியான மேலாண்மை நடைமுறைகளை உருவாக்கவும் அரசு நடவடிக்கை எடுத்து வருவதாக் கூறினார். உணவு பதப்படுத்தும் தொழிலுக்கு தேவைப்படும் நிதி கிடைக்க ஏதுவாக, உணவு பதப்படுத்தும் தொழிலுக்கென சிறப்பு நிதிநிறுவனங்கள் அமைக்கப்படும் என 2018-19 பட்ஜெட்டில் அறிவிக்கப்பட்டிருப்பது பெரும் புரட்சிகரமான முன்முயற்சி என்றும் திருமதி பாதல் தெரிவித்தார்.


    இந்த நிதிநிறுவனங்கள் உணவு பதப்படுத்தும் தொழிலுக்குத் தேவையான மூலதன முதலீட்டில் நிலவும் பற்றாக்குறையை சரிக்கட்டவும், உரிய காலகட்டத்தில் கட்டுபடியாகக்கூடிய விலை கிடைக்கச் செய்ய உதவும் என்றும் அமைச்சர் தெரிவித்தார்.


    வேளாண் தொழிலை ஊக்கப்படுத்தவும், பெரிய அளவிலான உணவுப் பூங்காக்களை அமைக்கவும், பட்ஜெட்டில் அதிக நிதி ஒதுக்கப்பட்டிருப்பது விவசாயிகளை மேம்படுத்த உதவும் என்றும் அமைச்சர் பெருமிதம் தெரிவித்தார். அரசு மேற்கொண்டுள்ள முன்முயற்சிகள் வருமாறு:

      * தொகுப்பு சார்ந்த வேளாண் விளைபொருட்கள் மேம்பாட்டை ஊக்குவித்து, வேளாண்மை வர்த்தகம் மற்றும் தொடர்புடைய அமைச்சகங்களுக்கு இடையிலான ஒத்துழைப்பை மேம்படுத்துவது;
      * அறுவடைக்குப் பிந்தைய மதிப்பு கூட்டப்பட்ட விவசாயம் மூலம் ஆண்டுக்கு 100 கோடி ரூபாய் வரை, வர்த்தகம் செய்யும் உணவு பதப்படுத்தும் தொழில் நிறுவனங்களுக்கு, லாபத்தில் 100 சதவீத வருமான வரிக் கழிவு அளிப்பது;
      * 42 பெரிய உணவுப் பூங்காக்களிலும் அதிநவீன தரப் பரிசோதனை வசதிகளை ஏற்படுத்தி, வேளாண் விளைபொருட்களின் ஏற்றுமதியை ஊக்குவிப்பது.

    உணவு பதப்படுத்தும் தொழிலில் அந்நிய முதலீட்டை ஈர்ப்பது பற்றி குறிப்பிட்ட திருமதி பாதல், தமது அமைச்சகத்தால் ஏற்பாடு செய்யப்பட்ட உலக உணவு இந்தியா 2017 திருவிழாவில், 61 நாடுகள், சர்வதேச நிறுவனங்களைச் சேர்ந்த 60 தலைமைச் செயலதிகாரிகள் மற்றும் 200-க்கும் மேற்பட்ட உலகளாவிய நிறுவனங்கள் பங்கேற்றதாகத் தெரிவித்தார். இந்த நிகழ்வு மூலம் 14 பில்லியன் டாலர் மதிப்பிலான புரிந்துணர்வு ஒப்பந்தங்கள் கையெழுத்தான நிலையில், சுமார் 4 பில்லியன் டாலர் முதலீட்டிலான பணிகள் தொடங்கிவிட்டன. உணவு பதப்படுத்தும் தொழிலுக்கு அரசு அளித்துவரும் ஆதரவு காரணமாக, இத்தொழிலில் அந்நிய நேரடி முதலீடு அதிகரித்து வருவதாகவும் அமைச்சர் தெரிவித்தார்.


    2015-16ஆம் ஆண்டில் உற்பத்தி மற்றும் வேளாண் துறையின் மொத்த மதிப்புகூட்டு நடவடிக்கையில், உணவு பதப்படுத்தும் தொழில் 8% மற்றும் 10% -ஆக உள்ளது. பதப்படுத்தப்பட்ட உணவுப் பொருள் ஏற்றுமதி 2016-17ஆம் ஆண்டில், 13.9 பில்லியன் டாலர் அளவுக்கு அதிகரித்து, இந்தியாவின் மொத்த ஏற்றுமதியில் 11.2% இடத்தை பிடித்துள்ளது. விவசாயிகளின் வருமானத்தை அதிகரிக்கவும், பொருட்கள் வீணாவதை தடுத்து, வேலைவாய்ப்புகளை வழங்க ஏதுவாக உணவு பதப்படுத்தும் தொழிலில் அரசு அதிக கவனம் செலுத்தவுள்ளதாகவும் அமைச்சர் கூறினார்.


    அமைச்சரின் பேட்டியின்போது, உணவு பதப்படுத்தும் தொழில்துறைச் செயலாளர் திரு. ஜெகதீஷ் பிரசாத் மீனா மற்றும் உயரதிகாரிகள் உடனிருந்தனர்.


    -------

    
    
    (Release ID: 1520543) Visitor Counter : 209
    
    
      Read this release in: English
    
    
    

*