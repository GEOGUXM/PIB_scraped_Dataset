      பாதுகாப்பு அமைச்சகம்

      இந்திய விமானப்படையின் முன்னணிப் பிரிவுகளுக்கு குடியரசுத் தலைவரின் கொடிகள்
      Posted On: 09 FEB 2018 4:01PM by PIB Chennai


    இந்திய விமானப்படையின் 51 ஆவது ஸ்குவாட்ரன் பிரிவுக்குப் பெருமைமிகு குடியரசுத் தலைவர் தரக்கொடியையும், 230 ஆவது சிக்னல் பிரிவுக்கு வண்ணமிகு கொடியையும் வழங்க முப்படைகளின் உயர்நிலை தளபதியும், குடியரசுத் தலைவருமான திரு ராம்நாத் கோவிந்த் ஒப்புதல் அளித்துள்ளார். 2018 மார்ச் மாதம் 22 ஆம் தேதி பஞ்சாப் மாநிலம் ஹல்வாரா விமானப்படை நிலையத்தில் நடைபெறும் நிகழ்ச்சியில் குடியரசுத் தலைவரின் இந்த கவுரவம் வழங்கப்படவுள்ளது. இந்தியாவின் முன்னணி விமானப்படை நிலையமான ஹல்வாராவில் இதற்கென நடைபெறும் சிறப்பு அணிவகுப்பில் மாண்புமிகு குடியரசுத் தலைவர் இந்த தரக்கொடியையும், வண்ணமிகு கொடியையும் வழங்குவார். இந்த வரலாற்றுச் சிறப்புமிகு நிகழ்ச்சியின் நினைவாக இந்த பெருமையை பெறும் விமானப்படை பிரிவுகளின் முதல் நாள் உறையையும் குடியரசுத் தலைவர் வெளியிடுகிறார். 51 ஆவது ஸ்குவாட்ரன் பிரிவும், 230 ஆவது சிக்னல் பிரிவும் ஆற்றிய அர்ப்பணிப்புடன் கூடிய முன்னுதாரணமான பணிகளுக்கும் தொழில் திறன் மற்றும் தேசியப் பாதுகாப்புக்கு அவை அளித்த அசாதாரண பங்களிப்புக்கும் முறையே தரக்கொடியையும், வண்ணக் கொடியையும் பெறுகின்றன. இதற்கான சிறப்பு அணிவகுப்பில் விமானப்படை வாத்தியக் குழு பங்கேற்கும். நிகழ்ச்சியின் நிறைவாக விமானப்படை போர் வீரர் கவாத்துக் குழுவின் எழுச்சிமிகு நிகழ்ச்சியும் சாகச காட்சியும் இடம்பெறும்.

    
    
    (Release ID: 1520091) Visitor Counter : 32