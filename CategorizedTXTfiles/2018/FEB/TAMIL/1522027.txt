      குடியரசுத் துணைத் தலைவர் செயலகம்

      மாணவர்களின் ஒட்டுமொத்த வளர்ச்சிக்காக தோட்டக்கலை, வெளிப்புற விளையாட்டு, கைவினை, கலை ஆகியவற்றைக் கல்வித் திட்டத்தோடு இணைக்க வேண்டும்: குடியரசுத் துணைத் தலைவர்
      Posted On: 27 FEB 2018 8:51PM by PIB Chennai


    தனிநபரின் வலுவான பண்பிற்குக் கல்வியானது அடித்தளம் இட வேண்டும் என்று குடியரசுத் துணைத் தலைவர் திரு . எம் . வெங்கையா நாயுடு கூறியுள்ளார் . ஐதராபாத்தில் இன்று நடைபெற்ற சிவ ஷிவானி நிர்வாகக் கல்வி நிறுவனத்தின் வெள்ளிவிழாக் கொண்டாட்டத்தில் உரையாற்றியபோது அவர் இதனைத் தெரிவித்தார் .


    மாணவர்களின் ஒட்டுமொத்த வளர்ச்சிக்காகத் தோட்டக்கலை , வெளிப்புற விளையாட்டு , கைவினை , கலை ஆகியவற்றைக் கல்வி நிறுவனங்கள் கல்வித் திட்டத்தோடு இணைக்க வேண்டும் என்று அவர் கூறினார் . கல்வி என்பது வாழ்க்கை முழுவதும் நாம் பயிலும் பாடம். இதில் ஒவ்வோர் அனுபவமும் ஏதாவது ஒன்றைப் புதிதாகக் கற்றுக்கொடுக்கும். தற்போது நடைமுறையில் உள்ள முறைச்சார் கல்வி மாணவர்களுக்குப் புதிய வாழ்க்கைத்திறனைக் கற்றுக் கொடுத்து , அவர்கள் புதிய கண்டுபிடிப்புகளை நிகழ்த்தத் தயார்படுத்தி , உலகமயமாக்கப்பட்ட மற்றும் போட்டிகள் நிறைந்த உலகினை எதிர்கொள்ளும் வகையில் வட்டத்தைத் தாண்டி யோசிக்கும் திறனை அளிக்க வேண்டும் .


    ஒரு முழுமையான குடிமகனை நாட்டுக்கு அளிப்பதை உறுதி செய்ய முழு நிறைவான கல்வியை அளிக்க வேண்டுமென்று கல்வி நிறுவனங்களைக் குடியரசுத் துணைத் தலைவர் கேட்டுக் கொண்டார் . மாணவர்கள் மீதான சுமையைக் குறைக்க பள்ளிப்பாடத் திட்டங்கள் குறைக்கப்பட வேண்டும். அவர்கள் பள்ளியில் செலவிடும் நேரத்தில் சரிபாதி நேரத்தைக் கல்விஅறையிலும் , விளையாட்டுமைதானத்திலும் செலவிட வேண்டும் . விளையாட்டுக்கள் , தோட்டக் கலைகள் மற்றும் கைவினைகள் போன்ற இதர நடவடிக்கைகளில் பங்குபெறுவதன் மூலம் மாணவர்கள் சமூகப் பொறுப்புடைய குடிமக்களாக வளர்வர் என்று அவர் கூறினார் .


    உயர் கல்வி பெற்று கல்விநிறுவனங்களிலிருந்து வெளிவரும் மாணவர்கள் புதிய மற்றும் வளர்ந்துவரும் சூழ்நிலைகளைப் புதிய முறையிலும் , நடைமுறைக்கு ஏற்ற முறையிலும் சமாளிக்கும் திறன் உள்ளவர்களாக இருக்க வேண்டும் . இதற்கு ஏற்ப பாடத் திட்டங்கள் மற்றும் கல்விமுறைகள் மாற்றியமைக்கப்பட வேண்டும். கணினி யுகத்திற்கு ஏற்றாற்போல் அவை இருக்க வேண்டும் என்றும் அவர் கூறினார். மாணவர்களின் திறன் மற்றும் அறிவினை மனப்பாடக் கல்விமுறை மூலம் சோதிக்கக் கூடாது. இந்த முறையை மாற்ற கொள்கையாளர்கள், கல்வியாளர்கள், துணைவேந்தர்கள் மற்றும் பிற பங்குதாரர்கள் பரிசீலனை செய்ய வேண்டும் என்று கேட்டுக் கொண்டார்.


    மாணவர்களின் நலனுக்குத் தீங்கு விளைவிக்கும் முறையிலான நடவடிக்கைகள் உள்ள சூழ்நிலைகள் எந்த விதத்திலும் கல்வி வளாகத்திற்குள் அனுமதிக்கப்படக் கூடாது. அனைவருக்கும் அரசுத் துறைகளில் வேலை அளிக்க முடியாது. அதனால், சுயதொழில் வாய்ப்புகளை உருவாக்கிக்கொள்ளும் திறன்கள் இளைஞர் சமுதாயத்திற்கு அளிக்கப்பட வேண்டும்.


    நமது நாட்டில் ஏற்பட்டுவரும் கைபேசி புரட்சியை மாணவர்கள் பயன்படுத்திக்கொண்டு, மக்கள் கைபேசிகள் மூலம் தகவல்களைப் பெற ஊக்குவிக்க வேண்டும். ஏற்கெனவே கல்வி முறையில் இணையதளங்களில் பல கைபேசி செயலிகளும் பயன்படுத்தப்பட்டு வருகிறது. இது மேலும் வளர்ச்சியடைந்து நம்நாட்டின் ஊரகப் பகுதிகளிலும், தொலைதூரங்களிலும் உள்ள இளைஞர் சமுதாயத்தையும் அடைய வேண்டும் என்று குடியரசுத் துணைத் தலைவர் கேட்டுக் கொண்டார்.

    
    
    (Release ID: 1522027) Visitor Counter : 55
    
    
      Read this release in: English