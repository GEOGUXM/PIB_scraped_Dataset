      நிதி அமைச்சகம்

      நிறுவனங்களை உருவாக்கவும் பொது சேவை விநியோகத்தை மேம்படுத்தவும் சீர்திருத்தங்களை மேற்கொள்ள உள்ளது அரசு
      ஒவ்வொரு தனி நிறுவனத்திற்கும் பிரத்யேக அடையாளம்
      
      மூன்று பொதுத்துறை பொதுக் காப்பீட்டு நிறுவனங்களும் ஒன்றாக இணைக்கப்படும்
      Posted On: 01 FEB 2018 6:23PM by PIB Chennai


    கடந்த மூன்றரை ஆண்டுகளில் நிறுவனங்களை உருவாக்கவும் பொது சேவை விநியோகத்தை மேம்படுத்தவும் அரசு பல்வேறு முக்கிய சீர்திருத்தங்களை மேற்கொண்டுள்ளது. நாடாளுமன்றத்தில் இன்று 2018-19க்கான பொது பட்ஜெட்டைத் தாக்கல் செய்த மத்திய நிதி மற்றும் நிறுவன விவகாரங்கள் துறை அமைச்சர் திரு. அருண் ஜேட்லி, ஒவ்வொரு இந்தியனுக்கும் ஆதார் அடையாளம் கொடுத்த போதிலும் அனைத்து நிறுவனங்களுக்கும், பெரியதோ சிறியதோ அதற்கும் அடையாளம் தேவைப்படுகிறது என்றார். இந்தியாவில் உள்ள ஒவ்வொரு தனி நிறுவனத்திற்கும் பிரத்யேக அடையாளம் ஒன்றை அளிக்க திட்டம் ஒன்றை அரசு உருவாக்கும் என நிதி அமைச்சர் அறிவித்தார்.


    மேலும், இந்திய உணவுக் கழகத்தின் நிலையான செயல் மூலதனத் தேவையை எதிர்கொள்ள மூலதனம் சமபங்கை அதிகரிக்கவும் நீண்ட கால கடனை உருவாக்கவும் அதன் மூலதனம் மறு கட்டமைப்பு செய்யப்படும். மாநில அரசால் தொடங்கப்பட பெரும் நிறுவனங்களின் சமபங்கு மற்றும் கடனுக்கான இந்திய அரசின் பங்களிப்புக்கான பட்ஜெட் வகைப்படுத்தப்படும் என நிதி அமைச்சர் குறிப்பிட்டார்.


    இரண்டு காப்பீட்டு நிறுவனங்கள் உட்பட 14 மத்திய பொதுத் துறை நிறுவனங்களை பங்குச் சந்தைகளில் பட்டியலிட அரசு ஒப்புதல் அளித்துள்ளது. இந்துஸ்தான் பெட்ரோலிய கார்ப்பரேஷன் நிறுவனத்தை ஓ.என்.ஜி.சி. கையகப்படுத்துவதற்கான நடைமுறை வெற்றிகரமாக முடிந்தது என திரு. ஜேட்லி தெரிவித்தார். நேஷனல் இன்சூரன்ஸ் கம்பெனி லிமிடெட், யுனைடெட் இந்தியா அஷ்யூரன்ஸ் கம்பெனி லிமிடெட் மற்றும் ஓரியண்டல் இந்தியா இன்சூரன்ஸ் கம்பெனி லிமிடெட் ஆகிய மூன்று பொதுத் துறை பொதுக் காப்பீட்டு நிறுவனங்கள் ஒரே காப்பீட்டு நிறுவனமாக இணைக்கப்பட்டு அதன் தொடர்ச்சியாக பட்டியலிடப்படும்.


    தங்கத்தை ஒரு சொத்து வகையாக மாற்றுவதற்கான முழுமையான தங்கக் கொள்கையை அரசு உருவாக்கும் என்றும் நிதி அமைச்சர் தெரிவித்தார். நுகர்வோருக்கு நட்பான மற்றும் வர்த்தக திறன் முறையுடன் கூடிய வரன்முறைப்படுத்தப்பட்ட தங்க சந்தைகளை அரசு உருவாக்கும். சிக்கலற்ற தங்க முதலீட்டு கணக்குகளை மக்கள் தொடங்க வசதியாக தங்க ரொக்க மதிப்புத் திட்டம் மாற்றி அமைக்கப்படும்.


    ****

    
    
    (Release ID: 1518775) Visitor Counter : 57