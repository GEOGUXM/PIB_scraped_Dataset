      விவசாயத்துறை அமைச்சகம்

      பசுமைப் புரட்சியைப் போன்றே இயற்கை வேளாண்மையையும் அதே உத்வேகத்துடன் மேம்படுத்த வேண்டும்: மத்திய வேளாண் அமைச்சர்.
      போர்ட் ப்ளேரில் மத்திய வேளாண் அமைச்சர்: அந்தமானை பசுமைத் தீவாக மாற்றுவதே எனது நோக்கம்.
      வேளாண் செலவுகளை சமாளிக்கமுடியாத விவசாயிகள் இயற்கை விவசாயத்திற்கு மாற வேண்டும் என வேளாண் அமைச்சர் ஊக்குவிப்பு.
      ”வேதியியல் உரங்கள் அற்ற நாடாக இந்தியாவை மாற்ற வேண்டுமென்ற மாண்புமிகு பிரதமரின் தொலைநோக்கு பார்வையை நிறைவேற்ற இயற்கை விவசாயத்தை முன்னெடுக்க வேண்டும்”
      Posted On: 15 FEB 2018 6:00PM by PIB Chennai


    வேளாண் செலவுகளைச் சமாளிக்கமுடியாத சிறு மற்றும் நடுத்தர விவசாயிகள், செலவு குறைவான அதேசமயம் அதிக ஆதாயம் தரக்கூடிய இயற்கை வேளாண்மைக்கு மாற வேண்டும் என மத்திய வேளாண் மற்றும் விவசாயிகள் நலத்துறை அமைச்சர் திரு. ராதாமோகன் சிங் கூறியுள்ளார். அந்தமான் நிகோபார் தீவுகளின் தலைநகரான போர்ட் ப்ளேரில் உள்ள ஆளுநர் மாளிகையில் தம்மைச் சந்தித்த விவசாயிகள், மத்திய வேளாண் ஆராய்ச்சி நிறுவனத்தின் பிரதிநிதிகள் மற்றும் அரசு அதிகாரிகளிடம் அவர் இதனைத் தெரிவித்தார்.


    அந்தமான் தீவில் உள்ள விவசாயிகளிடம், இயற்கை வேளாண்மையின் முக்கிய அம்சங்கள் குறித்து உரையாடுவதில் தாம் மகிழ்ச்சியடைவதாக திரு. சிங் கூறினார். வறண்ட மற்றும் குறைந்த பாசன வசதியுடைய மண்டலங்கள், மலைப்பகுதி மாநிலங்கள், வடகிழக்கு மாநிலங்கள் மற்றும் தீவுகளுக்கு இயற்கை வேளாண்மை மிகவும் உகந்தது அவர் தெரிவித்தார். சிக்கிம் மாநிலம் 100 சதவீத இயற்கை வேளாண் மாநிலமாக அறிவிக்கப்பட்டுள்ளது. பல மாநிலங்கள் அதன் அடிச்சுவட்டை தற்போது பின்பற்றி வருகின்றன. அந்தமான் நிகோபர் தீவுகளை இயற்கை வேளாண்மை சார்ந்த மாநிலமாக மாற்றுவதே தமது நோக்கம் என்று திரு சிங் கூறினார்.


    அந்தமான் நிகோபார் தீவுகள், இயற்கை வேளாண்மையை, சிறிய அளவில் (321 ஹெக்டேர்) பின்பற்றி வருகின்றன. அந்தமான் தீவுகளில் இயற்கை வேளாண்மைக்கு ஏற்ற இடமாகத் திகழ்வதுடன், அதனை செயல்படுத்த உகந்த பகுதியாகவும் உள்ளது. ஏனெனில், அங்கு உரங்கள் மிகக் குறைவாகப் பயன்படுத்தப்படுகின்றன. அதேசமயம், ஏராளமான வகைப் பயிர்கள் பயிரிடப்படுகின்றன. இயற்கை வேளாண்மை மூலம் கிடைக்கும் சோயாபீன்ஸ் ஏற்றுமதியில் 70 சதவீதத்தைப் பிடித்து முதலிடத்தில் உள்ளது. அதைத் தொடர்ந்து இயற்கை வேளாண் உணவு தானியங்கள் ஏற்றுமதியாகின்றன. கம்பு 6 சதவீதமும், வேதியியல் உரம் 5 சதவீதமும் ஏற்றுமதியாகின்றன. இதைத் தவிர, இயற்கை வேளாண் உற்பத்திப் பொருள்கள் தேயிலை, ஆடைகள் ஆகியவற்றுக்கு அதிக வரவேற்பு உள்ளது.


    இந்திய வேளாண் ஆராய்ச்சி கவுன்சில் – போர்ட் ப்ளேரில் உள்ள மத்திய வேளாண் ஆராய்ச்சி நிறுவனத்துடன் சேர்ந்து உரம் மற்றும் சூழலியல் குறித்து நடத்திய சோதனையில், பூச்சி மருந்து பயன்பாட்டு அளவும், சோதனைக்கு உட்படுத்தப்பட்ட மாதிரிகளின் அளவும் ஏற்றுக் கொள்ளத்தக்கவையாக இருந்தன என்று அமைச்சர் திரு. சிங் கூறினார். அந்தமான் நிகோபார் நிர்வாகம், வேளாண் இயக்குநரகம் ஆகியவை இயற்கை வேளாண் திட்டங்களை மேற்கொண்டு அவற்றுக்கு உள்ள வாய்ப்புகள் மற்றும் எதிர்நோக்கும் சவால்கள் குறித்து மதிப்பீடு செய்துள்ளதாக அமைச்சர் மேலும் கூறினார். அந்தமான் நிகோபார் நிர்வாகம் ஏற்படுத்திய வேளாண் பண்ணையில் உற்பத்தி செய்யப்பட்ட பொருட்கள் கண்காட்சி நடைபெறவுள்ளது. இதுதவிர, செயற்கை உரங்கள் பயன்படுத்தப்படாத தென்னந்தோப்புகள், மத்திய வேளாண் ஆராய்ச்சி நிறுவனம் உருவாக்கிய சிப்பிகாட் பண்ணையில் ஏற்படுத்தப்பட்டுள்ளன. இதுபோன்ற கண்காட்சிகள் விவசாயிகளிடம் நம்பிக்கையை ஏற்படுத்த பெரிதும் உதவும்.


    அந்தமான் தீவுகளில் இயற்கை வேளாண் உற்பத்திப் பொருட்களின் நம்பகத்தன்மை மிகப் பெரிய சவாலாக உள்ளது என்று குறிப்பிட்ட மத்திய அமைச்சர், அதிகாரிகள் ஊழியர்களுக்குப் பயிற்சி அளித்து, கூட்டு உத்திரவாத மாதிரியை நடைமுறைப்படுத்த கடினமாக உழைத்து வருவதாகத் தெரிவித்தார். உள்ளுர்ச் சந்தை திட்டங்கள் மூலம், இயற்கை வேளாண் பொருட்கள் விற்பனைச் சந்தை உருவாக்கப்பட்டு வருவதாக திரு. சிங் தெரிவித்தார். இதன் பயனாக. ஒவ்வொரு நுகர்வோருக்கும் இயற்கை வேளாண் உற்பத்திப் பொருட்கள் கிடைக்கச் செய்ய முடியும் என்று அவர் கூறினார். இயற்கை வேளாண் உற்பத்திப் பொருட்கள் விற்பனையை உறுதி செய்ய தீவு நிர்வாகம் அந்தமான் பஜார் என்னும் சந்தையை உருவாக்க முயற்சி மேற்கொண்டு வருகிறது. வேளாண் மற்றும் பதப்படுத்தப்பட்ட உணவுப் பொருள்கள் ஏற்றுமதி மேம்பாட்டு ஆணையம், இயற்கை வேளாண் பொருட்களை ஏற்றுமதி செய்யும் பொறுப்பை ஏற்றுக் கொண்டுள்ளது.


    இந்தத் தீவுகளில் விளையும் தேங்காய் மற்றும் ஏற்றுமதி தேவையைப் பூர்த்தி செய்யும் வகையில், மிக அதிக அளவில் சந்தைப்படுத்தப்படும் என்று திரு. சிங் கூறினார். வேளாண் மற்றும் பதப்படுத்தப்பட்ட உணவுப் பொருட்கள் ஏற்றுமதி மேம்பாட்டு ஆணையம் இந்த நடவடிக்கைக்கு உதவி வழங்கக்கூடும் என அவர் தெரிவித்தார். தென்னை மேம்பாட்டு வாரியத்தின் போர்ட் ப்ளேர் மண்டல வாரியம், இயற்கை வேளாண்மைக்கு உதவி அளித்து வருகிறது.


    பசுமைப் புரட்சியைப் போன்று இயற்கை வேளாண்மையையும் அதே உத்வேகத்துடன் மேம்படுத்த வேண்டும் என்று அமைச்சர் வலியுறுத்தினார். வேதியியல் உரங்கள் அல்லாத நாடாக இந்தியாவை மாற்ற வேண்டுமென்ற மாண்புமிகு பிரதமரின் தொலைநோக்கு பார்வையை நிறைவேற்ற இயற்கை வேளாண்மையை முன்னெடுக்க வேண்டும் என்று அவர் கேட்டுக் கொண்டார். இயற்கை வேளாண்மை என்ற இயக்கத்தை வெற்றிகரமாக செயல்படுத்த அனைவரும் கைகோர்க்க வேண்டுமென்றும் அவர் வலியுறுத்தினார்.


    ------

    
    
    (Release ID: 1520745) Visitor Counter : 170
    
    
      Read this release in: English