      நிதி அமைச்சகம்

      ஓய்வூதிய நிதி ஒழுங்குமுறை மற்றும் மேம்பாட்டு ஆணையம் (PFRDA) அடல் ஓய்வூதியத் திட்டத்தைச் சிறப்பாக செயல்படுத்தும் 21 வங்கிகளை கண்டறிந்துள்ளது: அடல் ஓய்வூதியத் திட்டத்தில் சேர்ந்தவர்களின் எண்ணிக்கை 86 லட்சத்தைத் தாண்டியுள்ளது.
      Posted On: 15 FEB 2018 1:59PM by PIB Chennai


    சமூகத்தின் அமைப்புசாராப் பிரிவில், பொருளாதார ரீதியில் முன்னேறாத பிரிவினரை ஓய்வூதிய வரம்புக்குள் கொண்டுவருவது அல்லது வயது முதிர்ந்த காலத்தில் வருமானப் பாதுகாப்பை ஏற்படுத்துவதைக் கருத்தில் கொண்டு, மத்திய அரசு அடல் ஓய்வூதியத் திட்டத்தை 2015ம் ஆண்டு மே மாதத்தில் தொடங்கியது.


    ஓய்வூதிய நிதி ஒழுங்குமுறை மற்றும் மேம்பாட்டு ஆணையம், மத்திய நிதியமைச்சகத்தின் நிதி சேவைகள் துறையின் ஒத்துழைப்புடன், சீரான இடைவெளியில் அடல் ஓய்வூதியத் திட்டம் குறித்த நிகழ்ச்சிகளை நடத்தி வருகிறது. அதன்படி, ஓய்வூதிய நிதி ஒழுங்குமுறை மற்றும் மேம்பாட்டு ஆணையம், அனைத்து பொது துறை வங்கிகள், தனியார் துறை வங்கிகள், மண்டல ஊரக வங்கிகள், கூட்டுறவு வங்கிகள்,(கிராமப்புறம் மற்றும் நகர்ப்புறம் ஆகியவற்றின் ), தலைவர்கள் மற்றும் நிர்வாக இயக்குநர்கள் மற்றும் அஞ்சல் துறைக்கான சிறப்பு இயக்கம் ஒன்றை 2017 டிசம்பர் மாதத்தில் இருவாரக் காலத்தில் நடத்தியது. அப்போது, அடல் ஓய்வூதியத் திட்டத்தில் சேருவோர் பதிவு செய்யப்பட்டனர். அந்த இயக்கத்தின்போது, சுமார், ஆறு லட்சம் அடல் ஓய்வூதியத் திட்டக் கணக்குகள் தொடங்கப்படும் என வங்கிகள் உறுதி அளித்தன. இந்த இயக்கத்தின்போது, கணக்குகள் தொடங்குவதற்கான இலக்குகள் பல்வேறு வங்கிகளுக்கும் நிர்ணயிக்கப்பட்டன. ஆறு பொதுத் துறை வங்கிகள், 14 மண்டல ஊரக வங்கிகள், ஒரு கூட்டுறவு வங்கி என மொத்தம் 21 வங்கிகள் இலக்கை எட்டியுள்ளன. இதன் மூலம், அவை சிறப்பாக செயல்பட்டவை என்ற பெயரை பெற்றன. இந்த சிறப்பை பெற்ற வங்கிகளின் உயர் நிர்வாகத்தை தலைநகரில் நடைபெறவுள்ள ஓய்வூதிய மாநாட்டில் பெருமைப்படுத்த ஓய்வூதிய நிதி ஒழுங்குமுறை மற்றும் மேம்பாட்டு ஆணையம் திட்டமிட்டுள்ளது.


    கனரா வங்கி, இந்தியன் வங்கி, ஆந்திரா வங்கி, பேங்க் ஆப் பரோடா, அலகாபாத் வங்கி, விஜயா வங்கி, ஆரியவர்த் கிராம வங்கி, மத்திய பீகார் கிராம வங்கி, பிரதமர் வங்கி, பரோடா உத்தர பிரதேச கிராம வங்கி, ஆந்திர பிரதேச கிராம வளர்ச்சி வங்கி, பரோடா ராஜஸ்தான் ஷேத்ரிய கிராம வங்கி, பூர்வாஞ்சல் வங்கி, காவேரி கிராம வங்கி, தேனா குஜராத் கிராம வங்கி, பீகார் கிராம வங்கி, சைத்தன்ய கோதாவரி கிராம வங்கி, பல்லவன் கிராம வங்கி, சப்தகிரி கிராம வங்கி, பெகுசாரை மத்திய கூட்டுறவு வங்கி ஆகியவை இலக்கை எட்டி வெற்றிபெற்ற வங்கிகளாகும்.


    அடல் ஓய்வூதியத் திட்டம் 2015ம் ஆண்டு ஜூன் ஒன்றாம் தேதிமுதல் செயல்பட தொடங்கியது. இந்தியாவில் உள்ள 18 முதல் 40 வயதுக்குட்பட்டவர்களுக்கு இந்த திட்டம் பொருந்தும். இந்த திட்டத்தில் சேர்ந்தவர்கள், 60 வயதுக்குப் பின்னர், அவர்களது பங்களிப்புக்கு ஏற்றபடி, குறைந்தபட்ச உத்தரவாத ஓய்வூதியமாக மாதத்திற்கு ரூ. ஆயிரத்திலிருந்து ரூ. ஐந்தாயிரம் வரை பெறுவார்கள். ஓய்வூதியதாரர் மரணத்திற்கு பின்பு, அவருடைய கணவரோ அல்லது மனைவியோ அதே ஓய்வூதியத்தை பெறுவார்கள். அவர்களின் இருவரது மறைவுக்கு பின்பு, திரண்ட ஓய்வூதிய நிதி வாரிசுதாரருக்கு திரும்ப அளிக்கப்படும்.

    
    
    (Release ID: 1520718) Visitor Counter : 229
    
    
      Read this release in: English