      குடியரசுத் தலைவர் செயலகம்

      ‘அக்ரிகான் 2018’ மற்றும் ‘அக்ரிஎக்ஸ்போ 2018’ சர்வதேச மாநாட்டை இந்தியக் குடியரசுத் தலைவர் தொடங்கிவைத்தார்
      Posted On: 14 FEB 2018 6:12PM by PIB Chennai


    ‘அக்ரிகான் 2018’ மற்றும் ‘அக்ரிஎக்ஸ்போ 2018’ சர்வதேச மாநாட்டை இந்தியக் குடியரசுத் தலைவர் திரு. ராம்நாத் கோவிந்த் இன்று தொடங்கிவைத்தார். கான்பூரில் உள்ள சந்திரசேகர் ஆஸாத் வேளாண் மற்றும் தொழில்நுட்ப்ப் பல்கலைக்கழகத்தில் இந்த மாநாட்டை அவர் தொடங்கிவைத்தார்.


    நிகழ்ச்சியில் பேசிய குடியரசுத் தலைவர், “இந்தியாவைப் போன்ற பெரிய நாட்டில் விவசாயிகளின் பிரச்சினைகள் ஒவ்வொரு மாநிலத்திலும் ஒவ்வொரு விதமாக உள்ளன. அந்தந்த மாநிலங்களின் தேவைக்கு ஏற்ப நாம் தீர்வு காணவேண்டும். தண்ணீர்ப் பிரச்சினையே அனைவருக்கும் பொதுவான பிரச்சினையாக இருக்கிறது. இது விஷயத்தில் “துளியான நீர், வளமான பயிர்” (per drop, more crop) என்ற கருத்தாக்கத்தை மத்திய அரசு பிரபலப்படுத்தி வருகிறது. இந்தச் செய்தி நாடு முழுவதும் ஒவ்வொரு விவசாயியையும் போய்ச் சேரவேண்டும்” என்றார்.


    அவர் மேலும் பேசியதாவது:


    நவீன விவசாயத்துக்கு ஒருங்கிணைந்த அணுகுமுறையின் ஒரு பகுதியாக தானிய உற்பத்தி, பால் வளம், கால்நடை பராமரிப்பு, மீன் வளம், கோழி வளர்ப்பு, தோட்டக்கலைப் பயிர்கள், பட்டுப்புழு வளர்ப்பு ஆகியவற்றுக்கு மிக முக்கியத்துவம் அளிக்கப்படவேண்டும். விவசாயிகளுக்கு நல்ல விலையை அளிக்கவும் அவர்களது உற்பத்திப் பொருட்களுக்கு நல்ல பேரம் கிடைக்கும் வகையிலும் உணவுப் பதனீட்டுத் தொழிலுக்கு ஊக்கமளிப்பது மிகவும் முக்கியமானது.


    எந்த வேளாண்மை சார்ந்த பொருளும் நம் நாட்டிலிருந்து ஏற்றுமதி செய்யப்படும்போது, அது நம் நாட்டின் பெயரையும் தாங்கிச் செல்கிறது என்பதை நாம் நினைவில் கொள்ள வேண்டும். இந்நிலையில் அதன் தரத்தில் எவ்வித சமரசத்தையும் மேற்கொள்ளக் கூடாது. அத்தகைய வேளாண் பொருட்களின் தேவை நீடித்திருத்திருப்பதற்கு, உரிய தரம் தொடர்ந்து கடைப்பிடிக்கப்பட வேண்டும். உலகத் தரம் வாய்ந்ததாக வேளாண் பொருட்கள் இருப்பதால், அதில் மக்களுக்கு நம்பிக்கை இருந்தாக வேண்டும்.


    இன்றைய சூழ்நிலையில், “ஜெய் ஜவான், ஜெய் கிசான்” (வெல்க இராணுவ வீரன், வெல்க உழவன்) என்ற முழக்கம் முன்பைவிட மிகவும் பொருத்தமாகிவிட்டது. நாட்டின் பாதுகாப்புக்காக நமது ராணுவம் எல்லையில் போர்க்களத்தில் பயங்கரவாதிகளைத் தீரத்துடன் எதிர்கொண்டு போரிட்டு வரும்போது, நமது விவசாயிகள் உணவுப் பாதுகாப்புக்காக வயல் களத்தில் உழைத்துக் கொண்டிருக்கிறார்கள். ராணுவ வீர்ர்களுக்கும், விவசாயிகளுக்கும் போதிய அதிகாரம் அளித்துப் போற்றுவது என்று அரசு உறுதிபூண்டுள்ளது”


    இவ்வாறு குடியரசுத் தலைவர் பேசினார்.


    பின்னர், கான்பூர், விஎஸ்எஸ்டி கல்லூரியில் நடைபெற்ற பாரிஸ்டர் நரேந்தர்ஜி சிங் நினைவுச் சொற்பொழிவை நிகழ்த்தினார்.


    அங்கு உரையாற்றிய குடியரசுத் தலைவர், “நீதி வழங்கப்படுவதில் தாமதம் நேரும்போது, ஏழைகள் அதிக விலை கொடுக்கிறார்கள். இத்தகைய தாமதத்தைக் களைய வேண்டும். நீதித்துறையில் சீர்திருத்தங்களைக் கொண்டுவர நாம் தொடர்ந்து முயற்சிகளை மேற்கொள்ள வேண்டும். அந்த வழியில், நீண்டகாலம் நிலுவையில் உள்ள வழக்குகளைப் பைசல் செய்வதற்கு உயர் நீதிமன்றங்கள் உரிய நடவடிக்கைகளை மேற்கொண்டு வருவது மகிழ்ச்சி தருகிறது” என்று கூறினார்.


    சந்திரசேகர் ஆஸாத் பல்கலைக்கழகம் விஎஸ்எஸ்டி கல்லூரியில் குடியரசுத் தலைவர் ஆற்றிய உரையின் விரிவாக்கத்தைப் பார்க்க இணையதளம் :


    ***

    
    
    (Release ID: 1520741) Visitor Counter : 55
    
    
      Read this release in: English