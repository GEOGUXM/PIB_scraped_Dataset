      சாலைப் போக்குவரத்து மற்றும் நெடுஞ்சாலைத்துறை அமைச்சகம்

      இந்தியாவில் சாலை மற்றும் கப்பல் துறையில் முதலீடு செய்வதற்கு அபரிமிதமான வாய்ப்புகள் உள்ளதாக திரு.நிதின் கட்கரி கூறியுள்ளார்
      Posted On: 27 FEB 2018 6:53PM by PIB Chennai


    இந்தியாவில் தற்போது நெடுஞ்சாலைகள் மற்றும் கப்பல் துறைகளின் நிதிநிலைமை வலுவாக உள்ளதாகவும் , அரசின் முன்னோடித் திட்டங்களான பாரத்மாலா மற்றும் சாகர்மாலா திட்டங்களின் கீழ் இந்த இரண்டு துறைகளிலும் முதலீடு செய்ய ஏராளமான வாய்ப்புகள் உள்ளதாகவும், மத்திய சாலைப் போக்குவரத்து மற்றும் நெடுஞ்சாலைகள் , கப்பல், நீர்வளம், நதிகள் மேம்பாடு மற்றும் கங்கை புத்துயிரூட்டல் துறை அமைச்சர் திரு.நிதின் கட்கரி தெரிவித்துள்ளார். அடுத்த ஐந்து ஆண்டுகளில் பாரத்மாலா திட்டத்தில் முதற்கட்டமாக 5 லட்சத்து 35 ஆயிரம் கோடி ரூபாய் செலவிடப்பட உள்ளதாகவும், சாகர்மாலா திட்டத்தின் கீழ் சுமார் 4 லட்சம் கோடி ரூபாய் முதலீடு செய்யப்படும் என எதிர்பார்க்கப்படுவதாகவும் அமைச்சர் கூறினார். புதுதில்லியில் இன்று ஆசிய உள்கட்டமைப்பு முதலீடு வங்கியின் மூன்றாவது வருடாந்திரக் கூட்டத்தில் அமைச்சர் நிதின் கட்கரி சிறப்புரையாற்றுகையில் இதனைத் தெரிவித்தார்.


    நீர்வள ஆதாரத்துறை பற்றிக் குறிப்பிட்ட திரு .நிதின் கட்கரி, இந்தியாவில் பாசனம் மற்றும் நதிநீர் இணைப்புத் திட்டங்களைச் செயல்படுத்த சுமார் ஐந்து லட்சம் கோடி ரூபாய் வரை தேவைப்படுவதாகத் தெரிவித்தார். இத் திட்டங்களுக்குத் தேவையான நிதியை, குறைந்த வட்டியில், நீண்ட காலக் கடன் அடிப்படையில் – சுமார் 40 ஆண்டு காலத்தில் திருப்பிச் செலுத்தக் கூடிய கடனாக வழங்க வங்கிகள் மற்றும் பன்னாட்டு அமைப்புகள் முன்வர வேண்டுமெனவும் அமைச்சர் கேட்டுக் கொண்டார்.


    மெத்தனால் , எத்தனால், உயிரி டீசல், உயிரி எரிவாயு போன்ற பசுமை எரிபொருள் தயாரிப்புக்கான ஆதாரங்கள் இந்தியாவில் பெருமளவு உள்ள போதிலும், அவற்றை உற்பத்தி செய்வதற்கான நிதிஆதாரம் கிடைக்காததால், இவற்றை உற்பத்தி செய்யும் தொழில்களுக்கும் குறைந்த வட்டியில் கடனுதவி தேவைப்படுவதாகவும் திரு.நிதின் கட்கரி குறிப்பிட்டார். இது தவிர, மாற்றுப் போக்குவரத்து முறைகளான மெட்ரினோ, கடல் விமானம், ஹைபர்லூப் போன்றவற்றுக்கும் நிதியுதவி தேவைப்படுவதாக அமைச்சர் தெரிவித்தார்.


    கூடுதல் விவரங்களுக்கு : www.pib.nic.in இணையத்தளத்தைக் காணவும் .


    

    
    (Release ID: 1522038) Visitor Counter : 31
    
    
      Read this release in: English , Urdu