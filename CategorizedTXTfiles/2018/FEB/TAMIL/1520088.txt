      உள்துறை அமைச்சகம்

      மத்திய இணையமைச்சர் திரு.கிரண் ரிஜிஜூவுடன் மணிப்பூர் மாணவர்கள் சந்திப்பு
      Posted On: 09 FEB 2018 3:58PM by PIB Chennai


    மணிப்பூர் மாநிலம் சூரசந்த்ப்பூரைச் சேர்ந்த 16 பள்ளி மாணவர்களைக் கொண்ட குழு இன்று மத்திய உள்துறை இணையமைச்சர் திரு. கிரண் ரிஜுஜுவைச் சந்தித்தது. தொலைதூரக் கிராமங்களைச் சேர்ந்த அந்த மாணவர்கள் 7ஆவது வகுப்பு முதல் 9ஆவது வகுப்பு வரையிலான மாணவர்கள் ஆவர். சூரசந்த்ப்பூர் மாவட்டத்தைச் சேர்ந்த அந்த மாணவர்கள் அசாம் ரைபிள்ஸ் படையின் ஏற்பாட்டில் தேசிய ஒருமைப்பாட்டு சுற்றுலாவின் ஒரு அங்கமாக பிப்ரவரி 1ஆம் தேதி முதல் பிப்ரவரி 15ஆம் தேதி வரையில் இந்தப் பயணத்தை மேற்கொண்டுள்ளனர்.


    இதையொட்டி நடைபெற்ற நிகழ்ச்சியில் பேசிய திரு. ரிஜிஜூ தேசிய தொலைதூரக் கிராமப் பகுதியைச் சேர்ந்த மாணவர்களுக்காக ஒருமைப்பாட்டுச் சுற்றுலாவுக்கு ஏற்பாடு செய்த அசாம் ரைபிள் படையைப் பாராட்டினார். இந்தியாவின் பெருமைகளை மாணவர்கள் உணரும் வண்ணம் அவர்களை தலைநகர் தில்லிக்கும், வரலாற்றுச் சிறப்பு மிக்க பகுதிகளுக்கும் அழைத்துச் செல்வதைப் பாராட்டினார்.


    மாணவர்களுடன் உரையாடிய அமைச்சர் திரு. ரிஜிஜூ, அசாம் ரைபிள் படை மேற்கொண்டுள்ள தேசிய ஒருமைப்பாட்டு சுற்றுலா வரவேற்கத் தக்கது என்றார். “இந்தச் சுற்றுலாவில் பங்கேற்றுள்ள மாணவர்கள் தங்களது ஊர்களுக்குத் திரும்பிச் சென்றதும் இந்தச் சுற்றுலாவில் பெற்ற அனுபவங்களை தங்களது குடும்பத்தினருடனும் நண்பர்களுடன் பகிர்ந்து கொள்ள வேண்டும்” என்று அவர் கேட்டுக் கொண்டார். அதே சமயம் மாணவர்கள் கல்வியில் தேர்ச்சி பெறக் கடுமையாக உழைக்க வேண்டும் என்றும் அறிவுறுத்தினார்.


    தேசிய ஒருமைப்பாட்டு சுற்றுலாவின் நோக்கம் நல்லிணக்கத்தையும் விழிப்புணர்வையும் பரப்புவதுதான். நாட்டில் உள்ள மாணவர்களை தேசியத்தில் ஈடுபடுத்துவதும் வேற்றுமையில் ஒற்றுமை என்ற கருத்தியலை மேம்படுத்துவதும் ஆகும். இந்தச் சுற்றுலாவையொட்டி, ஆக்ராவுக்குச் சென்றபோது கிடைத்த அனுபவங்களை மாணவர்கள் அமைச்சர் ரிஜிஜூவுடன் பகிர்ந்து கொண்டனர். தாஜ்மகால், ஃபதேபூர் சிக்ரி, ஆக்ரா கோட்டை, ஆக்ரா மார்க்கெட் ஆகிய இடங்களுக்கும் சென்றதைத் தெரிவித்தனர். ஆக்ராவில் உள்ள கண்டோன்மென்ட் பகுதிக்கு அழைத்துச் செல்லப்பட்ட மாணவர்களுக்கு இந்திய ஆயுதப்படைகள் குறித்து விவரிக்கப்பட்டது. அத்துடன், தில்லியில் உள்ள அக்ஷர்தாம், அருங்காட்சியகம் ஆகிய பகுதிகளுக்கும் அந்த மாணவர்கள் சென்று பார்வையிட்டனர். அடுத்த இரு தினங்களில் செங்கோட்டை, குதுப் மினார், ராஜ்காட், இந்தியா கேட், தேசிய அருங்காட்சியகம், பிரகதி மைதான் ஆகிய இடங்களுக்கும் அந்த மாணவர்கள் செல்ல இருக்கின்றனர்.


    *****

    
    
    (Release ID: 1520088) Visitor Counter : 31