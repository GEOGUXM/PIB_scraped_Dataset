      பிரதமர் அலுவலகம்

      பூடான் பிரதமர் ஷெரிங் டோப்கேய்ஜி,
      அசாம் ஆளுநர் பேராசிரியர் ஜெகதீஷ் முகீஜி,
      அசாம் முதலமைச்சர் திரு. சர்பானந்த சோனோவால்ஜி,
      Posted On: 03 FEB 2018 3:22PM by PIB Chennai


    உலகம் முழுவதிலும் இருந்து வந்துள்ள பிரதிநிதிகளே, குறிப்பாக ஆசியான் நாடுகளில் இருந்து வந்திருக்கும் பிரதிநிதிகளே,


    நாட்டின் அனைத்து பகுதிகளிலும் இருந்து வந்துள்ள தொழில்முனைவோர்களே, இதர பிரமுகர்களே,


    உங்கள் அனைவரையும் இந்த உலக முதலீட்டாளர் உச்சிமாநாட்டுக்கு வரவேற்கிறேன். இந்த மாநாட்டுக்கு வந்துள்ள உங்களது வருகை, அசாம் எத்தகைய வளர்ச்சிப் பாதையில் சென்று கொண்டிருக்கிறது என்பதை பிரதிபலிக்கிறது. தலைமை விருந்தினராக பிரதமர் டோப்கேயின் வருகை, இந்தியாவுக்கும், பூடானுக்கும் இடையிலான வலுவான நட்புறவுக்கு சான்றாகும்.


    நண்பர்களே,


    வடகிழக்கை இதயமாகக் கொண்ட கிழக்கு சார்ந்த கொள்கையை நாம் பின்பற்றுகிறோம்.


    கிழக்கு சார்ந்த கொள்கைக்கு இந்தியாவுக்கு கிழக்கே உள்ள நாடுகள்,குறிப்பாக ஆசியான் நாடுகளுடன், மக்களிடையேயான தொடர்பு


    ,வர்த்தக உறவுகள் உள்ளிட்ட இதர உறவுகளை அதிகரிக்க வேண்டியுள்ளது. இந்த உச்சிமாநாட்டின் மையக்கரு மிகவும் பொருத்தமாகவும், மிகப்பெரிய தகவலை விளக்குவதாகவும் அமைந்துள்ளது.


    அசாமின் அனுகூலம்: ஆசியானுக்கு இந்தியாவின் விரைவுப்பாதை என்பது, வெறும் வார்த்தையல்ல. முழுமையான தொலைநோக்காகும்.அண்மையில் ஆசியானுடனான இந்திய உறவின் 25 –வது ஆண்டைக் கொண்டாடினோம். இந்தக்கூட்டாண்மைக்கு 25 ஆண்டுகள் ஆகியிருக்கலாம். ஆனால், இந்த நாடுகளுடனான உறவு ஆயிரக்கணக்கான ஆண்டுகள் பழமையானது.புதுதில்லியில், குடியரசு தின விழாவுக்கு இந்த 10 ஆசியான் நாடுகளின் தலைவர்களை நமது விருந்தினர்களாக கவுரவித்தது நமது சிறப்புரிமையாகும்.


    பங்களாதேஷ், தனது துணைத்தூதரகத்தை குவஹாத்தியில் அண்மையில் திறந்துள்ளது. இதன் மூலம் அந்த நாடு, துணைத்தூதரகம் திறந்த முதல் நாடாகி இருக்கிறது. பூடான் அரசும் தனது தூதரகத்தை நேற்று குவஹாத்தியில் திறந்திருப்பது கண்டு நான் பெருமகிழ்ச்சி அடைகிறேன்.


    சகோதர, சகோதரிகளே,


    அசாம் மற்றும் ஒட்டுமொத்த வடகிழக்கு பிராந்தியமும் சமச்சீரான வளர்ச்சியை விரைவாக எட்டினால்தான், இந்தியாவின் வளர்ச்சி அதிக வேகம் பெறமுடியும்.


    இம்பால் முதல் குவஹாத்தி வரை, கொல்கத்தா முதல் பாட்னா வரை, இந்தியாவின் கிழக்கு பகுதி முழுமையும், இந்தியாவின் மேம்பாட்டுக்கான புதிய மையமாக நிச்சயம் மாறும் என நான் உறுதியாக நம்புகிறேன். இதுதான் நமது கண்ணோட்டம். நமது அணுகுமுறை.


    கடந்த மூன்றரை ஆண்டுகளாக மத்திய அரசு மேற்கொண்டுள்ள முயற்சிகள், ஒன்றரை ஆண்டாக அசாம் அரசு மேற்கொண்ட நடவடிக்கைகளின் பலனாக இதுவரை இல்லாத அளவுக்கு நமது தொலைநோக்கு தெளிவாகத் தெரிய துவங்கி உள்ளது. இப்போது இந்த நிகழ்ச்சி நடைபெறுமென, சில ஆண்டுகளுக்கு முன்பு யாரும் கனவில் கூட நினைத்துப் பார்த்திருக்க முடியாது. இந்த நாட்டில் எதையும் மாற்ற முடியாது என்ற பழைய சிந்தனை மாறி இருப்பதால்தான் இது சாத்தியமாகி உள்ளது. விரக்தியில் இருந்த மக்கள் இன்று நம்பிக்கையுடன் துணிச்சலையும் பெற்றுள்ளனர்.


    நண்பர்களே,


    தற்போது சாலைகள், முன்பைவிட இரண்டு மடங்கு வேகத்தில் போடப்படுகின்றன. அதேபோல இரட்டை ரயில் பாதைகளை அமைக்கும் பணியும் இருமடங்கு வேகத்தில் செயல்படுத்தப்படுகின்றன. ரயில்பாதை மின்மயமாக்கலும் முன்பை விட இருமடங்கு வேகத்தில் மேற்கொள்ளப்படுகிறது.


    சகோதர, சகோதரிகளே,


    ஏழை ,எளிய,நடுத்தர மக்களின் வாழ்க்கைத்தரம் சிறப்பான வகையில் மாறுதலைப் பெற வேண்டும் என்ற நோக்கத்தில், அனைத்துத் திட்டங்களையும் நாங்கள் செயல்படுத்தி வருகிறோம். மக்கள் கஷ்டமில்லாத, சுலபமான முறையில் வாழ்வதற்கு ஏற்ற வகையில், மக்களின் தேவைக்கு ஏற்ப திட்டங்களை நாங்கள் செயல்படுத்துகிறோம்.


    ஆயுஷ்மான் பாரத் திட்டத்தை பட்ஜெட்டில் அரசு அறிவித்துள்ளதை நீங்கள் கேள்விப்பட்டிருக்கலாம். உலகிலேயே இதுபோன்ற திட்டத்தில் இதுதான் மிகப்பெரிய திட்டமாகும்.


    நண்பர்களே,


    வறுமைக்கு நடுவில், அதுதரும் வேதனையின் வலியைப் பொறுத்துக்கொண்டு எழுச்சி பெற்றவர்களுக்குத் தான், நோய்க்கு சிகிச்சை பெறுவது ஏழை மக்களின் மிகப்பெரிய கவலை என்பது தெரியும். குடும்பத்தில் ஒருவர் கொடிய நோயால் பாதிக்கப்படுவாரானால், அந்தக்குடும்பமே நிதி நெருக்கடியில் சிக்கி ,நெடுங்காலத்துக்கு மீளமுடியாத நிலைக்கு தள்ளப்படும்.ஏழைகளின் வேதனையைப் போக்கும் வகையில், 10 கோடி குடும்பங்களை ஆயுஷ்மான் பாரத் திட்டத்தில் இணைத்துள்ளோம். இந்தத் திட்டத்தின் மூலம், குறிப்பிட்ட மருத்துவமனைகளில், ஒவ்வொரு ஏழைக் குடும்பமும் ரூ.5 லட்சம் வரை இலவச மருத்துவ சிகிச்சை பெற வசதி செய்யப்பட்டுள்ளது. இந்தத்திட்டத்தின் மூலம், நாட்டு மக்களில் 45 முதல் 50 கோடி பேர் பயனடைவார்கள். இரண்டாம் கட்ட, மூன்றாம் கட்ட நகரங்களில் மருத்துவமனைகளின் திறன் அதிகரிக்கப்பட்டுள்ளது. இது இளைஞர்களுக்கு உத்தரவாதமான வருவாய்க்கு ஆதாரமாக அமையும்.முதலீடுகளை ஈர்க்கும் அதிகப்படியான வாய்ப்புகளை இது உருவாக்கும். புதிய மருத்துவமனைகளை உருவாக்குவதற்கான கொள்கைகளை வகுக்குமாறு மாநில அரசுகளை நான் கேட்டுக்கொள்கிறேன். ஆயுஷ்மான் பாரத் திட்டத்துடன் ,மேலும் இரண்டு திட்டங்கள் மூலம், ஏழை மக்களின் சுகாதாரம் சார்ந்த கவலைகளைத் தீர்க்க அரசு திட்டமிட்டுள்ளது.


    பிரதமரின் சுரக்‌ஷா பீமா யோஜனா, ஜீவன் ஜோதி யோஜனா மூலம் 18 கோடிக்கும் மேற்பட்ட ஏழை மக்களுக்கு மத்திய அரசு காப்பீடு வழங்கியுள்ளது. மிகப்பெரிய மனக்கவலைகளில் இருந்து அரசு அவர்களை விடுவித்துள்ளது. இதுதவிர, 3000-க்கும் மேற்பட்ட ஜன் ஆஷாதி மையங்கள் மூலம் 800-க்கும் மேற்பட்ட மருந்துகளை குறைந்த விலையில் விற்பனை செய்வது உள்பட, பல்வேறு நடவடிக்கைகளை அரசு மேற்கொண்டுள்ளது. மருத்துவத்துக்கு தேவைப்படும் ஸ்டெண்டு கருவிகளின் விலையில் 85 சதவீதம் அளவுக்கு குறைக்கப்பட்டது,, மூட்டு மாற்று அறுவைச் சிகிச்சைக்கான கட்டணம் முறைப்படுத்தப்பட்டது போன்றவை நடுத்தரப் பிரிவு மக்களுக்கு மிகப்பெரிய நிவாரணமாகும்.


    நண்பர்களே,


    ஆசியான் நாடுகளாக இருந்தாலும், பங்களாதேஷ், பூட்டான், நேபாளம் ஆகிய நாடாக இருந்தாலும், ஒரு வகையில் நாமெல்லோரும் விவசாய நாடுகளைச் சேர்ந்தவர்கள் ஆவோம். விவசாயிகளின் முன்னேற்றம் இந்தப் பிராந்தியம் முழுமைக்கும் புதிய அளவில் முன்னேற்றத்துக்கு வழிவகுக்கும்.. அதனால்தான், விவசாயிகளின் வருமானத்தை இருமடங்காக்கும் இட்சியத்தை எட்டுவதற்கு எங்கள் அரசு வழிமுறைகளை வகுத்து வருகிறது. இந்த லட்சியத்தை அடைவதற்கு ஒருபுறம், விவசாயிகளுக்கான இடுபொருட்களின் விலையைக் குறைப்பது, மறுபுறம் விவசாயிகளின் உற்பத்தி பொருட்களுக்கு உரிய விலை கிடைக்கச் செய்வது என வழிவகைகளை ஆராய்ந்து வருகிறோம். இந்த ஆண்டு விவசாயம் மற்றும் ஊரகப் பகுதி வளர்சிக்காக அரசு ரூ. 14 லட்சம் கோடிக்கும் மேல் செலவிடத் திட்டமிட்டுள்ளது. விவசாயிகளின் விளைபொருட்களுக்கு உரிய விலை கிடைக்கச்செய்வதை உறுதி செய்யும் வகையில், இரண்டு நாட்களுக்கு முன்பு பெரிய முடிவை அறிவித்தோம். இதன் மூலம், விளைபொருட்களின் உற்பத்திச் செலவைவிட குறைந்தபட்சம் 50 சதவீதம் அளவுக்கு கூடுதல் விலை கிடைக்கும். அதாவது. இடுபொருள் செலவை விட ஒன்றரை மடங்கு அதிகமாக விலை கிடைப்பது உறுதி செய்யப்பட்டுள்ளது. இதற்கும்மேலாக, ஊரக வேளாண் சந்தைகள் என்னும் 22000 ஊரக சந்தைகளை அரசு உருவாக்க உள்ளது. அந்தச் சந்தைகள் இ-நாம் எனப்படும் மின்னணு தேசிய வேளாண் சந்தைகள் மூலம் இணைக்கப்படும்.


    சகோதர, சகோதரிகளே,


    சில வாரங்களுக்கு முன்பு மற்றொரு மிக முக்கியமான முடிவை நாங்கள் எடுத்தோம். இப்போது, நான் வடகிழக்குபகுதியில் இருப்பதால், அதைப்பற்றி பேச நான் விரும்புகிறேன்.


    நண்பர்களே,


    அறிவியல் ரீதியில் மூங்கில் புல் வகையைச் சேர்ந்ததாகும். .ஆனால், 90 ஆண்டுகளுக்கு முன்பு நமது ஆட்சியாளர்கள் அதை மரம் என்ற பிரிவில் சேர்த்து விட்டனர். இதன் விளைவாக,எங்கெல்லாம் மூங்கில் வளர்கிறதோ, அதை வேறு இடங்களுக்கு வாகனங்கள் மூலம் கொண்டு செல்ல உரிமம் பெற வேண்டியது அவசியமாயிருந்தது. இந்தச் சட்டத்தின் விளைவாக ,எந்தப்பகுதியைச் சேர்ந்த மக்கள் அதிகம் பாதிக்கப்பட்டார்கள் என்றால்,அது வடகிழக்கு பகுதியைச் சேரந்தவர்கள்தான் என்பதை நான் உணர்ந்தேன். நாடு சுதந்திரம் அடைந்து பல ஆண்டுகள் கழிந்துவிட்டன. பல அரசுகள் இந்தக்கால கட்டத்தில் ஆட்சி புரிந்துள்ளன. எங்கள் அரசு ஆட்சிக்கு வரும் வரை,லட்சக்கணக்கான விவசாயிகள் மற்றும் பழங்குடியின மக்கள் பாதிக்கப்படுவதை எண்ணி, அவர்களின் நலனைக் கருத்தில் கொண்டு, மரப்பட்டியலில் இருந்து மூங்கிலை அகற்ற யாரும் நடவடிக்கை எடுக்கவில்லை. இப்போது நாங்கள் ரூ.1300 கோடி செலவில் தேசிய மூங்கில் இயக்கத்தை மாற்றி அமைத்துள்ளோம். வடகிழக்கு பகுதி மக்கள், குறிப்பாக இப்பகுதி விவசாயிகள் பட்ஜெட் மூலம் மற்றொரு பயனை அடையவிருக்கின்றனர்.


    சகோதர, சகோதரிகளே,


    விவசாயத்துக்கு கடன் பெறுவது சுலபமானதாக இருக்கலாம், ஆனால், கோழிப்பண்ணை, மீன் வளர்ப்பு, தேனீ வளர்த்தல், கால்நடை பராமரிப்பு போன்ற விவசாயம் சார்ந்த இதர கூட்டு நடவடிக்கைகளுக்காக விவசாயிகள் கடன் பெறுவது அவ்வளவு எளிதானதல்ல. எனவே, நாங்கள் தற்போது, மீன் வளர்ப்பு, கால்நடை வளர்ப்பு ஆகியவற்றுக்கு ரூ.10000 கோடி மதிப்பீட்டில் இரண்டு கட்டமைப்பு நிதியை உருவாக்க முடிவு செய்துள்ளோம். மேலும், கிசான் கிரெடிட் அட்டைகள் மூலம், கடன் பெறுவதை அரசு எளிதாக்கி இருக்கிறது. கட்டுபடியான விலையில் வீடுகளைப் பெறும் வகையில், வீட்டுவசதிப்பிரிவில், இதுபோன்ற கொள்கை முடிவுகளை அரசு எடுத்துள்ளது. நாட்டில் ஒவ்வொரு ஏழை குடும்பத்துக்கும் ஒரு வீடு வழங்கும் லட்சியத்தை எட்ட இது உதவும்.


    பிரதமரின் வீட்டு வசதி திட்டத்தின் கீழ், கடந்த மூன்று ஆண்டுகளில், ஒரு கோடிக்கும் மேற்பட்ட வீடுகள் கட்டி முடிக்கப்பட்டுள்ளன. இதை பட்ஜெட்டில் அறிவிக்கும் போது, அடுத்த ஆண்டில் 51 லட்சம் வீடுகள் கட்டி முடிப்பது என இலக்கு நிர்ணயிக்கப்பட்டது. அதே அளவு வீடுகளை இந்த ஆண்டில் கட்டுவது என்றும் முடிவு செய்தோம். நடுத்தர, மிகவும் நடுத்தர மக்களின் எதிர்பார்ப்புகளை கருத்தில் கொண்டு, அரசு ஏராளமான சலுகைகளை அளித்துள்ளது.


    இதுதவிர, நில வணிக ஒழுங்குமுறை மற்றும் மேம்பாட்டு சட்டம் இந்தத் துறையில் வெளிப்படைத் தன்மையைக் கொண்டு வந்துள்ளது. இதனால், நடுத்தரப் பிரிவு மக்கள் வீடுகளைப் பெறுவது எளிதாகி இருக்கிறது. இதன் பிறகு, கட்டுபடியான விலையில் வீடுகளைப் பெறுவதற்கான முதலீடு கணிசமாக அதிகரித்துள்ளது. வெளிநாட்டு முதலீட்டாளர்கள் இந்தத் துறையில் மிகப்பெருமளவில் பங்கேற்க வேண்டுமென்று நான் கேட்டுக்கொள்கிறேன்.


    சகோதர, சகோரதரிகளே,


    நடுத்தரப் பிரிவு மக்களுக்கு பெரிய அளவில் நிவாரணம் வழங்கும் வகையில், அரசின் உஜாலா யோஜனா திட்டம் ,நாட்டின் எரிசக்தி துறையில் புரட்சியை ஏற்படுத்துவதற்கான மிகப்பெரிய எடுத்துக்காட்டாகும். முந்தைய ஆட்சிக்காலத்தில் ரூ.350-க்கு விற்பனை செய்யப்பட்ட எல்.இ.டி. பல்பு தற்போது வெறும் 40, 45 ரூபாய்க்கு விற்கப்படுகிறது. ஒரு வீட்டில் 5 எல்.இ.டி பல்புகள் பொருத்தப்பட்டிருந்தால், அந்த வீட்டில் மாதம் ரூ. 400 முதல் ரூ.500 வரை மின்சாரத்தை சேமிக்க முடியும். உஜாலா திட்டத்தின் கீழ், நாடு முழுவதும், 28 கோடிக்கும் மேல் எல்.இ.டி பல்புகள் விநியோகிக்கப்பட்டுள்ளன.இதன் மூலம், நாட்டில் உள்ள பெரும்பாலான நடுத்தரப்பிரிவு வீடுகளில், ஆண்டுக்கு சுமார் ரூ.15000 கோடி வரை சேமிக்க முடிந்துள்ளது. மேலும், ஆசியான் நாடுகளில் எல்.இ.டி பல்புகளின் தேவையும் அதிகரித்துள்ளது. இது இந்திய வர்த்தகர்களுக்கு சிறந்த வாய்ப்பாகும்.


    நண்பர்களே,


    இலக்குகளை நிர்ணயித்து வேலைகளை முடிப்பது இந்த அரசின் பணிக் கலாச்சாரமாகும். தோலா சடியா பாலம் என்னால் நாட்டுக்கு அர்ப்பணித்து வைக்கப்பட்டது. முந்தைய ஆட்சியில் இந்தப்பாலம் கட்டத் தொடங்கியிருப்பார்களேயானால், இன்னும் பணி நிறைவடைந்திருக்காது என்பதை அசாம் மக்கள் உணர்ந்துள்ளனர். முழு நிர்வாக அமைப்பையும் மாற்றி அமைத்து, நாங்கள் பணிகளை செய்து வருகிறோம். இதன் பலனாக, இந்தப் பணியை மட்டுமல்லாமல், எல்லா பணிகளையும் குறிப்பிட்ட காலத்துக்குள் செய்து முடிக்கும் சூழலை உருவாக்கியுள்ளோம். இதேபோல, கிராமப்புற ஏழைப் பெண்கள், விறகு அடுப்புகளில் கிடந்து உழலுவதைத் தடுக்கும், உஜ்வாலா திட்டத்தை குறிப்பிட்ட காலக்கெடுவுக்குள் முடிக்கும் நோக்கத்துடன், அதைச் செய்ய முயற்சி மேற்கொண்டோம்.


    2019-ம் ஆண்டுக்குள் ஐந்து கோடி ஏழைப் பெண்களுக்கு இலவச எரிவாயு இணைப்பை வழங்க வேண்டும் என்பது எங்களது இலக்காக இருந்தது. இதுவரை, இந்தத் திட்டத்தின் கீழ், 3.3 கோடிக்கும் மேற்பட்ட பெண்களுக்கு இந்த நிவாரணத்தை வழங்கியிருக்கிறோம். இந்த பட்ஜெட்டில், உஜ்வாலா திட்டத்தின் கீழ்,எட்டு கோடி ஏழைப் பெண்களுக்கு இலவச எரிவாயு இணைப்பை வழங்குவது என்று நாங்கள் தீர்மானித்துள்ளோம்.


    நண்பர்களே,


    2014-ம் ஆண்டுக்கு முன்னர் ,பத்து ஆண்டுகளாக இளைஞர்களின் விருப்பங்கள் புறக்கணிக்கப்பட்டு வந்ததை, நாம் எளிதில் மறந்திருக்க முடியாது. இந்த நாட்டின் இளைஞர்கள், தாங்களாக சொந்தமாக ஏதாவது செய்ய வேண்டும் என்று விரும்பினார்கள். இதற்காக, வங்கியில் கடன் பெற இளைஞர்கள் சென்றால், வங்கி உத்தரவாதம் வேண்டும் என வலியுறுத்தப்பட்டது. முத்ரா திட்டத்தின் மூலம், வங்கி உத்தரவாதம் கட்டாயம் தர வேண்டும் என்ற நிபந்தனையை, நாங்கள் நீக்கியுள்ளோம். கடந்த மூன்று ஆண்டுகளில், இந்தத் திட்டத்தின் கீழ், மூன்று கோடி புதிய தொழில் முனைவோரை வழங்கியுள்ளது. அவர்கள் தங்கள் சொந்தப்பணிகளை தொடங்கி, தொழில்களை நடத்த தொடங்கி விட்டனர். இந்த பட்ஜெட்டில், முத்ரா திட்டத்தின் கீழ், இளைஞர்கள் சொந்த தொழில் தொடங்க, 3 லட்சம் கோடி ரூபாய் மதிப்பிலான கடன்களை வழங்குவதற்கான இலக்கை அரசு நிர்ணயித்துள்ளது. இதற்கு மேலும் கூடுதலாக, எழுந்திடு இந்தியா, தொடங்கிடு இந்தியா, திறன் இந்தியா இயக்கம் ஆகியவற்றின் மூலம், இளைஞர்களுக்கு அதிகாரம் அளிக்கும் பணியையும் அரசு செய்து வருகிறது. மேலும், பணிச்சூழலை மேம்படுத்துவதற்கான ஷ்ரமேவ ஜெயதே கொள்கையைப் பின்பற்றி, நடைமுறைகளை எளிதாக்கும் வகையில், தொழிலாளர் சட்டத்தில், சீர்திருத்தங்களை அரசு மேற்கொண்டுள்ளது.


    தொழிலாளர் சட்டத்தின்படி,முன்பெல்லாம், தொழில் நிறுவனங்கள் ஐம்பதுக்கும் மேற்பட்ட பதிவேடுகளைப் பராமரிக்க வேண்டியதிருந்தது. இப்போது ஐந்து பதிவேடுகள் மட்டும் போதுமானது. ஷ்ரம் சுவிதா வலைதளத்தின் மூலமாக பெரும்பாலும் இணையம் சார்ந்த நடைமுறைகளை நாம் பின்பற்றி வருகிறோம். தற்போது,புதிய நிறுவனத்தை பதிவு செய்யவேண்டுமென்றால், ஒரே நாளில் செய்து விடலாம். முன்பு இதற்கு ஒருவாரம் பிடிக்கும். இந்த சீர்திருத்தங்கள் நாட்டின் இளைஞர்கள் மற்றும் சிறு தொழில் முனைவோருக்கு பெரிதும் பயன்படுகின்றன.


    நண்பர்களே,


    நமது தொழில் துறைக்கு முதுகெலும்பாக திகழும் சிறு,குறு,நடுத்தர தொழில் பிரிவுகளை மேம்படுத்துவது இந்த அரசின் முன்னுரிமையாகும். இந்த ஆண்டு பட்ஜெட்டில் ,ஆண்டுக்கு ரூ.250 கோடி வரை விற்றுமுதல் காணும் சிறு,குறு மற்றும் நடுத்தர தொழில் பிரிவினருக்கு வருமான வரியில் 25 சதவீதத்தை குறைத்துள்ளதன் மூலம் இந்தப்பிரிவினருக்கு மிகப்பெரிய நிவாரணம் கிடைத்துள்ளது. இது கிட்டத்தட்ட 99% நிறுவனங்களுக்கு பயன் அளிக்கும். ஜி.எஸ்.டியை நடைமுறைப்படுத்தியதின் மூலம், சிறு,குறு,நடுத்தரப் பிரிவு தொழில்களுக்கு நிதித்துறை மூலம் கடன் பெறுவதற்கு வழி ஏற்பட்டுள்ளது. இப்போது, அனைத்துப் பிரிவு புதிய ஊழியர்களுக்கும் வருங்கால வைப்பு நிதியில் 12% -ஐ 3 ஆண்டுகளுக்கு அரசு பங்களிப்பாக வழங்க முன்வந்துள்ளது. வருமான வரிச் சட்டத்தின் கீழ், ஊழியர்களின் சம்பளத்தில் 30 சதவீதத்தை புதிய ஊழியர்களுக்காக கூடுதலாக பிடித்தம் செய்ய இந்த பட்ஜெட்டில் வகை செய்யப்பட்டுள்ளது. நாடு முழுவதும், மின்னணு வருமானவரி மதிப்பீட்டை செய்யும் நடைமுறையைக் கையாளுவதன் மூலம், ஊழலைக் களையவும், வெளிப்படைத்தன்மையையும் திறனையும் அதிகரிக்கவும் வழி ஏற்பட்டுள்ளது. மேலும், பெண் ஊழியர்களின் வருங்கால வைப்புநிதி பங்களிப்பு, முந்தைய 12 சதவீதத்துக்குப் பதிலாக முதல் மூன்றாண்டுகளுக்கு 8 சதவீதமாக குறைக்கப்பட்டுள்ளது. ஊதியத்துடன் கூடிய பேறுகால விடுப்பு 12 வாரங்களில் இருந்து 26 வாரங்களாக அதிகிரிக்கப்பட்டுள்ளது. மேலும், அமைப்பு சார்ந்த துறைகளில் பெண்களை ஊக்குவிக்கும் வகையில் ,குழந்தைகள் காப்பக வசதியும் அளிக்கப்படுகிறது. இந்த அனைத்து முயற்சிகளும், இந்தியாவில் உற்பத்தி செய்வோம் திட்டத்துக்கு வலுவான ஆதரவை அளிக்கக்கூடியவையாகும்.


    நண்பர்களே,


    அரசின் இந்த திட்டங்கள் அனைத்தும் ஏழை மக்களுக்கு அதிகாரம் அளிக்கக்கூடியவை ஆகும். இருப்பினும், கருப்பு பணம் மற்றும் ஊழல் காரணமாக அவர்களுக்கு பெருமளவு பாதிப்பு ஏற்பட்டுள்ளது. இந்த இரண்டு தீமைகளையும் அடியோடு ஒழிக்க எங்கள் அரசு உறுதிபூண்டுள்ளது.


    நண்பர்களே,


    இந்தத் தளத்தில் திரண்டுள்ள நாட்டின் தொழில்துறையினருக்கு நான் நன்றிக்கடன் பட்டுள்ளேன் என்பதைத் தெரிவிக்க விரும்புகிறேன். நாட்டின் பொருளாதார தனித்துவ அடையாளமான ஜி.எஸ்.டி வரிவிதிப்பை ஏற்றுக்கொண்டதுடன் மட்டுமல்லாமல், தங்கள் தொழில் கலாச்சாரத்தில் இதை சேர்த்துக்கொண்டதற்கு நன்றியைத் தெரிவித்துக் கொள்கிறேன். நாட்டில் பொருளாதார வெளிப்படைத்தன்மையை ஏற்படுத்த திவால் தடுப்பு சட்டத்தின் வாயிலாக மற்றொரு பெரும் நடவடிகையை இந்த அரசு எடுத்துள்ளது.


    இந்தியாவில் இத்தகைய சட்டங்கள் தேவை என்பது சர்வதேச மாநாடுகள் மூலம் பல ஆண்டுகளாக உணரப்பட்டிருந்தது. இந்த அரசுதான் இதற்குத் தீர்வு கண்டுள்ளது.


    நண்பர்களே,


    கடந்த மூன்று ஆண்டுகளில் மத்திய அரசு பல புதிய பொருளாதார சீர்திருத்தங்களை மேற்கொண்டது. அதனால், இங்கு தொழில் நடத்துவதற்கு உகந்த சூழலுக்கு ஏற்ப நடைமுறைகள் எளிமைப்படுத்தப்பட்டுள்ளன. இந்தச் சீர்திருத்தங்களின் பயனாக, உலகின் 190 நாடுகளில் தொழில் தொடங்குவதற்கு உகந்த நாடுகள் பற்றிய உலக வங்கியின் பட்டியலில், 42 இடங்கள் முன்னேறி 100-வது இடத்திற்கு இந்தியா வந்துள்ளது. உலகப் பொருளாதார அமைப்பின் குறியீடு, மூடி நிறுவன மதிப்பீடு போன்றவற்றின் பட்டியலில் இந்தியா ஏறுமுகம் கண்டுள்ளது. நவம்பர் 2017 நிலவரப்படி, ஆக்கபூர்வமான இடத்தை இந்தியா பிடித்துள்ளது. நமது கொள்கைகள் காரணமாக பணவீக்க விகிதம் 5 சதவீதத்துக்கும் குறைவாக உள்ளது. இப்போது, நம்மிடம் 41800 கோடிஅமெரிக்க டாலர் அளவுக்கு அந்நியச் செலாவணி கையிருப்பு உள்ளது. வாகனத்தொழில், ஜவுளி, சுற்றுலா, துறைமுகங்கள், சாலை மற்றும் நெடுஞ்சாலைகள் போன்ற துறைகளில் புதிய நிறுவனங்கள் 100% அந்நிய முதலீட்டுக்கான வாய்ப்பை திறந்துவிட்டுள்ளன. 2016-17 ஆம் ஆண்டில் முன்எப்போதும் இல்லாத அளவுக்கு, ஆண்டுக்கு 6000 கோடி அமெரிக்க டாலர் அளவுக்கு அந்நிய முதலீட்டைப் பெற்றுள்ளது. வளர்ந்து வரும் பொருளாதார நாடாக இன்று இந்தியாவை உலகம் காணுகின்றது.


    வடகிழக்கு மாநிலங்களில் தொழில் தொடங்க உகந்த மாநிலங்களின் பட்டியலில் அசாம் முதலிடத்தைப் பிடித்துள்ளது குறித்து நான் மகிழ்ச்சி அடைகிறேன். மாநில அரசின் தற்போதைய தலைமையின் கீழ் ,தற்போதைய நிலையை விடவும் முன்னேறி நாட்டிலேயே தொழில் முதலீட்டை ஈர்ப்பதில் முதன்மை மாநிலமாக உருவெடுக்கும் என்று நான் நிச்சயமாக நம்புகிறேன்.


    நண்பர்களே, இன்று நமது முக்கிய கவனம் உள்கட்டமைப்பு மேம்பாட்டில்தான் உள்ளது. அடுத்த ஆண்டு, இந்தத் துறையில், ரூ.6 லட்சம் கோடியை முதலீடு செய்ய உள்ளோம். இந்த ஆண்டு 9000 கிலோ மீட்டர் தூரத்துக்கு தேசிய நெடுஞ்சாலைகளை அமைத்து முடிக்க திட்டமிட்டுள்ளோம். பாரத்மாலா திட்டத்தின் கீழ், ரூ.5.35 லட்சம் கோடி முதலீட்டில், நாட்டில் 35,000 கி.மீ. சாலைகளை மேம்படுத்த உத்தேசித்துள்ளோம்.


    2018-19 ஆம் ஆண்டில் ரயில்வே ரூ.1.48 லட்சம் கோடி முதலீடு செய்யவுள்ளது. அடுத்த ஆண்டுகளில், 600 பெரிய ரயில் நிலையங்களை மறுசீரமைக்க இலக்கு நிர்ணயிக்கப்பட்டுள்ளது. இந்த முதலீட்டு முடிவுகள் அனைத்தும் மேம்பாட்டு வேகத்தை அதிகரிக்கும். வரும் ஆண்டுகளில் இதன் பயனாக லட்சக்கணக்கான வேலை வாய்ப்புகள் உருவாகும் என நம்புகிறோம்.


    நண்பர்களே,


    இன்று நான் மேலும் ஒரு முக்கிய விஷயம் பற்றி விவாதிக்க விரும்புகிறேன். இந்த மண்ணின் மிகப்பெரிய மைந்தரான புபன் ஹசாரிகா தனது 13 வயதில் ஒரு கவிதை எழுதியுள்ளார். அப்போது இந்தப்பகுதி வெள்ளையரின் ஆட்சியின் கீழ் இருந்தது. இந்தப்பகுதி முழுவதும் அடிமைத் தளையின் பிடியில் இருந்தது.


    அப்போது புபன் ஹசாரிகா எழுதுகிறார்.


    பெரு நெருப்பாக மாறும் காலகட்டத்தில் நான் ஒரு பொறியாக உள்ளேன்.


    நான் புதிய அசாமை உருவாக்குவேன்.


    கொடுமைக்கு ஆளானவர்களுக்கும், ஒடுக்கப்பட்டவர்களுக்கும் அவர்கள் இழந்ததை மீண்டும் கொண்டு வருவேன்.


    நான் புதிய அசாமை உருவாக்குவேன்.


    நாட்டின் பல்வேறு பகுதிகளைச் சேர்ந்த ,கோடிக்கணக்கான துணிச்சலான விடுதலைப் போராட்ட வீரர்களின் கனவுகளை நனவாக்கும் கூட்டுப் பொறுப்பு நமக்கு உள்ளது. இந்தப் பொறுப்பை நிறைவேற்ற, நாம் அனைவரும் 2022-ம் ஆண்டுக்குள் புதிய இந்தியாவை உருவாக்க உறுதி எடுத்துக்கொள்ள வேண்டும்.


    வடகிழக்கு பகுதி மக்களின் தேவைகள் , விருப்பங்களைப் புரிந்து கொண்டு வகுக்கப்பட்டுள்ள திட்டங்களை செயல்படுத்துவதன் மூலம், நமது உறுதியை அடையும் வெற்றிப் பயணத்தை நாம் எட்ட வேண்டும்.


    வடகிழக்கு பகுதியில் எட்டு மாநிலங்களும் அஷ்ட லட்சுமிகள் என்று நான் கருதுகிறேன். நாட்டின் மேம்பாட்டில் புதிய எந்திரங்களாக அவை திகழ்கின்றன. இந்த மாநிலங்களுக்கு நாம் வழங்கும் உத்வேகம், நாட்டின் மேம்பாட்டுக்கு அளிக்கும் உத்வேகமாகும். அதனால்தான், வடக்கு கிழக்குக்கு போக்குவரத்து வசதிகளை ஏற்படுத்தும் வகையில் ,கொள்கை மாறுதல்களை உருவாக்க நமது அரசு முயற்சி மேற்கொண்டுள்ளது. உள்கட்டமைப்பு துறையில் மேற்கொள்ளப்படும் முதலீடுகள், இந்தப் பிராந்தியத்தின் புவி வடிவமைப்பையே மாற்றி விடக்கூடியதாகும்.


    கடந்த மூன்று ஆண்டுகளில், வடகிழக்கு பிராந்தியத்தின் ரயில்வே துறையில் மட்டும், ஆண்டுக்கு சராசரியாக ரூ.3500 கோடி செலவிடப்பட்டு வருகிறது. வடகிழக்கு பிராந்தியத்தில் , ரூ.47,000 கோடி மதிப்பீட்டில் 15 புதிய ரயில் பாதை பணிகள் மேற்கொள்ளப்பட்டு வருகின்றன. வரும் நாட்களில், அகர்தலா- அக்காஉரா ரயில் பாதைப் பணிகள் நிறைவடையும் போது, திரிபுரா- பங்களாதேஷ் இடையே போக்குவரத்து வசதி ஏற்படும். இதனால், இந்தப் பகுதி முழுவதும் பயனடையும். வடகிழக்கு பகுதியில் ,ரூ.33,000 கோடி மதிப்பீட்டீல் சுமார் 4 ஆயிரம் கிலோ மீட்டர் தூரத்துக்கு நெடுஞ்சாலை அமைக்க அரசு ஒப்புதல் வழங்கியுள்ளது.


    இதற்கும் மேலாக, வடகிழக்கு பிராந்தியத்தில், சாலைகள் மற்றும் நெடுஞ்சாலைகளை அமைக்க அடுத்த மூன்றாண்டுகளில், ரூ. 90,000 கோடி செலவழிக்க திட்டமிடப்பட்டுள்ளது.


    சகோதர, சகோதரிகளே,


    அடல்ஜி காலத்தில் தொடங்கப்பட்ட பிரதமரின் ஊரகச் சாலைத்திட்டம், 2022-ம் ஆண்டில் முடிக்கத் திட்டமிடப்பட்டிருந்தது. நாங்கள் அதன் நிறைவு காலத்தை 2019 ஆகக் குறைத்துள்ளோம்.


    இதுமட்டுமல்லாமல், பிரதமரின் ஊரகச்சாலை திட்டத்தின் கீழ், கிராமங்களை மட்டும் இணைக்காமல், அக்கிராமங்களில் உள்ள பெரிய பள்ளிகள் , மருத்துவமனைகள், பெரிய சந்தைகள் ஆகியவற்றையும் இணைப்பது குறித்து இந்த பட்ஜெட்டில் அறிவித்துள்ளோம்.


    இந்தப் பிராந்தியத்தில், மின்சாரத்துறையை வலுப்படுத்தவும், மாநிலங்களுக்கு இடையிலான மின்பாதைகள் மற்றும் விநியோகத்தை ஏற்படுத்தவும், ரூ.10,000 கோடிக்கும் அதிக மதிப்பிலான திட்டங்கள் தொடங்கப்பட்டுள்ளன. குவஹாத்தியில் உலகத்தரம் வாய்ந்த விமான நிலையத்தை அமைக்கும் பணிகள் விரைவில் தொடங்கவுள்ளன.இது வடகிழக்கு பிராந்தியத்தின் விமானப் போக்குவரத்து தொடர்பை வலுப்படுத்தும். குறிப்பாக ஆசியான் நாடுகளுக்கு விமானப் போக்குவரத்து அதிகரிக்கும். உடான் திட்டத்தின் கீழ், வடகிழக்கு பகுதிகளுக்கு அரசு உயர் முன்னுரிமை அளித்து வருகிறது. அசாமில் 5 விமான நிலையங்கள் உள்பட, இந்தப் பிராந்தியத்தில் 19 விமான நிலையங்கள், ஹெலிகாப்டர் இறங்கு தளங்கள் அமைப்பதற்கான பணிகள் ஏற்கனவே தொடங்கி விட்டன. இதனால் நாட்டின் மற்ற நகரங்களுடன் இந்தப் பகுதி இணைக்கப்படும்.


    160-க்கும் மேற்பட்ட நாடுகளைச் சேர்ந்த சுற்றுலாப் பயணிகளுக்கு இ-விசா வசதியை வழங்க மத்திய அரசு முடிவெடுத்துள்ளது. இந்தப் பிராந்தியத்தின் சுற்றுலா வளர்ச்சியில் இது முக்கியப் பங்காற்றும்.


    நண்பர்களே,


    குவஹாத்தியில், ரூ.1100 கோடி மதிப்பீட்டில் புதிய எய்ம்ஸ் மருத்துவமனையை அமைக்க மத்திய அரசு ஒப்புதல் வழங்கியுள்ளது.அத்துடன், வடக்கு கிழக்கை தேசிய எரிவாயு தொகுப்புடன் இணைப்பது குறித்தும் அரசு பரிசீலித்து வருகிறது. ரூ.3,000 கோடி மதிப்பீட்டில், குவஹாத்தி வரை குழாய் அமைக்கும் திட்டத்துக்கு கெயில் நிறுவனம் ஒப்புதல் வழங்கியுள்ளது.


    வடகிழக்கு சிறப்பு உள்கட்டமைப்பு மேம்பாட்டு திட்டம் என்னும்புதிய திட்டத்துக்கு மத்திய அரசு அண்மையில் ஒப்புதல் வழங்கியுள்ளது. இந்தத் திட்டத்தின் கீழ், உள்கட்டமைப்பு சார்ந்த திட்டகளுக்கான நிதியில் 10% மத்திய அரசே வழங்கும். இந்த முதலீடு வடகிழக்கு மாநிலங்களில் சுற்றுலாவை ஊக்குவிக்க உதவும். இது, இப்பகுதியைச் சேர்ந்த இளைஞர்கள் மற்றும் பெண்களுக்கு ஏராளமான புதிய வேலை வாய்ப்புகளையும் வழங்கும்.


    நண்பர்களே,


    மிகக் குறுகிய காலத்தில் ,மாநிலத்தில் தொழில் தொடங்கவும், மேம்பாட்டுக்கான உகந்த சூழலை ஏற்படுத்தியுள்ள அசாம் மாநில முதலமைச்சர் திரு.சர்பானந்த சோனோவாலை நான் பாராட்டுகிறேன். ஊழலுக்கு எதிராக அசாம் மாநில அரசும் மிகக் கடுமையான நடவடிக்கைகளை எடுத்துள்ளது. தொழிற்சாலைகளை அமைக்கவும், சுற்றுலாத் துறையை ஊக்குவிக்கவும் வரிச்சலுகைகளை அசாம் அரசு வழங்கி வருகிறது. புதிய ஐ.டி. கொள்கை,புதிய தொடங்கிடு கொள்கை, புதிய விளையாட்டு கொள்கை, புதிய சர்க்கரை கொள்கை, புதிய சூரிய சக்தி கொள்கை ஆகியவை செயல்படுத்தப்படுகின்றன. குவஹாத்தியை வணிக மையமாக உருவாக்கி, ஆசியான் நாடுகளுடன் வர்த்தக உறவுகளை வலுப்படுத்தும் வகையிலான இத்தகைய திட்டங்களுக்காகவும் நான் அசாம் அரசைப் பாராட்டுகிறேன். குவஹாத்தி பொலிவுறு நகரமாகவும் மேம்படுத்தப்பட்டுள்ளது.


    இந்த மிகப்பெரிய நிகழ்வை நடத்தி, எழுச்சியை ஏற்படுத்தியுள்ளதற்காக, அசாம் மற்றும், வடகிழக்கு பிராந்திய மக்களை மீண்டும் ஒருமுறை பாராட்டுகிறேன். இந்த உலக முதலீட்டாளர் உச்சிமாநாட்டில் பங்கேற்க வந்துள்ள ஆசியான் மற்றும் பிபின் நாடுகளின் பிரதிநிதிகளுக்கு எனது நன்றியைத் தெரிவித்துக் கொள்கிறேன். இந்த உச்சிமாநாடு ஒரு தொடக்கம் மட்டுமே, இது நமது ஆயிரம் ஆண்டு பழமையான உறவில் புதிய அத்தியாயத்தை இது ஏற்படுத்தும் என நான் உறுதியாக நம்புகிறேன்.


    இந்த சிறப்பு நிகழ்ச்சிக்காக, நான் மீண்டும் ஒருமுறை வடகிழக்கு பிராந்திய மக்களுக்கும், அசாம் மாநில மக்களுக்கும் எனது வாழ்த்துக்களை தெரிவித்துக் கொள்கிறேன்.


    உங்களுக்கு என்னுடைய மனமார்ந்த நன்றியைத் தெரிவித்துக் கொள்கிறேன்.


    மீண்டும் ஒருமுறை உங்கள் அனைவருக்கும் எனது நன்றி.


    ******

    
    
    (Release ID: 1555284) Visitor Counter : 168
    
    
      Read this release in: English , Hindi