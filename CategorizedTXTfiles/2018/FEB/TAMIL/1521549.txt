      குடியரசுத் துணைத் தலைவர் செயலகம்

      உயர்நிலைப் பள்ளி அளவிலாவது தாய்மொழியைக் கட்டாயப் பாடம் ஆக்குமாறு அனைத்து மாநில அரசுகளையும் நான் கேட்டுக் கொள்கிறேன்: குடியரசுத் துணைத் தலைவர்
      சுகாதாரக் கட்டமைப்பு வசதிகளை மேம்படுத்துவதில் தனியார் துறையினர் முக்கியப் பங்களிப்பாற்ற வேண்டும்
      எம்.பி.பி.எஸ் பட்டதாரிகள் குறைந்தது இரண்டு ஆண்டுகளுக்காவது கிராமப்புறங்களில் கட்டாயம் பணியாற்ற வேண்டும்
      சவீதா மருத்துவ மற்றும் தொழில்நுட்ப அறிவியல் நிறுவனத்தின் 11-வது பட்டமளிப்பு விழாவில் உரை
      Posted On: 22 FEB 2018 5:05PM by PIB Chennai


    உயர்நிலைப் பள்ளி அளவிலாவது தாய்மொழியைக் கட்டாயப் பாடம் ஆக்குமாறு அனைத்து மாநில அரசுகளுக்கும் குடியரசுத் துணைத் தலைவர் திரு வெங்கையா நாயுடு வேண்டுகோள் விடுத்துள்ளார். சென்னையில் இன்று சவீதா மருத்துவ மற்றும் தொழில்நுட்ப அறிவியல் கழகத்தின் 11-வது பட்டமளிப்பு விழாவில் அவர் பட்டமளிப்பு உரையாற்றினார்.


    குழந்தைகள் மற்ற மொழிகளில் படிப்பதைவிட அவரவர் தாய்மொழியில் படிப்பதன் மூலமே, கல்வியை முழுமையாக உள்வாங்கி புரிந்துகொள்ள முடியும் எனக் குடியரசுத் துணைத் தலைவர் தெரிவித்தார். குழந்தைகள், தங்களது தாய்மொழியில் தான் அவர்களது எண்ணங்களை, தெளிவாகத் தெரிவிக்கவும், உச்சரிக்கவும், தொடர்புகொள்ளவும் முடியும். வழக்கமாக, நமது எண்ணங்களைத் தாய்மொழியில் தான் மிகச் சிறப்பாக வெளிப்படுத்த முடியும் என்றும் அவர் குறிப்பிட்டார்.


    நாம், பன்மொழி மற்றும் பலவிதக் கலாச்சாரம் கொண்ட உலகில் வாழ்கிறோம். மொழியும், கலாச்சாரமும் ஒன்றோடு ஒன்று பின்னிப் பிணைந்தது என்பதால், அவரவர் தாய்மொழியையும், நம் நாட்டிலுள்ள பழங்குடியின மக்களால் பேசப்படும் பல்வேறு மொழிகளையும் மேம்படுத்த வேண்டியது அவசியம். மொழி கலாச்சாரத்தின் உயிர்நாடியாகத் திகழ்வதுடன், நாம் எந்தச் சமூகத்தில் வாழ்கிறோம் என்பது பற்றிய சமூகச் சூழ்நிலையையும் விரிவாக விளக்கும் என்றும் அவர் தெரிவித்தார்.


    மருத்துவ மாணவர்கள் உட்பட அனைத்து மாணவர்களுக்கும் நாட்டின் தலைசிறந்த தலைவர்களின் வாழ்க்கை பற்றிய வரலாற்றுப் பாடங்கள் இடம்பெற வேண்டும் என்று வலியுறுத்திய குடியரசுத் துணைத் தலைவர், வரலாற்றையும், கலாச்சாரத்தையும் நினைவில் கொள்ளாத நாடு ஒருபோதும் வளர்ச்சியடைய முடியாது என்றும் கூறினார். கடந்த காலத்தை மனதில் கொண்டு, எதிர்காலத்திற்குத் தேவையானவற்றைத் திட்டமிட்டு, அதற்கேற்ப முன்னோக்கிச் செல்ல வேண்டும் என்றும் அவர் கூறினார். நமது முன்னோர்களை நினைவுபடுத்திக்கொள்வதுடன், நமது கலாச்சாரத்தை அறிந்துகொள்ள வேண்டும் என்றும் அவர் வலியுறுத்தினார்.


    சுகாதாரக் கட்டமைப்பு வசதிகளை மேம்படுத்துவதில் தனியார் துறையினரின் பங்களிப்பு அதிக அளவில் தேவை என்றும் குடியரசுத் துணைத் தலைவர் குறிப்பிட்டார். மருத்துவப் படிப்பு பயிலும் மாணவர்களுக்காகச் சமுதாயம் பெரும் பங்காற்றி வருவதாகக் கூறிய அவர், இதற்குப் பிரதிபலனாக மருத்துவர்கள் குறைந்தபட்சம் இரண்டு ஆண்டுகளுக்காவது கிராமப்புற மக்களுக்காக சேவையாற்ற வேண்டும் எனவும் கேட்டுக்கொண்டார். மருத்துவர்களுக்குப் பெரும் பற்றாக்குறை இருப்பதாகவும், கிராமப்புறங்களுக்குச் சுகாதார வசதிகள் இன்னும் முழுமையாகக் கிடைக்கவில்லை என்றும் தெரிவித்தார். அனைத்துத் தரப்பினருக்கும் சுகாதாரச் சேவைகள் கிடைக்கச் செய்ய பெரும் மாற்றங்களை மேற்கொள்ள வேண்டியது அவசியம் என்றும் அவர் குறிப்பிட்டார்.


    குடியரசுத் துணைத் தலைவரின் உரை வருமாறு:


    சென்னை சவீதா மருத்துவ மற்றும் தொழில்நுட்ப அறிவியல் நிறுவனத்தின் 11-வது பட்டமளிப்புவிழாவில் கலந்துகொண்டு உரையாற்றுவதை எனக்குக் கிடைத்த பெரும் வாய்ப்பாகக் கருதுகிறேன்.


    இன்றைய தினம் பட்டம்பெறும் மாணவர்களுக்கு இது பொன்னெழுத்துக்களால் பொறிக்கப்பட வேண்டிய நாள் ஆகும். நீங்கள், உங்களது வாழ்க்கையில் முக்கியக் கட்டத்தைக் கடந்துவந்திருப்பதை நீங்கள் உணர முடியும். இன்று பட்டம்பெற்ற அனைத்து மாணவர்களுக்கும் அவர்களது பெற்றோர்களுக்கும் இந்த நிகழ்ச்சியின் மூலம் எனது பாராட்டுகளை உரித்தாக்குகிறேன்.


    அன்பார்ந்த மாணவர்களே, படிப்பை முடித்து, வாழ்வின் அடுத்த கட்டத்தில் அடியெடுத்துவைக்கும் உங்களுக்கு, உலகில் ஏராளமான வாய்ப்புகளும், சவால்களும் காத்திருக்கின்றன. உங்களது நண்பர்களையும், ஆசிரியர்களையும் நீங்கள் இழக்க நேரிடும் என்பதில் எந்தச் சந்தேகமும் இல்லை என்றாலும், நீங்கள் இங்குக் கழித்த மகிழ்ச்சியான தருணங்கள், எப்போதும் உங்களது நினைவில் பதிந்து இருக்கும்.


    பல்வேறு படிப்புகள் மூலம் தரமான கல்வியை வழங்கும் இந்தப் பல்கலைக்கழகத்தை நிறுவி, அதன் வளர்ச்சிக்காக அரும்பாடுபட்ட சவீதா பல்கலைக்கழக நிறுவன வேந்தர் டாக்டர் என். எம். வீரையனை நான் பெரிதும் பாராட்டுகிறேன். நாட்டின் பல்வேறு பகுதிகளில் இருந்தும், வெளிநாடுகளில் இருந்தும் வந்து இங்குப் பயிலும் மாணவர்கள், சமூகத்தின் பல்வேறு தரப்பையும் பிரதிபலிக்கின்றனர். இதன்மூலம், சவீதா பல்கலைக்கழகம் இந்தியாவின் பல்வேறு இன மாணவர்களைக் கொண்ட கல்வி நிறுவனமாகத் திகழ்கிறது.


    மருத்துவச் சேவைகள் மற்றும் சமுதாயச் சேவைகள் மூலம் இந்தப் பல்கலைக்கழகம் ஏராளமானோர் மனதில் இடம்பெற்றுள்ளது என்பதையும் நான் சுட்டிக்காட்ட விரும்புகிறேன். இந்தப் பல்கலைக்கழகம் எண்ணற்ற புதுமைகளைப் புகுத்தி, இங்குப் பயிலும் மாணவர்களுக்கு உகந்த இடமாகத் திகழ்கிறது என்பதையும் தெரிவித்துக் கொள்கிறேன். இந்தப் பல்கலைக்கழக வளாகம், தேசிய அறிவுசார் மையமாகத் திகழ்வதால், பல்வேறு வாய்ப்புகளை அளிக்கும் இடமாகவும் உள்ளது.


    அன்பார்ந்த மாணவர்களே, உலகளாவிய போட்டிக்கல்விச் சூழலில், ஒவ்வொரு மாணவரும் சிறந்த அறிவு, தொழில்நுட்பத் திறன், தற்சார்பு, சகமனிதர்களிடம் பொறுப்புணர்ச்சியுடன் நடந்துகொள்வதற்கான வாய்ப்புகளைப் பெற வேண்டியது அவசியம் என்று நான் கருதுகிறேன். தரமான கல்வியைக் கற்பித்து, மாணவர்கள் யதார்த்த வாழ்க்கைச் சூழலைப் புரிந்துகொள்ளச் செய்வதன் மூலமே இது சாத்தியமாகும்.


    இன்றைய காலகட்டத்தில், மாணவர்கள் தங்களது படிப்பில் அதிகக் கவனம் செலுத்துவதுடன், ஆசிரியர்களும் புத்தகத்தில் இருப்பதை மட்டும் போதிக்காமல், சிறந்த வழிகாட்டிகளாகவும் திகழவேண்டும். மருத்துவத்துறை என்பது, தொடர்ந்து கற்றுக்கொண்டே இருக்க வேண்டிய துறை என்பதால், மருத்துவர்கள் அந்தந்தக் காலத்திற்குத் தேவையான தொழில்நுட்பத் திறமைகளை அவ்வப்போது அறிந்து கொள்வது அவசியமாகிறது.


    மாணவர்களுக்கு அதிகாரமளித்து, அவர்கள் உரிமையாளர்களால், பொறுமையை வளர்த்துக்கொள்வதுடன், அர்ப்பணிப்பு உணர்வுகளை வெளிப்படுத்தி, தங்களது படிப்பின் நோக்கத்தைத் தொடர உறுதியேற்க வேண்டும் என்று நான் கருதுகிறேன். இதற்காகத்தான் இந்திய அரசு, மதிப்பு சார்ந்த கல்வி மேம்பாடு உட்பட, பல்வேறு சீர்திருத்த முயற்சிகளை மேற்கொண்டுள்ளது.


    இந்தக் குறிக்கோளை அடையும் வகையில்தான், டிஜிட்டல் இந்தியா, திறன் இந்தியா மற்றும் தூய்மையான இந்தியா போன்ற மிகவும் புதுமையான திட்டங்களை அரசு மேற்கொண்டுள்ளது, இந்தத் திட்டங்கள் நாட்டின் வளர்ச்சியை அதிகரிக்கும் என எதிர்பார்க்கப்படுகிறது.


    கல்வித்துறையில் நாம் மேற்கொண்டு வரும் முன்முயற்சிகளின் முழுமையான பயனை அடைய மிக நீண்ட தூரம் செல்ல வேண்டியிருந்தாலும், கடந்த இருபது ஆண்டுகளில், உயர்கல்வியில் இந்தியா குறிப்பிடத்தக்க வளர்ச்சியை எட்டியுள்ளது. இதன் விளைவாக இந்தியாவில் உயர்கல்வி பெறும் மாணவர்களின் எண்ணிக்கை பெருமளவு அதிகரித்திருப்பதுடன், அதன் பலனையும் அனுபவித்துவருகிறது. இந்தியாவில் உள்ள ஏழு கோடி மாணவர்களும் நாட்டின் ஆதாரமாகத் திகழ்கின்றனர். இவர்களில், சிந்தனைவளம் மிகுந்த தலைவர்கள், ஆராய்ச்சியாளர்கள், கல்வியாளர்கள், தொழில்முனைவோர் மற்றும் நிர்வாகிகளும் உள்ளனர்.


    இந்தியாவில், இடைநிலைக் கல்விக்குப் பிந்தைய கல்விமுறை உலகின் மிகச்சிறந்த கல்விமுறைகளில் ஒன்றாக அங்கீகரிக்கப்பட்டுள்ளது. கல்வித்துறையில் இந்தியா மிகப் பெரிய மண்டலமையமாக உருவெடுத்திருப்பதுடன், உலகம் முழுவதும் உள்ள கல்வியாளர்களின் கவனத்தையும் ஈர்த்துள்ளது. மாணவர்கள், ஆசிரியர்கள், பணியாளர்கள் என ஏராளமானோர், படிப்பதற்காகவும், கற்பிப்பதற்காகவும் ஆட்களைத் தேர்வு செய்யவும் இந்தியாவிற்கு வருகின்றனர். இதன்மூலம் இந்தியா, உயர்கல்வியில் ஒரு ஒளி மையமாக திகழ்வதுடன், குறைந்த செலவில் அதிக நபர்களுக்குத் தரமான கல்வியை வழங்கும் முன்மாதிரி நாடாகவும் உருவெடுத்துள்ளது.


    உலக அளவில் திறமைசாலிகளை அதிக அளவில் உருவாக்கும் நாடாகத் திகழும் இந்தியாவில், உலகில் பட்டப்படிப்பை முடிக்கும் நான்கு பேரில் ஒருவர், இந்தியக் கல்விமுறையில் பயின்றவர் என்ற பெருமையையும் பெற்றுள்ளது. கல்வித்துறையில் தமிழ்நாடு குறிப்பிடத்தகுந்த அளவுக்குச் சாதனை படைத்திருப்பதுடன், உயர் கல்வியில் அதிக மாணவர்கள் சேர்க்கப்படும் முதன்மை மாநிலமாகவும் திகழ்கிறது.


    அன்பார்ந்த மாணவர்களே, எனது இதயத்தை நெருடிக் கொண்டிருக்கும் ஒரு பிரச்சினையை இங்குக் குறிப்பிட விரும்புகிறேன். நாட்டின் தற்போது மருத்துவர்களுக்குப் பெரும் பற்றாக்குறை இருப்பதுடன், கிராமப்புறங்களுக்குச் சுகாதார சேவைகள் முழுமையாகச் சென்றடையவில்லை என்பதையும் நீங்கள் அனைவரும் அறிவீர்கள். மக்கள்தொகையில் ஆயிரம் பேருக்கு ஒரு மருத்துவர் என்ற உலக சுகாதார அமைப்பின் அளவைக்காட்டிலும் குறைவான மருத்துவர்களே இந்தியாவில் உள்ளனர். இந்த நிலைமையை மாற்றியமைக்க வேண்டியது அவசியம். எனவே, எம்.பி.பி.எஸ் பட்டதாரிகள், குறைந்தபட்சம் இரண்டு ஆண்டுகளுக்காவது கிராமப்புறங்களில் பணியாற்றுவதைக் கட்டாயமாக்க வேண்டும் என்பது எனது கருத்தாகும்.


    நாட்டின் நகர்ப்புறங்கள் அதிநவீன வசதிகளைக் கொண்ட பகுதிகளாகவும், கிராமப்புறங்கள் மிகவும் பின்தங்கிய பகுதிகளாகவும் இருப்பதையும் ஏற்றுக்கொள்ளமுடியாது. எனவே, இந்த இடைவெளியைப் பூர்த்தி செய்வதில், தனியார் துறையினர் பெரும் பங்கு வகிக்க வேண்டும். அதிக அளவிலான மருத்துவர்களை உருவாக்குவதோடு, சுகாதாரக் கட்டமைப்புகளை உருவாக்கவும் தனியார் துறையினர் முன்வர வேண்டும். அதேவேளையில், தனியார் மருத்துவச் சேவைகள், தேவைப்படுவோருக்கும் ஏழைகளுக்கும் கிடைக்கச் செய்வதோடு, குறைந்த கட்டணத்தில் கிடைப்பதும் அவசியமாகும். கிராமப்புறங்களில், குறிப்பாகத் தொலைதூரப் பகுதிகளில் வழங்கப்படும் மருத்துவ வசதிகள், அரசு-தனியார் பங்களிப்புடன் வழங்கப்பட வேண்டியதும் அவசியம்.


    சுகாதாரக் கட்டமைப்புகளை மட்டுமின்றி, மனித ஆற்றலையும் மேம்படுத்தும் நோக்கில், 24 புதிய அரசு மருத்துவக் கல்லூரிகளைத் தொடங்க மத்திய அரசு அண்மையில் ஒப்புதல் அளித்துள்ளது. இதன் காரணமாக மூன்று மக்களவைத் தொகுதிகளுக்கு ஒரு மருத்துவக்கல்லூரி அமைவதுடன், ஒரு மாநிலத்தில் குறைந்தபட்சம் ஒரு மருத்துவ கல்லூரியாவது அமையவும் வழிவகை ஏற்பட்டுள்ளது. நாட்டிலுள்ள அனைத்து மாவட்டங்களிலும் ஒவ்வொரு மருத்துவக் கல்லூரி ஏற்படுத்த வேண்டும் என்பதே அரசின் நோக்கமாக உள்ளது.


    மத்திய அரசின் ஆயுஷ்மான் பாரத் யோஜனா திட்டம், நாட்டிலுள்ள 50 கோடி மக்களுக்குத் தரமான மருத்துவ வசதியளிக்கும் மற்றொரு முன்முயற்சியாகும்.


    மத்திய, மாநில அரசுகள் சுகாதாரத் துறைக்கான பட்ஜெட் ஒதுக்கீடுகளை அதிகரிக்க வேண்டியதும் அவசியமாகிறது.


    சவீதா மருத்துவக் கல்லூரியின் உயர் சிறப்பு மருத்துவமனைகள் இந்த வட்டாரத்தில் உள்ள கிராமப்புற மக்களுக்கு இலவச மருத்துவச் சேவை அளிப்பது மிகுந்த மகிழ்ச்சிக்குரியது. மற்ற நிறுவனங்களும் இதனைப் பின்பற்ற வேண்டும்.


    மாணவர்களிடம் ஆராய்ச்சிக் கலாச்சாரத்தை தூண்டும் வகையில் இந்தக் கல்விநிறுவனம் பல்வேறு முயற்சிகளை மேற்கொண்டிருப்பதாகவும், ஆசிரியர்கள் மற்றும் மாணவர்கள், தத்தமது துறையில் மட்டுமன்றி, மற்ற துறைகளிலும் ஆராய்ச்சியில் ஈடுபட நிதியுதவி மற்றும் வாய்ப்புகள் வழங்கப்படுவதாகவும் தெரிவித்தனர்.


    நாம் நமது மொழிகளை என்றும் நினைவில் கொள்வதுடன், அவற்றைப் பாதுகாப்பதும் அவசியமாகும்.


    ஒவ்வொரு மாநிலமும் உயர்நிலைப் பள்ளி அளவிலான படிப்புகளையாவது, தாய்மொழியிலேயே வழங்க மாநில அரசுகள் முன்வர வேண்டும் என்பதே, இந்தப் பட்டமளிப்பு விழா மூலம், நாட்டின் குடியரசுத் துணைத் தலைவர் என்ற முறையில் நான் விடுக்கும் வேண்டுகோளாகும். முதலில் நீங்கள் உங்களது தாய்மொழியைத்தான் கற்பிக்க வேண்டும்.


    தாய்மொழியின் பயன்பாட்டை அதிகரிப்பதும் மிகவும் அவசியமானதாகும்.


    ஒவ்வொரு குழந்தையும், மற்ற மொழிகளைவிட, அவர்களின் தாய்மொழியில் கற்பதன் மூலமே தெளிவாகப் புரிந்துகொள்ளவும், உணர்ந்துகொள்ளவும் முடியும். அதுமட்டுமன்றி, குழந்தைகள் அவர்களது சொந்த மொழியில்தான் மற்றவர்களைத் தொடர்பு கொள்ளவும், எண்ணங்களை முழுமையாக வெளிப்படுத்தவும் முடியும். வழக்கமாக நாம், நமது எண்ணங்களைத் தாய்மொழியில்தான் சிறப்பான முறையில் வெளிப்படுத்த முடியும். குழந்தைகளுக்கு, தொடக்கக் கல்வியை அவர்களது தாய்மொழியில் கற்பித்தால், அது அவர்கள் நன்றாகப் பயில உதவும் என்று தெரியவந்துள்ளது.


    நாம் தற்போது பன்முகக் கலாச்சாரம் மற்றும் பல்வேறு மொழிகளைக் கொண்ட உலகில் வாழ்கிறோம். உலகின் இந்தப் பன்மொழித் தன்மையை நாம் பாதுகாக்க வேண்டுமெனில், நமது மொழிகளைப் பாதுகாத்து செழுமைப்படுத்த வேண்டியது அவசியம்.


    மொழியும், கலாச்சாரமும் ஒன்றோடொன்று இணைந்தது என்பதால், நம் நாட்டு மொழிகளை - குறிப்பாக பழங்குடியின மக்களால் பேசப்படும் பல்வேறு மொழிகளை - மேம்படுத்த வேண்டியது அவசியம்.


    மொழி கலாச்சாரத்தின் உயிர்நாடியாகத் திகழ்வதால், நாம் எந்தச் சமூகத்தில் வாழ்கிறோம் என்பது பற்றிய சமூகச் சூழ்நிலையையும் அது விரிவாக விளக்கும்.


    தொடர்புகொள்வதற்கு மட்டுமன்றி, மக்களிடையே நாம் அனைவரும் ஒரே மொழியைப் பேசும் இனத்தவர் என்ற பிணைப்பை உருவாக்கும் சக்தியாகவும் மொழி திகழ்கிறது.


    மருத்துவ மாணவர்கள் உட்பட அனைத்து மாணவர்களுக்கும், நாட்டின் தலைசிறந்த தலைவர்களின் வாழ்க்கை பற்றிய வரலாற்றுப் பாடங்கள் இடம்பெற வேண்டும். வரலாற்றையும், கலாச்சாரத்தையும் நினைவில் கொள்ளாத நாடு ஒருபோதும் வளர்ச்சியடைய முடியாது. கடந்த காலத்தை மனதில்கொண்டு, எதிர்காலத்திற்குத் தேவையானவற்றைத் திட்டமிட்டு, அதற்கேற்ப முன்னோக்கிச் செல்ல வேண்டும். நமது முன்னோர்களை நினைவுபடுத்திக் கொள்வதுடன், நமது கலாச்சாரத்தை நாம் அறிந்து கொள்ள வேண்டும்.


    நிறைவாக, நாம் எதிர்நோக்கியுள்ள பாதை மிகவும் சவாலானது என்பதை நீங்கள் நினைவில் கொள்ளவேண்டும். அந்தவகையில், முன்னாள் குடியரசுத் தலைவர் டாக்டர் ஏ.பி.ஜே. அப்துல்கலாம் கூறியதைச் சுட்டிக்காட்ட விரும்புகிறேன்:


    “கல்வி சிந்தனைத்திறனை அளிக்கிறது,


    சிந்தனைத் திறன் சிந்தனைக்கு வழிவகுக்கிறது,


    சிந்தனை, அறிவாற்றலை வழங்குகிறது,


    அறிவாற்றல் உங்களைச் சிறந்த மனிதர்களாக்குகிறது”.


    அயராத அர்ப்பணிப்புடன் பணியாற்றும் ஆசிரியர்களுக்கு எனது பாராட்டுக்களைத் தெரிவிப்பதோடு, இன்று பட்டப்படிப்பை நிறைவு செய்யும் எனதருமை மாணவச் செல்வங்களுக்கும் எனது வாழ்த்துக்களைத் தெரிவித்துக்கொள்கிறேன். தலைசிறந்த பணியாற்றிக் கவுரவ டாக்டர் பட்டம் பெறும் வல்லுநர்களுக்கும் எனது பாராட்டுக்களை உரித்தாக்குகிறேன். அனைவரது எதிர்காலமும் மகிழ்ச்சியாகவும், சிறப்பானதாகவும் அமைய வாழ்த்துகிறேன்.


    எனது உரையின் நிறைவாக, மகாத்மா காந்தி கூறியது போல, நீங்கள் உங்களது திறமையை உணர்ந்து, உங்களது வாழ்க்கையில் என்ன சாதித்திருக்கிறீர்கள் என்பதை நினைத்துப் பார்த்து, உலகில் நீங்கள் விரும்பும் மாற்றத்தைக் காண வாழ்த்துகிறேன்.


    உங்களையும், உங்களது பெற்றோரையும், நாட்டையும் பெருமிதமடையச் செய்யுங்கள்.


    நன்றி, ஜெய்ஹிந்த்

    
    
    (Release ID: 1521549) Visitor Counter : 191
    
    
      Read this release in: English