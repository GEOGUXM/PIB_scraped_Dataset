      குடியரசுத் தலைவர் செயலகம்

      உ.பி. முதலீட்டாளர் உச்சிமாநாடு 2018-ன் நிறைவுவிழாவில், குடியரசுத் தலைவர் உரையாற்றினார்; உலகின் மிகப்பெரிய பணியாளர் சக்தியுடன், நுகர்வோர் சந்தைகளையும் கொண்ட உத்தரப்பிரதேசம், இந்தியாவின் முதலீட்டாளர்களுக்கு தவிர்க்கமுடியாத மாநிலமாகத் திகழ்கிறது எனப் புகழாரம்.
      Posted On: 22 FEB 2018 6:44PM by PIB Chennai


    இந்தியக் குடியரசுத் தலைவர் திரு. ராம் நாத் கோவிந்த், லக்னோவில் நடைபெற்ற உ.பி முதலீட்டாளர்கள் உச்சிமாநாடு 2018-ன் நிறைவு விழாவில் (பிப்ரவரி 22, 2018) கலந்துகொண்டு உரையாற்றினார் .


    நிகழ்ச்சியில் பேசிய குடியரசுத் தலைவர், உத்தரப்பிரதேசம் திறமையான இளைஞர்களை கொண்ட மாநிலம் என்று கூறினார். இந்தியாவில் மட்டுமல்லாமல் உலகிலேயே மிகஅதிகமான பணியாளர்களையும், நுகர்வோர் சந்தைகளையும் கொண்ட மாநிலமாக இது திகழ்கிறது. ஐ.ஐ.டி கான்பூர், ஐ.ஐ.எம் லக்னோ, பனாரஸ் இந்து பல்கலைக்கழகம், அலகாபாத் பல்கலைக்கழகம் போன்ற இந்தியாவின் மிகச்சிறந்த பல உயர்கல்வி நிறுவனங்களின் இருப்பிடமாக உத்தரப்பிரதேசம் திகழ்கிறது. இந்த்த் திறமைமிகு தொகுப்பு மற்றும் ஆற்றல் உத்தரப்பிரதேசத்தைப் பொருளாதார ஆற்றலுக்குத் தளமாக ஆக்கியுள்ளன. இதன்மூலம் முதலீட்டாளர்கள் தவிர்க்க முடியாத மாநிலமாக உ.பி திகழ்கிறது.


    அண்மைக்காலமாக இந்தியாவில் ஆர்வம் மற்றும் சாதனைகள் நிறைந்த மிகப்பெரும் பொருளாதார மாற்றங்கள் ஏற்பட்டுள்ளன. சரக்கு மற்றும் சேவை வரி அமலாக்கம் ஒரு மைல்கல்லாகும். இது மாநிலங்களுக்கு இடையிலான தடுப்புகளைத் தகர்த்துள்ளது. பொதுச் சந்தையையும், இயல்பான பொருளாதாரத்தையும் உருவாக்க இது ஊக்கமளித்துள்ளது. ஜி.எஸ்.டி-யின் கீழ் வருமான வரிக் கணக்குகளைத் தாக்கல் செய்வது எளிதானதாக மாறியுள்ளது. ரொக்கப் பரிவர்த்தனையிலிருந்து டிஜிட்டல் பரிவர்த்தனைக்கு மாறும் நடவடிக்கையால் புதிய வாய்ப்புகள் உருவாகியுள்ளன. வரி செலுத்துவோர், வணிகம் செய்வோர், முதலீட்டாளர்கள் ஆகியோருக்கான விதிமுறைகள் எளிதாகப்பட்டு, வர்த்தகம் புரிவதற்கு எளிதான இடமாக இந்தியாவை மாற்ற உதவியுள்ளது. தனியார் மற்றும் உலக முதலீட்டுப் பிரிவுகள் அதிகமாகத் திறக்கப்பட்டிருப்பது பாராட்டுகளைப் பெற்றுள்ளது. இதன் பயனாக கடந்த மூன்றாண்டுகளில் அந்நிய நேரடி முதலீடு-2013-14-ல் 3,600 கோடி அமெரிக்க டாலரில் இருந்து 2016-17 –ல் 6,000 கோடி டாலராக உயர்ந்துள்ளது.


    நமது சீர்திருத்த நடைமுறை சமுதாயத்தின் அனைத்துப் பிரிவினருக்கும்- நாட்டின் அனைத்துப் பகுதிகளுக்கும் அர்த்தமுள்ள பொருளாதார மாற்றத்தைக் கொண்டுவர விழைகிறது. முத்ரா, தொடங்கிடு இந்தியா, எழுக இந்தியா போன்ற திட்டங்கள் அடிமட்டத்தில் உள்ள தொழில்முனைவோரையும், சிறு வணிகம் புரிவோரையும் முன்னேற்றுவதுடன், பெரும் பொருளாதாரத்துடன் ஒருங்கிணைக்கவும் உதவுகின்றன. இதற்கு இணையாக மத்திய அரசு வரிவருவாயில் பெருமளவு பங்குடன், பொருளாதாரம் மற்றும் கொள்கைப் பொறுப்புகளையும் மாநிலங்களுக்கு மாற்றியுள்ளது. உத்தரப்பிரதேசம் போன்ற மாநிலங்கள் மற்றும் அதன் அரசுகளால் இந்தியாவின் பொருளாதார எதிர்காலம் நிர்ணயிக்கப்பட்டுவருவது அதிகரித்துள்ளது.


    தொழில் புரிவோர் மற்றும் முதலீட்டாளர்களுக்கு உகந்த சூழலை வழங்குவதில் உத்தரப்பிரதேச அரசு உறுதிப்பாடு கொண்டுள்ளதாக குடியரசுத் தலைவர் கூறினார். மாநிலத்தில் தொழில் தொடங்குவதை ‘நிவேஸ் மித்ரா’ எனும் ஒற்றைச் சாளர இணையதளம் மிகவும் எளிதாக்கியுள்ளது. மத்திய அரசின் ஆலோசனைகளின்படி, மாநில அரசு வணிகச் சீர்திருத்தச் செயல் திட்டம்-2017-ஐ செயல்படுத்த தொடங்கியிருக்கிறது. தொழில் முதலீடு மற்றும் வேலைவாய்ப்பை அதிகரிக்க புதிய கொள்கை வெளியிடப்பட்டுள்ளது. இந்த அனைத்து மாற்றங்களும் முதலீட்டாளர்கள் இடையே நம்பிக்கையை உயர்த்தியுள்ளது.


    உத்தரப்பிரதேசம் விவசாயிகளின் மாநிலம் என்று குடியரசுத் தலைவர் கூறினார். நவீனத் தொழில்நுட்பத்தை ஏற்றுக் கொள்வதில் விவசாயிகள் மிகப்பெரும் உறுதிப்பாட்டைக் கொண்டுள்ளனர். சிறு விவசாயிகள் தங்கள் உற்பத்திப் பொருட்களை நியாயமான விலைக்கு விற்பனை செய்வது, பெரு முதலீட்டாளர்கள் குளிர்பதனக் கிடங்குகள் மற்றும் இதர கட்டமைப்புகளை உருவாக்குவது, சிறந்த சந்தை வசதிகளை ஏற்படுத்துவது ஆகியவற்றின் அவசியத்தைக் குடியரசுத் தலைவர் வலியுறுத்தினார். உத்தரப்பிரதேசம் பல வேளாண் பொருட்களை உற்பத்தி செய்வதில் முதன்மை மாநிலமாகத் திகழ்கிறது. உணவுப் பூங்காக்கள், உணவு பதப்படுத்தும் நிலையங்கள், கால்நடைப் பராமரிப்பு, பால் பொருட்கள் உற்பத்தி போன்ற விவசாயம் சார்ந்த தொழில்களில் ஏராளமாக முதலீடு செய்யும் பெரும் வாய்ப்புகள் இந்த மாநிலத்தில் உள்ளன.


    உத்தரப்பிரதேசத்தின் ‘ஒருமாவட்டம்-ஒருஉற்பத்தி’ என்னும் திட்டம் பற்றிக் குறிப்பிட்ட குடியரசுத் தலைவர், பாரம்பரிய கைவினைப் பொருட்களை உற்பத்தி செய்து, சந்தைப்படுத்தி வருமானத்தையும், வேலைவாய்ப்பையும் அதிகரிக்கும் விதத்தை இத்தாலி, பிரான்ஸ் ஆகிய நாடுகளிடம் இருந்து நாம் கற்றுக்கொள்ள வேண்டும் என்று வலியுறுத்தினார். நமது கைவினைஞர்கள் மிகுந்த திறமை கொண்டவர்கள் என்று கூறிய குடியரசுத் தலைவர் அவர்களது திறமையை நாம் சரியான முறையில் பயன்படுத்திக்கொள்ள வேண்டும் என்று கேட்டுக்கொண்டார். உத்தரப்பிரதேசத்தின் ஒவ்வொரு மாவட்டத்திலும் கைவினைக் கலைஞர்களின் பொருளாதார முன்னேற்றத்திற்கும், ஒவ்வொரு மாவட்டமும் தனது சிறப்பான அடையாளத்தைப் பதிக்கவும் இது வழிவகுக்கும்.


    மனித ஆற்றல் வளத்தை முதலீடு செய்வதற்கு முக்கியத்துவம் அளிக்கவேண்டும் என்றும் குடியரசுத் தலைவர் வலியுறுத்தினார். உத்தரப்பிரதேச அரசு அண்மையில் தாக்கல் செய்த நிதிநிலை அறிக்கையில் கல்விக்கு மிக அதிகமான நிதியை ஒதுக்கியுள்ளது. தொடக்கக் கல்வி, இடைநிலை கல்வி ஆகியவற்றுடன் தொழில்நுட்பக் கல்வி மற்றும் உயர்கல்விக்கு இந்த வளம் பயன்படுத்தப்படும். மாநிலத்தின் திறமையான இளைஞர்களுக்கு இந்த முதலீடு அரிய பயன்களை வழங்கும். பொருளாதார முன்னேற்றத்திற்கு உதவும் கருவியாகக் கல்வியை உருவாக்க உத்தரப்பிரதேச அரசு உயர் முன்னுரிமை அளித்துள்ளதை அவர் பாராட்டினார்.


    மாநிலத்தின் மேம்பட்ட நிர்வாகம், முற்போக்குக் கொள்கைகள் காரணமாக, முதலீட்டாளர்கள் மிகுந்த ஊக்கம் பெற்றுள்ளனர் என்று குடியரசுத் தலைவர் கூறினார். ஆனால், மாநிலத்தை முன்னேற்றப்பாதையில் கொண்டுசெல்வது அரசால் மட்டும் ஏற்படாது. மாநிலத்தின் அனைத்து மக்களும் முன்னேற்றத்தின் பங்குதாரர்களாவர். முதலீட்டாளர்கள், சுற்றுலாப் பயணிகள், அனைத்துப் பொருளாதாரத் தொடர்பினருக்கு உத்தரப்பிரதேச மக்கள் தங்களது பாரம்பரிய விருந்தோம்பலை வழங்க வேண்டும் என்று அவர் வலியுறுத்தினார். முதலீடுகளை ஈர்ப்பது ஒரு பொருளாதார அம்சம் என்பதை விட உத்தரப்பிரதேசத்தின் முன்னேற்றம் இங்கு வருபவர்களை உணர்வுபூர்வமாக முதலீடு செய்யத் தூண்ட வேண்டும் என்று அவர் கேட்டுக்கொண்டார்.


    குடியரசுத் தலைவரின் உரையைப் பார்க்க pib.gov.in இணைய தளத்திற்குச் செல்லவும்.

    
    
    (Release ID: 1521530) Visitor Counter : 79
    
    
      Read this release in: English , Urdu