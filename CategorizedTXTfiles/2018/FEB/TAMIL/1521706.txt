      குடியரசுத் துணைத் தலைவர் செயலகம்

      தொழில் துறையினர் வேளாண் துறையில் முதலீடுகளை அதிகரிக்க வேண்டும்: குடியரசுத் துணைத் தலைவர்
      Posted On: 24 FEB 2018 7:05PM by PIB Chennai


    இந்தியாவின் கிராமப்புறங்களில் உள்ள 58 சதவீத மக்கள், விவசாயத்தைச் சார்ந்துள்ளதால், இத்துறையில் முதலீடுகளை அதிகரிக்குமாறு தொழில் துறையினருக்குக் குடியரசுத் துணைத்தலைவர் திரு.வெங்கையா நாயுடு அழைப்பு விடுத்துள்ளார். ஆந்திர மாநிலம், விசாகப்பட்டினத்தில், இந்திய தொழில் கூட்டமைப்பின் 2018-ம் ஆண்டுக்கான பங்குதாரர் உச்சிமாநாட்டில் இன்று அவர் உரையாற்றினார்.


    இத்துறையில் நிலவும் முதலீட்டுக்கான அபரிமிதமான வாய்ப்புகள் குறித்து முதலீட்டாளர்கள் பரிசீலிக்க வேண்டுமெனக் குடியரசுத் துணைத்தலைவர் கேட்டுக்கொண்டார். மேலும், விவசாயம் மற்றும் விவசாயம் சார்ந்த பால் வளம், மீன்வளம், கோழி இன வளர்ச்சி, உணவுப் பதப்படுத்துதல், குளிர்ப்பதன அறை வசதிகளை ஏற்படுத்துதல் மற்றும் குளிர் சாதன வாகன வசதி போன்ற மதிப்புக் கூட்டு நடவடிக்கைகளை மேற்கொள்ளுமாறும் அவர் தெரிவித்தார்.


    மத்திய அரசு மேற்கொண்ட பணமதிப்பிழப்பு, சரக்கு மற்றும் சேவை வரி போன்ற முக்கியமான கட்டமைப்பு ரீதியான சீர்திருத்தங்களின் பலனாக முறையான பொருளாதாரம் வளர்ச்சியடைந்திருப்பதுடன் வரிசெலுத்துவோர் எண்ணிக்கை அதிகரித்துள்ளதாகவும் குடியரசுத் துணைத்தலைவர் தெரிவித்தார். 2014-15-ம் ஆண்டில் 6.47 கோடியாக இருந்த வருமானவரிக் கணக்கு தாக்கல் செய்வோரின் எண்ணிக்கை, 2016-17-ம் ஆண்டின் முடிவில் 8.27 கோடியாக அதிகரித்துள்ளது என்றும் அவர் தெரிவித்தார்.


    கூடுதல் விவரங்களுக்கு:www.pib.nic.in இணையத்தளத்தைக் காணவும்.

    
    
    (Release ID: 1521706) Visitor Counter : 24
    
    
      Read this release in: English