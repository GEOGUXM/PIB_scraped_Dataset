      PIB Headquarters

      வங்கி மோசடி தொடர்பாக சி.பி.ஐ. தொடர்ந்த வழக்கில் இரண்டு பேருக்கு சிறை தண்டனை
      Posted On: 15 FEB 2018 8:26PM by PIB Chennai


    வங்கி மோசடி வழக்கு தொடர்பாக சி.பி.ஐ. தொடர்ந்த வழக்கில் இரண்டு பேருக்கு சிறை தண்டனை விதிக்கப்பட்டது.


    சென்னை தேனாம்பேட்டை கனரா வங்கி கிளையில் 2004-2005 ஆம் ஆண்டுகளில் கான்ரெண்ட்(CANRENT) என்ற வங்கி கடன் திட்டத்தின் கீழ் மெரிட் ரிசார்ட் பி லிட் என்ற நிறுவனம் போலி ஆவணங்களை காட்டி ஊட்டியில் கல்வி நிறுவனம் தொடங்க கடன் பெற முயன்றதாக கனரா வங்கி சி.பி.ஐ.யிடம் முறையிட்டிருந்தது. மேற்படி நிறுவனம் கடன் தொகையைப் பெற்று அதனை வேறு நோக்கங்களுக்காக செலவிட்டவகையில் வங்கிக்கு ரூ. 10.77 கோடி நஷ்டம் ஏற்பட்டது என்றும் வங்கித்தரப்பில் புகார் அளிக்கப்பட்டிருந்தது.


    சி.பி.ஐ. யின் பெங்களூருவில் உள்ள வங்கி பாதுகாப்பு மற்றும் மோசடி பிரிவு (CBI BS&FC) இந்த வழக்கை பதிவு செய்து விசாரித்து வந்தது. சென்னை பெருநகர கூடுதல் தலைமை மாஜிஸ்திரேட்டு திருமதி மலர்விழி இந்த வழக்கில் எஸ். ஹர்ஷவர்தன் ரெட்டி என்பவருக்கு மூன்றாண்டுகள் கடுங்காவல் மற்றும் 15000 ரூபாய் அபராதம் விதித்து தீர்ப்பளித்தார். இதே வழக்கில் ரித்தேஷ் ரங்கா என்பவருக்கு ஒரு ஆண்டு கடுங்காவல் மற்றும் 1000 ரூபாய் அபராதம் விதித்து தீர்ப்பளித்தார்.


    ----


    ரெசின்

    
    
    (Release ID: 1520717) Visitor Counter : 25