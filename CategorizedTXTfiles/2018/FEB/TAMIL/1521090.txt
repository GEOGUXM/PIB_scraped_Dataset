      குடியரசுத் துணைத் தலைவர் செயலகம்

      தாரா சுகோவின் எழுத்துக்கள் அமைதியையும், நல்லிணக்கத்தையும் ஒன்றிணைக்கும் புத்துணர்வு ஆதாரமாகும்: குடியரசுத் துணைத் தலைவர்
      Posted On: 20 FEB 2018 1:37PM by PIB Chennai


    மனித சமுதாயத்தைப் பிரிக்கும் குறுகிய மனப்பான்மையால் ஏற்படும் மோதல்களையும், அதனால் விளையும் தேவையற்ற வன்முறையையும் தடுத்து, அமைதி மற்றும் நல்லிணக்கத்தை ஒன்றிணைக்கக்கூடிய புத்துணர்ச்சியை இளவரசர் தாரா சுகோவின் எழுத்துக்கள் ஊட்டக்கூடியவை என்று குடியரசுத் துணைத் தலைவர் திரு எம் வெங்கய்யா நாயுடு கூறியிருக்கிறார். புதுதில்லி இந்திராகாந்தி தேசிய கலை மையத்தில் திரு ஃபிரான்கோயிஸ் கவுட்டியர் ஏற்பாடு செய்திருந்த, பெரும்பாலோரின் நினைவில் இருந்து மறைந்து விட்ட இளவரசர் தாரா சுகோ குறித்த கண்காட்சிக்கு வருகை தந்தவர்களிடையே அவர் உரையாற்றினார்.


    இந்தக் கண்காட்சியைச் சரியான சமயத்தில் ஏற்பாடு செய்திருப்பதாகக் கூறிய குடியரசுத் துணைத் தலைவர், அமைதி, நல்லிணக்கம், அன்பு ஆகியவற்றுக்காக ஏங்கும் மனிதகுலத்தின் தீரா வேட்கையைப் புரிந்து கொள்ள இது சிறப்பாக உதவக்கூடும் என்று தெரிவித்தார். பேரரசர் ஷாஜகானின் மகன்களில் ஒருவரான இளவரசர் தாரா சுகோ, சுஃபி துறவியர், ஷேக் முனினுதீன் சிஸ்டி ஆகியோரின் அப்பழுக்கற்ற அறவுரைகளின் தாக்கத்தால் வளர்ந்தவர் என்று கூறிய குடியரசுத் துணைத் தலைவர், அவருடைய போதனைகள் எல்லாக் காலத்திற்கும் பொருத்தமானவை என்றும் தெரிவித்தார்.


    குறிப்பாக, தற்கால உலகின் கண்டதே காட்சி என்னும் வாதம், எதையும் சிந்திக்காமல் நுகரும் போக்கு, வளர்ந்து வரும் மத அடிப்படைவாதம் ஆகிய குறுகிய எண்ணங்களை தகர்த்து மக்களை ஒன்றிணைக்கக்கூடிய மிகப் பொருத்தமான கொள்கைகள் சுபியிசக் கொள்கைகள் என்று குடியரசுத் துணைத் தலைவர் குறிப்பிட்டார். ஆன்மிகம், சகிப்புத் தன்மை, மற்றவர்களுக்கு மதிப்பளிக்கும் உயர்குணம் ஆகியவற்றை சுபியிசம் உள்ளிட்ட அனைத்து மதங்களும் போதிப்பதுடன் மக்களை பொதுவான இழையின் மூலம் இணைக்கக்கூடியவையாக உள்ளன என்று அவர் மேலும் தெரிவித்தார். சமுதாயத்தின் அனைத்துப் பிரிவுகள் இடையே நல்லிணக்கத்தை ஏற்படுத்தவும், சாதிகள் இடையே நிலவும் பிரிவினைச் சுவர்களை தகர்க்கவும் சுபியிச துறவிகளின் அர்த்தமுள்ள போதனைகளை நடைமுறைப்படுத்துவது அவசியம் என்று குடியரசுத் துணைத் தலைவர் வலியுறுத்தினார்.

    
    
    (Release ID: 1521090) Visitor Counter : 50
    
    
      Read this release in: English