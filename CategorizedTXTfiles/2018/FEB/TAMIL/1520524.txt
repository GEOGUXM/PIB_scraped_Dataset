      ஜவுளித்துறை அமைச்சகம்

      வடகிழக்குப் பகுதியில் ஜவுளி அமைச்சகம் சிறப்புக் கவனம்
      Posted On: 13 FEB 2018 3:15PM by PIB Chennai


    வடகிழக்கு மாநிலங்களில் ஜவுளித் தொழிலை மேம்படுத்துவது, நவீனமாக்குவது ஆகியவற்றுக்கு மிகுந்த முக்கியத்துவம் அளிக்கப்படும் என்று மத்திய ஜவுளித் துறை அமைச்சர் ஸ்மிருதி ஸுபின் இரானி இன்று (பிப்ரவரி 13) தெரிவித்தார். “இது வடகிழக்கு மாநிலப் பகுதிகளில் அதிக அளவில், குறிப்பாக, மகளிர்க்கான வேலைவாய்ப்புகளை உருவாக்கும். அத்துடன், வடகிழக்கு மாநிலங்களில் சாலைகள், மின்சாரம், குடிநீர் சப்ளை, அலுவலக கட்டுமானங்கள் ஆகிய கட்டுமானங்கள் மேம்படுத்தப்படும்.


    நாட்டில் மொத்தம் 23.77 லட்சம் கைத்தறிகள் உள்ளன. 2009-10ஆம் ஆண்டு புள்ளி விவரப்படி அவற்றில் 16.47 லட்சம் அதாவது 69.28 சதவீதம் கைத்தறிகள் வடகிழக்கு மண்டலங்களில் இருக்கின்றன.


    அஸ்ஸாம், அருணாசலப் பிரதேசம், மணிப்பூர், மேகாலயா, நாகாலாந்து, மிஸோரம், திரிபுரா ஆகிய வடகிழக்கின் ஏழு மாநிலங்களிலும் 21 ஆயத்த ஆடைத் தயாரிப்பு நிறுவனங்கள் முழுமையாக இயங்குகின்றன. இந்த நிறுவனங்கள் வடகிழக்கு மாநிலங்களில் ஜவுளித் தொழிலுக்கு மிகுந்த ஊக்கம் அளித்துள்ளன. மேலும், வடகிழக்கு மாநிலங்களிலிருந்து வெளிநாடுகளுக்கு ஆயத்த ஆடைகளின் ஏற்றுமதியும் அதிகரித்துள்ளன. இந்த மாநில பகுதிகளில் பட்டுப்புழு வளர்ப்புத் தொழிலை மேம்படுத்துவதற்காக ரூ. 690 கோடி பயன்படுத்தப்பட்டுள்ளன.


    கடந்த இரண்டு ஆண்டுகளில் மிகப் பெரிய சாதனையாக வடகிழக்கின் ஒவ்வொரு மாநிலத்திலும் மூன்று தொழிற்சாலைகள் முழுமையாக இயங்கி வருகின்றன. அவற்றின் ஒவ்வொரு ஆலையும் சுமார் 1,200 பேருக்கு வேலைவாய்ப்பு அளிக்கின்றன. அவர்களில் பெரும்பாலோர் பெண்கள்தாம். இந்தத் தொழிற்சாலைகளை உள்ளூர் தொழில்முனைவோரே நடத்தி வருகின்றனர். இந்த ஆலைகள் உற்பத்தி செய்யும் ஆடைகளை இந்திய ஆடை உற்பத்தியாளர்கள் சங்கம் ( Clothing Manufacturers Association of India ), அரவிந்த் மில்ஸ் ( Arvind Mills ) மற்றும் ஆடைகள் ஏற்றுமதி மேம்பாட்டு கவுன்சில் ( Apparel Export Promotion Council ) போன்ற பெரிய நிறுவனங்கள் வாங்கிக் கொள்கின்றன. ஜவுளி உற்பத்தியின் மதிப்பை அதிகரிப்பது, தொழில்நுட்ப மேம்பாடு, திறனை மேம்படுத்துவது, உள்ளூர்ச் சந்தையை எளிதில் அணுகுவது, தொகுப்பு ஆலைகளை ( clusterization ) அமைத்தல் ஆகியவையே அமைச்சகத்தின் குறிப்பிடத்தக்க நோக்கமாகும்.


    உடை – ஆடைப் பிரிவு ( Apparel Garment Unit ) எனப்படும் ஒவ்வொரு ஆடை உற்பத்திப் பிரிவுக்கும் ஜவுளி அமைச்சகம் ரூ. 18 கோடியை அளித்துள்ளது. இந்த ஏழு மாநிலங்களிலும் தேசிய கட்டுமான கட்டமைப்பு கழகம் ( National Building Construction Corporation ) உற்பத்திப் பிரிவுகளைக் கட்டியுள்ளது. வடகிழக்கு மாநிலங்களில் சில அண்டையில் உள்ள வங்கதேசம், மியான்மர் ஆகிய நாடுகளுடன் வணிக உறவைக் கொண்டிருப்பதால், உற்பத்தி செய்யப்படும் ஆடைகள் மற்ற மாநிலங்களுக்கு மட்டுமின்றி, அண்டை நாடுகளுக்கும் ஏற்றுமதி செய்யப்படுகின்றன. இந்த மாநிலங்களில் உற்பத்திப் பிரிவுகளை அமைப்பதற்காக மொத்தம் 1.5 கோடி ஏக்கர் நிலம் ஒதுக்கப்பட்டுள்ளது.


    *****

    
    
    (Release ID: 1520524) Visitor Counter : 33
    
    
      Read this release in: English , Urdu