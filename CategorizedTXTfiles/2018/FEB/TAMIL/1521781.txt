      PIB Headquarters

      விழுப்புரத்தில் அஞ்சல் நிலையத்தில் பாஸ்போர்ட் சேவை மையம் மார்ச் முதல் தேதியில் இருந்து செயல்படும்
      Posted On: 26 FEB 2018 6:20PM by PIB Chennai


    விழுப்புரம் மற்றும் விழுப்புரத்தைச் சுற்றியுள்ள பகுதிகளில் வசிக்கும் மக்களின் வசதிக்காக அஞ்சல் அலுவலக பாஸ்போர்ட் சேவை மையம் தொடங்கப்பட உள்ளது. விழுப்புரத்தில் பாத்திமா லே அவுட் பகுதியில் காமராஜர் தெருவில் அமைந்துள்ள தலைமை அஞ்சல் அலுவலகத்தில் இந்த பாஸ்போர்ட் சேவை மையம் தொடங்கப்பட உள்ளது. சென்னையில் உள்ள மண்டல பாஸ்போர்ட் அலுவலகத்தின் நிர்வாக கட்டுப்பாட்டின் கீழ் இயங்கும். இந்த அஞ்சல் அலுவலக பாஸ்போர்ட் சேவை மையம் வரும் மார்ச் முதல் தேதி (வியாழக்கிழமை) முதல் செயல்பட தொடங்கும்.


    இந்த சேவை மையத்தில் பாஸ்போர்ட் விண்ணப்பிக்க விரும்பும் விண்ணப்பதாரர்கள் பாஸ்போர்ட் அலுவலக இணைய தளமான www.passportindia.gov.in என்ற முகவரிக்கு சென்று தங்கள் பயனர் முகவரியையும் அதற்கான கடவுச் சொல்லையும் உருவாக்கிக் கொள்ளவேண்டும். பாஸ்போர்ட் விண்ணப்ப படிவத்தை தரவிறக்கம் செய்து அதனை கணினி மூலம் நிரப்பி ஆன்லைனில் தாக்கல் செய்யவேண்டும். பாஸ்போர்ட் கட்டணத்தையும் ஆன்லைன் மூலம் கடன் அட்டை, பற்று அட்டை அல்லது ஸ்டேட் பாங்க் ஆப் இந்தியாவின் ஆன்லைன் வங்கி பரிவர்த்தனை மூலம் செலுத்தலாம். ஸ்டேட் வங்கியிலும் வணம் செலுத்தலாம். கட்டணம் செலுத்தப்பட்டது உறுதி செய்யப்பட்டதும் விண்ணப்பதாரர்கள் தங்கள் ஆவணங்களை நேரில் சமர்ப்பிக்க நேரம் ஒதுக்கப்படும். ஒதுக்கப்பட்ட நாள் மற்றும் நேரத்தில் விண்ணப்பதாரர்கள் தங்கள் விண்ணப்ப நேர ஒதுக்கீடு சீட்டினை பிரதி எடுத்துக் கொண்டு, ஆவணங்கள் மற்றும் அவற்றின் நகல் ஒன்றுடன் வெள்ளை பின்னணி கொண்ட இரண்டு வண்ண புகைப்படங்களுடன், வங்கியில் பணம் செலுத்தியிருப்பின் அதன் பற்றுச்சீட்டுடன் செல்லவேண்டும். அஞ்சல் அலுவலக பாஸ்போர்ட் சேவை மையத்தில் விண்ணப்பதாரர் நேரில் சென்று தங்கள் புகைப்படத்தை எடுத்துக் கொள்ளவும், கைவிரல் ரேகையை பதிவு செய்யவும் வேண்டும்.


    இந்த சேவை மையத்தில் வழக்கமான விண்ணப்பம், புதுப்பிக்கக் கோரும் விண்ணப்பங்கள் மட்டும் ஏற்றுக் கொள்ளப்படும். விழுப்புரம் மற்றும் அதனை சுற்றியுள்ள பகுதியில் வசிக்கும் மக்கள் புதுச்சேரி பாஸ்போர்ட் சேவை மையம் மற்றும் சென்னையில் உள்ள பாஸ்போர்ட் சேவை மையங்களையும் தேர்வு செய்து விண்ணப்பிக்கலாம். தத்கல் முறை மூலம் விண்ணப்பிக்க விரும்புபவர்கள் மறு உத்தரவு வரும் வரை சென்னையில் உள்ள பாஸ்போர்ட் அலுவலகத்தில் மட்டுமே விண்ணப்பிக்க வேண்டும். காவல்துறை தடையின்மை சான்றிதழ் (பி.சி.சி.) கோரி விண்ணப்பிப்பவர்கள் புதுச்சேரி அல்லது சென்னையில் உள்ள மையங்களில் விண்ணப்பிக்கலாம்.
    விழுப்புரம் அஞ்சல் அலுவலகத்தில் விண்ணப்பங்கள் தாக்கல் செய்ய நேரம் ஒதுக்கீடு பிப்ரவரி 28ந்தேதி முதல் செய்யப்படும்.


    ****


    ரெ.சிதம்பரநாதன்

    
    
    (Release ID: 1521781) Visitor Counter : 56