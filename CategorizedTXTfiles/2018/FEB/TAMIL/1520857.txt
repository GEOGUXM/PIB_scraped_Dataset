      சுகாதாரம் மற்றும் குடும்ப நலத்துறை அமைச்சகம்

      தேசிய சுகாதார பாதுகாப்பு திட்டம் (NHPS) குறித்து மாநில அரசுகளுடன் மத்திய சுகாதார அமைச்சகம் ஆலோசனை
      Posted On: 16 FEB 2018 7:32PM by PIB Chennai


    ஆயுஷ்மான் பாரத் எனப்படும் தேசிய சுகாதார பாதுகாப்புத் திட்டம் அறிவிக்கப்பட்ட பின், மத்திய சுகாதாரம் மற்றும் குடும்பநலத்துறை அமைச்சகம் மாநிலங்களுடன் கலந்தாலோசனை நடைமுறையை தொடங்கியுள்ளது. 2018 பிப்ரவரி 9 ஆம் தேதி, அனைத்து மாநிலங்களுடனும் இந்த உத்தேச NHPS பற்றி தொடக்கநிலை விவரப்பகிர்வுக்கான காணொலி காட்சி மூலமான மாநாடு நடைபெற்றது. இத்திட்டத்தில் சேர அனைத்து மாநிலங்களும் ஆர்வம் தெரிவித்தன.
    இந்த திட்டம் குறித்த விரிவான பேச்சுகளை மாநிலஅரசுகள், இதர அக்கறை கொண்ட அமைப்புகள் ஆகியவற்றுடன் நடத்துவதற்கு NHPS பற்றிய தேசிய ஆலோசனை கூட்டம் புதுதில்லியில் 2018 பிப்ரவரி 15, 16 தேதிகளில் நடைபெற்றது. மாநில அரசுகளுடன் திட்டம் பற்றிய மேலும் அதிக விவரங்களை பகிர்ந்து கொள்ளுதல், திட்டத்துக்கான அவற்றின் தயார் நிலையை மதிப்பீடு செய்தல், தங்களது சொந்த சுகாதார காப்பீட்டு திட்டங்களை செயல்படுத்தும் மாநிலங்களின் நல்ல அனுபவங்களையும், வெற்றிகளையும் பகிர்ந்து கொள்ளுதல் ஆகியன இதன் நோக்கங்கள் ஆகும். இந்த ஆய்வுக்கு முன்னதாக மாநில அரசுகளுக்கு திட்டம் பற்றிய பின்னணித் தகவல்கள், கொள்கை ஆவணம் ஆகியன அனுப்பிவைக்கப்பட்டன.
    இந்த இரண்டுநாள் ஆலோசனை கூட்டத்தில் அனைத்து மாநிலங்கள், யூனியன் பிரதேசங்கள் (31) ஆகியனவும், மத்திய சுகாதார, குடும்பநல அமைச்சகம், நிதியமைச்சகம், நித்தி ஆயோக் மற்றும் இதர அக்கறை கொண்ட அமைப்புகள் ஆகியவற்றின் பிரதிநிதிகளும் பங்கேற்றனர். பெரும்பாலான மாநிலங்களின் கூடுதல் தலைமைச் செயலர்கள் / முதன்மை செயலர்கள் / சுகாதாரத் துறை செயலர்கள் இதில் பங்கேற்றனர். 200-க்கும் மேற்பட்டோர் இந்த இரண்டு நாள் ஆலோசனை கூட்டத்தில் கலந்துகொண்டனர்.
    மாநிலங்களுடன் இதுகுறித்த தொடர்புகளை வலுப்படுத்தவும், அதன் பலனாக திட்டத்தின் முக்கிய அம்சங்களை இறுதி செய்யவும் ஆறு பணிக்குழுக்கள் அமைக்கப்பட்டன. அவை வருமாறு:
    நடைமுறைகள் குறித்த பணிக்குழு: NHPS தொடர்பான பல்வேறு நடைமுறைகள் குறித்த விவரங்களை பரிந்துரை செய்வதற்காக இந்தப் பணிக்குழு அமைக்கப்பட்டது. NHPS அமலாக்கத்தின் போது வெளியிடப்படும் விரிவான செயல்பாட்டு வழிகாட்டு முறைகளில் இந்தப் பரிந்துரைகள் சேர்க்கப்படும்.
    தகவல் தொழில்நுட்பம் குறித்த பணிக்குழு: NHPS திட்டத்தை திறம்பட அமல்படுத்துவதற்கு பயன்படுத்தப்பட உள்ள தகவல் தொழில்நுட்ப அமைப்பு / மேடை குறித்த பரிந்துரையை செய்வதற்காக இந்தக் குழு அமைக்கப்பட்டது.
    மோசடிகளை கண்டுபிடித்தல், குறைதீர்ப்பு பணிக்குழு: NHPS திட்டத்தில் ஏற்படக்கூடிய சாத்தியமுள்ள மோசடிகள், தவறான நடைமுறை ஆகியவற்றை தடுப்பதற்கான அணுகுமுறைகளை பரிந்துரைக்க இந்தக் குழு அமைக்கப்பட்டது. திட்டத்தின் ஒவ்வொரு நிலை தொடர்பாகவும் வரும் புகார்கள் மற்றும் குறைதீர்ப்பு நடவடிக்கைகளுக்கான அமைப்பையும் இக்குழு பரிந்துரைக்கும்.
    விழிப்புணர்வு உருவாக்க பணிக்குழு: NHPS திட்டம் தொடர்பான தகவல், கல்வி, இணைப்பு மற்றும் விழிப்புணர்வு நடவடிக்கைகள் குறித்து பரிந்துரை செய்வதற்காக இந்தப் பணிக்குழு அமைக்கப்பட்டது.
    நிறுவன ஏற்பாடு குறித்த பணிக்குழு: NHPS அமலாக்கத்தை திறம்பட நடத்துவதற்கான நிறுவன அமைப்புகள் குறித்து பரிந்துரைக்க இந்தப் பணிக்குழு நிறுவப்பட்டது.
    மருத்துவ பராமரிப்பு தொடர்ச்சியாக நடைபெறுவதை உறுதிசெய்வதற்கான பணிக்குழு: NHPS திட்டம் வரும் ஆண்டுகளில் வளர்ந்து பரிணமிக்கும் தறுவாயில் மருத்துவ பராமரிப்பு தொடர்ச்சியாக நடைபெறுவதன் காலம் மற்றும் நோக்கத்தை வரையறை செய்வதற்காக இந்தப் பணிக்குழு ஏற்படுத்தப்பட்டது. திட்டத்தின் வளர்ச்சி திசை ஏற்கனவே வரையறை செய்யப்பட்டுள்ளது.
    தேசிய ஸ்வஸ்தியா காப்பீட்டு திட்ட நடைமுறை, மாநிலங்களின் சொந்த மருத்துவ காப்பீட்டு திட்ட நடைமுறைகள், இந்த வகையிலான உலக அனுபவங்கள் ஆகியவற்றின் அடிப்படையில் இந்த குழுக்கள் விரிவான விவாதத்தை மேற்கொண்டன. பயனாளிகளை இனம் காணுவது, மருத்துவமனை பட்டியல்களை தயாரிப்பது, மருத்துவமனையில் சேர்ந்து பெறும் சிகிச்சைகள், குறைதீர்ப்பு அமைப்புகள், தகவல், கல்வி, இணைப்பு நடவடிக்கைகள் போன்றவற்றின் சிறந்த நடைமுறைகள் ஒவ்வொரு மாநிலத்தில் இருந்தும் அடையாளம் காணப்பட்டு, ஒவ்வொரு பணிக்குழுவும் தமது பரிந்துரைகளை அமைச்சகத்திடம் சமர்ப்பித்தது. மாநிலங்கள் இத்தகைய திட்டங்களில் தற்போது எதிர்கொள்ளும் சவால்கள், அதற்கான சாத்தியமான தீர்வுகள் குறித்தும் விவாதிக்கப்பட்டது.
    தேசிய ஆலோசனையின் இரண்டாவது நாளில் மாநிலங்களின் ஐந்து குழுக்கள் அமைக்கப்பட்டன. மருத்துவ காப்பீட்டு திட்டங்களின் அமலாக்க அடிப்படையில் இந்தக் குழுக்கள் அமைக்கப்பட்டன. தேசிய ஸ்வஸ்திய காப்பீட்டு திட்டம் மட்டுமே செயல்படும் மாநிலங்கள், இந்தத் திட்டத்துடன் தங்களது சொந்த திட்டங்களையும் கொண்டுள்ள மாநிலங்கள், காப்பீட்டு அடிப்படையிலான சொந்த திட்டங்களை மட்டும் பயன்படுத்தும் மாநிலங்கள், அறக்கட்டளை அடிப்படையில் தங்கள் சொந்த திட்டங்களை மட்டும் பயன்படுத்தும் மாநிலங்கள், மருத்துவ காப்பீடு திட்டங்கள் ஏதுமில்லாத மாநிலங்கள் என ஐந்து குழுக்கள் ஏற்படுத்தப்பட்டன.
    இந்த ஐந்து மாநில குழுக்களும் தங்களது வகைக்கான பிரச்சினைகள், அவற்றுக்கு சாத்தியமான தீர்வுகள் ஆகியவற்றை கண்டறிந்தன. இந்தப் புதிய திட்டத்தை செயல்படுத்த / ஒருங்கிணைக்க மாநிலங்களின் தயார் நிலை குறித்து மத்திய சுகாதாரத் துறை செயலர் மற்றும் நித்தி ஆயோக்கின் சுகாதாரத்துறை உறுப்பினருடன் இருதரப்பு கூட்டங்களும் நடைபெற்றன.

    
    
    (Release ID: 1520857) Visitor Counter : 288
    
    
      Read this release in: English