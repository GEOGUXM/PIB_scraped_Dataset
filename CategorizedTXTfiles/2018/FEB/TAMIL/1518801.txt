      நிதி அமைச்சகம்

      விவசாயிகள், ஏழைகள் மற்றும் இதர முக்கிய பிரிவினருக்கான பல்வேறு நலத் திட்டங்களை அரசு மேற்கொள்கிறது
      நடுத்தர மற்றும் நீண்டகால நோக்கில் இந்தியப் பொருளாதாரம் பலமான வளர்ச்சியை எட்டுவதற்கு உதவும் வகையில் தொடர்ச்சியான அடிப்படைக் கட்டமைப்பு சீர்திருத்தங்கள்

      Posted On: 01 FEB 2018 6:49PM by PIB Chennai

    திரு. நரேந்திர மோடியின் அரசு நேர்மையுடனும் , அரசியல் நோக்கங்களைப் பற்றி கவலைப்படாமலும் செயல்பட்டு வருகிறது என்று மத்திய நிதியமைச்சர் உறுதிபட தெரிவித்தார். 2018-19 ஆம் நிதியாண்டுக்கான பட்ஜெட்டை நாடாளுமன்றத்தில் இன்று சமர்ப்பித்த, நிதி மற்றும் கார்ப்பரேட் விவகாரங்கள் துறை அமைச்சர் திரு. அருண் ஜேட்லி, விவசாயிகள், ஏழைகள் மற்றும் இதர முக்கிய பிரிவினர் பயன்பெறும் வகையிலும், நாட்டில் வளர்ச்சி பெறாத பகுதிகளை கைதூக்கி விடவும் அரசு பல்வேறு திட்டங்களை செயல்படுத்தி வருவதாகத் தெரிவித்தார்.


    உஜ்வாலா திட்டத்தின் கீழ் இலவச சமையல் எரிவாயு இணைப்புகளை அரசு வழங்கி வருகிறது. சவுபாக்யா திட்டத்தின் கீழ் , 4 கோடி வீடுகளுக்கு மின்சார இணைப்புகள் வழங்கப்படுகின்றன. 3 ஆயிரத்துக்கும் மேற்பட்ட மக்கள் மருந்தகங்கள் மூலமாக 800க்கும் மேற்பட்ட மருந்துகள் குறைந்த விலையில் விற்கப்படுகின்றன. ஸ்டென்ட்கள் விலை கட்டுப்படுத்தப் பட்டுள்ளது. ஏழைகளுக்கு இலவச டயாலிசிஸ் செய்யும் வசதி தொடங்கப்பட்டுள்ளது. ஏழைகள் மற்றும் நடுத்தர மக்களுக்கு வீட்டுவசதித்திட்டங்களில் வட்டியில் பெருமளவு நிவாரணம் அளிக்கப்படுகிறது. அரசின் அனைத்து சேவைகளும், பேருந்து அல்லது ரயில் டிக்கெட்களாக இருந்தாலும் அல்லது தனிநபர் சான்றிதழாக இருந்தாலும் ஆன்லைன் மூலம் கிடைக்க முயற்சிகள் மேற்கொள்ளப்பட்டு வருகின்றன. இரண்டு அல்லது மூன்று நாட்களில் வீட்டுக்கு வந்து பாஸ்போர்ட் வழங்குவது அல்லது ஒரே நாளில் கம்பெனிக்குப் பதிவு செய்வது போன்றவை இதில் அடங்கும். நமது நாட்டில் பெருமளவு மக்களுக்கு இந்த அனைத்து வசதிகளும் பயன் தரும் வகையில் இருப்பதாக நிதியமைச்சர் தெரிவித்தார். சான்றிதழ்களுக்கு ஒப்பளிப்பு பெறுவது கட்டாயம் கிடையாது; குரூப் சி மற்றும் குரூப் டி பணிகளுக்கு நேர்காணல் நடத்தும் நடைமுறை ஒழிப்பு என்பனவற்றையும் அவர் குறிப்பிட்டார். இந்த நடவடிக்கைகள் நேரத்தை மிச்சப்படுத்தியுள்ளன என்றும் லட்சக்கணக்கான இளைஞர்களின் பணம் மிச்சப்படுத்தப் பட்டுள்ளது என்றும் தெரிவித்தார். வளைந்து கொடுக்காத விதிகள் மற்றும் ஒழுங்குமுறைகளால் பாதிக்கப்பட்டவர்களுக்கு நவீன தொழில்நுட்பத்தைப் பயன்படுத்தி அரசு உதவி செய்கிறது என்றும் கூறினார்.


    நேர்மையான , தூய்மையான மற்றும் வெளிப்படையான ஆட்சி நிர்வாகத்தை அளிப்போம் என்று நான்கு ஆண்டுகளுக்கு முன்பு இந்த அரசு உறுதியளித்ததாக நிதியமைச்சர் ஜேட்லி தெரிவித்தார். இந்தியப் பொருளாதாரம் பலமாக செயல்படும் நிலையை மீண்டும் உருவாக்குவதற்கு, கடினமான முடிவுகளை எடுக்கும் வல்லமை மிகுந்த தலைமை அளிக்கப்படும் என நாங்கள் உறுதியளித்தோம். வறுமையைக் குறைப்போம், கட்டமைப்பு உருவாக்கத்தை விரைவுபடுத்துவோம், வலுவான நம்பிக்கை மிகுந்த மற்றும் ஒரு புதிய இந்தியாவை உருவாக்குவோம் என நாங்கள் உறுதி அளித்தோம் என்றார் நிதியமைச்சர்.


    தொடர்ச்சியான பல அடிப்படைக் கட்டமைப்பு சீர்திருத்தங்களை அரசு வெற்றிகரமாக செயல்படுத்தியது என்று அவர் கூறினார். சரக்குகள் மற்றும் சேவைகள் வரி (GST) அறிமுகம் செய்யப்பட்டதன் மூலம், மறைமுக வரி விதிப்பு நடைமுறை எளிமையாக்கப்பட்டது. டிஜிட்டல் தொழில்நுட்பத்தை பயன்படுத்தி, ஏழைகளுக்கான பயன்கள் அதிக சிறப்பாக அவர்களை சென்று சேர ஏற்பாடு செய்யப்பட்டது. உயர் மதிப்புள்ள பணம், மதிப்பு நீக்கப்பட்ட நடவடிக்கை மூலமாக, ரொக்கத்தின் பயன்பாட்டின் அளவு குறைந்துள்ளது. வரி செலுத்துவோர் எண்ணிக்கையை அது அதிகரிக்கச் செய்து, டிஜிட்டல் பொருளாதார செயல்பாடுகளை அதிகரிக்கச் செய்தது. வங்கி திவால் நெறிமுறைகள் (IBC) கடன் தருவோர் - கடனாளி உறவை மாற்றியமைத்தது. மறு முதலீடு பெற்ற வங்கிகள், வளர்ச்சிக்கு அதிக அளவுக்கு உதவும் தன்மையைப் பெற்றுள்ளன. இந்த அனைத்து கட்டமைப்பு சீர்திருத்தங்களும், இந்தியப் பொருளாதாரம் நடுத்தர மற்றும் நீண்டகால நோக்கில் பலமாக வளருவதற்கு உதவக் கூடியவையாக இருக்கும் என்று நிதியமைச்சர் பட்டியலிட்டார்.


    இவற்றின் விளைவாக , உலகில் வேகமாக வளரும் பொருளாதார நாடுகளில் இந்தியா தனித்து நிற்பதாக நிதியமைச்சர் கூறினார். இந்தியாவில் அடுத்த ஆண்டு 7% வளர்ச்சி ஏற்படும் என்று பன்னாட்டு நிதியம் (IMF) தனது சமீபத்திய அறிக்கையில் கணித்துள்ளது என அவர் குறிப்பிட்டார். இதுபோன்ற கட்டமைப்பு சீர்திருத்தங்களுக்கு ஏற்ப தகவமைப்பு செய்து கொள்வதில் இந்திய சமூகமும் பொருளாதாரமும் குறிப்பிடத்தக்க இணக்கத்தைக் காட்டியிருப்பதால் 8% -க்கும் அதிகமான உயர் வளர்ச்சியை இந்தியா நிச்சயமாக எட்டும் என்று திரு. ஜேட்லி உறுதி தெரிவித்தார்.


    நமது அரசின் முதல் மூன்று ஆண்டுகளில் சராசரியாக 7.5 % வளர்ச்சியை இந்தியா எட்டியுள்ளது என்று நிதியமைச்சர் கூறினார். இந்தியப் பொருளாதாரம் இப்போது 2.5 டிரில்லியன் டாலர் மதிப்பு கொண்டுள்ளது - உலகில் ஏழாவது பெரிய பொருளாதாரமாக உள்ளது. மிக விரைவில் ஐந்தாவது மிகப் பெரிய பொருளாதார நாடாக மாறும் என எதிர்பார்க்கப் படுகிறது. வாங்கும் சக்தி ஒப்பீட்டு (PPP) அடிப்படையில், நாம் ஏற்கெனவே மூன்றாவது பெரிய பொருளாதார நாடாக இருக்கிறோம் என்று நிதியமைச்சர் தெரிவித்தார்.


    இந்த ஆதாயங்களை ஒன்று சேர்ப்பதாக இந்த ஆண்டின் பட்ஜெட் இருக்கும் என்றும் , வேளாண்மை மற்றும் ஊரகப் பொருளாதாரத்தை பலப்படுத்துவது, பொருளாதார ரீதியில் போதிய வசதிகள் கிடைக்காதவர்களுக்கு நல்ல மருத்துவ வசதி கிடைக்கச் செய்தல், மூத்த குடிமக்கள் நலனைக் கவனிப்பது, கட்டமைப்பு வசதிகள் உருவாக்கல் மற்றும் நாட்டில் கல்வியின் தரத்தை மேம்படுத்த அதிக நிதி ஒதுக்குவதற்கு மாநில அரசுகளுடன் இணைந்து செயல்படுவது போன்றவற்றில் குறிப்பாக கவனம் செலுத்தப்படும் என்றும் தெரிவித்தார்.


    கடந்த சில ஆண்டுகளில் பொருளாதார சீர்திருத்தங்கள் சவால் மிக்கவையாக இருந்தன என்று கூறிய திரு. ஜேட்லி , அவற்றால் வெளிநாட்டு நேரடி முதலீடு அதிகரித்தது என்றும், இந்தியாவில் தொழில் செய்யும் சூழ்நிலையை எளிதாக்கியதாகவும் கூறினார். நாட்டின் உள்பகுதிகளிலும், இந்தியாவின் ஒவ்வொரு மாநிலத்திலும் தொழில் செய்வதை எளிதாக்கும் வகையில் இன்னும் தொழில் சீர்திருத்தங்களை செய்வதற்கு, 372 குறிப்பிட்ட வணிக சீர்திருத்த நடவடிக்கைகளை செய்வதற்கு இந்திய அரசு அடையாளம் கண்டிருப்பதாகத் தெரிவித்தார். அனைத்து மாநிலங்களும் இந்தச் சீர்திருத்தங்கள் மற்றும் எளிமையாக்கல் செயல்பாடுகளை லட்சிய உறுதியுடன் ஆக்கப்பூர்வமாக எடுத்துக் கொண்டு, போட்டி மனப்பான்மையுடன் அமல் படுத்துவதாகவும் கூறினார். பயனாளர்கள் தெரிவிக்கும் கருத்துகளின் அடிப்படையில், இந்தத் திட்டத்தின் கீழான செயல்பாடுகள் மதிப்பீடு செய்யப்படும் என்றார் அவர்.


    பிரதமர் திரு. நரேந்திர மோடி நல்ல நிர்வாகத்துக்கு முக்கியத்துவம் தந்து எப்போதும் வலியுறுத்தி வருவதாகக் கூறிய நிதியமைச்சர் , இதுபோன்ற தொலைநோக்குப் பார்வை, கொள்கைகள், விதிகள் மற்றும் நடைமுறைகளில் நூற்றுக்கணக்கான சீர்திருத்தங்களை செய்வதற்கு அரசு அமைப்புகளுக்கு ஊக்கம் தந்ததாகக் கூறினார். இயற்கை வளங்கள் இப்போது வெளிப்படையாகவும், நேர்மையாகவும் ஒதுக்கீடு செய்யப்படுகின்றன. நேர்மைக்கு மரியாதை கிடைத்துள்ளது என்று அவர் கூறினார். உலக வங்கி வெளியிட்டுள்ள, தொழில் செய்வது எளிமையாக உள்ள நாடுகளின் பட்டியலில் கடந்த மூன்று ஆண்டுகளில் இந்தியா 42 இடங்கள் முன்னேறியுள்ளதன் மூலம் இது பிரதிபலிக்கப்படுகிறது. முதன்முறையாக முதல் 100 நாடுகள் பட்டியலுக்குள் இந்தியா இடம் பிடித்துள்ளது.


    அரசுத் திட்டங்களின் பயன்கள் , தகுதியுள்ள பயனாளிகளுக்கு நேரடியாகக் கிடைப்பதை அரசு உறுதி செய்துள்ளது என்றும் நிதியமைச்சர் தெரிவித்தார். ஒவ்வொரு இந்தியருக்கும் அடையாளத்தைக் கொடுத்துள்ள ஆதார், நமது மக்களுக்கு பல பொது சேவைகள் கிடைப்பதை எளிதாக்கியிருக்கிறது என்றும் கூறினார். பல சேவைகளும் பயன்களும் மக்களுக்கு அவர்களுடைய வீட்டில் அல்லது அவர்களின் கணக்குகளில் கிடைக்கும்படி செய்யப்பட்டுள்ளது. இது ஊழலைக் குறைத்துள்ளது. பயன் கிடைக்கச் செய்வதன் செலவைக் குறைத்துள்ளது. நடைமுறையில் இடைத்தரகர்கள் இருப்பதை ஒழித்துவிட்டது. இந்தியாவின் நேரடி ஆதாய பரிமாற்ற நடைமுறைதான், இது போன்ற திட்டத்தில் உலகில் மிகப் பெரிய திட்டமாக உள்ளது. உலக அளவில் வெற்றிகரமான திட்டமாக உள்ளது. ஒவ்வொரு பெரிய அல்லது சிறிய நிறுவனமும், தனித்துவமான அடையாளம் பெற வேண்டியுள்ளதாக நிதியமைச்சர் குறிப்பிட்டார். இந்தியாவில் ஒவ்வொரு தனிப்பட்ட நிறுவனத்துக்கும் தனித்துவமான அடையாளம் அளிப்பதற்கு ஒரு திட்டத்தை அரசு உருவாக்கும் என்றும் அவர் கூறினார்.


    *****

    
    
    (Release ID: 1518801) Visitor Counter : 145