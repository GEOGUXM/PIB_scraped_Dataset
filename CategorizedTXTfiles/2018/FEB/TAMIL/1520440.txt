      சாலைப் போக்குவரத்து மற்றும் நெடுஞ்சாலைத்துறை அமைச்சகம்

      சுங்கச் சாவடிகளில் தரவரிசை முறையை தொடங்க இந்திய தேசிய நெடுஞ்சாலை ஆணையம் திட்டம்
      Posted On: 12 FEB 2018 6:20PM by PIB Chennai


    இந்திய தேசிய நெடுஞ்சாலை ஆணையம் என்.ஹெச்.ஏ.ஐ நாடுமுழுவதும் பிப்ரவரி 10 ஆம் தேதி ஆய்வு ஒன்றைத் தொடங்கியது. சுங்கத்தை எளிமைப்படுத்துவது, மின்னணு சுங்கம் வசூலிக்கும் முறை, துரித வழி பயன்பாடு, சுங்கச்சாவடிகளின் தூய்மை, அங்குள்ள ஊழியர்கள் நடந்து கொள்ளும் விதம், காவலர்களைப் பணியில் ஈடுபடுத்துவது, கழிவறைகளைத் தூய்மையாக பராமரிப்பது, நெடுஞ்சாலை சிறுதங்கிடச் செயல்பாடு, வழி நெடுகிலும் உள்ள வசதிகள், தேவைப்படும் போது ஆம்புலன்ஸ் சேவை மற்றும் நெடுஞ்சாலையில் ஏதாவது அவசர தேவை என்றால் பயன்படுத்த கிரேன்கள் தயார் நிலையில் வைக்கப்பட்டுள்ளனவா என்பது உள்ளிட்ட நெடுஞ்சாலையைப் பயன்படுத்துவோருக்கு ஏற்படும் சிரமங்கள் குறித்து இந்த ஆய்வு மேற்கொள்ளப்பட்டது.நெடுஞ்சாலையைப் பயன்படுத்துவோருக்கான வசதிகளை மேம்படுத்த நெடுஞ்சாலைச் செயல்பாட்டுப் பிரிவு அதிகாரிகள் அனைவரும் குறைந்தது இரண்டு சுங்கச் சாவடிகளுக்கு சென்று இத்தகைய வசதிகள் செய்யப்பட்டுள்ளனவா என்று நேரடியாக ஆய்வு நடத்த வேண்டும் என்று கடந்த 9 ஆம் தேதி காணொலிக் காட்சி மூலம் இந்திய தேசிய நெடுஞ்சாலை ஆணையத்தின் தலைவர் திரு தீபக் குமார் அறிவுறுத்தியிருந்தார். அதன்படி, நாடுமுழுவதும் கடந்த 10 ஆம் தேதி நெடுஞ்சாலை செயல்பாட்டுப் பிரிவு ஒரே நேரத்தில் 300 க்கும் மேற்பட்ட சுங்கச் சாவடிகளுக்குச் சென்று ஆய்வு மேற்கொண்டது. நெடுஞ்சாலை செயல்பாட்டு அதிகாரிகள் சுங்கச் சாவடிகளுக்குச் சென்று சாலைகளைப் பயன்படுத்துவோரின் வசதிப் பற்றி ஆய்வு நடத்தியதுடன் பொது மக்களிடம் இருந்து கருத்துக்களையும் கேட்டறிந்தனர்.


    இந்திய தேசிய நெடுஞ்சாலை ஆணையம் சுங்கச்சாவடிகள் செயல்படும் விதம் குறித்து தரவரிசை முறையைத் தொடங்கவுள்ளதாக திரு தீபக் குமார் தெரிவித்துள்ளார். ஒவ்வொரு காலாண்டுக்கு ஒருமுறை சிறப்பாகச் செயல்படும் மூன்று சுங்கச் சாவடிகள் கண்டறியப்பட்டு அவற்றின் பெயர்கள் ஆணையத்தின் வலைதளத்தில் வெளியிடப்படும். இந்த தரவரிசை முறையின் மூலம் வசதிகளை ஏற்படுத்துவதற்கான போட்டி சூழல் உருவாகி, இதன் பயனாக நெடுஞ்சாலையைப் பயன்படுத்துவோரின் நலனுக்கான ஒட்டுமொத்த வசதிகள் மேம்படுத்தப்படும் என்று அவர் நம்பிக்கை தெரிவித்தார்.

    
    
    (Release ID: 1520440) Visitor Counter : 30
    
    
      Read this release in: English