      கலாசாரத்துறை அமைச்சகம்

      இந்தியாவில் முதல்முறையாக நடைபெறும் குளோபல் தியேட்டர் ஒலிம்பிக்ஸ்சை 2018 பிப்ரவரி 17 தொடங்கி வைக்கிறார் குடியரசுத் துணைத் தலைவர் திரு. வெங்கய்யா நாயுடு
      Posted On: 13 FEB 2018 6:27PM by PIB Chennai


    8 வது குளோபல் தியேட்டர் ஒலிம்பிக்ஸ்சை குடியரசுத் துணைத் தலைவர் திரு . எம். வெங்கய்யா நாயுடு புதுதில்லியில் உள்ள செங்கோட்டையில் வரும் 2018 பிப்ரவரி 17ம் தேதி தொடங்கி வைக்கிறார். இந்த உலகளாவிய தியேட்டர் திருவிழா இந்தியாவில் முதல் முறையாக நடைபெறுகிறது. புதுதில்லியில் உள்ள தேசிய நாடகப் பள்ளியில் செய்தியாளர்களுக்கு பேட்டி அளித்த மத்திய கலச்சாரத் துறை இணையமைச்சர் (தனிப்பொறுப்பு), சுற்றுச்சூழல், வனம் மற்றும் பருவ நிலை மாற்றத்துறை அமைச்சர் டாக்டர் மகேஷ் சர்மா, இந்தியா சுதந்திரம் பெற்ற பின்னர் இத்தகைய பெரிய நாடகத் திருவிழா ஏற்பாடு செய்யப்படுவது இதுவே முதல்முறை என்றார். 51 நாட்கள் நடைபெறும் இந்த நிகழ்வு 17 இந்திய நகரங்களுக்கு பயணித்து 450 காட்சிகள், 600 கலைத்திறனை வெளிப்படுத்தும் நிகழ்ச்சிகள், இளைஞர்களுக்கான 250 சிறப்புக் காட்சிகளை நடத்துகிறது.


    உலகம் முழுவதிலும் இருந்தும் 25000 கலைஞர்கள் பங்கேற்கும் இந்த திருவிழா 2018 ஏப்ரல் 08ம் தேதி மும்பையில் உள்ள கேட்வே ஆஃப் இந்தியாவில் கோலாகலமாக நிறைவடையும். இந்த ஆடம்பரமான திருவிழாவை நடத்தும் வாய்ப்பை இந்தியாவுக்கு அளித்த சர்வதேச சொசைட்டிக்கு டாக்டர் மகேஷ் சர்மா நன்றி தெரிவித்துக் கொண்டார். நாடகங்களுக்கு பெரும் வரவேற்பு உள்ளது என்றும் சமூக பிரச்சனைகள் உள்ளிட்ட அன்றாட வாழ்வில் உள்ள பிரச்சனைகளை எளிமையான முறையில் நாடகங்களில் வெளிப்படுத்த முடியும் என்றும் டாக்டர் மகேஷ் சர்மா தெரிவித்தார்.


    இந்த நாடக திருவிழா இந்திய அரசின் கலாச்சார அமைச்சகத்தின் கீழ் இயங்கும் தேசிய நாடகப் பள்ளியால் ஏற்பாடு செய்யப்படுகிறது . ‘நட்புக்கு கொடியசைப்போம்’ என்பது 8வது தியேட்டர் ஒலிம்பிக்சின் நோக்க நிலையாக இருக்கும். நாடக கலையின் மூலம் பல்வேறு கலாச்சாரங்கள், நம்பிக்கைகள் மற்றும் சித்தாந்தங்கள் கொண்டவர்களை ஒன்றாக கொண்டு வந்து எல்லைகளை இணைப்பது இதன் நோக்கமாகும். ரூ. 51.81 கோடி செலவில் ஏற்பாடு செய்யப்படும் இந்த 8வது தியேட்டர் ஒலிம்பிக்ஸ்சில் 30 இந்திய மொழிகள், 15 அந்நிய மொழிகள் மற்றும் பேச்சில்லா மொழிகளில் நிகழ்ச்சிகள் நட்த்தப்படும்.


    ஆஸ்திரேலியா , அஜர்பைஜான், வங்கதேசம், பெல்ஜியம், பிரேசில், சீனா, செக் குடியரசு, டென்மார்க், பிரான்ஸ், ஜெர்மனி, கிரீஸ், இஸ்ரேல், இத்தாலி, ஜப்பான், லிதுவேனியா, மொரீஷியஸ், நேபாள், போலந்து, ரஷ்யா, இலங்கை, தென் கொரியா, ஸ்பெயின், துருக்கி, பிரிட்டன் மற்றும் அமெரிக்கா உள்ளிட்ட 40 நாடுகளைச் சேர்ந்தவர்கள் தங்களது நாடகத் திறமையை வெளிப்படுத்துவார்கள்.


    *****

    
    
    (Release ID: 1520568) Visitor Counter : 51
    
    
      Read this release in: English