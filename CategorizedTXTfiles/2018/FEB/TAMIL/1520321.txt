      பணியாளர் நலன், பொதுமக்கள் குறை தீர்ப்பு மற்றும் ஓய்வூதியங்கள் அமைச்சகம்

      மத்திய அரசின் திட்டங்கள் இளைஞர்களின்பால் முக்கிய கவனம் செலுத்துகின்றன: டாக்டர் ஜிதேந்திர சிங்
      Posted On: 11 FEB 2018 8:44AM by PIB Chennai


    மத்திய அரசின் திட்டங்கள் இளைஞர்களின்பால் முக்கிய கவனம் செலுத்துகின்றன என்று வடகிழக்கு மண்டல மேம்பாடு (தனிப்பொறுப்பு,) பிரதமர் அலுவலகம், பணியாளர், பொதுமக்கள் குறைதீர்ப்பு, ஓய்வூதியங்கள், அணுசக்தி, விண்வெளி துறை இணையமைச்சர் டாக்டர் ஜிதேந்திர சிங் கூறியிருக்கிறார் .


    தில்லி பல்கலைக்கழகத்தின் வடக்கு வளாகத்தில் நேற்று உடான் உத்சவ் 2018 இளைஞர் விழா என்ற 3 நாள் நிகழ்ச்சியில் அவர் பேசினார். பிரதமர் திரு நரேந்திர மோடி தலைமையில் இளைஞர்களின் பங்கு அங்கீகரிக்கப்பட்டுள்ளது, இன்றைய இந்திய மக்கள் தொகையில் 70 சதவீதமாக இளைஞர்கள் உள்ளனர். உடான் திருவிழா இளைஞர்களை கலை, பண்பாடு, சிற்பம், ஓவியம், நாடகம் மூலம் இணைக்க முயற்சி மேற்கொண்டுள்ளது. ஆயிரம் வார்த்தைகள் கொண்ட கட்டுரையோ, 30 நிமிட சொற்பொழிவோ சாதிக்க முடியாதவற்றை இந்த ஊடகங்கள் மிகச்சிறப்பாக ; சாதித்து இளைஞர்களின் மீது தாக்கத்தை ஏற்படுத்தும் என்று அமைச்சர் கூறினார்.


    கடந்த மூன்று, நான்கு ஆண்டுகளில் மத்திய அரசு தொடங்கியுள்ள திட்டங்களில் மிகப்பல தோற்றத்தில் அரசு திட்டங்கள் என்றாலும், உண்மையில் பொதுமக்கள் தொடர்பு, சமூக சீர்திருத்தம் சார்ந்த திட்டங்கள் என்று டாக்டர் ஜிதேந்திர சிங் கூறினார். இந்த வகையில் ஜன்தன் திட்டம், அடல் ஓய்வூதியத் திட்டம் ஆகியவற்றை உதாரணங்களாக அவர் குறிப்பிட்டார்.


    இளைஞர்களைப் பொறுத்தவரை மத்திய அரசின் அணுகுமுறை அவர்களுக்கு வெறும் வேலைவாய்ப்புகள் வழங்குவது மட்டுமன்றி, அவர்களிடையே வேலை ஏற்கும் திறன்களை உருவாக்குதல், சுயவேலைவாய்ப்புக்கு அவர்களை தயார்படுத்துதல் போன்றவற்றையும் நோக்கமாக கொண்டவை என்றார். தொடங்கிடு இந்தியா, நிமிர்ந்து நில் இந்தியா, முத்ரா திட்டம் ஆகியவற்றை மிகப்பெரிய அரசின் திட்டங்களுக்கு எடுத்துக்காட்டாக அவர் குறிப்பிட்டார்.


    இந்த ஆண்டின் உடான் உத்சவ நிகழ்ச்சிக்கு வடகிழக்கு என்பது கருப்பொருளாக அமைந்துள்ளது குறித்து டாக்டர் ஜிதேந்திர சிங் மன நிறைவு தெரிவித்தார். வடகிழக்கு பகுதி இன்னும் கண்டுபிடிக்கப்படாத திறன்கள் கொண்ட பகுதி என்றும், வடகிழக்கு மண்டல மேம்பாட்டுத் துறை அந்தப் பகுதியில் தொடக்க நிலை நிறுவனங்களை அமைக்க விரும்பும் இளைஞர்களுக்கு முயற்சி நிதி மூலதனம் அளிக்க முடிவு செய்திருப்பதாகத் தெரிவித்தார். இந்த முயற்சி சரியான திசையில் தொடருமானால், ஒரு நாள் நாடெங்கும் உள்ள இளைஞர்கள் வடகிழக்கு மண்டலத்தை தங்களது விருப்பமான இடமாக தெரிவு செய்யும் நிலை ஏற்படும் என்றார்.


    நிகழ்ச்சியில் தில்லி பல்கலைக்கழகத்தின் பல்வேறு கல்லூரிகளைச் சேர்ந்த இளைஞர்களுக்கு 13 வெவ்வேறு போட்டிகளில் சிறப்பாக வெற்றி பெற்றமைக்கான பரிசுகளை டாக்டர் ஜிதேந்திர சிங் வழங்கினார்.


    

    
    (Release ID: 1520321) Visitor Counter : 57
    
    
      Read this release in: English