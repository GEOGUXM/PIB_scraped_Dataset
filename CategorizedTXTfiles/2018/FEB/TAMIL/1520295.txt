      சுகாதாரம் மற்றும் குடும்ப நலத்துறை அமைச்சகம்

      திரு ஜே பி நட்டா தேசிய குடற்புழு நீக்க திட்டத்தை தொடங்கி வைத்தார்.
      தேசிய குடற்புழு நீக்கும் திட்டம் 32 கோடி குழந்தைகளுக்கு பயனளிக்கும். நாட்டின் ஒவ்வொரு குழந்தைக்கும் தொலைதூர கிராமம் உள்ளிட்ட பகுதிகளிலும் உயர்தர சுகாதார பராமரிப்பை வழங்க மத்திய அரசு உறுதிபூண்டுள்ளது ஜே பி நட்டா

      Posted On: 10 FEB 2018 4:57PM by PIB Chennai

    குருகிராமத்தில் இன்று நிகழ்ச்சி ஒன்றில் மத்திய சுகாதாரம் மற்றும் குடும்ப நலத்துறை அமைச்சர் திரு ஜே பி நட்டா, தேசிய குடற்புழு நீக்க தினத்தை தொடங்கிவைத்தார். நிகழ்ச்சியில் பேசிய அவர், தேசிய குடற்புழு நீக்கும் திட்டம் 32 கோடி குழந்தைகளுக்கு பயனளிக்கும் . நாட்டின் ஒவ்வொரு குழந்தைக்கும் தொலைதூர கிராமம் உள்ளிட்ட பகுதிகளிலும் உயர்தர சுகாதார பராமரிப்பை வழங்க மத்திய அரசு உறுதிபூண்டுள்ளது என்று கூறினார். தேசிய குடற்புழு தினம் இதில் ஒரு பகுதி என்றும், அது உலகிலேயே மிகப் பெரிய பொது சுகாதார திட்டங்களில் ஒன்று என்றும் கூறினார்.


    மத்திய ரசாயனம் மற்றும் உரத்துறை இணையமைச்சர் திரு ராவ் இந்தர்ஜித் சிங், ஹரியானா மாநில பொதுப் பணித்துறை அமைச்சர் திரு ராவ் நர்பீர்சிங், தேசிய சுகாதார இயக்கத்தின் கூடுதல் செயலாளரும், நிர்வாக இயக்குனருமான திரு மனோஜ் ஜலானி ஆகியோர் நிகழ்ச்சியில் பங்கேற்றனர்.


    இந்த முறை தேசிய குடற்புழு நீக்க தினத்தின் போது 32.2 கோடி குழந்தைகளை சென்றடைய அரசு இலக்கு நிர்ணயித்துள்ளது என்று நிகழ்ச்சியில் பேசிய சுகாதாரத்துறை அமைச்சர் தெரிவித்தார். முதன் முறையாக 2015 ஆம் ஆண்டு அமைச்சகம் தேசிய குடற்புழு நீக்க தினத்தை தொடங்கியது என்றும், அப்போது 11 மாநிலங்கள் / யூனியன் பிரதேசங்களில் அரசு, அரசு உதவிபெறும் பள்ளிகள் மற்றும் அங்கன்வாடி மையங்களில் ஒன்று முதல் 19 வயது வரையிலான குழந்தைகளுக்கு குடற்புழு நீக்க மருந்து தரப்பட்டது என்றார். அதன் பிறகு இந்தத் திட்டம் நாடு முழுமைக்கும் விரிவுபடுத்தப்பட்டது. சென்ற ஆண்டு அதாவது 2016 பிப்ரவரியில் 25.6 கோடி குழந்தைகளுக்கும், 2016 ஆகஸ்ட் மாதம் 22.8 கோடி குழந்தைகளுக்கும் குடற்புழு நீக்க சிகிச்சை அதற்கான தேசிய தினத்தில் அளிக்கப்பட்டது என்றார். நிகழ்ச்சியின் போது குடற்புழு நீக்க புள்ளி விவரங்களையும் அமைச்சர் வெளியிட்டார்.


    ஒவ்வொரு ஆண்டும் பிப்ரவரி 10, ஆகஸ்ட் 10 ஆகிய தேதிகளில் ஒன்று முதல் 19 வயது வரையிலான அனைத்து குழந்தைகளுக்கும் ஒரே குறிப்பிட்ட நாளில் குடற்புழு நீக்குவதற்கான சிகிச்சை அளிக்கும் அணுகுமுறையை கொண்டது, தேசிய குடற்புழு நீக்க தினமாகும். 2015 பிப்ரவரிக்கு பிறகு தேசிய குடற்புழு நீக்க தினம் 5 முறை நடத்தப்பட்டுள்ளது. இதன்கீழ், அனைத்து பள்ளிகள், அங்கன்வாடிகள் ஆகியவற்றில் உள்ள குழந்தைகளுக்கு குடற்புழு நீக்க சிகிச்சை அளிக்கப்படுகிறது. தேசிய குடற்புழு நீக்க தினத்தன்று உடல்நலக்குறைவு போன்ற காரணங்களுக்காக குடற்புழு நீக்க சிகிச்சை பெறாத குழந்தைகளுக்கு விட்டுப்போனவர்களுக்கான பிப்ரவரி 15 ஆம் தேதியன்று இந்த சிகிச்சை அளிக்கப்படும்.


    இந்த நிகழ்ச்சியில் ஹரியானா மாநிலத்துக்கான முதலாவது அம்ரித் மருந்து கடையை சுகாதாரம் மற்றும் குடும்பநலத்துறை அமைச்சர் திறந்துவைத்தார். இந்த நிகழ்ச்சியின் போது ஹரியானா மாநில சுகாதாரம் மற்றும் குடும்பநலத்துறை முதன்மை செயலாளர் திரு அமித் ஜா, ஹரியானா மாநில சுகாதார குடும்பநலத் துறையின் தேசிய சுகாதார இயக்கத்தின் மேலாண் இயக்குனர் திருமதி அம்னீத் தி.குமார், மத்திய சுகாதார அமைச்சகம் மற்றும் ஹரியானா மாநில அரசு ஆகியவற்றின் உயரதிகாரிகள் பங்கேற்றனர்.


    

    
    (Release ID: 1520295) Visitor Counter : 32
    
    
      Read this release in: English