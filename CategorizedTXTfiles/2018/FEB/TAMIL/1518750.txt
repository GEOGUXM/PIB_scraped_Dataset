      நிதி அமைச்சகம்

      ரயில்வேயின் மூலதனச் செலவு 2018­19ம் ஆண்டில் ரூ.1,48,528 கோடியாக நிலை நிறுத்தப்பட்டுள்ளது.
      2018­19ல் முதலாவது நவீன ரயில் வண்டிகள் இயக்கப்படவுள்ளன.
      600 முக்கிய ரயில் நிலையங்கள் மறுசீரமைக்கப்படவுள்ளன.
      மும்பை மற்றும் பெங்களூரு ரயில் ஒன்றிணைப்புகள் விரிவாக்கப்படும்.
      அதிவேக ரயில் திட்டங்களுக்கான ஊழியர்கள் பயிற்சிக்கு வதோதராவில் கல்வி நிறுவனம்.
      Posted On: 01 FEB 2018 6:02PM by PIB Chennai


    நாட்டிலுள்ள ரயில்வே ஒன்றிணைப்பை வலுப்படுத்துவதில் அரசின் நோக்கத்தை கவனத்தில் கொண்டு 2018­19க்கான பொது நிதிநிலை அறிக்கையில் இந்த அமைச்சகத்துக்கான நிதி ஒதுக்கீடு அதிகரிக்கப்பட்டுள்ளது. நாடாளுமன்றத்தில் இன்று நிதிநிலை அறிக்கையை தாக்கல் செய்தபோது மத்திய நிதியமைச்சர் திரு.அருண்ஜேட்லி, ரயில்வேயின் மூலதனச் செலவுகள் 2018­19ம் ஆண்டில் ரூ.1,48,528 கோடியாக நிலைநிறுத்தப்பட்டுள்ளது என்று கூறினார்.


    இதில் பெரும்பகுதி திறன் உருவாக்கத்திற்கு செலவிடப்படும். 18 ஆயிரம் கிலோமீட்டர் இரட்டை ரயில் பாதை, 3வது மற்றும் 4வது பாதைப்பணிகள், 5 ஆயிரம் கிலோமீட்டர் பாதையை அகலமாக்குவது, பெரும்பாலும் அனைத்து பாதைகளையும் அகல ரயில் பாதைகளாக மாற்றுவது ஆகியவை இதில் அடங்கும். 2017­18ல் 4000 கிலோ மீட்டர் ரயில் பாதை மின்மயமாக்கப்படவுள்ளது என்றும் திரு.ஜேட்லி கூறினார்.


    2018­19ல், 12000 சரக்குப் பெட்டிகள், 5,160 ரயில் பெட்டிகள், சுமார் 700 ரயில் என்ஜின்கள் கொள்முதல் செய்யப்படும் என்றும் நிதியமைச்சர் திரு.ஜெட்லி அறிவித்தார். மேலும், கிழக்கு மற்றும் மேற்கு பகுதி சரக்கு போக்குவரத்து வழிதடங்களின் பணிகள் முழுவேகத்தில் நடைபெறும் என்றும் அவர் கூறினார்.


    தனியார் துறையினரின் அதிவேக வழித்தட இயக்கம் மற்றும் சரக்குகள் சேமித்து வைக்கும் இடங்களில் அடிப்படை கட்டமைப்பை வலுப்படுத்துதல் போன்ற பெரும் திட்டங்களுக்கும் முயற்சி மேற்கொள்ளப்பட்டுள்ளது.


    ராஷ்ட்ரீய ரயில் சன்ரக்ஷ கோஷ் திட்டத்திற்கு போதிய நிதி கிடைக்கும் என்றும் திரு.ஜெட்லி உறுதியளித்தார். 2018­19ல் 3600 கிலோ மீட்டருக்கும் அதிகமாக பாதை புதுப்பித்தலுக்கான இலக்கு நிர்ணயிக்கப்பட்டுள்ளது. "மூடுபனி பாதுகாப்பு", "ரயில் பாதுகாப்பு மற்றும் எச்சரிக்கை முறை" போன்ற தொழில்நுட்ப பயன்பாடு அதிகரிக்கும். அடுத்த இரண்டு ஆண்டுகளில், அகல ரயில் பாதை ஒன்றிணைப்பு பகுதியில் 4267 ஆளில்லாத லெவல் கிராசிங்குகள் நீக்கப்படும்.


    நவீன வசதிகள் கொண்ட ரயில் பெட்டிகள் பெரம்பூரில் உள்ள ரயில் பெட்டி இணைப்பு தொழிற்சாலையில் வடிமைக்கப்படவுள்ளன. இத்தகைய முதலாவது ரயில் தொகுப்பு 2018­19ல் இயக்கி வைக்கப்படும். இந்திய ரயில் நிலைய மேம்பாட்டு நிறுவனம் மூலம் 600 முக்கிய ரயில் நிலையங்கள் மறுசீரமைக்கப்படும். 25000­க்கும் அதிகமான படிகள் உள்ள அனைத்து ரயில் நிலையங்களிலும் நகரும் படிக்கட்டுகள் அமைக்கப்படவுள்ளன. அனைத்து ரயில் நிலையங்களிலும், ரயில் வண்டிகளிலும் வைஃபை வசதி செய்து தரப்படும். பயணிகளின் பாதுகாப்பை அதிகப்படுத்த அனைத்து ரயில் நிலையங்களிலும், ரயில்களிலும் சி சி டி வி கேமராக்கள் பொருத்தப்படும்.


    மும்பை போக்குவரத்துப் பிரிவில் ரூ.11000 கோடி செலவில் 90 கிலோ மீட்டர் இரட்டை ரயில் பாதைகள் அமைக்கப்படும் என்று நிதியமைச்சர் தெரிவித்தார். சில பகுதிகளில் உயர்மட்ட போக்குவரத்துப் பாதைகள் உட்பட ரூ40,000 கோடி செலவில் கூடுதலாக 150 கிலோமீட்டர் தூரத்திற்கு புறநகர் ரயில் பாதை ஒன்றிணைப்புக்கு திட்டமிடப்பட்டுள்ளது. பெருநகர வளர்ச்சியை கவனத்தில் கொண்டு பெங்களூருவில் சுமார் 160 கிலோ மீட்டர் தூரத்திற்கான புறநகர் ரயில் ஒன்றிணைப்பை ரூ,17,000 கோடி மதிப்பில் செயல்படுத்த திட்டமிடப்பட்டுள்ளது.


    இந்தியாவின் முதலாவது அதிவேக ரயில் திட்டமான மும்பை ­ அகமதாபாத் புல்லட் ரயில் போக்குவரத்துக்கு 2017 செப்டம்பர் 14 அன்று அடிக்கல் நாட்டப்பட்டது. அதிவேக ரயில் திட்டங்களுக்கு தேவைப்படும் ஊழியர்களுக்கு பயிற்சி அளிக்க வதோதராவில் கல்வி நிறுவனம் ஒன்று அமைக்கப்படவுள்ளது.


    ******


    

    
    (Release ID: 1518750) Visitor Counter : 57