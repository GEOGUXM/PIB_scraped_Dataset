      உள்துறை அமைச்சகம்

      2018 கோடை வெப்பத்தின் தாக்கத்தை எதிர்கொள்ள தேசியப் பேரிடர் மேலாண்மை ஆணையம் ஆயத்தமாகிறது
      Posted On: 22 FEB 2018 5:10PM by PIB Chennai


    கோடை வெப்பத்தின் தாக்கத்தைத் தணிப்பது, சமாளிப்பது குறித்த ஆயத்த நிலைப் பற்றி விஜயவாடாவில் இன்று நிறைவடைந்த இரண்டு நாள் தேசியப் பயிலரங்கில், இந்த ஆண்டு நேரக்கூடிய கோடை வெப்பத்தின் தாக்கத்தைத் தணிக்க முழுமையாகப் பணியாற்றுவது எனத் தீர்மானிக்கப்பட்டுள்ளது. ஆந்திரப் பிரதேச அரசுடன் இணைந்து, தேசியப் பேரிடர் மேலாண்மை ஆணையம் (NDMA) இந்தப் பயிலரங்கிற்கு ஏற்பாடு செய்திருந்தது.


    இந்த ஆண்டு ஏற்படக்கூடிய பிரச்சினைகளுக்குத் தீர்வு காண்பதற்கான வழிமுறைகள் குறித்துப் பயிலரங்கில் பேசிய தேசிய பேரிடர் மேலாண்மை ஆணையத்தின் உறுப்பினர் திரு கமல்கிஷோர், வெப்பத்தின் தாக்கத்தால் ஏற்படும் உயிரிழப்புகளைக் குறைப்பதற்கான முயற்சிகளுக்கு முக்கியத்துவம் அளிக்கப்படும் என்றார். வெப்பத்தால் ஏற்படக்கூடிய உடல்நலக் குறைபாடு பற்றிக் கவனம் செலுத்துவதன் மூலமே, மிகவும் நலிவடைந்த பிரிவினருக்கான பாதிப்புகளைக் கட்டுப்படுத்த முடியும் என்றும் அவர் கூறினார்.


    தேசியப் பேரிடர் மேலாண்மை ஆணையத்தின் உறுப்பினர்கள், மூத்த அதிகாரிகள், கோடை வெய்யில் நிபுணர்கள், பருவநிலை முன்னெச்சரிக்கை அமைப்புகள், மாநில அரசு அதிகாரிகள் மற்றும் ஆராய்ச்சி நிறுவனங்களின் பிரதிநிதிகள் இந்தப் பயிலரங்கில் கலந்துகொண்டனர்.

    
    
    (Release ID: 1521525) Visitor Counter : 23
    
    
      Read this release in: English