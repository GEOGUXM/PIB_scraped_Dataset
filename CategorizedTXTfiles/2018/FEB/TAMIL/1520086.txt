      பாதுகாப்பு அமைச்சகம்

      தலைமைத் தளபதிகள் குழுவின் தலைவரும், கடற்படை தலைமைத் தளபதியுமான அட்மிரல் சுனில் லம்பா சவூதி அரேபியாவில் பயணம்
      Posted On: 09 FEB 2018 3:56PM by PIB Chennai


    தலைமைத் தளபதிகள் குழுவின் தலைவரும் , கடற்படை தலைமைத் தளபதியுமான அட்மிரல் சுனில் லம்பா சவூதி அரேபியாவில் 2018 பிப்ரவரி 4 ஆம் தேதி முதல் 8 ஆம் தேதி வரை பயணம் மேற்கொண்டார் . இந்தியா , சவூதி அரேபியா ஆகியவற்றின் ஆயுதப்படைகள் இடையே ஒத்துழைப்பை வலுப்படுத்துவதையும் , பாதுகாப்பு ஒத்துழைப்பில் புதிய வழிவகைகளை ஆய்வு செய்வதையும் நோக்கமாக கொண்டு இந்த பயணத்தை அவர் மேற்கொண்டார் .


    தமது பயணத்தின் போது அவர் சவூதி அரேபியாவின் துணைப் பாதுகாப்பு அமைச்சர் மேதகு முகமது பின் அப்துல்லா அல் – ஆய்ஸேஷ் , சவூதி அரேபிய ஆயுதப்படைகள் தலைமைத் தளபதி மேதகு ஜென்ரல் அப்துல் ரஹ்மான் பின் சாலே அல் - புன்யான் , சவூதி அரேபியாவின் கடற்படைத் தளபதி வைஸ் அட்மிரல் ஃபாத் பின் அப்துல்லா அல் – கோஃபைலி ஆகியோரைச் சந்தித்துப் பேசினார் . அட்மிரல் லம்பா சவூதி அரேபியாவின் தரைப்படை , விமானப்படை , விமான பாதுகாப்புப் படை ஆகியவற்றின் தளபதிகளுடனும் பேச்சு நடத்தினார் .


    முக்கியத்துவம் வாய்ந்த இருதரப்பு பேச்சுக்களை நடத்தியதோடு அன்றி , அட்மிரல் லம்பா ஜெட்டாவில் உள்ள கடற்படை செயல்பாடுகள் மையம் , கடற்படை தீயணைப்பு மற்றும் மீட்புப் பள்ளி , மேற்கத்திய கடற்படை பிரிவு ஆகியவற்றுக்குச் சென்று பார்த்தார் . இந்த இடங்களில் அவர் , அல் – ரியாத் வகை போர்க்கப்பலான ஹெச் . எம் . எஸ் தம்மம் உள்ளிட்ட பல்வேறு போர் செயல்பாடு வசதிகளைச் சென்று பார்த்தார் .


    சவூதி அரேபியாவுடன் பல நூற்றாண்டுகளுக்கு முன்பிருந்தே இந்தியா வரலாற்று பிணைப்புகளைக் கொண்டுள்ளது . இருநாடுகளும் 1947- ல் முறையான தூதரக உறவுகளை ஏற்படுத்திக் கொண்டன . இந்தியாவுக்கும் - சவூதி அரேபியாவுக்கும் இடையேயான பாதுகாப்பு உறவுகள் பல ஆண்டுகளாக முதிர்ச்சி அடைந்து வருகின்றன . 2014 ஆம் ஆண்டு பிப்ரவரியில் இருநாடுகளும் பாதுகாப்பு ஒத்துழைப்புக்கான புரிந்துணர்வு ஒப்பந்தத்தில் கையெழுத்திட்டன . பாதுகாப்பு ஒத்துழைப்புக் கூட்டம் குறித்த ஆண்டு கூட்டுக்குழு நடவடிக்கைகள் மூலம் இருதரப்பு பாதுகாப்பு ஒத்துழைப்பு முன்னேறி வருகிறது . பாதுகாப்பு ஒத்துழைப்பு ஆண்டு கூட்டுக் கூட்டம் , சென்ற முறை புதுதில்லியில் 2017 நவம்பர் 29 ஆம் தேதி நடைபெற்றது .


    மேலும் விவரங்களுக்கு http://pib.nic.in/PressRelease என்ற வலைதளத்தில் பார்க்கவும் .

    
    
    (Release ID: 1520086) Visitor Counter : 35