      தகவல் மற்றும் ஒலிபரப்பு அமைச்சகம்

      இந்தியா 2018 மேற்கோள் புத்தகம், நிர்வாகத்தை கற்றுக் கொள்பவர்களுக்கு மட்டுமின்றி, ஆராய்ச்சியாளர்கள் மற்றும் மாணவச் சமுதாயத்திற்கு பேருதவியாக இருக்கும்- திருமதி. ஸ்மிருதி சுபின் இரானி
      Posted On: 27 FEB 2018 5:22PM by PIB Chennai


    இந்தியா 2018 வருடாந்திர மேற்கோள் புத்தகத்தை திருமதி. ஸ்மிருதி சுபின் இரானி வெளியிட்டார்.


    இந்தியா 2018 ஆண்டு புத்தகம் அரசின் அனைத்து முக்கியத் திட்டங்கள் பற்றிய விரிவான தகவல் களஞ்சியமாக திகழ்கிறது என மத்திய தகவல் மற்றும் ஒலிபரப்பு மற்றும் ஜவுளித் துறை அமைச்சர் திருமதி.ஸ்மிருதி சுபின் இரானி தெரிவித்துள்ளார்.


    இந்தியா 2018 ஆண்டு புத்தகத்தை வெளியிட்டு இன்று பேசிய அவர் இதனை தெரிவித்தார்.


    நிகழ்ச்சியில் பேசிய திருமதி ஸ்மிருதி சுபின் இரானி , இந்தப் புத்தகத்தின் ஆன்-லைன் வடிவம், இணைய தளத்தில் அடிக்கடி தகவல் தேடும் ஆராய்ச்சியாளர்கள் மற்றும் மாணவர்களுக்கு பேருதவியாக இருக்கும் என்றார். இந்தப் புத்தகம், நிர்வாகத்தை கற்றுக் கொள்பவர்களுக்கு மட்டுமின்றி, ஆராய்ச்சியாளர்கள் மற்றும் மாணவச் சமுதாயத்திற்கு உதவிகரமாக அமையும் என்றும் அவர் தெரிவித்தார். நாட்டின் பெரும்பாலான மக்கள் பயனடையும் வகையில், அடுத்த ஆண்டு முதல் இந்தப் புத்தகம் இந்திய மொழிகள் அனைத்திலும் வெளியிடப்படும் என்றும் அமைச்சர் நம்பிக்கை தெரிவித்தார்.


    இந்தியா 2018: சுருக்கமான பின்னணி


    இந்தியா 2018 வருடாந்திர மேற்கோள் புத்தகம், தகவல் மற்றும் ஒலிபரப்பு அமைச்சகத்தை சேர்ந்த வெளியீட்டுப் பிரிவின் முக்கிய வெளியீடுகளில் ஒன்றாக திகழ்கிறது. பன்நெடுங்காலமாக இந்தப் புத்தகம், மத்திய அரசின் அமைச்சகங்கள் மற்றும் துறைகளின் நடவடிக்கைகள் மற்றும் கொள்கைகள்-திட்டங்கள் பற்றிய தகவல்களை விரிவாக அறிந்து கொள்வதற்கான நம்பத்தகுந்த ஆதாரமாக திகழ்கிறது என்ற சிறப்பைப் பெற்றுள்ளது. புதிய ஊடகப் பிரிவினர் சேகரித்த தகவல்கள் தொகுக்கப்பட்டு, தகவல் ஒலிபரப்புத் துறையின் வெளியீட்டுப் பிரிவு சார்பில் இந்த மதிப்பு மிக்க புத்தகம், அறுபத்து இரண்டாவது ஆண்டாக வெளியிடப்பட்டுள்ளது.


    இந்தியா 2018 மேற்கோள் புத்தகம், நாட்டின் கிராமப்புறம் முதல் நகர்ப்புறம் வரை, தொழில்துறை முதல் அடிப்படைக் கட்டமைப்பு வரையிலும் அறிவியல் மற்றும் தொழில்நுட்பம் முதல் மனிதவள மேம்பாடு வரையிலும் கலை மற்றும் கலாச்சாரம், கொள்கை, பொருளாதாரம், சுகாதாரம், பாதுகாப்பு, கல்வி மற்றும் மக்கள் தொடர்பு வரையிலான அனைத்து அம்சங்களையும் உள்ளடக்கிய விரிவான வெளியீடாக அமைந்துள்ளது. இந்தப் புத்தகம் அரசின் முன்னோடித் திட்டங்கள் பற்றிய சாராம்சத்தையும், ஆண்டின் முக்கிய நிகழ்வுகள் மற்றும் இந்தியாவில் உள்ள மாநிலங்கள் மற்றும் யூனியன் பிரதேசங்கள் பற்றிய தகவல்களை உறுதியான புள்ளி விவரங்களுடன் அளிக்கிறது.


    வருடாந்திர மேற்கோள் பற்றி ஆங்கிலம் மற்றும் இந்தி மொழிகளில் வெளியாகி உள்ள இந்த இரண்டு புத்தகங்களும் மின்னணு வெளியீட்டு வடிவில் , மின்னணு புத்தகங்களாகவும் கிடைக்கின்றன. இந்த மின்னணு புத்தகங்களை டேப்லெட், கணினி, ஈ ரிடர்ஸ் மற்றும் ஸ்மார்ட் போன்கள் மூலமாகவும் பார்க்கலாம். இந்த மின்னணு புத்தகங்கள், தொழில்நுட்ப ரீதியாக சர்வதேச தரத்தில் தயாரிக்கப்பட்டிருப்பதுடன், அச்சு வடிவின் மறுஉருவமாகவும் திகழ்கிறது. மின்னணு இந்தியா புத்தகம், வாசகர்கள் எளிதில் பயன்படுத்தும் வகையில் தொகுப்பு சுட்டிகள், முக்கிய கருத்துகள் எடுப்பாக காட்டுதல், நூற்குறி மற்றும் ஊடாடுதல் உள்ளிட்ட வாசகர்களுக்கு உகந்த அம்சங்களை கொண்டதாக தயாரிக்கப்பட்டுள்ளது.


    இந்தியா 2018- பாரத் 2018 புத்தகங்கள், நேரிலோ, ஆன்-லைன் மூலமாகவோ கீழ்கண்ட வழிகளில் கிடைக்கும்:


    அச்சிட்ட புத்தகங்கள் :

     1. அச்சடிக்கப்பட்ட புத்தகங்களை 350 ரூபாய் விலைக்கு, வெளியீட்டு பிரிவின் எட்டு விற்பனை மையங்கள் மற்றும் மூன்று மண்டல அலுவலகங்களிலும், நாட்டின் பல்வேறு பகுதிகளிலும் உள்ள அங்கீகரிக்கப்பட்ட முகவர்களிடமும் வாங்கிக் கொள்ளலாம்.
     2. அச்சடிக்கப்பட்ட புத்தகங்கள் , ஆன்-லைன் மூலமாகவும், வெளியீட்டு பிரிவின் இணையத் தளமான website, www.publicationsdivision.nic.in மூலமாகவும் விற்பனைக்கு கிடைக்கும் .

    மின்னணு புத்தகம் :


    மின்னணு புத்தகங்கள் , அமேசான் டாட் இன் மற்றும் கூகுள் பிளேபுக்ஸ் போன்ற அனைத்து முன்னணி மின்னணு வர்த்தக அமைப்புகள் மூலம் 263 ரூபாய் விலைக்கு பெற்றுக் கொள்ளலாம்.


    

    
    (Release ID: 1521961) Visitor Counter : 176
    
    
      Read this release in: English , Hindi , Gujarati
    
    
    

2.