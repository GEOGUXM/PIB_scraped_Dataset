      PIB Headquarters

      கடலூர், விழுப்புரம் மற்றும் திருவண்ணாமலையில் அஞ்சல் நிலையங்களில் பாஸ்போர்ட் சேவை மையம்
      Posted On: 27 FEB 2018 2:46PM by PIB Chennai


    தமிழ் நாட்டில் சென்னை மதுரை திருச்சி மற்றும் கோவை தவிர பிற மாவட்டங்களில் வசிப்பவர்கள் பாஸ்போர்ட் கேட்டு விண்ணப்பிக்க வேண்டுமெனில் அவர்கள் வசிக்கும் மாவட்டங்களுக்கு அருகில் மேற்கண்ட நகரங்களில் உள்ள மண்டல பாஸ்போர்ட் அலுவலகங்களில் விண்ணப்பிக்க முடியும் என்ற சூழல் இருந்தது.


    பாஸ்போர்ட் விண்ணப்பதாரர்களுக்கு இது மிகுந்த சிரமத்தை அளித்தது. இதைக் கருத்தில் கொண்டு மாவட்ட தலைமை அஞ்சல் அலுவலகங்களில் பாஸ்போர்ட் சேவை மையங்களை அமைக்க மத்திய அரசு முடிவு செய்தது. இதன் அடிப்படையில் தமிழ்நாட்டில் கடந்த ஆண்டு பிப்ரவரி மாதம் வேலூரில் உள்ள தலைமை அஞ்சல் அலுவலகத்தில் இந்த சேவை மையம் தொடங்கப்பட்டது.


    இந்த மையத்தின் வெற்றியை தொடர்ந்து மேலும் 4 இடங்களில் சேவை மையங்களை தொடங்க முடிவு செய்யப்பட்டது. காரைக்காலில் கடந்த ஜனவரி மாதம் முதல் தலைமை அஞ்சல் அலுவலகத்தில் பாஸ்போர்ட் சேவை மையம் தொடங்கப்பட்டது. கடலூரில் உள்ள தலைமை அஞ்சல் அலுவலகத்தில் நாளைமுதல் (பிப்ரவரி 28ந்தேதி) அஞ்சல் அலுவலக பாஸ்போர்ட் சேவை மையம் தொடங்கப்படுகிறது. அதற்கு மறுநாள் அதாவது மார்ச் 1ந்தேதி விழுப்புரத்திலும் மார்ச் 2ந்தேதி திருவண்ணாமையிலும் உள்ள தலைமை அஞ்சல் அலுவலகங்களில் பாஸ்போர்ட் சேவை மையங்கள் தொடங்கப்படுகின்றன.


    இந்த மையங்கள் சென்னையில் உள்ள மண்டல பாஸ்போர்ட் அலுவலகத்தின் நிர்வாக கட்டுப்பாட்டின் கீழ் இயங்கும்.


    இந்த சேவை மையத்தில் பாஸ்போர்ட் விண்ணப்பிக்க விரும்பும் விண்ணப்பதாரர்கள் பாஸ்போர்ட் அலுவலக இணைய தளமான www.passportindia.gov.in என்ற முகவரிக்கு சென்று தங்கள் பயனர் முகவரியையும் அதற்கான கடவுச் சொல்லையும் உருவாக்கிக் கொள்ளவேண்டும். பாஸ்போர்ட் விண்ணப்ப படிவத்தை தரவிறக்கம் செய்து அதனை கணினி மூலம் நிரப்பி ஆன்லைனில் தாக்கல் செய்யவேண்டும். பாஸ்போர்ட் கட்டணத்தையும் ஆன்லைன் மூலம் கடன் அட்டை, பற்று அட்டை அல்லது ஸ்டேட் பாங்க் ஆப் இந்தியாவின் ஆன்லைன் வங்கி பரிவர்த்தனை மூலம் செலுத்தலாம். ஸ்டேட் வங்கியிலும் பணம் செலுத்தலாம்.


    கட்டணம் செலுத்தப்பட்டது உறுதி செய்யப்பட்டதும் விண்ணப்பதாரர்கள் தங்கள் ஆவணங்களை நேரில் சமர்ப்பிக்க சந்திப்பிற்கான நேரம் ஒதுக்கப்படும். ஒதுக்கப்பட்ட நாள் மற்றும் நேரத்தில் விண்ணப்பதாரர்கள் தங்கள் விண்ணப்ப நேர ஒதுக்கீடு சீட்டினை பிரதி எடுத்துக் கொண்டு, ஆவணங்கள் மற்றும் அவற்றின் நகல் ஒன்றுடன் வெள்ளைநிற பின்புலம் கொண்ட இரண்டு வண்ண புகைப்படங்களுடன், வங்கியில் பணம் செலுத்தியிருப்பின் அதன் பற்றுச்சீட்டுடன் செல்லவேண்டும். அஞ்சல் அலுவலக பாஸ்போர்ட் சேவை மையத்தில் விண்ணப்பதாரர் நேரில் சென்று தங்கள் புகைப்படத்தை எடுத்துக் கொள்ளவும், கைவிரல் ரேகையை பதிவு செய்யவும் வேண்டும்.


    இந்த சேவை மையங்களில் வழக்கமான விண்ணப்பம், புதுப்பிக்கக் கோரும் விண்ணப்பங்கள் மட்டும் ஏற்றுக் கொள்ளப்படும். பொதுமக்கள் புதுச்சேரி பாஸ்போர்ட் சேவை மையம் மற்றும் சென்னையில் உள்ள பாஸ்போர்ட் சேவை மையங்களையும் தேர்வு செய்து விண்ணப்பிக்கலாம்.


    தத்கல் முறை மூலம் விண்ணப்பிக்க விரும்புபவர்கள் மறு உத்தரவு வரும் வரை சென்னையில் உள்ள பாஸ்போர்ட் அலுவலகத்தில் மட்டுமே விண்ணப்பிக்க வேண்டும். காவல்துறை தடையின்மை சான்றிதழ் (பி.சி.சி.) கோரி விண்ணப்பிப்பவர்கள் புதுச்சேரி அல்லது சென்னையில் உள்ள மையங்களில் விண்ணப்பிக்கலாம்.

    ****


    ரெ. சிதம்பரநாதன்

    
    
    (Release ID: 1521880) Visitor Counter : 55