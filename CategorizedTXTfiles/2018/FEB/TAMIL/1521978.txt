      விவசாயத்துறை அமைச்சகம்

      2022ஆம் ஆண்டுக்குள் விவசாயிகளின் வருவாயை இரட்டிப்பாக்கி அவர்கள் வாழ்வில் மகிழ்ச்சியும், வளமும் கொழிக்கச் செய்வதில் அரசு உறுதியாக உள்ளது: மத்திய வேளாண் அமைச்சர்
      விவசாயிகளின் வருவாயை இரட்டிப்பாக்குவது என்ற லட்சியத்தை நிறைவேற்ற பல்வேறு கோணங்களிலான ஏழு அம்சத் திட்டத்தை அரசு வகுத்துள்ளது: திரு.சிங்

      Posted On: 27 FEB 2018 6:01PM by PIB Chennai

    2022ஆம் ஆண்டுக்குள் விவசாயிகளின் வருவாயை இரட்டிப்பாக்கி அவர்கள் வாழ்வில் மகிழ்ச்சியும், வளமும் கொழிக்கச் செய்வதில் அரசு உறுதியாக உள்ளது என்று மத்திய வேளாண் அமைச்சர் திரு.ராதாமோகன் சிங் கூறியிருக்கிறார். பந்த் நகரில் கோவிந்தவல்லப வேளாண் மற்றும் தொழில்நுட்ப பல்கலைக்கழகத்தில் அகில இந்திய விவசாயிகள் கண்காட்சியையும் வேளாண்-தொழில்கள் கண்காட்சியையும் திறந்து வைத்து பேசுகையில் அவர் இதைத் தெரிவித்தார். உத்ராகண்ட் முதலமைச்சர் திரு. திரிவேந்திரசிங் ராவத், வேளாண் மற்றும் தோட்டக்கலை அமைச்சர் திரு. சுபோத் உனியால் மற்றும் பல்கலைக்கழக துணைவேந்தர் டாக்டர்.ஏ.கே. மிஸ்ரா, ஆகியோர் வாழ்த்திப் பேசினார்கள்.


    2016ஆம் ஆண்டில் பிரிக்ஸ் நாடுகளில் உள்ள 200 தலைசிறந்த பல்கலைக்கழகங்களில் பந்த் நகர் கோவிந்தவல்லப வேளாண் மற்றும் தொழில்நுட்ப பல்கலைக்கழகமும் இடம்பெற்றுள்ளது என்று அவர் பாராட்டினார். ஆசியாவின் 350 தலைசிறந்த பல்கலைக்கழகங்களில் இந்த பல்கலைக்கழகம் கடந்த மாதத்தில் இரண்டாவது இடத்திற்கான அங்கீகாரத்தை பெற்றுள்ளது என்றும் கூறினார். வேளாண் ஆராய்ச்சி, கல்வி மற்றும் விரிவாக்கத்தில் குறிப்பிடத்தக்க சாதனையை இந்த பல்கலைக்கழகம் படைத்துள்ளது என்று அமைச்சர் பெருமிதம் தெரிவித்தார்.


    பல்கலைக்கழகத்தின் வளாகத்தில் தேசிய விதைகள் கழகத்தின் விதைகள் பதப்படுத்தும் பிரிவை அவர் தொடங்கி வைத்தார் . மலைப் பகுதிகளில் பயிரிடுவதற்கான விதைகள் விஷயத்தில் இந்த விதை பதப்படுத்தும் பிரிவு பெரிதும் உதவும் என்று அவர் குறிப்பிட்டார்.


    விவசாயிகளின் வருவாயை 2022ஆம் ஆண்டுக்குள் இரட்டிப்பாக்குவது என்பதில் பிரதம மந்திரியும், அரசும் உறுதியாக உள்ளார்கள் என்றும், இதற்காக வேளாண் மற்றும் விவசாயிகள் நலத்துறை 2018-19ஆம் ஆண்டில் 58,080 கோடி ரூபாய் ஒதுக்கியுள்ளது என்றும், 2017-1ல் இந்த ஒதுக்கீடு 51,576 கோடி ரூபாயாக இருந்தது என்றும் கூறினார். விவசாய உற்பத்தி சார்ந்த நிலையிலிருந்து விவசாயிகளின் வருவாயை உயர்த்தும் நோக்கிலான திட்டங்களுக்கு அரசு முன்னுரிமை கொடுத்து செயல்படுத்துகிறது என்றும் அமைச்சர் கூறினார்.


    இந்த லட்சியத்தை நிறைவேற்ற மாண்புமிகு பிரதமர் ஆலோசனைப்படி கீழ்க்காணும் அம்சங்களுடன் பன்முக கோணத்தில் ஏழு அம்ச திட்டத்தை அரசு வகுத்துள்ளது என்றும் கூறினார் .

     1. ஒவ்வொரு பயிர் ரகத்திலும் அதிக விளைச்சலை பெறுவதற்கான பாசனத்துடன்கூடிய வசதிகளுக்கு முக்கியத்துவம் அளிப்பது .
     2. ஒவ்வொரு வயலிலும் உள்ள மண்ணின் தரத்திற்கேற்ப தரமான விதைகள் மற்றும் உரம் வழங்குவது .
     3. அறுவடைக்குப்பின் இழப்பு ஏற்படாமல் தடுக்க கிடங்குகளையும் , குளிர்சாதன வசதியையும் ஏற்படுத்த விரிவான முதலீடு.
     4. பதப்படுத்துதல் மூலம் உணவுப்பொருட்களின் மதிப்புக் கூட்டுதலை அதிகரிப்பது .
     5. நாடு முழுவதும் உள்ள 585 வேளாண் மையங்களும் சந்திக்கும் குறைபாடுகளை போக்க தேசிய வேளாண் சந்தை மற்றும் மின்னணு சந்தை முறையை செயல்படுத்துதல்.
     6. எதிர்பாராமல் பயிர்களுக்கு ஏற்படும் சேத இழப்பை சரிசெய்ய குறைந்த செலவில் பயிர்க் காப்பீடுத் திட்டத்தை அமலாக்குதல் .
     7. விவசாயத்துடன் இணைந்து பால் பண்ணை , கால்நடை வளர்ப்பு, கோழிப் பண்ணை, தேனீ வளர்ப்பு, மரம் வளர்ப்பு, தோட்டக்கலை மற்றும் மீன்வளம் முதலியவற்றை செயல்படுத்துவது.
    
    
    (Release ID: 1521978) Visitor Counter : 28
    
    
      Read this release in: English
    
    
    

7.