      விண்வெளித்துறை

      இந்த ஆண்டு ஏப்ரல் வாக்கில் சந்திராயன்-2 கலத்தை விண்ணில் செலுத்த இஸ்ரோ திட்டமிட்டுள்ளது: டாக்டர் ஜிதேந்திர சிங்
      Posted On: 16 FEB 2018 6:30PM by PIB Chennai


    இந்த ஆண்டு ஏப்ரல் வாக்கில் சந்திராயன் -2 கலத்தை விண்ணில் செலுத்த இஸ்ரோ திட்டமிட்டுள்ளது என்று வடகிழக்கு மேம்பாட்டுத் துறை ( தனிப்பொறுப்பு ), பிரதமர் அலுவலகம் , பணியாளர் , பொதுமக்கள் குறைதீர்ப்பு , ஓய்வூதியங்கள் , அணுசக்தி , விண்வெளித் துறை இணையமைச்சர் டாக்டர் ஜிதேந்திர சிங் கூறியிருக்கிறார் . சந்திராயன் -2, நாட்டின் இரண்டாவது நிலாவை ஆராய்வதற்கான விண்வெளித் திட்டமாகும் என்றார் அவர் .


    புதுதில்லியில் இன்று (16,02,2018) விண்வெளி மற்றும் அணுசக்தி துறையின் சாதனைகள் பற்றி செய்தியாளர்களிடம் அமைச்சர் பேசினார் . சந்திராயன் -2 திட்டம் மிகவும் சவால் நிறைந்தது என்றும் , அதில் முதல் முறையாக நிலாவை சுற்றிவரும் கலம் , நிலாவில் தரையிறங்கும் கலம் மற்றும் நிலா தரையில் செல்லக் கூடிய வாகனம் ஆகியவை இணைந்திருக்கும் என்றும் கூறினார் . சந்திராயன் -2 விண்ணில் செலுத்தப்படுவது இஸ்ரோ அமைப்புக்கு பெருமை சேர்க்கும் விஷயம் என்றும் , இதனையடுத்து , விண்வெளி தொழில்நுட்பத்தில் புதிய உயர்நிலைக்கு இந்தியா சென்றுவிடும் என்றும் அமைச்சர் கூறினார் .


    விண்வெளி துறையின் சாதனைகள் பற்றி குறிப்பிட்ட அமைச்சர் , சமீப ஆண்டுகளில் பல மைல்கல் போன்ற சாதனைகளை இஸ்ரோ நிகழ்த்தியிருக்கிறது என்றும் , சென்ற ஆண்டு பிப்ரவரி மாதம் ஒரே ஏவுகலத்தில் 104 செயற்கைக் கோளை ஒரே சமயம் செலுத்தியது , அண்டை நாடுகளுடன் நல்லுறவை மேம்படுத்தும் தெற்காசிய செயற்கைக் கோளை செலுத்தியது போன்றவை இதில் அடங்கும் என்றும் அவர் கூறினார் . விண்வெளி தொழில்நுட்பத்தை பொறுத்தவரை இந்தியா ஒரு முன்னணி நாடு என்றும் , இந்த நிலையை அடைவதற்கு பாடுபட்ட விஞ்ஞானிகளை பாராட்டுவது அவசியம் என்றும் அவர் கூறினார் . அதிநவீன நகர இயக்கம் , வடகிழக்கு மண்டல மேம்பாட்டு அமைச்சகத்தின் பயன்பாட்டு சான்றிதழ் தயாரிப்பு போன்ற பல்வேறு அமைச்சகங்கள் , துறைகளுக்கு விண்வெளி தொழில்நுட்பம் பயன்படுத்தப்படுவதாகவும் அவர் தெரிவித்தார் .


    அணுசக்தி துறை பற்றி குறிப்பிட்ட டாக்டர் ஜிதேந்திர சிங் , அணுசக்தி தொழில்நுட்பத்தை அமைதி வழிகளுக்கு மட்டுமே இந்தியா பயன்படுத்துகிறது என்றும் , மின்சார உற்பத்தி , விவசாயம் , சுகாதாரத் துறைகளில் அதன் பயன்பாடு அதிகரித்துள்ளது என்றும் கூறினார் . விரைவில் நாட்டின் மின்சாரத் தேவைகள் முழுவதையும் மிகக் குறைந்த செலவில் சந்திக்கக் கூடிய ஆதாரமாக அது திகழும் என்றும் கூறினார் . பாபாகவச் எனப்படும் எடைகுறைந்த துப்பாக்கி குண்டு துளைக்காத கவச ஆடை பாதுகாப்பு படையினருக்கென இந்தத் துறையினால் உருவாக்கப்பட்டது என்றார் . குவஹாத்தியில் உள்ள டாக்டர் பி பரூவா , புற்றுநோய் நிறுவனம் தற்போது மும்பை டாடா நினைவு புற்றுநோய் மையத்தின் ஒருங்கிணைந்த மையமாக மாறியுள்ளது என்றார் . இதற்கான முத்தரப்பு புரிந்துணர்வு ஒப்பந்தம் வடகிழக்கு சபை , அணுசக்தி துறை , அசாம் மாநில அரசு ஆகியவற்றின் இடையே கையெழுத்தாகியுள்ளது .


    விண்வெளித் துறை செயலாளரும் , விண்வெளி ஆணையத் தலைவருமான டாக்டர் கே . சிவன் , சந்திராயன் -2 திட்டத்திற்கான மொத்த செலவினம் ரூ .800 கோடி என்று கூறினார் . தகுதியற்ற பருவநிலை காரணமாக ஏப்ரல் மாதம் இந்த வெண்கலத்தை ஏவ இயலவில்லை என்றால் , இந்த ஆண்டு அக்டோபர் இறுதிவரை தகுதியான தேதி , சூழலில் அது ஏவப்படும் என்று கூறினார் . கடந்த 4 ஆண்டுகளில் விண்வெளித்துறையின் சாதனைகளை அவர் விளக்கினார் . இஸ்ரோ அமைப்பு இதுவரை 48 முறை ஏவுகலன்களை வெற்றிகரமாக விண்ணில் செலுத்தியுள்ளது என்றும் , இதில் 21 ஏவு வாகன சோதனை திட்டங்கள் என்றும் , 24 செயற்கைக் கோள் ஏவும் திட்டங்கள் என்றும் , 3 தொழில்நுட்ப செயல்விளக்க திட்டங்கள் என்றும் அவர் விளக்கினார் . தெற்காசியா செயற்கைக் கோள் , பேரிடர் மேலாண்மை ஆதரவு , பருவநிலை தரவுப்பகிர்வு , கல்வி , அறிவியல் , ஆராய்ச்சி நிறுவனங்களின் இணைப்பு ஆகியவற்றுக்கான பொது கட்டமைப்பு என்று இஸ்ரோ தலைவர் தெரிவித்தார் . இஸ்ரோவின் வருங்கால திட்டங்கள் குறித்தும் அவர் எடுத்துரைத்தார் .


    ******


    மேலும் விவரங்களுக்கு pib.gov.in என்ற வலைதளத்தை பார்க்கவும் .


    

    
    (Release ID: 1520854) Visitor Counter : 99
    
    
      Read this release in: English