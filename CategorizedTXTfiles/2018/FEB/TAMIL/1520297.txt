      உள்துறை அமைச்சகம்

      “மகளிருக்கு எதிரான இணையக் குற்றங்கள் பற்றி முறையிட, இணையக் குற்ற புகார் இணையதளம் ஒன்றை அரசு ஏற்படுத்தவுள்ளது”: மத்திய உள்துறை அமைச்சர்
      24ஆவது அகில இந்திய தடய அறிவியல் மாநாட்டை அகமதாபாதில் திரு.ராஜ்நாத்சிங் தொடங்கி வைத்தார்

      Posted On: 10 FEB 2018 4:46PM by PIB Chennai

    மகளிருக்கு எதிரான இணையக் குற்றங்கள் பற்றி முறையிட , இணையக் குற்ற புகார் இணையதளம் ஒன்றை அரசு ஏற்படுத்தவுள்ளதாக மத்திய உள்துறை அமைச்சர் தெரிவித்துள்ளார். மகளிர் மற்றும் குழந்தைகளுக்கு எதிரான குற்றங்களை தடுக்க தனிப்பட்ட கணினி ஆய்வகம் ஒன்றையும் அரசு உருவாக்க உள்ளது. 24 ஆவது அகில இந்திய தடய அறிவியல் மாநாட்டை அகமதாபாதில் இன்று (பிப்.10,2018) தொடங்கி வைத்தபின் திரு ராஜ்நாத்சிங் உரையாற்றினார்.


    தற்காலத்திற்கு ஏற்ற இணைய தடயவியல் திறமைகளை மேம்படுத்த வேண்டியது அவசியம். இணையவெளி, பல்வேறு பரிமாணங்கள் மற்றும் புதிய சிக்கல்களை ஏற்படுத்தி உள்ளதால் தற்போதுள்ள காவல்துறை நடைமுறைகள் இணையவெளிக் குற்றங்களை கட்டுப்படுத்த போதுமானவை அல்ல என்றும் அவர் தெரிவித்தார்.


    ”இணையவெளியில் தடய அறிவியல் பெருமளவு பயன்படுகிறது. நமது இளைஞர்கள் தீவிரவாதிகளாக மாறுவதை தடுப்பதில் நம்நாட்டு இணைய தடயவியல் நிபுணர்கள் முக்கிய பங்காற்றி வருகின்றனர். குழப்பங்களையும் பதற்றத்தையும் ஏற்படுத்துவதற்காக சில புகைப்படங்களை உருமாற்றம் செய்து பயன்படுத்துவதால் பல்வேறு சம்பவங்கள் நிகழ்ந்துள்ளன” - திரு . ராஜ்நாத்சிங்.


    குற்றங்களை கட்டுப்படுத்துவதில் தடயவியல் டிஎன்ஏ புள்ளி விவரங்களை பல்வேறு நாடுகள் வெற்றிகரமாக பயன்படுத்தியுள்ளன. நம்நாட்டிலும் தடயவியல் டிஎன்ஏ புள்ளி விவரங்களை பயன்படுத்தவுள்ளதாகவும் மத்திய உள்துறை அமைச்சர் தெரிவித்தார்.


    குற்றங்களைக் கட்டுபடுத்த விரிவான கட்டமைப்பு வசதிகளை மத்திய அரசு ஏற்படுத்தவுள்ளதாகவும் மத்திய உள்துறை அமைச்சர் தெரிவித்தார்.


    “குற்றம் மற்றும் குற்ற கண்காணிப்பு அமைப்பு மற்றும் நடைமுறை ஒன்றையும் உருவாக்க இருக்கிறோம். நீதிமன்றங்கள் மற்றும் தடயவியல் ஆய்வகங்களுடன் ஒருங்கிணைந்த இணைப்புகளை ஏற்படுத்துவதன் மூலம், பல்வேறு அமைப்புகளில் பயன்படுத்தக்கூடிய குற்றவியல் நீதி பரிபாலன நடைமுறைகளை ஏற்படுத்த முடியும்” என்றும் திரு.ராஜ்நாத்சிங் தெரிவித்தார்.


    செயற்கைப் புலனாய்வு, கருப்புச்சங்கிலி தொழில்நுட்பம், கிளவுட் கம்ப்யூட்டிங், முப்பரிமாண அச்சுத்தொழில், ரோபோடிக்ஸ் மற்றும் இணையதளம் போன்ற புதிய தொழில்நுட்பங்கள், புதிய பாதுகாப்பு சவால்களை ஏற்படுத்துவதாக உள்ளன. தடயவியல் நிபுணர்கள் இந்த சவால்களை, வாய்ப்புகளாக எதிர்கொள்ள வேண்டும் என்றும் அவர் தெரிவித்தார்.


    அனைத்து தடயவியல் ஆய்வகங்களும் ஒரே சீரான செயல்பாட்டு நடைமுறைகளை பின்பற்றினால்தான், அவர்கள் தரும் அறிக்கைகளில் முரண்பாட்டை தவிர்க்க முடியும் என்றும் மத்திய உள்துறை அமைச்சர் தெரிவித்தார். காவல் விசாரணை தொடர்பான சங்கிலித்தொடர் மாதிரிகள் வெளிப்படையானதாக இருக்கவேண்டும் என்றும் அவர் தெரிவித்தார்.


    ”நமது காவல்படையினருக்கு இதுபோன்ற தடயவியல் நடைமுறைகள் பற்றி பயிற்றுவிக்கவேண்டியது அவசியம். விசாரணை அலுவலர்களுக்கு தடயவியல் துறையில் முறையான பயிற்சி அளிக்கப்படுவதுடன், அவர்களும் தங்களது தடயவியல் திறனை மேம்படுத்திக்கொள்ள வேண்டும். அத்துடன் மாவட்ட அளவிலும் தடயவியல் விவரங்கள் குறித்து கலந்துரையாடவேண்டும் என்றும் ராஜ்நாத்சிங் தெரிவித்தார். அனைத்து பல்கலைக்கழகங்களும் ஒரே சீரான தடய அறிவியல் பாடத்திட்டங்களை உருவாக்குவதுடன், தரமான கல்வி அளிக்கவும் முன்வரவேண்டும்.


    “வழக்குகளை குறைபாடுகளின்றி தீர்ப்பதில் தடயவியல் நிபுணர்கள் முக்கிய பங்கு வகிக்கிறார்கள். தற்போது பின்பற்றப்படும் தடய அறிவியல் நடைமுறைகள், 150 – 200 ஆண்டுகளுக்கு முன்பு உருவாக்கப்பட்டவை. இந்தியாவில் பிரிட்டிஷ் ஆட்சிக்காலத்தில் தடயவியல் ஆய்வகம் முதலில் உருவாக்கப்பட்டது என்றாலும், தடயவியலைவிட படை பலத்தைத்தான் அவர்கள் பெரிதும் நம்பியிருந்தனர்” என்றும் ராஜ்நாத்சிங் தெரிவித்தார்.


    ---

    
    
    (Release ID: 1520297) Visitor Counter : 86
    
    
      Read this release in: English