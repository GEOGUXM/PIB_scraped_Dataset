      நிதி அமைச்சகம்

      சிறுசேமிப்பு சட்டத்தில் மத்திய அரசு திருத்தம் செய்துள்ளது
      1959-அரசு சேமிப்புப் பத்திரச் சட்டம் மற்றும் 1968 பொதுச் சேமநல நிதிச்சட்டம் ஆகியவற்றை 1873 அரசு சேமிப்பு வங்கிச் சட்டத்துடன் இணைக்கத் திட்டம்;
      
      பொதுசேம நல நிதி சட்டங்களை ஒருங்கிணைக்கும்போது, தற்போதுள்ள பாதுகாப்பு நடைமுறைகள் அனைத்தும் உத்தேச சேமிப்பு ஊக்குவிப்பு சட்டத்தில் இடம்பெறும்

      Posted On: 13 FEB 2018 5:41PM by PIB Chennai

    நாட்டின் சேமிப்பு கட்டமைப்பின் முதுகெலும்பாகத் திகழும் சிறுசேமிப்பு முதலீட்டாளர்கள், குறிப்பாக, பெண் குழந்தைகளின் நலனுக்காகவும், மூத்த குடிமக்கள் மற்றும் வழக்கமான சேமிப்பாளர்களின் நலன்களை பாதுகாக்கவும் அரசு அதிக முக்கியத்துவம் அளிக்கிறது. சிறுசேமிப்புத் திட்டத்தில், தற்போது நடைமுறையில் உள்ள ஏராளமான சட்டங்கள் மற்றும் விதிமுறைகள் காரணமாக நிலவும் தெளிவற்ற தன்மையை போக்கும் வகையிலும், குறைந்தபட்ச அரசு - அதிகபட்ச செயல் திறன் என்ற நோக்கத்தை வலுப்படுத்தவும், 1959ம் ஆண்டு அரசு சேமிப்புப் பத்திரச் சட்டம் மற்றும் 1968 பொதுச் சேமநல நிதிச்சட்டம் ஆகியவற்றை 1873 அரசு சேமிப்பு வங்கிச் சட்டத்துடன் இணைக்க மத்திய அரசு திட்டமிட்டுள்ளது. சிறுசேமிப்புக்கு ஒரே சட்டத்தை கொண்டு வருவதன்மூலம், 1959ஆம் ஆண்டு அரசு சேமிப்பு பத்திரச் சட்டம், 1968ஆம் ஆண்டு பொதுச்சேம நல நிதிச் சட்டம் ஆகியவற்றில் உள்ள பொதுவான அம்சங்கள் புதிய சட்டத்தில் மேம்பட்ட முறையில் இடம்பெறும். அதேவேளையில், தற்போது நடைமுறையில் உள்ள சட்டத்தில் உள்ள எந்தவொரு நடைமுறை விதிமுறையிலும் சமரசம் செய்துகொள்ளப்பட மாட்டாது.


    பொதுச்சேமநல நிதி சட்டங்களை ஒருங்கிணைக்கும்போது, அதில் தற்போதுள்ள பாதுகாப்பு வழிமுறைகள் அனைத்தும், அரசின் உத்தேச சேமிப்பு ஊக்குவிப்பு சட்டத்தில் இடம்பெறும். முதலீட்டாளர்களுக்கு தற்போது வழங்கப்படும் எந்தச் சலுகையும் புதிய சட்டத்தால் பறிக்கப்படமாட்டாது. பல்வேறு சிறுசேமிப்புத் திட்டங்கள் பற்றி, முதலீட்டாளர்கள் அறிந்து கொள்ள, பல்வேறு சட்டங்கள் மற்றும் விதிமுறைகளைப் பின்பற்றுவதைத் தவிர்த்து, நடைமுறைகளை எளிமைப்படுத்துவதே புதிய சட்டத்தின் நோக்கமாகும். அத்துடன், முதலீட்டாளர்களுக்கு உகந்த நடைமுறைகளை உருவாக்குவதும் இதன் நோக்கமாகும். எனினும், பல்வேறு தரப்பினர் மற்றும் பத்திரிகைகள், சமூக ஊடகங்களால், முதலீட்டாளர்கள் பெற்ற கடன் தொடர்பாக, நீதிமன்றத்தால் பிறப்பிக்கப்படும் உத்தரவுகள் மூலம், பொதுச்சேமநல நிதி கணக்கை முடக்க முடியும் என்று புகார்கள் எழுப்பப்படுகிறது. ஆனால், முதலீட்டாளர்களின் நலனுக்கென தற்போதுள்ள பாதுகாப்பு நடைமுறைகள் எதையும் திரும்பப்பெறும் எண்ணம் ஏதும் இல்லை. ஏற்கனவே முதலீடு செய்துள்ளவர்களும், வருங்காலத்தில் முதலீடு செய்வோரும் திருத்தப்பட்ட ஒருங்கிணைந்த சட்டத்தின்கீழும் தங்களது முதலீட்டிற்கு பாதுகாப்பு கிடைக்கும் என்பதை உறுதி செய்துகொள்ள முடியும்.


    தற்போதுள்ள சலுகைகள் தவிர, உத்தேசச் சட்ட மசோதாவில் சில புதிய சலுகைகளும் முதலீட்டாளர்களுக்கு வழங்கப்படவுள்ளது.அவை வருமாறு:


      * பொதுச்சேமநல நிதிச் சட்டத்தின்படி, ஐந்து நிதியாண்டுகளுக்கு முன்பாகவே பொதுச்சேம நல நிதிக் கணக்கை முன்கூட்டியே முடித்துக் கொள்ள முடியாது. முதலீட்டாளர் விரும்பினாலும், ஐந்தாண்டுகளுக்குள்ளாக, பொதுச் சேமநல நிதிக் கணக்கை முடித்துக் கொள்ள முடியாது. எனவே, அனைத்து திட்டங்களிலும் முன்கூட்டியே கணக்கை முடித்துக் கொள்வதற்கான நடைமுறைகளை எளிதாக்கும் வகையில், ஒவ்வொரு திட்டத்திற்கும் குறிப்பிட்ட நடைமுறைகள் வகுக்கப்படும். மருத்துவ சிகிச்சை மற்றும் உயர்கல்வி செலவுகளுக்காக, சிறுசேமிப்புக் கணக்கை முன்கூட்டியே முடித்துக் கொள்வதற்கான சலுகைகள் புதிய சட்டத்தில் சேர்க்கப்படும்.

      * உத்தேசச் சட்டத்தின்படி, சிறுவர்கள் சார்பில் அவர்களது பாதுகாவலர்கள் சிறுசேமிப்புத் திட்டத்தில் முதலீடு செய்ய வகைசெய்யப்பட்டுள்ளது. பாதுகாவலர்களுக்கும் கணக்குகளை கையாள்வதில் சம உரிமைகள் மற்றும் பொறுப்புகள் வழங்கப்படும்.
      * தற்போதுள்ள சட்டங்களின்படி, சிறார்கள் முதலீடு செய்வதற்கான தெளிவான விதிமுறைகள் ஏதுமில்லை. புதிய சட்டத்தில் சிறார்களிடையே சேமிப்புப் பழக்கத்தை ஊக்குவிக்க, தேவையான விதிமுறைகள் வகுக்கப்பட்டுள்ளது.
      * தற்போதுள்ள மூன்று சட்டங்களின்படி, உடல்ரீதியாக செயல்பட முடியாதவர்களும், மாற்றுத்திறனாளிகளும் கணக்குகளை கையாள தெளிவான விதிமுறை இல்லை. அதுதொடர்பான விதிமுறைகள் புதிதாக உருவாக்கப்பட்டுள்ளன.
      * நடைமுறையில் உள்ள சட்டங்களின்படி, முதலீட்டாளர் உயிரிழக்க நேரிட்டால், அவர் நியமனதாரரை குறிப்பிட்டிருந்தால்தான் முதலீட்டுத் தொகை வாடிக்கையாளர்களுக்கு வழங்கப்படும். ஆனால், சட்டபூர்வ வாரிசுதாரர்களின் சார்பில் பணத்தை பெறுவதற்கு அதிகாரமளிக்கப்பட்ட நபராகவே இத்தகைய நியமனதாரர் செயல்பட முடியும் என உச்சநீதிமன்றம் தீர்ப்பளித்துள்ளது. இந்த தீர்ப்பு தற்போது நடைமுறையில் உள்ள சட்டங்களில் சர்ச்சைகளை ஏற்படுத்துவதாக உள்ளது. எனவே, நியமனதாரர் உரிமைகள் தொடர்பான விதிமுறைகள் புதிய சட்டத்தில் தெளிவாக விளக்கப்பட்டுள்ளன.
      * சிறார்கள் பெயரில் தொடங்கப்பட்ட கணக்குகளுக்கு நியமனதாரரை நியமனம் செய்ய தற்போதைய விதிமுறைகளில் வழிவகை இல்லை. மேலும், தற்போதைய சட்டங்களின்படி, கணக்குதாரர் உயிரிழக்க நேரிட்டால், அவர் நியமனதாரர் பற்றி குறிப்பிடாவிட்டாலோ, நிர்ணயிக்கப்பட்ட அளவுக்குமேல் முதலீட்டுத் தொகை இருந்தாலோ, அந்த தொகையை சம்பந்தப்பட்ட கணக்குதாரரின் சட்டபூர்வ வாரிசுகளுக்கு மட்டுமே வழங்கமுடியும். இந்த விவகாரத்தில் பாதுகாவலர்கள் வாரிசுச் சான்றிதழ் பெறவேண்டிய அவசியமும் உள்ளது. இதுபோன்ற சிரமங்களை தவிர்க்க, சிறார்கள் பெயரில் கணக்கு தொடங்கும்போதே நியமனதாரரை தெரிவிப்பதற்கான விதிமுறைகள் சேர்க்கப்பட்டுள்ளன. அத்துடன், கணக்கு வைத்துள்ள சிறார்கள் உயிரிழக்க நேரிட்டால், நியமனதாரர் பற்றி குறிப்பிடாவிட்டாலும், அவரது கணக்கில் உள்ள தொகை பாதுகாவலருக்கு வழங்கப்படும்.
      * தற்போதைய சட்ட விதிகளில் குறைதீர்ப்பு பற்றி எதுவும் குறிப்பிடப்படவில்லை. திருத்தப்பட்ட சட்டத்தில், சிறுசேமிப்பு தொடர்பான குறைதீர்ப்பு மற்றும் சுமூகமான, விரைவான தீர்வு காண, அரசுக்கு அதிகாரம் அளிக்கப்பட்டுள்ளது.
      * உத்தேசச் சட்டத்தில் சேர்க்கப்படவுள்ள மேற்கூறிய அம்சங்கள் அனைத்தும் சிறுசேமிப்பு திட்ட கணக்கை கையாள்வதில், நெகிழ்வுத்தன்மையை ஏற்படுத்தும்.

    வங்கி முதலீடுகளுக்கு இணையாக, உயர் வட்டிவீதம் வழங்கப்படுவதுடன், குறிப்பிட்ட சில சிறுசேமிப்பு திட்டங்களுக்கு வருமான வரிச் சலுகையும் வழங்கப்படுகிறது. திருத்தப்பட்ட சட்டங்களின்படி, சிறுசேமிப்புத் தொடர்பான வட்டி வீதம் மற்றும் வரிக் கொள்கையில் மாற்றம் செய்யமுடியாது.


    ------

    
    
    (Release ID: 1520570) Visitor Counter : 70
    
    
      Read this release in: English
    
    
    

*