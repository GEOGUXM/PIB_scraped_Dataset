      வீட்டு வசதி மற்றும் நகர்ப்புற வறுமை ஒழிப்பு அமைச்சகம்

      எதிர்காலத்தில் மலிவான வீட்டுவசதித் தேவைக்கு நவீன, சூழலுக்கு உகந்த தொழில்நுட்பங்கள் தேவை : ஹர்தீப் புரி
      Posted On: 22 FEB 2018 1:27PM by PIB Chennai


    அரசின் பெரிய முகமைகளான வீட்டு வசதி வாரியங்கள், ரயில்வே, மற்றும் பாதுகாப்புத் துறைகள், அரசு நிறுவனங்கள் தங்களது வீட்டுவசதித் திட்டங்களுக்குப் புதிய தொழில்நுட்பங்களைக் கையாள வேண்டும் என்று மத்திய வீட்டுவசதி, நகர்ப்புற விவகாரத் துறை (பொறுப்பு) அமைச்சர் திரு. ஹர்தீப் புரி கேட்டுக் கொண்டார்.


    கட்டுமானப் பொருட்கள், கட்டடத்துக்கான தொழில்நுட்பங்கள் குறித்த தேசிய கருத்தரங்கை அவர் தில்லியில் இன்று தொடங்கிவைத்தார். கட்டுமானப் பொருட்கள் மற்றும் தொழில்நுட்ப மேம்பாட்டு கவுன்சில் ( BMTPC ) இந்தக் கருத்தரங்குக்கு ஏற்பாடு செய்திருந்தது.


    நிகழ்ச்சியில் பேசிய அமைச்சர், இந்தியச் சூழலுக்கு ஏற்ற வகையில் புதிய மாறிவரும் தொழில்நுட்பங்களைக் கட்டுமானப் பொருட்கள் மற்றும் தொழில்நுட்ப மேம்பாட்டு கவுன்சில் ( BMTPC ) ஊக்குவித்து வருகிறது என்று கூறினார்.


    நிகழ்ச்சியில் பேசிய அவர், “நகர்ப்புறங்களில் தற்போது வீடுகள் போதிய அளவு இல்லாத நிலையில், போதிய கட்டமைப்பு வசதிகளுடன் சுமார் ஒரு கோடியே இருபது லட்சம் வீடுகள் கட்டித் தர வேண்டியுள்ளது. இந்த இலக்கை அடைய வேண்டுமானால், எல்லா நிலைகளிலும் உரிய நடவடிக்கைகள் எடுக்கப்பட வேண்டும். தேவையான அளவுக்கு உரிய கட்டுமானப் பொருட்களையும் தொழில்நுட்பங்களையும் அறிந்துகொண்டு, அவற்றைத் தெரிவு செய்து மலிவான விலையில் தரமான வீடுகளை அமைத்துத் தரவேண்டும். அதுவும் பாதுகாப்பையும் சுற்றுச்சூழலையும் காக்க உறுதி செய்யவும் வேண்டும்” என்று வலியுறுத்தினார்.


    நிகழ்ச்சியை ஒட்டி, “நீடித்த வளர்ச்சிக்கான கட்டுமானப் பொருட்களும் வீட்டுவசதி தொழில்நுட்பங்களும்” ( Building Materials and Housing Technologies for Sustainable Development ) என்ற தலைப்பிலான வெளியீட்டையும், “மூங்கில் வீடுகளும் கட்டுமானமும்” ( Bamboo Housing & Construction ” ( Bamboo Housing & Construction )” என்ற கைபேசிச் செயலியையும் அமைச்சர் வெளியிட்டார். 38 கட்டுரைகள் கொண்ட இந்தச் சிறப்பு வெளியீட்டில், தேசிய கருத்தரங்கில் விவாதிக்கப்படும் கருத்துகள் இடம்பெற்றுள்ளன .


    மத்திய வீட்டுவசதி மற்றும் நகர்ப்புற விவகார அமைச்சகத்தின் கூடுதல் செயலர் திரு. ராஜீவ் ரஞ்சன் மிஸ்ரா, மத்திய பொதுப்பணித் துறை ( CPWD ) தலைமை இயக்குநர் ( DG ) திரு. அபய் சின்ஹா, ஹட்கோ தலைவர் மற்றும் மேலாண் இயக்குநர் டாக்டர் ரவி காந்த், கட்டுமானப் பொருட்கள் மற்றும் தொழில்நுட்ப மேம்பாட்டு கவுன்சில் ( BMTPC ) செயல் இயக்குநர் டாக்டர் சைலேஷ் அகர்வால், வீட்டுவசதி – நகர்ப்புற விவகார அமைச்சகத்தின் மூத்த அதிகாரிகள், கட்டட மற்றும் கட்டுமானத் தொழிலைச் சார்ந்த வல்லுநர்கள் நிகழ்ச்சியில் பங்கேற்றனர்..


    *******

    
    
    (Release ID: 1521471) Visitor Counter : 24
    
    
      Read this release in: English