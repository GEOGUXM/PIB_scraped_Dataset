      நீர்வளத் துறை அமைச்சகம்

      மத்திய நீராதாரங்கள், நதிகள் மேம்பாடு, கங்கை புத்துயிரூட்டல் அமைச்சகத்தின் ஆலோசனைக் குழு கூட்டம் புதுதில்லியில் நடைபெற்றது.
      நிலத்தடி நீரை நிலைத்த வகையில் மேம்படச் செய்வதை உறுதி செய்ய பங்கேற்பு நிர்வாகம் மிக முக்கியமானது.

      Posted On: 10 FEB 2018 6:54PM by PIB Chennai

    புதுதில்லியில் நேற்று மத்திய அமைச்சர் திரு நிதின் கட்கரி தலைமையில் மத்திய நீராதாரங்கள் , நதிகள் மேம்பாடு, கங்கை மற்றும் புத்துயிரூட்டல் அமைச்சகத்தின் ஆலோசனைக் குழுக் கூட்டம் நடைபெற்றது. நாட்டின் நிலத்தடி நீர் நிர்வாகத்தில் பங்கேற்பு அணுகுமுறையின் அவசர அவசியத்தை குறித்து கூட்டத்தில் ஆலோசனை நடத்தப்பட்டது. மத்திய இணையமைச்சர்கள் திரு அர்ஜுன் ராம் மெக்வால், டாக்டர் சத்தியபால் சிங் ஆகியோர் கூட்டத்தில் பங்கேற்றனர்.


    நிகழ்ச்சியில் பேசிய அமைச்சர் திரு நிதின் கட்கரி , நாடு இன்று எதிர்நோக்கும் மிகப்பெரிய பிரச்சினைகளில் ஒன்று தண்ணீர் பற்றாக்குறை என்றார். இதற்கு முக்கிய காரணம் கிடைக்கும் நீர் ஆதாரங்களை சரியாக நிர்வகிக்காததே. ஒருபக்கம் நமது ஆறு, குளங்கள், நிலத்தடி நீர், இதர நீர் ஆதாரங்களை அதிகம் பயன்படுத்தி வருகிறோம். ஆனால் அதேசமயம் மிகப் பெரிய அளவிலான தண்ணீரை பயன்படுத்தாமலேயே கடலில் கலக்க அனுமதிக்கிறோம். தண்ணீர் பற்றாக்குறை பிரச்சினையை எதிர்கொள்ள நீர் மேலாண்மையில் பங்கேற்பு நடைமுறையின் அவசியத்தை அமைச்சர் வலியுறுத்தினார்.


    இந்தப் பிரச்சினையை சமாளிக்க அரசு , மக்கள் சமூகம் மற்றும் உள்ளாட்சித் துறையினர் சமுதாயத்தினர் அனைவரும் இணைந்து பணியாற்றி தண்ணீரை சிக்கனப்படுத்தி, பாதுகாத்து, நீர் ஆதாரங்களை மேம்படுத்த உழைக்க வேண்டும் என்றார். மகாராஷ்டிரா, குஜராத் போன்ற மாநிலங்களின் உதாரணங்களை குறிப்பிட்ட திரு கட்கரி, இந்த இடங்களில் பங்கேற்பு மேலாண்மை காரணமாக, வறண்டுபோன பாழ் நிலங்கள் ஓராண்டிலேயே பல்வேறு பயிர்களை உற்பத்தி செய்யும் விளை நிலங்களாக மாறி விட்டதை எடுத்துக் கூறினார்.


    நாட்டின் நிலத்தடி நீர் ஆதாரங்களை நிலைநிறுத்தி மேம்படுத்துவதற்கான நீண்டகால தீர்வாக பங்கேற்பு மேலாண்மையை ஊக்குவிக்க வேண்டியது அவசியம் . பங்கேற்பு மேலாண்மை நிலத்தடி நீரை பொதுச் சொத்து ஆதாரம் என ஏற்றுக்கொள்கிறது. இந்த மேலாண்மை நடைமுறை நிலத்தடி நீரை நிர்வகிக்க பயன்படுத்தப்படும் போது உள்ளூர் சமுதாயங்கள் நிலத்தடி நீர் எடுக்கப்படுவதையும், தண்ணீர் பயன்பாட்டையும் தாங்களே கட்டுப்படுத்தி, இந்த ஆதாரங்களை மேம்படுத்தி நிரப்புவதற்கு தானாக முன்வந்து நடவடிக்கை எடுக்கிறது. நிலத்தடி நீரை பங்கேற்பு முறையில் நிர்வகிப்பதால், மகாராஷ்டிரா (தமஸ்வாடா கால்வாய் சுத்திகரிப்பு) குஜராத் (உப்பிலிட்டா தால் ராஜ்கோட்) மகாராஷ்டிரா (பீட், ஜால்னா, சதாரா) ஆந்திரப்பிரதேசம், தமிழ்நாடு (அன்னவாசல்) ஆகியவற்றில் பல வெற்றித் திட்டங்களை உருவாக்கியுள்ளது.


    நிலத்தடி நீர் நிர்வாகத்தில் பங்கேற்பு நடைமுறையை ஊக்குவிக்க மத்திய அரசு பல முன் முயற்சிகளை மேற்கொண்டுள்ளது . செயல்படுவதற்கு சாத்தியமான சூழ்நிலையை ஏற்படுத்தித் தருதல், அறிவுசார் அடித்தளத்தை உருவாக்குதல், சமுதாயங்களுக்கு விழிப்புணர்வு ஏற்படுத்துதல், திறன்மேம்பாடு போன்றவற்றை அரசு ஊக்குவிக்கிறது. உத்தேச அதல் புஜ்பால் திட்டம் இந்த திசையில் எடுக்கப்பட்ட முக்கிய திட்டமாகும். குஜராத், மகாராஷ்டிரா, ஹரியானா, கர்நாடகா, ராஜஸ்தான், உத்தரப்பிரதேஷ், மத்தியப்பிரதேஷ் ஆகிய மாநிலங்களில் 73 மாவட்டங்களில் சமுதாய பங்கேற்புடனான இந்தத் திட்டம் மத்திய அரசின் ரூ.6000 கோடி உதவியில் நிலத்தடி நீர் நிர்வாகத்தில் நிலைத்த தன்மையை உருவாக்குவதை நோக்கமாகக் கொண்டது.


    

    
    (Release ID: 1520296) Visitor Counter : 82
    
    
      Read this release in: English