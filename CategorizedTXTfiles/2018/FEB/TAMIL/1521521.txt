      வீட்டு வசதி மற்றும் நகர்ப்புற வறுமை ஒழிப்பு அமைச்சகம்

      நீடித்த நகர்ப்புற மேம்பாட்டுத் திட்டம் மற்றும் பொலிவுறு நகர்கள் திட்டத்தின் கீழ் தொழில்நுட்ப ஒத்துழைப்புக்காக இந்திய-ஜெர்மனி புரிந்துணர்வு ஒப்பந்தம்
      Posted On: 23 FEB 2018 1:02PM by PIB Chennai


    நீடித்த நகர்ப்புற மேம்பாடு மற்றும் இந்தியாவின் பொலிவுறு நகர்கள் திட்டத்தைச் செயல்படுத்துவதற்காக இந்திய – ஜெர்மனி இடையிலான புரிந்துணர்வு ஒப்பந்தம் இன்று தில்லியில் கையெழுத்திடப்பட்டது.


    நகர்ப்புறங்களை மேம்படுத்துவது, நீடித்த நகர்ப்புற மேம்பாட்டுக்கான கருத்தியலை நடைமுறையாக்குவது ஆகியவை இந்தப் புரிந்துணர்வு ஒப்பந்தத்தின் நோக்கம் ஆகும். தேர்ந்தெடுக்கப்பட்ட நகரங்களிலும் இந்தியாவின் பொலிவுறு நகரங்களிலும் அடிப்படைச் சேவைகள், வீட்டுவசதி அளிப்பது ஆகியவை நகர்ப்புறங்களை மேம்படுத்தப்படுவது என்ற கருத்தியலின் செயலாக்கம் ஆகும்.


    இந்தப் புரிந்துணர்வு ஒப்பந்தம் இந்திய அரசின் வீட்டுவசதி மற்றும் நகர்ப்புற விவகாரங்கள் அமைச்சகம் ஜெர்மனியின் டச் ஜிசெல்ஷாஃப்ட் ஃபர் இன்டர்நேஷனல் ஸுஸம்மென்னர்பெட் ( Deutsche Gesellschaft für Internationale Zusammenarbeit(GIZ) GmbH ), ஜெர்மனி ஆகியவற்றுக்கு இடையில் ஏற்பட்டது. இந்நிகழ்வில் இந்திய வீட்டுவசதி மற்றும் நகர்ப்புற மேம்பாட்டு (பொறுப்பு) இணையமைச்சர் திரு. ஹர்தீப் சிங் பூரி, இந்தியாவுக்கான ஜெர்மனி தூதர் டாக்டர் மார்ட்டீன் நே ஆகியோர் இருந்தனர்.


    இந்தப் புரிந்துணர்வு ஒப்பந்தம் கையெழுத்தான பின்னர் நிகழ்ச்சியில் பேசிய அமைச்சர் திரு. ஹர்தீப் சிங் பூரி, நீடித்த நகர்ப்புற மேம்பாட்டுக்குத் தொழில்நுட்ப ஒத்துழைப்பு துணை புரியும் என்றார். இந்த நீடித்த மேம்பாடு என்பது எளிய விலையில் வீடுகள் அளித்தல், குடிநீர் வழங்கல், கழிவு நீர், திடக் கழிவு மேலாண்மை ஆகிய அடிப்படைச் சேவைகள் போக்குவரத்து வசதி ஆகியவற்றை ஒருங்கிணைத்துத் திட்டமிடலுக்கான வகையில் அமையும் என்றார் அமைச்சர்.

    
    
    (Release ID: 1521521) Visitor Counter : 38
    
    
      Read this release in: English , Urdu