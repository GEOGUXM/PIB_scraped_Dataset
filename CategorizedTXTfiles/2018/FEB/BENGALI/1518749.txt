      অর্থমন্ত্রক

      ২০১৮-১৯ আর্থিক বর্ষে সরকারের মোট ব্যয়ের লক্ষ্যমাত্রা ধরা হয়েছে ২৪.৪২ লক্ষ কোটি টাকা
      Posted On: 01 FEB 2018 6:02PM by PIB Kolkata


    কেন্দ্রীয় অর্থমন্ত্রী শ্রী অরুণ জেটলি আজ সংসদে সাধারণ বাজেট , ২০১৮-১৯ পেশ করে বলেছেন , যে ২০১৮-১৯ আর্থিক বর্ষে মোট ব্যয়ের লক্ষ্যমাত্রা ২৪.৪২ লক্ষ কোটি টাকা ধরা হয়েছে । ৩.৩ শতাংশ হারে রাজকোষ ঘাটতি ধরে ৬ , ২৪ , ২৭৬ কোটি টাকা ঋণের মাধ্যমে মেটানোর প্রস্তাব করা হয়েছে । অর্থমন্ত্রী বলেন , এবারের বাজেটে কৃষি , সামাজিক ক্ষেত্র , ডিজিটাল লেনদেন , পরিকাঠামো এবং কর্মসংস্থান বৃদ্ধির ওপর সরকারের বিশেষ গুরুত্ব প্রদানের সিদ্ধান্তই প্রতিফলিত হয়েছে । একইসঙ্গে , আর্থিক বিচক্ষণতার কথাও ভাবা হয়েছে । সরকার ২০১৭-১৮ অর্থবর্ষের তুলনায় ব্যয়ের লক্ষ্যমাত্রা ২ লক্ষ ২৪ হাজার ৪৬৩ কোটি টাকা বাড়িয়েছে । রাজকোষ ঘাটতির হার ২০১৭-১৮-র সংশোধিত অনুমানের ওপর জাতীয় আয়ের ০.২ শতাংশ কমানোর লক্ষ্যমাত্রা ধরা হয়েছে । ২০১৮-১৯ অর্থবর্ষে রাজকোষ ঘাটতির পরিমাণ ৩.৩ শতাংশের মধ্যে ধরে রাখা যাবে বলে তিনি আশা প্রকাশ করেছেন । ২০১৪-র মে মাসে বর্তমান সরকার ক্ষমতায় আসার সময় দেশের রাজকোষ ঘাটতির হার ছিল অত্যন্ত বেশি । ২০১৩-১৪-র রাজকোষ ঘাটতির পরিমাণ ছিল জাতীয় আয়ের ৪.৪ শতাংশ । তিনি বলেন , প্রধানমন্ত্রী ও সরকার বিচক্ষণ আর্থিক পরিচালনের ওপর বিশেষ গুরুত্ব দিয়ে থাকে । ২০১৪ সাল থেকেই এই লক্ষ্যে সরকার আর্থিক ঘাটতি কমানোর লক্ষ্যে ব্যবস্থা গ্রহণ করেছে । ২০১৪-১৫-য় রাজকোষ ঘাটতির পরিমাণ ৪.১ শতাংশ থেকে ৩.৯ শতাংশে কমিয়ে আনা সম্ভব হয়েছে । ২০১৬-১৭-য় এই ঘাটতি আরও কমে ৩.৫ শতাংশ হয়েছে । অর্থমন্ত্রী জানান , সরকার আর্থিক ব্যয়ের ব্যাপারে বিচক্ষণতার লক্ষ্যে ফিসক্যাল রিফর্ম অ্যান্ড বাজেট ম্যানেজমেন্ট কমিটির প্রধান সুপারিশগুলি মেনে নেওয়ার সিদ্ধান্ত নিয়েছে । কেন্দ্রীয় সরকারের ঋণ ও জাতীয় আয়ের অনুপাত ৪০ শতাংশে নামিয়ে আনার লক্ষ্যমাত্রা নেওয়া হয়েছে । এছাড়া , রাজকোষ ঘাটতিকে লক্ষ্যমাত্রার মধ্যে ধরে রাখার উদ্যোগও নেওয়া হয়েছে ।

    
    
    (Release ID: 1518749) Visitor Counter : 3