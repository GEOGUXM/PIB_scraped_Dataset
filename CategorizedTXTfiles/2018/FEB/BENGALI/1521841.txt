      তথ্যওসম্প্রচারমন্ত্রক

      দূরদর্শনকে ডিডি ফ্রি ডিশ ব্যবহার করে বিজ্ঞাপনের মাধ্যমে রাজস্ব সংগ্রহ বৃদ্ধির ওপর নজর দিতে হবে – শ্রীমতী স্মৃতি জুবিন ইরাণি শ্রীমতী স্মৃতি জুবিন ইরাণি বিইএস এক্সপো ২০১৮ উদ্বোধন করেছেন
      Posted On: 27 FEB 2018 12:26PM by PIB Kolkata


    কেন্দ্রীয় তথ্য সম্প্রচার এবং বস্ত্রবয়ন মন্ত্রী শ্রীমতী স্মৃতি জুবিন ইরাণি বলেছেন, ডিডি ফ্রি ডিশ যেভাবে দূরদর্শনের কভারেজের এলাকা বাড়িয়েছে, তা ব্যবহার করে উচ্চ গুণমানের অনুষ্ঠান তৈরি করে বিজ্ঞাপনের মাধ্যমে রাজস্ব সংগ্রহ বৃদ্ধির ওপর জোর দিতে হবে। ফলে, করদাতাদের বোঝা লাঘব করা সম্ভব হবে। আজ ২৪তম ভূপৃষ্ঠ এবং উপগ্রহ সম্প্রচারের ওপর আন্তর্জাতিক সম্মেলন ও প্রদর্শনীর উদ্বোধনী অনুষ্ঠানে মন্ত্রী একথা বলেন। এবারের বিইএস এক্সপো ২০১৮-র মূল সুর হচ্ছে ‘নন লিনিয়ার ব্রডকাস্টিং টেকনোলজিস অ্যান্ড বিজনেস মডেল’।


    এই উপলক্ষে তাঁর বক্তৃতায় শ্রীমতী স্মৃতি জুবিন ইরাণি বলেন, এ বছরের শেষ নাগাদ ভারতে স্মার্ট ফোন ব্যবহারকারীর সংখ্যা দাঁড়াবে ৫৩ কোটি। চিনের পর এই সংখ্যা দ্বিতীয় বৃহত্তম এবং বর্তমানে বিভিন্ন ধরণের অনুষ্ঠানে ৪০ শতাংশই মানুষ অনলাইনে দেখে থাকেন। তিনি বলেন, এ বছরে বিজ্ঞাপন বাবদ ব্যয়ের পরিমাণ গত বছরের ৯.৬ শতাংশ থেকে বেড়ে ১২.৫ শতাংশে দাঁড়াবে বলে আশা করা হচ্ছে। মন্ত্রী সাম্প্রচারিক প্রযুক্তিবিদ সোসাইটি বা বিইএস-কে ছাত্রছাত্রী ও সাম্প্রচারিক প্রযুক্তি সংস্থার শিক্ষকদের নিয়ে তাঁদের কাজের বাইরেও অনুষ্ঠান আয়োজনের জন্য অনুরোধ করেন। মন্ত্রী বলেন, ভারতে সম্প্রচার ক্ষেত্রে শক্তি কেবলমাত্র কতগুলি চ্যানেল এখানে পাওয়া যায়, তার ওপর নির্ভর করে না, বরং উচ্চ মানের কি ধরণের অনুষ্ঠান সম্প্রচারিত হচ্ছে, তার ওপরই তা নির্ভর করে। তিনি আয়োজক সংস্থা বিইএস-কে প্রসার ভারতীর ইঞ্জিনিয়ারিং বিভাগের কর্মীদের প্রশিক্ষণ দেওয়ার জন্য অনুরোধ জানান।


    তথ্য সম্প্রচার মন্ত্রী শ্রীমতী ইরাণি এবং অন্যান্য বিশিষ্ট ব্যক্তিবর্গ, সম্প্রচার, প্রযুক্তিবিদ্যা, প্রশিক্ষণ এবং উদ্ভাবনের বিভিন্ন ক্ষেত্রে সম্প্রচার প্রযুক্তিবিদ সোস্যাইটি বা বিইএস কর্তৃক প্রদত্ত বিভিন্ন পুরস্কারের প্রাপকদের সংবর্ধনা জ্ঞাপন করেন।


    ২


    বিইএস এক্সপো ২০১৮ ব্রডকাস্ট ইঞ্জিনিয়ারিং সোসাইটি (ভারত) কর্তৃক আয়োজিত হয়েছে। ভারতে এই এক্সপোটি সম্প্রচার ক্ষেত্রে প্রযুক্তির বৃহত্তম প্রদর্শনী। সারা বিশ্বের ২৫টি দেশের ৩০০টি কোম্পানি এই এক্সপো-তে সরাসরি অথবা ভারতে তাদের ডিলার ও ডিস্ট্রিবিউটারদের মাধ্যমে এই ক্ষেত্রের বিভিন্ন ধরণের পণ্যদ্রব্য প্রদর্শন করবে। অস্ট্রেলিয়া, অস্ট্রিয়া, কানাডা, চিন, ডেনমার্ক, ফিনল্যান্ড, ফ্রান্স, স্পেন, সুইডেন, ইতালি, জার্মানি, হংকং, ইজরায়েল, জাপান, কোরিয়া, নেদারল্যান্ড, সিঙ্গাপুর, নরওয়ে, সুইজারল্যান্ড, তাইওয়ান, ব্রিটেন, মার্কিন যুক্তরাষ্ট্র এবং ভারতের বিভিন্ন কোম্পানি এই প্রদর্শনীতে অংশ নিচ্ছে।


    তথ্য-সম্প্রচার মন্ত্রকের সচিব শ্রী এন কে সিনহা, প্রসার ভারতীর মুখ্য কার্যনির্বাহী আধিকারিক শ্রী শশীশেখর ভেম্পাতি, সম্প্রচার প্রযুক্তি ক্ষেত্রের বিশিষ্ট গবেষক ডেভিড গোমেজ বার্কিউরো সহ বিশিষ্ট ব্যক্তিবর্গ এই উদ্বোধনী অনুষ্ঠানে উপস্থিত ছিলেন।

    
    
    (Release ID: 1521841) Visitor Counter : 4