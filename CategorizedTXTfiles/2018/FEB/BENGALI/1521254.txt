      মন্ত্রিসভারঅর্থনৈতিকবিষয়সংক্রান্তকমিটি

      যমুনোত্রীর সঙ্গে সকল আবহাওয়ার উপযোগী সংযোগ পথ নির্মাণে সিল্কিয়ারা বেন্ড-বারকোট টানেল প্রকল্পটিতে অনুমোদন কেন্দ্রীয় মন্ত্রিসভার অর্থনৈতিক বিষয় সংক্রান্ত কমিটির
      Posted On: 21 FEB 2018 1:48PM by PIB Kolkata


    উত্তরাখণ্ডের ১৩৪ নম্বর জাতীয় মহাসড়কে ৪.৫৩১কিলোমিটার দীর্ঘ বিকল্প টানেলপথ নির্মাণের প্রস্তাবে আজ অনুমোদন দিল কেন্দ্রীয় মন্ত্রিসভার অর্থনৈতিক বিষয় সংক্রান্ত কমিটি। এই টানেলপথে যুক্ত হবে সিল্কিয়ারা বেন্ড ও বারকোট। এই টানেলপথ দিয়ে সংযোগ রক্ষা করা যাবে ধারাসু ও যমুনোত্রী সেকশনের মধ্যে। প্রধানমন্ত্রী শ্রী নরেন্দ্র মোদীর নেতৃত্বে অনুষ্ঠিত কমিটির এক বৈঠকে এই টানেল নির্মাণের বিষয়টিতে অনুমোদনদানের সিদ্ধান্ত গ্রহণ করা হয়।


    প্রকল্পের নির্মাণ কাজ সম্পূর্ণ হতে চার বছরের মতো সময় লাগবে বলে অনুমান করা হচ্ছে। এই প্রকল্পের অসামরিক খাতে নির্মাণ ব্যয় ধরা হয়েছে ১,১১৯ কোটি ৬৯ লক্ষ টাকা। অন্যদিকে, সম্পূর্ণ প্রকল্পের নির্মাণ ব্যয় ১,৩৮৩ কোটি ৭৮ লক্ষ টাকায় গিয়ে দাঁড়াবে বলে অনুমান করা হচ্ছে। এর মধ্যে অবশ্য জমি অধিগ্রহণ ও পুনর্বাসন এবং প্রাক্‌-নির্মাণ পর্যায়ের খরচ-খরচাও ধরা হয়েছে।


    টানেলের নির্মাণ কাজ সম্পূর্ণ হলে চারধাম যাত্রার অন্যতম যমুনোত্রীর সঙ্গে সকলরকম জলহাওয়ার উপযোগী সড়ক সংযোগের পথ খুলে যাবে। এর ফলে উৎসাহিত হবে আঞ্চলিক পর্যায়ের আর্থ-সামাজিক বিকাশ এবং বাণিজ্য ও পর্যটন সংক্রান্ত কাজকর্ম। তাছাড়া, ধারাসু থেকে যমুনোত্রী – এই দূরত্ব ২০ কিলোমিটারের মতো হ্রাস পাবে এই টানেলপথটি ব্যবহার করলে। ফলে, যাত্রার সময় সাশ্রয় হবে ১ ঘন্টার মতো।


    প্রকল্প নির্মাণের দায়িত্বে রয়েছে কেন্দ্রীয় সড়ক পরিবহণ ও মহাসড়ক মন্ত্রকের জাতীয় মহাসড়ক ও পরিকাঠামো উন্নয়ন নিগম লিমিটেড (এনএইচআইডিসিএল)।

    
    
    (Release ID: 1521254) Visitor Counter : 1