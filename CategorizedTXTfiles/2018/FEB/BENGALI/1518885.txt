      অর্থমন্ত্রক

      আয়কর আইন সংশোধনের প্রস্তাব এবারের কেন্দ্রীয় বাজেটে : ই-অ্যাসেসমেন্ট চালু হচ্ছে সারা দেশেই
      Posted On: 02 FEB 2018 1:03PM by PIB Kolkata


    আয়কর সংক্রান্ত হিসাব ও পদ্ধতিকে আরও বাস্তবানুগ করে তুলতে আয়কর আইনে সংশোধনের প্রস্তাব এনেছেন কেন্দ্রীয় অর্থমন্ত্রী শ্রী অরুণ জেটলি। আজ সংসদে ২০১৮-১৯ অর্থ বছরের বাজেট পেশকালে তিনি বলেন যে, নতুন ব্যবস্থায় আয়করের হিসাব করা হবে বৈদ্যুতিন পদ্ধতিতে। এরফলে, সমগ্র ব্যবস্থায় একদিকে যেমন আরও বেশি মাত্রায় দক্ষতা ও স্বচ্ছতা নিশ্চিত করা যাবে, অন্যদিকে তেমনই আয়করদাতাদের সঙ্গে পৃথক পৃথকভাবে যোগাযোগেরও আর প্রয়োজন হবে না।


    শ্রী জেটলি বলেন যে, ই-অ্যাসেসমেন্ট অর্থাৎ বৈদ্যুতিন পদ্ধতিতে আয়কর হিসাবের পদ্ধতি চালু করা হয় ২০১৬-তে। গত বছর অর্থাৎ ২০১৭-তে তা সম্প্রসারিত হয় দেশের ১০২টি শহরে। এই ব্যবস্থা চালু করার পর থেকে যে অভিজ্ঞতার সঞ্চয় হয়েছে তার ভিত্তিতে সারা দেশেই এখন ই-অ্যাসেসমেন্ট চালু করার জন্য প্রস্তুত কেন্দ্রীয় সরকার। এর ফলে, আয়কর দপ্তরের প্রাচীন পদ্ধতি ও ব্যবস্থাগুলিকে বিদায় জানানো হবে।

    
    
    (Release ID: 1518885) Visitor Counter : 2