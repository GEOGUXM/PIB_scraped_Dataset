      অর্থমন্ত্রক

      দেশের ৯৯ শতাংশ ক্ষুদ্র, মাঝারি ও অতিক্ষুদ্র শিল্প সংস্থাগুলির ক্ষেত্রে ২৫ শতাংশ হারে কর ছাড়ের ঘোষণা কেন্দ্রীয় অর্থমন্ত্রী
      Posted On: 02 FEB 2018 1:00PM by PIB Kolkata


    ২০১৬-১৭ অর্থ বছরে ২৫০ কোটি টাকা পর্যন্ত লেনদেন হয়েছে এই ধরণের সংস্থাগুলিকে ২৫ শতাংশ হারে সুযোগ-সুবিধা দানের কথা ঘোষণা করেছেন কেন্দ্রীয় অর্থমন্ত্রী শ্রী অরুণ জেটলি। আজ সংসদে ২০১৮-১৯ অর্থ বছরের সাধারণ বাজেট পেশকালে তিনি বলেন যে, এরফলে ক্ষুদ্র, অতিক্ষুদ্র এবং মাঝারি শিল্প সংস্থাগুলি বিশেষভাবে উপকৃত হবে। দেশের মোট শিল্প ক্ষেত্রের ৯৯ শতাংশ স্থান দখল করে রয়েছে এই ধরণের সংস্থাগুলি এবং তারা আয়কর রিটার্নও সরকারের কাছে পেশ করে থাকে। ২০১৮-১৯ অর্থ বছরে এর ফলে, যে ৭ হাজার কোটি টাকার মতো রাজস্ব আদায় কম হবে, একথাও তাঁর বাজেট বক্তৃতায় স্বীকার করেন শ্রী অরুণ জেটলি। তিনি বলেন, কর্পোরেট কর পর্যায়ক্রমে কমিয়ে আনার যে প্রতিশ্রুতি সরকারের তরফ থেকে দেওয়া হয়েছিল, তা পূরণের লক্ষ্যেই এই ব্যবস্থার কথা ঘোষণা করা হ’ল। এরফলে, দেশের শিল্প ক্ষেত্রের ৯৯ শতাংশ সংস্থার হাতে বিনিয়োগযোগ্য উদ্বৃত্ত অর্থের যোগান বাড়বে। ফলে, সুযোগ সৃষ্টি হবে নতুন নতুন কর্মসংস্থানের।


    প্রসঙ্গত উল্লেখ্য, কেন্দ্রীয় অর্থমন্ত্রী তাঁর গত বছরের বাজেট ভাষণে ২০১৫-১৬ অর্থ বছরে ৫০ কোটি টাকার কম লেনদেন হয়েছে শুধুমাত্র এই ধরণের সংস্থাগুলির ক্ষেত্রে ২৫ শতাংশ ছাড়ের কথা ঘোষণা করেছিলেন। এর ফলে, মোট সংস্থাগুলির ৯৬ শতাংশই আয়কর রিটার্নের দিক থেকে লাভবান হয়েছে।

    
    
    (Release ID: 1518883) Visitor Counter : 1