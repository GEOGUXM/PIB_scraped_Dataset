      অর্থমন্ত্রক

      পরিকাঠামো ও পরিবহণ খাতে আরও বেশি মাত্রায় অর্থ সংস্থান : ডিজিটাল ভারত গড়ে তোলার লক্ষ্যে বরাদ্দ বাড়িয়ে দ্বিগুণ করা হচ্ছে
      Posted On: 02 FEB 2018 1:08PM by PIB Kolkata


    ২০১৮-১৯ অর্থ বছরের কেন্দ্রীয় বাজেটে পরিকাঠামো ক্ষেত্রে ব্যয় বরাদ্দের মাত্রা আরও বৃদ্ধি করেছে কেন্দ্রীয় সরকার। অর্থনীতির একটি চালিকাশক্তি হিসাবে পরিকাঠামো ক্ষেত্রের বিশেষ ভূমিকার কথা মনে রেখে ২০১৮-১৯ – এর সাধারণ বাজেটে বরাদ্দের মাত্রা ২০১৭-১৮ অর্থ বছরের ৪ লক্ষ ৯৪ হাজার কোটি টাকা থেকে উন্নীত করে নির্দিষ্ট হয়েছে ৫ লক্ষ ৯৭ হাজার কোটি টাকা। পরিবহণ ক্ষেত্রটির জন্য বরাদ্দের পরিমাণ রাখা হয়েছে ১,৩৪,৫৭২ কোটি টাকা, যা কিনা এ যাবৎকালের মধ্যে সর্বোচ্চ। অন্যদিকে, বিপর্যয় রোধী পরিকাঠামো উন্নয়নে এবারের বাজেট ঘোষণায় বরাদ্দকৃত অর্থের পরিমাণ দাঁড়িয়েছে ৬০ কোটি টাকা।


    আজ সংসদে ২০১৮-১৯ অর্থ বছরের সাধারণ বাজেট পেশ করেন কেন্দ্রীয় অর্থমন্ত্রী শ্রী অরুণ জেটলি। তাঁর এদিনের বাজেট ভাষণ থেকে জানা যায় যে, সার্বিক পরিকাঠামো ও দক্ষতা বিকাশের মধ্য দিয়ে দেশের ১০টি পর্যটন স্থানকে আরও আকর্ষণীয় করে তোলা হবে। এছাড়াও, কেন্দ্রীয় পুরাতত্ত্ব সমীক্ষা বিভাগের ১০০টি আদর্শ স্মৃতিস্তম্ভ এলাকায় পর্যটন সংক্রান্ত সুযোগ-সুবিধার আরও প্রসার ঘটানো হবে। স্মার্ট সিটি মিশন এবং অম্রুত-এর আওতায় যে সমস্ত কর্মসূচি রূপায়িত হচ্ছে, তার ভূয়সী প্রশংসা করেন শ্রী অরুণ জেটলি। তিনি জানান, স্মার্টনগরী মিশনের আওতায় চিহ্নিত করা হয়েছে দেশের ৯৯টি শহরকে। এগুলিকে স্মার্টনগরী রূপে গড়ে তুলতে সংস্থান রাখা হয়েছে ২ লক্ষ ৪ হাজার কোটি টাকার। ২,৩৫০ কোটি টাকার প্রকল্পের কাজ ইতিমধ্যেই সম্পূর্ণ হয়েছে এবং ২,০৮৫ কোটি টাকা ব্যয়ে অন্যান্য কর্মসূচির রূপায়ণ বর্তমানে চলছে। দেশের ঐতিহ্যবাহী শহরগুলির মধ্যে জাতীয় হেরিটেজ তালিকায় অন্তর্ভুক্ত শহরগুলিতে জাতীয় হেরিটেজ নগর উন্নয়ন (হৃদয়) যোজনার কাজ রূপায়িত হচ্ছে।


    অম্রুত কর্মসূচির আওতায় ৫০০টি শহরের জন্য রাজ্য পর্যায়ে ৭৭,৬৪০ কোটি টাকার পরিকল্পনা অনুমোদিত হয়েছে। ৪৯৪টি জল সরবরাহ প্রকল্প এবং ২৭২টি নিকাশি প্রকল্প সম্পর্কিত কাজকর্মের বাস্তবায়নে যথাক্রমে ১৯,৪২৮ এবং ১২,৪২৯ কোটি টাকা বিনিয়োগ করা হয়েছে। শিক্ষা ও স্বাস্থ্য পরিকাঠামো ক্ষেত্রে বিনিয়োগ সহ আর্থিক পরিকাঠামো প্রকল্পে সহায়তাদানের লক্ষ্যে ভারতীয়


    ২


    পরিকাঠামো অর্থ নিগম লিমিটেড (আইআইএফসিএল)-কে যুক্ত করার সিদ্ধান্ত নিয়েছে কেন্দ্রীয় অর্থ মন্ত্রক।


    সড়ক যোগাযোগ ক্ষেত্রে ভারতমালা পরিযোজনার আওতায় প্রথম পর্যায়ে ৩৫ হাজার কিলোমিটার মহাসড়ক নির্মাণে বিনিয়োগ করা হবে ৫ লক্ষ ৩৫ হাজার কোটি টাকা। দেশের সীমান্ত অঞ্চলগুলিতে সংযোগ ও যোগাযোগ ব্যবস্থার প্রসারে সেলা পাসের আওতায় টানেল নির্মাণ করবে কেন্দ্রীয় সরকার। পর্যটন এবং আপৎকালীন চিকিৎসা পরিষেবার প্রসারে সি প্লেন খাতে বিনিয়োগের জন্য প্রয়োজনীয় কাঠামোগত কাজও শুরু করা হবে।


    অসামরিক বিমান পরিবহণ ক্ষেত্রে দেশের বিমানবন্দরগুলির ক্ষমতা ও দক্ষতা পাঁচ গুণেরও বেশি বাড়িয়ে তোলার কথা ঘোষণা করা হয়েছে ২০১৮-১৯ অর্থ বছরের কেন্দ্রীয় সাধারণ বাজেটে। এজন্য প্রয়োজনীয় সম্প্রসারণের কাজে ভারতীয় বিমান বন্দর কর্তৃপক্ষের আর্থিক রাজস্বকে ব্যবহার করা হবে। প্রতি বছর দেশে বিমান যাত্রীর সংখ্যা বৃদ্ধি পাচ্ছে ১৮ শতাংশ হারে। চাহিদার সঙ্গে সঙ্গতি রেখে উড়ান কর্মসূচির আওতায় দেশের ৫৬টি বিমানবন্দর এবং ৩১টি হেলিপ্যাডকে পরস্পরের সঙ্গে যুক্ত করা হবে। এই বিমানবন্দর ও হেলিপ্যাডগুলি এ যাবৎকাল অব্যবহৃত অবস্থায় ছিল। এর মধ্যে ১৬টি বিমানবন্দরে ইতিমধ্যেই বিমান পরিবহণ শুরু হয়েছে।


    ডিজিটাল পরিকাঠামোর প্রসারে ২০১৮-১৯ অর্থ বছরে ৩,০৭৩ কোটি টাকার সংস্থান রাখা হয়েছে ‘ডিজিটাল ভারত’ কর্মসূচির জন্য। এই বরাদ্দ গত বছরের তুলনায় দ্বিগুণ বলে ঘোষণা করেন কেন্দ্রীয় অর্থমন্ত্রী।


    দূর সঞ্চার পরিকাঠামোর প্রসারে এবারের বাজেটে সংস্থান রাখা হয়েছে ১০ হাজার কোটি টাকা। দেশের ৫ কোটি গ্রামীণ নাগরিকের কাছে ব্রডব্যান্ডের সুযোগ পৌঁছে দিতে ৫ লক্ষ ওয়াইফাই হটস্পট সংস্থাপনের প্রস্তাব করা হয়েছে। কেন্দ্রীয় অর্থমন্ত্রী তাঁর বাজেট ভাষণে জানান যে, ভারত নেট প্রকল্পের প্রথম পর্যায়ে ইতিমধ্যেই বেশ কিছু অঞ্চলে ব্রডব্যান্ডের সুযোগ সম্প্রসারিত হয়েছে।


    কৃত্রিম গোয়েন্দা তথ্য অর্থাৎ আর্টিফিসিয়াল ইন্টেলিজেন্সের ক্ষেত্রে একটি জাতীয় কর্মসূচি চালু করা হবে নীতি আয়োগের মাধ্যমে।


    আর্থিক দিক থেকে অবৈধ কার্যকলাপ রোধে প্রয়োজনীয় ব্যবস্থা গ্রহণ করবে কেন্দ্রীয় সরকার। এজন্য ক্রিপ্টো সম্পদের ব্যবহার বন্ধ করে দেওয়া হবে। ডিজিটাল অর্থনীতির প্রসারে ব্লক চেন প্রযুক্তি ব্যবহারের সম্ভাব্যতা খতিয়ে দেখা হবে বলেও আজ ঘোষণা করেন কেন্দ্রীয় অর্থমন্ত্রী।

    
    
    (Release ID: 1518890) Visitor Counter : 2