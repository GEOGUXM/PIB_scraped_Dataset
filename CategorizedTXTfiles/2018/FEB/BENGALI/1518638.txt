      অর্থমন্ত্রক

      ২০১৭-১৮ অর্থবর্ষের বিলগ্নিকরণের মাধ্যমে রেকর্ড ১ লক্ষ কোটি টাকা সংগ্রহের আশা
      Posted On: 01 FEB 2018 4:30PM by PIB Kolkata


    কেন্দ্রীয় অর্থমন্ত্রী শ্রী অরুণ জেটলি আজ সংসদে সাধারণ বাজেট , ২০১৮-১৯ পেশ করে বলেছেন , যে সরকার ব্যাঙ্কিং ক্ষেত্রে সংস্কারের উদ্যোগ নিয়েছে । এছাড়া , এয়ার ইন্ডিয়া সহ ২৪টি কেন্দ্রীয় রাষ্ট্রায়ত্ত সংস্থার কৌশলগত বিলগ্নিকরণের উদ্যোগ নেওয়া হয়েছে । বিভিন্ন ক্ষেত্র থেকে তহবিল সংগ্রহের উদ্যোগের প্রসঙ্গ উত্থাপন করে অর্থমন্ত্রী বলেন , এক্সচেঞ্জ ট্রেডেড ফান্ড , ভারত-২২ , যার মাধ্যমে ১৪ , ৫০০ কোটি টাকা সংগ্রহের লক্ষ্যমাত্রা ধার্য করা হয়েছিল , তার পুরোটাই গ্রাহকরা কিনে নিয়েছেন । অনুরূপভাবে , ২০১৭-১৮-র বাজেটে বিলগ্নিকরণের মাধ্যমে ৭২ , ৫০০ কোটি টাকা ধার্য করা হয়েছিল । এই খাত থেকে ২০১৭-১৮-য় ১ লক্ষ কোটি টাকা সংগৃহীত হবে বলে আশা করা হচ্ছে । অর্থমন্ত্রী জানান , ২০১৮-১৯ অর্থবর্ষে বিলগ্নিকরণের মাধ্যমে ৮০ হাজার কোটি টাকার রাজস্ব সংগ্রহের লক্ষ্যমাত্রা ধার্য করা হয়েছে ।


    অর্থমন্ত্রী বলেন , রাষ্ট্রায়ত্ত ব্যাঙ্কগুলিতে নতুন করে পুঁজি বিনিয়োগের জন্য এ বছরে ৮০ হাজার কোটি টাকার বন্ড ছাড়া হচ্ছে । এর ফলে , রাষ্ট্রায়ত্ত ব্যাঙ্কগুলি অতিরিক্ত ৫ লক্ষ কোটি টাকা ঋণ দিতে পারবে । আঞ্চলিক গ্রামীণ ব্যাঙ্কগুলিকে বাজার থেকে পুঁজি সংগ্রহের অনুমতি দেওয়ার প্রস্তাব করা হয়েছে । এর ফলে , গ্রামীণ অর্থনীতির উন্নতিকল্পে এই ব্যাঙ্কগুলি আরও বেশি করে ঋণ দিতে পারবে । ন্যাশনাল হাউজিং ব্যাঙ্ক অ্যাক্ট সংশোধন করে রিজার্ভ ব্যাঙ্কের হাত থেকে ইক্যুইটি সরকারের কাছে হস্তান্তর করার উদ্যোগ নেওয়া হয়েছে । প্রভিডেন্ট ফান্ড অ্যাক্ট এবং ন্যাশনাল সেভিংস সার্টিফিকেট অ্যাক্ট-কে সংযুক্ত করে আরও কিছু সুবিধাজনক ব্যবস্থা নেওয়া হচ্ছে । ভারতের রিজার্ভ ব্যাঙ্ক যাতে বাজারে প্রচলিত অতিরিক্ত নগদ অর্থ যথাযথভাবে নিয়ন্ত্রণ ও পরিচালনা করতে পারে , তার জন্য এ সংক্রান্ত আইনটি সংশোধন করার উদ্যোগ নেওয়া হচ্ছে । এছাড়াও , শেয়ার বাজার নিয়ন্ত্রণকারী সংস্থার সিকিউরিটিজ অ্যান্ড এক্সচেঞ্জ বোর্ড অফ ইন্ডিয়া অ্যাক্ট , ১৯৯২ ; সিকিউরিটিজ কন্ট্র্যাক্ট (রেগুলেশন) অ্যাক্ট , ১৯৫৬ এবং ডিপোজিটরিজ অ্যাক্ট , ১৯৯৬ সংশোধন করে আইনগত জটিলতা দূর করার উদ্যোগ নেওয়া হয়েছে ।

    
    
    (Release ID: 1518638) Visitor Counter : 3