      প্রধানমন্ত্রীরদপ্তর

      প্রধানমন্ত্রী দমন ও দিউ-তে ১ হাজার কোটি টাকা মূল্যের নানা উন্নয়ন প্রকল্পের সূচনা করলেন
      Posted On: 26 FEB 2018 1:33PM by PIB Kolkata


    প্রধানমন্ত্রী শ্রী নরেন্দ্র মোদী দমন ও দিউ-তে শুক্রবার ১ হাজার কোটি টাকা মূল্যের নানা উন্নয়নমূলক প্রকল্পের সূচনা করেন। এই উপলক্ষে তিনি সেখানে বিভিন্ন কর্মসূচির সুবিধাভোগীদের মধ্যে শংসাপত্রেরও বন্টন করেন এবং দমন কলেজ মাঠে একটি জনসমাবেশে ভাষণ দেন।


    প্রধানমন্ত্রী এই জনসমাবেশকে এক ঐতিহাসিক ঘটনা বলে আখ্যা দিয়ে বলেন, শুধু জনসংখ্যার দিক থেকেই নয়, সেখান থেকে চালু করা উন্নয়নমূলক প্রকল্পগুলির জন্যও এ এক ঐতিহাসিক সমাবেশ।


    প্রধানমন্ত্রী দমনের জনসাধারণকে পর্যটনের সুযোগ-সুবিধা কাজে লাগাতে পরিচ্ছন্নতার ওপর গুরুত্ব দিতে বলেন। কারণ, পরিচ্ছন্নতা বাড়লে তবেই পর্যটন বাড়ে। দমনকে প্রকাশ্যে মলত্যাগ মুক্ত ঘোষণা করার জন্য তিনি সেখানকার জনসাধারণ ও স্থানীয় প্রশাসনকে ধন্যাবাদ দেন। প্রধানমন্ত্রী বলেন যে, দমনে ই-রিক্‌শা এবং সিএনজি ব্যবহারের মাধ্যমে যেভাবে পরিচ্ছন্নতাকে গনআন্দোলনের রূপ দেওয়া হয়েছে, তা আমাদের কাছে এক উজ্জ্বল দৃষ্টান্ত।


    দমনে সকলকে একাত্ম করে নেওয়ার সংস্কৃতির প্রশংসা করে প্রধানমন্ত্রী বলেন, দমন যেন মিনি ভারতবর্ষ। কারণ, দেশের সব জায়গার মানুষ সেখানে বসবাস করে জীবিকার্জন করেন। প্রধানমন্ত্রী এ প্রসঙ্গে বলেন, সরকার মৎস্যজীবীদের কল্যাণে নানা ধরণের পদক্ষেপ নিচ্ছে এবং তাঁদের জীবনে ইতিবাচক পরিবর্তন আনার জন্য নীল বিপ্লব সফল করতে তিনি বিশেষ গুরুত্ব দিচ্ছেন।


    প্রধানমন্ত্রী উড়ান প্রকল্পে আমেদাবাদ ও দিউ-এর মধ্যে সংযোগকারী এয়ার ওড়িশার উড়ানটির উদ্বোধন করেন। এই সঙ্গে তিনি ভিডিও লিঙ্কের মাধ্যমে দমন থেকে দিউ পবন হংস হেলিকপ্টার পরিষেবারও সূচনা করেন।


    প্রধানমন্ত্রী ‘বেটি বাঁচাও, বেটি পড়াও’ প্রকল্পে একটি নবজাত কন্যাকে প্রশংসাসূচক উপহার তুলে দেন। দমন ও দিউ প্রশাসন মহিলাদের বিনামূল্যে যে গাড়িচালনা প্রশিক্ষণ দিয়েছে, তার শংসাপত্রও তিনি প্রাপকদের হাতে তুলে দেন আর সেইসঙ্গে স্কুলের ছাত্রীদের সাইকেল প্রদান করেন। প্রধানমন্ত্রী সিএনজি চালিত যানগুলির পারমিট-ও বন্টন করেন। এছাড়া তিনি প্রধানমন্ত্রী আবাস যোজনা, গ্রামীণ ও শহরাঞ্চলের, প্রধানমন্ত্রী জীবন জ্যোতি বিমা যোজনা, প্রধানমন্ত্রী জীবন সুরক্ষা যোজনা ও প্রধানমন্ত্রী মুদ্রা যোজনার সুবিধাভোগীদের শংসাপত্রও প্রদান করেন। এছাড়া, শ্রী মোদী ই-রিক্‌শা, পহেলি সওয়ারি ও অ্যাম্বুলেন্সগুলির যাত্রারও শুভ সূচনা করেন।

    
    
    (Release ID: 1521697) Visitor Counter : 9