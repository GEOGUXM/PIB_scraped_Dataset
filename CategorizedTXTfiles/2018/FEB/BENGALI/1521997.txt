      মানবসম্পদবিকাশমন্ত্রক

      এনসিইআরটি’র সিলেবাসের বোঝা কমিয়ে আনা হবে, জানালেন শ্রী প্রকাশ জাভড়েকর
      Posted On: 28 FEB 2018 1:24PM by PIB Kolkata


    জাতীয় শিক্ষা গবেষণা ও প্রশিক্ষণ পরিষদ অর্থাৎ এনসিইআরটি’র পাঠ্যসূচি আগামী তিন বছরের মধ্যে আরও কমিয়ে আনা হবে।


    সোমবার নয়াদিল্লিতে সাংবাদিকদের একথা জানিয়েছেন কেন্দ্রীয় মানবসম্পদ বিকাশ মন্ত্রী শ্রী প্রকাশ জাভড়েকর। এ সম্পর্কে আরও ব্যাখ্যা দিতে গিয়ে তিনি বলেন, তাঁর মন্ত্রক আয়োজিত ৬টি কর্মশালা এবং রাজ্য পর্যায়ের শিক্ষা আধিকারিকদের সঙ্গে অনুষ্ঠিত উচ্চ পর্যায়ের বৈঠকগুলিতে আলাপ-আলোচনা ও মতবিনিময়ের পর সিলেবাসের বোঝা কমিয়ে গুণগত শিক্ষার প্রসার সম্পর্কে চিন্তাভাবনার কাজ শুরু হয়। এই বৈঠকগুলিতে যোগ দিয়েছিলেন বিভিন্ন স্বেচ্ছাসেবী সংস্থা, শিক্ষা বিশেষজ্ঞ, রাজ্য সরকারি আধিকারিক, প্রধান শিক্ষক এবং অন্যান্য শিক্ষক প্রতিনিধিরা।


    শ্রী জাভড়েকর সাংবাদিকদের আরও বলেন যে, ছাত্রছাত্রীদের ওপর ক্রমাগত তথ্যের বোঝা চাপিয়ে দেওয়ার অর্থই যে প্রকৃত শিক্ষা নয়, এই উপলব্ধি থেকেই পাঠ্যসূচি লাঘবের এই সিদ্ধান্ত । কারণ , ছাত্রছাত্রীদের কখনই ডেটা ব্যাঙ্ক রূপে চিহ্নিত করা যায় না। বরং আজকের দিনে প্রয়োজন গুণগত শিক্ষা, দক্ষতা, পরীক্ষামূলক পদ্ধতিতে শিক্ষাদান এবং শারীরিকভাবে সুস্থ ও সক্ষম থাকা। আমাদের সকলেরই দৈনন্দিন জীবনে এর প্রয়োজন অপরিহার্য। তাই সিলেবাসের বোঝা কমিয়ে এবং পাঠ্যসূচির মূল বিষয়গুলি সম্পর্কে ওয়াকিবহাল করে তোলার মাধ্যমে ছাত্রছাত্রীদের প্রকাশ ও বিশ্লেষণ ক্ষমতা এবং সার্বিকভাবে তাদের ব্যক্তিত্ব বিকাশের ওপর নজর দেওয়া হবে।

    
    
    (Release ID: 1521997) Visitor Counter : 2