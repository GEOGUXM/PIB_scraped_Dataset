      অর্থমন্ত্রক

      ‘আয়ুষ্মান ভারত’ কর্মসূচি রূপায়ণে বিশেষ অর্থ সংস্থান এবারের বাজেট প্রস্তাবে
      Posted On: 02 FEB 2018 2:23PM by PIB Kolkata


    স্বাস্থ্য ক্ষেত্রে দুটি বড় ধরণের উদ্যোগের কথা আজ ঘোষণা করেছেন কেন্দ্রীয় অর্থমন্ত্রী শ্রী অরুণ জেটলি। আজ সংসদে ২০১৮-১৯ অর্থ বছরের সাধারণ বাজেট পেশকালে তিনি জানান, প্রাথমিক এবং পরবর্তী পর্যায়ে স্বাস্থ্য সুরক্ষার বিষয়টিকে সার্বিকভাবে গুরুত্বদানের উদ্দেশ্যে ‘আয়ুষ্মান ভারত’ কর্মসূচির আওতায় দুটি বিষয়ের ওপর বিশেষ জোর দেওয়া হবে। এর মধ্যে একটি হ’ল স্বাস্থ্য ও চিকিৎসা কেন্দ্র সম্পর্কিত। এর আওতায় ১ লক্ষ ৫০ হাজার কেন্দ্র থেকে স্বাস্থ্য ও চিকিৎসা পরিষেবার সুযোগ পৌঁছে দেওয়া হবে নাগরিকদের দ্বারপ্রান্তে। সুসংবদ্ধ স্বাস্থ্য পরিচর্যা এবং রোগ প্রতিষেধক ব্যবস্থার সুবিধা থাকবে এই কেন্দ্রগুলিতে। সেখান থেকে বিনামূল্যে প্রয়োজনীয় ওষুধপত্র বন্টন এবং রোগ নির্ণয়ের ব্যবস্থাও চালু রাখা হবে। এই কর্মসূচি রূপায়ণে বাজেটে সংস্থান রাখা হয়েছে ১,২০০ কোটি টাকা।


    শ্রী অরুণ জেটলির ঘোষণা অনুযায়ী অন্য কর্মসূচিটি হ’ল জাতীয় স্বাস্থ্য সুরক্ষা কর্মসূচি। এর আওতায় নিয়ে আসা হবে দেশের ১০ কোটি দরিদ্র ও দুঃস্থ পরিবারকে। বছরে ৫ লক্ষ টাকা পর্যন্ত চিকিৎসার সুযোগ-সুবিধা পৌঁছে দেওয়া হবে এর মাধ্যমে। হাসপাতাল পরিষেবাও অন্তর্ভুক্ত রয়েছে এর মধ্যে। এই কর্মসূচিটিকে সরকারি অর্থানুকূল্যে বিশ্বের বৃহত্তম স্বাস্থ্য সুরক্ষা কর্মসূচি বলে বর্ণনা করেন কেন্দ্রীয় অর্থমন্ত্রী।

    
    
    (Release ID: 1518898) Visitor Counter : 3