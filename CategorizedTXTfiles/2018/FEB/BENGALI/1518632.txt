      অর্থমন্ত্রক

      কেন্দ্রীয় বাজেট ২০১৮-১৯ : এক নজরে
      Posted On: 01 FEB 2018 4:19PM by PIB Kolkata

      * কেন্দ্রীয় অর্থমন্ত্রী শ্রী অরুণ জেটলি আজ সংসদে পেশ করলেন ২০১৮-১৯ অর্থ বছরের সাধারণ বাজেট।
      * কৃষি, পল্লী উন্নয়ন, শিক্ষা, স্বাস্থ্য, কর্মসংস্থান, ক্ষুদ্র, মাঝারি ও অতিক্ষুদ্র শিল্প এবং পরিকাঠামো ক্ষেত্রকে আরও শক্তিশালী করে তোলার ওপর জোর দেওয়া হয়েছে এবারের বাজেটে।
      * সরকার মনে করে যে, একগুচ্ছ কাঠামোগত সংস্কারের মধ্য দিয়ে ভারত’কে দ্রুততম গতিতে বৃদ্ধি পাওয়া এক বিশ্ব অর্থনীতির দেশে রূপান্তরিত করা সম্ভব হবে। উৎপাদন, পরিষেবা এবং রপ্তানি সংক্রান্ত কাজকর্মে বেশ ভালো রকম উন্নতি ঘটায় ৮ শতাংশ বৃদ্ধির হার স্পর্শ করতে চলেছে ভারত।
      * অঘোষিত খরিফ শস্যগুলির ওপর ন্যূনতম সহায়ক মূল্য দাঁড়াবে সেগুলির উৎপাদন ব্যয়ের দেড় গুণ। প্রাতিষ্ঠানিক কৃষি ঋণ সহায়তার পরিমাণ ২০১৪-১৫’র ৮ লক্ষ ৫০ হাজার কোটি টাকা থেকে বাড়িয়ে করা হচ্ছে ১১ লক্ষ কোটি টাকা।
      * পল্লী অঞ্চলের ২২ হাজারের মতো হাটকে গ্রামীণ কৃষি বাজারে উন্নীত করা হবে। দেশের ৮৬ শতাংশ ক্ষুদ্র ও প্রান্তিক কৃষকদের স্বার্থ রক্ষায় এই বিশেষ উদ্যোগ।
      * কৃষক এবং ক্রেতা সাধারণের সুবিধার্থে আলু, টোম্যাটো এবং পেঁয়াজের মতো খাদ্যশস্যের দরে ওঠা-নামার বিষয়টির সমাধান করা হবে।
      * মৎস্যচাষ এবং পশুপালন ক্ষেত্রে ১০ হাজার কোটি টাকার দুটি নতুন তহবিল গঠনের কথাও ঘোষণা করা হয়েছে অর্থমন্ত্রীর বাজেট ভাষণে। পুনর্গঠিত জাতীয় বাঁশ মিশন-এর জন্য বরাদ্দ থাকছে ১,২৯০ কোটি টাকা।
      * মহিলা স্বনির্ভর গোষ্ঠীগুলির অনুকূলে ঋণ সহায়তার পরিমাণ গত বছরের ৪২,৫০০ কোটি টাকা থেকে বাড়িয়ে এবারের বাজেটে করা হয়েছে ৭৫,০০০ কোটি টাকা।
      * নিম্ন ও মধ্য আয়ের নাগরিকদের কাছে বিনা খরচে এলপিজি সংযোগ এবং বিদ্যুৎ ও শৌচাগারের সুযোগ পৌঁছে দিতে উজ্জ্বলা, সৌভাগ্য এবং স্বচ্ছ মিশনের লক্ষ্যমাত্রাকেও আরও উন্নীত করা হয়েছে।
      * স্বাস্থ্য, শিক্ষা এবং সামাজিক সুরক্ষা খাতে সংস্থান রাখা হয়েছে ১ লক্ষ ৩৮ হাজার কোটি টাকা। আগামী ২০২২ সালের মধ্যে দেশের প্রত্যেকটি আদিবাসী অধ্যুষিত ব্লকে আদিবাসী ছাত্রছাত্রীদের জন্য একলব্য আবাসিক বিদ্যালয় স্থাপন করা হবে। তপশিলি জাতিভুক্ত মানুষদের জন্য গড়ে তোলা হবে কল্যাণ তহবিল।
      * ১০ কোটিরও বেশি দরিদ্র এবং দুঃস্থ পরিবারের কাছে স্বাস্থ্য সংক্রান্ত সুযোগ-সুবিধা পৌঁছে দেওয়ার লক্ষ্যে সূচনা হবে বিশ্বের বৃহত্তম স্বাস্থ্য সুরক্ষা কর্মসূচি। এর আওতায় ৫ লক্ষ টাকা পর্যন্ত স্বাস্থ্য ও চিকিৎসার সুযোগ লাভ করতে পারবে চিহ্নিত পরিবারগুলি।
      * আর্থিক ঘাটতির হার ৩.৫ শতাংশে বেঁধে রাখা গেলেও ২০১৮-১৯ অর্থবর্ষে তা ৩.৩ শতাংশ করার লক্ষ্য নির্দিষ্ট করা হয়েছে।
      * পরিকাঠামো খাতে বরাদ্দ রাখা হয়েছে ৫ লক্ষ ৯৭ হাজার কোটি টাকা।
      * দেশের ১০টি গুরুত্বপূর্ণ স্থানকে বিশেষভাবে উন্নত পর্যটন কেন্দ্র রূপে গড়ে তোলা হবে।
      * আর্টিফিসিয়াল ইন্টেলিজেন্স (এআই)-এর ওপর একটি জাতীয় কর্মসূচির সূচনা হবে নীতি আয়োগের মাধ্যমে।
      * রোবোটিক্স, আর্টিফিসিয়াল ইন্টেলিজেন্স, ইন্টারনেট ইত্যাদি সম্পর্কিত উৎকর্ষ কেন্দ্র গড়ে তোলা হবে।
      * বিলগ্নিকরণ ক্ষেত্রে ৭২ হাজার ৫০০ কোটি টাকার লক্ষ্যমাত্রা অতিক্রান্ত, যা ১ লক্ষ কোটি টাকায় গিয়ে পৌঁছবে বলে সরকার আশা করে।
      * সোনাকে একটি ধাতব সম্পদ রূপে মর্যাদাদানের উদ্দেশ্যে গৃহীত হবে একটি সুসংবদ্ধ স্বর্ণ নীতি।
      * কৃষক উৎপাদক সংস্থা রূপে নথিভুক্ত কোম্পানিগুলির ক্ষেত্রে ১০০ শতাংশ ছাড় দেওয়ার প্রস্তাব করা হয়েছে। এই ধরণের সংস্থাগুলির লাভের ক্ষেত্রে বছরে ১০০ কোটি টাকা পর্যন্ত লেনদেনের ক্ষেত্রেই এই ব্যবস্থা প্রযোজ্য হবে। ২০১৮-১৯ থেকে শুরু করে পরবর্তী পাঁচ বছরের জন্য তা বলবৎ থাকবে।
      * ৮০-জেজেএএ ধারার আওতায় নতুন কর্মচারীদের বেতন ও ভাতা বাবদ প্রদত্ত অর্থের ওপর যে ৩০ শতাংশ ছাড় দেওয়া হ’ত, তা চর্ম ও পাদুকা শিল্পের ক্ষেত্রে ১৫০ দিন পর্যন্ত ছাড় দেওয়ার ব্যবস্থা করা হবে। এর উদ্দেশ্য হ’ল আরও বেশি করে কর্মসংস্থানের সুযোগ সৃষ্টি।
      * সার্কেল হারের মূল্য ৫ শতাংশ অতিক্রম না করা পর্যন্ত স্থাবর সম্পত্তির লেনদেনের ক্ষেত্রে কোনও রকম পরিবর্তন ঘটানো হবে না। যে সমস্ত শিল্প সংস্থার বছরের লেনদেনের মাত্রা (২০১৫-১৬ অর্থ বছরে) ৫০ কোটি টাকার কম, সেগুলির ক্ষেত্রে যে ২৫ শতাংশ হারে ছাড় দেওয়া হয়, তা ২০১৬-১৭ অর্থ বছরে ২৫০ কোটি টাকা পর্যন্ত লেনদেন হয়েছে এই ধরণের সংস্থাগুলির ক্ষেত্রেও সম্প্রসারিত করা হবে। এর লক্ষ্য হ’ল ক্ষুদ্র, মাঝারি এবং অতিক্ষুদ্র শিল্প সংস্থাগুলিকে সহায়তা যোগানো।
      * বর্তমানে পরিবহণ ভাতা এবং চিকিৎসা খাতে খরচের জন্য যে অর্থ পরে মিটিয়ে দেওয়া হয়, তার পরিবর্তে ৪০ হাজার টাকার স্ট্যান্ডার্ড ডিডাকশন দেওয়া হবে। এর ফলে, উপকৃত হবেন ২৫০ কোটির মতো বেতনভুক কর্মী ও পেনশন গ্রহীতা।
      * প্রবীণ নাগরিকদের আয়করের ক্ষেত্রেও কয়েকটি ছাড়ের প্রস্তাব করা হয়েছে :

      * ব্যাঙ্ক ও ডাকঘরে জমার ওপর সুদ বাবদ আয়ের ক্ষেত্রে ১০ হাজার টাকা পর্যন্ত ছাড়ের যে ব্যবস্থা চালু রয়েছে, তা বাড়িয়ে ৫০ হাজার টাকা করার প্রস্তাব করা হয়েছে।

      * ১৯৪ এ ধারার আওতায় উৎসমূলে কর কেটে নেওয়ার (টিডিএস) কোনও প্রয়োজন থাকছে না। সমস্ত ধরণের মেয়াদী আমানত এবং ক্রমপুঞ্জিত জমা প্রকল্পগুলি থেকে অর্জিত সুদের ক্ষেত্রেও এই সুবিধা দেওয়া হবে।
      * ৮০ডি ধারার আওতায় স্বাস্থ্য বিমা প্রিমিয়াম এবং চিকিৎসা ব্যয় বাবদ যে ৩০ হাজার টাকা ছাড়ের ব্যবস্থা রয়েছে, তা বাড়িয়ে ৫০ হাজার টাকা করা হবে।
      * গুরুতর অসুস্থতার ক্ষেত্রে প্রবীণ নাগরিক এবং অতি প্রবীণ নাগরিকরা চিকিৎসা ব্যয়ের ক্ষেত্রে যথাক্রমে ৬০ হাজার ও ৮০ হাজার টাকা ছাড়ের সুবিধা ভোগ করতেন। এই মাত্রা সকল ধরণের প্রবীণ নাগরিকদের ক্ষেত্রেই ১ লক্ষ টাকা করার প্রস্তাব করা হয়েছে।
      * প্রধানমন্ত্রী বয়ঃবন্দনা যোজনাটিকে মার্চ ২০২০ পর্যন্ত চালু রাখার প্রস্তাব করা হয়েছে। এর আওতায় প্রবীণ নাগরিকরা বর্তমানে ৭ লক্ষ ৫০ হাজার টাকা পর্যন্ত বিনিয়োগে যে সুযোগ লাভ করছেন, তা বাড়িয়ে ১৫ লক্ষ টাকা করার কথা বলা হয়েছে।

      * আন্তর্জাতিক আর্থিক পরিষেবা কেন্দ্র (আইএফএসসি)-কে আরও বেশি সুযোগ-সুবিধা দেওয়ার প্রস্তাব করা হয়েছে। আইএফএসসি-তে অবস্থিত স্টক এক্সচেঞ্জগুলির বাণিজ্যিক কাজকর্মে উৎসাহদানই এর লক্ষ্য।

      * নগদ অর্থের নিয়ন্ত্রণে বিভিন্ন ট্রাস্ট ও প্রতিষ্ঠানগুলিকে ১০ হাজার টাকার বেশি আর্থিক লেনদেনের অনুমতি দেওয়া হবে না এবং প্রয়োজনে সেক্ষেত্রে কর ধার্য করা হতে পারে।
      * ১ লক্ষ টাকা পর্যন্ত দীর্ঘমেয়াদী মূলধনী লাভের ক্ষেত্রে করের হার ১০ শতাংশ ধার্য করার প্রস্তাব করা হয়েছে।
      * মিউচ্যুয়াল ফান্ডগুলির ইক্যুয়িটি প্রকল্প থেকে যে আয় হয়, তার ওপর ১০ শতাংশ হারে সুদ ধার্যের প্রস্তাব করা হয়েছে।
      * ব্যক্তিগত আয়কর এবং কর্পোরেশন করের ওপর ধার্য সেস-এর হার বর্তমানের ৩ শতাংশ থেকে বাড়িয়ে ৪ শতাংশ করার প্রস্তাব করা হয়েছে।
      * প্রত্যক্ষ কর সংগ্রহ ব্যবস্থায় আরও দক্ষতা ও স্বচ্ছতা নিয়ে আসার লক্ষ্যে সারা দেশেই ই-অ্যাসেসমেন্ট ব্যবস্থা চালু করার প্রস্তাব করা হয়েছে। এর ফলে, আয়কর দাতাদের সঙ্গে পৃথক পৃথকভাবে যোগাযোগের কোনও প্রয়োজন হবে না।

    দেশে আরও বেশি মাত্রায় কর্মসংস্থানের সুযোগ সৃষ্টির লক্ষ্যে শুল্ক হারে পরিবর্তন আনার প্রস্তাব করা হয়েছে। খাদ্য প্রক্রিয়াকরণ, বৈদ্যুতিন, গাড়ির যন্ত্রাংশ, জুতো এবং আসবাবপত্রের ক্ষেত্রে মূল্য সংযোজনের মাধ্যমে ‘মেক ইন ইন্ডিয়া’ কর্মসূচিকে সফল করে তোলার প্রস্তাব রয়েছে অর্থমন্ত্রীর এবারের সাধারণ বাজেটে।

    
    
    (Release ID: 1518632) Visitor Counter : 11
    
    
    
    
    

*