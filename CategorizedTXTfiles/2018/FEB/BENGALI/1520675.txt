      প্রধানমন্ত্রীরদপ্তর

      নিরন্তর বিকাশের লক্ষ্যে তিনদিনের বিশ্ব সম্মেলনের আগামীকাল উদ্বোধন করবেন প্রধানমন্ত্রী শ্রী নরেন্দ্র মোদী
      Posted On: 15 FEB 2018 5:42PM by PIB Kolkata


    নিরন্তর বিকাশ সম্পর্কিত তিনদিনের এক বিশ্ব শীর্ষ সম্মেলনের আগামীকাল উদ্বোধন করবেন প্রধানমন্ত্রী শ্রী নরেন্দ্র মোদী। রাজধানীর বিজ্ঞান ভবনে ২০১৮-র এই বিশ্ব সম্মেলনের আয়োজন করা হয়েছে।


    কেন্দ্রীয় পরিবেশ, অরণ্য ও জলবায়ু পরিবর্তন মন্ত্রী ডঃ হর্ষ বর্ধন, শিল্প ও বাণিজ্য মন্ত্রী শ্রী সুরেশ প্রভু, আবাসন ও নগরায়ন প্রতিমন্ত্রী (স্বাধীন দায়িত্বপ্রাপ্ত) শ্রী হরদীপ পুরি এবং অসামরিক বিমান পরিবহন প্রতিমন্ত্রী শ্রী জয়ন্ত সিনহা সহ বেশ কয়েকজন বিশিষ্ট ব্যক্তি উপস্থিত থাকবেন এই সম্মেলনে। এছাড়াও, রাজনৈতিক জগৎ এবং কর্পোরেট ক্ষেত্রের নেতৃস্থানীয় ব্যক্তিরাও যোগ দেবেন এই বিশ্ব সম্মেলনে।


    শীর্ষ সম্মেলনের এবারের থিম বা বিষয় হল – ‘এক স্থিতিশীল বিশ্ব গড়ে তোলার লক্ষ্যে অংশীদারিত্ব’। জলবায়ু পরিবর্তনের পরিপ্রেক্ষিতে উন্নয়নশীল অর্থনীতির দেশগুলিতে যে সমস্ত কঠিন সমস্যা ও চ্যালেঞ্জ দেখা দিয়েছে, তার মোকাবিলায় সমবেতভাবে কি কি ব্যবস্থা গ্রহণ করা যেতে পারে সে সম্পর্কে আলোচনা ও মতবিনিময় এবারের সম্মেলনের মূল লক্ষ্য ও উদ্দেশ্য। কার্যকরভাবে ভূমিক্ষয় রোধ, সক্রিয় বর্জ্য ব্যবস্থাপনা, বায়ুদূষণের মোকাবিলা, সম্পদের অধিকতর যোগান, জ্বালানি শক্তির উৎপাদন বৃদ্ধি, বিশুদ্ধ জ্বালানি ব্যবহার এবং জলবায়ু পরিবর্তনের কার্যকর মোকাবিলায় আর্থিক ব্যবস্থাপনা সহ বিভিন্ন বিষয়ের ওপর আলোকপাত করা হবে আগামীকালের সম্মেলনে। এই উপলক্ষে আয়োজিত একটি প্রদর্শনীতে ‘সবুজায়নের লক্ষ্যে উদ্ভাবন প্রচেষ্টা’র বিষয়টি বিশেষভাবে তুলে ধরা হবে।


    দেশ-বিদেশের ২ হাজারেরও বেশি প্রতিনিধি এই শীর্ষ সম্মেলনে যোগ দেবেন বলে আশা করা হচ্ছে। তাঁদের মধ্যে যেমন থাকবেন গবেষক ও নীতি রচয়িতারা, অন্যদিকে তেমনই কূটনীতিবিদ, কর্পোরেট জগতের দিকপাল এবং নেতৃস্থানীয় বুদ্ধিজীবীদেরও দেখা যাবে এই সম্মেলনে।

    
    
    (Release ID: 1520675) Visitor Counter : 1