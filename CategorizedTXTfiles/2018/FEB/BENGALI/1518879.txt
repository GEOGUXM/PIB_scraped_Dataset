      রেলমন্ত্রক

      নতুন ভারতের বাজেটে নতুন রেল
      Posted On: 02 FEB 2018 12:53PM by PIB Kolkata


    ২০২২ সালের মধ্যে প্রধানমন্ত্রীর নতুন ভারতের স্বপ্ন পূরণের লক্ষ্যে কেন্দ্রীয় অর্থমন্ত্রী শ্রী অরুণ জেটলি ২০১৮-১৯-এর সাধারণ বাজেটে ভারতীয় রেলের জন্য এক নতুন পথরেখা চিহ্নিত করেছেন । রেলকে আধুনিক , নিরাপদ , পরিবেশ-বান্ধব , সুলভ এবং পরিবহণের আরামদায়ক ব্যবস্থা হিসেবে রূপান্তরের লক্ষ্যে সরকার বেশ কিছু সিদ্ধান্ত গ্রহণ করেছে ।


    সংসদে আজ বাজেট প্রস্তাব পেশ হওয়ার পর কেন্দ্রীয় রেল এবং কয়লা মন্ত্রী শ্রী পীযূষ গোয়েল বলেছেন যে , রেলের জন্য বিনিয়োগ ২০১৮-১৯ অর্থবর্ষে তিনগুণ বৃদ্ধি করে ১ লক্ষ ৪৬ হাজার ৫০০ কোটি টাকা করার প্রস্তাব করা হয়েছে । এই বিনিয়োগ ২০১৭-১৮-র সংশোধিত বাজেটের তুলনায় ২২ শতাংশ বেশি । এতে ৫৩ , ০৬০ কোটি টাকা বাজেট বরাদ্দ , ১১ , ৫০০ কোটি টাকা অভ্যন্তরীণ সংগ্রহ এবং আইআরএফসি-র মাধ্যমে ২৮ , ৫০০ কোটি টাকা তোলার কথা বলা হয়েছে । অন্যদিকে , প্রাতিষ্ঠানিক পর্যায়ে ২৬ , ৪৪০ কোটি টাকা সংগ্রহ করা হবে । সরকারি-বেসরকারি অংশীদারিত্বের মাধ্যমে ২৭ হাজার কোটি টাকা বিনিয়োগের প্রস্তাব করা হয়েছে । সাংবাদিকদের সঙ্গে কথা প্রসঙ্গে রেলমন্ত্রী বলেন , বেশ কিছু গুরুত্বপূর্ণ কিন্তু অলাভজনক লাইনে ট্রেন চালিয়ে ক্ষতিবাবদ সরকার ১ , ৯৪০ কোটি টাকা দিয়েছে । অন্যদিকে , আইআরসিটিসি-র মাধ্যমে ই-টিকেটিং-এর ব্যয় নির্বাহের জন্য ৮৮ কোটি টাকা দেওয়া হয়েছে ।


    শ্রী গোয়েল জানান , ২০১৮-১৯-এর সাধারণ বাজেটে সরকার রেলের নিরাপত্তাকেই সর্বোচ্চ অগ্রাধিকার দিয়েছে । এই ক্ষেত্রে ২০১৭-১৮-র সংশোধিত বাজেটে রাষ্ট্রীয় রেল সংরক্ষা কোষ থেকে ৬৮ , ৭২৫ কোটি টাকা ব্যয়ের প্রস্তাব এবং ২০১৮-১৯-এর বাজেটে ৭৩ , ০৬৫ কোটি টাকা ব্যয়ের প্রস্তাব রাখা হয়েছে । রেলমন্ত্রী জানান আগামী ৫ বছরের মধ্যে দেশের সমগ্র রেল নেটওয়ার্ককে বিদ্যুতায়নের লক্ষ্যমাত্রা হাতে নেওয়া হয়েছে । এর ফলে , প্রতি বছর জ্বালানি-বাবদ ১০ হাজার কোটি টাকার সাশ্রয় হবে এবং কার্বন নির্গমন কমিয়ে সুষম উন্নয়ন সম্ভব হবে । অন্যদিকে , আমদানিকৃত জীবাশ্ম জ্বালানি সাশ্রয় করে বিদেশি মুদ্রা ব্যয় কমানো সম্ভব হবে ।


    রেলমন্ত্রী আরও জানান , দেশের ৬০০টি স্টেশনকে বিশ্বমানের করে তোলার লক্ষ্যমাত্রা হাতে নেওয়া হয়েছে । ২৫ হাজার যাত্রীযুক্ত যে কোন স্টেশনে চলমান সিঁড়ি বসানো হবে । দেশের সবক ’ টি স্টেশন এবং ট্রেনে যোগাযোগের সুবিধার জন্য ওয়াইফাই ইন্টারনেট পরিষেবা এবং যাত্রীদের নিরাপত্তার স্বার্থে সমস্ত স্টেশন এবং ট্রেনে সিসিটিভি ক্যামেরা বসানোর উদ্যোগ নেওয়া হয়েছে । মন্ত্রী জানান , মুম্বাই এবং বেঙ্গালুরুতে শহরতলির রেল নেটওয়ার্ক উন্নয়নে উল্লেখযোগ্য পরিমাণ অর্থ ব্যয় করা হবে ।

    
    
    (Release ID: 1518879) Visitor Counter : 1