      প্রধানমন্ত্রীরদপ্তর

      পরিবর্তনের বাস্তবায়ন সহজেই চোখে পড়ে : লক্ষ্ণৌতে উত্তরপ্রদেশ বিনিয়োগকারী সম্মেলন, ২০১৮-র উদ্বোধনকালে বললেন প্রধানমন্ত্রী
      Posted On: 21 FEB 2018 5:16PM by PIB Kolkata


    পরিবর্তন যখন বাস্তবায়িত হয়, তখন তা সকলেই প্রত্যক্ষ ও উপলব্ধি করেন।


    আজ লক্ষ্ণৌতে আয়োজিত ‘উত্তরপ্রদেশ বিনিয়োগকারী সম্মেলন, ২০১৮’র উদ্বোধনকালে একথা বলেন প্রধানমন্ত্রী শ্রী নরেন্দ্র মোদী। এই রাজ্যে দক্ষতা এবং সহায়সম্পদের প্রাচুর্য রয়েছে বলে তিনি উল্লেখ করেন। প্রধানমন্ত্রীর মতে, বিভিন্ন ক্ষেত্রের উপযোগী নানা ধরনের নীতি রচনা করে তা অনুসরণ করার চেষ্টা করছে এই রাজ্যটি। রাজ্যের কৃষক, নারী এবং যুবসমাজকে দেওয়া প্রতিশ্রুতি পালনে যে রাজ্য সরকার একনিষ্ঠ, একথাও শ্রী মোদী তুলে ধরেন তাঁর উদ্বোধনী ভাষণে।


    প্রধানমন্ত্রী বলেন, উত্তরপ্রদেশ রাজ্যে এই ধরনের একটি বড় আকারের বিনিয়োগকারী সম্মেলনের আয়োজন এবং তাতে বিনিয়োগ কর্তাদের ব্যাপকভাবে অংশগ্রহণ পরিবর্তনেরই সূচক। খুবই স্বল্পকালের মধ্যে রাজ্যকে উন্নয়ন ও সমৃদ্ধির পথে চালিত করার জন্য রাজ্য সরকারকে অভিনন্দন জানান তিনি।


    শ্রী মোদী বলেন, উত্তরপ্রদেশ বর্তমানে ‘একটি জেলা, একটি বিশেষ কর্মসূচি’– এই নীতি অনুসরণ করে চলেছে। এর বাস্তবায়নে কেন্দ্রীয় সরকারের ‘দক্ষ ভারত কর্মসূচি’, ‘স্ট্যান্ড আপ ইন্ডিয়া’, ‘স্টার্ট আপ ইন্ডিয়া’ এবং ‘প্রধানমন্ত্রী মুদ্রা যোজনা’র মতো কর্মসূচিগুলি বিশেষভাবে সাহায্য করবে বলে তিনি মনে করেন।


    ‘প্রধানমন্ত্রী কৃষিসম্পদ যোজনা’ কৃষিক্ষেত্রে বর্জ্যের হার কমিয়ে আনতে বিশেষভাবে সাহায্য করবে বলে উল্লেখ করেন শ্রী নরেন্দ্র মোদী। তিনি বলেন, উত্তরপ্রদেশে প্রচুর মাত্রায় আখের উৎপাদন হয়। সুতরাং, এখানে ইথানল উৎপাদনের প্রভূত সম্ভবনা রয়েছে।


    উত্তরপ্রদেশে একটি প্রতিরক্ষা শিল্প করিডর স্থাপনের কথাও ঘোষণা করেন প্রধানমন্ত্রী। বুন্দেলখণ্ড অঞ্চলের উন্নয়নে এই করিডরটি এক সহায়ক ভূমিকা পালন করবে বলে মনে করেন তিনি। পরের বছর, প্রয়াগে কুম্ভ মেলা আয়োজনের কথাও ঘোষণা করেন শ্রী মোদী। বিশ্বে এটি এক বৃহত্তম মেলা রূপে চিহ্নিত হবে বলে তাঁর ধারণা।

    
    
    (Release ID: 1521296) Visitor Counter : 3