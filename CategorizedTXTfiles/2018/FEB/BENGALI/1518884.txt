      অর্থমন্ত্রক

      প্রাক্‌-নার্সারি থেকে দ্বাদশ শ্রেণী পর্যন্ত শিক্ষা ব্যবস্থাকে সার্বিক করে তোলার উদ্যোগ : আগামী চার বছরে গবেষণা ও পরিকাঠামো খাতে ১ লক্ষ কোটি টাকা বিনিয়োগ
      Posted On: 02 FEB 2018 1:01PM by PIB Kolkata


    দেশের শিক্ষা ক্ষেত্রে ‘ব্ল্যাক বোর্ড’ ব্যবস্থাকে ‘ডিজিটাল বোর্ড’-এ রূপান্তরিত করতে আগ্রহী কেন্দ্রীয় সরকার। এই লক্ষ্যে প্রাক্‌-নার্সারি পর্যায় থেকে দ্বাদশ শ্রেণী পর্যন্ত সমগ্র শিক্ষা ব্যবস্থাকে সার্বিক করে তোলার প্রস্তাব করা হয়েছে।


    আজ সংসদে ২০১৮-১৯ অর্থ বছরের সাধারণ বাজেট পেশকালে কেন্দ্রীয় অর্থমন্ত্রী শ্রী অরুণ জেটলি জানান যে, শিক্ষার মানোন্নয়নে জেলা-ভিত্তিক একটি বিশেষ প্রকৌশল গ্রহণ করা হবে। প্রথম শ্রেণীর শিক্ষা প্রতিষ্ঠানগুলিতে গবেষণা এবং গবেষণা সম্পর্কিত পরিকাঠামোর উন্নয়নে আরও বেশি মাত্রায় বিনিয়োগের ওপর গুরুত্ব আরোপ করেন তিনি। এজন্য “শিক্ষা ক্ষেত্রে পরিকাঠামো ও পদ্ধতিগত ব্যবস্থার পুনরুন্নয়ন” নামে একটি বড় ধরণের উদ্যোগ গ্রহণের প্রস্তাব করা হয়েছে বলে উল্লেখ করেন কেন্দ্রীয় অর্থমন্ত্রী। তিনি বলেন যে, আগামী চার বছরে এই লক্ষ্য পূরণে মোট ১ লক্ষ কোটি টাকা বিনিয়োগ করা হবে।


    উচ্চতর শিক্ষার ক্ষেত্রে “প্রধানমন্ত্রী গবেষণা ফেলোশিপ” চালুর কথা ঘোষণা করেন শ্রী অরুণ জেটলি। তিনি জানান, প্রতি বছর অগ্রণী শিক্ষা প্রতিষ্ঠানগুলি থেকে ১ হাজার জন সেরা বি.টেক ছাত্রছাত্রীকে চিহ্নিত করে এই আকর্ষণীয় ফেলোশিপের সাহায্যে তাদের আইআইটি এবং আইআইএসসি-গুলিতে গবেষণার সুযোগ দেওয়া হবে। কর্মরত শিক্ষকদের প্রশিক্ষণের ওপর বিশেষ গুরুত্ব দিয়ে তাঁদের জন্য একটি সুসংবদ্ধ বিএড কর্মসূচি চালু করারও প্রস্তাব দেওয়া হয়েছে এবারের সাধারণ বাজেটে।


    দেশের আদিবাসী ছেলেমেয়েদের কাছে যাতে শ্রেষ্ঠ এবং গুণগত শিক্ষার সুযোগ পৌঁছে দেওয়া যায়, সেই লক্ষ্যে আগামী ২০২২ সালের মধ্যে আদিবাসী অধ্যুষিত প্রত্যেকটি ব্লকে একটি করে একলব্য আবাসিক বিদ্যালয় স্থাপনের কথাও ঘোষণা করেন কেন্দ্রীয় অর্থমন্ত্রী। তিনি জানান, ৫০ শতাংশেরও বেশি তপশিলি জাতি রয়েছে এবং অন্ততপক্ষে ২০ হাজার আদিবাসী মানুষ বাস করেন এই ধরণের ব্লকগুলিকেই এজন্য বেছে নেওয়া হবে। এই ধরণের একলব্য বিদ্যালয়গুলিকে নবোদয় বিদ্যালয়ের সমান মর্যাদা দেওয়া হবে এবং সেখানে স্থানীয় ও আঞ্চলিক শিল্প-সংস্কৃতি সংরক্ষণের ব্যবস্থা থাকবে। এছাড়াও, খেলাধূলা ও দক্ষতা বিকাশেও প্রশিক্ষণের সুযোগ থাকবে এই ধরণের বিদ্যালয়গুলিতে।


    সেরা ও নামী শিক্ষা প্রতিষ্ঠান গড়ে তোলার জন্য এ পর্যন্ত ১০০-রও বেশি আবেদন জমা পড়েছে বলে উল্লেখ করেন কেন্দ্রীয় অর্থমন্ত্রী। তিনি বলেন, ভাদোদরায় একটি উৎকর্ষ শিক্ষা কেন্দ্র হিসাবে রেল বিশ্ববিদ্যালয় গড়ে তোলার উদ্যোগ গ্রহণ করা হয়েছে। এছাড়াও, বিভিন্ন আইআইটি এবং এনআইটি-তে পরিকল্পনা ও স্থাপত্য বিষয়ক ১৮টি নতুন স্বশাসিত শিক্ষা প্রতিষ্ঠান গড়ে তোলা হবে।


    দেশের বৃদ্ধ ও অশক্ত, অনাথ শিশু, বিধবা মহিলা, দিব্যাঙ্গজন এবং আর্থ-সামাজিক দিক থেকে বঞ্চিত শ্রেণীর মানুষদের জন্য একটি সুসংবদ্ধ সামাজিক নিরাপত্তা ও সুরক্ষা কর্মসূচি রূপায়ণেরও প্রস্তাব দিয়েছেন কেন্দ্রীয় অর্থমন্ত্রী। এ বছর জাতীয় সামাজিক সহায়তা কর্মসূচি রূপায়ণে ৯ হাজার ৯৭৫ কোটি টাকা বরাদ্দ করা হয়েছে বলে এদিন ঘোষণা করেন তিনি।

    
    
    (Release ID: 1518884) Visitor Counter : 2