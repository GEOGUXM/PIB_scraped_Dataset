      প্রধানমন্ত্রীরদপ্তর

      ২০১৮-১৯ – এর সাধারণ বাজেট সম্পর্কে প্রধানমন্ত্রীর বিবৃতি
      Posted On: 05 FEB 2018 2:14PM by PIB Kolkata


    আমি অর্থমন্ত্রী মাননীয় অরুণ জেটলি’কে এই বাজেটের জন্য শুভেচ্ছা জানাই। এই বাজেট নতুন ভারতের ভিত্তিকে সুদৃঢ় করবে।


    এই বাজেটে দেশের কৃষি থেকে শুরু করে পরিকাঠামো নির্মাণ পর্যন্ত লক্ষ্য রাখা হয়েছে। এই বাজেটে গরিব ও মধ্যবিত্তের দুশ্চিন্তা নিরসনকারী স্বাস্থ্য প্রকল্পগুলি যেমন রয়েছে, তেমনই রয়েছে ছোট ব্যবসায়ী ও শিল্পপতিদের সম্পদ বৃদ্ধির প্রকল্পসমূহ। খাদ্য প্রক্রিয়াকরণ থেকে শুরু করে ফাইবার অপ্টিক্‌স, সড়ক থেকে জাহাজ সঞ্চালনা, নবীন থেকে শুরু করে প্রবীণ নাগরিক, গ্রামীণ ভারত থেকে আয়ুষ্মান ভারত, ডিজিটাল ইন্ডিয়া থেকে স্টার্ট আপ ইন্ডিয়া; এই বাজেট দেশের ১২৫ কোটি মানুষের আশা-আকাঙ্খা পূরণ সুনিশ্চিত করবে। এই বাজেট দেশের উন্নয়নকে ত্বরান্বিত করবে। এই বাজেট কৃষক-বান্ধব, সাধারণ মানুষের অনুকূল, বাণিজ্য পরিবেশ-বান্ধব, আর পাশাপাশি উন্নয়ন-বান্ধবও। এতে ‘ইজ অফ ডুয়িং বিজনেস’-এর পাশাপাশি ‘ইজ অফ লিভিং’কে গুরুত্ব দেওয়া হয়েছে। মধ্যবিত্ত যাতে অধিক সঞ্চয় করতে পারেন, একবিংশ শতাব্দীর ভারতের জন্য নবীন প্রজন্মের পরিকাঠামো আর উন্নত স্বাস্থ্য সুনিশ্চিত করা – এসব কিছুই জীবন ধারণকে সহজ করার লক্ষ্যে গুরুত্বপূর্ণ পদক্ষেপ।


    আমাদের দেশের কৃষকরা খাদ্যশস্য আর ফল-সব্জির রেকর্ড উৎপাদন করে দেশের উন্নয়নে রেকর্ড অবদান রেখেছেন। কৃষকের আয় বৃদ্ধির লক্ষ্যে এই বাজেটে বেশ কিছু পদক্ষেপ নেওয়ার প্রস্তাব রাখা হয়েছে। গ্রাম এবং কৃষির ক্ষেত্রে প্রায় সাড়ে ১৪ লক্ষ কোটি টাকা বরাদ্দ করা হয়েছে। ৫১ লক্ষ নতুন বাড়ি, ৩ লক্ষ কিলোমিটারের বেশি সড়কপথ, প্রায় ২ কোটি শৌচালয়, ১ কোটি ৭৫ লক্ষ বাড়িতে বিদ্যুৎ সংযোগ – এসবের মাধ্যমে দলিত, পীড়িত, শোষিত ও বঞ্চিত মানুষের প্রত্যক্ষ লাভ হবে। এ এমন সব পদক্ষেপ, যা বিশেষ করে গ্রামীণ ক্ষেত্রে নিজেদের সঙ্গে নতুন রোজগারের সুযোগ তৈরি করবে। কৃষকদের বিনিয়োগের দেড় গুণ মূল্য পাইয়ে দেওয়ার ঘোষণাকে আমি প্রশংসা করি। কৃষকরা যাতে এই সিদ্ধান্ত থেকে সম্পূর্ণ লাভবান হন, তা সুনিশ্চিত করতে কেন্দ্রীয় সরকার রাজ্যগুলির সঙ্গে আলোচনার মাধ্যমে একটি পাকা ব্যবস্থা গড়ে তুলবে। সবজি এবং ফল উৎপাদনকারী কৃষকদের জন্য ‘অপারেশন গ্রিনস্‌’ একটি কার্যকরি পদক্ষেপ রূপে প্রমাণিত হবে। আমরা দেখেছি, কিভাবে দুধের ক্ষেত্রে আমূল দুগ্ধ উৎপাদক কৃষকদের উপযুক্ত মূল্য পাইয়ে দিয়েছে! আমাদের দেশে আমরা শিল্পোন্নয়নে ক্লাস্টার-ভিত্তিক উদ্যোগের সঙ্গে পরিচিত। এখন দেশের ভিন্ন ভিন্ন জেলায় উৎপন্ন কৃষি উৎপাদনের কথা মাথায় রেখে, সেই জেলাগুলিকে চিহ্নিত করে, সেই বিশেষ উৎপাদনের উপযোগী সংরক্ষণ, প্রক্রিয়াকরণ এবং বাজারীকরণের ব্যবস্থা বিকশিত করার প্রকল্পকে আমি স্বাগত জানাই। আমাদের দেশে সমবায় সমিতিগুলি আয়করে ছাড় পায়। কিন্তু কৃষক-উৎপাদক সংস্থা বা এফপিও-গুলি একই রকম কাজ করলেও আয়করে ছাড় পায় না। কৃষকদের সহায়তাকল্পে এবার বাজেটে এই এফপিও-দেরও সমবায় সমিতিগুলির মতো আয়করে ছাড় দেওয়ার সিদ্ধান্ত একটি প্রশংসনীয় পদক্ষেপ। মহিলা স্ব-নির্ভর গোষ্ঠীগুলিও এই কৃষক উৎপাদক সংস্থাগুলির সঙ্গে জৈব, সুরভি এবং ওষধি বৃক্ষগুল্মাদির চাষকে যুক্ত করার প্রকল্প কৃষকদের আয় বৃদ্ধির ক্ষেত্রে গুরুত্বপূর্ণ পদক্ষেপ বলে প্রমাণিত হবে। এভাবে, গোবরধন যোজনা, গ্রামকে পরিচ্ছন্ন রাখার পাশাপাশি কৃষক এবং পশুপালকদের আয় বাড়াতে সাহায্য করবে। আমাদের কৃষকরা মৎস্যচাষ, পশুপালন, হাঁস-মুরগী পালন ও মৌপালনের সঙ্গে যুক্ত। এই অতিরিক্ত কাজের জন্য তাঁদের ব্যাঙ্ক থেকে ঋণ পেতে সমস্যা হয়। সেজন্য কিষাণ ক্রেডিট কার্ডের মাধ্যমে এখন থেকে এসব চাষের ক্ষেত্রে ঋণদানের ব্যবস্থা চালু করা একটি কার্যকরি পদক্ষেপ। ভারতের ৭০০-রও বেশি জেলায় প্রায় ৭ হাজার ব্লক রয়েছে। এই ব্লকগুলির মাধ্যমে প্রায় ২২ হাজার গ্রামীণ বাণিজ্য কেন্দ্রের পরিকাঠামো উন্নয়ন, আধুনিকীকরণ, নবনির্মাণ এবং গ্রামের সঙ্গে সেগুলির যোগাযোগ ব্যবস্থা উন্নয়নের ক্ষেত্রে জোর দেওয়া হয়েছে। আগামী দিনে এই কেন্দ্রগুলি কৃষকদের আয় বৃদ্ধির ক্ষেত্রে কৃষি-ভিত্তিক গ্রামীণ এবং কৃষি অর্থ ব্যবস্থার নতুন শক্তি কেন্দ্র হয়ে উঠবে। প্রধানমন্ত্রী গ্রামীণ সড়ক যোজনার মাধ্যমে এখন গ্রামের হাটগুলির সঙ্গে উচ্চ শিক্ষা কেন্দ্র এবং হাসপাতালগুলির মধ্যে যাতায়াত ব্যবস্থা স্থাপন করা হবে। ফলে, গ্রামের মানুষের জীবন আরও সহজ হবে।


    আমরা উজ্জ্বলা যোজনাতেও ‘ইজ অফ লিভিং’-এর ভাবনার ছাপ লক্ষ্য করেছি। এই প্রকল্প দেশের দরিদ্র মহিলাদের শুধু নৈমিত্তিক রান্নার ধোঁয়া থেকে মুক্ত করছে না, তাঁদের ক্ষমতায়নের মাধ্যমও হয়ে উঠেছে। আমি খুশি যে, এই প্রকল্প বিস্তারের মাধ্যমে এখন এর লক্ষ্য ৫ কোটি পরিবার থেকে বাড়িয়ে ৮ কোটি পরিবার করে দেওয়া হয়েছে। দেশের অধিকাংশ দলিত, আদিবাসী এবং পিছিয়ে পড়া মানুষেরা এর দ্বারা লাভবান হচ্ছেন। তপশিলি জাতি এবং জনজাতির উন্নয়নে এই বাজেটে প্রায় ১ লক্ষ কোটি টাকা বরাদ্দ করা হয়েছে।


    নিম্ন মধ্যবিত্ত এবং দরিদ্র মানুষের জীবনে নানা রোগের চিকিৎসা সর্বদাই দুশ্চিন্তার বিষয় হয়ে থাকে। এবারের বাজেটে তাঁদের চিন্তামুক্ত করার জন্য ‘আয়ুষ্মান ভারত’ নামক নতুন প্রকল্পের প্রস্তাব রয়েছে। এর মাধ্যমে দেশের ১০ কোটি দরিদ্র ও নিম্ন মধ্যবিত্ত পরিবার উপকৃত হবেন। অর্থাৎ, প্রায় ৪৫ থেকে ৫০ কোটি মানুষ এর আওতায় আসবেন। এই পরিবারগুলির সদস্যরা চিহ্নিত হাসপাতালগুলিতে বছরে ৫ লক্ষ টাকার চিকিৎসা করাতে পারবেন। এটি এখন পর্যন্ত বিশ্বে সরকারি খরচে সর্ববৃহৎ স্বাস্থ্য সুনিশ্চিতকরণ প্রকল্প। দেশের সকল বৃহৎ পঞ্চায়েতগুলিতে প্রায় দেড় লক্ষ লক্ষ ‘হেলথ ওয়েলনেস সেন্টার’ স্থাপনের এই পদক্ষেপ অত্যন্ত প্রশংসনীয়। এরফলে, গ্রামীণ মানুষের স্বাস্থ্য পরিষেবা সুলভ হবে। সারা দেশে ২৪টি নতুন মেডিকেল কলেজ স্থাপনের মাধ্যমে চিকিৎসা পরিষেবা যেমন উন্নত হবে, তেমনই আরও বেশি সংখ্যক মেধাবী ছাত্রছাত্রী ডাক্তারি পড়তে পারবেন। আমরা চেষ্টা করছি যাতে, দেশের প্রত্যেক তিনটি সংসদীয় ক্ষেত্রে ন্যূনতম একটি মেডিকেল কলেজ থাকে।


    এই বাজেটে বরিষ্ঠ নাগরিকদের অনেক চিন্তাকে মাথায় রেখে বেশ কিছু সিদ্ধান্ত নেওয়া হয়েছে। প্রধানমন্ত্রী বয়ঃবন্দনা যোজনার মাধ্যমে এখন বরিষ্ঠ নাগরিকেরা ১৫ লক্ষ টাকা পর্যন্ত সঞ্চয়ে ন্যূনতম ৮ শতাংশ সুদ পাবেন। ব্যাঙ্ক ও ডাকঘরে জমা করা তাঁদের ৫০ হাজার টাকা পর্যন্ত প্রাপ্ত সুদে কোনও কর লাগবে না। স্বাস্থ্য বিমার ৫০ হাজার টাকা পর্যন্ত কিস্তিতে আয়কর ছাড় দেওয়া হবে। তেমনি কঠিন রোগের চিকিৎসা ক্ষেত্রে ১ লক্ষ টাকা পর্যন্ত খরচের ক্ষেত্রে আয়কর ছাড় দেওয়া হয়েছে।


    দীর্ঘকাল ধরেই আমাদের দেশে অণু, ক্ষুদ্র ও মাঝারি শিল্প অর্থাৎ এমএসএমই-দের অধিক দরে কর দিতে হয়। এই বাজেটে সরকার সাহসী পদক্ষেপ নিয়ে অণু, ক্ষুদ্র ও মাঝারি শিল্পে আয়কর ৫ শতাংশ হ্রাস করেছে। এখন তাদেরকে ৩০ শতাংশ এর স্থানে ২৫ শতাংশ কর দিতে হবে। অণু, ক্ষুদ্র ও মাঝারি শিল্পপতিরা যাতে সহজে প্রয়োজনীয় পুঁজি পেতে পারেন, সেকথা মাথায় রেখে ব্যাঙ্ক এবং এনবিএফসি’র মাধ্যমে ঋণের ব্যবস্থা সহজ করা হয়েছে। এভাবে ‘মেক ইন ইন্ডিয়া মিশন’ও শক্তিশালী হবে। বৃহৎ শিল্পের ক্ষেত্রে ‘এনপিএ’-র ফলে অতিক্ষুদ্র, ক্ষুদ্র ও মাঝারি শিল্প দুশ্চিন্তায় ছিল। অন্যের অপরাধের সাজা যেন ছোট শিল্পপতিরা না ভোগেন, সেদিকে লক্ষ্য রেখে সরকার অতিক্ষুদ্র, ক্ষুদ্র ও মাঝারি শিল্পের ক্ষেত্রে ‘এনপিএ’ এবং ‘স্ট্রেস্‌ড অ্যাকাউন্ট’-এর সমস্যা সমাধানে কার্যকরি পদক্ষেপ ঘোষণা করবে।


    কর্মসংস্থানকে উৎসাহ যোগাতে আর কর্মচারীদের সামাজিক সুরক্ষা সুনিশ্চিত করতে সরকার একটি দূরদৃষ্টিসম্পন্ন ইতিবাচক সিদ্ধান্ত নিয়েছে। এর ফলে, ‘ইনফর্মাল’ থেকে ‘ফর্মাল’-এর দিকে এগোনোর সুযোগ তৈরি হবে আর কর্মসংস্থানের নতুন নতুন পথ খুলবে। এখন সরকার নতুন শ্রমিকের ইপিএফ-এ তিন বছর পর্যন্ত ১২ শতাংশ অর্থ জমা করবে। তা ছাড়া, মহিলাদের রোজগারের সুযোগ বাড়াতে, তাঁদের হাতে পাওয়া বেতন বৃদ্ধি করতে ইপিএফ-এ জমা রাশি ১২ শতাংশ থেকে কমিয়ে ৮ শতাংশ করা হয়েছে। যদিও এক্ষেত্রে মালিক পক্ষকে ১২ শতাংশ জমা করে যেতে হবে। কর্মরত মহিলাদের ক্ষমতায়নের ক্ষেত্রে এটি অত্যন্ত গুরুত্বপূর্ণ পদক্ষেপ।


    আধুনিক ভারতের স্বপ্ন সাকার করতে, সাধারণ মানুষের ‘ইজ অফ লিভিং’ বৃদ্ধি করতে আর উন্নয়নকে স্বায়িত্ব প্রদান করতে ভারতে ‘পরবর্তী প্রজন্ম পরিকাঠামো’ গড়ে তোলা অত্যন্ত প্রয়োজনীয়। এই বাজেটে রেল-মেট্রো, হাইওয়ে-আইওয়ে, বন্দর-বিমানবন্দর, পাওয়ার গ্রিড-গ্যাস গ্রিড, সাগরমালা-ভারতমালা, ডিজিটাল ইন্ডিয়ার সঙ্গে যুক্ত পরিকাঠামো উন্নয়নের ক্ষেত্রে জোর দেওয়া হয়েছে। সেজন্য প্রায় ৬ লক্ষ কোটি টাকা বরাদ্দ করা হয়েছে। গত বছরের তুলনায় এই বরাদ্দ প্রায় ১ লক্ষ কোটি টাকা বেশি। এই প্রকল্পগুলির মাধ্যমে দেশে কর্মসংস্থানের অপার সম্ভাবনা গড়ে উঠবে। বেতনভোগী, মধ্যবিত্তদের প্রদত্ত করে ছাড় দেওয়ার জন্য আমি অর্থমন্ত্রীর প্রতি কৃতজ্ঞতা জানাই। এই বাজেট প্রত্যেক ভারতীয় নাগরিকের আশা-আকাঙ্খা পূরণের ক্ষমতা রাখে। এই বাজেটে কৃষকের ফসলের ভালো দাম, নানা কল্যাণকারী প্রকল্পের মাধ্যমে গরিবদের উত্থান সুনিশ্চিতকরণ, কর প্রদানকারী নাগরিকদের সততাকে সম্মান, যথাযথ কর কাঠামোর মাধ্যমে শিল্পপতিদের পরিশ্রমকে সমর্থন, দেশের জন্য প্রবীণ নাগরিকদের অবদানকে বন্দনার মাধ্যমে ‘ইজ অফ লিভিং’ বাড়িয়ে নতুন ভারতের ভিতকে মজবুত করার জন্য আমি আরেকবার অর্থমন্ত্রী এবং তাঁর টিমকে এই বাজেটের জন্য হৃদয় থেকে শুভেচ্ছা জানাই।

    
    
    (Release ID: 1519121) Visitor Counter : 2