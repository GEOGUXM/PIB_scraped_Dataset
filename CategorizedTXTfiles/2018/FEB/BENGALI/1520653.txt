      সংস্কৃতিমন্ত্রক

      উপ-রাষ্ট্রপতি শ্রী এম. ভেঙ্কাইয়া নাইডু প্রথমবারের মতো ভারতে অনুষ্ঠিতব্য ‘গ্লোবাল থিয়েটার অলিম্পিক’র উদ্বোধন করবেন ১৭ ফেব্রুয়ারি
      Posted On: 15 FEB 2018 4:11PM by PIB Kolkata


    উপ-রাষ্ট্রপতি শ্রী এম. ভেঙ্কাইয়া নাইডু নয়া দিল্লির লাল কেল্লায় আগামী ১৭ ফেব্রুয়ারি অষ্টম ‘গ্লোবাল থিয়েটার অলিম্পিক’র উদ্বোধন করবেন| ভারতে প্রথম অনুষ্ঠিত হতে যাচ্ছে এই গ্লোবাল থিয়েটার অলিম্পিক বা আন্তর্জাতিক ‘ নাট্যমহাকুম্ভ ’ | মঙ্গলবার নয়া দিল্লির ন্যাশনাল স্কুল অফ ড্রামায় সাংবাদিকদের সঙ্গে এক আলাপচারিতার অনুষ্ঠানে কেন্দ্রীয় পরিবেশ, বন ও জলবায়ু পরিবর্তন মন্ত্রী ডক্টর মহেশ শর্মা বলেন, স্বাধীন ভারতের ইতিহাসে এই প্রথম এমন বিশাল আকারের কোনো থিয়েটার উত্সব অনুষ্ঠিত হতে যাচ্ছে| সব মিলিয়ে ৫১ দিন ব্যাপী এই উত্সব দেশের ১৭টি শহরে ঘুরে ঘুরে হবে, যেখানে থাকবে ৪৫০টি প্রদর্শনী, ৬০০টি পারিপার্শ্বিক উপস্থাপনা, ২৫০টি বিশেষ যুবমঞ্চের প্রদর্শনী| গোটা বিশ্বের ২৫০০০ শিল্পী এই উত্সবে যোগ দেবেন, যার সমাপ্তি হবে ০৮ এপ্রিল| সেদিন মুম্বাইয়ের গেটওয়ে অফ ইন্ডিয়ার সামনে হবে বিশাল অনুষ্ঠান| ডক্টর মহেশ শর্মা এ ধরনের একটি অসাধারণ উত্সবের আয়োজন করার সুযোগ দেওয়ার জন্য আন্তর্জাতিক সংস্থাকে ধন্যবাদ জ্ঞাপন করেন| তিনি বলেন, নাটকের বিশেষ আবেদন রয়েছে এবং এর মধ্য দিয়ে খুব সহজভাবে সামাজিক সমস্যাগুলো সহ প্রতিদিনকার জীবনযাত্রার উপস্থাপনা সম্ভব|


    অনুষ্ঠানে ন্যাশনাল স্কুল অফ ড্রামার কার্যকরী চেয়ারম্যান ডক্টর অর্জুন দেও চরণ বলেন, “বিশ্বের সর্ববৃহত থিয়েটারের উত্সব ভারতে নিয়ে আসতে পারায় আমরা বিশেষভাবে গর্বিত| দেশজুড়ে ৫১দিন ব্যাপী এই অষ্টম থিয়েটার অলিম্পিক চলাকালীন আমরা নাটকের আহ্বানে বিভিন্ন দেশের সীমান্তের মধ্যে সেতু নির্মাণের চেষ্টা করবো, যাতে এক বৈশ্বিক গ্রাম নির্মাণ করা যায়|


    ন্যাশনাল স্কুল অফ ড্রামার অধিকর্তা অধ্যাপক ওয়ামান কেনড্রে বলেন, “আমাদের আড়াই হাজার বছরেরও বেশি পুরনো নাট্যশিল্পের উত্তরাধিকার নিয়ে গর্বিত হওয়া উচিত| এই বিশাল আকারের আয়োজন আমাদেরকে নাট্যশিল্পের মাধ্যমে সাংস্কৃতিক আদান-প্রদানের সুযোগ দেবে| এই আন্তর্জাতিক আয়োজনে আমরা আমাদের নাট্যচর্চা, এর বিভিন্ন দিক, দর্শন ও রচনার ব্যাপক শক্তি, আখ্যান এবং উপস্থাপনার পদ্ধতি বিশ্বের দর্শক-শ্রোতাদের সামনে তুলে ধরতে পারব| এর বদলে আমরাও বিশ্বের বিভিন্ন প্রান্তের নাট্যচর্চা, দর্শন ও উপস্থাপনার বৈশিষ্ট্যকে স্বাগত জানাবো| এই আয়োজনের উদ্দেশ্য হচ্ছে, ভারত ও বিশ্বের শিল্পীদের মধ্যে ইতিবাচক ধারণাকে সমৃদ্ধ করার জন্য বিনিময়ের একটা মঞ্চ তৈরি করে দেওয়া|”


    এই বিশাল আয়োজনের উদ্যোক্তা হচ্ছে কেন্দ্রীয় সংস্কৃতি মন্ত্রকের অধীনস্ত ন্যাশনাল স্কুল অফ ড্রামা| থিয়েটার অলিম্পিকের এবারের মূল ভাবনা হচ্ছে “বন্ধুত্বের নিশান”| যার উদ্দেশ্য হচ্ছে সমস্ত রকম সীমান্তের মধ্যে সেতু বন্ধন করা এবং বিভিন্ন ধরনের সংস্কৃতি, বিশ্বাস ও দর্শনের মানুষকে নাট্যশিল্পের মাধ্যমে এক স্থানে নিয়ে আসা| এই আয়োজনের জন্য বাজেট বরাদ্দ ধরা হয়েছে ৫১.৮১ কোটি টাকা এবং এতে ভারতীয় ৩০টি ভাষা, বিদেশি ১৫টি ভাষার পাশাপাশি নির্বাক উপস্থাপনাও থাকবে|


    পৃথিবীর যে ত্রিশটি দেশ থেকে অংশগ্রহণকারীরা আসবেন এর মধ্যে অস্ট্রেলিয়া, আজারবাইজান, বাংলাদেশ, বেলজিয়াম, ব্রাজিল, চিন, চেক রিপাবলিক, ডেনমার্ক, ফ্রান্স, জার্মানি, গ্রিস, ইজরায়েল, ইতালি, জাপান, লিথুয়ানিয়া, মরিশাস, নেপাল, পোল্যান্ড, রাশিয়া, শ্রীলংকা, দক্ষিণ কোরিয়া, স্পেন, তুরস্ক, ব্রিটেন ও আমেরিকাও রয়েছে| তাছাড়া বিদেশের যেসব নাট্যকারদের এতে আমন্ত্রণ জানানো হয়েছে তার মধ্যে রয়েছেন, থিওডোর টেরজোপলাস (ইন্টারন্যাশনাল কমিটি অফ থিয়েটার অলিম্পিক, গ্রিস-এর চেয়ারম্যান), তাদাশি সুজুকি (জাপান), রবার্ট উইলসন (আমেরিকা), লিউ লিবিন (চিন), জারোস্লো ফ্রেট (পোল্যান্ড), সাহিকা তেকান্দ (তুরস্ক), ইউগেনিও বার্বা (ডেনমার্ক), রোমিও কেস্তেলুচি (ইতালি), হেইনার গোয়েবলস (জার্মান), পিপ্পু ডেলবনো (ইতালি), জাঁ ফেবার (বেলজিয়াম)| এছাড়া ভারতীয় নাট্যব্যক্তিত্বদের মধ্যে রয়েছেন রতন থিয়াম, আলোক পদমসে, রুদ্রপ্রসাদ সেনগুপ্ত, এম.কে. রায়না, রাজ বিসারিয়া, বংশী কাউল, অধ্যাপক ত্রিপুরারি শর্মা, মায়া রাও এবং সৌমিত্র চ্যাটার্জি|


    তাছাড়া মূল অনুষ্ঠানের পাশাপাশি সতেরোটি শহরেই হবে বিভিন্ন প্রদর্শনী, সম্মেলন, মত বিনিময়, কর্মশালা| যে সতেরোটি শহরে হবে এই উত্সব, সেগুলো হচ্ছে আগরতলা, আহমেদাবাদ, বেঙ্গালুরু, ভোপাল, ভূবনেশ্বর, চণ্ডীগড়, চেন্নাই, দিল্লি, গুয়াহাটি, ইম্ফল, জয়পুর, জম্মু, কলকাতা, মুম্বাই, পাটনা, থিরুবনন্তপুরম ও বারানসী|


    থিয়েটার অলিম্পিকের সূচনা হয়েছিল ১৯৯৩ সালে গ্রিসের ডেলফিতে| এর পরবর্তী উত্সবগুলি হয়েছিল যথাক্রমে জাপান (১৯৯৯), রাশিয়া (২০০১), তুরস্ক (২০০৬), দক্ষিণ কোরিয়া (২০১০), চিন (২০১৪) ও পোল্যান্ডে (২০১৬)| যার মধ্য দিয়ে বিশ্বের সমস্ত প্রান্তের সৃজনশীল মননকে একসঙ্গে নিয়ে আসার প্রচেষ্টা করা হয়| ন্যাশনাল স্কুল অফ ড্রামা হচ্ছে ভারতের নাট্যচর্চার এক মশালবাহী সংস্থা| ১৯৫৯ সালে এই সংস্থা গঠিত হওয়ার পর থেকে এখন পর্যন্ত এর এক ঐতিহ্যশালী ধারাবাহিকতা রয়েছে| এই অষ্টম আন্তর্জাতিক ‘ নাট্যমহাকুম্ভ ’ -এর আয়োজন করার মধ্য দিয়ে সংস্থার মুকুটে নতুন পালক যুক্ত হতে যাচ্ছে নিঃসন্দেহে|

    
    
    (Release ID: 1520653) Visitor Counter : 1