      প্রধানমন্ত্রীরদপ্তর

      ‘পরীক্ষা পে চর্চা’ : ছাত্রছাত্রীদের সঙ্গেএক আলাপচারিতায় মিলিত হলেন প্রধানমন্ত্রী
      Posted On: 19 FEB 2018 11:23AM by PIB Kolkata


    পরীক্ষার্থীদের মধ্যে পরীক্ষা সম্পর্কে ভয় ও উদ্বেগ কাটাতে নয়াদিল্লির তালকোটরা স্টেডিয়ামে এক অনুষ্ঠানে ছাত্রছাত্রীদের সঙ্গে আলাপচারিতায় মিলিত হলেন প্রধানমন্ত্রী শ্রী নরেন্দ্র মোদী। বিভিন্ন সংবাদ চ্যানেল, নরেন্দ্র মোদী মোবাইল অ্যাপ এবং MyGov মঞ্চ থেকে ছাত্রছাত্রীদের উঠে আসা বহু প্রশ্নেরও উত্তর দেন তিনি।


    আলাপচারিতার সূচনায় প্রধানমন্ত্রী বলেন যে তালকোটরা স্টেডিয়ামের এই টাউন হল সেশনে তিনি উপস্থিত রয়েছেন দেশের ছাত্রছাত্রী, তাঁদের অভিভাবক এবং পরিবার-পরিজনদের একজন বন্ধু হিসাবে। প্রসঙ্গত, তাঁর নিজের ছাত্র জীবনের স্মৃতিচারণ প্রসঙ্গে প্রধানমন্ত্রী বলেন যে তাঁর শিক্ষকরা তাঁর মধ্যে যে মূল্যবোধের জন্ম দিয়েছিলেন, তা তিনি আজও শ্রদ্ধার সঙ্গে স্মরণ করেন। তিনি বলেন যে এই মূল্যবোধই একজন ছাত্রের জীবনে পাথেয় হয়ে দাঁড়ায়। প্রত্যেক ছাত্রছাত্রীকেই এই মূল্যবোধ অনুসরণের পরামর্শ দেন প্রধানমন্ত্রী।


    ছাত্রছাত্রীদের সঙ্গে প্রায় দু’ঘন্টার এই আলাপচারিতায় পরীক্ষা সম্পর্কে ভয়, উদ্বেগ, মনোযোগের অভাব, পঠনপাঠনের চাপ, পিতা-মাতা ও অভিভাবকদের প্রত্যাশা এবং সর্বোপরি শিক্ষকদের ভূমিকা সম্পর্কে নানা ধরনের প্রশ্নের জবাব দেন প্রধানমন্ত্রী। সময়ে সময়ে বিভিন্ন দৃষ্টান্ত তুলে ধরে এবং পরিবেশ ও পরিস্থিতিকে অনেকটাই হালকা করে দিয়ে প্রধানমন্ত্রী তাঁদের সঙ্গে এই আলাপচারিতা চালিয়ে যান।


    প্রসঙ্গত, স্বামী বিবেকানন্দের একটি উদ্বৃতি স্মরণ করে পরীক্ষার চাপ ও উদ্বেগ কাটাতে আত্মবিশ্বাসের ওপর জোর দিতে প্রধানমন্ত্রী উদ্বুদ্ধ করেন ছাত্রছাত্রীদের।ব্রোঞ্জ পদক জয়ী মার্ক ম্যাকমরিস-এর দৃষ্টান্তের উল্লেখ করে তিনি বলেন যে দুর্ঘটনায় জীবন সংশয়ের আশঙ্কা থাকা সত্ত্বেও মাত্র ১১ মাসের চেষ্টায় কানাডার এই অভিযাত্রী সাফল্য লাভ করেছিলেন।


    মনোযোগ প্রসঙ্গে শ্রী মোদী বিশিষ্ট ক্রিকেটার শচীন তেন্ডুলকরের পরামর্শ অনুসরণ করতে বলেন। আকাশবাণীর ‘মন কি বাত’ অনুষ্ঠানে এই পরামর্শ দিয়েছিলেন শ্রী তেন্ডুলকর। তিনি বলেছিলেন, যে বলটি তিনি খেলেন, শুধুমাত্র তার ওপরই তাঁর দৃষ্টি নিবদ্ধ থাকে। অতীত বা ভবিষ্যৎ, কোন কিছুই সেই মুহূর্তে তাঁর চিন্তাভাবনার মধ্যে থাকে না। যোগচর্চা ও যোগাভ্যাসও যে মনোযোগ বাড়িয়ে তুলতে সাহায্য করে, একথাও ছাত্রছাত্রীদের জানান প্রধানমন্ত্রী।


    পড়াশোনা এবং পরীক্ষার অত্যধিক চাপ সম্পর্কে বলতে গিয়ে নিজেকেই নিজের প্রতিযোগী হয়ে উঠতে ছাত্রছাত্রীদের পরামর্শ দেন তিনি। শ্রী মোদী বলেন, অন্যের সঙ্গে প্রতিযোগিতায় সামিল - এই চিন্তাভাবনা যেন ছাত্রছাত্রীদের গ্রাস করতে না পারে। বরং, আগের তুলনায় ভবিষ্যতে ফল যাতে ভালো হয় সেই লক্ষ্যে পড়াশোনা চালিয়ে যেতে পরামর্শ দেন তিনি।


    প্রধানমন্ত্রী বলেন যে সন্তানদের জন্য মা-বাবা-কে অনেক ক্ষেত্রেই স্বার্থ ত্যাগ করতে হয়। কিন্তু সন্তানের সাফল্য বা অসাফল্যকে সমাজের চোখে সম্মান বা অসম্মান হিসেবে না দেখার জন্য পিতা-মাতা ও অভিভাবকদের পরামর্শ দেন তিনি। শ্রী মোদী বলেন যে প্রত্যেক শিশুর মধ্যেই কোন না কোন বিষয়ে বিশেষ বুদ্ধি বা মেধার পরিচয় পাওয়া যায়। যে কোন ছাত্রছাত্রীর জীবনে মেধা ও আবেগ – দু’য়েরই বিশেষ ভূমিকা রয়েছে বলে মনে করেন তিনি।


    যে কোন কাজের জন্য সময় ও সুযোগ প্রসঙ্গে শ্রী মোদী বলেন যে একটিমাত্র সময়সূচি সারা বছর ধরে অনুসরণ করে গেলে চলবে না, বরং প্রয়োজন অনুযায়ী সময়সূচির ক্ষেত্রে কিছুটা হেরফের ঘটতেই পারে।

    
    
    (Release ID: 1520877) Visitor Counter : 1