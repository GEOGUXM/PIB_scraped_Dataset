      অর্থমন্ত্রক

      ২০১৮-১৯ – এর সাধারণ বাজেটে গ্রামোন্নয়ন ক্ষেত্রে প্রধান কর্মসূচি বিষয়ে তথ্যপট
      Posted On: 27 FEB 2018 12:27PM by PIB Kolkata


    গ্রামোন্নয়ন বিভাগ নিরবচ্ছিন্নভাবে গ্রামীণ দরিদ্র মানুষদের জীবনের মানোন্নয়নের লক্ষ্যে কাজ করে যাচ্ছে। ২০১২-১৩ অর্থবর্ষে এই খাতে বাজেট বরাদ্দ ৫০ হাজার ১৬২ কোটি টাকা থেকে বেড়ে ২০১৭-১৮-য় ১ লক্ষ ৯ হাজার ৪২ কোটি ৪৫ লক্ষ টাকা হয়েছে। এছাড়াও, অর্থ কমিশনের উচ্চ হারে বরাদ্দ এবং প্রধানমন্ত্রী গ্রাম সড়ক যোজনা ও প্রধানমন্ত্রী আবাস যোজনা (গ্রামীণ)-এর জন্য রাজ্যের অর্থের পরিমাণও ২০১৭-১৮ অর্থবর্ষে এর সঙ্গে যুক্ত হয়েছে। সব মিলিয়ে ২০১২-১৩-য় এই ক্ষেত্রে যে বরাদ্দ ছিল, বর্তমান বরাদ্দ তার প্রায় তিন গুণ বৃদ্ধি পেয়েছে। আর্থিক বরাদ্দ ছাড়াও গ্রামোন্নয়ন বিভাগ সুদূরপ্রসারী প্রশাসনিক সংস্কারের মাধ্যমে কাজকর্মে স্বচ্ছতা আনার ব্যবস্থা করেছে। এছাড়া, আর্থ-সামাজিক জাতিগত জনগণনা ২০১১-র তথ্য ব্যবহার করে প্রত্যক্ষ সুবিধা হস্তান্তর কর্মসূচি এবং মহাকাশ প্রযুক্তি ব্যবহার করে কাজের উন্নতির উদ্যোগ নিয়েছে।


    প্রধানমন্ত্রী গ্রাম সড়ক যোজনার মাধ্যমে ৫০০-র বেশি জনসংখ্যাসম্পন্ন ১ লক্ষ ৭৮ হাজার ১৮৪টি জনবসতিতে সব ঋতুতে ব্যবহারের উপযুক্ত সড়ক নির্মাণের উদ্যোগ নিয়েছে। পার্বত্য অঞ্চলের ক্ষেত্রে ২৫০ জনসংখ্যার বসতিগুলিতেও অনুরূপ ব্যবস্থা নেওয়া হয়েছে। ২০১৪’র মার্চ মাস পর্যন্ত ৯৭ হাজার ৮৩৮টি জনবসতে সড়ক যোগাযোগ স্থাপন করা গেছে। বর্তমানে ১ লক্ষ ৩০ হাজার ৯৪৭টি গ্রামে গ্রাম সড়ক যোজনার আওতায় সড়ক নির্মিত হয়েছে এবং আরও ১৪ হাজার ৬২০টি গ্রামে রাজ্য সরকারের উদ্যোগে সড়ক নির্মিত হওয়ায় সড়ক সংযোগের হার বেড়ে ৮২ শতাংশ হয়েছে। ২০১৬-১৭-য় দৈনিক ১৩০ কিলোমিটার দৈর্ঘ্যের সড়ক নির্মাণের মাধ্যমে মোট ৪৭ হাজার ৪৪৭ কিলোমিটার সড়ক নির্মিত হয়েছে। ২০১৭-১৮-য় দৈনিক ১৪০ কিলোমিটার দৈর্ঘ্যের সড়ক নির্মাণের মাধ্যমে ৫১ হাজার কিলোমিটার সড়ক নির্মাণের লক্ষ্যমাত্রা নেওয়া হয়েছে। এই কাজ সম্পূর্ণ হলে ২০১৯-এর মার্চ মাসের মধ্যে সমস্ত গ্রামে সব ঋতুতে চলাচলের উপযুক্ত সড়ক নির্মাণের লক্ষ্যমাত্রা পূরণ করা সম্ভব হবে।


    গ্রাম থেকে কৃষি বাজার বা মান্ডিগুলিতে ভালো ও চওড়া রাস্তার গুরুত্ব বুঝে এখনকার রাস্তাগুলিকে উন্নত করার উদ্যোগ নেওয়া হচ্ছে। এরফলে, গ্রামীণ বাজার ও গ্রামীণ বাণিজ্য কেন্দ্রগুলির বৃদ্ধি সম্ভব হবে। প্রধানমন্ত্রী গ্রাম সড়ক যোজনার পরবর্তী পর্যায়ে ১ লক্ষ ১০ হাজার কিলোমিটার এই ধরণের রাস্তার উন্নয়নের প্রস্তাব রয়েছে। এর জন্য ২০২২ সাল পর্যন্ত কেন্দ্রের পক্ষ থেকে বার্ষিক ১৯ হাজার কোটি টাকা দেওয়া হয়েছে। ২০২২ সালের মধ্যে নতুন ভারত গড়ার যে স্বপ্ন প্রধানমন্ত্রী দেখেন, তাতে সড়ক সংযোগ ও বাজারের সঙ্গে সড়কের সংযোগ ব্যবস্থার উন্নয়নের মাধ্যমে কৃষকদের কাছে বাজারের সুবিধার উদ্যোগ নেওয়া হয়েছে।


    অন্যদিকে, সংশ্লিষ্ট রাস্তাগুলি রক্ষণাবেক্ষণ করার জন্য সব সড়কের জিআইএস মানচিত্র তৈরি করে সড়ক রক্ষণাবেক্ষণের একটি জোরালো নীতি রূপায়ণ নিশ্চিত করা হবে। এরফলে, সমস্ত রাস্তার জিআইএস ম্যাপিং-এর কাজ সম্পূর্ণ হবে। প্রধানমন্ত্রী গ্রাম সড়ক যোজনার ১৫ শতাংশ সড়ক বর্জ্য প্লাস্টিক, জিও টেক্সটাইল, ছাই, লোহা ও তামার বর্জ্য ব্যবহার করে তৈরি করা হচ্ছে। এর ফলে, সড়ক নির্মাণের ব্যয় কমেছে এবং স্থানীয়ভাবে প্রাপ্য উপাদানে তা নির্মাণ করা সম্ভব হচ্ছে। ফলে, এ থেকে কার্বন নির্গমনের সম্ভাবনা কমেছে।


    দীনদয়াল অন্ত্যোদয় যোজনা ও জাতীয় গ্রামীণ জীবন জীবিকা মিশনের আওতায় সাড়ে চার কোটি মহিলাকে স্বনির্ভর গোষ্ঠীতে সংগঠিত করা সম্ভব হয়েছে। এঁদের দক্ষতা বৃদ্ধির জন্য প্রশিক্ষণ ও ব্যাঙ্ক ঋণের ব্যবস্থাও করা হয়েছে। ২০১৪-১৫-য় এই ক্ষেত্রে সংশ্লিষ্ট গোষ্ঠীগুলির জন্য যেখানে ব্যাঙ্ক ঋণের পরিমাণ ছিল ২৩ হাজার ৯৫৩ কোটি টাকা, তা বর্তমানে বেড়ে প্রায় ৬০ হাজার কোটি টাকায় পৌঁছেছে। এরফলে, বহু দরিদ্র পরিবার দারিদ্র্যের কবল থেকে মুক্ত হয়েছে। সম্পদ ও আয়ও বেড়েছে। দেশের ১ হাজার জৈব ক্লাস্টারের মাধ্যমে ৩২ লক্ষ মহিলা কৃষিজীবীকে সুষম কৃষিতে উৎসাহিত করার উদ্যোগ নেওয়া হয়েছে। সংশ্লিষ্ট মহিলা স্বনির্ভর গোষ্ঠীগুলির বিপণনের সুবিধার জন্য বাজার পরিকাঠামো তৈরি করার উদ্যোগ নেওয়া হয়েছে।


    মহাত্মা গান্ধী কর্মনিশ্চয়তাকরণ প্রকল্পটি প্রয়োজনের সময় সামাজিক বিমার মতো কাজ করছে। ১০০ দিনের কাজের থেকে প্রাপ্ত অর্থ পেয়ে গ্রামীণ দরিদ্র পরিবারগুলির জীবন-জীবিকা নিরাপত্তার উন্নতি হয়েছে। এছাড়া একই সঙ্গে জলবায়ু নিরপেক্ষ চাষবাসের উন্নত ব্যবস্থা তৈরি হয়েছে। ১০ লক্ষ কৃষি পুকুর এবং ৬.৭ লক্ষ কম্পোস্ট পিট তৈরি করা হয়েছে। মহাত্মা গান্ধী কর্মনিশ্চয়তাকরণ প্রকল্পের সঙ্গে প্রধানমন্ত্রী আবাস যোজনা (গ্রামীণ)-কে যুক্ত করে একই সঙ্গে ৯০-৯৫ দিনের কাজের ব্যবস্থা এবং স্বচ্ছ ভারত মিশনের আওতায় পরিবারগুলির শৌচাগার নির্মাণের জন্য ১২ হাজার টাকা করে দেওয়া হয়েছে। বিগত তিন বছরে সারা দেশে ৭১.৫০ লক্ষ বাড়ি তৈরি করা হয়েছে। ২০১৮-র ৩১ মার্চের মধ্যে প্রধানমন্ত্রী আবাস যোজনা (গ্রামীণ)-এর আওতায় আরও ৩৩ লক্ষ বাড়ি নির্মাণের কাজ সম্পূর্ণ হবে। এনরেগা প্রকল্পে মাধ্যমে কৃষিকাজে সেচের জন্য পুকুর, সেচ কূপ, ছাগল, গরু ও মুরগী রাখার সেড নির্মাণের ব্যবস্থা হয়েছে।


    গ্রামোন্নয়ন দপ্তর ২০২২ সালের মধ্যে নতুন ভারত থেকে গ্রামীণ দারিদ্র নির্মূল করার লক্ষ্যে সমন্বিতভাবে কাজ করে চলেছে। রাজ্য সরকারগুলির সঙ্গে সহযোগিতায় ৫০ হাজার গ্রাম পঞ্চায়েত এলাকায় ৫ হাজার ক্লাস্টার কাজ করে চলেছে। এই বিভাগ কর্মদক্ষতা বৃদ্ধির এবং গ্রামীণ ক্ষেত্রে স্বনিযুক্তির জন্য প্রতি বছর ৭ লক্ষ দরিদ্র পরিবারের সদস্যদের প্রশিক্ষণের ব্যবস্থা করেছে।


    গতবারের বাজেটে দেশে ৫০ হাজার গ্রাম পঞ্চায়েতে ১ কোটি পরিবারকে অন্ত্যোদয় মিশনের আওতায় দারিদ্র্যের কবলমুক্ত করার লক্ষ্যমাত্রা ঘোষণা করা হয়েছিল। গ্রামোন্নয়ন দপ্তরের উদ্যোগে এইসব গ্রাম পঞ্চায়েতগুলিতে মূল্যায়নের কাজ করা হয়েছে। পরিকাঠামো, মানবিক উন্নয়ন এবং অর্থনীতির কোন্‌ কোন্‌ ক্ষেত্রে জোর দেওয়া দরকার সেই বিষয়গুলিকে চিহ্নিত করা হয়েছে। এইসব ক্ষেত্রে ঘাটতিগুলি পূরণ করে দরিদ্র মানুষের জীবনমানের পরিবর্তনের অঙ্গীকার করেছে। মিশন অন্তোদয় ট্রাস্টের আওতায় সারা দেশে ৩০০টি রারবান ক্লাস্টার এবং প্রায় ১ হাজার ২০০ সাংসদ আদর্শন গ্রাম পঞ্চায়েত গড়ে তোলার উদ্যোগ নেওয়া হয়েছে। দেশের ১১৫টি চিহ্নিত উন্নয়নকামী জেলার ৮ হাজারেরও বেশি গ্রামকে অনুরূপভাবে উন্নত করে তোলার লক্ষ্য নেওয়া হয়েছে। সংশ্লিষ্ট গ্রামগুলির দ্রুত উন্নয়নের জন্য জীবন-জীবিকার ক্ষেত্রে বৈচিত্র্য আনার উদ্যোগ নেওয়া হয়েছে। মহিলা কিষান স্বশক্তিকরণ পরিযোজনা প্রকল্পের কাজের মাধ্যমে ৩২ লক্ষ স্বনির্ভর গোষ্ঠীর সদস্যদের সুষম কৃষিকাজে সহায়তা করা হচ্ছে। কৃষি ক্ষেত্রে রপ্তানি বৃদ্ধির লক্ষ্যে মিশন অন্ত্যোদয় ক্লাস্টারের মাধ্যমে মহিলা স্বনির্ভর গোষ্ঠীগুলিকে জৈব চাষে উৎসাহিত করা হচ্ছে। জল সংরক্ষণ, কঠিন এবং তরল বর্জ্য পরিচালন প্রকল্পের মাধ্যমে জৈব কম্পোস্ট সার ব্যবহার করে জৈব কৃষি, দক্ষতা উন্নয়ন, ঋণের ব্যবস্থা এবং জীবন-জীবিকার পরিকাঠামোর উন্নয়নের উদ্যোগও নেওয়া হয়েছে।

    
    
    (Release ID: 1521844) Visitor Counter : 7