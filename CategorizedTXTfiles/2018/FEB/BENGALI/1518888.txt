      অর্থমন্ত্রক

      রাজ্যগুলির মাধ্যমে ৩৭২টি সুনির্দিষ্ট বাণিজ্যিক সংস্কার কর্মসূচি রূপায়িত হচ্ছে : একটি সিঙ্গল উইন্ডো বিপণন মঞ্চ গড়ে তুলতে সূচনা হবে জাতীয় লজিস্টিকস্‌ পোর্টালের
      Posted On: 02 FEB 2018 1:05PM by PIB Kolkata


    সারা দেশে বাণিজ্যিক কাজকর্মকে সহজতর করে তোলার লক্ষ্যে সরকার নিরন্তর প্রচেষ্টা চালিয়ে যাচ্ছে। ‘ন্যূনতম সরকারি হস্তক্ষেপ, সর্বোচ্চ প্রশাসন’ – এই দৃষ্টিভঙ্গী গ্রহণের মাধ্যমে সুপ্রশাসন এবং সুপরিচালনের ওপর জোর দিয়ে আসছেন প্রধানমন্ত্রী শ্রী নরেন্দ্র মোদী।


    আজ সংসদে ২০১৮-১৯ অর্থ বছরের বাজেট পেশকালে একথা বলেন কেন্দ্রীয় অর্থমন্ত্রী শ্রী অরুণ জেটলি। তিনি জানান, প্রধানমন্ত্রীর এই দৃষ্টিভঙ্গী অনুপ্রেরণা যুগিয়েছে সরকারি সংস্থাগুলিকে। ফলে নীতি, নিয়মকানুন এবং পন্থাপদ্ধতির ক্ষেত্রে শত শত সংস্কার প্রচেষ্টা নানাভাবে উৎসাহলাভ করছে। বাণিজ্যিক কাজকর্ম সহজ করে তোলার নিরিখে যে শীর্ষ ১০০টি দেশের তালিকা প্রকাশ করেছে বিশ্ব ব্যাঙ্ক, তাতে ভারতের অবস্থান এখন অনেক ওপরে।


    অর্থমন্ত্রী তাঁর বাজেট ভাষণে বলেন, ভারতের প্রত্যেকটি রাজ্যে বাণিজ্যিক কাজকর্মকে সহজতর করে তোলার লক্ষ্যে এবং বাণিজ্যিক সংস্কার প্রচেষ্টা নিরন্তর রাখতে কেন্দ্রীয় সরকার ৩৭২টি সুনির্দিষ্ট বাণিজ্যিক সংস্কার ক্ষেত্র চিহ্নিত করেছে। সবকটি রাজ্যই বর্তমানে যুক্ত রয়েছে এই সংস্কার প্রচেষ্টার সঙ্গে এবং প্রতিটি রাজ্যই গঠনমূলকভাবে একে অপরের সঙ্গে প্রতিযোগিতায় অবতীর্ণ হয়েছে।


    বাণিজ্যিক কাজকর্ম আরও সহজভাবে চালিয়ে যাওয়ার লক্ষ্যে কেন্দ্রীয় বাণিজ্য দপ্তর একটি সিঙ্গল উইন্ডো অনলাইন ব্যবস্থা গড়ে তুলতে জাতীয় লজিস্টিকস্‌ পোর্টাল চালু করবে বলে এদিন ঘোষণা করেন কেন্দ্রীয় অর্থমন্ত্রী। বিভিন্ন কেন্দ্রীয় দপ্তর ও মন্ত্রকে বৈদ্যুতিন কাজকর্ম এবং অন্যান্য বৈদ্যুতিন পরিচালন ব্যবস্থা চালু করার পদক্ষেপ ইতিমধ্যেই গ্রহণ করা হয়েছে। কেন্দ্রীয় সরকারি সংগ্রহ সম্পর্কিত পোর্টালটিতে সংগ্রহের সঙ্গে সংশ্লিষ্ট যাবতীয় তথ্য যুক্ত করা হয়েছে। এই মঞ্চটিতে নথিভুক্ত হয়েছেন সারে তিন লক্ষ ঠিকাদার এবং ক্ষুদ্র ব্যবসায়ী। শুধুমাত্র এই পোর্টালটির মাধ্যমেই ২ লক্ষ ৪০ হাজার কোটি টাকার দরপত্র আহ্বান করা হয়েছে।


    অর্থমন্ত্রী আরও জানান যে, যান্ত্রিক ও প্রযুক্তিগত পদ্ধতিতে এ সম্পর্কিত খোঁজখবর পাওয়া যায় এই ধরণের একটি ব্যবস্থা চালু করার কথা চিন্তাভাবনা করবে কেন্দ্রীয় সরকার।

    
    
    (Release ID: 1518888) Visitor Counter : 2