      মন্ত্রিসভারঅর্থনৈতিকবিষয়সংক্রান্তকমিটি

      রেল মানচিত্রের বাইরে থাকা মালকানগিরির সার্বিক উন্নয়নের স্বার্থে জেপুর-মালকানগিরি নতুন রেলপথ নির্মাণের প্রস্তাবে সম্মতি কেন্দ্রীয় মন্ত্রিসভার অর্থনৈতিক বিষয় সংক্রান্ত কমিটির
      Posted On: 21 FEB 2018 2:08PM by PIB Kolkata


    ২৬৭৬ কোটি ১১ লক্ষ টাকা ব্যয়ে ১৩০ কিলোমিটার দীর্ঘ জেপুর-মালকানগিরি নতুন রেল লাইন প্রকল্পটি সবুজ সঙ্কেত পেল কেন্দ্রীয় মন্ত্রিসভার অর্থনৈতিক বিষয় সংক্রান্ত কমিটির। আজ এখানে প্রধানমন্ত্রী শ্রী নরেন্দ্র মোদীর নেতৃত্বে অনুষ্ঠিত কমিটির এক বৈঠকে ছাড়পত্র পাওয়া এই প্রকল্পটির নির্মাণ কাজ সম্পূর্ণ হলে ওড়িশার কোরাপুট ও মালকানগিরি জেলা বিশেষভাবে উপকৃত হবে।


    প্রসঙ্গত উল্লেখ্য, দুটি জেলাই উগ্রপন্থী অধ্যুষিত অঞ্চল বলে চিহ্নিত। এছাড়াও, দেশের যে ১১৫টি জেলার উন্নয়ন সংক্রান্ত বিশেষ প্রয়োজন ও চাহিদা রয়েছে, এই জেলা দুটিও তার অন্তর্ভুক্ত। আগামী ২০২২ সালের মধ্যে এক নতুন ভারত গঠনের চিন্তাভাবনাকে বাস্তবায়িত করতে এই জেলাগুলির সার্বিক উন্নয়নের আহ্বান জানিয়েছেন প্রধানমন্ত্রী শ্রী নরেন্দ্র মোদী।


    প্রস্তাবিত নতুন রেল লাইন সংযোগসাধন করবে মালকানগিরি, বৈপারিগুড়া, তাঙ্গিনিগুড়া, মাথিলি, পল্ড্রিপানি রোড এবং অন্যান্য শহরগুলির মধ্যে। এছাড়াও, কোরাপুট, জেপুর, জগদলপুর এবং দান্তেওয়াড়ার মতো গুরুত্বপূর্ণ শহরগুলির সঙ্গেও যোগাযোগ ব্যবস্থা এর ফলে অনেক উন্নত হয়ে উঠবে।এর সুবাদে ওড়িশা, ছত্তিশগড় এবং অন্ধ্রপ্রদেশের বিভিন্ন অঞ্চলের সঙ্গে এর ফলে যোগাযোগের প্রসার ঘটবে বলে আশা করা হচ্ছে।


    প্রসঙ্গত উল্লেখ্য, মালকানগিরি বর্তমানে দেশের সঙ্গে কোনভাবেই রেলপথে যুক্ত নয়। নতুন রেলপথ নির্মিত হলে এই অঞ্চলের সার্বিক বিকাশের পরিকাঠামো যেমন গড়ে উঠবে, অন্যদিকে তেমনই তার পথ ধরে আর্থ-সামাজিক উন্নয়নের পাশাপাশি শিল্পোন্নয়নও বাস্তবায়িত হবে বলে আশা করা হচ্ছে।

    
    
    (Release ID: 1521261) Visitor Counter : 1