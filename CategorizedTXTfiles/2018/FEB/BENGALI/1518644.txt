      অর্থমন্ত্রক

      ২০১৮-১৯ অর্থবর্ষে রেলের জন্য ১ লক্ষ ৪৮ হাজার ৫২৮ কোটি টাকার মূলধনী ব্যয়ের লক্ষ্যমাত্রা দেশের ৬০০টি প্রধান রেল স্টেশনের পুনরুন্নয়নের উদ্যোগ
      Posted On: 01 FEB 2018 4:34PM by PIB Kolkata


    কেন্দ্রীয় অর্থমন্ত্রী শ্রী অরুণ জেটলি আজ সংসদে সাধারণ বাজেট , ২০১৮-১৯ পেশ করে বলেছেন , যে সরকার দেশের রেল নেটওয়ার্ককে শক্তিশালী করার ওপর গুরুত্ব দিতে চায় । ২০১৮-১৯-এর সাধারণ বাজেটে এই লক্ষ্যেই রেল মন্ত্রকের জন্য বরাদ্দ বৃদ্ধি করা হয়েছে । অর্থমন্ত্রী বলেছেন যে ২০১৮-১৯ অর্থবর্ষে রেলের জন্য ১ লক্ষ ৪৮ হাজার ৫২৮ কোটি টাকার মূলধনী ব্যয়ের লক্ষ্যমাত্রা নেওয়া হয়েছে । এই অর্থের এক বিরাট অংশ রেলের ক্ষমতা বৃদ্ধির লক্ষ্যে কাজে লাগানো হবে । ১৮ হাজার কিলোমিটার রেলপথে দ্বিতীয় , তৃতীয় এবং চতুর্থ লাইন গড়ে তোলা হবে , ৫ হাজার কিলোমিটার রেলপথের গেজ পরিবর্তন করে দেশের প্রায় সমগ্র রেল নেটওয়ার্ককে ব্রডগেজে রূপান্তরের উদ্যোগ নেওয়া হয়েছে । শ্রী জেটলি জানান , ২০১৭-১৮-র মধ্যে ৪ হাজার কিলোমিটার রেলপথে বিদ্যুতায়নের কাজ শুরু হবে ।


    অর্থমন্ত্রী তাঁর বাজেট প্রস্তাবে জানিয়েছেন , ২০১৮-১৯ অর্থবর্ষে রেলের জন্য ১২ হাজার ওয়াগন , ৫ , ১৬০টি কোচ এবং প্রায় ৭০০টি ইঞ্জিন সংগ্রহ করা হবে । পূর্ব এবং পশ্চিমাঞ্চলীয় পণ্য করিডরের কাজ পূর্ণ মাত্রায় চলেছে বলে তিনি জানান । দেশের প্রধান প্রধান রেল স্টেশনগুলিতে মালপত্র সংরক্ষণে গুড্‌স শেড-এর মতো পরিকাঠামো উন্নয়নের জন্য একটি গুরুত্বপূর্ণ উদ্যোগ হাতে নেওয়া হয়েছে । তিনি জানান , ‘ রাষ্ট্রীয় রেল সংরক্ষ কোষ ’ থেকে রেলের উন্নয়নের জন্য পর্যাপ্ত তহবিলের ব্যবস্থা করা হবে । ২০১৮-১৯-এ ৩ , ৬০০ কিলোমিটার রেলপথের পুনর্নবীকরণ করা হবে । কুয়াশার মধ্যে ট্রেন চালানোর জন্য ‘ ফগ সেফ ’ এবং রেলের দুর্ঘটনা এড়ানোর জন্য ‘ ট্রেন প্রোটেকশন অ্যান্ড ওয়ার্নিং সিস্টেম ’- এর মতো উচ্চমানের প্রযুক্তি আরও বেশি কাজে লাগানোর উদ্যোগ নেওয়া হচ্ছে । আগামী দু ’ বছরের মধ্যে দেশের ব্রডগেজ রেল নেটওয়ার্কে ৪ , ২৬৭টি মনুষ্যবিহীন লেভেল ক্রসিং তুলে দেওয়া হবে ।


    এবারের বাজেটে পেরাম্বুরের ইন্টিগ্রেটেড রেল কোচ ফ্যাক্টরি থেকে আধুনিক সুযোগ-সুবিধা সম্বলিত উন্নতমানের ট্রেন সেটের নকশার ব্যবস্থা করা হয়েছে । ২০১৮-১৯-এর মধ্যেই প্রথম এই ধরনের নতুন নকশার অত্যাধুনিক ট্রেন সেট চালু হয়ে যাবে বলে আশা করা যায় । দেশের ৬০০টি প্রধান রেল স্টেশনকে পুনরুন্নয়নের জন্য ইন্ডিয়ান রেলওয়ে স্টেশন ডেভেলপমেন্ট কোম্পনি লিমিটেডকে দায়িত্ব দেওয়া হয়েছে । যে সব স্টেশনে দৈনিক ২৫ হাজারেরও বেশি যাত্রী যাতায়াত করেন , এই ধরনের সবক ’ টি স্টেশনে এসকালেটর বসানো হবে । সমস্ত রেল স্টেশন এবং ট্রেনে পর্যায়ক্রমে ওয়াইফাই ইন্টারনেট ব্যবস্থা চালু করা হবে । যাত্রীদের নিরাপত্তা সুনিশ্চিত করতে সমস্ত স্টেশন এবং ট্রেনে সিসিটিভি ক্যামেরা লাগানোর উদ্যোগ নেওয়া হয়েছে ।


    অর্থমন্ত্রী জানান , ১১ হাজার কোটি টাকা ব্যয়ে মুম্বাইয়ের পরিবহণ ব্যবস্থায় ৯০ কিলোমিটার দীর্ঘ ডবল লাইন ট্র্যাক বসানো হচ্ছে । এছাড়া , অতিরিক্ত ১৫০ কিলোমিটার শহরতলির রেল নেটওয়ার্ক তৈরি করতে ৪০ হাজার কোটি টাকা বরাদ্দে একটি পরিকল্পনা রূপায়ণের উদ্যোগ নেওয়া হয়েছে । বেঙ্গালুরুতে ১৭ হাজার কোটি টাকা ব্যয়ে ১৬০ কিলোমিটার দীর্ঘ অনুরূপ একটি শহরতলি রেল নেটওয়ার্কের পরিকল্পনা হাতে নেওয়া হয়েছে । ২০১৭-র ১৪ সেপ্টেম্বর মুম্বাই থেকে আমেদাবাদের মধ্যে ভারতের প্রথম উচ্চগতির রেল প্রকল্প , বুলেট ট্রেন প্রকল্পের ভিত্তিপ্রস্তর স্থাপন করা হয়েছে । ভদোদরায় এই দ্রুতগতি রেল প্রকল্পের কর্মীদের আধুনিক প্রযুক্তিতে প্রশিক্ষিত করতে একটি কেন্দ্র স্থাপন করা হচ্ছে ।

    
    
    (Release ID: 1518644) Visitor Counter : 6