      প্রধানমন্ত্রীরদপ্তর

      অরুণাচল প্রদেশ সফরে প্রধানমন্ত্রী; ইটানগরে উদ্বোধন করলেন রাজ্য সম্মেলন কেন্দ্রের
      Posted On: 15 FEB 2018 5:40PM by PIB Kolkata


    আজ অরুণাচল প্রদেশ সফর করেন প্রধানমন্ত্রী শ্রী নরেন্দ্র মোদী। সেখানে আয়োজিত এক অনুষ্ঠানে তিনি উদ্বোধন করেন দোরজি খান্ডু রাজ্য সম্মেলন কেন্দ্রের।এখানে রয়েছে একটি প্রেক্ষাগৃহ, একটি আলোচনা কক্ষ এবং একটি প্রদর্শনী কক্ষ।


    রাজ্যের প্রশাসনিক সচিবালয় ভবনটিও এদিন জাতির উদ্দেশে উৎসর্গ করেন প্রধানমন্ত্রী। সেইসঙ্গে, তোমো রিবা স্বাস্থ্য ও চিকিৎসা-বিজ্ঞান প্রতিষ্ঠানের অ্যাকাডেমিক ব্লকের শিলান্যাসও করেন তিনি।


    তাঁর ভাষণ শোনার জন্য অপেক্ষারত উৎসুক জনসাধারণের উদ্দেশে শ্রী মোদী বলেন যে অরুণাচল প্রদেশ সফরের সুযোগ লাভ করে তিনি খুবই আনন্দিত। সেইসঙ্গে, এই রাজ্যের সুন্দর মানুষদের সান্নিধ্যে এসেও তিনি খুবই খুশি হয়েছেন।


    প্রধানমন্ত্রী তাঁর ভাষণে বলেন যে রাজ্যের প্রধান প্রধান দপ্তরগুলির অধিকাংশই এই নতুন সচিবালয় থেকে কাজ করে যাবে। এখানে সুযোগ-সুবিধার সঙ্গে যুক্ত হবে সমন্বয় রক্ষার কাজও যার ফলশ্রুতিতে প্রত্যন্ত গ্রামাঞ্চল থেকে আসা জনসাধারণের পক্ষে পরিষেবা লাভ আরও সহজ হয়ে উঠবে।


    ইটানগরে সম্মেলন কেন্দ্রের উদ্বোধন করে প্রধানমন্ত্রী তাঁর খুশি ও আনন্দের কথা ব্যক্ত করেন। তিনি বলেন, এই ভবনটি শুধুমাত্র একটি বাড়ি নয়, এটি হয়ে উঠবে এক প্রাণচঞ্চল কেন্দ্র যা অরুণাচল প্রদেশের সাধারণ মানুষের আশা-আকাঙ্ক্ষাকেও আরও বাড়িয়ে তুলবে। সরকারি এবং বেসরকারি – উভয় ক্ষেত্রেই আলোচনা এবং সাংস্কৃতিক কর্মপ্রচেষ্টার একটি কেন্দ্র হবে এই ভবনটি। নাগরিকদের তিনি ব্যক্তিগতভাবে পরামর্শ দেবেন যাতে তাঁরা অরুণাচল প্রদেশের এই সম্মেলন কেন্দ্র ব্যবহারের সুযোগ লাভ করেন। প্রসঙ্গত, উত্তর-পূর্বাঞ্চল পরিষদের একটি বৈঠকের সূত্রে তাঁর শিলং সফরের কথা উল্লেখ করেন প্রধানমন্ত্রী। তিনি বলেন যে ঐ সময় কৃষি সম্পর্কিত একটি গুরুত্বপূর্ণ বৈঠকের আয়োজন করা হয় সিকিমে।


    বিভিন্ন দপ্তরের কেন্দ্রীয় মন্ত্রী এবং সরকারি আধিকারিকরা যে নিয়মিতভাবে উত্তর-পূর্বাঞ্চল সফর করছেন, একথারও উল্লেখ করেন তিনি।


    স্বাস্থ্যক্ষেত্রের সমস্যা ও সম্ভাবনাগুলি ব্যাখ্যা করতে গিয়ে প্রধানমন্ত্রী বলেন যে এই বিশেষ ক্ষেত্রটিতে মানবসম্পদ, পরিকাঠামো এবং অত্যাধুনিক প্রযুক্তি ব্যবহারের দিকে আমাদের এখন আরও বেশি করে দৃষ্টি দেওয়া প্রয়োজন। এই কারণে, দেশের বিভিন্ন প্রান্তে মেডিকেল কলেজ স্থাপন করা হচ্ছে কেন্দ্রীয় সরকারের উদ্যোগে। এর কারণ হল, যখন কোন ছাত্র একটি নির্দিষ্ট অঞ্চলে থেকে শিক্ষালাভ করেন, তখন সেখানকার স্বাস্থ্য সম্পর্কিত বিভিন্ন সমস্যা ও চ্যালেঞ্জগুলি সম্পর্কে তাঁরা পরিচিতি ও অভিজ্ঞতা লাভ করেন।


    প্রধানমন্ত্রী বলেন, স্বাস্থ্য ব্যবস্থার মান উন্নত করে তোলার পাশাপাশি, তাকে সুলভ করে তোলা প্রয়োজন। দরিদ্র এবং মধ্যবিত্ত শ্রেণীর পরিবারগুলির কল্যাণে স্টেন্ট-এর দাম যে অনেকটাই কমিয়ে আনা হয়েছে, একথার উল্লেখ করেন তিনি। শ্রী মোদী বলেন, দেশের নাগরিকদের কাছে উন্নতমানের সুলভ স্বাস্থ্য পরিষেবা পৌঁছে দিতে ‘আয়ুষ্মান ভারত’ কর্মসূচিটি এক বিশেষ ভূমিকা পালন করবে।


    রাজ্যের উন্নয়নে অরুণাচল প্রদেশের মুখ্যমন্ত্রী শ্রী পেমা খান্ডুর উদ্যোগ ও প্রচেষ্টার ভূয়সী প্রশংসা করেন প্রধানমন্ত্রী। তিনি বলেন, আগামী ২০২৭ সালের মধ্যে অরুণাচল প্রদেশ রাজ্যটি উন্নয়নের কোন শীর্ষে উন্নীত হতে চলেছে, তার একটি সুন্দর রোডম্যাপও তৈরি করেছেন মুখ্যমন্ত্রী। এই কাজে তিনি শুধুমাত্র সরকারি আধিকারিকদের কাছ থেকেই নয়, বিভিন্ন ক্ষেত্রের সঙ্গে যুক্ত সাধারণ মানুষের প্রস্তাব ও পরামর্শও গ্রহণ করেছেন।

    
    
    (Release ID: 1520674) Visitor Counter : 1