      অর্থমন্ত্রক

      দেশের কৃষক, দরিদ্র এবং সমাজের দুর্বলতর শ্রেণীর মানুষের সুবিধার্থে সরকার একগুচ্ছ কর্মসূচি হাতে নিয়েছে
      Posted On: 01 FEB 2018 4:32PM by PIB Kolkata


    কেন্দ্রীয় অর্থমন্ত্রী শ্রী অরুণ জেটলি আজ সংসদে সাধারণ বাজেট , ২০১৮-১৯ পেশ করে বলেছেন , যে শ্রী নরেন্দ্র মোদী সরকার কোনরূপ রাজনৈতিক ঝুঁকির তোয়াক্কা না করেই নিষ্ঠার সঙ্গে কাজ করে যাচ্ছে । কৃষক , দরিদ্র এবং সমাজের দুর্বলতর শ্রেণীর সুবিধার্থে সরকারের পক্ষ থেকে বিভিন্ন ধরনের কর্মসূচি হাতে নেওয়া হয়েছে । এছাড়া , দেশের অনুন্নত অঞ্চলগুলিকে উন্নয়নের মূল ধারায় সামিল করতেও উদ্যোগ নেওয়া হয়েছে ।


    তিনি বলেন , সরকারের পক্ষ থেকে ‘ উজ্জ্বলা ’ যোজনার আওতায় দরিদ্র মানুষদের জন্য বিনামূল্যে রান্নার গ্যাসের সংযোগ দেওয়া হয়েছে । ‘ সৌভাগ্য ’ যোজনার আওতায় ৪ কোটি পরিবারে বিদ্যুৎ সংযোগ দেওয়া হয়েছে । সারা দেশের বিভিন্ন হাসপাতাল এবং স্বাস্থ্যকেন্দ্রগুলির ৩ হাজারেরও বেশি জনঔষধি কেন্দ্রের মাধ্যমে ৮০০-রও বেশি ওষুধ স্বল্পমূল্যে সরবরাহের ব্যবস্থা করা হয়েছে । হৃদরোগের ক্ষেত্রে স্টেন্টের দাম নিয়ন্ত্রণ করা হয়েছে । দরিদ্র মানুষের জন্য বিনামূল্যে ডায়ালিসিসের ব্যবস্থা করা হয়েছে । দরিদ্র এবং মধ্যবিত্ত শ্রেণীর জন্য আবাসন ঋণের ক্ষেত্রে সুদের হারে ছাড় দেওয়ার ব্যবস্থা হয়েছে । সব ধরনের সরকারি পরিষেবা , সে বাস বা ট্রেনের টিকিটই হোক , অথবা কোন সার্টিফিকেট – এইসব কিছুই যাতে অনলাইনে পাওয়া যায় , সেই উদ্যোগ নেওয়া হয়েছে । দরখাস্ত করার ২-৩ দিনের মধ্যে আবেদনকারীদের দরজায় পাসপোর্ট পাঠিয়ে দেওয়া হচ্ছে । একদিনের মধ্যে কোম্পানি নথিভুক্তিকরণের কাজ করা হচ্ছে । অর্থমন্ত্রী বলেন , সার্টিফিকেট প্রত্যয়ন-এর প্রথা আগেই তুলে দেওয়া হয়েছে । গ্রুপ ‘ সি ’ এবং গ্রুপ ‘ ডি ’ পদে নিয়োগের ক্ষেত্রে ইন্টারভিউ তুলে দেওয়া হয়েছে । এর ফলে , সাধারণ মানুষের সময় এবং টাকার সাশ্রয় হয়েছে ।


    অর্থমন্ত্রী শ্রী জেটলি বলেন , যে এখন থেকে ৪ বছর আগে বর্তমান সরকার একটি স্বচ্ছ , সৎ এবং পরিচ্ছন্ন প্রশাসনের প্রতিশ্রুতি দিয়েছিল । ভারতীয় অর্থনীতিকে শক্তিশালী করার লক্ষ্যে কঠিন সিদ্ধান্ত নেওয়ার কথাও তখন বলা হয়েছিল । আমরা দারিদ্র্য দূরীকরণ , পরিকাঠামো উন্নয়ন এবং একটি শক্তিশালী নতুন ভারত গড়ার কথা বলেছিলাম । সেই লক্ষ্যেই সরকার একগুচ্ছ মৌলিক কাঠামোগত সংস্কারের সফল রূপায়ণ করেছে । সারা দেশ জুড়ে অভিন্ন পণ্য ও পরিষেবা কর (জিএসটি) ব্যবস্থা চালু করার ফলে পরোক্ষ কর ব্যবস্থা সহজতর হয়েছে । ডিজিটাল প্রযুক্তি ব্যবহার করে দরিদ্রদের জন্য নানা ধরনের সুযোগ-সুবিধা সুনির্দিষ্টভাবে পৌঁছে দেওয়া সম্ভব হচ্ছে । উচ্চমূল্যের মুদ্রা বাতিল করে দেশের অর্থনীতিতে প্রচলিত নগদ অর্থের পরিমাণ কমিয়ে আনা সম্ভব হয়েছে । এর ফলে , সরকারের কর ভিত্তি বেড়েছে এবং অর্থনীতি অনেক বেশি ডিজিটাল হয়েছে । দেউলিয়া আইন চালু হওয়ার ফলে ঋণদাতা ও ঋণগ্রহীতার মধ্যে সম্পর্কের সমীকরণ পরিবর্তিত হয়েছে । রাষ্ট্রায়ত্ত ব্যাঙ্কগুলিতে নতুন করে পুঁজি বিনিয়োগের ফলে বৃদ্ধির সহায়ক ঋণ এবং অন্যান্য সুবিধা প্রদানের ক্ষমতা বেড়েছে । এইসব কাঠামোগত সংস্কারের ফলে মাঝারি এবং দীর্ঘমেয়াদি ভিত্তিতে ভারতীয় অর্থনীতি শক্তিশালী হয়ে উঠছে ।


    অর্থমন্ত্রী বলেন , এইসব সংস্কারের ফলেই ভারত সারা বিশ্বের মধ্যে দ্রুত বর্ধনশীল অর্থনীতি হিসেবে উঠে এসেছে । আন্তর্জাতিক অর্থ তহবিল তার সর্বশেষ রিপোর্টে বলেছে , আগামী বছরে ভারতের বৃদ্ধির হার ৭.৪ শতাংশে পৌঁছে যাবে । শ্রী জেটলি বলেন , ৮ শতাংশে বৃদ্ধির হারকে নিয়ে যাওয়ার জন্য ভারত সরকার দৃঢ়তার সঙ্গে যে ব্যবস্থা গ্রহণ করেছে , ভারতের সমাজ এবং অর্থনীতি কাঠামোগত সংস্কারের প্রভাবের সঙ্গে যথাযথভাবে মানিয়ে নিতে পেরেছে । বর্তমান সরকারের প্রথম তিন বছরে ভারতের জাতীয় আয় বৃদ্ধির গড় হার ছিল ৭.৫ শতাংশ । অর্থমন্ত্রী জানান , ভারত বর্তমানে ২.৫ লক্ষ কোটি ডলারের সমমূল্যের এক অর্থনীতি হিসেবে পরিগণিত হয়েছে , যার অর্থ , বিশ্বের মধ্যে ভারতের অর্থনীতি সপ্তম বৃহত্তম স্থান দখল করেছে । খুব শীঘ্রই ভারত পঞ্চম বৃহত্তম অর্থনীতির স্থানে পৌঁছে যাবে বলে তিনি আশা প্রকাশ করেন । ক্রয় ক্ষমতার সমতার ভিত্তিতে ভারত ইতিমধ্যেই বিশ্বের তৃতীয় বৃহত্তম অর্থনীতি হিসেবে প্রতিষ্ঠিত হয়েছে ।


    শ্রী জেটলি বলেন , চলতি বছরের বাজেটে এই অগ্রগতিকে ধরে রাখার জন্য দেশের কৃষি এবং গ্রামীণ অর্থনীতিকে শক্তিশালী করার উদ্যোগ নেওয়া হচ্ছে । এছাড়া , সমাজের অর্থনৈতিক দিক থেকে পিছিয়ে পড়ার শ্রেণীর মানুষের জন্য স্বাস্থ্য পরিষেবা , প্রবীণ মানুষের জন্য সহায়তামূলক ব্যবস্থা , পরিকাঠামো সৃজন এবং রাজ্যগুলির সঙ্গে সহযোগিতার ভিত্তিতে দেশের শিক্ষার মান উন্নয়নের লক্ষ্যে কাজ চালিয়ে যাওয়া হচ্ছে । বিগত কয়েক বছরে অর্থনৈতিক সংস্কারের প্রসঙ্গ তুলে ধরে শ্রী জেটলি বলেন , সরকার গৃহীত নীতির ফলে দেশে প্রত্যক্ষ বৈদেশিক বিনিয়োগ বৃদ্ধি পেয়েছে । ভারতে ব্যবসা করার সুবিধা অনেক বেড়েছে । দেশের সমস্ত রাজ্যে ব্যবসা করার সুবিধা আরও বাড়ানোর লক্ষ্যে সরকারের পক্ষ থেকে ৩৭২টি সুনির্দিষ্ট বাণিজ্যিক সংস্কারের পদক্ষেপ চিহ্নিত করা হয়েছে । প্রধানমন্ত্রী সু-প্রশাসনের যে কথা বলে থাকেন , তার ফলে সমস্ত সরকারি সংস্থাগুলি নীতি নির্ধারণ , নিয়মকানুন এবং পদ্ধতিগত ক্ষেত্রে যথাযথভাবে শত শত সংস্কারমূলক কাজ করে চলেছে । দেশের প্রাকৃতিক সম্পদ বর্তমানে সৎ এবং স্বচ্ছভাবে বন্টনের উদ্যোগ নেওয়া হয়েছে । এই প্রথম ভারত ৪২ ধাপ উঠে এসে ব্যবসার সুবিধা সংক্রান্ত বিশ্ব ব্যাঙ্কের সূচকের প্রথম ১০০টি দেশের মধ্যে স্থান করে নিতে পেরেছে ।


    শ্রী জেটলি বলেন , সরকারি সমস্ত কর্মসূচির সুবিধা যাতে যোগ্য প্রাপকদের হাতে সরাসরি পৌঁছে যায় সেই লক্ষ্যেও সরকার ব্যবস্থা নিয়েছে । আধার হচ্ছে এই ধরনের একটি ব্যবস্থা যার মাধ্যমে বহু জনপরিষেবা সুনির্দিষ্ট লক্ষ্যে পৌঁছে দেওয়া সম্ভব হয়েছে । এছাড়া , প্রত্যক্ষ সুবিধা হস্তান্তর কর্মসূচির মাধ্যমে এই ধরনের সরকারি প্রকল্পের সুবিধা সরাসরি প্রাপকদের কাছে পৌঁছে যাওয়ায় দুর্নীতি কমেছে এবং এবাবদ ব্যয় সাশ্রয় করা সম্ভব হয়েছে । তিনি বলেন , ব্যক্তির মতো প্রত্যেক সংস্থা , সে ছোট বা বড় যাই হোক না কেন , তার জন্য আধার ধাঁচে একটি পরিচিতিজ্ঞাপক সংখ্যার ব্যবস্থা করা হবে । ভারতের সমস্ত সংস্থাকে যাতে এই ধরনের পরিচিতিজ্ঞাপক সংখ্যা প্রদান করা যায় , সেই লক্ষ্যে সরকার একটি নতুন কর্মসূচি হাতে নেবে ।

    
    
    (Release ID: 1518639) Visitor Counter : 4