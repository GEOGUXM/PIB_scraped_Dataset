      নীতিআয়োগ

      ২০১৮-১৯ অর্থবর্ষে নিতি আয়োগের অনুকূলে বাজেট সংস্থান বৃদ্ধি পেয়েছে ২০ শতাংশেরও বেশি
      Posted On: 23 FEB 2018 11:02AM by PIB Kolkata


    ২০১৮-১৯ বছরের বাজেট প্রস্তাবে কেন্দ্রীয় যোজনা মন্ত্রকের অনুকূলে ব্যয়বরাদ্দ ২০১৭-১৮ অর্থ বছরের তুলনায় ২০ শতাংশ বৃদ্ধির কথা উল্লেখ করা হয়েছে। ২০১৭-১৮ অর্থবর্ষে যোজনা মন্ত্রকের বাজেট বরাদ্দের পরিমাণ ছিল ২৭৯ কোটি ৭৯ লক্ষ টাকা। তুলনায়, ২০১৮-১৯ অর্থবর্ষে মন্ত্রকের বাজেট সংস্থান বৃদ্ধি করা হয়েছে ৩৩৯ কোটি ৬৫ লক্ষ টাকায়।


    কেন্দ্রীয় অর্থমন্ত্রীর এবারের বাজেট ভাষণে কৃত্রিম মেধা এবং কৃষি সম্পর্কিত নীতির ক্ষেত্রে নিতি আয়োগের একটি সুনির্দিষ্ট ভূমিকা সংজ্ঞায়িত হয়েছে। নিতি আয়োগের ত্রিবার্ষিকী কার্যপরিকল্পনা, সাত বছর মেয়াদি প্রকৌশলসূত্র এবং ১৫ বছর মেয়াদি পরিকল্পনা ও চিন্তাভাবনা সম্পর্কিত নথির কথা উল্লেখ করা ছাড়াও, দেশের রূপান্তরমুখী কর্মপ্রচেষ্টায় একটি চালিকাশক্তি রূপে নিতি আয়োগের ভূমিকাকে বিশেষভাবে স্বীকার করে নেওয়া হয়েছে।


    প্রসঙ্গত উল্লেখ্য, সূচনাকাল থেকেই ভারতের নীতি রচনা ও তার বাস্তবায়নের ক্ষেত্রে একটি গুরুত্বপূর্ণ ভূমিকা পালন করে চলেছে নিতি আয়োগ। ভারতীয় কৃষি ব্যবস্থার অগ্রগতি, কৃষকদের আয় ও উপার্জন দ্বিগুণ করে তোলা, তপশিলি জাতি এবং তপশিলি উপজাতি সম্প্রদায়ের জন্য পৃথক তহবিল গঠন, জাতীয় জ্বালানি নীতি, জাতীয় পুষ্টি কৌশল, জাতীয় মেডিকেল কাউন্সিল বিল, চিকিৎসা সম্পর্কিত জাতীয় প্রকৌশল, কেন্দ্রীয় সরকারের নিয়ন্ত্রণাধীন সংস্থা ও প্রতিষ্ঠানগুলিতে কৌশলগত বিলগ্নিকরণ, জমি লিজ দেওয়ার ক্ষেত্রে একটি সুনির্দিষ্ট মডেল প্রস্তুত করা, উত্তর-পূর্বাঞ্চলীয় শিল্পোন্নয়ন কর্মসূচি (এনইআইবিএস), ২০১৭-র মাধ্যমে উত্তর-পূর্ব ভারতের উন্নয়ন সম্পর্কিত প্রয়োজন ও চাহিদার যোগান, কর্মসংস্থান সম্পর্কিত টাস্ক ফোর্স গঠন, দ্বাদশ পঞ্চবার্ষিকী পরিকল্পনার বিষয়টি স্থির করা, সংযোগ ও যোগাযোগ স্থাপন এবং দ্বীপগুলির সার্বিক বিকাশের মতো ক্ষেত্রগুলিতে নিতি আয়োগ কেন্দ্রীয় সরকারের একটি ‘থিঙ্ক ট্যাঙ্ক’ রূপে কাজ করে চলেছে। বিভিন্ন প্রকল্প ও কর্মসূচির মধ্য দিয়ে নীতি সম্পর্কিত বিভিন্ন প্রচেষ্টার সঙ্গে প্রত্যক্ষভাবে যুক্ত রয়েছে নিতি আয়োগ। অর্থনৈতিক ক্ষেত্রে জাতীয় এবং আন্তর্জাতিক দিক থেকে গুরুত্বপূর্ণ বিভিন্ন বিষয়ে একটি কেন্দ্রীয় ভূমিকা পালন করে নিতি আয়োগ।

    
    
    (Release ID: 1521479) Visitor Counter : 9