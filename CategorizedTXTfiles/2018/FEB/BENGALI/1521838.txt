      প্রধানমন্ত্রীরদপ্তর

      দমন ও দিউ-র জন্য বিভিন্ন উন্নয়নমূলক প্রকল্প উদ্বোধন অনুষ্ঠানে প্রধানমন্ত্রীর ভাষণ
      Posted On: 27 FEB 2018 12:24PM by PIB Kolkata


    বিপুল সংখ্যায় আগত আমার দমনের প্রিয় ভাই ও বোনেরা।


    দমনের ইতিহাসে সম্ভবত এত বড় জনপ্লাবন আগে কখনও আসেনি, দমন ও দিউ-র উন্নয়নে প্রায় ১ হাজার কোটি টাকার প্রকল্পও সম্ভবত আগে কখনও বাস্তবায়িত হয়নি।


    ভাই ও বোনেরা, দমন ও দিউ, দাদরা ও নগর হাভেলির সমগ্র অঞ্চলে যেন আজকাল উন্নয়নের নতুন আবহ গড়ে উঠেছে। আজ দমন একভাবে ক্ষুদ্র ভারতে রূপান্তরিত হয়েছে। ভারতের এমন কোনও রাজ্য নেই, যেখানকার ন্যূনতম দু-পাঁচটি পরিবার দমনে থাকেন না! সেজন্য এখানেও দিল্লি ও মুম্বাইয়ের মতো মহানাগরিক সমাজ জীবনে বৈচিত্র্য ও বহুত্ব, সৌভ্রাতৃত্ববোধ ও আপনত্ব রয়েছে। আজ বিমানবন্দর থেকে এখানে আসার পথে গোটা রাস্তায় পথের দু-পাশে বহু ভাষাভাষী মানুষদের দেখছিলাম, যেন ভারতের প্রতিটি প্রান্ত উৎসাহ ও উদ্দীপনায় টইটম্বুর।


    ভাই ও বোনেরা,


    দমনে পরিচ্ছন্নতা নিয়ে সচেতনতা আর বিপুল সংখ্যক মানুষের অংশগ্রহণে সাফাই অভিযান দমনকে সুন্দরতর করেছে, এখানকার পর্যটন আকর্ষণ বাড়িয়েছে। পরিচ্ছন্নতা পর্যটকদের টানে। পর্যটন বৃদ্ধি পেলে মানুষের কর্মসংস্থান বাড়ে। আজ দমন হেলিকপ্টার পরিষেবার মাধ্যমেও দিউ-র সঙ্গে যুক্ত হয়েছে। সেজন্য দক্ষিণ ভারত থেকে যাঁরা তীর্থ যাত্রায় সোমনাথ যেতে চান, গিরের সিংহ দেখতে চান, তাঁরা দমন আসবেন আর হেলিকপ্টারে যাবেন। দেখবেন, দমনের উন্নয়ন কিভাবে হয়। আর আজ দিউ-র সঙ্গে আমেদাবাদকে যুক্ত করা হয়েছে।


    ভাই ও বোনেরা, আমাকে বলা হয়েছে যে, কেন্দ্রশাসিত অঞ্চল হিসাবে দমন ইতিমধ্যেই ওডিএফ, ওপেন ডিফিকেশন ফ্রি বা প্রকাশ্যে মলত্যাগমুক্ত হিসাবে ঘোষিত হয়েছে। এখানে ২০০০-এরও বেশি শৌচাগার নির্মিত হয়েছে। এই কাজের জন্য আমি প্রশাসন এবং এখানকার সচেতন নাগরিকদের হৃদয় থেকে অনেক শুভেচ্ছা জানাই। খোলা জায়গায় মলত্যাগ মুক্ত করার এই অভিযানকে আমি এক প্রকার মাতৃ সম্মান আন্দোলন বা নারী সম্মান আন্দোলন বলে থাকি।


    একবার উত্তর প্রদেশে আমার লোকসভা নির্বাচনী ক্ষেত্রে শৌচাগার নির্মাণ অভিযানে অংশগ্রহণ করে অনুভব করি যে উত্তর প্রদেশ সরকার কত ভালো কাজ করছেন। তাঁরা নবনির্মিত শৌচাগারগুলির নামকরণ করেছেন ইজ্জত ঘর। আমি অনুভব করি, শৌচাগার তো বাস্তবে আমাদের ইজ্জত ঘরই। বিশেষ করে, আমাদের মা ও বোনেদের সম্ভ্রম রক্ষার জন্য শৌচাগার থাকা অত্যন্ত জরুরি। আজ আপনারা সেই কাজটিও করে দিয়েছেন।


    দমনে একটি সবুজ আন্দোলন শুরু হয়েছে – পরিচ্ছন্নতা অভিযান, ই-রিক্‌শা, সিএনজি ট্যাক্সি! আর এখন আপনারা দমনে একটি নতুন দৃশ্য দেখবেন – দমনে এবার মেয়েরা ই-রিক্‌শা চালাবেন। এতে পরিবেশ দূষণ বহুলাংশে হ্রাস পাবে। আর দমনের মতো শান্তিপ্রিয় শান্ত অঞ্চলে, সৌহার্দ্যপূর্ণ পরিবেশে মা ও বোনেরা ই-রিক্‌শা চালালে যাত্রীদের মনে মা ও বোনেদের প্রতি সম্মান বাড়বে, তাঁদের একটি নতুন পরিচয় গড়ে উঠবে।


    এই সিএনজি এবং ই-রিক্‌শা ছাড়াও দমনে ‘সবুজ আন্দোলন’-এর অন্তর্গত ‘এলইডি রূপান্তর অভিযান’ চালিয়ে এই ছোট অঞ্চলে ইতিমধ্যেই ৪০ হাজার এলইডি বাল্ব বিতরণ করা হয়েছে। ফলে, গত এক বছরে দমনবাসী মধ্যবিত্ত-নিম্নবিত্তদের বিদ্যুৎ বিলে প্রায় ৭ কোটি টাকা সাশ্রয় হয়েছে। এখন থেকে প্রতি বছর এই সাশ্রয় হবে।


    আমি মনে করি, এখানে দূরদৃষ্টিসম্পন্ন প্রকল্পসমূহ রূপায়িত হয়েছে ও হচ্ছে। আজও আমাদের দেশে কারখানার শ্রমিকদের জীবনকে ভাগ্যের হাতে ছেড়ে দেওয়া হয়। তাঁরা কারখানায় আসেন, কাজ করেন, কিন্তু কোথায় থাকেন, কী খান, তাঁরা সম্মানের জীবনযাপন করতে পারেন কি না – সেদিকে কেউ লক্ষ্য রাখেন না। দমন একটি শিল্পনগরী। দেশে সমস্ত প্রান্ত থেকে শ্রমিকরা এখানে আসেন। এক একটি ছোট কামরায় ১৫-২০ জন থাকেন। তাঁরা যখন ডিউটিতে যান, আরেক দল ডিউটি থেকে ফিরে তাঁদের জায়গায় ঘুমিয়ে পড়েন। তাঁরা ডিউটি থেকে ফিরলে অন্যরা আবার ডিউটিতে যান। এভাবে পর্যায়ক্রমে শিফ্‌ট ব্যবস্থা চলে।


    আমি শ্রী প্রফুল্ল ভাই প্যাটেলকে আন্তরিক ধন্যবাদ জানাই, কারণ – তিনি সরকারি-বেসরকারি অংশীদারিত্বের মাধ্যমে সুন্দর মডেল বানিয়ে দমনের শ্রমিকদের জন্য উন্নত আবাসন প্রকল্প গড়ে তুলেছেন। আজ সেই আবাসন প্রকল্পের উদ্বোধন হচ্ছে। এরফলে, শ্রমিকদের জীবনে পরিবর্তন আসবে। যে শিল্পপতিরা তাঁদের কারখানার শ্রমিকদের স্বার্থে সরকারের সঙ্গে এই অংশীদারিত্বে এগিয়ে এসেছেন, আমি তাঁদের আশ্বস্ত করছি যে, এই শ্রমিক ভাই-বোনেরা ভালো মাথা গোঁজার ঠাঁই পেলে, দু’বেলা পেট ভরে খেতে পেলে সমস্ত শক্তি আপনার কারখানার উৎপাদন বৃদ্ধিতে নিয়োগ করবেন। উৎপাদন বৃদ্ধির পাশাপাশি উৎপাদিত পণ্যের উৎকর্ষও বৃদ্ধি পাবে।


    এখানে অধিকাংশ শ্রমিক ভাই-বোনেরা যেহেতু গ্রামে বাবা-মা, পরিবার-পরিজনদের ছেড়ে এসে একা থাকেন, দীর্ঘ সময় কারখানায় কাজের পর সস্তায় যা পান গোগ্রাসে খেয়ে এসে ঘুমাতে যান। তাঁদের জন্য এবার সার্বজনিক আহারের ব্যবস্থা চালু হচ্ছে। সেখানে খাদ্যের উৎকর্ষ নিয়ন্ত্রণের ব্যবস্থা থাকবে! আমার দৃঢ় বিশ্বাস, শ্রমিকরা ভালো খাদ্য পেলে ঘরে গিয়ে নিজের বিছানায় শান্তিতে ঘুমোতে পারলে, সকালে পরিচ্ছন্ন স্বতন্ত্র শৌচালয়ে প্রাতকৃত্যাদি সেরে ভালোভাবে স্নান করে কাজে যেতে পারলে উৎপাদন ও উৎকর্ষ বৃদ্ধি পাবেই।


    আজও আমাদের দেশের সমস্ত শহরে ১০০ শতাংশ পরিশোধিত জল সরবরাহের ব্যবস্থা করা সম্ভব হয়নি। কিন্তু আমাকে বলা হয়েছে যে, দমন ‘ওয়াটার ট্রিটমেন্ট প্ল্যান্ট’-এর মাধ্যমে নাগরিকরা পানযোগ্য পরিশোধিত জল পান।


    আমাদের দেশে শিশু মৃত্যুর হার কমাতে, অপুষ্টি থেকে মুক্তি পেতে কেন্দ্রীয় সরকারের পক্ষ থেকে কোটি কোটি টাকা খরচ করা হয়। কিন্তু আজ দমনে একটি অভিনব উদ্যোগের সূত্রপাত হচ্ছে। কেন্দ্রীয় সরকারের এই প্রকল্পের মাধ্যমে ১৪-১৮ বছর বয়সী মেয়েদের, গর্ভবতী ও প্রসূতি মায়েদের এবং ছোট ছোট ছেলেমেয়েদের উপযোগী পুষ্টিবর্ধক খাবারের কিট তাঁদের হাতে প্রতি মাসে তুলে দেওয়ার সিদ্ধান্ত নেওয়া হচ্ছে। আজ আমার কিছু পরিবারের হাতে এই কিট তুলে দেওয়ার সৌভাগ্য হইয়েছে।


    আশা করি, যে পরিবারগুলি এই সুবিধা পাচ্ছেন, তাঁরা এই অজুহাতে আগে যা খাওয়াতেন, তা আনা বন্ধ করে দেবেন না। তাঁরা আগে যা খেতেন ও খাওয়াতেন এই কিটের খাবার তার অতিরিক্ত। তবেই আপনার বাড়ির ১৪-১৮ বছরের কন্যাটির অপুষ্টি দূর হবে ও শরীরের সুষম বিকাশ হবে। তবেই বিয়ের পর সে মা হলে সুস্থ ও সবল শিশু জন্ম দেবে। যে দেশের শিশুরা সুস্থ ও সবল হয়, সেই দেশও তত শক্তিশালী হয়। এই প্রকল্পের মাধ্যমে তেমনি শক্তিশালী দেশ গঠনের কাজ শুরু হচ্ছে।


    ভাই ও বোনেরা, দিউ ইতিমধ্যেই স্মার্টসিটির স্বীকৃতি পেয়েছে। ফলে, দিউ-তে অনেক নতুন প্রকল্প গড়ে উঠছে। এখানে আপনাদের বিশ্ববিদ্যালয়ের স্বপ্ন ছিল। সেটা বাস্তবায়নের কাজ শুরু হ’ল। এই বিশ্ববিদ্যালয় গড়ে উঠলে এখানকার ছাত্রছাত্রীদের আর উচ্চ শিক্ষার জন্য সুরাট-নর্মদায় যেতে হবে না।


    এখানকার সাংসদ শ্রী প্রফুল্ল ভাই প্যাটেলের উদ্যোগে দমনের মৎস্য শিকারী ভাই-বোনেদের জন্য কেরোসিনে প্রযোজ্য ভ্যাট ১০০ শতাংশ মকুব করা হয়েছে। কিন্তু আমি এখানকার মৎস্যজীবী ভাই-বোনেদের পাশাপাশি প্রফুল্লভাই প্যাটেল-কেও বলব – এখানেই থেমে থাকবেন না! এখন কেন্দ্রীয় সরকার ‘নীল বিপ্লব’-এর মাধ্যমে মৎস্য শিকারী ভাই ও বোনেদের দূরগামী নৌকা প্রদানের পদক্ষেপ নিয়েছে। আপনারা পাঁচ থেকে দশ জন মৎস্য শিকারী একসঙ্গে ব্যাঙ্ক থেকে এই বাবদ ঋণ চাইছে দেয় ঋণে সরকারের পক্ষ থেকে ছাড় দেওয়া হয়েছে। আপনারা সেই দূরগামী অত্যাধুনিক বড় নৌকা নিয়ে গভীর সমুদ্রে গেলে কম সময়ে বেশি মাছ ধরে উপকূলে ফিরতে পারবেন। এখন অগভীর সমুদ্রে ১২ ঘন্টা পরিশ্রম করে যতটা সাফল্য পান, এখন দু-ঘন্টাতেই সেই সাফল্য পাবেন।


    আমি চাই যে, দমন প্রশাসন সমুদ্রতটে বসবাসকারী মৎস্যজীবী পরিবারের জন্য সমুদ্রগুটিকা চাষের বিশেষ প্রকল্প গড়ে তুলুক। এই গুটিকা নোনাজলেই ভালো ফলন হয়। সেই গুটিকাগুলি আমাদের ফসলের ক্ষেতে উন্নতমানের সার হিসাবে প্রয়োগ করলে সার্বিক ফসল উৎপাদন বৃদ্ধি পাবে। আমি চাই যে, প্রফুল্লভাই এই উদ্যোগের নেতৃত্ব দিন, আর দেশের সামনে একটি নতুন মডেল প্রস্তুত করুন। আমার দৃঢ় বিশ্বাস, দিউ ও দমনে এই প্রকল্প অত্যন্ত সফল হবে।


    ভাই ও বোনেরা, যোগাযোগ ব্যবস্থার উন্নয়ন, ডিজিটাল যোগাযোগ বৃদ্ধি, এলইডি বাল্ব লাগানোর অভিযান, সড়কপথ ও সেতু নির্মাণ ছাড়াও সমুদ্রপথে দিউ-র যোগাযোগ ব্যবস্থা আরও উন্নত করার প্রচেষ্টা চালাচ্ছি আমরা। এখন যে পথ আপনারা ১৫-১৬ ঘন্টায় অতিক্রম করেন, তখন আধ ঘন্টা-এক ঘন্টায় তা পারবেন! কল্পনা করুন, কত সময় ও অর্থ সাশ্রয় হবে! সাধারণ মানুষের কত লাভ হবে!


    ভাই ও বোনেরা, দমন উন্নয়নের নতুন উচ্চতায় পৌঁছবে, আমাদের দিউ-দমন, সিলবাস থেকে শুরু করে গোটা অঞ্চল দেশের সামনে মডেল হয়ে উঠবে বলে আমার বিশ্বাস। আজ আপনারা বিপুল সংখ্যায় এসে যেভাবে আমাকে ভালোবাসা দিয়েছেন, আশীর্বাদ করেছেন – সেজন্য হৃদয় থেকে কৃতজ্ঞতা জানাই।


    ধন্যবাদ।

    
    
    (Release ID: 1521838) Visitor Counter : 2