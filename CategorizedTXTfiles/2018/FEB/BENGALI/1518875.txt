      নীতিআয়োগ

      কেন্দ্রীয় বাজেটে কৃষি, গ্রামীণ অর্থনীতি, স্বাস্থ্য পরিষেবা এবং কর্মসংস্থানের ওপর জোরকে স্বাগত জানাল প্রধানমন্ত্রীর অর্থনৈতিক উপদেষ্টা পর্ষদ
      Posted On: 02 FEB 2018 12:51PM by PIB Kolkata


    প্রধানমন্ত্রীর অর্থনৈতিক উপদেষ্টা পর্ষদের চেয়ারম্যান শ্রী বিবেক দেবরায় ২০১৮-১৯-এর কেন্দ্রীয় বাজেটে কৃষি, গ্রামীণ অর্থনীতি, স্বাস্থ্য পরিষেবা এবং কর্মসংস্থানের ওপর জোর দেওয়াকে স্বাগত জানিয়েছেন। তিনি বলেছেন, এবারের বাজেটে কাঠামোগত সংস্কারের ওপর বিশেষ গুরুত্বের ক্ষেত্রে সরকারের দৃষ্টিভঙ্গির প্রতিফলন ঘটেছে। বাজেটে অর্থনীতির কাঠামোগত বিষয়গুলি বিশেষ করে, কৃষিক্ষেত্র এবং গ্রামীণ অর্থনীতির ওপর বিশেষ জোর দেওয়া হয়েছে। অর্থনৈতিক ক্ষেত্রে সস্তা জনপ্রিয়তা এড়িয়ে এই কাজকে তিনি স্বাগত জানান।


    তিনি বলেন, কেন্দ্রীয় বাজেট সামাজিক ক্ষেত্র এবং গ্রামীণ অর্থনীতির ওপর বিশেষ জোর দিয়েছে। সরকার স্বাস্থ্য, শিক্ষা এবং সামাজিকশিক্ষার জন্য ১ লক্ষ ৩৮ হাজার কোটি টাকা বরাদ্দ করেছে। প্রধানমন্ত্রীর উপদেষ্টা পর্ষদের চেয়ারম্যান বলেছেন যে, অর্থনৈতিক বৃদ্ধিকে অন্তর্ভুক্ত বৃদ্ধিতে পরিণত করার লক্ষ্যে বাজেট এক গুরুত্বপূর্ণ মাইলফলকের কাজ করবে। যেভাবে পরিবারপিছু ৫ লক্ষ টাকার স্বাস্থ্য বিমার জন্য ১০ লক্ষ পরিবারকে অন্তর্ভুক্ত করে জাতীয় স্বাস্থ্য সুরক্ষা প্রকল্পের প্রস্তাব করা হয়েছে তিনি তার প্রশংসা করেন।


    শ্রী দেবরায় বলেন, ২০১৮-১৯ অর্থবর্ষে জাতীয় আয় বৃদ্ধির হার ৭.২ থেকে ৭.৫ শতাংশ দাঁড়াবে। ভারতীয় অর্থনীতি বর্তমানে বিশ্বের সপ্তম বৃহত্তম অর্থনীতিতে পরিণত হয়েছে এবং খুব শীঘ্রই তা পঞ্চম বৃহত্তম অর্থনীতি হিসেবে পরিগণিত হবে। ২০১৮-১৯ অর্থবর্ষে রাজকোষ ঘাটতির লক্ষ্যমাত্রা জাতীয় আয়ের ৩.৩ শতাংশের মধ্যে ধরে রাখার কথা এবারের বাজেটে বলা হয়েছে। শ্রী দেবরায় বলেন যে, রাজকোষ ঘাটতির এই লক্ষ্যমাত্রা অবশ্য কোনভাবেই ভারতের ব্যাপক অর্থনৈতিক স্থিতিশীলতাকে ক্ষতিগ্রস্ত করবে না। এই লক্ষ্যমাত্রা সংশোধনের কারণ হিসাবে তিনি দেশজুড়ে অভিন্ন পণ্য ও পরিষেবা কর ব্যবস্থা রূপায়ণের কথা বলেন। কারণ, এই ব্যবস্থায় মাত্র ১১ মাসের জন্য কর সংগৃহীত হয়েছে। এছাড়া, কর বহির্ভূত রাজস্ব সংগ্রহের ক্ষেত্রেও ঘাটতি দেখা দিয়েছে। পরিকাঠামো, স্বাস্থ্য এবং শিক্ষার মতো গুরুত্বপূর্ণ উৎপাদনশীল ক্ষেত্রগুলিতে সরকারের বিনিয়োগের সিদ্ধান্তের প্রশংসা করে তিনি বলেন, এর ফলে আগামী দিনগুলিতে বেসরকারি উদ্যোগেও এই সমস্ত ক্ষেত্রে বিনিয়োগ করা হবে। ২০১৭-১৮-র বিলগ্নিকরণের লক্ষ্যমাত্রা পূরণ করে সরকার ২০১৮-১৯ অর্থবর্ষে এই লক্ষ্যমাত্রা ৮০ হাজার কোটি টাকা ধার্য করেছে। এছাড়া, ঋণ ও জাতীয় আয়ের অনুপাত কমিয়ে আর্থিক বিচক্ষণতার লক্ষ্যে এন কে সিং কমিটির সুপারিশগুলি সরকার গ্রহণ করেছে। শ্রী দেবরায় বলেন, এইসব পদক্ষেপের ফলে দেশের অর্থনীতির স্থিতিশীলতা বজায় থাকবে।

    
    
    (Release ID: 1518875) Visitor Counter : 1