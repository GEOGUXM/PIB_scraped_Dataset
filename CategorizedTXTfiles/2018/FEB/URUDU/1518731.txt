      وزارت خزانہ

      حکومت نے کسانوں ، غریبوں اور دیگرکمزور طبقات کو فائدہ پہنچانے کے لئے متعدد پروگرام شروع کئے ہیں
      
      سلسلےوار بنیادی ڈھانچہ جاتی اصلاحات وسطی اور طویل المدت میں بہت زیادہ ترقی کے حصول میں بھارتی معیشت کے لئے معاون ثابت ہورہے ہیں

      Posted On: 01 FEB 2018 5:50PM by PIB Delhi

    نئی دہلی،یکم فروری2018؍مرکزی وزیر خزانہ نے اس بات پر زور دیا کہ نریندر مودی کی حکومت نے سیاسی مفادات کو بالائے طاق رکھتے ہوئے انتہائی خلوص کے ساتھ کام کیا ہے۔ آج یہاں پارلیمنٹ میں 19-2018 کا عام بجٹ پیش کرتے ہوئے خزانہ اور کارپوریٹ امور کے وزیر جناب ارون جیٹلی نے کہا کہ حکومت نے کسانوں ، غریبوں اور دیگر کمزور طبقات کو فائدہ پہنچانے اور ملک کے غیر ترقی یافتہ خطوں کی ترقی کے لئے متعدد پروگرام شروع کئے ہیں۔


    انہوں نے کہا کہ حکومت اجوولا یوجنا کے ذریعے مفت میں ایل پی جی کنکشن فراہم کررہی ہے۔ سوبھاگیہ یوجنا کے تحت 4کروڑ گھرانوں کو بجلی کنکشن فراہم کئے جارہے ہیں۔3ہزار سے زائد جن اوشدھی سینٹرز کے ذریعے 800 سے زائد دوائیں کم قیمت پر فروخت کی جارہی ہیں۔اسٹنٹ کی قیمت پر قابو پالیا گیا ہے۔غریبوں کے لئے مفت میں ڈائلیسس کی خصوصی اسکیم شروع کی گئی ہے۔ غریب اور متوسط طبقہ سے تعلق رکھنے والے لوگوں کو ہاؤسنگ اسکیم پر سود کی شرحوں میں بڑی راحت دی جارہی ہے۔تمام سرکاری خدمات خواہ بسوں یا ٹرین ٹکٹوں یا انفرادی سرٹیفکیٹ سے متعلق خدمات ہوں، انہیں آن لائن کرنے کی کوششیں کی جارہی ہیں۔ان خدمات میں پاسپورٹ شامل ہے، جسے دو یا تین دن کے اندر گھر پر پہنچایا جاسکتا ہے یا پھر ایک دن کے اندر کمپنی کا اندراج کیا جاسکتا ہے۔ وزیر خزانہ نے کہا کہ ان تمام سہولیات سے ہمارے ملک کا ایک بڑا طبقہ فیضیاب ہوا ہے۔سرٹیفکیٹ کا تصدیقی عمل لازمی نہیں ہے، گروپ سی اور گروپ بی کے عہدوں کے لئے تقرری میں انٹرویوز کا سلسلہ ختم کردیا گیا ہے۔ حکومت کے ان اقدامات سے وقت کی بچت ہوئی اور ہمارے نوجوانوں کے لاکھوں روپے بچالئے گئے ہیں۔جدید ٹیکنالوجی کا استعمال کرکے ہماری حکومت ان لوگوں کو راحت پہنچانے کے تئیں پابند عہد ہے، جو سخت گیر قواعد و ضوابط کی وجہ سے محروم رہ جاتے ہیں۔


    وزیر خزانہ ارون جیٹلی نے کہا کہ موجودہ حکومت نے ایک ایماندار، صاف ستھری اور شفاف حکومت فراہم کرنے کا عہد کیا تھا۔وزیر خزانہ نے کہا کہ ہم نے ایک ایسی قیادت کا وعدہ کیا تھا جو بھارتیہ معیشت کی مضبوط کارکردگی کی بحالی کے لئے مشکل فیصلے لے سکے۔ ہم نے غربت کے خاتمے، بنیادی ڈھانچے تیار کرنے میں تیزرفتاری لانے اور ایک مضبوط ،بااعتماد اور ایک نیو انڈیا کی تعمیر کا وعدہ کیا تھا۔


    وزیر خزانہ نے کہا کہ حکومت نے کامیاب طور پر سلسلے وار بنیادی ڈھانچہ جاتی اصلاحات نافذ کی ہیں۔اشیاء اور خدمات ٹیکس(جی ایس ٹی) کے نفاذ کے ساتھ ان ڈائریکٹ ٹیکس سسٹم کو بہت زیادہ آسان بنا دیاگیا ہے۔ڈجیٹل ٹیکنالوجی کا استعمال کرکے غریبوں تک فوائد پہنچانے کی موثر طورپر کوشش کی گئی ہے۔بڑے نوٹوں کا چلن بند کرنے کےبعد سرکولیشن میں نقدی کرنسی کی مقدار میں کمی آئی ہے۔اس سے ٹیکسیشن بیس میں اضافہ ہوا ہے اور معیشت بڑے پیمانے پر ڈجیٹائزیشن سے ہمکنار ہوئی ہے۔دیوالیہ پن اور دیوالیہ قرار دیئے جانے سے متعلق ضابطہ(آئی بی سی) نے قرض دہندہ اور قرض خواہ کے رشتے کو بدل دیا ہے۔بینکوں میں دوبارہ سرمایہ کاری سے ترقی کو تعاون دینے کے نتیجے میں زیادہ بڑے پیمانے پر ترقی رونما ہوگی۔ ان تمام ڈھانچہ جاتی اصلاحات سے بھارتی معیشت کو وسطی اور طویل المدت میں بہت زیادہ ترقی کے حصول میں مدد ملے گی۔


    وزیر خزانہ نے کہا کہ بھارت دنیا کی تیزی سے ابھرتی ہوئی معیشتوں میں شامل ہوگیا ہے اور آئی ایم ایف نے اپنے تاز ہ ترین اپڈیٹ میں پیشنگوئی کی ہے کہ بھارت اگلے سال 7.4 فیصد کے حساب سے ترقی کرے گا۔وزیر خزانہ نے کہا کہ ہم نے اپنی حکومت کے پہلے تین برسوں میں 7.5 فیصد کی اوسطاً ترقی حاصل کی ہے۔ بھارتی معیشت اب 2.5 ٹریلین ڈالر معیشت بن گئی ہے، جو کہ دنیا میں ساتویں سب سے بڑی معیشت ہے۔وزیر خزانہ نے کہا کہ خریداری کی قوت کے مساوی اصولوں پر ہم پہلے سے ہی تیسری سب سے بڑی معیشت بن چکے ہیں۔


    جناب جیٹلی نے کہا کہ رواں سال کے بجٹ سے ان حصولیابیوں کو تقویت ملے گی اور خصوصی طورپر زراعت اور دیہی معیشت کو مضبوط کرنے، معاشی اعتبار سے کمزور لوگوں کو اچھی حفظان صحت فراہم کرنے، معمر شہریوں کی دیکھ بھال کرنے، بنیادی ڈھانچے تیار کرنے اور ملک میں تعلیم کے معیار میں بہتری کے لئے مزید وسائل کی فراہمی کے لئے ریاستوں کے ساتھ کام کرنے پر توجہ مرکوز کی جائے گی۔


    گزشتہ چند برسوں میں معاشی اصلاحات کے سفر کو چیلنج سے تعبیر کرتے ہوئے جناب جیٹلی نے کہا کہ خارجی براہ راست سرمایہ کاری کو فروغ دیا گیا ہے اور بھارت میں تجارت کرنے کو بہت زیادہ آسان بنایا جارہا ہے۔ انہوں نے کہا کہ بھارت کی ہر ایک ریاست میں تجارت کو آسان بنانے کے لئےتجارتی اصلاحات کو تقویت فراہم کرتے ہوئے حکومت ہند نے 372 خصوصی تجارتی اصلاحاتی کاموں کی نشاندہی کی ہے۔تمام ریاستوں نے ان اصلاحات کو قبول کیا ہے اور انہوں نے ایک دوسرے کے ساتھ مسابقہ آرائی کرتے ہوئے مشن کے انداز میں اسے آسان بنایا ہے۔


    یہ کہتے ہوئے کہ وزیر اعظم جناب نریندر مودی نے ہمیشہ سے اچھی حکمرانی کی اہمیت پر زور دیا ہے ، وزیر خزانہ نے کہا کہ اس طرح کی سوچ سے سرکاری ایجنسیوں کو اپنی پالیسیوں ، ضوابط اور کارروائیوں میں سینکڑوں اصلاحات کرنے کی ترغیب ملی ہے۔ انہوں نے کہا کہ قدرتی وسائل اب صاف شفاف اور ایماندارانہ انداز میں مختص کئے جارہے ہیں۔ اس تبدیلی کا عکس عالمی بینک کے ایز آف ڈوئنگ بزنس میں بھی دیکھا جاسکتا ہے۔ گزشتہ تین برسوں میں بھارت کی درجہ بندی میں بہتری رونماہوئی ہے اور وہ 42ویں مقام پر آگیا ہے۔بھارت پہلی بار سرکردہ 100ممالک کی صف میں کھڑا ہوگیا ہے۔


    وزیر خزانہ نے کہا کہ حکومت اس بات کو بھی یقینی بنا رہی ہے کہ سرکاری پروگراموں کے فوائد براہ راست طورپر مستحق مستفدین تک پہنچیں۔ مرکزی وزیر نے کہا کہ آدھار جس نے ہر ایک بھارتی کو شناخت فراہم کی ہے، اس سے غریبوں تک بہت ساری سرکاری خدمات کی فراہمی میں آسانی ہوئی ہے۔متعدد خدمات اور فوائد غریبوں کے گھروں تک یا ان کے بینک کھاتوں میں پہنچائے جارہے ہیں۔اس سے بدعنوانی میں کمی آئی ہے، خدمات کی فراہمی کی لاگت کی بچت ہوئی ہے اور اس کے نتیجے میں بچولیوں کا خاتمہ ہوا ہے۔بھارت کا فوائد کی براہ راست منتقلی کا میکانزم دنیا بھر میں اس طرح کا ایک بہت بڑا میکانزم ہے اور وہ کامیابی کی ایک عالمی داستان بن چکا ہے۔ وزیر خزانہ نے کہا کہ کوئی بھی صنعت خواہ وہ بڑی ہو یا چھوٹی، اسے بھی ایک منفرد آئی ڈی کی ضرورت ہے۔انہوں نے کہا کہ حکومت کوشش کرے گی کہ بھارت میں ہر ایک صنعت کو ایک منفرد آئی ڈی یا شناخت فراہم کی جائے۔


    U.NO- 6 17


    

    
    (Release ID: 1518731) Visitor Counter : 5