      صدر جمہوریہ کا سکریٹریٹ

      شیواجی کے یوم پیدائش کے موقع پر منعقدہ تقریب میں صدر جمہوریہ ہند کی شرکت
      Posted On: 20 FEB 2018 11:27AM by PIB Delhi


    نئی دہلی۔ 20 ؍فروری۔صدر جمہوریہ ہند جناب رام ناتھ کووند نے کل شیواجی جینتی (19 فروری 2018) کو اکھل بھارتیہ شیوراجیہ ابھیشیک مہوتسو سمیتی کے زیراہتمام نئی دہلی میں منعقدہ تقریب میں شرکت کرکے تقریب سے خطاب کیا۔


    اس موقع پر اظہار خیال کرتے ہوئے صدر جمہوریہ ہند نے اکھل بھارتیہ شیو راجیہ ابھیشیک مہوتسو سمیتی کو اتنے بڑے پیمانے پر دلّی میں اس تقریب کے اہتمام پر مبارکباد پیش کی۔ صدر جمہوریہ ہند نے اس امر پر مسرت کا اظہار کیا کہ یہ سمیتی ہر سال رائے گڑھ قلعہ میں شیواجی راجیہ ابھیشیک مہوتسو کا اہتمام کرتی ہے، جو از حد مقبول عام ہوچکا ہے۔ انہوں نے کہا کہ اس طرح کی کوششیں شہریوں کو شیواجی کی حیات اور کارناموں سے واقف کراتی ہیں اور لائق ستائش ہیں۔


    صدر جمہوریہ ہند نے کہا کہ شیواجی نے ذات اور ان کی شناخت سے بالاتر ہوکر عوام کو مربوط کرنے کی کوشش کی تھی ۔ وہ عسکری اور انتظامی افسروں کی تقرری ذات اور عقیدے کی تفریق کے بغیر، ان کی ذاتی خوبیوں کو مدنظر رکھ کر کیا کرتے تھے۔ عوام ان کا احترام کرتے ہیں کیوں کہ انہوں نے اچھی حکمرانی ، فراخدلی اور انصاف پسندی کا طرز عمل اپنایا تھا اور ہمیشہ عوام الناس کی فلا ح وبہبود کیلئے کوشاں رہتے تھے۔ یہی وجہ ہے کہ شیواجی کو ہماری تاریخ اور لوک کتھاؤں میں خصوصی مقام حاصل ہے۔ سماجی جمہوریت کیلئے شیواجی کے نظریات آج بھی اتنے ہی مفید ہیں۔


    اس تقریب میں صدر جمہوریہ جناب رام ناتھ کووند نے جو خطاب کیا اس کا متن درج ذیل ہے:


    شیواجی جینتی کے موقع پر بڑے پیمانے پر راجدھانی دلّی میں اہتمام کرنے کیلئے میں اکھل بھارتیہ شیوراجیہ ابھیشیک مہوتسو سمیتی کو بدھائی دیتا ہوں۔ مجھے بتایا گیا ہے کہ تین دنوں تک چلنے والے اس اہتمام میں متعدد پروگرام منعقد ہوں گے۔ ان میں سے ایک پروگرام میں تقریباً 300 فنکاروں کے ذریعے شیواجی کی زندگی کے اہم ابواب کو ایک ڈرامے کی شکل میں پیش کیا جائیگا۔


    مجھے یہ جان کر خوشی ہوئی ہے کہ شری شمبھا جی چھترپتی کی پہل پر اس سمیتی کے ذریعے ہر سال رائے گڑھ قلعے میں ہونے والا شیواجی راجیہ ابھیشیک مہوتسو کو بڑی مقبولیت حاصل ہوئی ہے۔ مجھے بتایا گیا ہےکہ تقریباً دو لاکھ لوگ وہاں گزشتہ تقریب کے دوران آئے تھے۔ ایسی تقریبات کے ذریعے شیواجی کے آئیڈیلس کے بارے میں تمام اہل وطن کو واقف کرانے کی کوشش لائق ستائش ہے۔


    صرف پچاس برسوں کے اپنے عرصہ حیات میں بھارت کی تاریخ میں فیصلہ کن تعاون دینے والے شیواجی ہمارے ملک کی سب سے باعث ترغیب ہستیوں میں سے ایک ہیں۔ انہوں نے انصاف اور آزادی کے حق میں جدوجہد کی عظیم مثال پیش کی۔ ان کی جدوجہد اپنے ذاتی احترام اور اقتدار یا دھن دولت کے لئے نہیں بلکہ خود مختاری کیلئے تھی۔ انہوں نے غلامی اور احساس کمتری کے شکار لوگوں میں عزت نفس کا جذبہ بیدار کیا۔


    شیواج کے حیات کے بارے میں جاننے پر کوئی بھی حیران رہ جاتا ہے کہ ایک ہی شخص میں اتنی ساری خوبیاں کیسے ایک ساتھ جمع ہوسکتی ہیں۔ بے مثال جنگجو تھے، اپنی چھوٹی سی فوج کی مدد سے وسیع افواج کو شکست دینے کیلئے انہوں نے جو جنگی طریقے اپنائے ان پر مطالعات ہورہے ہیں۔ بھرپور نظم وضبط، تیز رفتار ، چست درست، جاسوس اور سپاہیوں میں وفاداری ان کی عسکری خصوصیات تھیں۔ ان کی فوج میں ہندو اور مسلم سپاہی ایک ہی جھنڈے کے نیچے جنگ کرتے تھے۔ شیواجی بھارت میں بحریہ کی تعمیر کرنے والے پہلے حکمراں تھے۔


    لگ بھگ ڈھائی سو سال پہلے شیواجی کی فوج کی روایت کو آگے بڑھانے والے مراٹھا سورماؤں کو لیکر ’مراٹھا لائٹ انفینٹری‘ تشکیل کی گئی تھی۔ آج بھی اس انفنٹری کا جنگی نعرہ ہے’’بول شری چھترپتی شیواجی مہاراج کی جئے‘‘


    بہادر سورما ہونے کے ساتھ ساتھ شیواجی منجھے ہوئے سیاستداں بھی تھے۔ بغیر کوئی جنگ کئے انہوں نے کئی قلعے اپنے قبضے میں لے لیے تھے۔ ساتھ ہی انہوں نے کئی نئے قلعے بہت کم وقت میں تعمیر کرائے تھے۔


    اپنی حکومت کی تشکیل کرنے کے بعد شیواجی نے ماہر اور دانشمند حکمراں کے طور پر بھی کافی مقبولیت حاصل کی۔ انہوں نے متعدد مؤثر نظام بھی شروع کیے ۔ آج کی زبان میں کہیں تو وہ ایک سسٹم بلڈر(معمار نظام) تھے۔ آٹھ وزراء کی ایک کونسل ان کی مدد کرتی تھی جسے ’اشٹ پریشد‘ کہا جاتا تھا۔ انہوں نے اردو۔ فارسی کے انتظامی الفاظ کو لیکر، سنسکرت زبان میں مساوی معنی والے الفاظ کی تالیف کروائی اور اسے ’راجیہ ویوہار کوش‘ کے نام سے شائع کیا۔ یہ اپنی نوعیت کی اولین لغات ہے۔


    شیواجی نے ذات اور فرقے سے اوپر اٹھ کر تمام لوگوں کو جوڑنے کاکام کیا تھا۔ وہ بنا کسی ذات ، فرقے کی تفریق کے اہلیت کی بنیاد پر، سپاہیوں اور انتظامیہ کے افسروں کو مقرر کیا کرتے تھے ۔ اچھا نظام حکومت فراہم کرنے ، عوام کے تئیں رحم دلانہ اور انصاف پسندانہ برتاؤ کرنے اور رفاہ عام میں مصروف رہنے کی وجہ سے لوگوں کے دلوں میں شیواجی کیلئے بہت احترام تھا ۔ اسی لئے عوامی ادب میں شیواجی کو بہت ہی خصوصی مقام حاصل ہے۔ شیواجی کے سماجی جمہوری آئیڈیلس ہمارے لئے آج بھی رہنما ہیں۔


    معاشرے کے ہر شخص کے ذریعے خواتین کااحترام کرناان کے لئے بہت اہم تھا۔ ان کی اپنی والدہ جیجا بائی کیلئے ان کے دل میں جو احترام تھا وہ اپنے آپ میں ایک مثال ہے۔


    بال گنگا دھرتلک نے آزادی کی تحریک میں عوام الناس کو یکجا کرنے کیلئے شیواجی مہوتسو کاا ہتمام کرنا شرو ع کیا تھا۔


    شیواجی کو تاریخ میں جو احترام حاصل ہوا ہے اس کی بنیاد میں ان کی بہادری کے ساتھ ساتھ ان کی حق پرستی سماج کے ہر طبقے کیلئے ان کی غیرجانبدارانہ فیاضی کا اس میں اہم تعاون ہے۔


    میں ایک بار پھر شیواجی جینتی مہوتسو سے وابستہ تمام مہتمم حضرات کو مبارکبا د پیش کرتا ہوں۔


    مجھے پورا یقین ہے کہ اس تقریب میں تین دن تک چلنے والے پرگراموں کے توسط سے شیواجی کی بہادری، سماجی آئیڈیل ، معاشرتی یکجہتی ، اچھی حکمرانی اور قومی اتحاد کے آئیڈیلس کی ترویج ہوگی۔


    شکریہ۔


    جئے ہند


    U-956

    
    
    (Release ID: 1520998) Visitor Counter : 2