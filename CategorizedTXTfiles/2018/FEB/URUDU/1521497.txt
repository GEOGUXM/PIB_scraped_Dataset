      صدر جمہوریہ کا سکریٹریٹ

      یوپی انویسٹرز سمٹ 2018 کے اختتامی اجلاس سے صدر جمہوریہ کا خطاب
      
      انہوں نے کہا کہ اترپردیش میں دنیا کی سب سے بڑی کارکنان کی قوت موجود ہے ، یہ سب سے بڑا صارفین کا بازار بھی ہے اور ہندوستان میں سرمایہ کاروں کیلئے بہت زیادہ کشش رکھتا ہے
      
      Posted On: 22 FEB 2018 6:44PM by PIB Delhi


    نئیدہلی۔ 23 ؍فروری۔


    صدر جمہوریہ ہند، جناب رام ناتھ کووند نے لکھنؤ میں یوپی انویسٹرز سمٹ 2018 میں اختتامی اجلاس سے خطاب کیا۔ اس موقع پر صدر جمہوریہ نے کہا کہ اترپردیش میں نوجوان باصلاحیت لوگوں کی بہتات ہے۔ یہاں پر نہ صرف ہندوستان میں بلکہ دنیا میں بھی سب سے زیادہ کارکنان کی قوت اور صارفین کا سب سے بڑا بازار موجود ہے۔ یہاں پر اعلیٰ تعلیم کے ہندوستان کے بہترین ادارے بھی موجود ہیں مثلاً آئی آئی ٹی کانپور، آئی آئی ایم لکھنؤ، بنارس ہندو یونیورسٹی ، الہ آباد یونیورسٹی اور دیگر بہت سے ادارے۔ صلاحیت اور توانائی کی یہ کثرت اترپردیش کو اقتصادی پاور ہاؤس بننے کیلئے بنیاد فراہم کراتی ہے۔ اس سے اترپردیش ، سرمایہ کاروں کیلئے بہت زیادہ پرکشش بن گیا ہے۔


    صدر جمہوریہ نے کہا کہ حالیہ دور میں ہندوستان میں بہت زیادہ اقتصادی تبدیلیاں آئی ہیں۔ اس سمت میں اشیاء اور خدمات کا ٹیکس ایک سنگ میل ہے۔ اس نے ریاستوں کے درمیان رکاوٹوں کو ختم کیا ہے۔ اس نے ایک عام بازار تیار کرنے اور زیادہ رسمی معیشت کی تیاری کو فروغ دیا ہے۔ جی ایس ٹی کے تحت ٹیکس جمع کرانے کے عمل کو آہستہ آہستہ آسان بنایاگیا ہے۔ نقد ادائیگی سے ڈیجیٹل ادائیگی کی طرف جانا بہت اہم ہے اور اس سے نئے مواقع پیدا ہوئے ہیں۔ ٹیکس دہندگان ،کاروباری لوگوں اور سرمایہ کاروں کیلئے سرکاری طریقہ کار کو آسان بنایا گیا ہے جس سے ہندوستان نے کاروبار کرنے میں آسانی فراہم کرانے کے سلسلے میں نمایاں بہتری حاصل کی ہے۔ نجی اور عالمی سرمایہ کاروں کیلئے زیادہ سے زیادہ شعبوں کو کھولے جانے سے بھی ہندوستان کی بہت ستائش ہوئی ہے۔ اسی کا نتیجہ ہے کہ گزشتہ تین برسوں میں ایف ڈی آئی میں بہت تیزی سے اضافہ ہوا ہے۔ سال 14-2013 میں ایف ڈی آئی 36 بلین امریکی ڈالر تھی جو کہ 17-2016 میں بڑھ کر 60 بلین امریکی ڈالر ہوگئی۔


    صدر جمہوریہ نے کہا کہ ہمارا اصلاح کا عمل ایسا ہے جو معاشرے کے تمام طبقات اور ملک کے تمام خطوں کیلئے مفید اقتصادی تبدیلیاں لانا چاہتا ہے۔ مدرا ، اسٹارٹ اپ انڈیا اور اسٹینڈ اپ انڈیا جیسے پروگرام بہت چھوٹی سطح کی صنعتوں اور چھوٹے کاروباروں کو فروغ دے رہے ہیں اور ان کو ملکی معیشت کے ساتھ منسلک کرنے میں مدد گار ثابت ہورہے ہیں۔ ساتھ ہی ساتھ مرکزی حکومت نے ٹیکس ریونیو اور اقتصادی اور پالیسی سے متعلق ذمہ داریوں کا ایک بڑا حصہ ریاستوں کی طرف منتقل کیا ہے۔ ہندوستان کا اقتصادی مستقبل اب زیادہ سے زیادہ ریاستوں اور ریاستی حکومتوں جیسے حکومت اترپردیش کےہاتھوں میں ہے۔


    صدر جمہوریہ نے کہا کہ اترپردیش حکومت نے کاروبار اور سرمایہ کاروں کیلئے ایک موافق ماحول فراہم کرانے اور انہیں سہولتیں مہیا کرانے کیلئے عزم کا اظہار کیا ہے۔ ’’نویش متر‘‘ سنگل ونڈو پورٹل نے ریاست میں صنعت شروع کرنے کو آسان بنادیا ہے۔ ریاستی حکومت مرکزی حکومت کے مشورے کے مطابق ’’بزنس ریفارم ایکشن پلان2017‘‘ نافذ کررہی ہے۔ صنعتی سرمایہ کاری کو فروغ دینے اور روزگار کے مواقع پیدا کرنے کیلئے ایک نئی پالیسی شروع کی گئی ہے۔ ان تمام تبدیلیوں نے سرمایہ کاروں کے اعتماد کو بڑھایا ہے۔


    صدر جمہوریہ نے کہا کہ اترپردیش کسانوں کی ریاست ہے۔ یہاں پر کسانوں نے جدید ٹیکنالوجی اختیار کرنے کے سلسلے میں بڑے عزم کا اظہار کیا ہے۔ لیکن زرعی اشیاء کی زیادہ قیمت حاصل کرنے کے سلسلے میں ایک مکمل ڈھانچہ تیار کرنے کی ضرورت ہے تاکہ چھوٹے کسان اپنی پیداوار کو مناسب قیمت پر بیچ سکے اور بڑے سرمایہ کار کولڈ اسٹوریج اور دیگر بنیادی ڈھانچے تیار کرسکیں اور انہیں اچھی بازاری سہولیات حاصل ہوسکیں۔ اترپردیش کئی زرعی اشیاء کی پیداوار میں نمایاں مقام رکھتا ہے۔ یہاں پر زراعت پر مبنی کاروبار مثلاً فوڈ پارک ، ڈبہ بند کھانا تیار کرنے والی اکائی، مویشی پروری اور ڈیری صنعت میں بڑی سرمایہ کاری کیلئے بہت زیادہ مواقع موجود ہیں۔


    حکومت اترپردیش کی ’’ایک جن پد -ایک اُتپاد‘‘اسکیم کی جانب اشارہ کرتے ہوئے صدر جمہوریہ نے کہا کہ ہمیں روایتی دستکاری کے سامان کی برانڈنگ اور مارکیٹنگ کے ذریعے آمدنی میں اضافے اور روزگار کو فروغ دینے کیلئے اٹلی اور فرانس جیسے ملکوں سے سیکھنا چاہئے۔ ہمارے دستکار بڑے ہنرمند ہیں اور ہمیں ان کی ہنرمندی کا کارگر طریقے سے استعمال کرنا چاہئے۔ اس سے اترپردیش کے ہر ضلع میں دستکاروں کی معاشی ترقی ہوگی اور ہر ایک ضلع اپنی منفرد پہچان بنانے میں کامیاب ہوگا۔


    صدر جمہوریہ نے کہا کہ انسانی وسائل میں سرمایہ کاری بہت زیادہ اہمیت رکھتی ہے ، حکومت اترپردیش نے اپنے حالیہ بجٹ میں تعلیم کے لیے کافی رقم مختص کی ہے۔ بنیادی اور سیکنڈری تعلیم کے ساتھ ساتھ تکنیکی تعلیم اور اعلیٰ تعلیم کیلئے بھی وسائل استعمال کیے جائیں گے۔ اس سرمایہ کاری سے ریاست کے نوجوان باصلاحیت لوگوں کو دور رس فائدہ ہوگا۔ معیشت کے لئے ٹھوس اقدامات کے طور پر تعلیم کو اولیت دینے کے اترپردیش حکومت کے اقدام کی انہوں نے تعریف کی۔


    صدر جمہوریہ نے کہا کہ ترقی پسند حکمرانی اور مستقبل کی بہتری والی پالیسیوں کی وجہ سے سرمایہ کاروں نے بہت زیادہ جو ش وخروش کا اظہار کیا ہے لیکن ریاست کو آگے بڑھانے کی ذمہ داری صرف حکومت کی ہی نہیں ہے تمام شہری بھی اس ریاست کی ترقی میں برابر کے شریک ہیں۔ انہوں نے اترپردیش کے عوام سے کہا کہ وہ سرمایہ کاروں ، سیاحوں اور تمام اقتصادی متعلقین کے تئیں اپنی روایتی مہمان نوازی کا مظاہرہ کریں۔ اقتصادی نوعیت کی سرمایہ کاری کو راغب کرنے کے علاوہ اترپردیش کی ترقی کو ایسے لوگوں کو بھی راغب کرنا چاہئے جو یہاں جذباتی طور پر سرمایہ کاری کرنا چاہتے ہیں۔


    صدر جمہوریہ کے خطاب کا متن درج ذیل ہے:


    صدرجمہوریہ ہند، جناب رام ناتھ کووند کا اترپردیش انویسٹرز سمٹ 2018 کے اختتامی اجلاس سے خطاب

     1. سب سے پہلے میں اترپردیش کے وزیراعلیٰ یوگی آدتیہ ناتھ جی اور ان کی پوری ٹیم کو اس سمٹ کا کامیابی کے ساتھ انعقاد کرنے کیلئے دلی مبارکباد دیتا ہوں۔
     2. وزیراعظم کی قیات میں مرکزی وزیر خزانہ جناب ارون جیٹلی جی نے معیشت کو جو تقویت دی ہے اس سے تمام ریاستوں سمیت اترپردیش کی معیشت کو بھی مضبوط بنیاد اور سرمایہ کاری کیلئے اچھا ’ایکوسسٹم ‘ ملا ہے۔
     3. زرخیز زمین قدرتی وسائل ،خصوصی طور پر آبی وسائل، ملک کی سب سے بڑی نوجوانوں کی قوت اور خصوصی جغرافیائی صورتحال کی وجہ سے ملک کے دیگر علاقوں سے اچھی کنیکٹیوٹی وغیرہ کے باعث اترپردیش لامتناہی مواقع اور امکانات والی ریاست ہے۔ یہاں کے نوجوان پورے ملک کے مختلف حصوں میں اپنی صلاحیت اور محنت سے ملک کی تعمیر میں تعاون کررہے ہیں۔ یہ ریاست ہمارے ملک کی ثقافت اور سیاست کا اہم مرکز رہی ہے۔ ملک کے نو وزرائے اعظم یہیں سے منتخب ہوکر پارلیمنٹ میں گئے ہیں۔ میری پیدائش اور شخصیت کی تعمیر بھی اترپردیش کی دھرتی پر ہی ہوئی ہے۔ اس شعور اور اہلیت کا معاشی ترقی کیلئے کارگر طریقے سے استعمال کرنے کا مقصد ہمارے سامنے ہے۔ اس ریاست کی اقتصادی صلاحیتوں کا مناسب استعمال کرنے کی ضرورت ہے۔ اترپردیش کی ترقی سے ہی ہندوستان کی ترقی کی تکمیل ہوگی۔ یہ سمٹ اترپردیش کی ترقی کی سمت میں ایک اہم قدم ہے۔
     4. حالیہ دور ہندوستان کے لئے بہت زیادہ اقتصادی تبدیلیوں کا دور رہا ہے۔ اس میں تمنائیں بھی کی گئی ہیں اور حصولیابیاں بھی ہیں۔ اشیاء اور خدمت کے ٹیکس کی شروعات ایک سنگ میل ہے۔ اس نے ریاستوں کے درمیان رکاوٹوں کو توڑا ہے۔ اس نے ایک عام بازار تیار کرنے اور ایک زیادہ رسمی معیشت کو فروغ دیا ہے۔ جی ایس ٹی کے تحت ٹیکس جمع کرانے کے عمل کو سلسلے وار طریقے سے آسان بنایا گیا ہے۔ نقد رقم سے ڈیجیٹل ادائیگی میں تبدیلی بہت اہم ہے اور اس نے نئے مواقع پیدا کیے ہیں۔ ٹیکس دہندگان کاروباری لوگوں اور سرمایہ کاروں کیلئے سرکاری طریقہ کار آسان بنائے جانے سے کاروبار کرنے میں آسانی کے سلسلے میں ہندوستان نے نمایاں ترقی کی ہے۔ نجی اور عالمی سرمایہ کاری کیلئے ملک کے زیادہ سے زیادہ شعبوں کو کھولے جانے کی بھی ستائش ہورہی ہے۔ نتیجے کے طور پر گزشتہ تین برسوں میں ایف ڈی آئی میں زبردست اضافہ ہوا ہے جو کہ سال 14-2013 میں 36 بلین امریکی ڈالر سے بڑھ کر 17-2016 میں 60 بلین امریکی ڈالر ہوگیا ہے۔
     5. ہمارا اصلاح کا عمل ایسا ہے جو معاشرے کے تمام طبقات اور ملک کے تمام خطوں کیلئے مفید اقتصادی تبدیلیاں لانا چاہتا ہے۔ مدرا ، اسٹارٹ اپ انڈیا اور اسٹینڈ اپ انڈیا جیسے پروگرام بہت چھوٹی سطح کی صنعتوں اور چھوٹے کاروباروں کو فروغ دے رہے ہیں اور ان کو ملکی معیشت کے ساتھ منسلک کرنے میں مدد گار ثابت ہورہے ہیں۔ ساتھ ہی ساتھ مرکزی حکومت نے ٹیکس ریونیو اور اقتصادی اور پالیسی سے متعلق ذمہ داریوں کا ایک بڑا حصہ ریاستوں کی طرف منتقل کیا ہے۔ ہندوستان کا اقتصادی مستقبل اب زیادہ سے زیادہ ریاستوں اور ریاستی حکومتوں جیسے حکومت اترپردیش کےہاتھوں میں ہے۔
     6. اترپردیش میں نوجوان باصلاحیت لوگوں کی بہتات ہے۔ یہاں پر نہ صرف ہندوستان میں بلکہ دنیا میں بھی سب سے زیادہ کارکنان کی قوت اور صارفین کا سب سے بڑا بازار موجود ہے۔ یہاں پر اعلیٰ تعلیم کے ہندوستان کے بہترین ادارے بھی موجود ہیں مثلاً آئی آئی ٹی کانپور، آئی آئی ایم لکھنؤ، بنارس ہندو یونیورسٹی ، الہ آباد یونیورسٹی اور دیگر بہت سے ادارے۔ صلاحیت اور توانائی کی یہ کثرت اترپردیش کو اقتصادی پاور ہاؤس بننے کیلئے بنیاد فراہم کراتی ہے۔ اس سے اترپردیش ، سرمایہ کاروں کیلئے بہت زیادہ پرکشش بن گیا ہے۔
     7. جیسا کہ ہم سب جانتے ہیں مرکزی حکومت کی پہل پر مالیاتی کمیشن میں ریاستوں کو ملنے والی رقم میں اضافہ کیا ہے۔ ساتھ ہی ریاستوں کی ذمہ داریاں بھی بڑھ گئی ہیں، مجھے خوشی ہے کہ اس تبدیلی میں مرکز اور ریاستی حکومتوں نے آپس میں تعاون کیا ہے۔ اترپردیش جیسی بڑی ریاست میں ان تبدیلیوں کا رول بہت اہم ہے۔ یہ خوشی کی بات ہے کہ اترپردیش حکومت کی خصوصی کوششوں کے نتیجے میں اب ہندوستانی اور غیرملکی سرمایہ کار بہت جوش وخروش کے ساتھ ریاست میں سرمایہ کاری کیلئے آگے آرہے ہیں۔
     8. ایشیائی ملکوں میں جاپان اور تھائی لینڈ ، یوروپ میں نیدر لینڈ ، فن لینڈ ، چیک جمہوریہ اور سلواکیہ اور افریقہ نے موریشش نے اس سمٹ کیلئے اترپردیش کے ساتھ شراکت کی ہے اور سرمایہ کاری کیلئے خصوصی جوش وجذبے کا اظہار کیا ہے۔ موریشش کے وزیر دفاع بھی یہاں موجود ہیں۔ ان کا شکریہ ادا کرنے کے ساتھ ساتھ میں اپنے سبھی ہم وطنوں کی طرف سے یہ یقین دہانی کراتا ہوں کہ موریشش کا اترپردیش کے شراکت داری کا فیصلہ ان کے ملک کے لئے بھی فائدے مند ثابت ہوگا۔ ہندوستان کا موریشش کے ساتھ بہت ہی خاص رشتہ ہے، مجھے خوشی ہے کہ میں موریشش کی آزادی کی 50ویں سالگرہ کے موقع پر 12مارچ کو وہاں موجود رہوں گا۔
     9. یہ بہت خوشی کی بات ہے کہ اس سمٹ سے متعلق روڈ شوز کے دوران ہی سرمایہ کاری کیلئے بہت حوصلہ افزا یقین دہانی مل رہی تھی۔ ان روڈ شوز کے دوران اور الگ سے بھی ملک کے سب سے بڑے صنعتی گروپوں نے اترپردیش میں سرمایہ کاری کرنے کے منصوبوں میں شرکت کی ہے۔ مجھے بتایا گیا ہے کہ اب تک سرمایہ کاری کی متوقع رقم تقریباً 4 لاکھ 28 ہزار کروڑ روپئے تک پہنچ گئی ہے۔
    10. سرمایہ کاروں نے اترپردیش میں سرمایہ کاری کیلئے جو جوش وجذبہ ظاہر کیا ہے اس کی وجوہات کافی واضح ہیں ۔ ملک کی سب سے بڑی کارکنان کی قوت اور صارفین کی تعداد والی اس ریاست میں سب سے بڑی ریاستی معیشت بننے کی پوری صلاحیت موجود ہے’’۔ کاروبار کرنے میں آسانی ‘‘ اور صنعتی تحفظ کے بارے میں ریاستی حکومت نے مستحکم عزم ظاہر کیا ہے۔’’نویش متر‘‘ نام کے ’’سنگل ونڈو پورٹل‘‘ کے ذریعے صنعت کو شروع کرنا آسان ہوگیا ہے۔ اس کے لئے میں ریاستی حکومت ستائش کرتا ہوں۔ مرکزی حکومت کے مشوروں کے مطابق ’’بزنس ریفارم ایکشن پلان 2017‘‘ کو عملی جامہ پہنانے کیلئے بھی ریاستی حکومت نے پہل کی ہے۔ صنعتی سرمایہ کاری اور روزگار کے فروغ کیلئے نئی پالیسی نافذ کی گئی ہے۔ ان تمام تبدیلیوں سے سرمایہ کاروں کے بھروسے میں اضافہ ہوا ہے۔
    11. امن اور تحفظ کا انتظام دانشمندانہ ٹیکس کا نظام ، صنعت چلانے کیلئے موافق ماحول ، مضبوط بنیادی ڈھانچہ، بجلی پانی ، ٹریفک کی سہولت وغیرہ سبھی شعبوں میں مرکز اور اترپردیش حکومت کی فعالی سے بھی سرمایہ کاروں کا حوصلہ بڑھ رہا ہے۔
    12. اترپردیش کا ایک حصہ خطہ قومی راجدھانی میں آتا ہے ۔ سنہرے مربع پر واقع ہونے کی وجہ سے ریاست کی کاروباری سرگرمیوں میں آسانی ہوتی ہے۔ اترپردیش کی سرحد نیپال سے بھی لگی ہوئی ہے۔ ’’ایسٹرن فریٹ کوریڈور‘‘ اور ’’ویسٹرن فریٹ کوریڈور‘‘ دونوں ہی اس ریاست سے ہوکر جاتے ہیں ، دریائے گنگا کی دھارا کا کارگر استعمال کرنے کی نمامی گنگے اسکیم کے نظریے کے مطابق مغربی بنگال میں ہلدیہ سے الہ آباد تک ’’نیشنل واٹر وے۔ ون ‘‘ پر کام چل رہا ہے۔ اس سے ملک کے مشرقی حصے کے ساتھ نقل وحمل کے رابطے میں کفایت اور آسانی ہوگی ۔ فضائی نقل وحمل کے لئے اترپردیش میں ایک شاندار ’’سول ایوی ایشن پرموشن پالیسی‘‘ نافذ کی ہے۔’’اُڑے دیش کا عام ناگرک‘‘ (اُڑان) منصوبے کے تحت پہلے مرحلے میں ریاست کے پانچ نئے اضلاع میں ہوائی سفر کی سہولت شروع کی جارہی ہے۔ منصوبے کے دوسرے مرحلے میں 42 نئے اضلاع ہوائی سفر کی سہولت سے جوڑے جائیں گے۔ سڑکوں ، ریل سہولتوں ، میٹرو خدمات وغیرہ پر تیزی سے کام کرنے کی ضرورت ہے۔ مجھے بتایا گیا ہے کہ ریاست کے تین شہروں میں میٹرو کی سہولت دستیاب ہے اور دیگر کئی شہروں میں میٹرو پروجیکٹوں سے متعلق کام شروع ہوگیا ہے۔ بجلی کی بھروسے مندر سپلائی کیلئے بھی ریاستی حکومت نے مؤثر اقدامات کیے ہیں۔
    13. الیکٹرانکس مینوفیکچرنگ کے شعبے میں اترپردیش ایک اہم ریاست کے طور پر اُبھر کر سامنے آرہا ہے۔ نوئیڈا۔ گریٹر نوئیڈا میں الیکٹرانکس مینوفیکچرنگ زون بنائے گئے ہیں۔ تین اینٹی گریٹیڈ مینوفیکچرنگ کلسٹرز تیار کرکے انہیں ایسٹرن فریٹ کوریڈور سے جوڑا جانا ہے۔ دو مقامات پر ’’نیشنل انویسٹمنٹ اینڈ مینوفیکچرنگ زون‘‘ بھی قائم کئے جارہے ہیں۔ متعدد خصوصی اقتصادی زون بھی قائم کئے جارہے ہیں۔
    14. اترپردیش کسان بھائی ، بہنوں کی ریاست ہے ، یہاں کے کسانوں میں جدید طریقے سے کھیتی کرنے کیلئے کافی جوش وجذبہ ہے۔ پورے ایگری ویلیو چین کو اس طرح فروغ دینا ہے جس میں چھوٹے کسان اپنی پیداوار کو مناسب قیمت پر بیچ سکیں۔ بڑے سرمایہ دار کولڈ اسٹوریج وغیرہ قائم کرسکیں، مارکیٹنگ کی اچھی سہولت ہو، بہت سی زرعی اشیاء کی ملک میں سب سے زیادہ پیداوار اترپردیش میں ہوتی ہے۔ زرعی پیداوار پر مبنی فوڈ پارک ، فوڈ پروسیسنگ ، مویشی پروری اور ڈیری جیسے شعبوں میں بڑے پیمانے پر سرمایہ کاری کے مواقع ہیں۔ مجھے خوشی ہے کہ کئی سرمایہ کاروں نے اس سلسلے میں جو ش اور جذبے کا اظہار کیا ہے۔
    15. اترپردیش کئی اشیاء کی برآمدات میں اول رہتا ہے۔ دستکاری، قالین، ریڈی میڈ کپڑے ، چمڑے کے سامان میں لگی صنعتوں سے غیرملکی کرنسی اور روزگار دونوں ہی زاویوں سے فائدہ ہوتا ہے۔ بنارسی ساڑی اور کپڑے ، لکھنؤ کی چکن کاری ، مراد آباد کے پیتل کےبرتن اور علی گڑھ کے تالے جیسی کئی مثالیں ہیں اس سلسلے میں وزیراعلیٰ کی’’ایک جن پد- ایک اُتپاد‘‘ اسکیم بہت ہی مفید ثابت ہوگی۔ ہمیں اٹلی اور فرانس جیسے ملکوں سے یہ سیکھنا ہے کہ کیسے ہاتھ سے بنی ہوئی چیزوں کو جدید برانڈنگ اور مارکیٹنگ کے ذریعے غیرملکی کرنسی کمانے ، روزگار بڑھانے اور ملک کی امیج کو نکھارنے کیلئے استعمال میں لایا جاتا ہے۔ ہمارے دستکار بہت ہی ہنرمند ہیں، اس کا مؤثر طریقے سے استعمال کرنا ہے ، اس سے اترپردیش کے ہر ضلع میں دستکاروں کی معاشی ترقی ہوگی اور ہر ضلع اپنی منفر د شناخت بناسکے گا۔
    16. انسانی وسائل میں سرمایہ کاری سب سے زیادہ اہم ہوتی ہے۔ حکومت اترپردیش نے اپنے حال ہی کے بجٹ میں تعلیم کیلئے سب سے بڑا انتظام تعلیم کیلئے کیا ہے۔ اس کا استعمال بنیادی اور سیکنڈری تعلیم کے ساتھ ساتھ تکنیکی تعلیم اور اعلیٰ تعلیم کیلئے کیا جائیگا۔ ریاست میں نوجوانوں کی صلاحیت کے فروغ میں کی جانے والی سرمایہ کاری کے دور رس فائدے ہوں گے۔ تعلیم کو اولیت دینے کیلئے میں ریاستی حکومت کی خصوصی ستائش کرتا ہوں۔
    17. مجھے یہ جان کر بہت خوشی ہوئی ہے کہ نوجوانوں کو ’’کوشل وکاس مشن‘‘ کے تحت تربیت دی جارہی ہے۔ آنے والے دو ایک برسوں میں تقریباً 20 لاکھ نوجوانوں کو روزگار اور اپنے روزگا رکے قابل بنانے کا ہدف رکھا گیا ہے۔ اترپردیش کے تربیت یافتہ نوجوان لڑکے اور لڑکیاں اپنی صلاحیت کا استعمال پورے ملک میں کہیں بھی کرسکتے ہیں۔ لیکن اگر انہیں اپنی ہی ریاست میں اچھے مواقع ملتے ہیں تو وہ یہیں رہ کر اپنی صلاحیتوں کا استعمال کرسکتے ہیں۔
    18. سیاحت کی صنعت کیلئے اترپردیش میں بہت امکانات ہیں، یہ ریاست رام اور کرشن کی جائے پیدائش اور ان کے کام کرنے کی جگہ رہی ہے۔ یہ تلسی ، کبیر اور جائسی جیسے بھگت شاعروں کی ریاست ہے ، اس ریاست میں ثقافتی اور مذہبی سیاحت کی ترقی کیلئے متعدد پُرکشش مقاما ت ہیں۔ بنارس کی گنگا آرتی سے لیکر لکھنؤ کے امام باڑے تک، پریاگ کے کنبھ سے لیکر آگرہ کے تاج محل تک متعدد سیاحتی مقامات موجود ہیں۔ مشرقی اترپردیش میں سارناتھ سے لیکر گورکھپور نیپال تک بدھسٹ سرکٹ کے مقاما ت ہیں۔ سیاحت کی صنعت میں سرمایہ کاری کرنے سے روزگار کے بہت زیادہ مواقع پیدا ہوتے ہیں، مجھے خوشی ہے کہ اس صنعت پر زور دیا جارہا ہے اور اس کے نتائج مستقبل قریب میں ہی نظر آنے شروع ہوجائیں گے۔
    19. میں ایک بار پھر اس سمٹ کے کامیابی کے ساتھ انعقاد کیلئے وزیراعلیٰ یوگی آدتیہ ناتھ جی کو اور سبھی سرمایہ کارو ں کو مبارکباد دیتا ہوں۔ میں امید کرتا ہوں کہ جیسا مجھے بتایا گیا ہے، ہر سال ایسی سمٹ کا انعقاد کیا جائیگا ، مسلسل بڑھتی ہوئی سرمایہ کاری کے ذریعے اترپردیش کے سبھی شہروں ، خاص طور سے کسانوں اور نوجوانوں کو ترقی کے مواقع ملتے رہیں گے۔ اترپردیش کی ترقی سے پورے ملک کی ترقی کو بہت اہم تعاون حاصل ہوگا۔
    20. ریاست میں ترقی پسند حکمرانی فراہم کرانے اور کاروبار اور صنعت کیلئے موافق ماحول پیدا کرنے کے نتیجے میں سرمایہ کاروں نے کافی جوش وجذبے کا اظہار کیا ہے۔ لیکن ریاست کو آگے لے جانے کا کام صرف سرکار کا ہی نہیں ہے اس ریاست کے سبھی باشندے اترپردیش کی ترقی میں حصہ دار ہیں۔ مثال کے لئے چاہے سیاح ہوں یا سرمایہ کار، صاف ماحول ، صاف سڑکیں، صاف درای، اچھی آب وہوا سبھی چاہتے ہیں، اچھا برتاؤ بھی سب کو پسند آتا ہے۔ ہم لکھنؤ میں ہیں ، یہاں کی مہمان نوازی اور تہذیب پورے اترپردیش کی پہچان ہے اور دوسرے علاقوں کے لوگ اس ریاست کے سبھی باشندوں سے اسی تہذیب کی امید رکھتے ہیں۔ اس ریاست کو ایسا بنانا ہے کہ جو ایک بار یہاں کسی کام سے آئے وہ یہیں رہنا چاہیں، یہیں کا ہوجائے اور یہیں بس جائے، وہ ایکونومک انویسٹمنٹ کے ساتھ ساتھ ایموشنل انویسٹمنٹ بھی کرے۔

    شکریہ


    جئے ہند


    U-1033

    
    
    (Release ID: 1521497) Visitor Counter : 1
    
    
      Read this release in: English , Tamil
    
    
    

20.