      وزارتِ تعلیم

      انسانی وسیلے کے فروغ کے وزیر مملکت ڈاکٹر ستیہ پال سنگھ نے فیجی میں دولت مشترکہ سے وابستہ ملکوں کےوزرائے تعلیم کی بیسویں کانفرنس میں بھارتی وفد کی کامیاب قیادت کی
      Posted On: 26 FEB 2018 1:38PM by PIB Delhi


    نئی دہلی، 26 /فروری۔ حکومت ہند کے انسانی وسیلے کے فروغ، آبی وسائل، دریاؤں کے فروغ اور گنگا کو صاف ستھرا بنانے کے امور کے وزیر مملکت ڈاکٹر ستیہ پال سنگھ نے 19 سے 23 فروری 2018 کے دوران فیجی میں نادی کے مقام پر منعقدہ دولت مشترکہ سے وابستہ ملکوں کے وزرائے تعلیم کی بیسویں کانفرنس (20سی سی ای ایم) میں بھارتی وفد کی قیادت کی۔ اس کانفرنس کا موضوع تھا ’’استحکام اور مزاحمت: کیا تعلیم سے حاصل ہوسکتا ہے؟‘‘


    ڈاکٹر سنگھ نے 21 فروری 2018 کو فیجی میں جنوبی بحر الکاہل کی یونیورسٹی کے وائس چانسلر ڈاکٹر راجیش چندر کی طرف سے ’’20سی سی ای ایم موضوعاتی معاملات‘‘ نام کے ایک پرزنٹیشن کا جوابی بیان دیا۔ وزیر موصوف نے بتایا کہ دیرپا ترقی کے کلیدی مقاصد سے ہمارے اساتذہ اور طلبہ میں آفاقی، انسانی، اخلاقی اور روحانی اقدار پروان چڑھ رہی ہیں۔ انھوں نے زور دے کر کہا کہ اچھی تعلیم ایک عالمی ایجنڈہ ہونا چاہئے، جب تک کہ سبھی ملکوں کے بچے اچھی تعلیم ، ہنر اور روزگار حاصل نہ کرسکیں، تب تک عالمی امن کو یقینی بنانے کے امکانات معدوم ہیں۔


    وزیر موصوف نے 23فروری 2018 کو دیرپا ترقی کے مقصد-4 (ایس ڈی جی4) پر بات چیت کرتے ہوئے ’’ بالغوں کی تعلیم اور انھیں سکھائے جانے ‘‘ سے متعلق ایک بیان بھی دیا۔ ڈاکٹر سنگھ نے دولت مشترکہ سے وابستہ شرکت کرنے والے ارکان کو ان مختلف اسکیموں کے بارے میں بتایا جو حکومت ہند نے تعلیم بالغاں کے لئے شروع کی ہیں، جیسے بالغوں کے لئے’قومی خواندگی مشن‘، ’ساکشر بھارت (خواندہ بھارت)‘، ووٹ دینے سے متعلق خواندگی (ووٹنگ فیصد بڑھانے کے لئے)، مالی خواندگی (پردھان منتری جن دھن یوجنا)، پسماندہ طبقوں کے لئے قانونی خواندگی اور پیشہ ورانہ تربیت (ہنرمندی کا فروغ) نام کے نصابات، آئی سی ٹی سے لیس سیکھنے سکھانے کا عمل ] بڑے پیمانے پر اوپن آن لائن سیکھنے کے نصابات (ایم او او سی) ؍ سویم [ ، نیشنل ڈیجیٹل خواندگی وغیرہ۔ انھوں نے یہ بات دہرائی کہ کوئی بھی شخص بغیر تعلیم کے بالغ نہیں ہوتا۔ وزیر موصوف کے ان بیانات اور رائے زنی کو سبھی شریک ملکوں نے زبردست طریقے سے سراہا۔


    20فروری 2018 کو کانفرنس سے الگ ڈاکٹر سنگھ نے فیجی کے وزیراعظم ریئر ایڈمیرل (ریٹائرڈ) جناب جوسیا ووریک بینی مراما سے ملاقات کی۔ بھارت کے وزیراعظم جناب نریندر مودی کی طرف سے ڈاکٹر سنگھ نے فیجی کے وزیراعظم کو دعوت دی کہ وہ شمسی چوٹی کانفرنس میں شرکت کریں، جو مارچ 2018 کو نئی دلّی میں منعقد ہوگی۔ فیجی کے وزیراعظم نے اظہار تشکر کیا اور چوٹی کانفرنس میں شرکت کی تصدیق کی۔ ڈاکٹر سنگھ نے فیجی کے وزیرتعلیم جناب ایاز سید قیوم سے بھی بات کی۔


    ڈاکٹر سنگھ نے 20 فروری 2018 کو برطانیہ کے وزیر تعلیم ڈاکٹر نک گب، آسٹریلیا کی اسسٹنٹ وزیر تعلیم محترمہ کیرین انڈریوز، ٹونگا سلطنت کے وزیرتعلیم پینی سیمانی ایپینیسا سے بھی بامعنی دوطرفہ ملاقات کی۔ 24فروری 2018 کو وزیر موصوف نے نیوزیلینڈ کی اسسٹنٹ وزیر تعلیم محترمہ جینی سلیسا سے بھی بات چیت کی، ان سے مختلف دو طرفہ معاملات پر بات چیت ہوئی۔


    ڈاکٹر سنگھ نے دولت مشترکہ کی سکریٹری جنرل محترمہ پیٹریسیا اسکاٹ لینڈ سے بھی 21فروری 2018 کو کثیر جہتی تعاون کے سلسلے میں گفتگو کی۔


    ڈاکٹر سنگھ نے راما کرشنا مشن کی طرف سے چلائے جانے والے وویکانند کالج کا دورہ کیا، جہاں انھوں نے کالج کے اساتذہ اور طلبہ سے بات کی۔


    22فروری 2018 کو وزیر موصوف سووا گئے، جہاں انھوں نے بھارتی ہائی کمیشن میں بھارتی برادری کے افراد سے بات چیت کی۔ یہاں عالمی ہندی دیوس منایا گیا۔ انھوں نے فیجی کے ان تین افراد کو انعامات بھی عطا کئے جو فیجی میں ہندی زبان کو فروغ دینے میں زبردست تعاون کررہے ہیں۔ ڈاکٹر سنگھ نے ہندی زبان و ثقافت کے بارے میں اپنی تقریر سے لوگوں کا دل جیت لیا۔


    23فروری 2018 کو وزیر موصوف نے تاؤوا میں ربولو سناتن کی ایک نئی اسکول عمارت کا افتتاح کیا۔ فیجی کی وزارت تعلیم میں مستقل سکریٹری محترمہ ایلیسن بروچیل بھی اس موقع پر موجود تھیں۔


    23فروری 2018 کو ڈاکٹر سنگھ نے لٹوکا میں گرمٹ مرکز کا دورہ کیا جہاں انھوں نے مرکز کی لائبریری کے لئے 100 کتابیں تحفے میں دیں اور گرمٹ مرکز کے حکام کے ساتھ بات چیت کی۔


    اس کے بعد وزیر موصوف نے لٹوکا میں فیجی کی یونیورسٹی میں رابندر ناتھ ٹیگور مرکز کا دورہ کیا، جہاں انھوں نے مرکز کے لئے 100 کتابیں تحفے میں دیں اور ایک کتاب پیش کرنے کے دوران بھارتی برادری کے ساتھ بات چیت کی۔


    ۔۔۔۔۔۔۔۔۔۔۔۔۔۔۔۔۔۔۔۔۔


    U-1066

    
    
    (Release ID: 1521699) Visitor Counter : 14
    
    
      Read this release in: English