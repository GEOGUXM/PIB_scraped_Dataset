      وزارت خزانہ

      کسانوں کی آمدنی کو دوگنی کرنے کے لئے حکومت نے تمام غیراعلان شدہ خریف فصلوں کے لئے پیداوار لاگت کی ڈیڑھ گنا کم از کم امدادی قیمت (ایم ایس پی) رکھی ہے
      
      وزیر خزانہ نے مالی سال 2018-19 کے لئے زرعی سیکٹر کے لئے ادارہ جاتی قرض میں اضافہ کرنے کا اعلان کیا ہے، اس قرض کو 11 لاکھ کروڑ روپئے کردیا گیا ہے جبکہ یہ 2017-18 کے دوران 10 لاکھ کروڑ روپئے تھا
      
      آلو، ٹماٹر اور پیاز جیسی خراب ہوجانے والی اشیاء کی بڑھتی قیمتوں کو قابو میں رکھنے ، نیز کاشت کاروں اور صارفین کو فائدہ پہنچانے کے لئے 500کروڑ روپئے کے ’آپریشن گرین‘ کا اعلان
      
      کسانوں کے لئے 22000دیہی ہاٹوں کو دیہی زرعی بازاروں (گرامس) میں تبدیل کیا جائے گا، تاکہ وہ اپنی پیداوار کو صارفین اور تھوک خریداروں سے براہ راست فروخت کرسکیں
      
      22ہزار دیہی زرعی بازاروں (گرامس) اور 585اے پی ایم سی ایس میں زرعی مارکیٹنگ، نیز بنیادی ڈھانچہ تیار کرنے اور ترقی دینے کے لئے 2000کروڑ روپئے کا فنڈ قائم کیا جائے گا
      
      ڈبہ بند خوراک کی صنعت کے لئے مختص بجٹ کو دوگنا کرکے 1400 کروڑ روپئے کردیا گیا ہے، حکومت مخصوص زرعی ڈبہ بندی مالیاتی اداروں کے قیام کو فروغ دے گی
      
      ماہی پروری اور مویشی پالنے والے کسانوں تک کسان کریڈٹ کارڈ سہولت کی توسیع، اس سے ماہی پروری اور جانور پالنے والے کسانوں کے سرمایہ ضروریات کی تکمیل ہو

      Posted On: 01 FEB 2018 5:55PM by PIB Delhi

    نئی دہلی، یکم فروری، 2018۔ خزانہ اور کارپوریٹ امور کے مرکزی وزیر جناب ارون جیٹلی نے آج پارلیمنٹ میں 2018-19 کے لئے عام بجٹ کا اعلان کرتے ہوئے کہا کہ وزیراعظم جناب نریندر مودی نے سال 2022 تک، جب ہندوستان اپنی آزادی کی 75 ویں سالگرہ منائے گا، کسانوں کی آمدنی کو دوگنی کرنے کا اعلان کیا ہے۔ جناب جیٹلی نے بجٹ 2018-19 میں زرعی سیکٹر کے لئے متعدد نئے اقدامات کا اعلان کرتے ہوئے کہا کہ ’’ہماری توجہ کسانوں کے لئے اعلیٰ آمدنی حاصل کرنے پر مرکوز ہے۔ ہم زراعت کو ایک کاروبار تصور کرتے ہیں اور کسانوں کو اتنی ہی زمین میں کم قیمت پر زیادہ سے زیادہ پیداوار کرنے میں تعاون دینا چاہتے ہیں۔ اس طرح سے ان کی پیداوار کے لئے زیادہ سے زیادہ قیمت کے خواب کو رفتہ رفتہ حقیقت بنارہے ہیں۔ ‘‘


    جناب جیٹلی کو یہ اعلان کرکے بیحد خوشی محسوس ہہورہی تھی کہ حکومت نے کسانوں کی آمدنی کو دوگنی کرنے کے لئے تمام غیراعلان شدہ خریف فصلوں کے لئے پیداوار لاگت کی ڈیڑھ گنا کم از کم امدادی قیمت (ایم ایس پی) رکھنے کا فیصلہ کیا ہے۔ انھوں نے کہا کہ ’’یہ تاریخی فیصلہ کسانوں کی آمدنی کو دوگنی کرنے کے سلسلے میں ایک اہم قدم ثابت ہوگا ۔ مرکزی اور ریاستی حکومتوں کے صلاح و شورہ سے نیتی آیوگ ایک مکمل میکانزم فراہم کرے گا، تاکہ کسانوں کو ان کی پیداوار کے لئے مناسب قیمت مل سکے۔ ‘‘


    بنیادی اقدام کے حصے کے طور پر حکومت نے زرعی سیکٹر کے لئے ادارہ جاتی قرض میں اضافہ کرنے کا اعلان کیا ہے۔ یہ ادارہ جاتی قرض 2018-19 کے لئے 11 لاکھ کروڑ روپئے ہوجائے گا، جو کہ سال 2017-18 میں 10 لاکھ کروڑ روپئے تھا۔ حکومت کے وژن کو آگے لے جاتے ہوئے وزیر خزانہ جناب ارون جیٹلی نے مالی سال 2018-19 کے لئے بجٹ میں 500 کروڑ روپئے کے سرمایہ کے ساتھ ’آپریشن گرین‘ کی شروعات کرنے کا اعلان کیا، تاکہ آلو، ٹماٹر اور پیاز جیسی خرابی ہونے والی اشیاء کی بڑھتی قیمتوں پر قابو پایا جاسکے۔ آپریشن فلڈ کی طرز پر آپریشن گرین سے فارمر پروڈیوسر آرگنائزیشن (ایف پی او) ایگری لوجسٹکس، ڈبہ بندی سہولتوں اور زرعی سیکٹر میں پیشہ ورانہ بندوبست کو فروغ حاصل ہوگا۔ علاوہ ازیں جناب جیٹلی نے ان فارمر پروڈیوسر کمپنیوں ایف پی سی کو فائدہ پہنچانے کے لئے 100 فیصد تخفیف کا اعلان کیا ہے، جن کا سالانہ کاروبار 100 کروڑ روپئے تک ہے۔ ان کمپنیوں کو پانچ سال کی مدت تک یہ فائدہ حاصل رہے گا۔ اس کی شروعات مالی سال 2018-19 سے ہوگی۔ اس کا مقصد زراعت میں فصلوں کی کٹائی کے بعد قدر افزائی میں پیشہ ورانہ طریقوں کی حوصلہ افزائی کرنا ہے۔


    جناب جیٹلی نے مزید مطلع کیا کہ حکومت نے بڑے پیمانے پر نامیاتی کاشت کو فروغ دیا ہے۔ فارمر پروڈیوسر آرگنائزیشن (ایف پی او) اور ولیج پروڈیوسر آرگنائزیشن (وی پی او) کے ذریعے بڑے پیمانے پر ترجیحی طور پر 1000 ہیکٹیئر اراضی میں نامیاتی کاشت کی حوصلہ افزائی کی جائے گی۔ اسی طرح خواتین کے سیلف ہیلپ گروپوں (ایس ایچ جی) کی بھی قومی صحت روزگار پروگرام کے تحت وسیع پیمانے پر نامیاتی کاشت کرنے کے لئے حوصلہ افزائی کی جائے گی۔ اسی طرح مخصوص ادویاتی اور خوشبودار پودوں کی منظم کاشت کاری کو امداد فراہم کرنے کے لئے 200 کروڑ روپئے کا بجٹ مختص کیا گیا ہے۔ اس کے تحت ان چھوٹی صنعتوں کو بھی امداد فراہم کرائی جائے گی جو عطریات، ضروری تیلوں اور دیگر متعلقہ پیداواروں کی مینوفیکچرنگ کرتی ہیں۔


    موجودہ 2200 دیہی ہاٹوں کو گرامین ایگری کلچرل مارکیٹ میں ترقی دے کر تبدیل کرنے کا اعلان کرتے ہوئے وزیر خزانہ جناب ارون جیٹلی نے کہا کہ ہندوستان میں 86 فیصد سے زائد کسان چھوٹے طبقے کے اور حاشئے پر رہنے والے ہیں اور یہ کسان اے پی ایم سی اور دیگر تھوک بازاروں میں براہ راست لین دین کرنے کی پوزیشن میں نہیں ہیں۔ ان گراموں میں منریگا اور دیگر حکومتی اسکیموں کا اعلان کرکے فزیکل انفرااسٹرکچر کو مستحکم کیا جائے گا۔ اسی طرح ان گراموں کو ای- این اے ایم سے الیکٹرانک طریقے سے جوڑا جائے گا اور ان کو اے پی ایم سی کے ضابطوں سے مستثنیٰ رکھا جائے گا۔ اس سے کسانوں کو صارفین اور تھوک خریداروں کو اپنی پیداوار براہ راست فروخت کرنے کی سہولت میسر ہوگی۔


    جناب جیٹلی نے کہا کہ گزشتہ بجٹ میں حکومت نے ای - اے این ایم کو مستحکم کرنے اور ای- اے این ایم کو 585 اے پی ایم سی تک توسیع دینے کا اعلان کیا تھا۔ ان میں سے 470 اے پی ایم سی کو ای- اے این ایم نیٹ ورک سے جوڑا جاچکا ہے اور بقیہ اے پی ایم سی کو مارچ 2018 تک جوڑ دیا جائے گا۔ مزید برآں 2000 کروڑ روپئے کے سرمایہ سے ایک زرعی بازار بنیادی ڈھانچہ فنڈ قائم کیا جائے گا، تاکہ 2200 گرامین زرعی بازاروں اور 585 اے پی ایم سی میں زرعی مارکیٹنگ انفرااسٹرکچر تیار کیا جاسکے۔


    جناب ارون جیٹلی نے ڈبہ بند خوراک کی صنعتوں کی وزارت کےلئے مختص فنڈ کو دوگنا کرنے کا اعلان کیا ہے۔ ڈبہ بند خوراک کی صنعتوں کی وزارت کے لئے 2017-18 کے تخمینہ میں 715 کروڑ روپئے کا فنڈ تھا، جو 2018-19 کے نظرثانی کے تخمینہ میں 1400 کروڑ روپئے کردیا گیا ہے۔ جناب جیٹلی نے مزید کہا کہ پردھان منتری کرشی سمپدا یوجنا ہمارا ڈبہ بندی کی صنعت میں سرمایہ کاری کو فروغ دینے کے لئے ہمارا فلیگ شپ پروگرام ہے۔ ڈبہ بندی کی صنعت سالانہ 8 فیصد کی اوسط رفتار سے ترقی کررہی ہے۔ ڈبہ بند خوراک کی صنعت کے لئے مختص فنڈ میں اضافہ سے حکومت کو اس سیکٹر میں مخصوص زرعی ڈبہ بندی مالیاتی اداروں کو قائم کرنے میں مدد ملے گی۔ علاوہ ازیں حکومت کو تمام 42 میگافوڈ پارکوں میں جدید ترین سہولت لانے میں مدد ملے گی۔


    ماہی پروری اور مویشی پالن کے سیکٹر میں چھوٹے اور حاشیہ پر رہنے والے کسانوں کو مدد فراہم کرنے کے لئے ایک اہم اقدام کا اعلان کرتے ہوئے وزیر خزانہ جناب ارون جیٹلی نے کسان کریڈٹ کارڈ (کے سی سی) کو ماہی پروری اور مویشی پالن کے سیکٹر تک توسیع دینے کا اعلان کیا ہے تاکہ یہ سیکٹر اپنے سرمایہ کی ضروریات کی تکمیل کرسکے۔ اس سے انھیں بھی فصل قرض کا فائدہ حاصل ہوگا، جو کہ کسان کریڈٹ کارڈ کے تحت اب تک صرف زرعی سیکٹر کے کسانوں کے لئے مخصوص تھا۔ اس سے مویشی پالن کرنے والے کسانوں کو جانور، بھینس، بکری، بھیڑ، پولٹری اور ماہی پروری کرنے میں آسانی ہوگی۔ علاوہ ازیں وزیرموصوف نے ماہی پروری سیکٹر کے لئے فشریز اینڈ ایکواکلچر انفرااسٹرکچر ڈیولپمنٹ فنڈ (ایف اے آئی ڈی ایف) اور مویشی پروری سیکٹر کے لئے درکار بنیادی ڈھانچے کو مالی مدد فراہم کرنے کے لئے انیمل ہسبینڈری انفرااسٹرکچر ڈیولپمنٹ فنڈ (اے ایچ آئی ڈی ایف) کو قائم کرنے کا اعلان کیا۔ ان دونوں نئے فنڈس کا کل سرمایہ 10 ہزار کروڑ روپئے ہوگا۔


    بمبو کو گرین گولڈ قرار دیتے ہوئے جناب جیٹلی نے 1290 کروڑ روپئے کا ری اسٹرکچرڈ نیشنل بمبو مشن شروع کرنے کا اعلان کیا، جو کہ گروہ پر مبنی طریقۂ کار ہے، تاکہ بمبو کی قدر و قیمت میں اضافہ کیا جاسکے اور مجموعی انداز میں بمبو کے سیکٹر کو فروغ دیا جاسکے۔ بانس پیدا کرنے والے افراد کو صارفین کے ساتھ جوڑنے کے مقصد سے بانسوں کی وصولی کے لئے سہولتیں پیدا کرنا، جمع کرنا، ڈبہ بندی مارکیٹنگ، ایم ایس ایم ای، ہنرمندی کا فروغ اور برانڈ کی تعمیر جیسے امور پر توجہ مرکوز کرنے کے ساتھ اس اعلان سے کسانوں کو اضافی آمدنی پیدا کرنے میں مدد ملے گی، ساتھ ہی ملک کے دیہی علاقوں میں ہنرمند اور غیرہنرمند جوانوں کے لئے روزگار کے مواقع پیدا ہوں گے۔


    دلّی قومی راجدھانی خطوں میں فضائی آلودگی کے چیلنج سے نمٹنے کے اقدام کے طور پر جناب جیٹلی نے کہا کہ ہریانہ، پنجاب ، اترپردیش اور دلّی کی حکومتوں کی کوششوں میں مدد فراہم کرنے کے لئے ایک خصوصی اسکیم کو نافذ کیا جائے گا، تاکہ دہلی این سی آر میں فضائی آلودگی کے مسئلے کو حل کیا جاسکے اور فصلوں کی باقیات کے بندوبست کے لئے درکار رعایتی مشینری کا حصول ممکن ہوسکے۔


    U.No. 619

    
    
    (Release ID: 1518740) Visitor Counter : 5