      وزارت خزانہ

      نیو انڈیا – 2022کے لئے آیوشمان بھارت کا اعلان
      
      صحت کے شعبے میں دو بڑے اقدامات کا اعلان
      
      1.5لاکھ ہیلتھ اینڈ ویلنیس سینٹرس کے لئے 1200کروڑ روپئے مختص
      
      10کروڑ سے زائد غریب اور کمزور کنبوں کو اسپتال میں داخل کرکے علاج فراہم کرنے کے لئے قومی صحت تحفظ اسکیم کا اعلان

      Posted On: 01 FEB 2018 5:38PM by PIB Delhi

    نئی دہلی، یکم فروری، 2018۔ آیوشمان بھارت پروگرام کے حصے کے طور پر حکومت نے صحت کے شعبے میں آج دو بڑے اقدامات کا اعلان کیا ہے۔ خزانہ اور کارپوریٹ امور کے مرکزی وزیر جناب ارون جیٹلی نے آج لوک سبھا میں 2018-19 کے لئے عام بجٹ پیش کرتے ہوئے کہا کہ حکومت کے ان دو بڑے اقدامات کا مقصد بنیادی، ثانوی اور اعلیٰ حفظان صحت نظام میں مجموعی طور پر صحت کے مسائل کو حل کرنے کے لئے بے مثال اور انوکھا اقدام کرنا ہے۔ اس میں بیماریوں کی روک تھام اور صحت کا فروغ دونوں ہی چیزیں شامل ہیں۔


    حکومت نے جن دو بڑے اقدامات کا اعلان کیا ہے وہ درج ذیل ہیں:


    (الف) ہیلتھ اینڈ ویلنیس سینٹر:- قومی صحت پالیسی 2017 میں ہیلتھ اینڈ ویلنیس مراکز کو ہندوستان کے صحت نظام کی بنیاد قرار دیا گیا ہے۔ اس کے تحت 1.5 لاکھ صحت اور ویلنیس مراکز صحت خدمات سے متعلق نظام کو لوگوں کے گھروں کے قریب لے آئیں گے۔ ان صحت اور ویلنیس مراکز میں لوگوں کو غیرمتعدی امراض اور زچہ و بچہ سے متعلق صحت خدمات کے علاوہ جامع صحت خدمات فراہم کرائی جائے گی۔یہ مراکز ضروری دوائیں اور مرض کی تشخیص سے متعلق دیگر خدمات مفت میں فراہم کریں گے۔ اس فلیگ شپ پروگرام کے لئے موجودہ بجٹ میں 1200 کروڑ روپئے مختص کئے گئے ہیں۔ کارپوریٹ سماجی ذمے داری (سی ایس آر) کے ذریعے نجی سیکٹر کا تعاون حاصل کرنے کے علاوہ ان مراکز کو اپنانے میں خیراتی اداروں کی بھی حوصلہ افزائی کی گئی ہے۔


    (ب) قومی صحت تحفظ اسکیم:- آیوشمان بھارت کے تحت دوسرا فلیگ شپ پروگرام قومی صحت تحفظ اسکیم ہے۔ اس اسکیم کے تحت 10 کروڑ سے زائد غریب اور کمزور کنبوں (تقریباً 50 کروڑ مستفیدین) کو ثانوی اور اعلیٰ درجے کے اسپتالوں میں داخل کرکے علاج کرانے کے لئے فی کنبہ سالانہ 5 لاکھ روپئے تک کا کوریج فراہم کیا جائے گا۔ یہ دنیا بھر میں حکومتی امداد یافتہ سب سے بڑا حفظان صحت پروگرام ہوگا۔


    وزیر خزانہ نے مزید کہا کہ آیوشمان بھارت پروگرام کے تحت شروع کئے گئے صحت شعبے کے ان دو بڑے اقدامات سے 2022 تک ایک نیوانڈیا کی تعمیر ممکن ہوسکے گی۔ علاوہ ازیں اس سے ملک میں پیداواریت میں اضافہ اور ترقی و خوش حالی کو یقینی بنانے میں مدد ملے گی، جبکہ بے روزگاری کو ختم کرنے اور غریبی کو دور کرنے میں بھی مدد ملے گی۔ ان اسکیموں سے ملک میں لاکھوں روزگار، بالخصوص خواتین کے لئے روزگار پیدا ہوں گے۔


    وزیر خزانہ نے مزید کہا کہ معیاری طبی تعلیم اور حفظان صحت تک رسائی میں مزید اضافہ کرنے کے لئے ملک بھر میں موجودہ ضلعی اسپتالوں کو جدیدتر بناکر 24 نئے سرکاری میڈیکل کالجوں اور اسپتالوں کا قیام عمل میں آئے گا۔ اس سے 3 پارلیمانی حلقوں پر مشتمل ہر ایک خطے کے لئے کم از کم ایک میڈیکل کالج اور ملک کی ہر ایک ریاست میں کم از کم ایک سرکاری میڈیکل کالج کے قیام کو یقینی بنایا جاسکے گا۔


    U.No. 612

    
    
    (Release ID: 1518712) Visitor Counter : 5