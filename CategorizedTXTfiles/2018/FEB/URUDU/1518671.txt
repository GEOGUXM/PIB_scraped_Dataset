      وزارت خزانہ

      حکومت ادارہ سازی اور سرکاری خدمات بہم پہنچانے کے عمل میں اصلاحات کی سمت میں پیش قدمی جاری رکھے گی
      
      ہر انفرادی کمپنی کو ایک منفرد شناختی نمبر دستیاب کرایا جائے گا
      
      سرکاری شعبے کی تین جنرل بیمہ کمپنیوں کو ایک میں ضم کر دیا جائے گا

      Posted On: 01 FEB 2018 5:10PM by PIB Delhi

    نئی دہلی ، یکم فروری 2018؛ حکومت نے گزشتہ ساڑھے تین برسوں کے دوران ادارہ سازی اور ملک بھر میں سرکاری خدمات دستیاب کرانے کے عمل کو بہتر بنانے کے لیے متعدد اہم اصلاحات کی ہیں۔ آج پارلیمنٹ میں 19-2018 کا عام بجٹ پیش کرتے ہوئے خزانہ اور کارپوریٹ امور کے مرکزی وزیر جناب ارون جیٹلی نے کہا کہ آدھار نے ہر ہندوستانی کو ایک شناخت عطا کی ہے وہیں ہر کمپنی کو چاہے وہ چھوٹی ہو یا بڑی ، ایک منفرد شناختی نمبر دیئے جانے کی ضرورت ہے۔ وزیر خزانہ نے اعلان کیا کہ حکومت ایک ایسی اسکیم وضع کرے گی جس سے ہندوستان میں ہر انفرادی کمپنی کو ایک منفرد شناختی نمبر /کارڈ جاری کیا جا سکے۔


    مزید برآں، فوڈ کارپوریشن آف انڈیا کے سرمایے کی تشکیل نو کی جائے گی تاکہ ایکویٹی میں اضافہ کیا جا سکے اور اسٹینڈنگ ورکنگ کیپیٹل سے متعلق ضرورتوں کی تکمیل کے لیے طویل مدتی قرضہ جات کی فراہمی ہو سکے۔ وزیر خزانہ نے کہا کہ ایکویٹی میں تعاون کے لیے حکومت ہند کی طرف سے بجٹ کی دستیابی اور ریاستی حکومتوں کے ذریعے میٹرو وینچرس کے لیے قرض فراہمی کی اسکیموں کے درمیان ہم آہنگی پیدا کی جائے گی۔


    حکومت نے 14 مرکزی سرکاری شعبے کی کمپنیوں (سی پی ایس ای) کی اسٹاک ایکسچینجوں میں فہرست بندی کو منظوری دے دی ہے۔ ان میں دو بیمہ کمپنیاں بھی شامل ہیں۔ جناب جیٹلی نے کہا کہ او این جی سی کے ذریعے ہندوستان پیٹرولیم کارپوریشن کو تحویل میں لیے جانے کا کام کامیابی کے ساتھ پایۂ تکمیل کو پہنچ چکا ہے۔ انہوں نے کہا کہ سرکاری شعبے کی تین جنرل انشورنس کمپنیوں ، نیشنل انشورنس کمپنی لمیٹڈ، یونائیٹڈ انڈیا ایشورنس کمپنی لمیٹڈ اور اورینٹل انڈیا انشورنس کمپنی لمیٹڈ ، کو ضم کر کے ایک بیمہ کمپنی کی شکل دی جائے گی اور اسے اسٹاک ایکسچینج میں فہرست بند کرایا جائے گا۔


    وزیر خزانہ نے یہ اعلان بھی کیا کہ حکومت سونے کو املاک کے ایک زمرے کے طور پر فروغ دینے کے لیے ایک جامع گولڈ پالیسی وضع کرے گی۔ حکومت ملک میں ریگولیٹڈ گولڈ ایکسچینجوں کا ایک صارف دوست اور تجارتی نقطۂ نظر سے موثر نظام قائم کرے گی۔ وزیر خزانہ نے کہا کہ سونے کو پیسے میں بدلنے کی اسکیم کو نئی شکل دی جائے گی تاکہ لوگ بغیر کسی رکاوٹ کے گولڈ ڈپازٹ اکاؤنٹ کھلوا سکیں۔


    U No. : 601

    
    
    (Release ID: 1518671) Visitor Counter : 4