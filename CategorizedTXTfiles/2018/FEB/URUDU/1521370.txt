      امور داخلہ کی وزارت

      ریاستی حکومت کی جرائم کے تئیں مکمل عدم برداشت پالیسی کے نتیجے میں اترپردیش میں صنعتی فروغ کا راستہ ہموار ہوا ہے: وزیر داخلہ
      Posted On: 21 FEB 2018 1:42PM by PIB Delhi


    نئی دہلی۔ 22 ؍فروری۔


    وزیر داخلہ نے کہا ہے کہ جرائم کے تئیں ریاستی حکومت کی عدم برداشت پالیسی کے نتیجے میں اترپردیش میں صنعتی ترقیات کا ماحول سازگار ہوا ہے ۔ جناب راجناتھ سنگھ کل لکھنؤ میں اترپردیش سرمایہ کار سربراہ ملاقات سے خطاب کررہے تھے۔


    وزیر داخلہ کے خطاب کے اہم نکات درج ذیل ہیں:


    اس مکمل اجلاس کا موضوع ’’اترپردیش سرمایہ کار سربراہ ملاقات 2018‘‘ ہے۔ یہ اجلاس دونوں طرح سے اہم ہے اور اس کا براہ راست اثر ریاست میں صنعتی ترقیات پر بطور خاص پڑے گا اور مجموعی طور پر اقتصادی ترقیات بھی عمل میں آئیں گی۔


    اگرچہ سلامتی کے بہت سارے پہلو ہوتے ہیں، تاہم دو سب سے اہم پہلوؤں میں ایک مشترکہ تشویش قانون وانتظام اور دوسری صنعتی اور بنیادی ڈھانچہ سلامتی ہے ۔ قانون اور انتظام اولین اور سرفہرست ترجیح کسی بھی حکومت کیلئے ہوتی ہے اور نہ صرف یہ کہ صنعتی ترقیات بلکہ کسی ریاست کی ترقی سے متعلق کسی بھی معاملے میں یا پورے ملک کی ترقی کے معاملے میں اس کی بڑی اہمیت ہوتی ہے۔ اسی کے ساتھ ساتھ اتنا ہی اہم اور مضبوط حقیقت اس بات کی ہے کہ ریاست میں جاری قانون وانتظام کی صورتحال کی بنیاد پر ہی سرمایہ کاری کو فروغ حاصل ہوتا ہے۔ سرمایہ کار اپنی پونجی کو کسی ایسی ریاست میں ہرگز نہیں لگانا چاہیں گے جہاں قانون وانتظام کا مسئلہ درپیش ہو۔


    سیکورٹی کی دوسری جہت جو ہمارے لئے آج تشویش کا باعث ہے وہ صنعتی اور بنیادی ڈھانچے کی حفاظت کا مسئلہ ہے۔ اس تحفظ کا تعلق سرمایہ کار کو اس بات کی یقین دہانی دلانے سے ہے کہ اس کی سرمایہ کاری محفوظ رہے گی۔ اس لئے جب ہم سرمایہ کاروں اور سرمایہ کاری کی بات کرتے ہیں تو صنعتی اور بنیادی ڈھانچے کے تحفظ کا ذکر ہوتا ہے۔


    بدقسمتی سے ہماری پولیس یا تو بنیادی ڈھانچے اور صنعت کے تحفظ کو یقینی بنانے کیلئے بہت کم ہے یا اس کے پاس کافی ساز وسامان نہیں ہیں۔ اس موضوع پر کوئی حادثہ ہونے کی صورت میں یا کسی اہم ادارے پر حملے کی صورت میں ہی عوام میں چرچا ہوتی ہے۔


    انہیں باتوں کے پیش نظر حکومت ہند نے صنعتی اور بنیادی ڈھانچے کی سیکورٹی کے مقصد سے سی آئی ایس ایف نامی ایک خصوصی فورس قائم کی ہے۔ سی آئی ایس ایف گزشتہ پچاس برسوں سے ایک اہم اور خصوصی فورس ہے جو کہ ملک کے صنعتی اور اہم بنیادی ڈھانچے کی حفاظت کررہی ہے۔ اس نے کئی تمغے حاصل کیے ہیں اور اس معاملے میں اس کی متعدد حصولیابیاں ہیں ۔


    یہ ایک خوش کن اتفاق ہے کہ اترپردیش پولیس کے سربراہ ایک ایسے شخص ہیں، جنہیں سی آئی ایس ایف کے ڈائرکٹر جنرل کے طور پر کام کرنے کا تجربہ ہے۔ یہ بات ان لوگوں کیلئے بہت اطمینان کی ہے جو اترپردیش میں سرمایہ کاری کرچکے ہیں یا مستقبل میں کرنے کا ارادہ رکھتے ہیں کہ ایسا تجربہ کار شخص یوپی پولیس فورس کا سربراہ ہے۔ حال ہی کے برسوں میں اہم تنصیبات کی حفاظت کیلئے چند ہی ریاستی حکومتوں نے خصوصی فورس قائم کئے ہیں۔ اترپردیش بھی انہیں میں سے ایک ہے۔


    اچھے صنعتی اور بنیادی ڈھانچے کے تحفظ کی عمارت تین ستونوں پر قائم ہے۔ پہلا مادی تحفظ ، جس کا اہم مقصد لوگوں کے آنے جانے پر کنٹرول کرنا ہے۔ یہ کام باڑ لگاکر پٹرولنگ کرکے سنتری پوسٹ ، فلڈ لائٹنگ اور الارم سسٹم کے ذریعے کیاجاتا ہے۔


    دوسرا ستون ڈاٹا اور معلومات کے تحفظ کا ہے۔ حال ہی کے برسوں میں اس پہلو نے اہمیت حاصل کی ہے کیوں کہ ڈاٹا اور معلومات کے لیک ہونے سے بہت زیادہ نقصان کے واقعات سامنے آئے ہیں۔ صنعتی تحفظ کیلئے اس لیکیج کو بند کرنا بہت اہم ہے۔


    تیسرا ستون ایمرجنسی حالات میں کارروائی کے نظام کا ہے۔ جس کے لیے کسی ایسا منصوبہ تیار کرنے کی ضرورت ہے کہ ایمرجنسی کی صورت میں نقصان کو کم سے کم کیا جاسکے۔ صنعتی اور بنیادی ڈھانچے کے تحفظ کیلئے یہ بہت اہم ہے۔


    صنعتی اور بنیادی ڈھانچے کے تحفظ کے سلسلے میں حال ہی میں سہ رخی خطرات سامنے آئے ہیں۔ سائبر جرائم نے ان خطرات میں چوتھی جہت شامل کی ہے۔ سائبر جرائم کے خطرات کا احساس کرتے ہوئے حکومت ہند نے انہیں روکنے کیلئے یقینی اقدامات کیے ہیں۔ اسی مقصد کے پیش نظر وزارت داخلہ نے سائبر جرائم کے مرتکب مجرموں کے ذریعے پیش کیے گئے چیلنج کا سامنا کرنے کیلئے اس سلسلے میں ایک مخصوص ڈویزن سائبر انفارمیشن سیکورٹی (سی آئی ایس) قائم کی ہے۔


    سائبر مجرموں کو پکڑنا آسان نہیں ہے۔ کیوں کہ وہ جائے واردات پر حقیقی موجودگی کے بغیر جرائم کا ارتکاب کرنے کی ا ہلیت رکھتے ہیں۔ اکثر یہ مجرم ہمارے ملک کی علاقائی سرحدوں سے باہر بہت دور کہیں بیٹھے ہوتے ہیں۔


    اس لئے ہر ایک صنعتی اور مالیاتی ادارے کیلئے یہ بہت اہم ہے کہ وہ اپنی تنصیبات کا سائبر سیکورٹی آڈٹ کرائے اور اپنی تنصیبات کے سائبر بنیادی ڈھانچے کو مستقل بنیاد پر اپ گریڈ کراتے رہیں اور کسی بھی سائبر حملے کو روکنے کیلئے مسلسل نگرانی کے واسطے خصوصی اور باہنر افرادی قوت مقرر کریں۔


    حالیہ سروے سے پتہ چلا ہے کہ محض 37 فیصد صنعتی کمپنیاں ہی اپنے آلات وغیرہ کی نگرانی کرتی ہیں اور محض 20 فیصد کمپنیاں ہی وقفے وقفے سے خطرات کا بندوبست کرتی ہیں۔ یہ صورتحال خطرناک ہے کیوں کہ ان صنعتی کمپنیوں میں سے 53 فیصد کمپنیوں کو اپنی تنصیبات میں سائبر سیکورٹی توڑے جانے کا تجربہ ہوا ہے۔


    ملک میں صنعت کے میدان میں اور ڈیجیٹل شعبے میں تیزی ترقی ہورہی ہے اس ترقی کے ساتھ قدم سے قدم ملاکر چلنے کیلئے اہم بنیادی ڈھانچے کے قیام کی کوششیں جاری ہیں۔ ہمارے پاور گرڈ ، نیوکلیئر پلانٹ ، ریلوے ٹریفک نظام ، میٹرو ریل نیٹ ورک وغیرہ اہم بنیادی ڈھانچے کا ایک بڑا حصہ ہیں جن پر مختلف دہشت گرد تنظیموں کے حملے کا خطرہ رہتا ہے۔ اس لئے اہم بنیادی ڈھانچےکا تحفظ کسی بھی ملک کی داخلی سیکورٹی منسلک ہوتا ہے۔


    ہمارے سامنے ایسی متعدد مثالیں ہیں جن میں کسی ملک کے اہم بنیادی ڈھانچے پر حملہ کرکے اسے بہت زیادہ نقصان پہنچایا گیا۔ سال2015 میں یوکرین میں پاور گرڈ پر حملہ کرکے ہزاروں گھروں اور تنصیبات میں اندھیرا کردیا گیا تھا۔ اس کے علاوہ 2007 میں اسٹونیا میں متعدد اداروں اور تنظیموں کی ویب سائٹوں کو ہیک کرلیا گیا تھا۔


    حکومت ہند نے 2014 میں ہندوستان میں اہم بنیادی ڈھانچے کے تحفظ کے نظام کو مستحکم کرنے کی کوششوں میں تال میل کیلئے نوڈل ایجنسی کے طور پر اہم قومی بنیادی ڈھانچے کے تحفظ کا مرکز (این سی آئی پی سی) قائم کیا تھا۔ آنے والے وقت میں ہم اس تنظیم کو مزید مستحکم کرنے کی کوشش کررہے ہیں۔


    صنعتی تحفظ مینجمنٹ کیلئے بہت اہمیت رکھتا ہے اور اس کا منصوبہ ابتدائی مرحلے سے ہی تیار کیا جانا چاہئے۔ کسی پلانٹ اور عمارتوں کی تعمیر حفاظتی خصوصیات کو ذہن میں رکھتے ہوئے کی جانی چاہئے اور ان میں حفاظتی اقدامات کے لئے جیسی اور جب ضرورت ہو اپ گریڈ کرنے کی گنجائش ہونی چاہئے۔ اگر مینجمنٹ حفاظتی معاملوں میں سست روی کا مظاہرہ کریگا تو حفاظتی نظام بھی سست ہوجائے گا۔


    متعلقہ حفاظتی دستے کو پورا اختیار حاصل ہونا چاہئے کیوں کہ وہ خامی سے پاک سیکورٹی مہیا کرانے کیلئے کئی مقامات پر جانچ کرتے ہیں اور روک لگاتے ہیں۔ حفاظتی عملے کو بااختیار بنانے کیلئے قوانین اور ضابطے تیار کیے جانے چاہئیں تاکہ انہیں نافذ کیا جاسکے۔ اس کے بغیر حفاظتی اقدامات غیرمؤثر ثابت ہوں گے۔ حفاظتی دستوں کا ادارے کے کسی دیگر محکمے پر انحصار نہیں ہونا چاہئے اور انہیں سیدھے چیف ایگزیکٹیو کے تحت کام کرنا چاہئے۔


    سیکورٹی مناسب اخراجات پر حاصل ہونی چاہئے کیوں کہ صنعتوں کا تو مقصد ہی نفع کمانا ہوتا ہے۔ اس کے علاوہ ملازمین اور سیکورٹی عملے کے درمیان اچھے تعلقات بھی بہت ضروری ہیں۔ ملازمین کو سلامتی سے متعلق معاملات سے واقف کرایا جانا چاہئے اور اس سلسلے میں ان کا تعاون لیا جانا چاہئے۔ سیکورٹی عملے کا رویہ اور برتاؤ ملازمین کے تئیں نرم اور تعاون کرنے والا ہونا چاہئے۔


    اچھے نظم ونسق کے بغیر کوئی بھی ریاست یا ملک خوشحال نہیں ہوسکتا۔ حکومتوں کو اہم بنیادی ڈھانچے کی سیکورٹی کو لاحق تمام قسم کے خطرات کا سامنا کرنے کیلئے اور ریاست میں یا مجموعی طور پر پورے ملک میں نظم ونسق برقرار رکھنے کیلئے اپنی پولیس فورس کو جدید اور پروفیشنل بنانے کیلئے رقم مختص کرنی ہوگی۔


    آپ کو علم ہوگا کہ مرکز نے 25 ہزار کروڑ روپئے کی رقم کے ساتھ پولیس فورس کی جدیدکاری کی ایک شاندار اسکیم کو منظوری دی ہے۔ اس اسکیم کا مقصد حفاظتی دستوں کو جدید اسلحہ فراہم کرانا اور داخلی تحفظ اور نظم ونسق کو درپیش کسی بھی خطرے کا سامنا کرنے کا اہل بنانے کیلئے جدید سہولتوں کے ساتھ بہترین تربیت فراہم کرانا ہے۔ مجھے امید ہے کہ اس سے صنعتی تحفظ کی صورتحال پر یقینی طور پر مثبت اثر پڑیگا۔


    صنعتی اور بنیادی ڈھانچے کے تحفظ کی ذمہ داری بہت بڑی ہے اور یہ کام تنہاپولیس فورس نہیں کرسکتی۔ نجی شعبے اور پرائیویٹ سیکورٹی ایجنسیوں کو آگے آکر حکومت کی کوششوں میں تعاون کرنا ہوگا۔ اس بات کا احساس کرتے ہوئے حکومت ہند نے اس شعبے میں براہ راست غیرملکی سرمایہ کاری کی اجازت دے دی ہے۔ اس شعبے میں 20فیصد کی شرح سے ترقی کا امکان ہے اور اس کے 80ہزار کروڑ روپئے کا بزنس بن جانے کاامکان ہے۔ یہ شعبہ روزگار کے مواقع پیدا کرنے کے معاملے میں سب سے زیاد ہ امکانات رکھنے والا دوسرا شعبہ ہے۔


    میں جناب یوگی آتیہ ناتھ کو مبارکباد دینا چاہوں گا جن کی قیادت میں ریاست میں جرم اور مجرموں کےتئیں مکمل عدم برداشت پالیسی کے ساتھ ریاست صنعتوں کو تحفظ مہیا کرانے کیلئے اپنی صنعتی سرمایہ کاری اور روزگار کی ترقی کی پالیسی 2017 کے مطابق عہد بند ہے۔ اس پالیسی کے مطابق صنعتی مقامات / علاقو ں میں ایک خصوصی آفیسر کی سربراہی میں مخصوص پولیس فورس تعینا ت کی جائے گی اور بڑے صنعتی علاقوں میں فائراسٹیشن کے ساتھ پولیس فورس تعینات کی جائے گی۔ سرمایہ کاروں کو اطمینان دلانے کیلئے ریاستی پولیس کے ذریعے ایمرجنسی حالات میں کارروائی کی سہولیات جیسے ڈائل۔100 ، سی سی ٹی وی کیمرے اور اسمارٹ ٹیکنالوجی اختیار کی جارہی ہے۔


    اترپردیش میں ترقی کے بے انتہا مواقع ہیں اور یہ ہندوستان کیلئے ترقی کا انجن بن سکتا ہے۔ گنگا کے کنارے ذرخیز میدانوں اور ملک میں سب سے زیادہ آب پاشی والی ریاست کے طور پر اترپردیش کو شہرت حاصل ہے ہی ، یہاں کی آبادی بھی بہت محنتی ہے۔ یہاں کے عوام میں مناسب مواقع ملنے پر کسی سےبھی آگے نکل جانے کی صلاحیت ہے۔ آپ کو یہ جان کر خوشی ہوگی کہ اترپردیش میں کام کرنے کی عمر والے لوگوں کی تعداد تقریباً 12 کروڑ ہےجس کا صنعتی فائدہ اٹھایا جاسکتا ہے۔


    اس ریاست میں ملک کا سب سے بڑا ریل نیٹ ورک ہے جو کہ 8949 کلو میٹر میں پھیلا ہے۔ یہ پروڈکشن، ذخیرہ کرنے اور ٹرانسپورٹیشن کے کاموں کیلئے ایک بہترین جگہ ہے۔ اس کی آبادی 200 ملین سے زیادہ ہے جو کہ دنیا میں امکانی صارفین کی سب سے بڑی تعداد ہے۔ ماضی میں اترپردیش کو ہندوستان کی سب سے زیادہ ترقی یافتہ ریاست سمجھا جاتا تھا لیکن مختلف وجوہات کے باعث یہ پچھڑ گئی ۔ اب ہم ایک بار پھر اترپردیش کو ترقی کی طرف گامزن دیکھ رہے ہیں ۔


    حکومت کی ’’میک اِن انڈیا ‘‘ پہل کی دنیا بھر میں ستائش ہورہی ہے اور ہم دیکھ رہے ہیں کہ ہندوستان میں بہت زیادہ سرمایہ آرہا ہے۔ اترپردیش میں چونکہ سستے ہنرمند مزدور دستیاب ہیں اس لئے یہ ریاست مینوفیکچرنگ پلانٹ کھولنے کے مقصد سے سرمایہ کیلئے بہت مفید ثابت ہوگی۔


    حکومت کی ’’میک اِن انڈیا‘‘ مینوفیکچرنگ پالیسی کو فروغ دینے اور ملک میں اسلحہ اور گولہ بارود کی مینوفیکچرنگ کے میدان میں روزگار کے مواقع پیدا کرنےکیلئے وزارت داخلہ نے اسلحہ سے متعلق قوانین میں رعایت دی ہے۔ یہ نرم بنائے گئے ضابطے چھوٹے اسلحے اور گولہ بارود کیلئے وزارت داخلہ کے ذریعے دیے جانے والے لائسنسوں اور صنعتی پالیسی اور ترقی کے محکمے (ڈی آئی پی پی ) کے ذریعے دیے جانے والے لائسنسوں پر نافذ ہوں گے۔ مجھے یہ جان کر بہت خوشی ہوئی ہے کہ حکومت اترپردیش بندیل کھنڈ خطے میں ’’ڈیفنس پروڈکشن کوریڈور‘‘ کا منصوبہ بنارہی ہے۔ اس سے نہ صرف اترپردیش کے نوجوانوں کے لئے روزگار کے مواقع پیدا ہوں گے بلکہ ہندوستان کے دفاعی پروڈکشن کو بھی فروغ ملے گا۔


    آج مجھے یہ جان کر خوشی ہورہی ہے کہ اترپردیش ریاست میں سرمایہ کاروں کیلئے سرمایہ کاری موافق ماحول مہیا کراتے ہوئے سرمایہ کاروں اور سرمایہ کاری کو راغب کرنے کیلئے متفق طور پر کوششیں کی جارہی ہیں۔ گزشتہ چودہ برسوں میں پچھلی حکومتوں کے دوران ترقی کا کبھی نام نہیں لیا گیا ہے۔ لیکن اس انویسٹرز سمٹ کے ساتھ بڑے پیمانے پر ترقی کی کوشش ہوئی ہے۔


    ممکنہ سرمایہ کاروں کے ذہن میں اگر کسی طرح کا کوئی شک ہے تو یہ فورم تمام شکوک کو مٹانے کا سب سے اچھا فورم ہے۔ میں یہ بھی یقین دہانی کراتا ہوں کہ حکومت ہند ریاستی حکومت کی کوشش کی مکمل حمایت کرے گی۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    م ن۔ اگ ۔ ع ن۔


    22-02-2018


    U-1010

    
    
    (Release ID: 1521370) Visitor Counter : 1