      خواتین اور بچوں کی ترقیات کی وزارت

      مہاندی آبی تنازعہ کو حل کرنے سے متعلق تجویز کو کابینہ کی منظوری
      
      ریاست اڈیشہ کی درخواست پر بین ریاستی دریائی تنازعات ایکٹ مجریہ 1956 کے تحت خصوصی عدالت کی تشکیل

      Posted On: 20 FEB 2018 3:08PM by PIB Delhi

    نئی دہلی۔ 20 فروری؛ مرکزی کابینہ نے وزیراعظم جناب نریندر مودی کی قیادت میں مہا ندی دریائی پانی سے متعلق تنازعہ کے عدالتی حل کے لیے ایک تجویز کو اپنی منظوری دے دی ہے۔ اس تجویز کے تحت ایک خصوصی عدالت طاس والی ریاستوں کے مابین آبی تقسیم کے مسئلے کا حل نکالے گی۔ یہ معاملہ پورے مہاندی طاس میں دستیاب پانی ، ہر ایک ریاست کے تعاون، ہر ایک ریاست میں آبی وسائل کے موجودہ استعمال کی نوعیت اور مستقبل کی ترقیات کے مضمرات کو بنیاد بناکر حل کیا جائے گا۔


    بین ریاستی دریائی پانی تنازعات (آئی ایس آر ڈبلیو ڈی) ایکٹ 1956 کی تجاویز کے مطابق مذکورہ خصوصی عدالت، بھارت کے چیف جسٹس کی جانب سے نامزد کیے جانے والے ایک چیئرمین اور دو اراکین پر مشتمل ہوگی اور یہ تمام تر عہدیداران سپریم کورٹ یا ہائی کورٹ کے جج حضرات ہوں گے۔ اس کے علاوہ ایسے دو معاونین کی خدمات بھی حاصل کی جائیں گی جو حساس اور پانی سے متعلق تنازعات کو سمجھنے اور ان کا حل نکالنے میں ماہر ہوں گے۔ یہ معاونین مذکورہ خصوصی عدالت کو اس کی کارروائیوں میں درکار ضروری مشورے فراہم کریں گے۔


    آئی ایس آر ڈبلیو ڈی ایکٹ مجریہ 1956 کی تجاویز کے مطابق مذکورہ خصوصی عدالت سے امید کی جاتی ہے کہ وہ تین سال کی مدت کے اندر اندر اپنی رپورٹ اور اپنا فیصلہ پیش کردے گی۔ خصوصی عدالت کی اس مدت کار میں ناقابل احتراز وجوہات کی بنیاد پر دو سال کی توسیع بھی کی جاسکتی ہے۔


    توقع کی جاتی ہے کہ مذکورہ خصوصی عدالت کے ذریعے اس تنازعے کا قانونی حل ضرور نکل آئے گا اور اس طریقےسے اڈیشہ اور چھتیس گڑھ دونوں ریاستوں کو مہاندی دریا کے پانی کے سلسلے میں جو بھی اعتراضات ہیں، ان کا حتمی بندوبست ہوسکے گا۔


    ***********


    U – 966

    
    
    (Release ID: 1521069) Visitor Counter : 1