      وزارت خزانہ

      مالی سال 2018-19کے دوران کل خرچ 24.42لاکھ کروڑ روپئے سے زائد رہنے کا تخمینہ
      
      آئندہ مالی سال کے دوران مالی خسارہ جی ڈی پی کا 3.3فیصد رہنے کا امکان

      Posted On: 01 FEB 2018 5:13PM by PIB Delhi

    نئی دہلی، یکم فروری، 2018۔ مالی سال 2018-19 کے دوران کل خرچ 24.42 لاکھ کروڑ روپئے سے زائد رہنے کا تخمینہ لگایا گیا ہے۔


    اسی طرح مالی سال 2018-19 کے دوران مالی خسارہ 6,24,276 کروڑ روپئے رہنے کا امکان ظاہر کیا گیا ہے، جو کہ جی ڈی پی کا 3.3 فیصد ہے۔


    خزانہ اور کارپوریٹ امور کے مرکزی وزیر جناب ارون جیٹلی نے آج پارلیمنٹ میں مالی سال 2018-19 کے لئے عام بجٹ پیش کرتے ہوئے کہا کہ یہ بجٹ زراعت، سماجی سیکٹر، ڈیجیٹل ادائیگی، بنیادی ڈھانچہ اور روزگار پیدا کرنے کے مقصد سے سرمایہ کاری میں اضافہ کرنے کے حکومت کے مضبوط عہد کو ظاہر کرتا ہے۔ اسی طرح یہ بجٹ مالی خسارے کو کم کرنے کے راستے پر چلنے کے حکومت کے عزم مصمم کو بھی ظاہر کرتا ہے۔ جناب جیٹلی نے مزید کہا کہ حکومت کے اس عہد کی واضح عکاسی نظرثانی شدہ تخمینے ( 2017-18 ) کے دوران 2,24,463 کروڑ روپئے کے خرچے میں کل اضافے سے ہوتی ہے۔ انھوں نے مزید کہا کہ اس کا مقصد نظرثانی شدہ تخمینہ 2017-18 کے دوران مالی خسارہ کو کم کرکے مجموعی گھریلو پیداوار (جی ڈی پی ) کا 0.2 فیصد تک لانا ہے۔ انھوں نے آئندہ مالی سال 2018-19 کے دوران کل مالی خسارہ جی ڈی پی کا 3.3 فیصد رہنے کی پیش گوئی کی ہے۔


    وزیر خزانہ جناب ارون جیٹلی نے کہا کہ موجودہ حکومت نے مئی 2014 میں اس وقت اپنا اقتدار سنبھالا تھا جب مالی خسارہ کی سطح بہت زیادہ اوپر تھی۔ مالی سال 2013-14 کے دوران مالی خسارہ جی ڈی پی کا 4.4 فیصد تھا۔ وزیراعظم اور حکومت نے مالی بندوبست اور مالی خسارے کو کنٹرول کرنے کو ہمیشہ ہی اوّلین ترجیح دی ہے۔ انھوں نے کہا کہ موجودہ حکومت 2014 میں مستقل مالی کمی کے راستے سے مالی استحکام کے راستے پر گامزن رہی۔ مالی خسارے کو نیچے لایا گیا اور جو مالی خسارہ مالی سال 2014-15 کے دوران 4.1 فیصد تھا وہ گھٹ کر مالی سال 2015-16 کے دوران 3.9 فیصد ہوگیا۔ اسی طرح مالی سال 2016-17 کے دوران مالی خسارہ میں مزید کمی آئی اور یہ کم ہوکر 3.5 فیصد ہوگیا۔ علاوہ ازیں مالی سال 2017-18 کے دوران نظرثانی شدہ مالی خسارہ 5.95 لاکھ کروڑ روپئے رہنے کا تخمینہ ہے، جو کہ جی ڈی پی کا 3.5 فیصد ہے۔


    وزیر خزانہ نے مزید کہا کہ نظرثانی شدہ مالی استحکام کے راستوں پر آگے بڑھنے کے تئیں حکومت کے عہد کو مزید اعتماد اور حوصلہ فراہم کرنے کے لئے وہ قرض سے متعلق قواعد و ضوابط کو اختیار کرنے، نیز مرکزی حکومت کے قرض کی شرح کو کم کرنے سے متعلق فزیکل ریفارم اینڈ بجٹ مینجمنٹ (ایف آر بی ایم) کمیٹی کے کلیدی سفارشات کو قبول کرنے کی تجویز پیش کررہے ہیں۔حکومت نے مالی خسارے کے اہداف کو کلیدی آپریشنل پیرامیٹر کی حیثیت سے استعمال کرنے سے متعلق سفارشات کو بھی تسلیم کرلیا ہے۔ جناب جیٹلی نے مزید کہا کہ اس سے متعلق ضروری تبدیلی کرنے کی تجاویز کو فائنانس بل میں شامل کیا گیا ہے۔


    U.No. 603

    
    
    (Release ID: 1518677) Visitor Counter : 4