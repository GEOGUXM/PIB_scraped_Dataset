      وزارت خزانہ

      سرمایہ کشی کے توسط سے 18-2017 کے دوران ریکارڈ ایک لاکھ کروڑ روپے حاصل کیے جانے کی توقع
      
      بینک ری کیپیٹلائیزیشن پروگرام کی بدولت سرکاری شعبے کے بینک اضافی پانچ لاکھ کروڑ روپے کا قرض فراہم کرنے کے اہل ہو سکیں گے

      Posted On: 01 FEB 2018 5:21PM by PIB Delhi

    نئی دہلی ، یکم فروری 2018؛ حکومت نے فنڈز پیدا کرنے اور بینکنگ شعبے میں اصلاحات کے لیے کوششوں کا آغاز کیا ہے۔ آج پارلیمنٹ میں 19-2018 کا عام بجٹ پیش کرتے ہوئے خزانہ اور کارپوریٹ امور کے مرکزی وزیر جناب ارون جیٹلی نے کہا کہ حکومت نے 24 مرکزی زمرے کی سرکاری کمپنیوں سے اسٹریٹیجک سرمایہ کشی کے عمل کا آغاز کیا ہے جس میں ایئر انڈیا کی اسٹریٹیجک طریقے سے نجکاری بھی شامل ہے۔


    فنڈزپیدا کرنے کے لیے حکومت کی کوششوں پر روشنی ڈالتے ہوئے وزیر خزانہ نے کہا کہ 14,500 کروڑ روپے کا فنڈ اکٹھا کرنے کےلیے جس ایکسچینج ٹریڈیڈ فنڈ بھارت – 22کو متعارف کرایا گیا تھا ، سبھی شعبوں کی طرف سے اُس کی زبردست خرید ہوئی ۔ اسی طرح سے سرمایہ کشی سے متعلق 18-2017 کاجو بجٹ تخمینہ تھا اُس سے کہیں زیادہ اسے کامیابی ملی اور یہ اب تک کی سب سے بلند سطح 72,500 کروڑ روپے تک پہنچ گیا اور 18-2017 میں اس سے حاصل ہونے والی متوقع رقم ایک لاکھ کروڑ روپے ہے جو کہ ہدف سے کہیں زیادہ ہے۔ وزیرخزانہ نے مالی سال 19-2018 کے لیے سرمایہ کشی کا ہدف 80 ہزار کروڑ روپے مقرر کیا ہے۔


    اپنی بجٹ تقریر میں وزیر خزانہ نے کہا کہ بینکوں کو از سر نو مالی اعتبار سے مستحکم کرنے (بینک ری کیپیٹلائزیشن) کا پروگرام شروع کیا گیا ہے اور اس سال 80 ہزار کروڑ روپے کے بانڈز جاری کیے جارہے ہیں۔ بینکوں کو مالی اعتبار سے از سر نو مستحکم کرنے کے پروگرام سے سرکاری بینکوں کے ذریعے مزید پانچ لاکھ کروڑ روپے کا قرض دستیاب کرانے کی راہ ہموار ہوگی۔ انہوں نے مضبوط علاقائی دیہی بینکوں (ریجنل رورل بینکس) کو بازار سے سرمایہ اٹھانے کی اجازت دیئے جانے کی تجویز پیش کی تاکہ دیہی معیشت میں ایسے بینکوں کے کریڈٹ میں اضافہ ہو سکے۔


    نیشنل ہاؤسنگ بینک ایکٹ میں ترمیم کی جا رہی ہے تاکہ اس کی ایکویٹی ریزرو بینک آف انڈیا (آر بی آئی) سے حکومت کو منتقل کی جا سکے۔ انڈین پوسٹ آفیسز ایکٹ ، پروویڈنٹ فنڈ ایکٹ اور نیشنل سیونگ سرٹیفکیٹ ایکٹ کو مشتہر کیا جا رہا ہے اور اس میں مزید اضافی عوام دوست اقدامات کو جگہ دی جا رہی ہے۔ فاضل لکویڈیٹی کا بندوبست کرنے کے لیے ریزرو بینک آف انڈیا کو ایک طریقۂ کار دستیاب کرانے کے مقصد سے ، ریزرو بینک آف انڈیا ایکٹ میں ترمیم کی جا رہی ہے تاکہ ایک انکولیٹرائزڈ ڈپازٹ فیسلیٹی کو ادارہ جاتی شکل دی جا سکے۔ سکیوریٹیز اینڈ ایکسچینج بورڈ آف انڈیا ایکٹ 1992، سکیورٹیز کانٹریکٹس (ریگولیشن) ایکٹ 1956 اور ڈپازیٹوریز ایکٹ 1996 میں ترمیم کی جا رہی ہے تاکہ انہیں عدالتی چارہ جوئی کے دائرے میں لایا جا سکے اور کسی طرح کی گڑبڑی کی صورت میں جرمانے کا التزام کیا جا سکے۔


    U No. : 606


    

    
    (Release ID: 1518686) Visitor Counter : 5