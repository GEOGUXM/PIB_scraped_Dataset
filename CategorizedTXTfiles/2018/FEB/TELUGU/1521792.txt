      సిబ్బంది, ప్రజా ఫిర్యాదులు మరియు పింఛన్ల మంత్రిత్వ శాఖ

      ఇ-ప‌రిపాల‌న పై రెండు రోజుల జాతీయ స‌మావేశం హైద‌రాబాద్ లో ప్రారంభం
      Posted On: 26 FEB 2018 5:39PM by PIB Hyderabad


    ఇ-ప‌రిపాల‌న పై 21వ జాతీయ స‌మావేశాన్ని వినియోగ‌దారు వ్య‌వ‌హారాలు, ఆహారం, ప్ర‌జా పంపిణీ, వాణిజ్యం & ప‌రిశ్ర‌మ‌ల శాఖ స‌హాయ మంత్రి శ్రీ సి.ఆర్‌. చౌద‌రి, తెలంగాణ ప్ర‌భుత్వ స‌మాచార‌ సాంకేతిక విజ్ఞానం, పురపాల‌న‌, ప‌ట్ట‌ణాభివృద్ధి, ప‌రిశ్ర‌మ‌లు మ‌రియు వాణిజ్య శాఖ మంత్రి శ్రీ కె.టి. రామారావు లు కలిసి ఈ రోజు హైద‌రాబాద్ లో ప్రారంభించారు. ఈ సందర్భంగా మంత్రి శ్రీ సి.ఆర్. చౌదరి కీల‌కోప‌న్యాసం చేస్తూ, ఇ-ప‌రిపాల‌న ను స‌మ‌ర్ధంగా తీర్చిదిద్ది ప్ర‌జ‌ల జీవితాల‌లో గుణాత్మకమైన మార్పుల‌ను తీసుకురావాలంటే ప్ర‌జ‌ల ఆలోచ‌న స‌ర‌ళిలో మార్పు రావలసిన అవసరం ఉందని పిలుపునిచ్చారు. ఇ-ప‌రిపాల‌న ద్వారా మనం పార‌ద‌ర్శ‌క‌త‌ను తీసుకు రావ‌చ్చ‌ని, అవినీతిని నిర్మూలించ‌వ‌చ్చ‌ని, అంతే కాక సేవ‌ల అంద‌జేత‌లో స‌మ‌యాన్ని సైతం త‌గ్గించ‌వ‌చ్చ‌ని ఆయ‌న వివ‌రించారు. ఇ-ప‌రిపాల‌న తాలూకు ప్ర‌యోజ‌నాల‌ను గురించి మంత్రి సోదాహ‌ర‌ణంగా వివరిస్తూ, దీని ద్వారా ప్ర‌జాపంపిణీ వ్య‌వ‌స్థ‌లో సుమారు 3 కోట్ల న‌కిలీ రేష‌న్ కార్డుల‌ను తొల‌గించ‌డం సాధ్య‌ప‌డిన‌ట్లు, తత్ఫలితంగా 17,000 కోట్ల రూపాయ‌లు ఆదా అయిన‌ట్లు, అలాగే ఆహార ధాన్యాలను అవ‌స‌ర‌మైన వారికి మాత్ర‌మే అంద‌జేయడం కూడా సాధ్య‌ప‌డిందన్నారు. వ్యాపార నిర్వ‌హ‌ణ‌ను సుల‌భ‌త‌రం చేయ‌డంలో ఇ-ప‌రిపాల‌న తోడ్ప‌డ‌గ‌ల‌ద‌ని, త‌ద్వారా దేశంలోకి విదేశీ ప్ర‌త్య‌క్ష పెట్టుబ‌డులను మ‌రింత ఎక్కువ‌గా ఆకర్షించేలా చూడాల‌న్న ప్ర‌ధాన మంత్రి శ్రీ న‌రేంద్ర మోదీ ఉద్దేశం నెర‌వేరగలదని మంత్రి అన్నారు. మంచి ప‌థ‌కాల‌ను ఇ-ప‌రిపాల‌న ద్వారా చ‌క్క‌గా అమ‌లు చేయవలసిన ఆవశ్యకత ఉందని శ్రీ చౌదరి పేర్కొన్నారు. అభివృద్ధి కోసం సాంకేతిక విజ్ఞానాన్ని ఉప‌యోగించుకోవాల‌ని మంత్రి విజ్ఞ‌ప్తి చేస్తూ, ఈ స‌మావేశం సంద‌ర్భంగా మ‌రిన్ని ఫ‌ల‌ప్ర‌ద‌మైన చ‌ర్చ‌ల‌తో ముందుకు రావల‌సిందిగా ప్రతినిధులకు విజ్ఞ‌ప్తి చేశారు.


    తెలంగాణ ప్ర‌భుత్వ స‌మాచార‌ సాంకేతిక విజ్ఞానం, పురపాల‌న‌, ప‌ట్ట‌ణాభివృద్ధి, ప‌రిశ్ర‌మ‌లు మ‌రియు వాణిజ్య శాఖ మంత్రి శ్రీ కె.టి. రామారావు తన ప్రసంగంలో, డిజిట‌ల్ ప్ర‌జాస్వామ్యానికి డిజిట‌ల్ విప్ల‌వం బాట వేయాల‌ని, సాంకేతిక విజ్ఞాన ఫలాలను ప్రజల ఆర్థిక అభివృద్ధి కోసం వినియోగించుకోవాల‌ని సూచించారు. సాంకేతిక విజ్ఞానం యొక్క ధ్యేయం ప్ర‌జ‌ల‌కు స‌హాయం చేయ‌డ‌మే కావాలి అని ముఖ్యమంత్రి శ్రీ కె. చంద్ర‌శేఖ‌రరావు ప్ర‌తి రోజు త‌మ‌కు గుర్తు చేస్తూ ఉంటార‌ని కూడా శ్రీ కె.టి. రామారావు చెప్పుకొచ్చారు. స‌మాచార సాంకేతిక శాఖ మంత్రిగా త‌న అనుభ‌వాల‌ను గురించి శ్రీ కె.టి. రామారావు ప్ర‌స్తావిస్తూ, వాహ‌న యజమానులకు ఎదురవుతున్న పలు ఇబ్బందులను అధిగించగలిగేలా చేయడంలో ప‌లు ఐటి ప్రాజెక్టులు దోహ‌దం చేశాయ‌ని వెల్ల‌డించారు. ఆర్‌టిఎ ఎమ్‌-వ్యాలెట్ ద్వారా డ్రైవింగ్ లైసెన్స్ జారీని కూడా గురించి వివ‌రించారు. ఈ ఎమ్- వ్యాలెట్ ను 3 నెలల కాలంలో ముప్ఫై లక్షల మంది డౌన్ లోడ్ చేసుకొన్న‌ారని, ఇది దీని ప్రాముఖ్యతను చాటిచెప్తోందని మంత్రి అన్నారు. అదే విధంగా తెలంగాణలో 4,500 మీ-సేవా కేంద్రాలు 10 కోట్ల లావాదేవీలు (రోజుకు 1.5 ల‌క్ష‌ల లావాదేవీల వంతున) జరిని గొప్ప విజ‌యాన్ని న‌మోదు చేశాయ‌ని ఆయ‌న తెలిపారు. 180 ప్ర‌భుత్వ సేవ‌లు ఇమిడిపోయే విధంగా మీ-సేవ 2.0 యాప్ ను అప్‌ గ్రేడ్ చేస్తున్నట్లు, దీనిని త్వ‌ర‌లోనే ప్రారంభించనున్న‌ట్లు మంత్రి ప్ర‌క‌టించారు. తెలంగాణ రాష్ట్రంలో పెట్టుబ‌డుల‌ను ఆక‌ర్షించేందుకు తీసుకొన్న ఒక ముఖ్య‌మైన చ‌ర్య‌ను మంత్రి తెలియజేస్తూ, ఒక పెట్టుబ‌డిదారు ఇప్పుడిక ఆమోదం కోసం ‘టిఎస్ ఐపాస్’ ద్వారా ఒకే ఒక ఆన్ లైన్ ద‌ర‌ఖాస్తు ను స‌మ‌ర్పిస్తే స‌రిపోతుంద‌ని, 15 రోజులలో ఒక నిర్ణయాన్ని తెలియజేయడం జరుగుతుందన్నారు. ఒక‌వేళ జాప్యం జ‌రిగినా సంభావ్య ఆమోదంగా ప‌రిగ‌ణించ‌డం జ‌రుగుతుంద‌ని వివరించారు. ఇంత‌వ‌ర‌కు నూత‌న మార్గ‌ద‌ర్శకాలకు అనుగుణంగా 6,000 అనుమ‌తులను మంజూరు చేయడం జరిగిన‌ట్లు చెప్పారు. 1,20,000 కోట్ల పెట్టుబ‌డుల‌ను ఆకట్టుకొని, 3 ల‌క్ష‌ల ఉద్యోగాలను కల్పించడం ద్వారా సులభంగా వ్యాపారం చేయ‌డంలో తెలంగాణ రాష్ట్రం ఒక‌టో నెంబ‌ర్ రాష్ట్రంగా పేరుతెచ్చుకొందని శ్రీ కె. టి. రామారావు వివరించారు.


    ఇ-ప‌రిపాల‌న పై 21వ జాతీయ స‌మావేశం ప్రారంభ కార్య‌క్ర‌మంలో ప్రసంగించిన ఇతర వక్తలలో ప‌రిపాల‌న సంస్క‌ర‌ణ‌లు & ప్ర‌జా ఫిర్యాదుల విభాగం కార్య‌ద‌ర్శి శ్రీ కె.వి.ఇయాపెన్‌, ఎల‌క్ట్రానిక్స్ & ఇన్ఫ‌ర్మేష‌న్ టెక్నాల‌జీ మంత్రిత్వ శాఖ కార్య‌ద‌ర్శి శ్రీ అజ‌య్ ప్ర‌కాశ్ సాహ్నీ, యుఐడిఎఐ ముఖ్య కార్య‌నిర్వ‌హ‌ణ అధికారి మ‌రియు జిఎస్‌టిఎన్ ఛైర్మ‌న్ శ్రీ అజ‌య్ భూష‌ణ్ పాండే, తెలంగాణ రాష్ట్ర ప్ర‌భుత్వ ప్ర‌ధాన కార్య‌ద‌ర్శి శ్రీ శైలేంద్ర కుమార్ జోషి ఉన్నారు. ప‌రిపాల‌న సంస్క‌ర‌ణ‌లు & ప్ర‌జా ఫిర్యాదుల విభాగం అద‌న‌పు కార్య‌ద‌ర్శి వ‌సుధ గుప్తా వందన సమర్పణ చేశారు.


    అంతక్రితం, మంత్రులు ఇరువురు ఐటి ప్రదర్శనను సంయుక్తంగా ప్రారంభించారు. ఇందులో కేంద్ర ప్రభుత్వానికి చెందిన ఇ-ప‌రిపాల‌న పథకాలతో పాటు వేరు వేరు రాష్ట్రాలకు చెందిన ఇ-ప‌రిపాల‌న పథకాలను కూడా ప్రదర్శనకు ఉంచారు. ‘అభివృద్ధి ని వేగవంతం చేయడంలో సాంకేతిక విజ్ఞానం’ ఈ సంవత్సర సమావేశంలో ప్రధాన ఇతివృత్తంగా ఉంది. సమావేశం ఒకటో రోజున మరో 3 సర్వ సభ్య సదస్సులు కూడా నిర్వహించనున్నారు. వీటిలో భాగంగా ఇ-పరిపాలన ను అజమాయిషీ చేయడం, ఇ-పరిపాలన సార్వత్రీకరణ, ఇ-పరిపాలన తాలూకు మంచి పద్ధతులు/ ఉత్తమ పద్ధతులు, ఎమర్జింగ్ టెక్నాలజీస్ ల వంటి అంశాలపైన చర్చలు జరగనున్నాయి. సినర్జైసింగ్ రోల్ ఆఫ్ నేషనల్ అండ్ స్టేట్ గవర్నమెంట్ అనే అంశం ముగింపు సదస్సు యొక్క ఇతివృత్తంగా ఉంటుంది.


    ఈశాన్య ప్రాంత అభివృద్ధి మంత్రిత్వ శాఖ (స్వతంత్ర హోదా) సహాయ మంత్రి, ప్రధాన మంత్రి కార్యాలయ వ్యవహారాలు, సిబ్బంది, ప్రజా ఫిర్యాదులు, పింఛన్లు, అణు శక్తి విభాగం, అంతరిక్ష విభాగం మంత్రిత్వ శాఖ సహాయ మంత్రి డాక్టర్ జితేంద్ర సింగ్ ఫిబ్రవరి 27వ తేదీన 2018 సంవత్సర జాతీయ ఇ- పరిపాలన పురస్కారాలను ప్రదానం చేయనున్నారు. ఈ అవార్డులు మొత్తం 8 కేటగిరీలలో ఇ- పరిపాలన తాలూకు అనేక అంశాలకు సంబంధించి .. ప్రతి ఒక్క కేటగిరీ లోనూ స్వర్ణ పురస్కారం మరియు రజత పురస్కారాలతో కూడినవి అయి ఉంటాయి.


    ***

    
    
    (Release ID: 1521792) Visitor Counter : 29
    
    
      Read this release in: English , Hindi , Tamil