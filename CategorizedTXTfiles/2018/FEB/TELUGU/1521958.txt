      సిబ్బంది, ప్రజా ఫిర్యాదులు మరియు పింఛన్ల మంత్రిత్వ శాఖ

      హైదరాబాద్ లో జాతీయ ఇ-పరిపాలన పురస్కారాలను ప్రదానం చేసిన సిబ్బంది, ప్రజా ఫిర్యాదులు, పింఛన్ల శాఖ సహాయ మంత్రి డాక్టర్ జితేంద్ర సింగ్
      Posted On: 27 FEB 2018 6:02PM by PIB Hyderabad


    పాలనను సరళతరం చేయడం, తద్వారా మానవ జీవనాన్ని సులభతరం చేయడమే ఇ-పరిపాలన ప్రధాన ధ్యేయం కావాలని ఈశాన్య ప్రాంత అభివృద్ధి మంత్రిత్వ శాఖ సహాయ మంత్రి (స్వతంత్ర హోదా), మరియు ప్రధాన మంత్రి కార్యాలయ వ్యవహారాలు, సిబ్బంది, ప్రజా ఫిర్యాదులు, పింఛన్లు, అణు శక్తి విభాగం, అంతరిక్ష విభాగ మంత్రిత్వ శాఖ సహాయ మంత్రి డాక్టర్ జితేంద్ర సింగ్ అన్నారు. ప్రధాన మంత్రి శ్రీ నరేంద్ర మోదీ తలపెట్టిన ‘న్యూ ఇండియా’ ఆవిర్బవించాలంటే ఇది అత్యవసరం అని డాక్టర్ జితేంద్ర సింగ్ చెప్పారు. ఇ-పరిపాలన పై రెండు రోజుల పాటు ఇక్కడ జరిగిన 21వ జాతీయ సమావేశం ముగింపు సదస్సులో మంగళవారం నాడు మంత్రి పాల్గొని ప్రసంగించారు. కనీస ప్రభుత్వంతో గరిష్ఠ పాలనను అందించడానికి కేంద్ర ప్రభుత్వం కట్టుబడి ఉందని, అదే సమయంలో ఇ-పరిపాలనకు సైతం మళ్లిందని మంత్రి వివరించారు. జాతీయ ఇ-పరిపాలన పురస్కారాలను కూడా మంత్రి ఈ సందర్భంగా ప్రదానం చేశారు. సాంకేతిక విజ్ఞానాన్ని వినియోగించడంలో చక్కని ప్రయత్నాలు చేసిన విజేతలకు 8 కేటగిరీలలో మొత్తం 19 అవార్డులను ఆయన అందజేశారు. ప్రతి ఒక్క కేటగిరీలో, స్వర్ణ పురస్కారానికి రూ.2 లక్షల నగదు బహుమతిని, ప్రశంసాపత్రాన్ని ఇవ్వగా, రజత పురస్కారంలో భాగంగా రూ.1 లక్ష నగదు బహుమతిని అందించారు.


    పరిపాలన సంస్కరణలు మరియు ప్రజా ఫిర్యాదుల విభాగం (డిఎఆర్ పిజి) నిర్వహస్తున్న ప్రాంతీయ సమావేశాలు ఈ కోవకు చెందిన సమావేశాల నిర్వహణను సిబ్బంది మంత్రిత్వ శాఖ దేశ రాజధాని నగరమైన న్యూ ఢిల్లీ నుండి దేశంలోని వివిధ ప్రాంతాలకు తరలించిన సంగతిని సూచిస్తున్నాయని మంత్రి డాక్టర్ జితేంద్ర సింగ్ చెప్పారు. పరిపాలనపై ప్రాంతీయ సమావేశాలను నిర్వహించాలన్న మా ప్రయత్నంలో భాగంగా మేం గత మూడు సంవత్సరాలలో గువాహాటీ, జమ్ము, నాగ్ పూర్, చండీగఢ్, విశాఖపట్టణం, జైపూర్ మరియు హైదరాబాద్ ల వంటి చోట్ల ఈ సమావేశాలను ఏర్పాటు చేశామని, ఇవి విజయవంతం అయ్యాయని ఆయన వివరించారు.


    పరిపాలన సంస్కరణలు మరియు ప్రజా ఫిర్యాదుల విభాగం (డిఎఆర్ పిజి) సాధించిన విజయాలను మంత్రి డాక్టర్ జితేంద్ర సింగ్ సభలో ప్రస్తావించారు. CPGRAMS పోర్టల్ ఒక ఆదర్శప్రాయమైన నమూనాగా నిలచిందని, ఇదివరకటితో పోలిస్తే ఏడు రెట్లు అధిక సంఖ్యలో ఫిర్యాదులను స్వీకరించడమొక్కటే కాకుండా వాటి పరిష్కారం స్థాయి సైతం సగటున దాదాపు 90 శాతంగా నమోదు అయినట్లు ఆయన తెలిపారు. మూడు సంవత్సరాల కిందట ఈ విభాగానికి అందిన ఫిర్యాదుల సంఖ్య 2 లక్షలుగా ఉండగా ఈ విభాగం ఈ సంవత్సరంలో 16 లక్షల ఫిర్యాదులను అందుకొన్నట్లు, ప్రభుత్వం నుండి మెరుగైన ప్రతిస్పందన లభిస్తుండడమే దీనికి కారణమని మంత్రి పేర్కొన్నారు. డిఎఆర్ పిజి మరియు సిబ్బంది మంత్రిత్వ శాఖ అభివృద్ధిపరచిన ఉత్తమ పద్ధతులను అనుసరించవలసిందిగా రాష్ట్ర ప్రభుత్వాలకు డాక్టర్ జితేంద్ర సింగ్ పిలుపునిచ్చారు.


    గడచిన మూడు సంవత్సరాలలో సిబ్బంది మంత్రిత్వ శాఖ మరియు డిఎఆర్ పిజి అత్యంత ప్రభావశీలంగా మారడమే కాకుండా ప్రభుత్వంలో వినూత్న ఆవిష్కరణలకు, పరిశోధనకు, ఇతరులు అనుసరించడానికి అనువైన నమూనాలను రూపొందించే ముఖ్య విభాగాలుగా పేరుతెచ్చుకొన్నాయని డాక్టర్ జితేంద్ర సింగ్ అన్నారు. ఈ విభాగం ఒక నిజమైన పరిశోధన అభివృద్ధి (ఆర్ అండ్ డి) విభాగంగా ఎదిగిందని, సంస్కరించు, పనిచేయి, పరివర్తనకు దారితీయి అనే మంత్రానికి తులతూగుతోందని ఆయన పేర్కొన్నారు. ప్రభుత్వంలో కింది స్థాయి ఉద్యోగాల భర్తీకి ఇంటర్ వ్యూ పద్ధతిని, దస్తావేజు పత్రాలపై గెజిటెడ్ అధికారుల ప్రమాణీకరణను తొలగించడం, కాలం చెల్లినటువంటి 1500 కు పైగా నియమాలను రద్దు చేయడం వంటి ప్రభుత్వ నిర్ణయాలను మరికొన్నింటిని గురించి కూడా డాక్టర్ జితేంద్ర సింగ్ తన ప్రసంగంలో ప్రస్తావించారు. ఈ చర్యలు పౌరుల జీవించే తీరును సరళతరంగా మార్చడంలో తోడ్పడినట్లు ఆయన వివరించారు. 2022 కల్లా అందరికీ డిజిటల్ సాక్షరతను సమకూర్చాలని, ఇంకా జన్ ధన్, ఆధార్ మరియు మొబైల్ (జెఎఎమ్).. ఈ మూడింటినీ సర్వోత్తమంగా వినియోగించుకోవాలని ప్రభుత్వం లక్ష్యంగా పెట్టుకొందని డాక్టర్ జితేంద్ర సింగ్ వెల్లడించారు. గత మూడేళ్లలో ప్రభుత్వం ప్రవేశపెట్టిన పలు విశిష్ట కార్యక్రమాలను కూడా ఆయన ఏకరువుపెట్టారు. వీటిలో పెన్షన్ పోర్టల్ కు మారడం, ప్రధాన మంత్రి ప్రావీణ్య పురస్కారాల రూపంలో పరిపూర్ణ విప్లవాత్మకమైన మార్పును ప్రవేశపెట్టడం వంటివి ఉన్నాయని తెలిపారు. ప్రధాన మంత్రి ప్రావీణ్య పురస్కారాలు యువ ఉద్యోగులలో చక్కని పనితీరును ప్రదర్శించాలన్న పోటీని ప్రోత్సహించినట్లు మంత్రి డాక్టర్ జితేంద్ర సింగ్ చెప్పారు. దేశంలో యువ జనాభా అధిక సంఖ్యలో ఉన్న సంగతిని మంత్రి వివరిస్తూ, ప్రతి ప్రభుత్వ పథకం యువజన ప్రధానంగా రూపుదిద్దుకోవాలని విజ్ఞప్తి చేశారు. న్యూ ఇండియా ఆవిష్కార దిశగా సాగే కృషి లో సైతం ఇదే దృష్టికోణం కేంద్ర బిందువుగా ఉండాలన్నారు.


    ఈ కార్యక్రమంలో భాగంగా వివిధ కేటగిరీలలో అవార్డులను ప్రదానం చేశారు. ఈ కేటగిరీలలో.. కేంద్ర ప్రభుత్వ పిఎస్ యులు/రాష్ట్ర ప్రభుత్వ పిఎస్ యులలో ఐసిటి ని వినూత్నంగా ఉపయోగించడం, సహకార సంస్థలు/ సమాఖ్యలు/ సొసైటీలతో సహా విద్యా సంస్థలు/ పరిశోధన సంస్థలు మరియు ప్రభుత్వేతర సంస్థలు ఇ- పరిపాలనకు సంబంధించి అసాధారణమైన రీతిలో కార్యక్రమాలను అమలుచేయడం, 01.04.2014 నుండి 31.03.2017 మధ్య కాలంలో అవార్డులు గెల్చుకొన్న ఉత్తమమైన ఇ- పరిపాలన ప్రాజెక్టులు/ ప్రయోగపద్ధతులను అనుకరించడం/ అనుసరించడం మరియు ఈశాన్య ప్రాంత రాష్ట్రాలు, పర్వత మయ రాష్ట్రాలు, కేంద్ర పాలిత ప్రాంతాలు, ఇతర రాష్ట్రాలలో ఐసిటి ద్వారా జిల్లాల స్థాయిలో ఉత్తమమైన కార్యక్రమాలను అమలుపరచడం, ఎక్స్ లెన్స్ ఇన్ గవర్నమెంట్ ప్రాసెస్ రి-ఇంజినీరింగ్, అవుట్ స్టాండింగ్ పెర్ఫార్మెన్స్ ఇన్ సిటిజన్ సెంట్రిక్ సర్వీస్ డెలివరీ, ఇన్నొవేషన్స్ ఇన్ ఎక్జిస్టింగ్ ప్రాజెక్ట్స్ ఆఫ్ గవర్నమెంట్ డిపార్ట్ మెంట్స్ అదర్ దేన్ పిఎస్ యూస్, యూజ్ ఆఫ్ స్పేషియల్ టెక్నాలజీ అండ్ జిఐఎస్ ఇన్ ఇ-గవర్నెన్స్ ల వంటివి చేరి ఉన్నాయి. ఈ కార్యక్రమంలో పరిపాలన సంస్కరణలు మరియు ప్రజా ఫిర్యాదుల విభాగం (డిఎఆర్ పిజి) కార్యదర్శి శ్రీ కె.వి. ఇయాపెన్, డిఎఆర్ పిజి అదనపు కార్యదర్శి వసుధ మిశ్రా, తెలంగాణ అదనపు ముఖ్య కార్యదర్శి శ్రీ అజయ్ మిశ్రా లు కూడా ప్రసంగించారు. ‘అభివృద్ధి ని వేగవంతం చేయడంలో సాంకేతిక విజ్ఞానం’ అనే అంశాన్ని ఈ సంవత్సర సమావేశంలో ప్రధాన ఇతివృత్తంగా తీసుకొన్న ఈ సమావేశం సోమవారం హైదరాబాద్ లో ప్రారంభమైంది. మంగళవారం నాడు ముగిసింది.


    ***

    
    
    (Release ID: 1521958) Visitor Counter : 58
    
    
      Read this release in: Tamil , English , Urdu