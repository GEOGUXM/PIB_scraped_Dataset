      പ്രധാനമന്ത്രിയുടെ ഓഫീസ്‌

      'ചിന്തിക്കുന്ന മനുഷ്യന് ഇസ്‌ലാമിനെക്കുറിച്ചൊരു മാര്‍ഗദര്‍ശി' എന്ന പുസ്തകം പ്രധാനമന്ത്രിയുടെ സാന്നിധ്യത്തില്‍ ജോര്‍ദ്ദാന്‍ രാജാവ് പ്രകാശനം ചെയ്യും
      Posted On: 28 FEB 2018 6:29PM by PIB Thiruvananthpuram


    
    ഇന്ത്യയില്‍ ഔദ്യോഗിക സന്ദര്‍ശനത്തിനെത്തിയിട്ടുള്ള ജോര്‍ദ്ദാന്‍ രാജാവ് നാളെ (മാര്‍ച്ച്1, 2018) ന്യൂഡല്‍ഹിയിലെ വിജ്ഞാന്‍ ഭവനില്‍ 'ഇസ്‌ലാമിക പൈതൃകം: ധാരണയും മിതവാദവും പ്രോത്സാഹിപ്പിക്കല്‍' എന്ന വിഷയത്തില്‍ സംഘടിപ്പിക്കുന്ന സമ്മേളനത്തെ അഭിസംബോധന ചെയ്യും. ചടങ്ങില്‍ പ്രധാനമന്ത്രി ശ്രീ. നരേന്ദ്ര മോദിയും പങ്കെടുക്കും. നിരവധി ഇസ്‌ലാമിക പണ്ഡിതര്‍ പങ്കെടുക്കുന്ന ചടങ്ങില്‍, ജോര്‍ദ്ദാന്‍ രാജാവിന്റെ അടുത്ത ബന്ധുവും മത, സാസ്‌കാരിക കാര്യങ്ങളിലെ മുഖ്യ ഉപദേശകനുമായ ഖാസി ബിന്‍ മുഹമ്മദ് ബിന്‍ തലാല്‍ രാജകുമാരന്‍ രചിച്ച 'ചിന്തിക്കുന്ന മനുഷ്യന് ഇസ്‌ലാമിനെക്കുറിച്ചൊരു മാര്‍ഗദര്‍ശി' എന്ന പുസ്തകത്തിന്റെ ഉറുദു പരിഭാഷ ജോര്‍ദ്ദാന്‍ രാജാവ് പ്രകാശനം ചെയ്യും.
    ഇസ്ലാമിന്റെ യഥാര്‍ത്ഥ അര്‍ത്ഥത്തെ നിര്‍വ്വചിക്കാന്‍ ശ്രമിക്കുന്ന പുസ്തകം, അതിന്റെ തത്വചിന്തയെ വളച്ചൊടിക്കുന്നവരെയും അതിനെ ലോകത്തോട് ഏറ്റുമുട്ടുന്ന അവസ്ഥയിലേക്ക് നയിക്കുന്നവരെയും മാറ്റിനിര്‍ത്താനുള്ള ഒരു ശ്രമമാണ്. ഇത്തരക്കാരുടെ പ്രവൃത്തികള്‍ കാരണം വളരെക്കുറച്ച് അമുസ്ലീങ്ങള്‍ മാത്രമേ യഥാര്‍ത്ഥ ഇസ്ലാമും ഇന്നത്തെ വളച്ചൊടിക്കപ്പെട്ട ഇസ്ലാമും തമ്മിലുള്ള വ്യത്യാസം മനസ്സിലാക്കിയിട്ടുള്ളൂ. എന്താണ് ഇസ്ലാം, എന്തായിരുന്നു എല്ലായ്‌പ്പോഴും ഇസ്ലാം, എന്തല്ല ഇസ്ലാം എന്നൊക്കെ സകാരാത്മകമായി വിവരിക്കാനുള്ള ഒരു ശ്രമമാണ് ഈ പുസ്തകം. 12 അധ്യായങ്ങളിലായി ഓരോ വിഷയത്തെ ആധാരമാക്കിയാണ് ഈ പുസ്തകം രചിച്ചിട്ടുള്ളത്. ഖുറാനിലെ സുപ്രധാനമായ ഒരു ആയത്ത് ആധാരമാക്കിയാണ് ഓരോ അധ്യായവും ആരംഭിക്കുന്നത്. ഇസ്ലാമിന്റെ ശരിയായ നിര്‍വ്വചനം ഇന്ന് നേരിടുന്ന വെല്ലുവിളികള്‍ കണക്കിലെടുക്കുമ്പോള്‍ ഇസ്ലാമിക തത്വശാസ്ത്രത്തെക്കുറിച്ച് ആഴത്തില്‍ പഠിച്ചിട്ടുള്ള ഖാസി ബിന്‍ മുഹമ്മദ് തലാല്‍ രാജകുമാരന്റെ രചനയ്ക്ക് അന്താരാഷ്ട്ര തലത്തില്‍ തന്നെ ഏറെ പ്രാധാന്യമുണ്ട്.


    ലേഖകനെക്കുറിച്ച് : ബ്രിട്ടനിലെ ഹാരോ സ്‌കൂളിലായിരുന്നു 1966 ല്‍ ജനിച്ച ഖാസി ബിന്‍ മുഹമ്മദ് തലാല്‍ രാജകുമാരന്റെ പഠനം. അമേരിക്കയിലെ പ്രിന്‍സ്റ്റണ്‍ സര്‍വകലാശാലയില്‍ നിന്ന് ബിരുദം കരസ്ഥമാക്കി. ബ്രിട്ടനിലെ കേംബ്രിഡ്ജ് സര്‍വകലാശയിലെ ട്രിനിറ്റി കോളേജില്‍ നിന്നും ആദ്യത്തെയും, ഈജിപ്തിലെ കെയ്‌റോവിലുള്ള അല്‍ അസ്ഹര്‍ സര്‍വകലാശാലയില്‍നിന്നും രണ്ടാമത്തെയും പി.എച്ച്.ഡി നേടിയിട്ടുണ്ട്. ഇസ്ലാമിക തത്വശാസ്ത്രത്തില്‍ പ്രൊഫസറാണ് അദ്ദേഹം. വിശുദ്ധ ഖുറാനിലെ പ്രണയം (ലവ് ഇന്‍ ദ ഹോളി ഖുറാന്‍) എന്ന അദ്ദേഹത്തിന്റെ പുസ്തകം ഏറെ പ്രശംസ നേടിയതാണ്. പത്ത് പതിപ്പുകള്‍ പ്രസിദ്ധീകരിച്ച ഈ പുസ്തകം നിരവധി ഭാഷകളിലേക്ക് തര്‍ജ്ജമ ചെയ്യപ്പെട്ടിട്ടുണ്ട്.


    AM MRD –163

    
    
    (Release ID: 1522200) Visitor Counter : 2