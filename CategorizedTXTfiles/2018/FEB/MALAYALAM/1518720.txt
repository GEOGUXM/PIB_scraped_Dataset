      ധനകാര്യ മന്ത്രാലയം

      കൃഷിക്കാര്‍, ദരിദ്രര്‍, മറ്റു പിന്നോക്ക വിഭാഗങ്ങള്‍ എന്നിവരുടെ ക്ഷേമത്തിനായി ഗവണ്‍മെന്റ് വിവിധ പദ്ധതികള്‍ നടപ്പാക്കും
      .
      ഇന്ത്യയുടെ സമ്പദ് വ്യവസ്ഥയെ ശക്തിപ്പെടുത്തുന്നതിനായി
      അടിസ്ഥാന ഘടനയില്‍ ഇടക്കാല - ദീര്‍ഘ കാല പരിഷ്‌കാരങ്ങള്‍ സഹായകം

      Posted On: 01 FEB 2018 5:44PM by PIB Thiruvananthpuram

    കക്ഷി രാഷ്ട്രിയം കണക്കിലെടുക്കാതെ ആത്മാര്‍ത്ഥമായാണ് ശ്രീ നരേന്ദ്ര മോദിയുടെ നേതൃത്വത്തിലുള്ള ഗവണ്‍മെന്റ് പ്രവര്‍ത്തിക്കുന്നത് എന്ന് കേന്ദ്ര ധന മന്ത്രി ശ്രീ അരുണ്‍ ജെയ്റ്റ്‌ലി വ്യക്തമാക്കി. 2018 -19 സാമ്പത്തിക വര്‍ഷത്തെ കേന്ദ്ര ബജറ്റ് പാര്‍ലമെന്റില്‍ അവതരിപ്പിക്കുകയായിരുന്നു ശ്രീ ജെയ്റ്റ്‌ലി. രാജ്യത്തെ വികസിത മേഖലയുടെയും കൃഷിക്കാരുടെയും പാവപ്പെട്ടവരുടെയും മറ്റു പിന്നോക്ക വിഭാഗങ്ങളുടെയും ഉന്നമനത്തിനായി നിരവധി പദ്ധതികളാണ് ഈ ഗവണ്‍മെന്റ് ആവിഷ്‌കരിച്ച് നടപ്പാക്കി വരുന്നത് - മന്ത്രി ചൂണ്ടിക്കാട്ടി .


    സമൂഹത്തിലെ പാവപ്പെട്ടവര്‍ക്കായി ഉജ്ജ്വല യോജന വഴി സൗജന്യമായി പാചക വാതകം വിതരണം ലഭ്യമാക്കി വരുന്നു സൗഭാഗ്യ യോജന വഴി രാജ്യത്ത് നാലു കോടി വീടുകള്‍ക്ക് പുതിയ വൈദ്യുതി കണക്ഷനുകളാണ് ഈ ഗവണ്‍മെന്റ് ലഭ്യമാക്കുന്നത. രാജ്യത്തെ മൂവായിരം ജന്‍ ഔഷധി കേന്ദ്രങ്ങളിലൂടെ 800 ലധികം മരുന്നുകള്‍ വളരെ താഴ്ന്ന വിലയ്ക്ക് നല്കുന്നുണ്ട്. സ്‌റ്റെന്‍ുകളുടെ വില നിയന്ത്രിച്ചു. പാവങ്ങള്‍ക്കായി സൗജന്യ ഡയാലിസിസ് ആരംഭിച്ചു. പാവങ്ങള്‍ക്കും ഇടത്തരക്കാര്‍ക്കുമായി ചെലവുകുറഞ്ഞ ഭവന നിര്‍മ്മാണ പദ്ധതി ആരംഭിച്ചു. യാത്രാടിക്കറ്റുകള്‍ ഓണ്‍ ലൈന്‍ വഴി ലഭ്യമാക്കി. പാസ്‌പോര്‍ട്ട് നടപടികള്‍ ലളിതമാക്കി. ഈ സൗകര്യങ്ങളെല്ലാം രാജ്യത്തെ വലിയ ഒരു ജനവിഭാഗത്തിന് ഉപകരിക്കുന്നതായി ധനമന്ത്രി ചൂണ്ടിക്കാട്ടി. സര്‍ട്ടിഫിക്കറ്റുകളുടെ അറ്റസ്റ്റേഷന്‍ നിബന്ധന നിര്‍ബന്ധമല്ലാതാക്കി. ഇത് രാജ്യത്തെ ലക്ഷക്കണക്കിന് ഉദ്യോഗാര്‍ത്ഥികള്‍ക്ക് സഹായകമായി. ഒപ്പം ലക്ഷക്കണിക്കിനു രൂപ ഇവിടുത്തെ തൊഴിലന്വേഷകരായ യുവാക്കള്‍ക്ക് ലാഭിക്കാന്‍ സഹായകമാക്കുകയും ചെയ്തു.


    നാലുവര്‍ഷം മുമ്പ് ഈ ഗവണ്‍മെന്റ് രാജ്യത്തെ ജനങ്ങള്‍ക്ക് ഒരു വാഗ്ദാനം നല്കിയിരുന്നു - ശുദ്ധവും സുതാര്യവും സത്യസന്ധവുമായ ഒരു ഭരണം. ശക്തമായ നേതൃത്വത്തിലൂടെ ഇന്ത്യന്‍ സമ്പദ് ഘടനയെ ശക്തമാക്കുമെന്ന് ഞങ്ങള്‍ ഉറപ്പു നല്കിയിരുന്നു, ദാരിദ്ര്യം ലഘൂകരിക്കുമെന്ന്, അടിസ്ഥാന സൗകര്യങ്ങള്‍ വര്‍ധിപ്പിക്കുമെന്ന്, പുതിയ ഒരിന്ത്യയെ സൃഷ്ടിക്കുമെന്ന് ഞങ്ങള്‍ വാക്കു നല്കിയിരുന്നു. ഈ വാഗ്ദാനങ്ങള്‍ ഞങ്ങള്‍ വിജയകരമായി നിറവേറ്റിക്കൊണ്ടിരിക്കുകയാണ്. - ധനമന്ത്രി പറഞ്ഞു. ജിഎസ്ടിയിലൂടെ നികുതി ഘടന ഞങ്ങള്‍ ലളിതമാക്കി. ഡിജിറ്റല്‍ സാങ്കേതിക വിദ്യ രാജ്യത്തെ പാവപ്പെട്ടവര്‍ക്കു കൂടി ഫലപ്രദമായി ലഭ്യമാക്കി. നോട്ട് അസാധുവാക്കല്‍ രാജ്യത്തെ കറന്‍സിയുടെ ചംക്രമണ തോത് കുറച്ചു. ഇത്തരത്തില്‍ ഘടനാപരമായ മേഖലകളില്‍ വരുത്തിയ പരിഷ്‌കാരങ്ങള്ഡ രാജ്യത്തിന്റെ സമ്പദ് വ്യവസ്ഥയെ അനതിവിദൂര ഭാവിയില്‍ കൂടുതല്‍ ശക്തമാക്കാന്‍ സഹായകമാക്കും - മന്ത്രി പറഞ്ഞു.


    ഇന്നു ലോകത്തിലെ ഏറ്റവുമധികം വേഗത്തില്‍ വളരുന്ന ഒരു സമ്പദ് ഘടനയാണ് ഇന്ത്യ. അന്താരാഷ്ട് നാണ്യ നിധിയുടെ നിരീക്ഷണത്തില്‍ അടുത്ത വര്‍ഷത്തെ ഇന്ത്യയുടെ സാമ്പത്തിക വളര്‍ച്ച 7.4 ശതമാനമാണ്. മന്ത്രി ചൂണ്ടി ക്കാട്ടി. എന്നാല്‍ ഇന്ത്യന്‍ സമൂഹത്തിന് ഈ കാലയളവില്‍ എട്ടു ശതമാനം വളര്‍ച്ച നേടാന്‍ സാധിക്കുമെന്നാണ് താന്‍ പ്രതീക്ഷിക്കുന്നത് എന്ന് ശ്രീ ജയ്റ്റ്‌ലി വ്യക്തമാക്കി. ഇന്ന് ലോകത്തിലെ ഏഴാമത്തെ വലിയ സമ്പദ് ഘടനയാണ് ഇന്ത്യ. വൈകാതെ നാം അഞ്ചാം സ്ഥാനത്ത് എത്തും. ക്രയ ശേഷിയില്‍ നാം മൂന്നാം സ്ഥാനത്താണ്. ഈ വര്‍ഷത്തെ ബജറ്റില്‍ ഊന്നല്‍ നല്കിയിരിക്കുന്നത് കൃഷിയിലും ഗ്രാമീണ സമ്പദ് വ്യവസ്ഥയിലുമാണ് - മന്ത്രി ജെയ്റ്റ്‌ലി പറഞ്ഞു.


    കഴിഞ്ഞ വര്‍ഷങ്ങളില്‍ നേരിട്ടുള്ള വിദേശ നിക്ഷേപങ്ങളില്‍ വളരെ മുന്നേറാന്‍ രാജ്യത്തിനു സാധിച്ചതായി മന്ത്രി ചൂണ്ടിക്കാട്ടി. ഇത് രാജ്യത്തെ വ്യാവസായമേഖലയെ കൂടുതലായി വളര്‍ത്തി. വ്യവസായ വളര്‍ച്ചയ്ക്കായി 372 നയ പരിഷ്‌കരണ നടപടികള്‍ ഗവണ്‍മെന്റ് സ്വീകരിച്ചിട്ടുണ്ട്. സംസ്ഥാനങ്ങളും മത്സര ബുദ്ധിയോടെ ഈ പാത പിന്തുടരുന്നുണ്ട്- മന്ത്രി ചൂണ്ടിക്കാട്ടി.


    പ്രധാനമന്ത്രി ശ്രീ നരേന്ദ്ര മോദി എന്നും പ്രാധാന്യം നല്കിയിട്ടുള്ളത് സദ്ഭരണത്തിനാണ് എന്ന് ധനമന്ത്രി വ്യക്തമാക്കി. പ്രകൃതി വിഭവങ്ങളുടെ വിനിയോഗം വളരെ സത്യസന്ധവും സുതാര്യവുമായ രീതിയിലാണ്. വളരെ എളുപ്പത്തില്‍ വ്യവസായങ്ങള്‍ ആരംഭിക്കാന്‍ സാധിക്കുന്ന രാജ്യങ്ങലുടെ നിരയില്‍ ഇന്ത്യയുടെ സ്ഥാനം ഇന്ന് 42 ആണ്. ഇത് ലോക ബാങ്കിന്റെ കണക്കാണ്. യോഗ്യരായ ഗുണഭോക്താക്കള്‍ക്ക് ആനുകൂല്യങ്ങള്‍ ഇന്ന് നേരിട്ട് വിതരണം ചെയ്യുന്നു. ആധാറിലൂടെ പൊതു സേവനങ്ങള്‍ കൂടുതല്‍ എളുപ്പമാക്കി. അദ്ദേഹം ചൂണ്ടിക്കാട്ടി. അഴിമതി നിര്‍മ്മാര്‍ജ്ജനം ചെയ്യാന്‍ ഇതു സഹായകമായി. ഇന്ത്യയുടെ നേരിട്ടുള്ള ആനുകൂല്യ വിതരണം ആഗോളതലത്തില്‍ തന്നെ പുത്തന്‍ മാതൃകയും വിജയ കഥയുമായി. ശ്രീ അരുണ്‍ ജെയ്റ്റ്‌ലി ബജറ്റ് പ്രസംഗത്തില്‍ പറഞ്ഞു.
    AJ MRD –109
    ***

    
    
    (Release ID: 1518720) Visitor Counter : 6