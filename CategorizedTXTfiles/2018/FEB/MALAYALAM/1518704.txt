      ധനകാര്യ മന്ത്രാലയം

      2022 ലെ നവ ഇന്ത്യയ്ക്കായി ആയുഷ്മാന്‍ ഭാരത് പ്രഖ്യാപിച്ചു
      ആരോഗ്യ മേഖലയില്‍ രണ്ട് സുപ്രധാന പദ്ധതികള്‍
      ഒന്നരലക്ഷം ആരോഗ്യ കേന്ദ്രങ്ങള്‍ സ്ഥാപിക്കാന്‍ 1200 കോടി രൂപ വകയിരുത്തി
      10 കോടി കുടുംബങ്ങള്‍ക്ക് 5 ലക്ഷം രൂപ വരെ ചികിത്സാ സഹായം നല്‍കാന്‍ ദേശീയ ആരോഗ്യ സംരക്ഷണ പദ്ധതി

      Posted On: 01 FEB 2018 5:30PM by PIB Thiruvananthpuram

    കേന്ദ്ര ധനമന്ത്രി ശ്രീ. അരുണ്‍ ജെയ്റ്റ്‌ലി പാര്‍ലമെന്റില്‍ ഇന്ന് അവതരിപ്പിച്ച 2018-19 ലേയ്ക്കുള്ള പൊതു ബജറ്റില്‍ ആരോഗ്യ മേഖലയ്ക്കായി രണ്ട് സുപ്രധാന പദ്ധതികള്‍ പ്രഖ്യാപിച്ചു. രാജ്യത്ത് ഒന്നര ലക്ഷം ആരോഗ്യ, ആരോഗ്യ രക്ഷാ കേന്ദ്രങ്ങള്‍ സ്ഥാപിക്കുന്നതിന് 1,200 കോടി രൂപ ബജറ്റില്‍ നീക്കി വച്ചിട്ടുണ്ട്. 2017 ലെ ദേശീയ ആരോഗ്യ നയത്തില്‍ വിഭാവനം ചെയ്തിട്ടുള്ള തരത്തില്‍ രാജ്യത്തിന്റെ ആരോഗ്യ സംവിധാനത്തിന്റെ അടിത്തറയെന്ന നിലയ്ക്കാണ് ഇത്തരം ഹെല്‍ത്ത് ആന്റ് വെല്‍നസ്സ് കേന്ദ്രങ്ങള്‍ സ്ഥാപിക്കുന്നത്. പകര്‍ച്ച വ്യാധികളല്ലാത്ത അസുഖങ്ങളുള്‍പ്പെടെ സമഗ്ര ആരോഗ്യ പരിചരണം നല്‍കുന്നതിന് പുറമെ മാതൃ-ശിശു ആരോഗ്യ പരിചരണവും ഈ കേന്ദ്രങ്ങള്‍ നല്‍കും. അവശ്യ മരുന്നുകളും പരിശോധനാ സേവനങ്ങളും ഇവിടങ്ങളില്‍ സൗജന്യമായി ലഭിക്കും.


    ആയുഷ്മാന്‍ ഭാരത് പദ്ധതിക്ക് കീഴില്‍ 1.5 ലക്ഷം കേന്ദ്രങ്ങള്‍ വഴി രാജ്യത്തെ 10 കോടി പാവപ്പെട്ട കുടുംബങ്ങള്‍ക്ക് 5 ലക്ഷം രൂപ വരെ ചികിത്സാ സഹായം നല്‍കുമെന്ന് ശ്രീ. ജെയ്റ്റ്‌ലി പ്രഖ്യാപിച്ചു. 50 കോടി ജനങ്ങള്‍ക്ക് ഇതിന്റെ പ്രയോജനം ലഭിക്കും. മെഡിക്കല്‍ റീഇംമ്പേഴ്‌സ്‌മെന്റ് രംഗത്ത് ലോകത്തെ ഏറ്റവും വലിയ ആരോഗ്യ പരിരക്ഷാ പദ്ധതിയായിരിക്കും ഇതെന്ന് ധനമന്ത്രി പറഞ്ഞു. ഈ രണ്ട് പദ്ധതികളും ലക്ഷക്കണക്കിന് തൊഴിലവസരങ്ങള്‍ സൃഷ്ടിക്കും.


    നിലവിലുള്ള ജില്ലാ ആശുപത്രികളുടെ നിലവാരം മെച്ചപ്പെടുത്തിക്കൊണ്ട് 24 പുതിയ ഗണ്‍മെന്റ് മെഡിക്കല്‍ കോളേജുകളും, ആശുപത്രികളും സ്ഥാപിക്കും. ഇതുവഴി മൂന്ന് പാര്‍ലമെന്റ് നിയോജക മണ്ഡലങ്ങളില്‍ കുറഞ്ഞത് ഒരു മെഡിക്കല്‍ കോളേജും, രാജ്യത്ത് ഓരോ സംസ്ഥാനത്തും ഏറ്റവും കുറഞ്ഞത് ഒരു മെഡിക്കല്‍ കോളേജും ഉറപ്പുവരുത്തും.
    ND MRD –103
    ***


    

    
    (Release ID: 1518704) Visitor Counter : 11