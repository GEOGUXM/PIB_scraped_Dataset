      PIB Headquarters

      റബ്ബര്‍ കര്‍ഷക ബോധന പരിപാടിക്ക് തുടക്കമായി
      Posted On: 26 FEB 2018 12:29PM by PIB Thiruvananthpuram


    
    റബ്ബര്‍ ബോര്‍ഡിന്റെ ഈ വര്‍ഷത്തെ കര്‍ഷക ബോധന പരിപാടിക്ക് തുടക്കമായി. റബ്ബര്‍ കൃഷിയില്‍ നിന്ന് പരമാവധി ആദായം ലഭിക്കണമെങ്കില്‍ മരങ്ങള്‍ റെയിന്‍ഗാര്‍ഡ് ചെയ്ത് ടാപ്പു ചെയ്യണം. പരമാവധി തോട്ടങ്ങളില്‍ റെയിന്‍ഗാര്‍ഡ് ചെയ്യിക്കുക എന്ന ലക്ഷ്യമിട്ടു കൊണ്ടുള്ള ബോര്‍ഡിന്റെ തീവ്രബോധന പരിപാടി ഫെബ്രുവരി 19 മുതല്‍ ഏപ്രില്‍ 6 വരെയാണ് നടക്കുക. ഇതിനായി കേരളത്തിലെയും തമിഴ്‌നാട്ടിലെ കന്യാകുമാരി ജില്ലയിലെയും കര്‍ണാടകത്തിലെ ദക്ഷിണ കന്നട ജില്ലകളിലെയും റബ്ബര്‍ മേഖലകളിലാണ് റബ്ബര്‍ കര്‍ഷക യോഗങ്ങള്‍ ക്രമീകരിച്ചിട്ടുള്ളത്.
    റബര്‍ വില കുറയുമ്പോള്‍ കൃഷിപ്പണികള്‍ ശരിയായ രീതികള്‍ ചെയ്യുന്നതില്‍ നിന്ന് കര്‍ഷകര്‍ പിന്തിരിയുന്നതായി കാണുന്നു. ഇത് ഉത്പാദനം കുറയാനും കൃഷി കൂടുതല്‍ നഷ്ടത്തിലാക്കാനും ഇടവരുത്തും. കൃഷിയിടങ്ങളില്‍ നൂതന സാങ്കേതികവിദ്യകള്‍ നടപ്പാക്കിയും വിളവെടുപ്പ് ശാസ്ത്രീയമാക്കിയും ഉത്പാദനം വര്‍ദ്ധിപ്പിക്കാന്‍ കഴിയും. നിലവിലുള്ള തോട്ടങ്ങളില്‍ 30 ശതമാനം വിളവ് എടുക്കുന്നവയല്ല. വിളവെടുക്കുന്ന തോട്ടങ്ങളില്‍ 50 ശതമാനത്തിലധികവും കാലവര്‍ഷവും തുലാവര്‍ഷവും കഴിഞ്ഞ് മാത്രമാണ് വിളവെടുപ്പ് ആരംഭിക്കുന്നതെന്ന് സ്ഥിതിവിവരക്കണക്കുകള്‍ വ്യക്തമാക്കുന്നു. റബര്‍ തോട്ടങ്ങളില്‍ വര്‍ഷം മുഴുവന്‍ വിളവെടുപ്പുസാധ്യമാകുംവിധം റെയിന്‍ഗാര്‍ഡ് ചെയ്യിക്കുക, ഇടവേള കൂടിയ വിളവെടുപ്പു രീതികള്‍ നടപ്പിലാക്കുക എന്ന ലക്ഷ്യങ്ങള്‍ സാധ്യമാക്കുന്നതിനായി കര്‍ഷകരുടെ ചെറുകൂട്ടായ്മകള്‍ രൂപീകരിക്കുക എന്നതും ബോധനപരിപാടി ലക്ഷ്യം വയ്ക്കുന്നു.
    സംസ്ഥാന ഗവണ്‍മെന്റ് റബ്ബര്‍ ബോര്‍ഡുമായി സഹകരിച്ച് കേരളത്തിലെ റബര്‍ കര്‍ഷകര്‍ക്കായി നടപ്പിലാക്കി വരുന്ന റബ്ബര്‍ സഹായ പദ്ധതിയില്‍ പങ്കാളികളായിട്ടുള്ള നാലര ലക്ഷത്തോളം കര്‍ഷകരില്‍ റെയിന്‍ ഗാര്‍ഡ് ചെയ്യാത്തവരെയും, തോട്ടത്തിലെ മരങ്ങള്‍ വിളവെടുപ്പിനു പാകമായിട്ടും ടാപ്പുചെയ്യാത്തവരെയും ഉള്‍പ്പെടുത്തിക്കൊണ്ടുള്ളതാണ് ചര്‍ച്ചാ യോഗങ്ങള്‍. റബറുത്പാദക സംഘങ്ങളുടെ സഹകരണത്തോടെ ഏകദേശം 800-ാളം യോഗങ്ങളാണ് സംഘടിപ്പിച്ചിട്ടുള്ളത്.
    ND MRL–58
    ***

    
    
    (Release ID: 1521845) Visitor Counter : 2