      PIB Headquarters

      വിമുക്തഭടന്മാരുടെ ആരോഗ്യ സംരക്ഷണ സമ്മേളനം
      Posted On: 28 FEB 2018 6:25PM by PIB Thiruvananthpuram


    
    
    വിമുക്തഭടന്മാര്‍ക്കായുള്ള കോണ്‍ട്രിബ്യൂട്ടറി ഹെല്‍ത്ത് സ്‌കീം തിരുവനന്തപുരം (ECHS) മേഖലയുടെ ആഭിമുഖ്യത്തില്‍ വിമുക്തഭടന്മാരുടെ ആരോഗ്യ സംരക്ഷണ സമ്മേളനം പാങ്ങോട് കരിയപ്പാ ആഡിറ്റോറിയത്തില്‍ ഇന്ന് നടന്നു. ഇ.സി.എച്.എസ് മാനേജിങ് ഡയറക്ടര്‍ മേജര്‍ ജനറല്‍ അശോക് കുമാറിന്റെ അധ്യക്ഷതയില്‍ ചേര്‍ന്ന സമ്മേളനത്തില്‍ മൂന്ന് സേനാ വിഭാഗങ്ങളിലെയും മുതിര്‍ന്ന ഉദ്യാഗസ്ഥര്‍, 75-ല്‍പരം ഗവണ്‍മെന്റ്, സ്വകാര്യ ആശുപത്രികളിലെ മാനേജിങ് ഡയറക്ടര്‍മാര്‍, മെഡിക്കല്‍ സൂപ്രണ്ടുമാര്‍, മുതിര്‍ന്ന വിമുക്തഭടന്മാര്‍, തിരുവന്തപുരം മേഖലയുടെ കീഴിലുള്ള ഇ.സി.എച്.എസ് പോളിക്ലിനിക്കുകളുടെ ചുമതലയുള്ള ഓഫീസര്‍മാര്‍ തുടങ്ങിയവര്‍ പങ്കെടുത്തു. കര്‍ണാടക-കേരളാ സബ് ഏര്യാ ആസ്ഥാനത്തിന്റെ ജനറല്‍ ഓഫീസര്‍ കമാന്‍ഡിങ് മേജര്‍ ജനറല്‍ സജ്ഞീവ് നാരായണിന്റെ സന്ദേശം സമ്മേളനത്തില്‍ ഡയറക്ടര്‍ വായിച്ചു. ഈ സമ്മേളനത്തിന്റെ മുഖ്യ ലക്ഷ്യം വിമുക്തഭടന്‍മാര്‍ക്കും അവരുടെ ആശ്രിതര്‍ക്കും മികച്ച ആരോഗ്യ സംരക്ഷണം നല്‍കാന്‍ ഗവണ്‍മെന്റ്/ ഗവണ്‍മെന്റിതര ആരോഗ്യ സ്ഥാപനങ്ങളെ ഒരു കുടക്കീഴില്‍ കൊണ്ട് വരിക എന്നതാണ്.
    തിരുവനന്തപുരം മേഖലാ കേന്ദ്രത്തിന്റെ വാര്‍ഷിക ന്യൂസ് ലെറ്ററായ `മെന്റേര്‍സ്' സമ്മേളനത്തില്‍ റിട്ടേര്‍ഡ് ലഫ്.ജനറല്‍ തോമസ് മാത്യു പ്രകാശനം ചെയ്തു. ചടങ്ങില്‍ പുതിയ പദ്ധതികളെ കുറിച്ച് ഇ.സി.എച്.എസ് മാനേജിങ് ഡയറക്ടര്‍ വിവരിച്ചു. ഡിജിറ്റല്‍ ഇന്ത്യയുടെ ഭാഗമായി എല്ലാ വിമുക്തഭടന്‍മാര്‍ക്കും പുതിയ ബയോമെട്രിക്ക് ഹെല്‍ത്ത് സ്മാര്‍ട്ട് കാര്‍ഡ് ഏര്‍പ്പെടുത്തി. ഇ.സി.എച്.എസ് വെബ്‌സൈറ്റായ www.echs.gov.in -ല്‍ തിരുവനന്തപുരം റീജിയണല്‍ കേന്ദ്രത്തിന്റെ വെബ് പേജ് പ്രവര്‍ത്തനം ആരംഭിച്ചു.
    കേരളത്തിലും തമിഴ്‌നാട്ടിലും എട്ട് ജില്ലകളിലായി 12 പോളിക്ലിനിക്കുകളും, ഇ.സി.എച്.എസ് പട്ടികയിലുള്ള 52 ആശുപത്രികളും തിരുവനന്തപുരം കേന്ദ്രത്തിന്റെ കീഴില്‍ പ്രവര്‍ത്തിക്കുന്നു. ഏകദേശം മൂന്ന് ലക്ഷം വിമുക്തഭടന്‍മാര്‍ക്കും അവരുടെ ആശ്രിതര്‍ക്കും സേവനം നല്‍കാന്‍ പാങ്ങോട് സൈനിക കേന്ദ്രത്തിന്റെ സഹകരണത്തോടെ ഇ.സി.എച്.എസ്സിന് സാധിക്കുന്നു. 2020-ല്‍ ഇ.സി.എച്.എസ് പട്ടികയില്‍ ഗവണ്‍മെന്റ്/ ഗവണ്‍മെന്റിതര ആശുപത്രികളുടെ എണ്ണം 100 ആക്കാനുള്ള പ്രവര്‍ത്തനം തിരുവനന്തപുരം മേഖലാ കേന്ദ്രം തുടങ്ങി കഴിഞ്ഞു.
    
    ND MRL–64

    
    
    (Release ID: 1522198) Visitor Counter : 1