      മാനവവിഭവശേഷി വികസന മന്ത്രാലയം

      എന്‍.സി.ഇ.ആര്‍.ടി സിലബസ് രണ്ടു മൂന്നു വര്‍ഷം കൊണ്ട് കുറയ്ക്കും: കേന്ദ്രമന്ത്രി പ്രകാശ് ജാവദേക്കര്‍
      Posted On: 27 FEB 2018 6:28PM by PIB Thiruvananthpuram


    എന്‍.സി.ഇ.ആര്‍.ടി പാഠപുസ്തകങ്ങളുടെ സിലബസ്സ് വരുന്ന രണ്ടു മൂന്നു വര്‍ഷത്തിനുള്ളില്‍ കുറയ്ക്കുമെന്ന് കേന്ദ്ര മാനവ വിഭവശേഷി വികസന മന്ത്രി ശ്രീ. പ്രകാശ് ജാവദേക്കര്‍ അറിയിച്ചു. മന്ത്രാലയം നടത്തിയ ആറ് ശില്‍പശാലകളിലും സംസ്ഥാനങ്ങളിലെ വിദ്യാഭ്യാസ ഉദ്യോഗസ്ഥരുമായി നടത്തിയ ഉന്നത തല ചര്‍ച്ചകളിലും രാജ്യത്തെ വിദ്യാഭ്യാസം ഗുണനിലവാരമുള്ളതാകണമെന്ന ആവശ്യം ഉയര്‍ന്ന് വന്നിരുന്നു. നിരവധി സന്നദ്ധ സംഘടനകള്‍, വിദ്യാഭ്യാസ വിദഗ്ധര്‍, സംസ്ഥാന ഗവണ്‍മെന്റ് ഉദ്യോഗസ്ഥര്‍, പ്രധാന അധ്യാപകര്‍, തുടങ്ങിയവര്‍ ഈ യോഗത്തില്‍ സംബന്ധിച്ചിരുന്നതായും മന്ത്രി ന്യൂ ഡല്‍ഹിയില്‍ പറഞ്ഞു.


    ധാരാളം വിവരങ്ങള്‍ ഉണ്ടാകുക എന്നത് വിദ്യാഭ്യാസമല്ലെന്നും വിദ്യാര്‍ത്ഥികള്‍ ഡാറ്റാ ബാങ്കുകളല്ലെന്നുമുള്ള തിരിച്ചറിവ് വര്‍ധിച്ചുവരുന്നതായും മന്ത്രി പറഞ്ഞു. നല്ലൊരു വ്യക്തിയെ രൂപപ്പെടുത്തുക എന്നതാണ് വിദ്യാഭ്യാസത്തിന്റെ പ്രഥമ ലക്ഷ്യം. മൂല്യാധിഷ്ടിത വിദ്യാഭ്യാസം, ജീവിത നൈപുണ്യം, പരീക്ഷണാത്മക പഠനം, ശാരീരിക ക്ഷമത എന്നിവ കാലഘട്ടത്തിന്റെ ആവശ്യമാണെന്നും ജാവദേക്കര്‍ പറഞ്ഞു.


    വിവിധ വിഷയങ്ങളുടെ അടിസ്ഥാന തത്ത്വങ്ങള്‍ പഠിക്കുന്നതിലെ ഭാരം കുറയ്ക്കാന്‍ അവ വ്യാഖ്യാനിക്കുകയും, വ്യക്തിത്വ വികസനത്തില്‍ എങ്ങനെ വിശകലനം ചെയ്യണം എന്ന് പഠിപ്പിക്കുകയും വേണം. ഈ ലക്ഷ്യം നേടാന്‍, നിലവിലെ പാഠ്യപദ്ധതി വിലയിരുത്തി എന്ത് ചെയ്യാനാകും, എന്തൊക്കെ നിര്‍ത്തലാക്കണം എന്നത് തീരുമാനിക്കാന്‍ എന്‍.സി.ഇ.ആര്‍.ടിയോട് ആവശ്യപ്പെട്ടിട്ടുണ്ടെന്നും ശ്രീ ജാവദേക്കര്‍ വ്യക്തമാക്കി. എന്‍.സി.ഇ.ആര്‍.ടി സിലബസ് കുറയ്ക്കാന്‍ അധ്യാപകര്‍, മാതാപിതാക്കള്‍, വിദ്യാഭ്യാസ വിദഗ്ധര്‍, വിദ്യാര്‍ത്ഥികള്‍, തുടങ്ങിയവരില്‍ നിന്നുള്ള നിര്‍ദ്ദേശങ്ങള്‍ മന്ത്രാലയം ഈ ആഴ്ച പുറത്തുവിടുമെന്ന് അദ്ദേഹം പറഞ്ഞു. രണ്ടുമാസത്തിന് ശേഷം നിര്‍ദ്ദേശങ്ങള്‍ അവലോകനം ചെയ്യുകയും പാഠ്യപദ്ധതി കുറയ്ക്കുന്നതിനാവശ്യമായ നടപടികള്‍ കൈക്കൊള്ളുമെന്നും കേന്ദ്രമന്ത്രി ഉറപ്പുനല്‍കി.


    GK MRD –158

    
    
    (Release ID: 1522014) Visitor Counter : 2