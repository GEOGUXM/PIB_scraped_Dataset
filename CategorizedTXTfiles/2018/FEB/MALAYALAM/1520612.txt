      PIB Headquarters

      കേന്ദ്ര ഫീല്‍ഡ് പബ്ലിസിറ്റി ഡയറക്ടറേറ്റിന്റെ ആരോഗ്യ ബോധവല്‍ക്കരണ പരിപാടിക്കു തുടക്കമായി
      Posted On: 12 FEB 2018 5:48PM by PIB Thiruvananthpuram


    കേന്ദ്ര ഫീല്‍ഡ് പബ്ലിസിറ്റി ഡയറക്ടറേറ്റ് കുറ്റിപ്പുറം ബ്ലോക്കില്‍ സംഘടിപ്പിക്കുന്ന ത്രിദിന ആരോഗ്യ ബോധവല്‍ക്കരണ പരിപാടി വളാഞ്ചേരിയിലെ കുറ്റിപ്പുറം ബ്ലോക്ക് പഞ്ചായത്ത് ഹാളില്‍ പ്രൊഫ. അബീദ് ഹുസൈന്‍ തങ്ങള്‍ എം.എല്‍.എ. ഉദ്ഘാടനം ചെയ്യുന്നു.

      വളാഞ്ചേരി: നിര്‍മാര്‍ജ്ജനം ചെയ്യപ്പെട്ടു എന്നു കരുതിയ പല രോഗങ്ങളും തിരിച്ചു വരികയും പുതിയ നിരവധി രോഗങ്ങള്‍ കടന്നു വരികയും ചെയ്യുന്ന സാഹചര്യത്തില്‍ പ്രതിരോധ കുത്തിവെപ്പുകളുടെ പ്രാധാന്യം വര്‍ധിക്കുകയാണെന്ന് പ്രൊഫ. അബീദ് ഹുസൈന്‍ തങ്ങള്‍ എം.എല്‍.എ. ചൂണ്ടിക്കാട്ടി. കേന്ദ്ര ഫീല്‍ഡ് പബ്ലിസിറ്റി ഡയറക്ടറേറ്റ് കുറ്റിപ്പുറം ബ്ലോക്കില്‍ സംഘടിപ്പിക്കുന്ന ത്രിദിന ആരോഗ്യ ബോധവല്‍ക്കരണ പരിപാടികള്‍ ഉദ്ഘാടനം ചെയ്യുകയായിരുന്നു അദ്ദേഹം. മലപ്പുറം ജില്ലയില്‍ പ്രമേഹ രോഗം എന്നത് ആശങ്കാ ജനകമാണെന്നും അദ്ദേഹം പറഞ്ഞു.
      പാലക്കാട്, മലപ്പുറം ഫീല്‍ഡ് പബ്ലിസിറ്റി ഓഫിസുകള്‍ കുറ്റിപ്പുറം ബ്ലോക്ക് പഞ്ചായത്ത്, സംസ്ഥാന ആരോഗ്യ വകുപ്പ്, ഐ.സി.ഡി.എസ്. എന്നിവയുമായി സഹകരിച്ചാണ് പ്രചാരണ പരിപാടികള്‍ സംഘടിപ്പിക്കുന്നത്. കുറ്റിപ്പുറം ബ്ലോക്ക് പഞ്ചായത്ത് പ്രസിഡന്റ് ആതവനാട് മുഹമ്മദ് കുട്ടി ആധ്യക്ഷ്യം വഹിച്ചു. ആരോഗ്യ-വിദ്യാഭ്യാസ സ്റ്റാന്റിങ് കമ്മിറ്റി ചെയര്‍മാന്‍ കെ.ടി. സിദ്ദിഖ് മുഖ്യ പ്രഭാഷണം നടത്തി. ജില്ലാ ആര്‍.സി.എച്ച്. ഓഫിസര്‍ ഡോ. രേണുക, പാലക്കാട് ഫീല്‍ഡ് പബ്ലിസിറ്റി ഓഫിസര്‍ എം. സ്മിതി എം. സി.ഡി.പി.ഒ. കമലാക്ഷി, സി. സായിനാഥ്, സി. ഉദയകുമാര്‍ തുടങ്ങിയവര്‍ പ്രസംഗിച്ചു. വിവിധ മല്‍സരങ്ങള്‍, കലാപരിപാടികള്‍ തുടങ്ങിയവയും പ്രചാരണ പരിപാടിയുടെ ഭാഗമാായി സംഘടിപ്പിച്ചു.
      ആരോഗ്യ ബോധവല്‍ക്കരണ ക്ലാസുകള്‍ ബുധന്‍, വ്യാഴം ദിവസങ്ങളില്‍ തുടരും. പ്രചാരണ പരിപാടിയുടെ ഭാഗമായുള്ള നേത്ര പരിശോധനാ ക്യാമ്പ് വ്യാഴാഴ്ച രാവിലെ പത്തു മുതല്‍ കുറ്റിപ്പുറം പഞ്ചായത്തിലെ പാഴൂരില്‍ നടത്തും.
    
    
    (Release ID: 1520612) Visitor Counter : 1