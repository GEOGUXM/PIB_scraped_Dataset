      PIB Headquarters

      റബ്ബറിന് വേനല്‍കാല സംരക്ഷണം
      Posted On: 27 FEB 2018 6:25PM by PIB Thiruvananthpuram


    
    വേനല്‍ കാലത്ത് റബ്ബര്‍മരങ്ങള്‍ക്ക് ചൂടില്‍നിന്ന് സംരക്ഷണം നല്‍കുന്നതിനായി ചില മാര്‍ഗങ്ങള്‍ റബ്ബര്‍ ബോര്‍ഡ് നിര്‍ദ്ദേശിക്കുന്നു. പുതയിടല്‍, മറച്ചുകെട്ടല്‍, വെള്ളപൂശല്‍, ഫയര്‍ബെല്‍റ്റ് എന്നിവ ഇതില്‍ ഉള്‍പെടും.


    തൈകളുടെ ചുവട്ടില്‍ പുതയിടുന്നത് മണ്ണില്‍നിന്നുള്ള ജലനഷ്ടം കുറയ്ക്കുന്നതിന് ഉപകരിക്കും. ഇതിനായി ഉണങ്ങിയ പുല്ലോ കരിയിലയോ ചപ്പുചവറുകളോ ഉപയോഗിക്കാം. വേനല്‍മഴയില്‍ നിന്നുള്ള വെള്ളം പരമാവധി മണ്ണില്‍ സംരക്ഷിക്കപ്പെടുന്നതിനും ഇത് സഹായകമാണ്. പുതയിടുന്ന വസ്തുക്കള്‍ അഴുകി പിന്നീട് തൈയ്ക്ക് വളമായി മാറുകയും ചെയ്യും. ചെറുതൈകളെ സൂര്യപ്രകാശത്തില്‍ നിന്നും സംരക്ഷിക്കുന്നതിന് മറച്ചുകെട്ടുന്നത് നന്നായിരിക്കും. മെടഞ്ഞതോ മെടയാത്തതോ ആയ തെങ്ങോലയോ ചാക്കോ ഉപയോഗിച്ച് മറച്ചുകെട്ടാം. തൈകള്‍ക്ക് ഇലച്ചില്‍ വന്ന് മൂടുന്നതുവരെ തായ്ത്തടിയില്‍ വെള്ളപൂശുന്നത് നന്നായിരിക്കും. തണ്ടില്‍ പച്ചനിറം മാറി ബ്രൗണ്‍ നിറമായിട്ടുള്ള ഭാഗങ്ങളില്‍ മാത്രമേ വെള്ളപൂശാവൂ. വെള്ള പൂശാനുപയോഗിക്കുന്ന ചുണ്ണാമ്പില്‍ തുരിശു ചേര്‍ക്കേണ്ടിതില്ല. കൂടാതെ, വേനല്‍കാലത്ത് തോട്ടങ്ങളില്‍ തീ പടരാനുള്ള സാധ്യതയുള്ളതിനാല്‍ തോട്ടത്തിനു ചുറ്റും മൂന്നു മുതല്‍ അഞ്ചു വരെ മീറ്റര്‍ വീതിയില്‍ കരിയിലകളും ചപ്പുചവറുകളും നീക്കി ഫയര്‍ബെല്‍റ്റുകള്‍ ഉണ്ടാക്കണം.


    കൂടുതല്‍ വിവരങ്ങള്‍ക്ക് റബ്ബര്‍ബോര്‍ഡ് കോള്‍സെന്ററില്‍ വിളിക്കാം ഫോണ്‍നമ്പര്‍ 0481 2576622.
    ND MRL–61

    
    
    (Release ID: 1522012) Visitor Counter : 1