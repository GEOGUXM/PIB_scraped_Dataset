      PIB Headquarters

      ആര്‍ത്തവ ശുചിത്വ പദ്ധതിയുടെ രണ്ടാം ഘട്ടത്തിന് തുടക്കമായി
      Posted On: 21 FEB 2018 4:42PM by PIB Thiruvananthpuram


    വനിതാ വികസന കോര്‍പ്പറേഷന്റെ ആര്‍ത്തവ ശുചിത്വ പദ്ധതിയുടെ രണ്ടാം ഘട്ടമായ ബോധവല്‍ക്കരണ പരിപാടിക്ക് സംസ്ഥാനതലത്തില്‍ ഇന്ന് തുടക്കമായി. തിരുവനന്തപുരം ജില്ലയിലെ കാട്ടാക്കടയ്ക്കടുത്തുള്ള വീരണകാവ് ഗവണ്‍മെന്റ് വൊക്കേഷണല്‍ ഹയര്‍സെക്കന്ററി സ്‌കൂളിലെ വിദ്യാര്‍ത്ഥിനികള്‍ക്കാണ് ആദ്യ ക്ലാസ്സ് നല്‍കിയത്. ആറ് മുതല്‍ 12 വരെയുള്ള ക്ലാസ്സുകളിലെ വിദ്യാര്‍ത്ഥിനികള്‍ക്ക് സൗജന്യമായി സാനിറ്ററി പാഡ് നല്‍കുന്ന ഷീ പാഡ് പദ്ധതി രാജ്യത്ത് തന്നെ ആദ്യത്തെതാണെന്ന് ആമുഖമായി സംസാരിച്ച വനിതാ വികസന കോര്‍പ്പറേഷന്‍ മാനേജിംഗ് ഡയറകടര്‍ ശ്രീമതി വി.സി. ബിന്ദു ചൂണ്ടിക്കാട്ടി. 141 പഞ്ചായത്തുകളിലെ 500 സ്‌കൂളുകളില്‍ നടപ്പിലാക്കി വരുന്ന ഈ പദ്ധതിയുടെ പ്രയോജനം പതിനയ്യായിരത്തോളം വിദ്യാര്‍ത്ഥിനികള്‍ക്ക് ഇതിനകം ലഭിച്ച് കഴിഞ്ഞു. പദ്ധതി കൂടുതല്‍ സ്‌കൂളുകളിലേയ്ക്ക് വ്യാപിപ്പിക്കുമെന്ന് അവര്‍ പറഞ്ഞു. വനിതാ വികസന കോര്‍പ്പറേഷനും, കേന്ദ്ര ആരോഗ്യ കുടുംബക്ഷേമ മന്ത്രാലയത്തിന് കീഴിലുള്ള പൊതുമേഖലാ സ്ഥാപനമായ എച്ച്.എല്‍.എല്‍ ലൈഫ് കെയര്‍ ലിമിറ്റഡും, തിരുവനന്തപുരം പ്രസ്സ് ഇന്‍ഫര്‍മേഷന്‍ ബ്യൂറോയും സംയുക്തമായിട്ടാണ് പരിപാടി സംഘടിപ്പിച്ചത്.

    എന്താണ് ആര്‍ത്തവം?, ആര്‍ത്തവകാലം സുരക്ഷിതമാക്കുന്നതിനും പ്രത്യുല്‍പ്പാദന ആരോഗ്യം കാത്തു സൂക്ഷിക്കുന്നതിനും ശ്രദ്ധിക്കേണ്ടകാര്യങ്ങള്‍, സാനിറ്ററി പാഡുകള്‍ ഉപയോഗിക്കേണ്ട രീതി, ഉപയോഗിച്ചതിന് ശേഷം പരിസ്ഥിതിക്ക് ഇണങ്ങുന്ന തരത്തില്‍ അവയെ നശിപ്പിക്കേണ്ട വിധം മുതലായ വിഷയങ്ങളില്‍ ഫാമിലി പ്ലാനിംഗ് അസോസിയേഷന്‍ ഓഫ് ഇന്ത്യാ ബ്രാഞ്ച് മാനേജര്‍ ഡോ. ശോഭാ മാത്യു ക്ലാസ്സെടുത്തു. ആര്‍ത്തവം സംബന്ധിച്ച ലഘുലേഖയും വിദ്യാര്‍ത്ഥിനികള്‍ക്ക് വിതരണം ചെയ്തു.


    
    തിരുവനന്തപുരം പ്രസ്സ് ഇന്‍ഫര്‍മേഷന്‍ ബ്യൂറോ ഡെപ്യുട്ടി ഡയറക്ടര്‍ ഡോ. നീതു സോണ ഐ.ഐ.എസ്., എച്ച്.എല്‍.എല്‍. ലൈഫ് കെയര്‍ ഡെപ്യൂട്ടി മാനേജര്‍ (ഓപ്പറേഷന്‍സ്) ശ്രീ. ആര്‍ ധ്രുവന്‍, സ്‌കൂള്‍ പി.റ്റി.എ. പ്രസിഡന്റ് ശ്രീ. മണികണ്ഠന്‍ തുടങ്ങിയവര്‍ ചടങ്ങില്‍ സംബന്ധിച്ചു.
    NB: ചിത്രങ്ങള്‍ ഒപ്പം


    ND MRL–50

    
    
    (Release ID: 1521407) Visitor Counter : 2