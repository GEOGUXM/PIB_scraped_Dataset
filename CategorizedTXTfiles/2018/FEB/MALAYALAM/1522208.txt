      മന്ത്രിസഭ

      മനുഷ്യക്കടത്ത് (തടയല്‍, സംരക്ഷണം, പുനരധിവാസം)നിയമം 2018ന് കേന്ദ്ര മന്ത്രിസഭയുടെ അംഗീകാരം
      Posted On: 28 FEB 2018 7:44PM by PIB Thiruvananthpuram


        മനുഷ്യക്കടത്ത് (തയടല്‍, സംരക്ഷിക്കല്‍, പുനരധിവാസം) നിയമം 2018ന് പ്രധാനമന്ത്രി ശ്രീ നരേന്ദ്രമോദിയുടെ അധ്യക്ഷതയില്‍ ചേര്‍ന്ന കേന്ദ്ര മന്ത്രിസഭായോഗം അംഗീകാരം നല്‍കി.
        ബില്ലിന് താഴെപ്പറയുന്ന സവിശേഷതകളുണ്ട്.
        1. തടയുക, രക്ഷപ്പെടുത്തുക, പുനരധിവസിപ്പിക്കുക എന്നീ ഉദ്ദേശ്യങ്ങളോടെ മനുഷ്യക്കടത്ത് എന്ന പ്രശ്‌നത്തെ നേരിടുക.
        2. നിര്‍ബന്ധിത തൊഴിലെടുപ്പിക്കല്‍, ഭിക്ഷാടനം, ലൈംഗിക പ്രായപൂര്‍ത്തി ഉണ്ടാക്കിയെടുക്കുന്നതിനായി വിവാഹം ചെയ്ത ശേഷമോ വിവാഹം കഴിക്കാമെന്നു നടിച്ചശേഷമോ രാസവസ്തുക്കളോ ഹോര്‍മോണുകളോ നല്‍കി സ്ത്രീകളെയും കുട്ടികളെയും കടത്തുന്ന ഗുരുതരമായ രീതിയെ നേരിടുക.
        3. ഒരു വ്യക്തിയെ കടത്തുന്നതിനു പ്രോത്സാഹനം നല്‍കുകയോ സൗകര്യമൊരുക്കുകയോ ചെയ്യുന്നതിനു ശിക്ഷ നല്‍കല്‍. ഗവണ്‍മെന്റ് നിര്‍ദേശിക്കുന്ന വ്യവസ്ഥകള്‍ പാലിച്ചിട്ടുണ്ടെന്നു വരുത്താനായി വ്യാജ സാക്ഷ്യപത്രങ്ങളോ വ്യാജ റജിസ്‌ട്രേഷനോ വ്യാജ സ്റ്റിക്കറുകളോ നിര്‍മിക്കുകയോ അച്ചടിക്കുകയോ വിതരണംനടത്തുകയോ ചെയ്യുന്നത് ശിക്ഷാര്‍ഹമായിരിക്കും. ഗവണ്‍മെന്റ് ഏജന്‍സികളില്‍നിന്ന് അനുമതി ലഭിക്കുന്നതിനും ആവശ്യമായ രേഖകള്‍ ലഭിക്കുന്നതിനുമായി തെറ്റായ വഴികള്‍ തേടുന്നതും ശിക്ഷാര്‍ഹമായിരിക്കും.
        4. ഇരകള്‍, സാക്ഷികള്‍, പരാതിക്കാര്‍ എന്നിവരെക്കുറിച്ചുള്ള വിവരങ്ങളും തിരിച്ചറിയാനുള്ള കാര്യങ്ങളും പരസ്യപ്പെടുത്താതെ അവരുടെ സ്വകാര്യത ഉറപ്പുവരുത്തും. ഇരകളുടെ വിവരം രഹസ്യമായി സൂക്ഷിക്കുന്നതിനായി അവരുടെ മൊഴി വീഡിയോ കോഫറന്‍സിങ്ങിലൂടെ റെക്കാര്‍ഡ് ചെയ്യും (അതിര്‍ത്തി കടന്നുള്ളതും സംസ്ഥാനാന്തര തലത്തിലുള്ളതുമായ കുറ്റകൃത്യങ്ങള്‍ക്കുകൂടി ഇത് സഹായകമാകും)
        5. നിരീക്ഷണത്തില്‍ വന്ന് ഒരു വര്‍ഷത്തിനുള്ളില്‍ വിചാരണ നടത്തുന്നതിനും ഇരകളെ സ്വദേശത്തു തിരിച്ചെത്തിക്കുന്നതിനും സമയബന്ധിതമായ നടപടി.
        6. രക്ഷപ്പെടുത്തപ്പെടുന്ന ഇരകള്‍ക്ക് ഉടനടി സംരക്ഷണവും പുനരധിവാസവും. ഇരകള്‍ക്ക് അവരുടെ ശാരീരിക, മാനസിക പീഡകളെ നേരിടുന്നതിന് 30 ദിവസത്തിനുള്ളില്‍ ഇടക്കാല ആശ്വാസത്തിന് അര്‍ഹതയുണ്ടായിരിക്കും. ചാര്‍ജ്ഷീറ്റ് ഫയല്‍ ചെയ്ത് 60 ദിവസങ്ങള്‍ക്കുള്ളില്‍ കൂടുതല്‍ അനുഗുണമായ ആശ്വാസം.
        7. ഇരയുടെ പുനരധിവാസം ആരോപണവിധേയന്റെ കുറ്റവിചാരണയെയും അതിന്റെ ഫലത്തെയും ആശ്രയിച്ചല്ല.
        8. ആദ്യമായി ഒരു പുനരധിവാസ ഫണ്ടും സൃഷ്ടിച്ചിട്ടുണ്ട്. അത് വിദ്യാഭ്യാസം, നൈപുണ്യവികസനം, ആരോഗ്യസുരക്ഷ/ മാനസിക പിന്തുണ, നിയമസഹായം ഉള്‍പ്പെടെയുള്ള ഇരകളുടെ ഭൗതികവും മാനസികവുമായ കാര്യങ്ങള്‍, സാമൂഹിക ക്ഷേമം, സുരക്ഷിതമായ താമസസൗകര്യം എന്നീ പദ്ധതികള്‍ക്കായി ഉപയോഗിക്കും.
        9. വേഗത്തിലുള്ള വിചാരണയ്ക്കായി ഓരോ ജില്ലയിലും പ്രത്യേക കോടതികള്‍.
        10. ജില്ലാ, കേന്ദ്ര, ദേശീയതലത്തില്‍ ഒരു സ്ഥാപന സംവിധാനം സൃഷ്ടിക്കുന്നതിനും സമര്‍പ്പിക്കുന്നതിനും ബില്‍ വിഭാവന ചെയ്യുന്നുണ്ട്. കടത്തുമായി ബന്ധപ്പെട്ട പ്രവര്‍ത്തനങ്ങള്‍ തടയുന്നതിനും സംരക്ഷിക്കുന്നതിനും അന്വേഷിക്കുന്നതിനും പുനരധിവസിപ്പിക്കുന്നതിനും ഇവര്‍ക്കായിരിക്കും ഉത്തരവാദിത്തം. ആഭ്യന്തര മന്ത്രാലയത്തിന് കീഴിലുള്ള ദേശീയ അന്വേഷണ ഏജന്‍സി (എന്‍.ഐ.എ)ക്കായിരിക്കും ദേശീയതലത്തില്‍ മനുഷ്യക്കടത്തു തടയുന്നതിന്റെ ചുമതല.
        11. കുറഞ്ഞപക്ഷം പത്തുവര്‍ഷത്തെ കഠിനതടവുമുതല്‍ ജീവപര്യന്തം വരെയും ഒരു ലക്ഷത്തില്‍ കുറയാത്ത രൂപ പിഴയും ഉള്‍പ്പെടെയുള്ള ശിക്ഷകളാണ് ഇതില്‍ ഉള്‍പ്പെടുത്തിയിട്ടുള്ളത്.
        12. ദേശീയ, രാജ്യാന്തര തലത്തിലുള്ള സംഘടിത ശൃംഖലകളെ തകര്‍ക്കുന്നതിനായി, കുറ്റകൃത്യത്തിലൂടെ ലഭിച്ച ലാഭത്തിന്റെ ഭാഗമായ വസ്തുക്കള്‍ ജപ്തിചെയ്യുന്നതിനും കണ്ടുകെട്ടുന്നതിനും ബില്‍ വ്യവസ്ഥ ചെയ്യുന്നുണ്ട്.
        13. കുറ്റകുത്യത്തിന്റെ ദേശാന്തര സ്വഭാവത്തെ ബില്‍ സമഗ്രമായി അഭിസംബോധചെയ്യുുണ്ട്. വിദേശരാജ്യത്തെ അധികാരികളും രാജ്യാന്തര സംഘടനകളുമായി രാജ്യാന്തരതലത്തിലുള്ള ഏകോപനം നടത്തുക, അന്വേഷണത്തില്‍ രാജ്യാന്തര സഹായം, വിചാരണ ത്വരിതപ്പെടുത്തുന്നതിനായി അതിര്‍ത്തികടന്നും സംസ്ഥാനങ്ങള്‍ തമ്മിലും തെളിവുകളും വസ്തുക്കളും ഒപ്പം സാക്ഷികളെയും കൈമാറുന്നതിനു സൗകര്യമൊരുക്കുക, സംസ്ഥാനാന്തരത്തിലും രാജ്യാന്തരതലത്തിലും നിയമനടപടികള്‍ക്ക് ആവശ്യമായ വീഡിയോ കോഫറന്‍സിങ്ങിനു സൗകര്യമൊരുക്കുക എന്നിവയൊക്കെ ഏകോപിപ്പിക്കുന്നത് ദേശീയ മനുഷ്യക്കടത്ത് തടയല്‍ ബ്യുറോ (നാഷണല്‍ ആന്റി-ട്രാഫിക്കിങ് ബ്യൂറോ) ആയിരിക്കും.


        പശ്ചാത്തലം
        അടിസ്ഥാനപരമായ മനുഷ്യാവകാശം ലംഘിക്കുന്ന സംഘടിത കുറ്റകൃത്യങ്ങളില്‍ മൂന്നാം സ്ഥാനമാണ് മനുഷ്യക്കടത്തിന് ഉള്ളത്. ഈ കുറ്റകൃത്യത്തെ നേരിടുന്നതിന് ഇതുവരെ വ്യക്തമായ നിയമങ്ങളൊന്നും തെന്ന ഉണ്ടായിരുന്നില്ല. അതിന്റെ അടിസ്ഥാനത്തിലാണ് മനുഷ്യക്കടത്ത് (തടയല്‍, സംരക്ഷണം, പുനരധിവാസം) നിയമം 2018 തയാറാക്കിയത്. ഏറ്റവും നിസ്സഹായരായ വ്യക്തികളെ പ്രത്യേകിച്ചും സ്ത്രീകളെയും കുട്ടികളെയും ബാധിക്കുന്ന വളരെ വിശാലവും എന്നാല്‍ അദൃശ്യവുമായ കുറ്റകൃത്യത്തെയാണ് ബില്‍ അഭിസംബോധന ചെയ്യുന്നത്.
        ഈ പുതിയ നിയമം മനുഷ്യക്കടത്ത് തടയുന്നതില്‍ ഇന്ത്യയെ തെക്കന്‍ ഏഷ്യന്‍ രാജ്യങ്ങളുടെ മുന്‍പന്തിയിലെത്തിക്കും. മനുഷ്യക്കടത്ത് എന്നത് നിരവധി തെക്കന്‍ ഏഷ്യന്‍ രാജ്യങ്ങളെ ബാധിക്കുന്ന ഒരു ആഗോളപ്രശ്‌നമാണ്. സമഗ്രമായ ഒരു നിയമം ഉണ്ടാക്കി ഇന്ത്യ ആ രാജ്യങ്ങള്‍ക്കിടയില്‍ മാര്‍ഗ്ഗദര്‍ശി ആയിരിക്കുകയാണ്. ഈ നിയമം രൂപീകരിച്ചതിലൂടെ യു.എന്‍.ഒ.ഡി.സി., സാര്‍ക്ക് രാജ്യങ്ങള്‍ ഇന്ത്യയെ ഉറ്റുനോക്കുകയാണ്.
        മന്ത്രിമാര്‍, വകുപ്പുകള്‍, സംസ്ഥാന ഗവണ്‍മെന്റുകള്‍, എന്‍.ജി.ഒകള്‍, വിഷയവിദഗ്ധര്‍ എന്നിവരുമായുള്ള കൂടിക്കാഴ്ചയ്ക്ക് ശേഷമാണ് ഈ ബില്‍ തയാറാക്കിയിരിക്കുന്നത്. ഡബ്ല്യു.സി.ഡി മന്ത്രാലയത്തിന് ലഭിച്ച നുറുക്കണക്കിന് പരാതികളില്‍നിന്നുള്ള നിരവധി നിര്‍ദേശങ്ങള്‍ ബില്ലില്‍ ഉള്‍പ്പെടുത്തിയിട്ടുണ്ട്. ഡെല്‍ഹി, കൊല്‍ക്കത്ത, ചെന്നൈ, മുംബൈ എന്നിവിടങ്ങളില്‍ 60 എന്‍.ജി.ഒ. പ്രതിനിധികള്‍ ഉള്‍പ്പെടെ ബന്ധപ്പെട്ട എല്ലാവരുമായി നടത്തിയ പ്രാദേശിക കൂടിക്കാഴ്ചകളില്‍ കരട്ബില്‍ ചര്‍ച്ചചെയ്തിരുന്നു. മന്ത്രിമാരുടെ ഗ്രൂപ്പും ബില്‍ പരിശോധിക്കുകയും ചര്‍ച്ചചെയ്യുകയും ചെയ്തിട്ടുണ്ട്.

    
    
    (Release ID: 1522208) Visitor Counter : 7