      ശാസ്ത്ര സാങ്കേതിക മന്ത്രാലയം

      രാമലിംഗസ്വാമി റീ-എന്‍ട്രി ഫെല്ലോഷിപ്പ് പ്രോഗ്രാമിന്റെ 10 വര്‍ഷങ്ങള്‍
      Posted On: 15 FEB 2018 4:39PM by PIB Thiruvananthpuram


    
    രാജ്യത്തിന് പുറത്തുള്ള ഇന്ത്യന്‍ ശാസ്ത്രജ്ഞരെ തിരികെ നാട്ടിലെത്തിച്ച് അവരെ ഗവേഷണ പ്രവര്‍ത്തനങ്ങളില്‍ പങ്കാളികളാക്കുന്നതിന് കേന്ദ്ര ഗവണ്‍മെന്റ് ആരംഭിച്ച രാമലിംഗസ്വാമി റീ-എന്‍ട്രി ഫെല്ലോഷിപ്പ് പ്രോഗ്രാം പത്ത് വര്‍ഷം പിന്നിട്ടു. ആധുനിക ജീവശാസ്ത്രം, ബയോടെക്‌നോളജി, ലൈഫ് സയന്‍സ് അനുബന്ധ വിഷയങ്ങളിലെ ഗവേഷണത്തിന് ശാസ്ത്രജ്ഞരെ പ്രോത്സാഹിപ്പിക്കുകയായിരുന്നു ഫെല്ലോഷിപ്പിന്റെ ലക്ഷ്യം. ഈ പദ്ധതി പ്രകാരം കഴിഞ്ഞ 10 വര്‍ഷങ്ങളില്‍ 1492 അപേക്ഷകള്‍ ലഭിക്കുകയും ഇതില്‍ 396 പേര്‍ക്ക് ഫെല്ലോഷിപ്പ് വാഗ്ദാനം ചെയ്യപ്പെടുകയും ചെയ്തു. 280 ശാസ്ത്രജ്ഞര്‍ ഇന്ത്യന്‍ ലബോറട്ടറികളില്‍ വിവിധ സ്ഥാനങ്ങള്‍ ഏറ്റെടുത്തിട്ടുണ്ട്. 188 ഫെല്ലോകള്‍ ഇന്ത്യയിലെ വിവിധ സ്ഥാപനങ്ങളിലായി സ്ഥിരം ഫാക്കല്‍റ്റി സ്ഥാനങ്ങളിലെത്തി. ദേശീയ രാജ്യാന്തര ശാസ്ത്ര ജേണലുകളില്‍ തങ്ങളുടെ ഗവേഷണ പ്രബന്ധങ്ങള്‍ പ്രസിദ്ധീകരിക്കാനും ഫെല്ലോകള്‍ക്ക് സാധിച്ചിട്ടുണ്ട്.
    ഫെല്ലോകളുടെ പ്രവര്‍ത്തനം നിരന്തരം വിലയിരുത്തുന്നതിന് കോണ്‍ക്ലേവുകളും സംഘടിപ്പിക്കാറുണ്ട്. ഫെല്ലോഷിപ്പിന് 10 വര്‍ഷം തികയുന്നതുമായി ബന്ധപ്പെട്ടുള്ള എട്ടാമത് കോണ്‍ക്ലേവ് ഫെബ്രുവരി 15 മുതല്‍ 17 വരെ ന്യൂഡല്‍ഹിയില്‍ നടക്കും. നാഷണല്‍ ഇന്‍സ്റ്റിറ്റ്യൂട്ട് ഓഫ് പ്ലാന്റ് ജീനോം റിസര്‍ച്ചാണ് കോണ്‍ക്ലേവ് സംഘടിപ്പിക്കുന്നത്. കേന്ദ്ര ശാസ്ത്ര, സാങ്കേതിക, ഭൗമ ശാസ്ത്ര മന്ത്രി ഡോ. ഹര്‍ഷ് വര്‍ദ്ധന്‍ കോണ്‍ക്ലേവിന് അധ്യക്ഷത വഹിക്കും.
    ഐഇ-ബിഎസ്എന്‍ (15.02.2018)


    

    
    (Release ID: 1520759) Visitor Counter : 1