      PIB Headquarters

      ആധുനിക ഇന്ത്യ എന്ന സ്വപ്‌നം സാക്ഷാത്കരിക്കാന്‍ ലിംഗ സമത്വം ഉറപ്പാക്കണം: ഗവര്‍ണ്ണര്‍ പി. സദാശിവം
      Posted On: 27 FEB 2018 6:21PM by PIB Thiruvananthpuram


    

    ലിംഗ സമത്വം ഉറപ്പുവരുത്തിയാല്‍ മാത്രമേ ആധുനികവും വികസിതവുമായ ഇന്ത്യ എന്ന സ്വപ്‌നം സാക്ഷാത്കരിക്കാനാകുവെന്ന് ഗവര്‍ണര്‍ ശ്രീ. ജസ്റ്റിസ് (റിട്ട.) പി. സദാശിവം പറഞ്ഞു. പുരുഷനും സ്ത്രീക്കും ഭരണ ഘടന തുല്യ അവകാശമാണ് നല്‍കുന്നതെന്നും അതുകൊണ്ടുതന്നെ സമൂഹത്തില്‍ ലിംഗ സമത്വം ഉറപ്പുവരുത്താന്‍ പരിശ്രമിക്കേണ്ടത് ഓരോ പൗരന്റെയും ചുമതലയാണെന്നും അദ്ദേഹം വ്യക്തമാക്കി. ഏതെങ്കിലും തരത്തിലുള്ള വിവേചനം ജനാധിപത്യ വിരുദ്ധവും ഭരണഘടനാ വിരുദ്ധവുമാണെന്ന് ശ്രീ. സദാശിവം ചൂണ്ടിക്കാട്ടി. കേന്ദ്ര വാര്‍ത്താ വിതരണ പ്രക്ഷേപണ മന്ത്രാലയത്തിനു കീഴിലുള്ള സോംഗ് ആന്റ് ഡ്രാമാ ഡിവിഷന്‍, ഏക് ഭാരത് ശ്രേഷ്ഠ് ഭാരത് പദ്ധതിയുടെ കീഴില്‍, തിരുവനന്തപുരം രാജ് ഭവനില്‍ സംഘടിപ്പിച്ച കേന്ദ്ര പദ്ധതിയായ 'പെണ്‍കുട്ടികളെ സംരക്ഷിക്കൂ, പെണ്‍കുട്ടികളെ പഠിപ്പിക്കൂ' (ബേഠി ബച്ചാവോ, ബേഠി പഠാവോ) വിനെ അധികരിച്ചുള്ള നാടോടി സാംസ്‌കാരിക പരിപാടികള്‍ ഉദ്ഘാടനം ചെയ്യുകയായിരുന്നു ഗവര്‍ണര്‍.


    പെണ്‍കുട്ടികള്‍ക്കെതിരായ വിവേചനം കുടുംബങ്ങളിലാണ് ആരംഭിക്കുന്നതെന്നും അത് ചിലപ്പോള്‍ ജനനത്തിനു മുന്‍പു തന്നെ തുടങ്ങുന്നുണ്ടെന്നും ഗവര്‍ണര്‍ ചൂണ്ടിക്കാട്ടി. ഭാഗ്യമുള്ള പെണ്‍കുട്ടികള്‍ക്കാണ് ജനിക്കാനും ജീവിക്കാനുമുള്ള അവസരം ലഭിക്കുന്നത്. ദൗര്‍ഭാഗ്യവതികള്‍ക്ക് ജനിക്കാനുള്ള അവകാശംപോലും നിഷേധിക്കപ്പെടുന്നു. അതുകൊണ്ട് നമ്മുടെ സമൂഹത്തെ, പ്രത്യേകിച്ച് സ്ത്രീകളെ, പെണ്‍കുട്ടികളുടെ അവകാശങ്ങള്‍ സംരക്ഷിക്കേണ്ടതിനെക്കുറിച്ച് ബോധവത്കരിക്കേണ്ടതുണ്ട്. തങ്ങളുടെ അവകാശങ്ങളെക്കുറിച്ച് വനിതകളെ ബോധവത്കരിച്ചാല്‍, അവരുടെ പെണ്‍കുട്ടികളുടെ അവകാശത്തിനായി അവര്‍ നിലകൊള്ളും- ഗവര്‍ണര്‍ പറഞ്ഞു.


    സ്ത്രീകള്‍ക്കെതിരായ വിവേചനം ഇന്ത്യയില്‍ പെണ്‍കുട്ടികളുടെ എണ്ണത്തില്‍ കുറവു വരുത്തിയിട്ടുണ്ടെന്ന് ശ്രീ. സദാശിവം ചുണ്ടിക്കാട്ടി. പുരോഗമനാശയങ്ങള്‍ സ്വാംശീകരിച്ചിട്ടുള്ള കേരളത്തില്‍ ആണ്‍- പെണ്‍ അനുപാതം 1.084 ആണ്. അതായത് കഴിഞ്ഞ സെന്‍സസ് അനുസരിച്ച് 1000 പുരുഷന്‍മാര്‍ക്ക് 1084 സ്ത്രീകളാണ് കേരളത്തിലുള്ളത്. ഈ ബോധവത്കരണ പരിപാടി തൃശൂര്‍ ജില്ലയില്‍ വലിയ വിജയമായിരുന്നുവെന്നും അവിടെ ആണ്‍- പെണ്‍ അനുപാതത്തില്‍ ആറ് പോയിന്റിന്റെ വര്‍ദ്ധനയുണ്ടായെന്നും ഗവര്‍ണര്‍ വ്യക്തമാക്കി.
    ഇന്ത്യയില്‍ ലിംഗ ന്യൂനപക്ഷമായ ഭിന്ന ലിംഗക്കാര്‍ക്കാര്‍ക്ക് പ്രയോജനപ്പെടുന്ന, തുടര്‍ച്ചയായ ബോധവത്കരണ പരിപാടികള്‍ക്ക് രൂപം നല്‍കാന്‍ ശ്രീ. സദാശിവം സോംഗ് ആന്റ് ഡ്രാമാ ഡിവിഷനോട് ആവശ്യപ്പെട്ടു.


    പത്മശ്രീ പുരസ്‌ക്കാരം നേടിയ ശ്രീമതി ലക്ഷ്മിക്കുട്ടി അമ്മയെ ഗവര്‍ണര്‍ ചടങ്ങില്‍ ആദരിച്ചു. ജീവിതത്തില്‍ നേരിടുന്ന വെല്ലുവിളികള്‍ മറികടക്കാന്‍ അറിവിലൂടെ സ്വയം ശാക്തീകരിക്കുന്നതിനുള്ള പ്രാധാന്യം രാജ്യത്തെ പെണ്‍കുട്ടികള്‍ക്ക് മനസ്സിലാക്കിക്കൊടുക്കുന്നതിന് ഈ വന മുത്തശ്ശിയുടെ ജീവിതം വലിയ സന്ദേശമാണ് നല്‍കുന്നതെന്ന് അദ്ദേഹം അഭിപ്രായപ്പെട്ടു. ചടങ്ങില്‍ പങ്കെടുത്തവര്‍ക്ക് ഗവര്‍ണര്‍ നവ ഇന്ത്യ പ്രതിജ്ഞ ചൊല്ലിക്കൊടുത്തു.


    കേരളത്തില്‍ നിന്നും ഹിമാചല്‍ പ്രദേശില്‍ നിന്നുമുള്ള കലാകാരന്‍മാരാണ് ഇരു സംസ്ഥാനങ്ങളുടെയും സമ്പന്നമായ സാംസ്‌ക്കാരവും പാരമ്പര്യവും വ്യക്തമാക്കുന്ന ഒരു മണിക്കൂര്‍ നീണ്ട സാംസ്‌ക്കാരിക പരിപാടികള്‍ അവതരിപ്പിച്ചത്. മോഹിനിയാട്ടം, ഹിമാചലി നാട്ടി, മാതൃത്വത്തെ ആസ്പദമാക്കിയുള്ള ലഘു നാടകം, ഹിമാചലി നാടോടി നൃത്തമായ പ്രുഹ, യക്ഷഗാനം എന്നിവ അരങ്ങേറി. സെന്റര്‍ ഫോര്‍ എംപവര്‍മെന്റ് ആന്റ് എന്റിച്ച്‌മെന്റില്‍ നിന്നുള്ള ദിവ്യാംഗരായ കുട്ടികള്‍ അവതരിപ്പിച്ച ദേശീയോദ്ഗ്രഥന നൃത്തമായിരുന്നു പരിപാടികളില്‍ ഏറ്റവും സവിശേഷ ശ്രദ്ധ ആകര്‍ഷിച്ചത്.


    സോംഗ് ആന്റ് ഡ്രാമ ഡിവിഷന്‍ ഡയറക്ടര്‍ ശ്രീ. അനുരാഗ് മിശ്ര സ്വാഗതവും, ബംഗലൂരൂവിലെ സോംഗ് ആന്റ് ഡ്രാമാ ഡിവിഷന്‍ അസിസ്റ്റന്റ് ഡയറക്ടര്‍ ശ്രീ. ജി. ജയകുമാര്‍ നന്ദിയും പറഞ്ഞു.


    
    AM / ND MRL–60
    ***

    
    
    (Release ID: 1522011) Visitor Counter : 2