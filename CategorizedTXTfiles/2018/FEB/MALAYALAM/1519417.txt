      രാസവസ്തു, രാസവളം മന്ത്രാലയം

      യൂറിയ ഇറക്കുമതി കുറഞ്ഞതുവഴി 1.08 ദശലക്ഷം ഡോളറിന്റെ ലാഭം
      Posted On: 06 FEB 2018 6:27PM by PIB Thiruvananthpuram


    രാജ്യത്ത് വളത്തിന്റെ ഉല്‍പ്പാദനം വര്‍ദ്ധിപ്പിക്കാന്‍ ഗവണ്‍മെന്റ് കൈക്കൊണ്ട വിവിധ നടപടികളുടെ ഭാഗമായി 2017 ഏപ്രില്‍ - ഡിസംബര്‍ കാലയളവില്‍ യൂറിയ ഇറക്കുമതിയില്‍ 0.05 ലക്ഷം മെട്രിക് ടണ്ണിന്റെ കുറവുണ്ടായി. കേന്ദ്ര ആസൂത്രണ രാസവസ്തു, വളം സഹമന്ത്രി ശ്രീ. റാവു ഇന്ദര്‍ജിത്ത് സിംഗ് ലോകസഭയില്‍ രേഖാമൂലം നല്‍കിയ മറുപടിയില്‍ അറിയിച്ചതാണിത്. 2017-18 ഏപ്രില്‍ - ഡിസംബര്‍ കാലയളവില്‍ 49.83 ലക്ഷം മെട്രിക് ടണ്‍ യൂറിയയാണ് ഇറക്കുമതി ചെയ്തത്. 2016-17 ഇതേകാലയളവില്‍ ഇത് 49.88 ലക്ഷം മെട്രിക് ടണ്ണായിരുന്നു. ഇതിന്റെ ഫലമായി നടപ്പ് വര്‍ഷം ഇറക്കുമതി ഇനത്തില്‍ 1.08 ദശലക്ഷം ഡോളര്‍ ലാഭിക്കാന്‍ കഴിഞ്ഞതായി അദ്ദേഹം പറഞ്ഞു.


    അടച്ച്പൂട്ടിയ രാസവള ശാലകളുടെ പുനരുജ്ജീവന നടപടികളുടെ ഭാഗമായി ഫെര്‍ട്ടിലൈസര്‍ കോര്‍പ്പറേഷന്‍ ഓഫ് ഇന്ത്യ ലിമിറ്റഡിന്റെ രാമഗുണ്ടം യൂണിറ്റ് ഇക്കൊല്ലം ഡിസംബറിലും, ഗോരഖ്പൂര്‍, സിന്‍ദ്രി യൂണിറ്റുകള്‍ 2020 ലും തുറക്കാന്‍ കഴിയുമെന്ന് പ്രതീക്ഷിക്കുന്നതായി കേന്ദ്ര സഹമന്ത്രി അറിയിച്ചു. ഹിന്ദുസ്ഥാന്‍ ഫെര്‍ട്ടിലൈസര്‍ കോര്‍പ്പറേഷന്റെ ബറൗണി യൂണിറ്റും ഇതോടെ പ്രവര്‍ത്തനക്ഷമമാകും. എഫ്.സി.ഐ.എല്‍. ന്റെ താല്‍ച്ചര്‍ യൂണിറ്റ് 2021 ല്‍ ഉല്‍പ്പാദനം ആരംഭിക്കും.


    രാജ്യം യൂറിയയുടെ കാര്യത്തില്‍ സ്വയം പര്യാപ്തമാകുന്നതിന് ഈ മേഖലയില്‍ പുതിയ നിക്ഷേപങ്ങള്‍ ആകര്‍ഷിക്കാന്‍ നടപടികള്‍ കൈക്കൊണ്ട് വരികയാണെന്നും റാവു ഇന്ദര്‍ജിത്ത് സിംഗ് അറിയിച്ചു.
    ND MRD –120
    ***


    

    
    (Release ID: 1519417) Visitor Counter : 1