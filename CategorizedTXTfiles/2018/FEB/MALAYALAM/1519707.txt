      ധനകാര്യ മന്ത്രാലയം

      അമ്യൂസ്‌മെന്റ് പാര്‍ക്കുകള്‍ക്കുള്ള പ്രവേശന ഫീസിലെ ജി.എസ്.റ്റി. 28 ശതമാനത്തില്‍ നിന്ന് 18 ശതമാനമാക്കി
      Posted On: 07 FEB 2018 6:00PM by PIB Thiruvananthpuram


    തീംപാര്‍ക്കുകള്‍, വാട്ടര്‍ പാര്‍ക്കുകള്‍, ജോയ് റൈഡുകള്‍, മെറി ഗോ റൗണ്ട്, ബാലെ എന്നിവയ്ക്കുള്ള പ്രവേശന ഫീസ് ഇനത്തിലെ ജി.എസ്.റ്റി. നിരക്ക് 28 ശതമാനത്തില്‍ നിന്ന് 18 ശതമാനമാക്കി കുറയ്ക്കാന്‍ ജി.എസ്.റ്റി. കൗണ്‍സില്‍ അംഗീകാരം നല്‍കി. വിവിധ കോണുകളില്‍ നിന്നുള്ള ആവശ്യത്തെ ത്തുടര്‍ന്നാണിത്. കഴിഞ്ഞ മാസം 25 ന് ചേര്‍ന്ന ജി.എസ്.റ്റി കൗണ്‍സില്‍ യോഗം ഈ ശുപാര്‍ശ അംഗീകരിച്ചു. അമ്യൂസ്‌മെന്റ് പാര്‍ക്കുകള്‍ക്ക് മേല്‍ തദ്ദേശഭരണ സ്ഥാപനങ്ങള്‍ ഈടാക്കുന്ന വിനോദ നികുതി സംസ്ഥാനങ്ങള്‍ വര്‍ദ്ധിപ്പിക്കുകയില്ലെന്ന് കൗണ്‍സില്‍ പ്രത്യാശ പ്രകടിപ്പിച്ചു.


    റെസിഡന്റ് വെല്‍ഫയര്‍ അസോസിയേഷനുകള്‍ക്ക് ജി.എസ്.റ്റി. യില്‍ നിന്ന് ഒഴിവ് ലഭിക്കാനുള്ള അംഗങ്ങളുടെ പ്രതിമാസ സംഭാവന തുക 5,000 രൂപയില്‍ നിന്ന് 7,500 രൂപയാക്കി ഉയര്‍ത്തും. റെസിഡന്റ് വെല്‍ഫയര്‍ അസോസിയേഷന്‍ ഓരോ അംഗത്തിനും പ്രതിമാസം നല്‍കുന്ന 5000 രൂപ വരെയുള്ള സേവനങ്ങളെ ഇതുവരെ ജി.എസ്.റ്റി. യില്‍ നിന്ന് ഒഴിവാക്കിയിരുന്നു. അതായത് ഓരോ അംഗത്തില്‍ നിന്നുമുള്ള പ്രതിമാസ സംഭാവന 7,500 രൂപയില്‍ കൂടുകയും വാര്‍ഷിക വിറ്റുവരവ് 20 ലക്ഷം രൂപയിലധികമാവുകയും ചെയ്താല്‍ മാത്രമേ റെസിഡന്‍സ് അസോസിയേഷനുകള്‍ക്ക് ജി.എസ്.റ്റി. കൊടുക്കേണ്ടതുള്ളൂ. ജനറേറ്ററുകള്‍, വാട്ടര്‍ പമ്പുകള്‍, പുല്‍ത്തകിടിയിലെ ഫര്‍ണിച്ചറുകള്‍ എന്നിവയ്ക്കായി നല്‍കിയ നികുതിക്ക് റെസിഡന്‍സ് വെല്‍ഫെയര്‍ അസോസിയേഷന്‍ ഇന്‍പുട്ട് ടാക്‌സ് ക്രെഡിറ്റിന് അര്‍ഹരാകും.


    സര്‍ക്കസ്, നാടകം, ഡാന്‍സ്, അവാര്‍ഡ് ദാന ചടങ്ങുകള്‍, പെജന്റുകള്‍, കച്ചേരികള്‍, സംഗീത പരിപാടികള്‍, അംഗീകൃത കായിക മേളകള്‍ എന്നിവയുടെ പ്രവേശന ടിക്കറ്റിന്മേല്‍ ചുമത്തുന്ന ജി.എസ്.റ്റി. നിരക്കില്‍ ഒഴിവ് ലഭിക്കാനുള്ള ആളൊന്നിനുള്ള ടിക്കറ്റ് നിരക്ക് 250 രൂപയില്‍ നിന്ന് 550 രൂപയായി ഉയര്‍ത്തി. പ്ലാനറ്റോറിയത്തിനും ഇതേ നിരക്ക് ബാധകമായിരിക്കും.
    ND MRD –123
    ***

    
    
    (Release ID: 1519707) Visitor Counter : 1