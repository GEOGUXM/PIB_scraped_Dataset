      സാമൂഹ്യനീതി, ശാക്തീകരണ മന്ത്രാലയം

      കേന്ദ്ര സാമൂഹ്യനീതി, ശാക്തീകരണ മന്ത്രാലയത്തിനുള്ള ബജറ്റ് വിഹിതത്തില്‍ 12 ശതമാനത്തിന്റെ വര്‍ദ്ധന
      Posted On: 14 FEB 2018 6:27PM by PIB Thiruvananthpuram


    2018-19 ലെ ബജറ്റില്‍ കേന്ദ്ര സാമൂഹ്യനീതി, ശാക്തീകരണ മന്ത്രാലയത്തിനുള്ള വിഹിതം 12.10% വര്‍ദ്ധിപ്പിച്ചു. 2017- 18 ല്‍ 6908 കോടി രൂപയായിരുന്നു സാമൂഹ്യ നീതി ശാക്തീകരണ വകുപ്പിന് നീക്കി വെച്ചിരുന്നതെങ്കില്‍ 2018-19 ല്‍ അത് 7750 കോടി രൂപയായി വര്‍ദ്ധിപ്പിച്ചിട്ടുണ്ട്. മുന്‍ വര്‍ഷത്തെ അപേക്ഷിച്ച് 2018-19 ല്‍ പദ്ധതികള്‍ക്കായുള്ള ബജറ്റ് വിഹിതത്തില്‍ 11.47% വര്‍ദ്ധനയാണുണ്ടായത്. ഇതിനു പുറമേ മറ്റു പിന്നാക്ക വിഭാഗങ്ങളുടെ ക്ഷേമത്തിനായുള്ള വിഹിതത്തില്‍ 41.03% ത്തിന്റെ വര്‍ദ്ധനയും രേഖപ്പെടുത്തി.
    പട്ടിക ജാതിക്കാര്‍ക്കായുള്ള വെന്‍ച്വര്‍ മൂലധന ഫണ്ടിന്റെ മാതൃകയില്‍ ഒ.ബി.സിക്കാര്‍ക്കായി 200 കോടി രൂപ പ്രാരംഭ മൂലധനത്തോടെ ഒരു വെന്‍ച്വര്‍ മൂലധന ഫണ്ട് നടപ്പിലാക്കും. ഇതിനായി 2018- 19 ല്‍ 140 കോടി രൂപ അനുവദിച്ചിട്ടുണ്ട്. 13,587 തോട്ടിപ്പണിക്കാര്‍ക്കും അവരുടെ ആശ്രിതര്‍ക്കും ഇതുവരെ നൈപുണ്യ വികസന പരിശീലനം നല്‍കി. തോട്ടിപ്പണിക്കാര്‍ക്കും ആശ്രിതരുമടക്കം 809 ഓളം പേര്‍ക്ക് ബാങ്ക് വായ്പ ലഭ്യമാക്കി.
    ഇതാദ്യമായി മയക്കുമരുന്ന് ദുരൂപയോഗത്തിന്റെ ഇരകളെ കണ്ടെത്താനായി ദേശീയ സര്‍വേ നടത്തും. ഈ വര്‍ഷം മാര്‍ച്ച്- ഏപ്രില്‍ മാസത്തോടെ സര്‍വേ പൂര്‍ത്തീകരിക്കും. മയക്കു മരുന്നിന്റെ ഇരകളെ പുനരധിവസിപ്പിക്കാനായി 200 കോടി രൂപ അനുവദിച്ചിട്ടുണ്ട്. ഡീ അഡിക്ഷന്‍ സെന്ററുകള്‍ക്ക് പകരം ഈ പദ്ധയില്‍ ട്രീറ്റ്‌മെന്റ് ക്ലിനിക്കുകളാവും ആരംഭിക്കുക. പ്രധാനപ്പെട്ട ജയിലുകള്‍, ജുവനൈല്‍ ഹോമുകള്‍, സംസ്ഥാനങ്ങളിലെ പ്രധാനപ്പെട്ട ആശുപത്രികള്‍ എന്നിവിടങ്ങളില്‍ ട്രീറ്റ്‌മെന്റ് ക്ലിനിക്കുകള്‍ ആരംഭിക്കും.
    ഒ.ബി.സി വിഭാഗക്കാര്‍ക്കായുള്ള പ്രീ മെട്രിക് സ്‌കോളര്‍ഷിപ്പിന് പരിഗണിക്കുന്നതിനുള്ള വാര്‍ഷിക വരുമാന പരിധി 44,500 രൂപയില്‍ നിന്ന് രണ്ടര ലക്ഷം രൂപയായി ഉയര്‍ത്തി. പട്ടിക ജാതിക്കാര്‍ക്കുള്ള പീ മെട്രിക് സ്‌കോളര്‍ഷിപ്പിന് പരിഗണിക്കുന്നതിനുള്ള വാര്‍ഷിക വരുമാന പരിധി രണ്ട് ലക്ഷം രൂപയില്‍നിന്ന് രണ്ടര ലക്ഷം രൂപയായി ഉയര്‍ത്തി. ഹോസ്റ്റലില്‍ താമസിച്ചു പഠിക്കുന്നവര്‍ക്കുള്ള സ്റ്റൈപ്പന്റ് പ്രതിദിനം 350 രൂപയായിരുന്നത് 525 രൂപയായും ദിവസവും വീട്ടില്‍ നി്ന്ന് പോയി വരുന്നവര്‍ക്ക് പ്രതിദിനം 150 രൂപ സ്റ്റൈപ്പന്റ് നല്‍കിയിരുന്നത് 225 രൂപയായും ഉയര്‍ത്തി.
    പട്ടികജാതിക്കാര്‍, മറ്റു പിന്നാക്ക വിഭാഗങ്ങള്‍ എന്നിവര്‍ക്ക് സൗജന്യ പരിശീലനം നല്‍കുന്നതിന് പരിഗണിക്കുന്ന വരുമാന പരിധി 4.5 ലക്ഷത്തില്‍ നിന്ന് 6 ലക്ഷം രൂപയായി വര്‍ദ്ധിപ്പിച്ചു. ഒ.ബി.സിക്കാര്‍ക്കുള്ള പ്രീമെട്രിക് സ്‌കോളര്‍ഷിപ്പ് തുകയിലും ഗണ്യമായ വര്‍ദ്ധന വരുത്തിയിട്ടുണ്ട്. തദ്ദേശീയരായ വിദ്യാര്‍ത്ഥികള്‍ക്കുള്ള സ്റ്റൈപ്പന്റ് 1500 രൂപയില്‍ നിന്ന് 2500 രൂപയായും, പുറത്തു നിന്നുള്ള വിദ്യാര്‍ത്ഥികള്‍ക്ക് 3000 രൂപയില്‍ നിന്ന് 5000 രൂപയായും വര്‍ദ്ധിപ്പിച്ചു.


    AM MRD –137
    ***

    
    
    (Release ID: 1520622) Visitor Counter : 1