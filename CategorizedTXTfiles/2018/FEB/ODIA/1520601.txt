      ସଡକ ପରିବହନ ଓ ରାଜପଥ ମନ୍ତ୍ରଣାଳୟ

      ଦେଶର ପ୍ରଥମ ହାଇୱେ କେପାସିଟି ମାନୁଆଲ ଉନ୍ମୋଚନ କଲେ ନୀତିନ ଗଡକରୀ
      • ସଡ଼କ ସମ୍ପ୍ରସାରଣ ଦିଗରେ ଇଞ୍ଜିନିୟର ଓ ନୀତି ନିର୍ଦ୍ଧାରକମାନଙ୍କୁ ମାନୁଆଲ ସହାୟକ ହେବ
      
      Posted On: 12 FEB 2018 9:05PM by PIB Bhubaneshwar


    ସଡ଼କ ପରିବହନ ଏବଂ ରାଜପଥ , ଜାହାଜ ଚଳାଚଳ ଏବଂ ଜଳ ସମ୍ବଳ , ନଦୀ ବିକାଶ ଏବଂ ଗଙ୍ଗା ସଂରକ୍ଷଣ ମନ୍ତ୍ରୀ ନୀତିନ ଗଡକରୀ ଦେଶର ପ୍ରଥମ ହାଇୱେ କେପାସିଟି ମାନୁଆଲ ନୂଆଦିଲ୍ଲୀରେ ଉନ୍ମୋଚନ କରିଛନ୍ତି । Indo-HCM ଭାବେ ପରିଚିତ ଏହି ମାନୁଆଲ CSIR – CRRI ଦ୍ୱାରା ପ୍ରସ୍ତୁତ ହୋଇଛି । ଦେଶବ୍ୟାପୀ ବିଭିନ୍ନ ସଡ଼କ , ଯଥା : ଗୋଟିଏ ଲେନ୍ ବିଶିଷ୍ଟ , ଦୁଇ ଲେନ୍ ବିଶିଷ୍ଟ , ବହୁମୁଖୀ ସହରାଞ୍ଚଳ ରାସ୍ତା , ଆନ୍ତଃ ସହରାଞ୍ଚଳ ରାସ୍ତା , ଏକ୍ସପ୍ରେସ୍ ୱେ ଏବଂ ଅନ୍ୟାନ୍ୟ ସଂଯୋଗକାରୀ ସଡ଼କଗୁଡ଼ିକୁ ଅନୁଧ୍ୟାନ କରାଯିବା ପରେ ଏହି ମାନୁଆଲ ପ୍ରସ୍ତୁତ କରାଯାଇଛି । ମୁମ୍ବାଇ , ଗୁଆହାଟୀ ଏବଂ ରୁର୍କୀର ଆଇଆଇଟି , ନୂଆଦିଲ୍ଲୀର ସ୍କୁଲ ଅଫ୍ ପ୍ଲାନିଂ ଏଣ୍ଡ ଆର୍କିଟେକଚର , ଶିବପୁରର ଇଣ୍ଡିଆନ ଇନଷ୍ଟିଚ୍ୟୁଟ ଅଫ୍ ଇଞ୍ଜିନିୟରିଂ ଏଣ୍ଡ ଟେକ୍ନୋଲଜି , ଚେନ୍ନାଇର ଆନ୍ନା ବିଶ୍ୱବିଦ୍ୟାଳୟ ଏବଂ ସୁରଟର ସର୍ଦ୍ଦାର ବଲ୍ଲଭଭାଇ ପଟେଲ ନ୍ୟାସନାଲ ଇନଷ୍ଟିଚ୍ୟୁଟ ଅଫ ଟେକ୍ନୋଲଜି ଏହି ମାନୁଆଲ ପ୍ରସ୍ତୁତି ପ୍ରକ୍ରିୟାରେ ସାମିଲ ଥିଲେ ।


    କେଉଁ ସମୟରେ କେଉଁ ଭଳି ସଡ଼କ ସମ୍ପ୍ରସାରଣ କରାଯିବା ଜରୁରି ଏବଂ ଏଥିପାଇଁ ସେଠାରେ କିଭଳି ସୁବିଧା ଉପଲବ୍ଧ ହେବା ଉଚିତ ସେ ନେଇ ମାନୁଆଲରେ ସୂଚିତ କରାଯାଇଛି । ଦେଶର ସଡ଼କ ଇଞ୍ଜିନିୟର ଏବଂ ଏହି କ୍ଷେତ୍ରର ନୀତି ନିର୍ଦ୍ଧାରକମାନଙ୍କ ପାଇଁ ମାନୁଆଲ ଉପଯୋଗୀ ହୋଇପାରିବ । ଭାରତୀୟ ସଡ଼କର ଭିନ୍ନ ଭିନ୍ନ ରୂପ ଏବଂ ଏହାର ଗୁଣ ସମ୍ପର୍କରେ ମାନୁଆଲରେ ଉଲ୍ଲେଖ କରାଯାଇଛି । ଯୁକ୍ତରାଷ୍ଟ୍ର ଆମେରିକା , ଚୀନ୍ , ମାଲେସିଆ , ଇଣ୍ଡୋନେସିଆ ଏବଂ ତାଇୱାନ ବହୁ ପୂର୍ବରୁ ସେମାନଙ୍କର ହାଇୱେ ମାନୁଆଲ ପ୍ରସ୍ତୁତ କରିପାରିଥିବା ବେଳେ ପ୍ରଥମ ଥର ପାଇଁ ଭାରତ ଏହା ପ୍ରସ୍ତୁତ କରିଛି ।


    ଏହି ଅବସରରେ ନୀତିନ ଗଡକରୀ କହିଥିଲେ ଯେ , ବହୁ ପ୍ରତୀକ୍ଷିତ ଏହି ମାନୁଆଲ ଦେଶର ସଡ଼କ ନିର୍ମାଣ କ୍ଷେତ୍ରରେ ପ୍ରଯୁକ୍ତି ଭିତ୍ତିକ ଯୋଜନା ଓ ସମ୍ପ୍ରସାରଣରେ ସହାୟତା କରିପାରିବ । ସଡ଼କ ନିର୍ମାଣ କ୍ଷେତ୍ରରେ ଭାରତ ଏବେ ବିଶ୍ୱର ଶ୍ରେଷ୍ଠ ଟେକ୍ନୋଲଜି ଆଦରିବା ଉଚିତ ଯଦ୍ୱାରାକି ଏହା ନିରାପଦ , ପରିବେଶ ଅନୁକୂଳ ଏବଂ କମ୍ ଖର୍ଚ୍ଚସାପେକ୍ଷ ହୋଇପାରିବ । ସଡ଼କ ନିର୍ମାଣରେ ଫ୍ଲାଏ ଆସ୍ , ପ୍ଲାଷ୍ଟିକ୍ , ଅଏଲ୍ ସ୍ଲାଗ୍ ଏବଂ ମ୍ୟୁନିସିପାଲ ବର୍ଜ୍ୟ ବ୍ୟବହାରକୁ ସେ ଗୁରୁତ୍ୱ ଦେଇଥିଲେ । ଗଣମାଧ୍ୟମ ଏବଂ ବୈଜ୍ଞାନିକମାନେ ଏ ସମ୍ପର୍କରେ ଲୋକଙ୍କୁ ସଚେତନ କରାଇବାରେ ଗୁରୁତ୍ୱପୂର୍ଣ୍ଣ ଭୂମିକା ନେବା ଉଚିତ ବୋଲି ସେ କହିଥିଲେ । ଭାରତୀୟ ସଡ଼କରେ ନିରାପଦ ଏବଂ ଉତ୍ତମ ସ୍ପିଡ୍ ବ୍ରେକର ନିର୍ମାଣର ଡିଜାଇନ ନିର୍ମାଣ ଲାଗି ସେ ଗବେଷକ ଏବଂ ଇଞ୍ଜିନିୟରମାନଙ୍କୁ ପରାମର୍ଶ ଦେଇଥିଲେ ।


    ***************


    

    
    (Release ID: 1520601) Visitor Counter : 1