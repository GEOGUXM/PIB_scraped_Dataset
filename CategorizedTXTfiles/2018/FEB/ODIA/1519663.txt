      ରେଳ ମନ୍ତ୍ରଣାଳୟ

      ରେଳବାଇ ଡାକ୍ତରଖାନାରେ ଆୟୁଷ ସେବା ବୃଦ୍ଧି ପାଇଁ ରେଳ ମନ୍ତ୍ରଣାଳୟ ସହ ଆୟୁଷ ମନ୍ତ୍ରଣାଳୟର ଏମ୍ଓୟୁ
      Posted On: 06 FEB 2018 9:17PM by PIB Bhubaneshwar


    ଇଷ୍ଟର୍ଣ୍ଣ ରେଳବାଇର ବି . ଆର . ସିଂ ହସପିଟାଲ , ସଦର୍ଣ୍ଣ ରେଲୱେର ପେରାମ୍ବୁର ରେଲୱେ ହସପିଟାଲ , ନର୍ଦର୍ଣ୍ଣ ରେଲୱେର ସେଣ୍ଟ୍ରାଲ ହସପିଟାଲ , ୱେଷ୍ଟର୍ଣ୍ଣ ରେଲୱେର ଜେଆର ହସପିଟାଲ ଏବଂ ନର୍ଥଇଷ୍ଟ ଫ୍ରଣ୍ଟିୟର ରେଲୱେର ସେଣ୍ଟ୍ରାଲ ହସପିଟାଲରେ ଆୟୁଷ ସେବା ବ୍ୟାପକ ଭାବେ ଉପଲବ୍ଧ କରିବାକୁ ରେଳ ଓ ଆୟୁଷ ମନ୍ତ୍ରଣାଳୟ ନିଷ୍ପତ୍ତି ନେଇଛନ୍ତି ।


    ନୂଆଦିଲ୍ଲୀ , ମୁମ୍ବାଇ , କୋଲକାତା , ଚେନ୍ନାଇ ଏବଂ ଗୁଆହାଟୀର ଜୋନାଲ ହସପିଟାଲରେ ଆୟୁଷ ସେବା ବୃଦ୍ଧି କରିବାକୁ ଆଜି ନୂଆଦିଲ୍ଲୀରେ ରେଳ ମନ୍ତ୍ରଣାଳୟ ଓ ଆୟୁଷ ମନ୍ତ୍ରଣାଳୟ ମଧ୍ୟରେ ବୁଝାମଣା ହୋଇଛି । ଏମ୍ଓୟୁରେ ରେଳବାଇ ପକ୍ଷରୁ ମୁଖ୍ୟ କାର୍ଯ୍ୟ ନିର୍ବାହୀ ନିର୍ଦ୍ଦେଶକ / ସ୍ୱାସ୍ଥ୍ୟ ଡକ୍ଟର ଗଜେନ୍ଦ୍ର କୁମାର ଏବଂ ଆୟୁଷ ମନ୍ତ୍ରଣାଳୟ ପକ୍ଷରୁ ପରାମର୍ଶଦାତା ଡକ୍ଟର ମେନାଜ ନେସାରୀ ଦସ୍ତଖତ କରିଛନ୍ତି । ଏହି ଅବସରରେ ରେଳ ରାଷ୍ଟ୍ରମନ୍ତ୍ରୀ ତଥା ସଞ୍ଚାର ମନ୍ତ୍ରୀ ( ସ୍ୱାଧୀନ ) ମନୋଜ ସିହ୍ନା , ଆୟୁଷ ରାଷ୍ଟ୍ର ମନ୍ତ୍ରୀ ( ସ୍ୱାଧୀନ ) ଶ୍ରୀପଦ ୟେସୋ ନାଇକ , ରେଳ ରାଷ୍ଟ୍ରମନ୍ତ୍ରୀ ରାଜେନ ଗୋହେନ୍ , ରେଳ ବୋର୍ଡ ଅଧ୍ୟକ୍ଷ ଅଶ୍ୱନି ଲୋହାନି , ରେଳ ବୋର୍ଡର ସଦସ୍ୟମାନେ ଏବଂ ଦୁଇ ମନ୍ତ୍ରଣାଳୟର ବରିଷ୍ଠ ଅଧିକାରୀମାନେ ଉପସ୍ଥିତ ଥିଲେ ।


    ଏହି ଅବସରରେ ରେଳ ରାଷ୍ଟ୍ରମନ୍ତ୍ରୀ ମନୋଜ ସିହ୍ନା କହିଲେ ଯେ , ରେଳ କର୍ମଚାରୀଙ୍କ ଉତ୍ତମ ସ୍ୱାସ୍ଥ୍ୟକୁ ଗୁରୁତ୍ୱ ଦିଆଯାଉଛି । କର୍ତ୍ତବ୍ୟ ବୋଝରେ ଭାରାକ୍ରାନ୍ତ ହେଉଥିବା କର୍ମଚାରୀମାନଙ୍କ ସ୍ୱାସ୍ଥ୍ୟ ପାଇଁ ପାରମ୍ପରିକ ଜ୍ଞାନର ଆୟୁଷ ଚିକିତ୍ସା ସହାୟକ ହୋଇପାରିବ । ରାଷ୍ଟ୍ରମନ୍ତ୍ରୀ ରାଜେନ ଗୋହେନ୍ କହିଥିଲେ , ଦୁଇ ମନ୍ତ୍ରଣାଳୟର ଏହି ସହଯୋଗ ଫଳରେ ରେଳ କର୍ମଚାରୀମାନେ ଭବିଷ୍ୟତରେ ଅନେକ ଉପକୃତ ହୋଇପାରିବେ । ଗୁଆହାଟୀ ରେଲୱେ ହସପିଟାଲରେ ସେ ଆୟୁଷ ଚିକିତ୍ସାରୁ ମିଳୁଥିବା ଉପକାର ସମ୍ପର୍କରେ ଅବଗତ ଥିବା କହିଥିଲେ । ଆୟୁଷ ରାଷ୍ଟ୍ରମନ୍ତ୍ରୀ ( ସ୍ୱାଧୀନ ) ଶ୍ରୀପଦ ୟେସୋ ନାଇକ କହିଥିଲେ , ଆୟୁଷ ଚିକିତ୍ସା ଦ୍ୱାରା ଅନେକ ରୋଗରୁ ଉପଶମ ମିଳିପାରିବ । ଏହାଦ୍ୱାରା ରେଳ କର୍ମଚାରୀ ଉପକୃତ ହୋଇପାରିବେ ।


    ବୁଝାମଣା ଅନୁଯାୟୀ , ରେଳ ମନ୍ତ୍ରଣାଳୟ ସମସ୍ତ ପ୍ରକାର ଆନୁଷଙ୍ଗିକ ବ୍ୟବସ୍ଥା ସହ ମାନବ ସମ୍ବଳ ଉପଲବ୍ଧ କରାଇବ । ନୂତନ ଭାବେ ନିଯୁକ୍ତ ହେଉଥିବା କର୍ମଚାରୀମାନଙ୍କୁ ମଧ୍ୟ ପ୍ରଶିକ୍ଷଣ ଦେବାର ବ୍ୟବସ୍ଥା କରିବ । ଆୟୁଷ ମନ୍ତ୍ରଣାଳୟ ଚିକିତ୍ସା ପାଇଁ ପ୍ରଯୁକ୍ତିଗତ ସୁବିଧା ଯୋଗାଇ ଦେବ ।


    ଏବେ ଭାରତୀୟ ରେଳବାଇରେ 126ଟି ହୋମିଓପ୍ୟାଥି କ୍ଲିନିକ୍ ଏବଂ 40ଟି ଆୟୁର୍ବେଦିକ୍ କ୍ଲିନିକ୍ ଅଛି ।


    *************

    
    
    (Release ID: 1519663) Visitor Counter : 1