      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ମହିଳାଙ୍କ ବିରୋଧରେ ହେଉଥିବା ସାଇବର ଅପରାଧର ରିପୋର୍ଟିଂ ପାଇଁ ହେବ ସ୍ୱତନ୍ତ୍ର ପୋର୍ଟାଲ: କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ
      • ଅହମ୍ମଦାବାଦରେ 24ତମ ସର୍ବଭାରତୀୟ ଫରେନସିକ୍ ବିଜ୍ଞାନ ଅଧିବେଶନକୁ ଉଦଘାଟନ କଲେ ରାଜନାଥ ସିଂହ

      Posted On: 10 FEB 2018 8:49PM by PIB Bhubaneshwar

    ଅହମ୍ମଦାବାଦରେ ଆଜି 24ତମ ସର୍ବଭାରତୀୟ ଫରେନସିକ୍ ସାଇନ୍ସ ଅଧିବେଶନକୁ ଉଦଘାଟନ କରି କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ କହିଲେ ଯେ , ମହିଳାଙ୍କ ବିରୋଧରେ ହେଉଥିବା ସାଇବର ଅପରାଧର ଅଭିଯୋଗ ଗ୍ରହଣ ପାଇଁ ସ୍ୱତନ୍ତ୍ର ଭାବେ ଏକ ପୋର୍ଟାଲ ‘ ସାଇବର କ୍ରାଇମ ରିପୋର୍ଟି ପୋର୍ଟାଲ ’ ପ୍ରସ୍ତୁତ କରାଯିବ । ମହିଳା ଓ ଶିଶୁମାନଙ୍କ ବିରୋଧରେ ହେଉଥିବା ସାଇବର ଅପରାଧ ରୋକିବାକୁ ସ୍ୱତନ୍ତ୍ର ଭାବେ ସାଇବର କ୍ରାଇମ ଲାବରେଟରୀ ମଧ୍ୟ ପ୍ରତିଷ୍ଠା କରାଯିବ ।


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ କହିଲେ ଯେ , ଆଧୁନିକ ସମୟରେ ଆମକୁ ସାଇବର ଫୋରେନସିକ୍ ଦକ୍ଷତା ବୃଦ୍ଧି କରିବାକୁ ପଡ଼ିବ । ଅପରାଧ ଦୁନିଆରେ ସାଇବର ସ୍ପେସ୍ ନୂତନ କ୍ଷେତ୍ର ସହ ଆହ୍ୱାନ ସୃଷ୍ଟି କରିଛି । ସାଇବର ସ୍ପେସରେ ଅପରାଧ ରୋକିବା ଦିଗରେ ପାରମ୍ପରିକ ପୁଲିସ ବ୍ୟବସ୍ଥା ଯଥେଷ୍ଟ ନୁହେଁ ।


    ସାଇବର ସ୍ପେସରେ ଫରେନସିକ୍ ସାଇନ୍ସ ଉପଯୋଗୀ ହୋଇପାରିଛି । ଯୁବପିଢ଼ିଙ୍କୁ ମୌଳବାଦୀ ଚିନ୍ତାଧାରାରୁ ରୋକିବା ଦିଗରେ ସାଇବର ଫରେନସିକ୍ ବିଶେଷଜ୍ଞମାନଙ୍କ ଭୂମିକା ଗୁରୁତ୍ୱପୂର୍ଣ୍ଣ । ଏ ଦିଗରେ ସେମାନଙ୍କ ଉଦ୍ୟମ ପ୍ରଶଂସାଯୋଗ୍ୟ । ଉତ୍ତେଜନା ସୃଷ୍ଟି କରିବା ପାଇଁ ଜାଲ୍ ଫଟୋଚିତ୍ର / ଭିଡିଓର ସହାୟତା ନିଆଯାଉଥିବାର ଅନେକ ଉଦାହରଣ ଅଛି ବୋଲି ଶ୍ରୀ ସିଂହ କହିଥିଲେ ।


    ରାଜନାଥ ସିଂହ କହିଲେ ଯେ , ଅପରାଧ ରୋକିବା ଦିଗରେ ଅନେକ ଦେଶ ଫରେନସିକ୍ ଡିଏନ୍ଏ ଡାଟାବେସକୁ ବ୍ୟବହାର କରିପାରୁଛନ୍ତି । ଆମେ ମଧ୍ୟ ଏଭଳି ଡାଟାବେସ୍ ପ୍ରସ୍ତୁତ କରିବାକୁ ପ୍ରଚେଷ୍ଟା କରୁଛୁ । ଅପରାଧ ରୋକିବା ଦିଗରେ ବ୍ୟାପକ ଆନୁଷଙ୍ଗିକ ବ୍ୟବସ୍ଥା ସୃଷ୍ଟି କରିବାକୁ କେନ୍ଦ୍ର ସରକାର ଉଦ୍ୟମ ଚଳାଇଛନ୍ତି ।


    କ୍ରାଇମ ଆଣ୍ଡ କ୍ରିମିନାଲ ଟ୍ରାକିଂ ନେଟୱର୍କ ଆଣ୍ଡ ସିଷ୍ଟମ୍ସ ଆରମ୍ଭ କରାଯାଇଛି । ଏହାକୁ କୋର୍ଟ ଏବଂ ଫରେନସିକ୍ ଲାବୋରେଟରୀ ସହ ସଂଯୋଗ କରାଯାଇ ଇଣ୍ଟର ଅପରେବଲ କ୍ରିମିନାଲ ଜଷ୍ଟିସ୍ ସିଷ୍ଟମ ପ୍ରସ୍ତୁତ କରାଯିବ ବୋଲି ରାଜନାଥ ସିଂହ କହିଥିଲେ ।


    ଆମ ପାଇଁ ଏବେ ଆର୍ଟିଫିସିଆଲ ଇଣ୍ଟେଲିଜେନ୍ସ , ବ୍ଲକଚେନ୍ ଟେକ୍ନୋଲଜି , କ୍ଲାଉଡ କମ୍ପ୍ୟୁଟିଙ୍ଗ , ଥ୍ରୀଡି ପ୍ରିଣ୍ଟିଂ , ରୋବୋଟିକ୍ସ ଏଣ୍ଡ ଇଣ୍ଟରନେଟ ଆମ ପାଇଁ ନୂତନ ଆହ୍ୱାନ ସୃଷ୍ଟି କରିଛନ୍ତି । ଏହାର ସମସ୍ତ ନମୂନାରେ ସ୍ୱଚ୍ଛତା ଆବଶ୍ୟକ ।


    ଫରେନସିକ୍ ବାବଦରେ ଆମ ପୁଲିସ ଫୋର୍ସ ସଚେତନ ହେବା ଜରୁରି । ସେମାନେ ଏ ଦିଗରେ ଉଚିତ ପ୍ରଶିକ୍ଷଣ ପାଇବା ଉଚିତ ଏବଂ ବିଶେଷ କରି ତଦନ୍ତକାରୀ ଅଧିକାରୀମାନେ ଫୋରେନସିକ୍ ବାବଦରେ ସେମାନଙ୍କ ଜ୍ଞାନ ବଢ଼ାଇବା ଉଚିତ । ଜିଲ୍ଲା ସ୍ତରରେ ‘ ଫରେନସିକ୍ ପେ ଚର୍ଚ୍ଚା ’ କାର୍ଯ୍ୟକ୍ରମ ଆୟୋଜନ ଉପରେ ରାଜନାଥ ସିଂହ ଗୁରୁତ୍ୱ ଦେଇଥିଲେ ।


    ବିଶ୍ୱବିଦ୍ୟାଳୟମାନେ ଫରେନସିକ୍ ପାଠ୍ୟକ୍ରମ ପ୍ରଣୟନ କରିବା ସହ ପାଠପଢ଼ାର ମାନ ବଢ଼ାଇବା ଉଚିତ ବୋଲି ସେ କହିଥିଲେ । ଏକ ମାମଲାକୁ ଦୃଢ଼ କରିବା ଦିଗରେ ଫରେନସିକ୍ ବିଶେଷଜ୍ଞମାନଙ୍କ ଭୂମିକା ଥାଏ । ଆଜିର ଫରେନସିକ୍ ବିଜ୍ଞାନ ବିଗତ 150-200 ବର୍ଷର ଢାଞ୍ଚା ଉପରେ ପର୍ଯ୍ୟବସିତ । ଭାରତରେ ବ୍ରିଟିଶରମାନେ ପ୍ରଥମେ ଫରେନସିକ୍ ଲାବୋରେଟରୀ ପ୍ରତିଷ୍ଠା କରିଥିଲେ ମଧ୍ୟ ସେମାନେ ଫରେନସିକ୍ ଉପରେ କମ୍ ଏବଂ ପୁଲିସ ବ୍ୟବସ୍ଥା ଉପରେ ବେଶୀ ନିର୍ଭର କରୁଥିଲେ ବୋଲି କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ କହିଥିଲେ ।


    ଚିହ୍ନଟ କରିବା ଅପରାଧ ନିୟନ୍ତ୍ରଣରେ ମୂଳ ପଦକ୍ଷେପ । ଅପରାଧୀଙ୍କୁ ଚିହ୍ନଟ କରିବା ଏବଂ ତଦନ୍ତ ପ୍ରକ୍ରିୟାରେ ଫରେନସିକ୍ ବିଶେଷଜ୍ଞମାନେ ବଡ଼ ଭୂମିକା ନେଇଥାନ୍ତି । ତଦନ୍ତରେ ଫରେନସିକ୍ ବିଶେଷଜ୍ଞମାନେ ବଡ଼ ମୋଡ଼ ବୁଲାଇବାରେ ସଫଳ ହୋଇଥାନ୍ତି ।


    ଏହି ଅବସରରେ ଏକ ସ୍ମରଣିକା ଉନ୍ମୋଚନ ହୋଇଥିଲା ଏବଂ ଫରେନସିକ୍ ବିଶେଷଜ୍ଞମାନଙ୍କୁ ମାନପତ୍ର ପ୍ରଦାନ କରାଯାଇଥିଲା ।


    ****************

    
    
    (Release ID: 1520594) Visitor Counter : 2