      ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି

      ଜୟପୁର-ମାଲକାନଗିରି 130 କିମି ନୂଆ ରେଳଲାଇନ ପ୍ରକଳ୍ପକୁ କ୍ୟାବିନେଟ ଅନୁମୋଦନ
      • ପ୍ରକଳ୍ପ ଲାଗି ଖର୍ଚ୍ଚ ହେବ 2676.11 କୋଟି ଟଙ୍କା
      • 2021-22 ସୁଦ୍ଧା ଶେଷ ହେବ
      • ଓଡ଼ିଶା, ଛତିଶଗଡ଼, ଆନ୍ଧ୍ର ପ୍ରଦେଶର ଦୁର୍ଗମ ଅଂଚଳକୁ ଖୋଲିବ ଯୋଗାଯୋଗ ମାର୍ଗ
      Posted On: 20 FEB 2018 4:13PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ ଅର୍ଥନୈତିକ ବ୍ୟାପାର ସଂକ୍ରାନ୍ତ କେନ୍ଦ୍ର କ୍ୟାବିନେଟ କମିଟି (ସିସିଇଏ) ବୈଠକରେ 130 କିମି ଦୂରତା ବିଶିଷ୍ଟ ଜୟପୁର-ମାଲକାନଗିରି ନୂଆ ରେଳ ଲାଇନ ପ୍ରକଳ୍ପକୁ ଅନୁମୋଦନ ମିଳିଛି । ଏହି ପ୍ରକଳ୍ପ ଲାଗି 2676.11 କୋଟି ଟଙ୍କା ଖର୍ଚ୍ଚ ହେବ ଏବଂ ଏହା 2021-22 ସୁଦ୍ଧା ଶେଷ ହେବ । ଏହି ରେଳ ଲାଇନ ଓଡ଼ିଶାର କୋରାପୁଟ ଏବଂ ମାଲକାନଗିରି ଜିଲ୍ଲାକୁ ସମ୍ପୂର୍ଣ୍ଣ ଭାବେ ଯୋଡ଼ିପାରିବ ।


    ଦେଶ ବାମପନ୍ଥୀ ଉଗ୍ରବାଦ ପ୍ରବଣ ଅଂଚଳ ଭାବେ ମାଲକାନଗିରି ଏବଂ କୋରାପୁଟକୁ ଚିହ୍ନଟ କରାଯାଇଛି । ଏହି ଦୁଇଟି ଜିଲ୍ଲା ସାରା ଦେଶରେ ଚିହ୍ନଟ ହୋଇଥିବା 115 ଟି ପଛୁଆ ଜିଲ୍ଲା ମଧ୍ୟରେ ଆସୁଛି । 2022 ସୁଦ୍ଧା ନୂତନ ଭାରତର ସଂକଳ୍ପ ପୂରଣ କରିବା ଲାଗି ଏହିସବୁ ଜିଲ୍ଲାର ବିକାଶ ଲାଗି ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆହ୍ୱାନ କରିଛନ୍ତି ।


    ପ୍ରସ୍ତାବିତ ଏହି ନୂଆ ରେଳ ଲାଇନ ମାଲାକନାଗିରି , ବୈପାରୀଗୁଡ଼ା , ଟାଙ୍ଗିଣିଗୁଡ଼ା , ମାଥିଲି , ପାଣ୍ଡରିପାଣି ରୋଡ ଏବଂ କୋଟ୍ଟାଭାଲସା-କିରାଣ୍ଡୁଲ ଲାଇନରେ ଜୟପୁର ମଧ୍ୟରେ ଆସୁଥିବା ଅନ୍ୟ ବଡ଼ ଟାଉନକୁ ଯୋଡ଼ିବ । ଆହୁରି ଗୁରୁତ୍ୱପୂର୍ଣ୍ଣ ସହର ଯେପରିକି କୋରାପୁଟ , ଜୟପୁର , ଜଗଦଳପୁର , ଦାନ୍ତେୱାଡ଼ାକୁ ଯୋଗାଯୋଗରେ ଉନ୍ନତି ଘଟିବ । ଏହାମଧ୍ୟ ଓଡ଼ିଶା , ଛତିଶଗଡ଼ ଏବଂ ଆନ୍ଧ୍ର ପ୍ରଦେଶର ଅନ୍ୟାନ୍ୟ ଅଞ୍ଚଳକୁ ଯୋଗାଯୋଗ ସମ୍ପ୍ରସାରଣରେ ସହାୟତା କରିବ ।


    ବର୍ତ୍ତମାନ ମାଲକାନଗିରିକୁ ରେଳ ଯୋଗାଯୋଗ ହୋଇପାରିନାହିଁ । ଏହି ନୂଆ ଲାଇନ ହେବା ଫଳରେ ସ୍ଥାନୀୟ ଅଂଚଳରେ ଶିଳ୍ପ ବିକାଶ ପାଇଁ ବାଟ ଖୋଲିବା ସହିତ ବ୍ୟାପକ ସାମାଜିକ-ଅର୍ଥନୈତିକ ପରିବର୍ତ୍ତନ ଆଣିବ ଯାହା ସାମଗ୍ରୀକ ବିକାଶରେ ସହାୟକ ହୋଇପାରିବ । ଏହି ପ୍ରକଳ୍ପ ଉକ୍ତ ଅଂଚଳରେ ଯୋଗାଯୋଗ ବ୍ୟବସ୍ଥାର ବିକାଶ କରିବା ସହ ଏହି ଅଂଚଳର ଲୋକମାନଙ୍କୁ ଅର୍ଥନୈତିକ ସୁବିଧାସୁଯୋଗ ଯୋଗାଇ ଦେବ । ଏହା ମଧ୍ୟ ବିକାଶ ଜରିଆରେ ବାମପନ୍ଥୀ ଉଗ୍ରବାଦର ମୁକାବିଲାରେ ସହାୟକ ହେବ ।


    ଏତଦବ୍ୟତୀତ ଏହି ପ୍ରକଳ୍ପ 31.2 ଲକ୍ଷ ମାନବ ଦିବସର ପ୍ରତ୍ୟକ୍ଷ ନିଯୁକ୍ତି ସୁଯୋଗ ଯୋଗାଇ ଦେବ ।


    **********

    
    
    (Release ID: 1521118) Visitor Counter : 15