      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      କାନାଡା ପ୍ରଧାନମନ୍ତ୍ରୀଙ୍କ ଭାରତ ଗସ୍ତ(ଫେବୃଆରୀ 23, 2018) ଅବସରରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ପ୍ରେସ ବିବୃତି
      Posted On: 23 FEB 2018 1:41PM by PIB Bhubaneshwar


    ମହାମହିମ , ସମ୍ମାନନୀୟ ପ୍ରଧାନମନ୍ତ୍ରୀ ଟ୍ରୁଡୋ ,


    ସମ୍ମାନନୀୟ ପ୍ରତିନିଧି ଦଳର ସଦସ୍ୟ ,


    ଗଣମାଧ୍ୟମର ବନ୍ଧୁଗଣ ,


    ଭାରତକୁ ସରକାରୀ ଗସ୍ତରେ ଆସିଥିବା ପ୍ରଧାନମନ୍ତ୍ରୀ ଟ୍ରୁଡୋଙ୍କୁ ସ୍ୱାଗତ କରି ମୁଁ ଆନନ୍ଦିତ ।


    ତେବେ ପ୍ରଧାନମନ୍ତ୍ରୀ ଭାବେ ତାଙ୍କର ଏହା ପ୍ରଥମ ଗସ୍ତ , ସେ ନିଜ ପିତା ଏବଂ ତତ୍କାଳୀନ ପ୍ରଧାନମନ୍ତ୍ରୀ ପିୟର ଟ୍ରୁଡୋଙ୍କ ସହିତ 1983ରେ ଭାରତ ଗସ୍ତରେ ଆସିଥିଲେ ।


    ଶ୍ରୀମାନ ପ୍ରଧାନମନ୍ତ୍ରୀ ମହୋଦୟ ଆପଣଙ୍କ ଗସ୍ତକୁ ଅନେକ ଦିନ ଧରି ଆମେ ଅପେକ୍ଷା କରି ରହିଥିଲୁ । ଆମେ ଆନନ୍ଦିତ ଯେ ଆପଣ ନିଜ ପତ୍ନୀ ଏବଂ ପିଲାମାନଙ୍କ ସହିତ ଆସିଛନ୍ତି । ଆମେ ଏଥିପାଇଁ ମଧ୍ୟ ଆନନ୍ଦିତ ଯେ ଆମର ଏହି ସାକ୍ଷାତ ପୂର୍ବରୁ ଆପଣ ଭାରତର ବିଭିନ୍ନ ସହର ଭ୍ରମଣ କରିଛନ୍ତି ।


    2015ରେ ମୋର କାନାଡା ଗସ୍ତ 42ବର୍ଷରେ କୌଣସି ଭାରତୀୟ ପ୍ରଧାନମନ୍ତ୍ରୀଙ୍କ ପ୍ରଥମ ଦ୍ୱିପାକ୍ଷିକ ଗସ୍ତ ଥିଲା । ସେତେବେଳେ ମୁଁ ଭାଙ୍କୋଭର , ଟରଣ୍ଟୋ ଏବଂ ଓଟାୱା ଗସ୍ତ କରିଥିଲି । ଭାରତ ପ୍ରତି କାନାଡାର ଜନସାଧାରଣଙ୍କ ବନ୍ଧୁତ୍ୱ ଭାବ ଏବଂ ସ୍ନେହକୁ ମୁଁ ଅନୁଭବ କରିଥିଲି ।


    ମୋର ବିଶ୍ୱାସ ଯେ ପ୍ରଧାନମନ୍ତ୍ରୀ ଟ୍ରୁଡୋ ମଧ୍ୟ କାନାଡା ପ୍ରତି ଭାରତରେ ରହିଥିବା ଉଦାରତା ଏବଂ ସ୍ୱାଭାବିକ ବନ୍ଧୁତ୍ୱର ଅନୁଭବ କରିଥିବେ । ସେ ଆମ ଦେଶର ବିବିଧତା ଏବଂ ଆମ ଗଣତାନ୍ତ୍ରିକ ସକ୍ରିୟତାକୁ ମଧ୍ୟ ଅନୁଭବ କରିଥିବେ ।


    ବନ୍ଧୁଗଣ ,


    କାନାଡା ସହିତ ନିଜର ରଣନୈତିକ ଭାଗିଦାରୀକୁ ଆଗକୁ ନେବା ଲାଗି ଭାରତ ଅତ୍ୟଧିକ ଗୁରୁତ୍ୱ ଦେଉଛି ।


    ଆମର ସମ୍ପର୍କ ଗଣତନ୍ତ୍ର , ବହୁଳବାଦ , ଆଇନର ସର୍ବୋଚ୍ଚତା ଏବଂ ପାରସ୍ପରିକ ସମ୍ପର୍କ ଉପରେ ଆଧାରିତ ।


    ବ୍ୟବସାୟ ଏବଂ ନିବେଶଠାରୁ ଆରମ୍ଭ କରି ଶକ୍ତି ପର୍ଯ୍ୟନ୍ତ ; ବିଜ୍ଞାନ ଏବଂ ଉଦ୍ଭାବନ ଠାରୁ ଆରମ୍ଭ କରି ଶିକ୍ଷା ଏବଂ ଦକ୍ଷତା ବିକାଶ ପର୍ଯ୍ୟନ୍ତ ; ସମୁଦ୍ର ଠାରୁ ଆରମ୍ଭ କରି ମହାକାଶ ପର୍ଯ୍ୟନ୍ତ , ପ୍ରତ୍ୟେକ କ୍ଷେତ୍ରରେ ଭାରତ ଏବଂ କାନାଡା ସାଥୀ ହୋଇ କାର୍ଯ୍ୟ କରିପାରିବେ ।


    ଆମର ଆଜିର ଆଲୋଚନାରେ ଆମେ ଆମର ସମ୍ପର୍କର ସମସ୍ତ ଦିଗର ସମୀକ୍ଷା କରିଥିଲୁ ଏବଂ ଆପୋସ ସହଯୋଗକୁ ବଢ଼ାଇବା ଲାଗି ଦୃଢ଼ ଉପାୟ ଚିହ୍ନଟ କରିଥିଲୁ ।


    ସର୍ବପ୍ରଥମେ , ଆମେ ନିଜର ସୁରକ୍ଷା ସହଯୋଗକୁ ସୁଦୃଢ଼ କରିବା ଲାଗି ସହମତ ହୋଇଥିଲୁ । ଆତଙ୍କବାଦ ଏବଂ ଉଗ୍ରବାଦ ଭାରତ ଏବଂ କାନାଡା ଭଳି ଗଣତାନ୍ତ୍ରିକ , ବହୁଳବାଦୀ ସମାଜ ଲାଗି ବିପଦ । ଏହି ଶକ୍ତିର ମୁକାବିଲା କରିବା ଲାଗି ଆମେ ଏକାଠି ହେବା ଗୁରୁତ୍ୱପୂର୍ଣ୍ଣ ।


    ସମ୍ପ୍ରଦାୟଗତ ରାଜନୈତିକ ଉଦ୍ଦେଶ୍ୟ ଲାଗି ଦୁରୂପଯୋଗ କରୁଥିବା ଏବଂ ବିଭାଜନର ଗାତ ଖୋଳୁଥିବା ଲୋକମାନଙ୍କ ପାଇଁ କୌଣସି ସ୍ଥାନ ରହିବା ଉଚିତ ନୁହେଁ ।


    ଆମ ଦେଶର ସାର୍ବଭୌମତ୍ୱ , ଏକତା ଏବଂ ଅଖଣ୍ଡତାକୁ ଆହ୍ୱାନ କରୁଥିବା ଲୋକମାନଙ୍କୁ ମଧ୍ୟ ବରଦାସ୍ତ କରାଯିବ ନାହିଁ ।


    ଆତଙ୍କବାଦ ଏବଂ ଉଗ୍ରବାଦ ବିରୋଧରେ ଲଢ଼ିବା ଲାଗି ପ୍ରଧାନମନ୍ତ୍ରୀ ଟ୍ରୁଡୋ ଏବଂ ମୁଁ ସହମତ ହୋଇଛୁ । ଆମର ଏନଏସଏ ମଧ୍ୟ ପୂର୍ବରୁ ପରସ୍ପରକୁ ସାକ୍ଷାତ କରିଛନ୍ତି । ସେମାନେ ଆତଙ୍କବାଦ ଏବଂ ଉଗ୍ରବାଦ ମୁକାବିଲା ଲାଗି ସହଯୋଗର ଢାଞ୍ଚା (ଫ୍ରେମୱାର୍କ)କୁ ଚୂଡ଼ାନ୍ତ ରୂପ ଦେଇଛନ୍ତି ।


    ବନ୍ଧୁଗଣ ,


    ଆମେ ଆମର ଅର୍ଥନୈତିକ ସମ୍ପର୍କର ମଧ୍ୟ ସମୀକ୍ଷା କରିଥିଲୁ । ଆମେ ସହମତ ହୋଇଥିଲୁ ଯେ ଭାରତ ଏବଂ କାନାଡା ମଧ୍ୟରେ ଅର୍ଥନୈତିକ ସମ୍ପର୍କକୁ ଆମେ ଆହୁରି ଗଭୀର କରିବୁ ।


    ଭାରତର ଦ୍ରୁତ ଏବଂ ନିରନ୍ତର ଆର୍ଥିକ ବିକାଶ ଏବଂ ଅର୍ଥନୈତିକ ସଂସ୍କାର ପ୍ରଚୁର ସୁଯୋଗ ପ୍ରଦାନ କରୁଛି । କାନାଡୀୟ ପେନସନ ଫଣ୍ଡ ଭାରତର ଭିତ୍ତିଭୂମି ବିକାଶରେ ପ୍ରବଳ ସହଭାଗୀ ହୋଇ ରହିଛି ।


    ଆମର ଆର୍ଥିକ ସହଭାଗୀତା ଲାଗି ଏକ ସଂସ୍ଥାଗତ ଢାଂଚା ବ୍ୟବସ୍ଥା କରିବା ମଧ୍ୟ ଆବଶ୍ୟକ । ଏହି ପରିପ୍ରେକ୍ଷୀରେ ଦ୍ୱିପାକ୍ଷିକ ନିବେଶ ଏବଂ ପ୍ରୋତ୍ସାହନ ଚୁକ୍ତି ଏବଂ ବିସ୍ତୃତ ଅର୍ଥନୈତିକ ସହଭାଗୀତା ଚୁକ୍ତିକୁ ଚୂଡ଼ାନ୍ତ ରୂପ ଦେବା ଲାଗି ଆମେ ଆମର ଆଲୋଚନାକାରୀଙ୍କ ପ୍ରୟାସକୁ ଦ୍ୱିଗୁଣିତ କରିବା ଲାଗି ନିର୍ଦ୍ଦେଶ ଦେଇଛୁ ।


    ଆମ ଦୁଇ ଦେଶର ସିଇଓମାନଙ୍କ ସହିତ ମଧ୍ୟ ଆଜି ଆମକୁ ଆଲୋଚନା କରିବାର ସୁଯୋଗ ମିଳିଥିଲା ।


    ଉଚ୍ଚ ଶିକ୍ଷା ଲାଗି ଭାରତୀୟ ଛାତ୍ରଛାତ୍ରୀଙ୍କ ପାଇଁ କାନାଡା ଏକ ଗୁରୁତ୍ୱପୂର୍ଣ୍ଣ ଲକ୍ଷ୍ୟସ୍ଥଳୀ । ଆଜି , କାନାଡାରେ ଏକ ଲକ୍ଷ 20 ହଜାର ଠାରୁ ଅଧିକ ଭାରତୀୟ ଛାତ୍ରଛାତ୍ରୀ ଅଛନ୍ତି । ଉଚ୍ଚ ଶିକ୍ଷା କ୍ଷେତ୍ରରେ ବୁଝାମଣା ଦ୍ୱାରା , ଯାହାର ଆଜି ନବୀକରଣ କରାଗଲା , ଉଭୟ ପକ୍ଷର ଛାତ୍ରଛାତ୍ରୀ ଏବଂ ଶିକ୍ଷକଙ୍କୁ ଅଧିକ ଯାତାୟାତକୁ ସୁଗମ କରିବାରେ ମଧ୍ୟ ସହାୟତା ମିଳିପାରିବ ।


    ମୁଁ ଦକ୍ଷ ପେସାଦାରଙ୍କ ଯାତାୟାତକୁ ପ୍ରୋତ୍ସାହନ ଦେବା ଏବଂ ଏହାକୁ ସୁଗମ କରିବା ଲାଗି ପ୍ରଧାନମନ୍ତ୍ରୀ ଟ୍ରୁଡୋଙ୍କୁ ଅନୁରୋଧ କରିଛି । ଏହାଦ୍ୱାରା ଆମର ଦୁଇ ଦେଶ ଲାଭାନ୍ୱିତ ହେବେ ଏବଂ କାନାଡାର ଅର୍ଥବ୍ୟବସ୍ଥାକୁ ଅଧିକ ପ୍ରତିଦ୍ୱନ୍ଦ୍ୱୀତାପୂର୍ଣ୍ଣ କରିବ ।


    ଆମର ପ୍ରଯୁକ୍ତି ସହଭାଗୀତାରେ ବିଶାଳ ସମ୍ଭାବନା ରହିଛି । ଆମର ବୈଜ୍ଞାନିକ ଏବଂ ଗବେଷକଙ୍କ ଦ୍ୱାରା ନବୀନ ପ୍ରଯୁକ୍ତି ଏବଂ ପ୍ରଣାଳୀ ଆଗକୁ ଆସୁଛି ଏହାଦ୍ୱାରା ଭାରତ ଏବଂ କାନାଡା , ଉଭୟ ଦେଶ ଉପରେ ସକାରାତ୍ମକ ପ୍ରଭାବ ପଡ଼ିବ । କାନାଡା ଆମର ପ୍ରଯୁକ୍ତି ସମ୍ମିଳନୀ 2017( Technology Summit 2017 )ର ସହଭାଗୀ ଦେଶ ଥିଲା । ସୂଚନା ଏବଂ ସଂଚାର ପ୍ରଯୁକ୍ତି କ୍ଷେତ୍ରରେ ସହଯୋଗକୁ ସୁଦୃଢ଼ କରିବା ଲାଗି ମଧ୍ୟ ଆମ ସରକାର ମହମତ ହୋଇଛି ।


    ଆମେ ଶାନ୍ତି ପ୍ରତିଷ୍ଠା କ୍ଷେତ୍ରରେ ସହଯୋଗକୁ ସୁଦୃଢ଼ କରିବା ସହିତ ତୃତୀୟ ଦେଶରେ ସାମର୍ଥ୍ୟ ନିର୍ମାଣ ଉପରେ ମଧ୍ୟ ବିଶେଷ ଧ୍ୟାନ ଦେବା ଲାଗି ସହମତ ହୋଇଛୁ ।


    ବନ୍ଧୁଗଣ ,


    ଜନ-ଜନ ସମ୍ପର୍କ ଆମ ରଣନୈତିକ ସହଭାଗୀତା ଦୃଢ଼ ଆଧାର ।


    କାନାଡା ସ୍ଥିତ ଭାରତୀୟ ସମୁଦାୟର ଉପଲବ୍ଧୀକୁ ନେଇ ଭାରତ ଗର୍ବ କରୁଛି । ମୁଁ ଏହା ଦେଖି ଖୁସି ଯେ ପ୍ରଧାନମନ୍ତ୍ରୀ ସେମାନଙ୍କ ମଧ୍ୟରୁ ଅନେକଙ୍କୁ ନିଜ ସହିତ ଏହି ଗସ୍ତରେ ଆଣିଛନ୍ତି ।


    କାନାଡାର ଭାରତୀୟ ସମୁଦାୟ ସହିତ ବନ୍ଧୁତ୍ୱ ଏବଂ ସଦଭାବନା ପ୍ରତିଷ୍ଠା ନିମନ୍ତେ ଆମେ ପ୍ରତିବଦ୍ଧ ଅଟୁ ଏବଂ ଭାରତର ପ୍ରଗତି ଏବଂ ବିକାଶ ସେମାନଙ୍କର ସକ୍ରିୟ ଭାଗିଦାରୀ ଚାହୁଁ ।


    ଶ୍ରୀମାନ ପ୍ରଧାନମନ୍ତ୍ରୀ ମହୋଦୟ ,


    ଭାରତ-କାନାଡା ସହଭାଗୀ ମୂଲ୍ୟବୋଧର ଏକ ସ୍ୱାଭାବିକ ଭାଗିଦାର ଅଟନ୍ତି । ମୋର ଦୁଇ ଦେଶ ମଧ୍ୟରେ ଅଧିକ ସୁଦୃଢ଼ ସହଭାଗୀତା ଏବଂ ଏଥିରୁ ଆମ ଦୁଇ ଦେଶର ଉଜ୍ଜ୍ୱଳ ଭବିଷ୍ୟତର ଆଶା ରହିଛି ।


    ଧନ୍ୟବାଦ!


    ************

    
    
    (Release ID: 1521636) Visitor Counter : 9