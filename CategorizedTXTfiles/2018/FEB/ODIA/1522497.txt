      ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟ

      ଜାତୀୟ ବିଜ୍ଞାନ ଦିବସ 2018 ସକାଶେ ବିଜ୍ଞପ୍ତି
      Posted On: 27 FEB 2018 2:34PM by PIB Bhubaneshwar


    ପ୍ରତିବର୍ଷ ଫେବୃୟାରୀ 28 ତାରିଖ ଦିନ ଦେଶବ୍ୟାପୀ ଜାତୀୟ ବିଜ୍ଞାନ ଦିବସ ପାଳନ କରାଯାଇଥାଏ । ଚଳିତ ବର୍ଷ ମଧ୍ୟ ଏହି ଦିବସକୁ କେନ୍ଦ୍ର ବିଜ୍ଞାନ ଓ ପ୍ରଯୁକ୍ତି ବିଭାଗ ପକ୍ଷରୁ ପାଳନ କରାଯିବାକୁ ସ୍ଥିର କରାଯାଇଛି । ଏହି ଅବସରରେ ବିଭିନ୍ନ କାର୍ଯ୍ୟକ୍ରମ ଅନୁଷ୍ଠିତ ହେବା ସକାଶେ ନିର୍ଘଣ୍ଟ କରାଯାଇଛି । ନୂଆଦିଲ୍ଲୀର ପ୍ରଯୁକ୍ତି ଭବନଠାରେ ଜାତୀୟ ବିଜ୍ଞାନ ଦିବସ ପାଇଁ ଆୟୋଜିତ କାର୍ଯ୍ୟକ୍ରମରେ କେନ୍ଦ୍ରୀୟ ବିଜ୍ଞାନ ଓ ପ୍ରଯୁକ୍ତି , ଭୂବିଜ୍ଞାନ ଓ ପର୍ଯ୍ୟାବରଣ ତଥା ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ ମୁଖ୍ୟ ଅତିଥି ଭାବେ ଯୋଗ ଦେବେ । ଏହି କାର୍ଯ୍ୟକ୍ରମରେ ବିଜ୍ଞାନ ଓ ପ୍ରଯୁକ୍ତି ତଥା ପର୍ଯ୍ୟାବରଣ ଓ ଭୂବିଜ୍ଞାନ ରାଷ୍ଟ୍ରମନ୍ତ୍ରୀ ଶ୍ରୀ ୱାଇ ଏସ ଚୌଧୁରୀ ପୌରୋହିତ୍ୟ କରିବେ । 2017 ବର୍ଷ ପାଇଁ ଚୟନ କରାଯାଇଥିବା ପୁରସ୍କାର ବିଜେତାମାନଙ୍କୁ ମନ୍ତ୍ରୀଦ୍ୱୟ ପୁରସ୍କାର ପ୍ରଦାନ କରିବେ । ବିଜ୍ଞାନ ଓ ପ୍ରଯୁକ୍ତି ଯୋଗାଯୋଗ ଏବଂ ଛାଛ୍ରଛାତ୍ରୀ ତଥା ଜନସାଧାରଣଙ୍କ ମଧ୍ୟରେ ବୈଜ୍ଞାନିକ ଚିନ୍ତାଧାରାର ପ୍ରଚାର ଓ ପ୍ରସାର ନିମନ୍ତେ ସେମାନଙ୍କର ଅବଦାନକୁ ବିଚାରକୁ ନେଇ ଏହି ବିଜେତାମାନଙ୍କୁ ଚୟନ କରାଯାଇଛି ।


    ‘ ରମଣ ପ୍ରଭାବ ’ ଆବିଷ୍କାରକୁ ପାଳନ କରିବା ସକାଶେ ପ୍ରତିବର୍ଷ ଫେବୃୟାରୀ ମାସ 28 ତାରିଖ ଦିନ ଜାତୀୟ ବିଜ୍ଞାନ ଦିବସ ପାଳନ କରାଯାଇଥାଏ । ବିଶିଷ୍ଟ ଭାରତୀୟ ପଦାର୍ଥ ବିଜ୍ଞାନୀ ସାର୍‌ ସି ଭି ରମଣ ଏହି ଆବିଷ୍କାର ସକାଶେ ନୋବେଲ୍‌ ପୁରସ୍କାର ଲାଭ କରିଥିଲେ । 2018 ବର୍ଷର ଜାତୀୟ ବିଜ୍ଞାନ ଦିବସ ପାଳନର ଶୀର୍ଷକ ରଖାଯାଇଛି ‘ ଦୀର୍ଘସ୍ଥାୟୀ ଭବିଷ୍ୟତ ପାଇଁ ବିଜ୍ଞାନ ଓ ପ୍ରଯୁକ୍ତି ’ । ଜନସାଧାରଣଙ୍କ ମଧ୍ୟରେ ବିଜ୍ଞାନ ଓ ପ୍ରଯୁକ୍ତି ପ୍ରତି ସଚେତନତା ବୃଦ୍ଧି ଓ ଆଗ୍ରହ ସୃଷ୍ଟି କରିବା ହେଉଛି ଏହି ଦିବସ ପାଳନର ମୂଳ ଉଦ୍ଦେଶ୍ୟ ।


    ଜାତୀୟ ବିଜ୍ଞାନ ଓ ପ୍ରଯୁକ୍ତି ଯୋଗାଯୋଗ ପରିଷଦ ( NCSTC ) ଯାହାକି କେନ୍ଦ୍ର ବିଜ୍ଞାନ ଓ ପ୍ରଯୁକ୍ତି ବିଭାଗ ଅଧୀନରେ କାର୍ଯ୍ୟକରୁଛି ତାହା ଏହି ଦିବସ ପାଳନର ନୋଡ଼ାଲ ଏଜେନ୍ସି ଦାୟିତ୍ୱ ତୁଲାଉଛି । ଦେଶବ୍ୟାପୀ ଏହି ଦିବସ ପାଳନରେ ସମନ୍ୱୟ ରକ୍ଷା ଏହାର ଦାୟିତ୍ୱ । ବିଶେଷ କରି ବୈଜ୍ଞାନିକ ଗବେଷଣା ପ୍ରତିଷ୍ଠାନମାନଙ୍କରେ ଏହାର ପ୍ରସାର ଘଟାଇବା ଏହାର ଉଦ୍ଦେଶ୍ୟ । ତେଣୁ ଏନସିଏସଟିସି ଏହି ଅବସରରେ ବିଭିନ୍ନ ପ୍ରକାର ଲେକଚର , କୁଇଜ୍‌ , ପାନେଲ ଆଲୋଚନା ଆଦିର ଆୟୋଜନ କରିଛି । ରାଜ୍ୟ ସରକାର ତଥା ବିଜ୍ଞାନ ଓ ପ୍ରଯୁକ୍ତି ପରିଷଦ ଓ ବିଭିନ୍ନ ବିଭାଗ ଏହାର ଆୟୋଜନ କରୁଛନ୍ତି । ଅନେକ ଗବେଷଣା ପ୍ରତିଷ୍ଠାନ ଏହି ଅବସରରେ ସ୍କୁଲ କଲେଜର ଛାତ୍ରଛାତ୍ରୀମାନଙ୍କ ସକାଶେ ସେମାନଙ୍କର ବିଜ୍ଞାନାଗାର ପରିଦର୍ଶନ କରିବା ସହ ସେମାନଙ୍କ ନିମନ୍ତେ କି ପ୍ରକାର ଅଧ୍ୟୟନ ଓ ଗବେଷଣାର ସୁଯୋଗ ରହିଛି ସେ ସଂପର୍କରେ ସଚେତନତା ସୃଷ୍ଟି କରୁଛନ୍ତି ।


    1987 ମସିହା ଠାରୁ ବିଜ୍ଞାନ ଓ ପ୍ରଯୁକ୍ତି ବିଭାଗ ଏହି ଅବସରରେ ବିଭିନ୍ନ ପ୍ରକାର ପୁରସ୍କାର ପ୍ରଦାନ ବ୍ୟବସ୍ଥା ଆରମ୍ଭ କରିଛନ୍ତି । ବିଜ୍ଞାନକୁ ଲୋକପ୍ରିୟ କରାଇବା ଏବଂ ଏହାର ପ୍ରଚାର ଓ ପ୍ରସାରରେ ଉଲ୍ଲେଖନୀୟ ଭୂମିକା ଗ୍ରହଣ କରିଥିବା ଅନୁଷ୍ଠାନ ଓ ବ୍ୟକ୍ତି ବିଶେଷଙ୍କୁ ଏଥିପାଇଁ ଚୟନ କରାଯାଇଥାଏ । 2017 ମସିହା ପାଇଁ ପଞ୍ଜାବର ଖନ୍ଦପୁରର ଡ଼କ୍ଟର ରାଘବୀର ସିଂହଙ୍କୁ ବିଜ୍ଞାନ ଓ ପ୍ରଯୁକ୍ତି ଯୋଗାଯୋଗ କ୍ଷେତ୍ରରେ ଉଲ୍ଲେଖନୀୟ ଅବଦାନ ସକାଶେ ଏହି ପୁରସ୍କାର ପାଇଁ ମନୋନୀତ କରାଯାଇଛି । ଏଥିପାଇଁ 2 , 00 , 000 ଟଙ୍କାର ନଗଦ ରାଶି ସହିତ ଏକ ସ୍ମାରକୀ ତଥା ପ୍ରମାଣପତ୍ର ପ୍ରଦାନ କରାଯାଇଥାଏ । ଅନ୍ୟ ଜାତୀୟ ପୁରସ୍କାର ସକାଶେ ପ୍ରତ୍ୟେକ ବିଜୟୀଙ୍କୁ ନଗଦ 1 , 00 , 000 ଟଙ୍କା , ସ୍ମାରକୀ ଏବଂ ପ୍ରମାଣପତ୍ର ମିଳିଥାଏ । 2017 ପାଇଁ ଜୟପୁରର ତରୁଣ କୁମାର ଜୈନ , ଖୋଜିକୋଡ଼େର ଡ଼କ୍ଟର ବି ଶଶିକୁମାର , ଗୁଆହାଟୀର ଦିଲ୍ଲୀପ କୁମାର ଶର୍ମା , ପୁସ୍ତକ ଓ ପତ୍ରପତ୍ରିକା ମାଧ୍ୟମରେ ବିଜ୍ଞାନ ଓ ପ୍ରଯୁକ୍ତି ଯୋଗାଯୋଗ ଦିଗରେ ବିଶେଷ ଅବଦାନ ନିମନ୍ତେ ଜାତୀୟ ପୁରସ୍କାର ପାଇବାକୁ ଯୋଗ୍ୟ ବିବେଚିତ ହୋଇଛନ୍ତି । ଓଡ଼ିଶାର ଜଗତସିଂହପୁରର ଡ଼କ୍ଟର ଜ୍ୟୋତିର୍ମୟୀ ମହାନ୍ତି , ମଧ୍ୟ ପ୍ରଦେଶର ହୋସାଙ୍ଗାବାଦର ସୁଶ୍ରୀ ସାରିକା ଘାରୁ , ଶିଶୁମାନଙ୍କ ମଧ୍ୟରେ ବିଜ୍ଞାନ ଓ ପ୍ରଯୁକ୍ତି ଯୋଗାଯୋଗକୁ ଲୋକପ୍ରିୟ କରିବାର ବିଶେଷ ଅବଦାନ ପାଇଁ ଜାତୀୟ ପୁରସ୍କାଲ ଲାଭ କରିବେ । ଓଡ଼ିଶାର ସାମାଜିକ ସାଂସ୍କୃତିକ ବିକାଶ କେନ୍ଦ୍ର , ଜଗତସିଂହପୁର ଅଭିନବ ଓ ପାରମ୍ପରିକ ପଦ୍ଧତିରେ ବିଜ୍ଞାନ ଓ ପ୍ରଯୁକ୍ତିକୁ ଲୋକପ୍ରିୟ ନିମନ୍ତେ କରିଥିବା ପ୍ରୟାସ ସକାଶେ ଜାତୀୟ ପୁରସ୍କାର ପାଇବେ । ସେହିଭଳି ଇଲେକ୍ଟ୍ରେନିକ ମାଧ୍ୟମରେ ବିଜ୍ଞାନ ଓ ପ୍ରଯୁକ୍ତି ଯୋଗାଯୋଗକୁ ଲୋକପ୍ରିୟ କରିବା ନିମନ୍ତେ ଏହି ପୁରସ୍କାର ଭାରତୀୟ ରିମୋଟ ସେନ୍ସିଂ ସୋସାଇଟିକୁ ମିଳିବ ।


    ଏହା ବ୍ୟତୀତ ଅନ୍ୟଏକ ସମ୍ମାନଜନକ ଯାହାକି ବିଜ୍ଞାନ ଓ ପ୍ରଯୁକ୍ତିର ପ୍ରୟୋଗ ସକାଶେ ମିଳିଥାଏ ଏବଂ ତାହା ଜାତୀୟ ମହିଳା ବିକାଶ କ୍ଷେତ୍ରକୁ ଅବଦାନ ସକାଶେ ଉଦ୍ଦିଷ୍ଟ । ଓଡ଼ିଆର ଜଗତସିଂହପୁର ଜିଲ୍ଲାର ସାମାଜିକ ସାଂସ୍କୃତିକ ବିକାଶ ପରିଷଦ ଚଳିତ ବର୍ଷ ଏହି ପୁରସ୍କାର ପାଇବା ନିମନ୍ତେ ମନୋନୀତ ହୋଇଛି । ଏଥିପାଇଁ ଏହି ଅନୁଷ୍ଠାନକୁ ନଗଦ 15 ଲକ୍ଷ ଟଙ୍କା ସହ ଏକ ସ୍ମାରକୀ ତଥା ପ୍ରମାଣ ପତ୍ର ପ୍ରଦାନ କରାଯିବ ।


    **************

    
    
    (Release ID: 1522497) Visitor Counter : 3