      ରାଷ୍ଟ୍ରପତିଙ୍କ ସଚିବାଳୟ

      ଏନଆଇଏଫଟିଇଏମରେ ରାଷ୍ଟ୍ରପତି ପ୍ରଦାନ କରିଥିବା ଅଭିଭାଷଣ
      Posted On: 10 FEB 2018 8:45PM by PIB Bhubaneshwar


    ଆଜି ଜାତୀୟ ଖାଦ୍ୟ ପ୍ରଯୁକ୍ତି ଉଦ୍ୟୋଗ ଏବଂ ପରିଚାଳନା ପ୍ରତିଷ୍ଠାନ ଅଥବା NIFTEMର ସମାବର୍ତ୍ତନ ଉତ୍ସବରେ ଯୋଗ ଦେଇ ମୁଁ ଅତ୍ୟନ୍ତ ଆନନ୍ଦିତ । ଯେଉଁ ଛାତ୍ରଛାତ୍ରୀମାନେ ଆଜି ଏହି ଉତ୍ସବରେ ସେମାନଙ୍କର ସ୍ନାତ୍ତକ ଏବଂ ସ୍ନାତ୍ତକୋତ୍ତର ଡ଼ିଗ୍ରୀ ପାଇବାକୁ ଯାଉଛନ୍ତି ସେମାନଙ୍କୁ ମୁଁ ସର୍ବପ୍ରଥମେ ଅଭିନନ୍ଦନ ଜ୍ଞାପନ କରୁଛି । ବିଶେଷ କରି ମେଡ଼ାଲ ଲାଭ କରୁଥିବା କୃତୀ ବିଦ୍ୟାର୍ଥୀମାନଙ୍କୁ । ତୁମମାନଙ୍କ ବିଦ୍ୟାର୍ଥୀ ଜୀବନର ଏହା ଗୋଟିଏ ମାଇଲଖୁଣ୍ଟ । ଏହା ତୁମମାନଙ୍କ କଠିନ ପରିଶ୍ରମର ଫଳ ଏବଂ ତୁମର ପ୍ରଫେସର ତଥା ଅନ୍ୟ ଶିକ୍ଷକ , ମାତାପିତା ଓ ପରିବାରର ଅନ୍ୟ ସଦସ୍ୟମାନଙ୍କ ସହଯୋଗର ପରିଣାମ । ଏକଥା ସୁନିଶ୍ଚିତ ଯେ ତୁମମାନଙ୍କ ସଫଳତା ହେଉଛି ସେମାନଙ୍କ ସଫଳତା ।


    ତୁମମାନଙ୍କ ଆନୁଷ୍ଠାନିକ ଶିକ୍ଷା ହୁଏତ ଏହି ଅନୁଷ୍ଠାନରୁ ଆଜି ଶେଷ ହେବାକୁ ଯାଉଥାଇପାରେ କିନ୍ତୁ ଆଜିଠାରୁ ତୁମମାନଙ୍କ କର୍ମମୟ ଜୀବନର ଅୟମାରମ୍ଭ ଘଟିବାକୁ ଯାଉଛି । ଏକ ସମ୍ଭାବନାମୟ ଦୁନିଆରେ ତୁମେମାନେ ପାଦ ଥାପିବାକୁ ଯାଉଛ । ତାହା ଏଭଳି ଏକ ଦୁନିଆ ଯେଉଁଠାରେ ତୁମେ ଯେଉଁ ବିଦ୍ୟା , କୌଶଳ ଲାଭ କରିଛ , ଏବଂ ତାହା ହେଉଛି ଖାଦ୍ୟ ପ୍ରଯୁକ୍ତି ଓ ଔଦ୍ୟୋଗିକତା - ତାହାର ବିଶେଷ ଚାହିଦା ରହିଛି । ତୁମେମାନେ ତେଣୁ ନିଜକୁ ଭାଗ୍ୟବାନ ମନେକରିବା ଉଚିତ , କାରଣ ତୁମେମାନେ ଯାହାକିଛି ଶିକ୍ଷା ଲାଭ କରିଛ ତାହା ତୁମର ପେଶାଦାର ଜୀବନ ଗଠନରେ ସହାୟକ ହେବ । ପୁଣି ତାହା ଦେଶର କୃଷକମାନଙ୍କ ଜୀବନରେ ବିରାଟ ପରିବର୍ତ୍ତନ ଘଟାଇପାରିବ , ଓ ଦେଶକୁ ଏକ ସମୃଦ୍ଧ ରାଷ୍ଟ୍ରରେ ପରିଣତ କରିବା ଦିଗରେ ବିଶେଷ ସହାୟକ ହେବ ।


    ସିନ୍ଧୁ ସଭ୍ୟତା କାଳରେ ଆମର ପୂର୍ବଜମାନେ ପ୍ରଥମ ଶସ୍ୟବୀଜ ରୋପଣ କରିବା ଦିନଠାରୁ ଭାରତ ଏକ କୃଷି ଅର୍ଥନୀତି ଭାବେ ସୁପରିଚିତ ହୋଇଆସିଛି । ଆମର ସଂସ୍କୃତି ଏବଂ ବୌଦ୍ଧିକ ପରମ୍ପରାରେ ବିଭିନ୍ନ ପ୍ରକାର ଶସ୍ୟ ଏବଂ ଖାଦ୍ୟ ଦ୍ରବ୍ୟର ବିପୁଳ ବର୍ଣ୍ଣନା ରହିଛି । ତାହା ବେଦ ଠାରୁ ଆରମ୍ଭ କରି ଆୟୁର୍ବେଦ ଏବଂ ଯୋଗ ଶାସ୍ତ୍ର ପର୍ଯ୍ୟନ୍ତ ବ୍ୟାପ୍ତ । ଅନେକ ପ୍ରକାରର ପୁଷ୍ଟିକର ଖାଦ୍ୟଶସ୍ୟ ଏବଂ ବିବିଧ ପ୍ରକାରର ଡ଼ାଲିଜାତୀୟ ଶସ୍ୟ ଭାରତୀୟ ଖାଦ୍ୟ ପରମ୍ପରାକୁ ଏକ ଅଭିନବ ଅନୁଭୂତିରେ ପରିଣତ କରିଆସିଛି । ସେହିଭଳି ଧାରାରେ ଆମର ଖାଦ୍ୟାଭ୍ୟାସ ପ୍ରତି ଜିଲ୍ଲାରେ ନହେଲେ ସୁଦ୍ଧା ରାଜ୍ୟକୁ ରାଜ୍ୟ ଭିନ୍ନ ଭିନ୍ନ ଧରଣର ହୋଇପାରିଛି । ସେସବୁ ଭାରତର ବିଶାଳତା ଏବଂ ବିବିଧତାକୁ ପ୍ରତିପାଦିତ କରେ ଯାହାକି ଆମର ସବୁଠାରୁ ବଡ଼ ସାମର୍ଥ୍ୟ ।


    ଆମର କୃଷକମାନଙ୍କର ଏହି ସାମର୍ଥ୍ୟ ବଳରେ କୋଟି କୋଟି କୃଷକ ଯେଉଁମାନଙ୍କ ମଧ୍ୟରେ ଉଭୟ ପୁରୁଷ ଓ ମହିଳା ସାମିଲ , ସେମାନେ ନିରନ୍ତର ଭାବେ ଅକ୍ଳାନ୍ତ ପରିଶ୍ରମ କରି ବିପୁଳ ନିଷ୍ଠାର ସହ ଆମ ପାଇଁ ଖାଦ୍ୟଶସ୍ୟ ଉତ୍ପାଦନ କରିଥାନ୍ତି । ସେମାନେ ଆମମାନଙ୍କ ସକାଶେ କେବଳ ଖାଦ୍ୟ ନିରାପତ୍ତା ସୃଷ୍ଟି କରିନଥାନ୍ତି , ଅପରନ୍ତୁ ବାସ୍ତବ ପକ୍ଷେ ଜାତୀୟ ସୁରକ୍ଷା କରିଥାନ୍ତି । ପୁଣି ସେମାନେ ଏକଥା ସୁନିଶ୍ଚିତ କରିଥାନ୍ତି , ଯେଭଳି ଦେଶର 130 କୋଟି ଜନତାଙ୍କ ନିକଟରେ ସେମାନଙ୍କ ଉତ୍ପାଦନ ପହଞ୍ଚିପାରିବ । କେହି କ୍ଷୁଧାରେ ନିଦ୍ରା ଯିବେନାହିଁ । ବ୍ୟକ୍ତିଗତ ଭାବେ କୌଣସି ଜଣେ କୃଷକ ଦେଶର ସମସ୍ତ ନାଗରିକଙ୍କୁ ଜାଣିନଥାଇପାରନ୍ତି , କିନ୍ତୁ ତାଙ୍କ ଉତ୍ପାଦନ ସେମାନଙ୍କ ନିକଟରେ ପହଞ୍ଚିଥାଏ । ଯେଉଁ କୃଷକମାନେ ଏଭଳି ନିସ୍ୱାର୍ଥପର ଭାବେ ସେମାନଙ୍କର କର୍ତ୍ତବ୍ୟ ସମ୍ପାଦନ କରି ଆସୁଛନ୍ତି ସେମାନେ କିନ୍ତୁ ଏହାର ପ୍ରତିଦାନରେ ସାମାନ୍ୟ କିଛି ଲାଭ ପାଇଥାନ୍ତି । ତେଣୁ ସେମାନଙ୍କୁ ଅନିଶ୍ଚିତତା ଭିତରେ ଜୀବନ ବଞ୍ଚିବାକୁ ପଡ଼ିଥାଏ । ମୌସୁମୀଠାରୁ ଆରମ୍ଭ କରି ବଜାରଚାହିଦା ପର୍ଯ୍ୟନ୍ତ ଏହି ଅନିଶ୍ଚିତତା ବ୍ୟାପ୍ତ । ସତ କହିବାକୁ ଗଲେ , ଆମ ଦେଶରେ କୃଷିକାର୍ଯ୍ୟ


    ଏକ କର୍ମ ନୁହେଁ , ଏହା ଏକ ତପସ୍ୟା ।


    ତେଣୁ ଏକ ସମାଜ ଭାବେ ଏବଂ ଏକ ଜାତି ଭାବେ ଏହା ଆମମାନଙ୍କର ପରମ କର୍ତ୍ତବ୍ୟ ଯେ ଆମେ ଆମ ଦେଶର କୃଷକସମାଜକୁ ଏକ ଉନ୍ନତ ଜୀବନ ବଞ୍ଚିବାର ସୁଯୋଗ ପ୍ରଦାନ କରିବା ଉଚିତ ଯଦ୍ୱାରା ସେମାନେ ପ୍ରକୃତିଠାରୁ ଆରମ୍ଭ କରି ଜଳବାୟୁ ଓ ପାଣିପାଗର ବିବିଧତାର ଅନିଶ୍ଚିତତା ଫାଶରୁ ମୁକୁଳି ପାରିବେ । ଏ ଦିଗରେ ଆମେମାନେ ଯଥାସମ୍ଭବ ପ୍ରୟାସ କରିବା ଉଚିତ । ପୁଣି ବଜାରର ଅନିଶ୍ଚିତ ଚାହିଦା ଓ ଯୋଗାଣ ଯେଭଳି ସେମାନଙ୍କ ଉପରେ ପ୍ରତିକୂଳ ପ୍ରଭାବ ନପକାଏ ସେ ଦିଗରେ ଆମେ ଉଦ୍ୟମ କରିବା ଉଚିତ । ବର୍ତ୍ତମାନର ସରକାରଙ୍କର ଏହା ହେଉଛି ପ୍ରତିବଦ୍ଧତା । ସେଥି ସକାଶେ ସରକାର ବିଭିନ୍ନ ପ୍ରକାର ନୀତି ଏବଂ କାର୍ଯ୍ୟକ୍ରମମାନ ଗ୍ରହଣ କରିଛନ୍ତି । ବିଜ୍ଞାନ ଓ ପ୍ରଯୁକ୍ତିର ପ୍ରୟୋଗ ଦ୍ୱାରା ଖାଦ୍ୟ ଚେନକୁ ଗୁରୁତ୍ୱପୂର୍ଣ୍ଣ କାର୍ଯ୍ୟକ୍ରମରେ ପରିଣତ କରାଯାଇଛି । ଏବଂ ସେଇଠାରେ ହିଁ ଏନଆଇଏଫଟିଇଏମ ଭଳି ଅନୁଷ୍ଠାନ ଏବଂ ସେଥିରୁ ଉତ୍ତୀର୍ଣ୍ଣ ହେଉଥିବା ସ୍ନାତ୍ତକମାନଙ୍କର ଏକ ବିଶେଷ ଭୂମିକା ଗ୍ରହଣ କରିବାର ଆବଶ୍ୟକତା ରହିଛି ।


    ସଜ୍ଜନମଣ୍ଡଳୀ ,


    କୃଷିକାର୍ଯ୍ୟରେ ପ୍ରଯୁକ୍ତିର ବ୍ୟବହାର ଏବେ ଆମ ଦେଶରେ ବ୍ୟାପକ ମାତ୍ରାରେ କାର୍ଯ୍ୟକାରୀ କରାଯାଉଛି । ଅଭିନବତ୍ୱ ଆମ ସବୁଜ ବିପ୍ଳବର ଏକ ଗୁରୁତ୍ୱପୂର୍ଣ୍ଣ ଅଙ୍ଗ ପାଲଟିଛି । କଠିନ ପରିଶ୍ରମ କରୁଥିବା ଆମର କୃଷକମାନେ ଏବଂ ସେଥିମଧ୍ୟରେ ଆମେ ଆଜି ଯେଉଁ ରାଜ୍ୟ ହରିଆନାରେ ଏକତ୍ରିତ ହୋଇଛେ , ସେଥିରୁ ପର୍ଯ୍ୟାପ୍ତ ଫାଇଦା ହାସଲ କରିଛନ୍ତି ଏବଂ ପର୍ଯ୍ୟାପ୍ତ ଖାଦ୍ୟଶସ୍ୟ ଉତ୍ପାଦନ କରିପାରିଛନ୍ତି । ଏହାର ପରିଣାମ ସ୍ୱରୂପ ଭାରତ ଖାଦ୍ୟଶସ୍ୟ ଉତ୍ପାଦନ କ୍ଷେତ୍ରରେ ଆତ୍ମନିର୍ଭରଶୀଳ ହୋଇପାରିଛି । ଆଜି ଆମ ଦେଶ କ୍ଷୀର ଉତ୍ପାଦନ କ୍ଷେତ୍ରରେ ସର୍ବଶ୍ରେଷ୍ଠ ରାଷ୍ଟ୍ରରେ ପରିଣତ ହୋଇଛି । ଧାନ , ଗହମ , ଫଳ ଓ ପନିପରିବା , ଆଖୁ ଏବଂ ଚା ’ ଉତ୍ପାଦନ କ୍ଷେତ୍ରରେ ଭାରତର ସ୍ଥାନ ଦ୍ୱିତୀୟ । ଅଣ୍ଡା ଉତ୍ପାଦନ କ୍ଷେତ୍ରରେ ଏହାର ସ୍ଥିତି ତୃତୀୟ । ସେହିଭଳି ମାଂସ ଉତ୍ପାଦନ କ୍ଷେତ୍ରରେ ଭାରତର ସ୍ଥାନ ସମଗ୍ର ବିଶ୍ୱରେ ଷଷ୍ଠ ।


    ଏହି ସବୁ ସଫଳତାର ଶ୍ରେୟର ଅଧିକାରୀ ଆମର କୃଷକମାନେ । ସେହିମାନଙ୍କ ସକାଶେ ଦେଶରେ ଏବେ ଖାଦ୍ୟ ପ୍ରକ୍ରିୟାକରଣ ଶିଳ୍ପ ଏକ ପ୍ରଶଂସନୀୟ ସ୍ଥିତିରେ ପହଞ୍ଚିପାରିଛି । ଭାରତୀୟ ଖାଦ୍ୟ ଏବଂ ଖାଦ୍ୟଦ୍ରବ୍ୟ ବଜାର ହେଉଛି ବିଶ୍ୱର ଷଷ୍ଠ ସର୍ବବୃହତ୍ ‌ । ଏହା 2025 ମସିହା ସୁଦ୍ଧା ଏକ ଟ୍ରିଲିୟନ୍ ‌ ଡ଼ଲାରରେ ପହଞ୍ଚିବାର ଆକଳନ କରାଯାଇଛି । ଖାଦ୍ୟ ପ୍ରକ୍ରିୟାକରଣ ଶିଳ୍ପ 39,000 ପଂଜୀକୃତ ଫ୍ୟାକ୍ଟ୍ରିରେ ବ୍ୟାପ୍ତ । ଏହା ବ୍ୟତୀତ ଦେଶରେ ପ୍ରାୟ ଦୁଇ ନିୟୁତ ଅଣପଂଜୀକୃତ ଖାଦ୍ୟ ପ୍ରକ୍ରିୟାକରଣ ୟୁନିଟ ରହିଥିବାର ଅନୁମାନ କରାଯାଏ । ପ୍ରତି ଆଠଜଣ ଭାରତୀୟଙ୍କ ମଧ୍ୟରେ ଜଣେ ଖାଦ୍ୟ ପ୍ରକ୍ରିୟାକରଣ ଶିଳ୍ପରେ ଏକ ପଂଜୀକୃତ ସଂସ୍ଥାରେ କାର୍ଯ୍ୟ କରୁଥିବାର ଆକଳନ କରାଯାଇଛି । ସେହିଭଳି ବିଦେଶକୁ ରପ୍ତାନୀ କରାଯାଉଥିବା ଦ୍ରବ୍ୟର 11 ପ୍ରତିଶତ ହେଉଛି ପ୍ରକ୍ରିୟାକୃତ ଖାଦ୍ୟପଦାର୍ଥ । ତେଣୁ ଏହି ଶିଳ୍ପକୁ ଏକ ନୂତନ ଶୀର୍ଷରେ ପହଞ୍ଚାଇବା ସକାଶେ ସରକାର ଦେଶରେ 42ଟି ମେଗା ଫୁଡ଼୍ ‌ ପାର୍କ ସ୍ଥାପନ କରିବାକୁ ମଂଜୁରୀ ପ୍ରଦାନ କରିଛନ୍ତି । ସେହିସବୁ ଫୁଡ଼୍ ‌ ପାର୍କ ନିର୍ମାଣ ଏବେ ବିଭିନ୍ନ ପର୍ଯ୍ୟାୟରେ ରହିଛି ।


    ତେବେ ଏହା ହେଉଛି କେବଳ ଏକ ପର୍ବତର ଶୀର୍ଷ ଅଂଶ ମାତ୍ର । କିମ୍ବା ଅନ୍ୟ ଭାଷାରେ କହିଲେ ଆଳୁର ଚୋପା ମାତ୍ର । ବିଗତ କିଛି ଦଶନ୍ଧି ମଧ୍ୟରେ ବିଶ୍ୱ ଖାଦ୍ୟ ବଜାର ଏବଂ ବ୍ୟବସାୟରେ ବୈପ୍ଳବିକ ପରିବର୍ତ୍ତନ ଘଟିଛି । ସେହିସବୁ ପରିବର୍ତ୍ତନରୁ ଆମେ ଫାଇଦା ଉଠାଇବା ଉଚିତ । ଏହି ସମ୍ଭାବ୍ୟ ବ୍ୟବସାୟକୁ ଆମକୁ ଦେଶର ପ୍ରତ୍ୟେକ କୃଷକ ଏବଂ କ୍ଷେତରେ ପହଞ୍ଚାଇବାକୁ ପଡ଼ିବ । ଆମର କୃତସଂକଳ୍ପ କୃଷକମାନେ ଆମ ଦେଶ ସକାଶେ ଖାଦ୍ୟଶସ୍ୟ ଉତ୍ପାଦନ କରି ଆସୁଛନ୍ତି ; ସେମାନେ ଏବେ ସମଗ୍ର ବିଶ୍ୱ ପାଇଁ ତାହା ଉତ୍ପାଦନ କରିପାରିବେ । ସେବା କ୍ଷେତ୍ରରେ , ଭାରତ ତାର ବିଶାଳ ମାନବସମ୍ବଳ ସାମର୍ଥ୍ୟରୁ ଯଥେଷ୍ଟ ଫାଇଦା ହାସଲ କରିସାରିଛି । ସେମାନଙ୍କ ପ୍ରଜ୍ଞା ଓ ବୁଦ୍ଧିକୁ ଉପଯୋଗ କରିଆସୁଛି । ତେଣୁ ତାହାର ଉପଯୋଗ କରି ଏବେ ସ୍ୱଳ୍ପମୂଲ୍ୟର ବିଶ୍ୱସ୍ତରୀୟ ଖାଦ୍ୟ ପ୍ରକ୍ରୟାକରଣ ଶିଳ୍ପର ବିକାଶ ଘଟାଯାଇପାରିବ । ଆମେ କୃଷି କ୍ଷେତ୍ରରେ କାହିଁକି ଏହାକୁ ବାସ୍ତବତାରେ ପରିଣତ କରିପାରିବୁ ନାହିଁ ତାହାର କୌଣସି କାରଣ ଥାଇନପାରେ । ତେଣୁ ଖାଦ୍ୟ ଏବଂ କୃଷିଭିତ୍ତିକ ଶିଳ୍ପ କ୍ଷେତ୍ରରେ ଭାରତୀୟ ଉତ୍ପାଦ , ତାହା ଧାନ ହୋଇଥାଉ କିମ୍ବା କ୍ଷୀର , ଅବା ଫଳ ଓ ପନିପରିବା କିମ୍ବା ଲଙ୍କାମରିଚ , ତାହା ସୁପରମାର୍କେଟରେ ବନ୍ୟା ସୃଷ୍ଟି କରିପାରିବ ଏବଂ ସମଗ୍ର ମାନବ ସମାଜର ପେଟ ଭରିପାରିବ । ଏହା ଦେଶରେ ପର୍ଯ୍ୟାପ୍ତ ସଂଖ୍ୟକ କର୍ମନିଯୁକ୍ତି ସୁଯୋଗ ସୃଷ୍ଟି କରିବା ସହ ଅର୍ଥନୀତିକୁ ବୃଦ୍ଧି କରିବ । ଦେଶରେ ବିପୁଳ ସଂଖ୍ୟକ ଶୀତଳ ଭଣ୍ଡାର ଓ ସଂରକ୍ଷଣ ବ୍ୟବସ୍ଥା ମୁଣ୍ଡଟେକିବ ତଥା ସମଗ୍ର ଖାଦ୍ୟ ସାମଗ୍ରୀ ଯୋଗାଣ ଚେନ୍ ‌ ତ୍ୱରାନ୍ୱିତ ହୋଇପାରିବ ।


    ବିଶ୍ୱ ସମୁଦାୟର ଚାହିଦା ସହ ଘରୋଇ ବଜାରରେ ମଧ୍ୟ ବୈପ୍ଳବିକ ପରିବର୍ତ୍ତନ ପରିଲକ୍ଷିତ ହେଉଛି । ଯେତେବେଳେ ଆମମାନଙ୍କର ସାମାଜିକ ଅଭ୍ୟାସ ବଦଳୁଛି , ସେତେବେଳେ ଅସଂଖ୍ୟ ଏକକ ପରିବାର ମୁଣ୍ଡ ଟେକୁଛନ୍ତି । ବିଶେଷ କରି ସହରାଞ୍ଚଳରେ ଏହା ବାସ୍ତବତାରେ ପରିଣତ ହୋଇଛି । ତେଣୁ ପ୍ୟାକେଜ୍ ‌ ଡ଼ ଖାଦ୍ୟ ଚାହିଦା ଅସମ୍ଭବ ଭାବେ ବୃଦ୍ଧି ପାଇଛି । ଭାରତ ସାରା ଏହି ଦୃଶ୍ୟ ପରିଲକ୍ଷିତ ହେଉଛି । କିନ୍ତୁ ଏ ଦିଗରେ ଥିବା ସବୁଠାରୁ ବଡ଼ ଚାଲେଞ୍ଜଟି ହେଲା ଗୁଣବତ୍ତା , ନିରାପତ୍ତା ଏବଂ ଖାଦ୍ୟ ତଥା ସେଥିରେ ବ୍ୟବହାର କରାଯାଇଥିବା ଉପାଦାନଗୁଡ଼ିକର ମାନ ଓ ଲାବେଲିଂ ଷ୍ଟାଣ୍ଡାର୍ଡ଼ ଯାହା ବିଶ୍ୱସ୍ତରୀୟ ବେଞ୍ଚମାର୍କ ପୂରଣ କରୁଥିବା ଆବଶ୍ୟକ । କାରଣ ଏକଥା ସୁନିଶ୍ଚିତ କରାଯିବା ଦରକାର ଯେ ପ୍ୟାକେଜ୍ ‌ ଡ଼ ଖାଦ୍ୟ ଉଭୟ ସହଜଲଭ୍ୟ ହେବା ସହ ନିରାପଦ ହେବା ବାଂଛନୀୟ । ପୁଣି ସେଥିରେ ଉପଯୁକ୍ତ ମାତ୍ରାର ଖାଦ୍ୟସାର ଓ ପୌଷ୍ଟିକତା ଥିବା ଦରକାର । ଆମ ଦେଶର ବିଭିନ୍ନ ରାଜ୍ୟରେ ବିଭିନ୍ନ ପ୍ରକାର ପାରମ୍ପରିକ ଖାଦ୍ୟ ରହିଛି ଯାହା ଯେତିକି ସୁସ୍ୱାଦୁ ସେତିକି ପୁଷ୍ଟିକର । ଖାଦ୍ୟ ଶିଳ୍ପ ଏବେ ତାହାକୁ ସଂଗ୍ରହ କରି ନିଜର ଅଭିନବତ୍ୱ ମାଧ୍ୟମରେ ତାହାକୁ ବିଶ୍ୱ ବଜାରରେ ପହଞ୍ଚାଇବା ଦରକାର । ଏବେ ବୃଦ୍ଧି ପାଉଥିବା ବିଭିନ୍ନ ଲାଇଫଷ୍ଟାଇଲ୍ ‌ ରୋଗକୁ ନିରାକରଣ ଦିଗରେ ମଧ୍ୟ ଖାଦ୍ୟ ଶିଳ୍ପର ଅଭିନବତ୍ୱ ଏବଂ ପୌଷ୍ଟିକତାର ଏକ ଭୂମିକା ରହିଛି । ଆମେ ଯେତେବେଳେ ଆମର ନିଜସ୍ୱ ବ୍ରାଣ୍ଡ୍ ‌ ସୃଷ୍ଟି କରିପାରିବା , ବିଶେଷ କରି ପାରମ୍ପରିକ ତଥା ସୁସ୍ୱାଦୁ ଖାଦ୍ୟକୁ ନେଇ , ସେତେବେଳେ ଭାରତୀୟ ଖାଦ୍ୟର ଚାହିଦା ବିଶ୍ୱ ବଜାରରେ ବୃଦ୍ଧି ପାଇବ ଏବଂ ତାହା ଦେଶ ପାଇଁ ଗୌରବର କଥା ହେବ ।


    ଏହିଭଳି ସାମାଜିକ ପୃଷ୍ଠଭୂମିରେ ତୁମର ଏହି ଅନୁଷ୍ଠାନ ମୁଣ୍ଡ ଟେକିଛି । ଯେଉଁମାନେ ଏନଆଇଏଫଟିଇଏମରୁ ଶିକ୍ଷାସମାପ୍ତ କରି ଉତ୍ତୀର୍ଣ୍ଣ ହେଉଛନ୍ତି ସେମାନେ ଏହିସବୁ ବିଷୟ ପ୍ରତି ବିଶେଷ ଧ୍ୟାନ ଦେବା ଉଚିତ । କିଭଳି କୃଷକକୁ ପ୍ରଯୁକ୍ତି ସହ , ଉଦ୍ୟୋଗୀଙ୍କୁ ଖାଦ୍ୟ ପ୍ରକ୍ରିୟାକରଣ ଶିଳ୍ପ ସହ ସେମାନେ ଯୋଡ଼ି ପାରିବେ ତାହା ଚିନ୍ତା କରିବା ଦରକାର । ତେଣୁ ଏହି ବିବିଧ ଅଂଶୀଦାର - ଶିଳ୍ପ , ନିୟନ୍ତ୍ରକ , ନୀତିକାର , ଉପଭୋକ୍ତା , ଅର୍ଥ ଯୋଗାଣକାରୀ ଓ ଋଣ ପ୍ରଦାନକାରୀ ଅନୁଷ୍ଠାନମାନଙ୍କ ମଧ୍ୟରେ ସମନ୍ୱୟ ରହିଲେ ଏହି ଶିଳ୍ପ ନିଶ୍ଚିତ ଭାବେ ଏକ ନୂତନ ଶୀର୍ଷ ହାସଲ କରିବ । ତାହା ଆମର ପ୍ରିୟ କୃଷକମାନଙ୍କ ହିତ ସାଧନ କରିପାରିବ ।


    ଯଦି ସରକାରଙ୍କ ଦ୍ୱାରା ଅନୁସୃତ ମୁଦ୍ରା ଯୋଜନା ଷ୍ଟାର୍ଟ ଅପ୍ ‌ ଇଣ୍ଡିଆ କାର୍ଯ୍ୟକ୍ରମର କୌଣସି ବାସ୍ତବ ପ୍ରଭାବ ଥାଏ ଏବଂ ଯଦି କୃଷକ ଏବଂ କୃଷକମାନଙ୍କ ପରିବାରମାନେ ସତରେ ପ୍ରଗତି କରିବା ଆମର ଲକ୍ଷ୍ୟ ତେବେ ଆମମାନଙ୍କୁ ମାଇକ୍ରୋ ଉଦ୍ୟୋଗୀ ହେବାକୁ ପଡ଼ିବ । ଏହି ମୂଲ୍ୟ ଚେନରେ ଆମକୁ ସାମିଲ ହୋଇ ବିଶାଳ ଖାଦ୍ୟ ଶିଳ୍ପରେ ଯୋଗଦାନ କରିବାକୁ ହେବ । ଏବଂ ଏଥିରେ ଆମର ସଦ୍ୟ ଉତ୍ତୀର୍ଣ୍ଣ ସ୍ନାତ୍ତକ ଓ ସ୍ନାତ୍ତକୋତ୍ତର ଛାତ୍ରଛାତ୍ରୀମାନଙ୍କର ଏକ ବିଶେଷ ଭୂମିକା ରହିଛି । ସେମାନେ ଏଥିଲାଗି ଆଗେଇ ଆସିବା ଉଚିତ । ମୁଁ ବିଶେଷ ଆନନ୍ଦିତ ଯେ ଏନଆଇଏଫଟିଇଏମର କର୍ପୋରେଟ ରିସୋର୍ସ ଡ଼ିଭିଜନ୍ ‌ ସଦ୍ୟ ଉତ୍ତୀର୍ଣ୍ଣ ଛାତ୍ରମାନଙ୍କର ପ୍ଲେସମେଣ୍ଟ୍ ‌ ଦିଗରେ ସହଯୋଗର ହାତ ବଢ଼ାଇଛି । ସୁପ୍ରତିଷ୍ଠିତ ଏବଂ ଷ୍ଟାର୍ଟ ଅପ୍ ‌ ସଂସ୍ଥାମାନଙ୍କ ସହ ବାର୍ତ୍ତାଳାପର ସୁଯୋଗ ସୃଷ୍ଟି କରିଛି । କିନ୍ତୁ ସେମାନେ ଚାକିରୀ ନଖୋଜି ଚାକିରୀ ସୃଷ୍ଟି କରିବା ଭଳି ଉଦ୍ୟୋଗ ଉପରେ ପ୍ରାଧାନ୍ୟ ଦେବା ଉଚିତ । ପ୍ରଧାନମନ୍ତ୍ରୀ କିଷାନ ସଂପଦ ଯୋଜନା ସେମାନଙ୍କୁ ଏଦିଗରେ ଆର୍ଥିକ ପ୍ରୋତ୍ସାହନଠାରୁ ଆରମ୍ଭ କରି ଅନ୍ୟାନ୍ୟ ବହୁପ୍ରକାର ସୁଯୋଗ ଯୋଗାଇଦେବ । ସେମାନେ ନିଜର ଖାଦ୍ୟ ପ୍ରକ୍ରିୟାକରଣ ୟୁନିଟମାନ ସ୍ଥାପନ କରିପାରିବେ । ଏଭଳି ସୁଯୋଗର ଫାଇଦା ପ୍ରଶିକ୍ଷିତ ଯୁବଗୋଷ୍ଠୀ ଉଠାଇବା ଉଚିତ ।


    ଆମ ଦେଶରେ କୃଷିକ୍ଷେତ ଏବଂ ଭାତଥାଳି ଭିତରେ ଏକ ବିରାଟ ତଫାତ ରହିଛି । ଅନ୍ୟ ଭାଷାରେ କହିଲେ ହଳଲଙ୍ଗଳ ଏବଂ ଖାଦ୍ୟଥାଳି ମଧ୍ୟରେ ରହିଛି ଆକାଶ ପାତାଳ ଦୂରତ୍ୱ । ଏହା କେବଳ ମୂଲ୍ୟ କିମ୍ବା ପ୍ରଯୁକ୍ତିର ତଫାତ ନୁହେଁ । ଏହା ମଧ୍ୟ ନ୍ୟାୟର ଫରକ । ସେହି ନ୍ୟାୟ ଯାହା ଫଳରେ ଆମ ପାଇଁ ଖାଦ୍ୟଶସ୍ୟ ଉପୁଜାଉଥିବା କୃଷକମାନଙ୍କୁ ସେମାନଙ୍କର ହକ୍ ‌ ମିଳିବା ଦରକାର । ଏନଆଇଏଫଟିଇଏମ ଭଳି ଅନୁଷ୍ଠାନ ଏବଂ ଏହି ଅନୁଷ୍ଠାନରୁ ଶିକ୍ଷା ସମାପ୍ତ କରୁଥିବା ଛାତ୍ରମାନଙ୍କର ଏ ଦିଗରେ ବିଶେଷ ଭୂମିକା ରହିଛି । ସେମାନେ ଏହି ବୈଷମ୍ୟକୁ ଦୂର କରିବା ଦିଗରେ ଦାୟିତ୍ୱବାନ ହୁଅନ୍ତୁ । ତୁମମାନଙ୍କ କୌଶଳ , ଶକ୍ତି ଏବଂ ସକାରାତ୍ମକ ଭାବନା ଏଥିପାଇଁ ସହାୟକ ହେବ । ମୋର ଦୃଢ଼ ବିଶ୍ୱାସ ଯେ ତୁମେମାନେ ଏ ପ୍ରୟାସରେ ସଫଳ ହୋଇପାରିବ ।


    ଏତିକି କହି ମୁଁ ତୁମମାନଙ୍କ ଭବିଷ୍ୟତର ସର୍ବଶୁଭ କାମନା କରୁଛି ।


    ଧନ୍ୟବାଦ ।


    ଜୟ ହିନ୍ଦ୍ ‌ !


    ***************

    
    
    (Release ID: 1520592) Visitor Counter : 3