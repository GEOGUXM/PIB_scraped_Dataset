      ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟ

      ‘ସାରସ’ର ଦ୍ୱିତୀୟ ସଫଳ ପରୀକ୍ଷାମୂଳକ ଉଡ଼ାଣ ସଂପୂର୍ଣ୍ଣ
      • ପ୍ରଥମ ପର୍ଯ୍ୟାୟରେ 15 ବିମାନ ସାମିଲ ପାଇଁ ଆଇଏଏଫ ପ୍ରତିଶ୍ରୁତିବଦ୍ଧ

      Posted On: 21 FEB 2018 3:39PM by PIB Bhubaneshwar

    ସଂପୂର୍ଣ୍ଣ ସ୍ୱଦେଶୀ ଜ୍ଞାନକୌଶଳରେ ନିର୍ମିତ ହାଲୁକା ପରିବହନ ବିମାନ ‘ ସାରସ ’ ତାର ଦ୍ୱିତୀୟ ପରୀକ୍ଷାମୂଳକ ଉଡ଼ାଣ ସଫଳତାର ସହ ସଂପୂର୍ଣ୍ଣ କରିଛି । ଭାରତୀୟ ବାୟୁ ସେନାର ୱିଙ୍ଗ୍ ‌ କମାଣ୍ଡର ୟୁ ପି ସିଂହ , ଗ୍ରୁପ୍ ‌ କ୍ୟାପଟେନ୍ ‌ ଆର ଭି ପାନିକର ଏବଂ ଗ୍ରୁପ୍ ‌ କ୍ୟାପଟେନ୍ ‌ କେ ପି ଭଟ୍ଟ ତଥା ସିଷ୍ଟମ ଟେଷ୍ଟିଂ ଏଷ୍ଟାବ୍ଲିଶମେଣ୍ଟ ହାଲର ବେଙ୍ଗାଲୁରୁସ୍ଥିତ ବିମାନବନ୍ଦରରୁ ଏହି ପରୀକ୍ଷାମୂଳକ ବିମାନ ଉଡ଼ାଣ ସଂପାଦନ କରିଥିଲେ ।


    20ଟି ପରୀକ୍ଷାମୂଳକ ଉଡ଼ାଣ ମଧ୍ୟରୁ ଏହା ଥିଲା ଦ୍ୱିତୀୟ ଉଡ଼ାଣ । ସାରସ ପିଟିଆଇଏନର ଭବିଷ୍ୟତରେ ମଧ୍ୟ ଏଭଳି ପରୀକ୍ଷାମୂଳକ ଉଡ଼ାଣ ସଂପନ୍ନ କରାଯିବ । 20ଥର ଉଡ଼ାଣ ପରେ ଏହାର ପରୀକ୍ଷାମୂଳକ ଉତ୍ପାଦନ ବନ୍ଦ କରାଯିବ । ଚଳିତ ବର୍ଷ ଜାନୁଆରୀ 24 ତାରିଖ ଦିନ ଏହାର ପ୍ରଥମ ପରୀକ୍ଷା ମୂଳକ ଉଡ଼ାଣ ସଂପାଦନ କରାଯାଇଥିଲା । ସିଏସଆଇଆର - ଜାତୀୟ ଏରୋସ୍ପେସ୍ ‌ ପରୀକ୍ଷାଗାର , ଏନଏଏଲର ମିଳିତ ସହଯୋଗରେ ଏହି ବିମାନର ଡ଼ିଜାଇନ୍ ‌ ଓ ବିକାଶ ଘଟାଯାଇଛି । ଚଳିତ ବର୍ଷ ଜୁନ୍ ‌- ଜୁଲାଇ ମାସ ସୁଦ୍ଧା ଏହାର ବାସ୍ତବ ଉତ୍ପାଦନ ମଡ଼େଲ କାର୍ଯ୍ୟ ସଂପୂର୍ଣ୍ଣ ହେବାର ଆଶା କରାଯାଉଛି ।


    ଏଭଳି ସଫଳତା ହାସଲ ସକାଶେ ବିଜ୍ଞାନ ଓ ପ୍ରଯୁକ୍ତି ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ ସିଏସଆଇଆର - ଏନଏଏଲର ବୈଜ୍ଞାନିକ , ଭାରତୀୟ ବାୟୁ ସେନାର କମାଣ୍ଡର - ଏୟାରକ୍ରାଫ୍ଟ ଏଣ୍ଡ ସିଷ୍ଟମ୍ ‌ ଟେଷ୍ଟିଂ ଏଷ୍ଟାବ୍ଲିଶମେଣ୍ଟର କର୍ମକର୍ତ୍ତାମାନଙ୍କୁ ଅଭିନନ୍ଦନ ଜଣାଇବା ସହ କହିଛନ୍ତି ଯେ ଏଥିପାଇଁ ଫ୍ଲାଇଟ କମାଣ୍ଡରମାନେ ବିଶେଷ ପ୍ରଶଂସାର ପାତ୍ର । ପୂର୍ବରୁ ପ୍ରଖ୍ୟାତ ହୋଇଥିବା ଏକ ଏୟାରକ୍ରାଫ୍ଟକୁ ସାହସିକତାର ସହ ଉଡ଼ାଇବା ନିଶ୍ଚିତ ଭାବେ ଏକ ଦୁଃସାହସିକ କାର୍ଯ୍ୟ । ତେଣୁ ଏହାର କମାଣ୍ଡାଣ୍ଟ ତଥା ଏଏସଟିଇର ଦଳଙ୍କ ପାଇଁ ମନ୍ତ୍ରୀ ସ୍ୱତନ୍ତ୍ର ପୁରସ୍କାର ପ୍ରଦାନ ସକାଶେ ଘୋଷଣା କରିଥିଲେ ।


    2009 ମସିହାରେ ଏକ ପରୀକ୍ଷାମୂଳକ ଉଡ଼ାଣ ବେଳେ ଦୁର୍ଘଟଣା ଘଟିବାରୁ ପୂର୍ବତନ ସରକାର ଏହି ପ୍ରକଳ୍ପକୁ ବନ୍ଦ ରଖିଥିଲେ । ବେସାମରିକ ବିମାନ ଚଳାଚଳ ନିର୍ଦ୍ଦେଶାଳୟ ଏହି ବିମାନର ଡ଼ିଜାଇନ ତ୍ରୁଟିକୁ ସୁଧାରିବା ସହ ଅନୁମତି ପ୍ରଦାନ କରିଥିବା ସତ୍ତ୍ୱେ ଏହାର ପୁନରୁଦ୍ଧାର ସକାଶେ କୌଣସି ପ୍ରକାର ପଦକ୍ଷେପ ଗ୍ରହଣ କରାଯାଇନଥିଲା ବୋଲି ଡକ୍ଟର ହର୍ଷବର୍ଦ୍ଧନ ସୂଚାଇଥିଲେ । ତେଣୁ ଏହି ପ୍ରକଳ୍ପକୁ ପୁଣି ଥରେ ଜୀବନ୍ୟାସ ଦେବାର ସକଳ ଶ୍ରେୟ ନରେନ୍ଦ୍ର ମୋଦୀ ନେତୃତ୍ୱାଧୀନ ସରକାରକୁ ଯାଉଛି । ପ୍ରଧାନମନ୍ତ୍ରୀଜୀ ମେକ୍ ‌ ଇନ୍ ‌ ଇଣ୍ଡିଆ କାର୍ଯ୍ୟକ୍ରମକୁ ଅଗ୍ରପ୍ରାଧାନ୍ୟ ପ୍ରଦାନ କରିଥିବାରୁ ଏହା ସମ୍ଭବପର ହୋଇପାରିଛି । ଏହି କାର୍ଯ୍ୟକ୍ରମକୁ ASTE, DGAQA, CEMILAC ଏବଂ HAL ମିଳିତ ଭାବେ ଆଗକୁ ଆଗେଇ ନେବାରେ ସହଯୋଗ କରିଛନ୍ତି ବୋଲି ସେ କହିଥିଲେ ।


    ବର୍ତ୍ତମାନର ସରକାରଙ୍କ ଦ୍ୱାରା ଏହି ପ୍ରକଳ୍ପ ପୁନରୁଦ୍ଧାର ହେବା ପରେ ଏନଏଏଲ ଏହାର ଡ଼ିଜାଇନରେ ପରିବର୍ତ୍ତନ ଘଟାଇ ଏଥିରେ ଆବଶ୍ୟକ ଉନ୍ନତି ଘଟାଇଥିଲେ । ଏହାକୁ ସାରସ ପିଟି 1 ମଡ଼େଲ ଭାବେ ବିକଶିତ କରାଯାଇ ଏଥିରେ 2x1200 shp ଇଂଜିନ ସହ ଅନ୍ୟାନ୍ୟ ଆବଶ୍ୟକ ଉନ୍ନତ ଯନ୍ତ୍ରାଂଶ ଖଞ୍ଜାଯାଇଥିଲା । ପୂର୍ବରୁ ପ୍ରସ୍ତାବିତ ସାରସ ଏମକେ - 2 ଭର୍ସନକୁ ପରବର୍ତ୍ତୀ ପର୍ଯ୍ୟାୟରେ ଉଭୟ ସାମରିକ ଏବଂ ବେସାମରିକ ଉଦ୍ଦେଶ୍ୟରେ ବିକଶିତ କରାଯିବ ବୋଲି ଡକ୍ଟର ହର୍ଷବର୍ଦ୍ଧନ କହିଥିଲେ । ବିଦେଶରୁ ଆମଦାନି କରାଯାଉଥିବା ବିମାନ ଠାରୁ ସାରସ 20-25 ପ୍ରତିଶତ ଶସ୍ତା ପଡ଼ିବ । ଏହାର ଉନ୍ନତ ଢ଼ାଞ୍ଚା ଏକ 19 ସିଟ୍ ‌ ବିଶିଷ୍ଟ ହେବ । ପୂର୍ବରୁ ତାହା 14 ସିଟ୍ ‌ ବିଶିଷ୍ଟ ଥିଲା ବୋଲି ସେ ସୂଚାଇଥିଲେ । ଏଥିରେ 70 ପ୍ରତିଶତରୁ ଅଧିକ ଯନ୍ତ୍ରାଂଶ ସ୍ୱଦେଶ ନିର୍ମିତ ହେବ ଏବଂ ପ୍ରତି ବିମାନର ଉତ୍ପାଦନ ଖର୍ଚ୍ଚ ପୂର୍ବରୁ 40-45 କୋଟି ହେବ ବୋଲି ଆକଳନ କରାଯାଇଥିଲେ ସୁଦ୍ଧା ଏବେ ତାହା 60-70 କୋଟି ପର୍ଯ୍ୟନ୍ତ ହେବାର ଅନୁମାନ କରାଯାଉଛି । ହିନ୍ଦୁସ୍ତାନ ଏରୋନଟିକ୍ସ , ହାଲ୍ ‌ କୁ ଏହାର ସାମରିକ ବିମାନ ଉତ୍ପାଦନ ଏଜେନ୍ସି ଭାବେ ଚିହ୍ନଟ କରାଯାଇଛି ତେବେ ଏହାର ବେସାମରିକ ଭର୍ସନକୁ ଘରୋଇ ସଂସ୍ଥାକୁ ପ୍ରଦାନ କରାଯିବ । ଆଗାମୀ 10 ବର୍ଷ ଭିତରେ ଉଭୟ ସାମରିକ ଏବଂ ବେସାମରିକ ଆବଶ୍ୟକତା ସକାଶେ ଏଭଳି 120 ରୁ 160ଟି ବିମାନ ନିର୍ମାଣ କରାଯିବାର ଲକ୍ଷ୍ୟ ରଖାଯାଇଛି ।


    ସିଏସଆଇଆରର ମହାନିର୍ଦ୍ଦେଶକ ଡ଼କ୍ଟର ଗିରିଶ ସାହାନୀ କହିଲେ ଯେ ଆଗାମୀ ଦୁଇରୁ ତିନି ବର୍ଷ ଭିତରେ ସାରସ ଏମକେ 2 ବିମାନର ବିକାଶ ଏବଂ ସାର୍ଟିଫିକେସନ ପାଇଁ ପ୍ରାୟ 600 କୋଟି ଟଙ୍କା ବ୍ୟୟ କରାଯିବ ।


    ଆଜିର ଏହି ସଫଳ ଉଡ଼ାଣ ବେଳେ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନଙ୍କ ବ୍ୟତୀତ ସିଏସଆଇଆର - ଏନଏଏଲର ନିର୍ଦ୍ଦେଶକ ଜିତେନ୍ଦ୍ର ଜେ ଯାଦବ , ଏଏସଟିଇର ଏୟାର ଭାଇସ୍ ‌ ମାର୍ଶାଲ ସନ୍ଦୀପ ସିଂହ , ଏୟାର ମାର୍ଶାଲ ଉପକାରଜିତ ସିଂହ , ଆଇଏଏଫର ଏସିଏଏସ ପ୍ରକଳ୍ପର ଏଭିଏମ ଜେ ଚଳପତି , ହାଲର ସିଇଓ ଶ୍ରୀ ଶେଖର ଶ୍ରୀବାସ୍ତବ ସିଇଏମଆଇଏଲଏସିର ସିଇ ଶ୍ରୀ ପି ଜୟପାଲ ଏବଂ ଏଡ଼ିଜି - ଏକ୍ୟୁଏର ଭି ଏଲ ରାଜା ପ୍ରମୁଖ ଉପସ୍ଥିତ ଥିଲେ । ଭାରତୀୟ ବାୟୁ ସେନାରେ ଏଭଳି ଲଢ଼ୁଆ ବିମାନର ଆବଶ୍ୟକତା ରହିଛି ଏବଂ ଉପଯୁକ୍ତ ପରୀକ୍ଷା ପରେ ସାରସକୁ ଭାରତୀୟ ବାୟୁ ସେନାରେ ସାମିଲ କରିବା ସକାଶେ ଆଇଏଏଫ ପ୍ରତିଶ୍ରୁତିବଦ୍ଧ ବୋଲି ଏୟାର ଭାଇସ ମାର୍ଶାଲ ସନ୍ଦୀପ ସିଂହ କହିଥିଲେ ।


    ପୂର୍ବରୁ ଡକ୍ଟର ହର୍ଷବର୍ଦ୍ଧନ ଏୟାରପୋର୍ଟ ଇନଷ୍ଟ୍ରୁମେଣ୍ଟେସନ୍ ‌ ଫାସିଲିଟିକୁ ଉଦ୍ଘାଟନ କରିଥିଲେ ଏବଂ ସେଠାରେ ଆୟୋଜିତ ଏକ ଫାଷ୍ଟଟ୍ରାକ୍ ‌ ଟ୍ରାନ୍ସଲେସନାଲ ପ୍ରକଳ୍ପ ପ୍ରଦର୍ଶନୀକୁ ବୁଲି ଦେଖିଥିଲେ । ଏହା ବ୍ୟତୀତ ସେ ସିଏସଆଇଆର - ଏନଏଏଲ ଦ୍ୱାର ନିର୍ମିତ ଏକ ବାୟୁ - ସୌର ହାଇବ୍ରିଡ଼୍ ‌ ସିଷ୍ଟମକୁ ଲୋକାର୍ପିତ କରିଥିଲେ ।


    **************

    
    
    (Release ID: 1521392) Visitor Counter : 8