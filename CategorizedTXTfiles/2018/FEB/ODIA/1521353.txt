      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      “କୃଷି-2022: କୃଷକଙ୍କ ଆୟ ଦ୍ୱିଗୁଣିତ କରିବା” ଶୀର୍ଷକ ସମ୍ମିଳନୀରେ ପ୍ରଧାନମନ୍ତ୍ରୀଙ୍କ ଉଦ୍ବୋଧନ
      Posted On: 20 FEB 2018 7:50PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ନୂଆଦିଲ୍ଲୀର ପୁସାସ୍ଥିତ ଏନଏଏସି କମ୍ପ୍ଲେକ୍ସ ପରିସରରେ ଆୟୋଜିତ ହୋଇଥିବା “ କୃଷି-2022 : କୃଷକଙ୍କ ଆୟ ଦ୍ୱିଗୁଣିତ କରିବା ” ସମ୍ମିଳନୀରେ ଯୋଗ ଦେଇଥିଲେ ।


    ନିମ୍ନୋକ୍ତ ବିଷୟଗୁଡ଼ିକରେ 7ଟି ବିଷୟବସ୍ତୁ ଗୋଷ୍ଠୀ ଉପସ୍ଥାପନା ରଖିଥିଲେ ।

      * ନୀତି ଏବଂ ପ୍ରଶାସନିକ ସଂସ୍କାର
      * କୃଷି ବାଣିଜ୍ୟ ନୀତି ଏବଂ ରପ୍ତାନି ପ୍ରୋତ୍ସାହନ ; ବଜାର ଢାଂଚା ଏବଂ ବିପଣନ ଦକ୍ଷତା
      * କୃଷି କ୍ଷେତ୍ରରେ ମୂଲ୍ୟ ଶୃଙ୍ଖଳା ଏବଂ ଯୋଗାଣ ଶୃଙ୍ଖଳା ପରିଚାଳନା ବିଜ୍ଞାନ ଏବଂ ପ୍ରଯୁକ୍ତି ଏବଂ ଷ୍ଟାର୍ଟଅପ
      * ନିରନ୍ତର ଏବଂ ସମାନ ବିକାଶ ଏବଂ ଦକ୍ଷ ସେବା ଯୋଗାଣ
      * ପୁଞ୍ଜିନିବେଶ ଏବଂ କୃଷକଙ୍କୁ ସଂସ୍ଥାଗତ ଋଣ
      * ଅଭିବୃଦ୍ଧିର ସଂଚାଳକ ଭାବେ ପଶୁପାଳନ , ଗୋପାଳନ , କୁକୁଡ଼ା ପାଳନ ଏବଂ ମତ୍ସ୍ୟଚାଷକୁ ପ୍ରୋତ୍ସାହନ

    ଏହି ପ୍ରକାର ଉପସ୍ଥାପନାଗୁଡ଼ିକୁ ପ୍ରଧାନମନ୍ତ୍ରୀ ପ୍ରଶଂସା କରିଥିଲେ । ବିଶେଷ କରି ଅଧିକ ପରିମାଣରେ ଡାଲି ଉତ୍ପାଦନ କରିଥିବା କାରଣରୁ ସେ ଭାରତର କୃଷକମାନଙ୍କୁ ପ୍ରଶଂସା କରିଥିଲେ । ସେ କହିଥିଲେ ଯେ କୃଷକଙ୍କ ଆୟ ବୃଦ୍ଧି ଲାଗି ସରକାର ଏକାଧିକ ସମନ୍ୱିତ ପଦକ୍ଷେପ ନେଉଛନ୍ତି । ଏହି ପରିପ୍ରେକ୍ଷୀରେ , ସେ ଚାରିଟି ଦିଗ ସମ୍ପର୍କରେ ଉଲ୍ଲେଖ କରିଥିଲେ : ଇନପୁଟ/ଉତ୍ପାଦନ ଖର୍ଚ୍ଚ ହ୍ରାସ , ଉତ୍ପାଦ ପାଇଁ ଉପଯୁକ୍ତ ମୂଲ୍ୟ ସୁନିଶ୍ଚିତ କରିବା ; ଉତ୍ପାଦ ନଷ୍ଟର ପରିମାଣ ହ୍ରାସ ; ଏବଂ ଆୟର ବିକଳ୍ପ ଉତ୍ସ ସୃଷ୍ଟି କରିବା ।


    ପ୍ରଧାନମନ୍ତ୍ରୀ କହିଥିଲେ ଯେ ଶତପ୍ରତିଶତ ନିମ-ପ୍ରଲେପ ଦ୍ୱାରା ୟୁରିଆର ଦକ୍ଷତା ବୃଦ୍ଧି ପାଇବା ସହିତ ଉତ୍ପାଦନରେ ମଧ୍ୟ ବୃଦ୍ଧି ଘଟିଛି । ସେ କହିଥିଲେ ଯେ ମୃର୍ତ୍ତିକା ସ୍ୱାସ୍ଥ୍ୟ କାର୍ଡ ପ୍ରଚଳନ କରାଯିବା ଯୋଗୁ ରସାୟନିକ ସାର ଉପଯୋଗ ହ୍ରାସ ପାଇଛି , ଏହା ଉତ୍ପାଦନ ବୃଦ୍ଧିରେ ସହାୟକ ହୋଇଛି ।


    ଶ୍ରୀ ନରେନ୍ଦ୍ର ମୋଦୀ କହିଥିଲେ ଯେ କେନ୍ଦ୍ର ସରକାର 99ଟି ଅସମ୍ପୂର୍ଣ୍ଣ ଜଳସେଚନ ପ୍ରକଳ୍ପକୁ ସମ୍ପୂର୍ଣ୍ଣ କରିବା ଦିଗରେ କାର୍ଯ୍ୟ କରୁଛନ୍ତି । ଚଳିତ ବର୍ଷ ଏଥିମଧ୍ୟରୁ 5ଟି ସମ୍ପୂର୍ଣ୍ଣ କରିବାକୁ ଲକ୍ଷ୍ୟ ରଖାଯାଇଛି । ପ୍ରତ୍ୟେକ ଜଳସେଚନ ପ୍ରକଳ୍ପ ସମ୍ପୂର୍ଣ୍ଣ ହେବା ସହିତ କୃଷକଙ୍କ ଉତ୍ପାଦନ ଖର୍ଚ୍ଚ ହ୍ରାସ ପାଇବ । ସେ କହିଥିଲେ ଯେ 20 ଲକ୍ଷ ହେକ୍ଟର ଚାଷ ଜମି ବର୍ତ୍ତମାନ ସୁଦ୍ଧା ପ୍ରଧାନମନ୍ତ୍ରୀ କୃଷି ସିଂଚାଇ ଯୋଜନା ଅଧୀନରେ କ୍ଷୁଦ୍ର ଜଳସେଚନ ବ୍ୟବସ୍ଥା ମଧ୍ୟକୁ ଅଣାଯାଇସାରିଲାଣି ।


    ପ୍ରଧାନମନ୍ତ୍ରୀ କହିଥିଲେ ଯେ ‘ ନୀଳ ଅଭିଯାନ ’ ଚଳିତ ବର୍ଷ ବଜେଟରେ ଘୋଷଣା କରାଯାଇଛି । ଏହା ଟମାଟୋ , ପିଆଜ ଏବଂ ଆଳୁ ଚାଷୀଙ୍କୁ ଲାଭାନ୍ୱିତ କରିବ । ସେ କହିଥିଲେ ଯେ 22 ,000 ଗ୍ରାମୀଣ ହାଟକୁ ଆବଶ୍ୟକ ଭିତ୍ତିଭୂମି ସହ ଉନ୍ନତିକରଣ କରାଯିବ ଏବଂ ଇ-ନାମ ପ୍ଲାଟଫର୍ମ ସହ ଏହାକୁ ଯୋଡ଼ାଯିବ । କୃଷକଙ୍କୁ ସେମାନଙ୍କ ଜମି ଠାରୁ 5ରୁ 15 କିମି ମଧ୍ୟରେ ବଜାର ସୁବିଧା ପାଇପାରିବେ ।


    ପ୍ରଧାନମନ୍ତ୍ରୀ କହିଥିଲେ ଯେ କୃଷି ଋଣ ପାଇଁ ଆବଣ୍ଟିତ ଅର୍ଥରାଶି ସଂଖ୍ୟା ବଢ଼ାଇ ଦିଆଯାଇଛି । ଏହାଦ୍ୱାରା କୃଷକଙ୍କ ପାଇଁ ଅଧିକ ଋଣ ଉପଲବ୍ଧତା ସୁନିଶ୍ଚିତ ହୋଇପାରିବ ।


    ସେ କହିଥିଲେ ଯେ କୃଷି ଆବର୍ଜନାକୁ ସମ୍ପତ୍ତିରେ ପରିଣତ କରିବା ଲାଗି ବିଭିନ୍ନ ପଦକ୍ଷେପ ନିଆଯାଉଛି ।


    **********

    
    
    (Release ID: 1521353) Visitor Counter : 6
    
    
    
    
    

*