      ଅର୍ଥ ମନ୍ତ୍ରଣାଳୟ

      କୃଷକଙ୍କ ଆୟ ଦୁଇଗୁଣା କରିବା ଲକ୍ଷ୍ୟ
      • ବର୍ତ୍ତମାନସୁଦ୍ଧା ଅଘୋଷିତ ଖରିଫ ଫସଲ ଲାଗି ସର୍ବନିମ୍ନ ଦେଢ଼ଗୁଣା ଏମଏସପି ନିର୍ଦ୍ଧାରଣ କରିବା ଲାଗି ସରକାରଙ୍କ ଘୋଷଣା
      • କୃଷି କ୍ଷେତ୍ର ଲାଗି ସଂସ୍ଥାଗତ ଋଣକୁ 10 ଲକ୍ଷ କୋଟିରୁ ବୃଦ୍ଧି କରି 11 ଲକ୍ଷ କୋଟି ଟଙ୍କା କରିବାକୁ ଘୋଷଣା
      • ଆଳୁ, ଟମାଟୋ ଏବଂ ପିଆଜ ଭଳି ଶୀଘ୍ର ନଷ୍ଟ ହୋଇଯାଉଥିବା ସାମଗ୍ରୀ ମୂଲ୍ୟରେ ହ୍ରାସବୃଦ୍ଧି ସମସ୍ୟା ସହ ମୁକାବିଲା କରିବା ଲାଗି 500 କୋଟି ଟଙ୍କାର ‘ଅପରେସନ ଗ୍ରୀନ୍ସ’ ଘୋଷଣା, ଏହାଦ୍ୱାରା ଉତ୍ପାଦକ ଏବଂ ଉପଭୋକ୍ତା ଲାଭାନ୍ୱିତ ହେବେ
      • ଅତ୍ୟନ୍ତ ସ୍ୱତନ୍ତ୍ର ଔଷଧ ଏବଂ ସୁଗନ୍ଧିତ ଗଛର ସଂଗଠିତ ଚାଷ ଏବଂ ତତସମ୍ବନ୍ଧୀୟ ଉଦ୍ୟୋଗଗୁଡ଼ିକୁ ସହାୟତା ଲାଗି 200 କୋଟି ଟଙ୍କା ଆବଂଟନ
      • 22 ହଜାର ଗ୍ରାମୀଣ ହାଟକୁ ଗ୍ରାମୀଣ କୃଷି ବଜାର (ଗ୍ରାମ) ରୂପେ ବିକଶିତ କରାଯିବ ଯାହାଦ୍ୱାରା ଚାଷୀ ସିଧାସଳଖ ଉପଭୋକ୍ତାଙ୍କୁ ଏବଂ ଅଧିକ କ୍ରୟ କରୁଥିବା ଲୋକମାନଙ୍କୁ ନିଜ ଉତ୍ପାଦିତ ଫସଲ ବିକ୍ରି କରିପାରିବେ
      • 22 ହଜାର ଗ୍ରାମ ଏବଂ 585 ଏପିଏମସିରେ କୃଷି ବିପଣନ ସମ୍ବନ୍ଧୀୟ ମୌଳିକ ଭିତ୍ତିଭୂମିର ବିକାଶ ଏବଂ ଉନ୍ନୟନ ଲାଗି 2 ହଜାର କୋଟି ଟଙ୍କାର ପାଣ୍ଠି ବ୍ୟବସ୍ଥା କରାଯିବ
      • ଖାଦ୍ୟ ପ୍ରକ୍ରିୟାକରଣ କ୍ଷେତ୍ର ଲାଗି ଆବଂଟନ ଦୁଇଗୁଣା କରି 1,400 କୋଟି ଟଙ୍କା କରାଗଲା
      • ସରକାର ସ୍ୱତନ୍ତ୍ର କୃଷି ପ୍ରକ୍ରିୟାକରଣ ଆର୍ଥିକ ସଂସ୍ଥାନ ପ୍ରତିଷ୍ଠାକୁ ପ୍ରୋତ୍ସାହନ ଦେବେ
      • ନିର୍ଦ୍ଧାରିତ ସମୟରେ କିସାନ

      Posted On: 01 FEB 2018 10:27AM by PIB Bhubaneshwar

    କେନ୍ଦ୍ର ଅର୍ଥ ଏବଂ କର୍ପୋରେଟ ବ୍ୟାପାର ମନ୍ତ୍ରୀ ଶ୍ରୀ ଅରୁଣ ଜେଟଲୀ ଆଜି ସଂସଦରେ ସାଧାରଣ ବଜେଟ 2018-19 ଉପସ୍ଥାପନ କରି କହିଥିଲେ ଯେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଦେଶ ସ୍ୱାଧୀନତାର 75 ବର୍ଷ ପୂର୍ତ୍ତୀ ଅର୍ଥାତ 2022 ବେଳକୁ କୃଷକଙ୍କ ଆୟ ଦୁଇଗୁଣା କରିବା ଲାଗି ଆହ୍ୱାନ କରିଛନ୍ତି । ଏହାକୁ ଦୃଷ୍ଟିରେ ରଖି ଶ୍ରୀ ଜେଟଲୀ ସାଧାରଣ ବଜେଟ 2018-19ରେ କୃଷି କ୍ଷେତ୍ର ଲାଗି ଅନେକ ନୂଆ ଯୋଜନାର ଘୋଷଣା କରି କହିଥିଲେ ଯେ ଆମେ କୃଷକଙ୍କ ଆୟ ବଢ଼ାଇବା ଉପରେ ବିଶେଷ ଗୁରୁତ୍ୱ ଦେଉଛୁ । ଆମେ କୃଷିକୁ ଏକ ଉଦ୍ୟୋଗ ଭାବେ ବିବେଚନା କରୁଛୁ ଏବଂ କୃଷକଙ୍କ ସହାୟତା କରିବା ଲାଗି ଚାହୁଁଛୁ । ଯାହାଦ୍ୱାରା ସେମାନେ କମ ଖର୍ଚ୍ଚରେ ସମାନ ଜମିରୁ ବହୁଗୁଣ ଅଧିକ ଅମଳ ପାଇପାରିବେ ଏବଂ ନିଜ ଉତ୍ପାଦିତ ଫସଲକୁ ଅଧିକ ଦାମରେ ବିକ୍ରି କରିପାରିବେ ।


    ଶ୍ରୀ ଜେଟଲୀ ଅତ୍ୟନ୍ତ ପ୍ରସନ୍ନତାପୂର୍ବକ ଏହି ଘୋଷଣା କରିଥିଲେ ଯେ ସରକାର ବର୍ତ୍ତମାନ ସୁଦ୍ଧା ସମସ୍ତ ଅଘୋଷିତ ଖରିଫ ଫସଲ ପାଇଁ ଉତ୍ପାଦନ ବ୍ୟୟ ଠାରୁ ସର୍ବନିମ୍ନ ଦେଢ଼ଗୁଣା ଏମଏସପି (ସର୍ବନିମ୍ନ ସହାୟକ ମୂଲ୍ୟ) ନିର୍ଦ୍ଧାରଣ କରିବା ଲାଗି ନିଷ୍ପତ୍ତି ନେଇଛନ୍ତି । ଶ୍ରୀ ଜେଟଲୀ କହିଥିଲେ ଯେ ଏହି ଐତିହାସିକ ନିଷ୍ପତ୍ତି ଦେଶର କୃଷକମାନଙ୍କ ଆୟ ଦୁଇଗୁଣା କରିବା ଦିଗରେ ଏକ ଗୁରୁତ୍ୱ ପଦକ୍ଷେପ ଭାବେ ସାବ୍ୟସ୍ତ ହେବ । କେନ୍ଦ୍ର ଏବଂ ରାଜ୍ୟ ସରକାରଙ୍କ ସହିତ ବିଚାରବିମର୍ଶ କରାଯାଇ ନୀତି ଆୟୋଗ ଏକ ପ୍ରଭାବୀ ବ୍ୟବସ୍ଥା ନିର୍ଦ୍ଧାରଣ କରିବେ , ଯାହାଦ୍ୱାରା କୃଷକମାନଙ୍କୁ ସେମାନଙ୍କ ଉତ୍ପାଦିତ ଫସଲର ପର୍ଯ୍ୟାପ୍ତ ଦାମ ମିଳିପାରିବ ।


    ଏକ ଗୁରୁତ୍ୱପୂର୍ଣ୍ଣ ପଦକ୍ଷେପ ରୂପରେ ସରକାର କୃଷି କ୍ଷେତ୍ର ଲାଗି ସଂସ୍ଥାଗତ ଋଣକୁ 2017-18 ବର୍ଷ ଲାଗି 10 ଲକ୍ଷ କୋଟି ଟଙ୍କାରୁ ବୃଦ୍ଧି କରି 2018-19 ବର୍ଷ ପାଇଁ 11 ଲକ୍ଷ କୋଟି ଟଙ୍କା କରିବା ନିମନ୍ତେ ଘୋଷଣା କରିଛନ୍ତି । ସରକାରଙ୍କ ସଂକଳ୍ପକୁ ଆଗେଇ ନେବା ଲାଗି ଅର୍ଥମନ୍ତ୍ରୀ 2018-19 ବଜେଟରେ 500 କୋଟି ଟଙ୍କାର ବ୍ୟୟବରାଦ ସହିତ ‘ ଅପରେସନ ଗ୍ରୀନ୍ସ ’ ଶୁଭାରମ୍ଭ କରିବା ଲାଗି ଘୋଷଣା କରିଥିଲେ । ଏହାଦ୍ୱାରା ଶୀଘ୍ର ନଷ୍ଟ ହୋଇଯାଉଥିବା ଫସଲ ଯେପରିକି ଆଳୁ , ଟମାଟୋ ଏବଂ ପିଆଜର ମୂଲ୍ୟରେ ଦ୍ରୁତ ହ୍ରାସବୃଦ୍ଧି ସମସ୍ୟାର ମୁକାବିଲା କରାଯାଇପାରିବ । ‘ ଅପରେସନ ଫ୍ଲଡ ’ ଆଧାରରେ ଆରମ୍ଭ କରାଯାଇଥିବା ‘ ଅପରେସନ ଗ୍ରୀନ୍ସ ’ ଏହି କ୍ଷେତ୍ରରେ କୃଷକ ଉତ୍ପାଦକ ସଂଗଠନ (ଏଫପିଓ) , କୃଷି ଲଜିଷ୍ଟିକ୍ସ , ପ୍ରକ୍ରିୟାକରଣ ସୁବିଧା ଏବଂ ପ୍ରଫେସନାଲ ପରିଚାଳନାକୁ ପ୍ରୋତ୍ସାହନ ଦେବ । ଶ୍ରୀ ଜେଟଲୀ 100 କୋଟି ଟଙ୍କା ପର୍ଯ୍ୟନ୍ତ ବ୍ୟବସାୟ କରୁଥିବା କୃଷି ଉତ୍ପାଦକ କମ୍ପାନୀ (ଏଫପିସି)ଗୁଡ଼ିକୁ ମିଳୁଥିବା ଲାଭ ଉପରେ ପାଂଚ ବର୍ଷର ଅବଧି ପର୍ଯ୍ୟନ୍ତ 100 ପ୍ରତିଶତ ଟିକସ ଛାଡ଼ର ଘୋଷଣା କରିଥିଲେ । ଏହାର ଆରମ୍ଭ 2018-19 ବର୍ଷ ଠାରୁ ହେବ । ଏହାପଛରେ ଥିବା ମୁଖ୍ୟ ଉଦେ୍ଦଶ୍ୟ ହେଉଛି କୃଷି କ୍ଷେତ୍ରରେ ଫସଲ ଅମଳ ପରେ ମୂଲ୍ୟ ବୃଦ୍ଧିକୁ ପେସାଦାର ଦୃଷ୍ଟିକୋଣରୁ ପ୍ରୋତ୍ସାହନ ଦେବା ।


    ଏଥିସହିତ ଶ୍ରୀ ଜେଟଲୀ ଏହି ସୂଚନା ମଧ୍ୟ ଦେଇଥିଲେ ଯେ ସରକାର ବ୍ୟାପକ ପରିମାଣରେ ଜୈବିକ କୃଷିକୁ ପ୍ରୋତ୍ସାହନ ଦେଇଛନ୍ତି । ବୃହତ କ୍ଲଷ୍ଟର , ବିଶେଷ କରି ପ୍ରତ୍ୟେକ 1ହଜାର ହେକ୍ଟରରେ ପରିବ୍ୟାପ୍ତ କ୍ଲଷ୍ଟରରେ କୃଷକ ଉତ୍ପାଦକ ସଂଗଠନ (ଏଫପିଓ) ଏବଂ ଗ୍ରାମୀଣ ଉତ୍ପାଦକ ସଂଗଠନ (ବିପିଓ)ରେ ଜୈବିକ କୃଷିକୁ ପ୍ରୋତ୍ସାହନ ଦିଆଯିବ । ଜାତୀୟ ଗ୍ରାମୀଣ ଜୀବିକା କାର୍ଯ୍ୟକ୍ରମ ଅନ୍ତର୍ଗତ କ୍ଲଷ୍ଟରରେ ଜୈବିକ କୃଷି କରିବା ଲାଗି ମହିଳା ସ୍ୱୟଂ ସହାୟକ ଗୋଷ୍ଠୀ (ଏସଏଚଜି)ଗୁଡ଼ିକୁ ମଧ୍ୟ ପ୍ରୋତ୍ସାହନ ଦିଆଯିବ । ମନ୍ତ୍ରୀ କହିଥିଲେ ଯେ ଅତି ସ୍ୱତନ୍ତ୍ର ଔଷଧ ଏବଂ ସୁଗନ୍ଧିତ ଗଛର ସଂଗଠିତ କୃଷିରେ ସହାୟତା କରିବା ଏବଂ ଅତର , ଆବଶ୍ୟକ ତେଲ ଏବଂ ଅନ୍ୟ ତତସଂକ୍ରାନ୍ତୀୟ ସାମଗ୍ରୀର ଉତ୍ପାଦନ କରୁଥିବା କ୍ଷୁଦ୍ର ଏବଂ କୁଟୀର ଶିଳ୍ପଗୁଡ଼ିକୁ ସହାୟତା କରିବା ଲାଗି 200 କୋଟି ଟଙ୍କା ଆବଂଟନ କରାଯାଇଛି ।


    ବର୍ତ୍ତମାନ ଥିବା 22 ହଜାର ଗ୍ରାମାଂଚଳ ହାଟଗୁଡ଼ିକୁ ଗ୍ରାମାଂଚଳ କୃଷି ବଜାର (ଗ୍ରାମ) ରୂପରେ ବିକଶିତ କରାଯିବା ଲାଗି ଘୋଷଣା କରି ଅର୍ଥମନ୍ତ୍ରୀ କହିଥିଲେ ଯେ ଭାରତରେ 86 ପ୍ରତିଶରୁ ଅଧିକ କ୍ଷୁଦ୍ର ଏବଂ ନାମମାତ୍ର ଚାଷୀ ଅଛନ୍ତି ଯେଉଁମାନେ ସିଧାସଳଖ ଏପିଏମସି ଏବଂ ଅନ୍ୟ ପାଇକାରୀ ବଜାରରେ କାରବାର କରିବା ସ୍ଥିତିରେ ସବୁବେଳେ ନଥା ’ ନ୍ତି । ଏହି ‘ ଗ୍ରାମ ’ ରେ ମନରେଗା ତଥା ଅନ୍ୟ ସରକାରୀ ଯୋଜନାର ଉପଯୋଗ କରି ଭୌତିକ ସର୍ବନିମ୍ନ ଭିତ୍ତିଭୂମି ସୁବିଧାର ଉନ୍ନତିକରଣ କରାଯିବ ଏବଂ ସେଗୁଡ଼ିକୁ ଇଲେକଟ୍ରୋନିକ ରୂପରେ ଇ-ନାମ ସହ ଯୋଡ଼ାଯିବ । ଏଥିସହିତ ଏପିଏମସିକୁ ନିୟନ୍ତ୍ରଣ ବାହାରେ ରଖାଯିବ । ଶ୍ରୀ ଜେଟଲୀ କହିଥିଲେ ଯେ ଏହାଦ୍ୱାରା ଚାଷୀମାନେ ସିଧାସଳଖ ଉପଭୋକ୍ତା ଏବଂ ଅଧିକ କ୍ରୟ କରୁଥିବା ଲୋକମାନଙ୍କୁ ନିଜ ଉତ୍ପାଦିତ ଫସଲ ବିକ୍ରି କରିପାରିବେ ।


    ଶ୍ରୀ ଜେଟଲୀ କହିଥିଲେ ଯେ ଗତ ବଜେଟରେ ସରକାର ଇ-ନାମକୁ ସୁଦୃଢ଼ କରିବା ଏବଂ 585 ଏପିଏମସିରେ ଇ-ନାମର କଭରେଜ ବଢ଼ାଇବା ଲାଗି ଘୋଷଣା କରିଥିଲେ । ଏଥିମଧ୍ୟରୁ 470 ଏପିଏମସିକୁ ଇ-ନାମ ନେଟୱାର୍କ ସହ ଯୋଡ଼ିଦିଆଯାଇଛି ଏବଂ ଅବଶିଷ୍ଟ ଏପିଏମସିକୁ ମାର୍ଚ୍ଚ 2018 ସୁଦ୍ଧା ଏହା ସହ ଯୋଡ଼ିଦିଆଯିବ । ଏହାବ୍ୟତୀତ 22 ହଜାର ଗ୍ରାମୀଣ କୃଷି ବଜାର (ଗ୍ରାମ) ଏବଂ 585 ଏପିଏମସିରେ କୃଷି ବିପଣନ ସହ ସମ୍ବନ୍ଧୀୟ ମୌଳିକ ଢାଂଚା ବିକଶିତ କରିବା ଲାଗି 2 ହଜାର କୋଟି ଟଙ୍କାର ଅର୍ଥରାଶି ବିଶିଷ୍ଟ କୃଷିବଜାର ଢାଂଚାଗତ ପାଣ୍ଠି ବ୍ୟବସ୍ଥା କରାଯିବ ।


    ଖାଦ୍ୟ ପ୍ରକ୍ରିୟାକରଣ ମନ୍ତ୍ରଣାଳୟ ଲାଗି ଆବଂଟନ 2017-18 ବର୍ଷ ଲାଗି 715 କୋଟି ଟଙ୍କାର ସଂଶୋଧିତ ଅନୁମାନ ଠାରୁ ଦୁଇଗୁଣା କରିଦିଆଯାଇଛି । 2018-19 ବର୍ଷର ବଜେଟରେ ଏଥିପାଇଁ 14ଶହ କୋଟି ଟଙ୍କା ଆବଂଟନ କରାଯାଇଛି ବୋଲି ଶ୍ରୀ ଜେଟଲୀ ଘୋଷଣା କରିଥିଲେ । ସେ କହିଥିଲେ ଯେ ପ୍ରଧାନମନ୍ତ୍ରୀ କୃଷି ସମ୍ପଦା ଯୋଜନା ଖାଦ୍ୟ ପ୍ରକ୍ରିୟାକରଣ କ୍ଷେତ୍ରରେ ନିବେଶକୁ ପ୍ରୋତ୍ସାହନ ଦେଉଥିବା ଆମର ପ୍ରମୁଖ କାର୍ଯ୍ୟକ୍ରମ । ଏହି କ୍ଷେତ୍ର ହାରାହାରୀ 8 ପ୍ରତିଶତ ବାର୍ଷିକ ଅଭିବୃଦ୍ଧି ହାର ସହିତ ଆଗକୁ ବଢ଼ୁଛି । ମନ୍ତ୍ରୀ ମହାଶୟ କହିଥିଲେ ଯେ ଏହି କ୍ଷେତ୍ର ଲାଗି ଆବଂଟନକୁ ବଢ଼ାଇ ସରକାର ଏହି କ୍ଷେତ୍ରରେ ସ୍ୱତନ୍ତ୍ର କୃଷି ପ୍ରକ୍ରିୟାକରଣ ଆର୍ଥିକ ପ୍ରତିଷ୍ଠାନର ପ୍ରତିଷ୍ଠାକୁ ପ୍ରୋତ୍ସାହନ ଦେବେ । ସମସ୍ତ 42ଟି ମେଗା ଫୁଡପାର୍କରେ ପରୀକ୍ଷଣର ଅତ୍ୟାଧୁନିକ ସୁବିଧା କରାଯିବ ।


    ମାଛ ଚାଷ ଏବଂ ପଶୁ ପାଳନ କ୍ଷେତ୍ରର ଛୋଟ ଏବଂ ନାମମାତ୍ର ଚାଷୀଙ୍କ କାର୍ଯଶୀଳ ପୁଞ୍ଜି ଆବଶ୍ୟକତା ପୂରଣରେ ସହାୟତା ଲାଗି ଏକ ପ୍ରମୁଖ ପଦକ୍ଷେପ ଘୋଷଣା କରି ଅର୍ଥମନ୍ତ୍ରୀ କିସାନ କ୍ରେଡିଟ କାର୍ଡ (କେସିସି) ସୁବିଧା ଏହି କ୍ଷେତ୍ରକୁ ମଧ୍ୟ ଦେବା ଲାଗି କହିଥିଲେ । ଏଥିରେ ପଶୁ , ମଇଁଷି , ଛେଳି , ମେଣ୍ଢା , କୁକୁଡ଼ା ଏବଂ ମାଛ ଚାଷ ଲାଗି କୃଷି ଋଣ ଏବଂ ସୁଧ ସବସିଡିର ଲାଭ ମିଳିବ । ସୂଚନାଯୋଗ୍ୟ ଯେ ବର୍ତ୍ତମାନ ସୁଦ୍ଧା ଏହି ସୁବିଧା କେବଳ କୃଷି କ୍ଷେତ୍ର ପାଇଁ ଉପଲବ୍ଧ ଥିଲା । ଏହାବ୍ୟତୀତ ମାଛ ଚାଷ କ୍ଷେତ୍ର ଲାଗି ମତ୍ସ୍ୟ ଚାଷ ଏବଂ ଜଳୀୟ କୃଷି ମୌଳିକ ଭିତ୍ତିଭୂମି ବିକାଶ ପାଣ୍ଠି (ଏଫଏଆଇଡିଏଫ) ଏବଂ ପଶୁପାଳନ କ୍ଷେତ୍ରର ମୌଳିକ ଆବଶ୍ୟକତା ପୂରଣ ପାଇଁ ଆର୍ଥିକ ସହାୟତା ନିମନ୍ତେ ପଶୁପାଳନ ମୌଳିକ ଭିତ୍ତିଭୂମି ବିକାଶ ପାଣ୍ଠି (ଏଏଚଆଇଡିଏଫ) ପ୍ରତିଷ୍ଠା କରିବା ଲାଗି ମଧ୍ୟ ଅର୍ଥମନ୍ତ୍ରୀ ଘୋଷଣା କରିଥିଲେ ।


    ଶ୍ରୀ ଜେଟଲୀ ବାଉଁଶକୁ ‘ ସବୁଜ ସୁନା ’ ର ସଜ୍ଞା ଦେଇ 1290 କୋଟି ଟଙ୍କାର ପୁନର୍ଗଠିତ ଜାତୀୟ ବାଉଁଶ ମିଶନର ଶୁଭାରମ୍ଭ କରିବା ଲାଗି ଘୋଷଣା କରିଥିଲେ , ଯାହା ସମ୍ପୂର୍ଣ୍ଣ ବାଉଁଶ ମୂଲ୍ୟ ଶୃଙ୍ଖଳା ମାର୍ଗରେ ଥିବା ପ୍ରତିବନ୍ଧକ ଦୂର କରିବା ଏବଂ ସାମଗ୍ରୀକ ଭାବେ ବାଉଁଶ କ୍ଷେତ୍ରକୁ ପ୍ରୋତ୍ସାହନ ଦେବା ଲାଗି କ୍ଲଷ୍ଟର ସହ ଜଡ଼ିତ ଆଭିମୁଖ୍ୟ ଉପରେ ଆଧାରିତ । ବାଉଁଶ ଉତ୍ପାଦକମାନଙ୍କୁ ଉପଭୋକ୍ତାମାନଙ୍କ ସହ ଯୋଡ଼ିହେବା , ସଂଗ୍ରହ , ଏକତ୍ରୀକରଣ , ପ୍ରକ୍ରିୟାକରଣ ଏବଂ ବିପଣନ ଲାଗି ସୁବିଧା ସୃଷ୍ଟି , ଏମଏସଏମଇ , ଦକ୍ଷତା ନିର୍ମାଣ ଏବଂ ବ୍ରାଣ୍ଡ ନିର୍ମାଣ ଉପରେ ଫୋକସ ହେବାର ଫଳସ୍ୱରପ ଏହି ଘୋଷଣା କୃଷକଙ୍କ ପାଇଁ ଅତିରିକ୍ତ ଆୟ ଏବଂ ବିଶେଷ କରି ଗ୍ରାମୀଣ କ୍ଷେତ୍ରରେ କୁଶଳୀ ଏବଂ ଅଣକୁଶଳୀ ଯୁବକମାନଙ୍କ ପାଇଁ ରୋଜଗାର ସୁଯୋଗ ସୃଷ୍ଟି କରିବାରେ ଗୁରୁତ୍ୱପୂର୍ଣ୍ଣ ଯୋଗଦାନ ଦେବ ।


    ଶ୍ରୀ ଜେଟଲୀ କହିଥିଲେ ଯେ ଦିଲ୍ଲୀ-ଏନସିଆର କ୍ଷେତ୍ରରେ ବାୟୁ ପ୍ରଦୂଷଣ ଆହ୍ୱାନ ସହ ମୁକାବିଲା କରିବା ଲାଗି ହରିଆଣା , ପଞ୍ଜାବ , ଉତ୍ତର ପ୍ରଦେଶ ଏବଂ ଦିଲ୍ଲୀ ସରକାରଙ୍କ ପ୍ରୟାସରେ ଆବଶ୍ୟକ ସହାୟତା କରିବା ଏବଂ ଜମିରେ ହିଁ ଫସଲକୁ ପଚାଇବାର ବ୍ୟବସ୍ଥା ଲାଗି ଆବଶ୍ୟକ ମେସିନାରୀ ଉପରେ ସବସିଡି ଦେବା ଲାଗି ଏକ ସ୍ୱତନ୍ତ୍ର ଯୋଜନା କାର୍ଯ୍ୟକାରୀ କରାଯିବ ।


    **********


    

    
    (Release ID: 1518850) Visitor Counter : 1