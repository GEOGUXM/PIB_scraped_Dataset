      ରାଷ୍ଟ୍ରପତିଙ୍କ ସଚିବାଳୟ

      ରାଷ୍ଟ୍ରପତିଙ୍କୁ ସାକ୍ଷାତ କଲେ ଚିଲିର ସଂସଦୀୟ ପ୍ରତିନିଧିମଣ୍ଡଳ
      Posted On: 06 FEB 2018 7:41PM by PIB Bhubaneshwar


    ଭାରତ ଗସ୍ତରେ ଆସିଥିବା ଚିଲିର ଏକ ସଂସଦୀୟ ପ୍ରତିନିଧିମଣ୍ଡଳ ଆଜି ( ଫେବୃୟାରୀ 06 , 2018 ) ରାଷ୍ଟ୍ରପତି ଭବନଠାରେ ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦଙ୍କୁ ସାକ୍ଷାତ କରିଛନ୍ତି । ଚିଲିର ଚାମ୍ବର ଅଫ୍ ଡ଼େପୁଟିଜର ଅଧ୍ୟକ୍ଷ ଶ୍ରୀ ଫିଡ଼େଲ ଏସ୍ପିନୋଜା ଏହି ପ୍ରତିନିଧିମଣ୍ଡଳର ନେତୃତ୍ୱ ନେଇଥିଲେ ।


    ଭାରତ ଗସ୍ତରେ ଆସିଥିବା ଏହି ପ୍ରତିନିଧିମାନଙ୍କୁ ସ୍ୱାଗତ କରି ରାଷ୍ଟ୍ରପତି କହିଲେ ଯେ ଭାରତ ଓ ଚିଲି ବିଶ୍ୱର ଦୁଇଟି କର୍ମଚଞ୍ଚଳ ଗଣତନ୍ତ୍ର ଏବଂ ନିୟମିତ ଭାବେ ଦୁଇ ଦେଶର ସଂସଦୀୟ ପ୍ରତିନିଧିମାନେ ପ୍ରତିପକ୍ଷ ରାଷ୍ଟ୍ର ଗସ୍ତ କରିଥାନ୍ତି । ଏହା ଦ୍ୱିପାକ୍ଷିକ ସଂପର୍କକୁ ସୁଦୃଢ଼ କରିବାରେ ବିଶେଷ ସହାୟକ ହୋଇଛି ।


    ରାଷ୍ଟ୍ରପତି କହିଲେ ଯେ ଏକଥା ଜାଣି ସେ ଅତ୍ୟନ୍ତ ଆନନ୍ଦିତ ଯେ ଚିଲି ଅନ୍ତରାଷ୍ଟ୍ରୀୟ ସୌର ସଂଗଠନରେ ଜଣେ ସଦସ୍ୟ ଭାବେ ସ୍ୱାକ୍ଷର କରିଛି । ବିଶ୍ୱ ପୋଷଣୀୟ ବିକାଶ କାର୍ଯ୍ୟକ୍ରମରେ ବିଗତ ପ୍ରାୟ ଏକ ଦଶନ୍ଧିଧରି ଚିଲି ପ୍ରମୁଖ ଭୂମିକା ଗ୍ରହଣ କରିଆସିଛି । ଏହି ସଂଗଠନରେ ଯୋଗଦେଇ ଚିଲି ଆମର ଜଳବାୟୁ ପରିବର୍ତ୍ତନ ସମସ୍ୟାକୁ ରୋକିବା ସକାଶେ ବିଶ୍ୱ ପ୍ରୟାସକୁ ସହଯୋଗ କରିଛି ।


    ରାଷ୍ଟ୍ରପତି କହିଲେ ଯେ ଭାରତ ଓ ଚିଲି ମଧ୍ୟରେ ଆର୍ଥିକ ସହଯୋଗ ବେଶ୍ ପ୍ରଗତି କରିଛି ଏବଂ ଭବିଷ୍ୟତରେ ଆମେ ଏ ଦିଗରେ ଯଥେଷ୍ଟ ଅଗ୍ରଗତି କରିବାର ଆଶା ରଖିଛୁ । ପରିବର୍ଦ୍ଧିତ ଭାରତ - ଚିଲି ଅଗ୍ରାଧିକାରଭିତ୍ତିକ ବାଣିଜ୍ୟ ରାଜିନାମା ଏ ଦିଗରେ ଦ୍ୱିପାକ୍ଷିକ ବାଣିଜ୍ୟ କାରବାର ବୃଦ୍ଧିକୁ ଅଧିକ ପ୍ରୋତ୍ସାହନ ଯୋଗାଇବ ବୋଲି ସେ କହିଥିଲେ । ଭାରତର ବିକାଶ ଗାଥା ସାଙ୍ଗକୁ ଚିଲିର ବିଶେଷ ଦକ୍ଷତା ଉଭୟ ରାଷ୍ଟ୍ରଙ୍କ ପାଇଁ ଉପକାରସିଦ୍ଧି ହୋଇପାରିବ । ଏହା ଅକ୍ଷୟ ଶକ୍ତିଠାରୁ ଆରମ୍ଭ କରି ବିଭିନ୍ନ ସେବା କ୍ଷେତ୍ରରେ ପ୍ରୟୋଗ କରାଯାଇପାରିବ । ସେହିଭଳି ବିଜ୍ଞାନ ଓ ପ୍ରଯୁକ୍ତିଠାରୁ ଆରମ୍ଭ କରି ମହାକାଶ ଓ ପ୍ରତିରକ୍ଷା ସେକ୍ଟରରେ ମଧ୍ୟ ସଂପର୍କ ବୃଦ୍ଧିର ପର୍ଯ୍ୟାପ୍ତ ସୁଯୋଗ ରହିଛି ।


    ରାଷ୍ଟ୍ରପତି କହିଲେ ଯେ ଭାରତ ଓ ଚିଲି ବିଭିନ୍ନ ବୈଶ୍ୱିକ ପ୍ରସଙ୍ଗ ଉପରେ ସମାନ ମତ ପୋଷଣ କରନ୍ତି । ଭାରତ ମିଳିତ ଜାତିସଂଘ ନିରାପତ୍ତା ପରିଷଦରେ ସ୍ଥାୟୀ ସଦସ୍ୟପଦ ପାଇଁ କରୁଥିବା ଦାବୀକୁ ଚିଲିର ସମର୍ଥନକୁ ରାଷ୍ଟ୍ରପତି ଭୂୟସୀ ପ୍ରଶଂସା କରିଥିଲେ ।


    ************

    
    
    (Release ID: 1519563) Visitor Counter : 1