      ଇଲେକ୍ଟ୍ରୋନିକ୍ସ ଓ ସୂଚନା ପ୍ରଯୁକ୍ତି ମନ୍ତ୍ରଣାଳୟ

      ବ୍ୟବହାର ଯୋଗ୍ୟ ନୁହେଁ ପ୍ଲାଷ୍ଟିକ କିମ୍ବା ପିଭିସି ଆଧାର କାର୍ଡ : ୟୁଆଇଡିଏଆଇ
      Posted On: 06 FEB 2018 7:39PM by PIB Bhubaneshwar


    ପ୍ଲାଷ୍ଟିକ କିମ୍ବା ପିଭିସିରେ ପ୍ରସ୍ତୁତ ଆଧାର କାର୍ଡ ସର୍ବଦା ବ୍ୟବହାର ଯୋଗ୍ୟ ନୁହେଁ ବୋଲି ଆଜି ୟୁନିକ୍ ଆଇଡେଂଟିଫିକେସନ୍ ଅଥରିଟି ଅଫ୍ ଇଣ୍ଡିଆ ( UIDAI ) ଏକ ବୟାନରେ ସ୍ପଷ୍ଟ କରିଛନ୍ତି । କାରଣ କେତେକ  ଦୋକାନରେ ଏଭଳି ଅନଧିକୃତ ଭାବେ ପ୍ରିଣ୍ଟିଙ୍ଗ କରାଯିବାବେଳେ ଏଥିରେ ଥିବା କ୍ୟୁଆର କୋଡ୍ ସାଧାରଣତଃ ଅକାମୀ ହୋଇଯାଉଛି । ଏହା ସହିତ କୌଣସି ବ୍ୟକ୍ତିଙ୍କ ସହମତି ବିନା ତାଙ୍କ ଆଧାରର ତଥ୍ୟ ( ବ୍ୟକ୍ତିଗତ ସମ୍ବେଦନଶୀଳ ଜନସାଂଖିକ ସୂଚନା ) କୁ କିଛି ଖଳପ୍ରକୃତିର ଲୋକଙ୍କ ଦ୍ୱାରା ଲିକ୍ କରିବାର ସମ୍ଭାବନା ରହୁଛି ।


    ୟୁଆଡିଏଆଇ ପୁଣିଥରେ ଦୋହରାଇଛନ୍ତି ଯେ ଆଧାର ପତ୍ର କିମ୍ବା ଏହାର କଟାଯାଇଥିବା ଭାଗ ଅବା ସାଧାରଣ କାଗଜରେ ଡାଉନଲୋଡ୍ କରାଯାଇଥିବା ଆଧାର କିମ୍ବା ଏମ୍ଆଧାର ସମ୍ପୂର୍ଣ୍ଣ ଗ୍ରହଣୀୟ । ତେଣୁ ଲୋକମାନେ ଏଭଳି ତଥାକଥିତ ଆଧାର ସ୍ମାର୍ଟ କାର୍ଡ ପ୍ରସ୍ତୁତ କରିବା ଆଗ୍ରହ ଦେଖାଇବା ଅନୁଚିତ କାରଣ କିଛି ଅସମାଜିକ ତତ୍ତ୍ଵ କୌଶଳ କରି 50 ଟଙ୍କାରୁ 300 ଟଙ୍କା ଅବା ତା ’ ଠୁ ଅଧିକ ଦରରେ ଆଧାରର ପ୍ଲାଷ୍ଟିକ / ପିଭିସି ସିଟରେ ପ୍ରିଣ୍ଟିଙ୍ଗ କରାଉଛନ୍ତି ।


    ୟୁଆଇଡିଏଆଇ ଏଭଳି ଅସମାଜିକ ତତ୍ତ୍ଵ / ଦୋକାନୀ / ବିକ୍ରେତାଙ୍କଠାରୁ ଦୂରେଇ ରହିବାକୁ ପରାମର୍ଶ ଦେଇଛନ୍ତି । ୟୁଆଇଡିଏଆଇ ସିଇଓ ଡଃ ଅଜୟ ଭୂଷଣ ପାଣ୍ଡେ କହିଛନ୍ତି ଯେ , ତଥାକଥିତ ଆଧାର ସ୍ମାର୍ଟ କାର୍ଡ ସମ୍ପୂର୍ଣ୍ଣ ଭାବେ ଅନାବଶ୍ୟକ ଓ ବେକାର । କାରଣ ଏହାକୁ ପ୍ରିଣ୍ଟିଙ୍ଗ କରିବା ସମୟରେ ସେଥିରେ ଥିବା କ୍ୟୁଆର କୋଡ୍ ସର୍ବଦା ଅକାମୀ ହୋଇଯାଇଥାଏ । ଆଧାର କାର୍ଡ କିମ୍ବା ସଧାରଣ କାଗଜରେ ଡାଉନଲୋଡ୍ ହୋଇଥିବା ଆଧାର କାର୍ଡ କିମ୍ବା ଏମ୍ଆଧାର କାର୍ଡ ସମସ୍ତ ପ୍ରକାରର ଉପଯୋଗ ପାଇଁ ସମ୍ପୂର୍ଣ୍ଣ ବୈଧ ଅଟେ ।


    ସେ କହିଛନ୍ତି ଯେ ଯଦି ଜଣେ ବ୍ୟକ୍ତିଙ୍କ ପାଖରେ କାଗଜ ଆଧାର କାର୍ଡ ରହିଛି , ତା ’ ହେଲେ ତାଙ୍କୁ ନିଜର ପଇସା ଦେଇ ଏହି ଆଧାର କାର୍ଡକୁ ଲ୍ୟାମିନେସନ୍ କିମ୍ବା ପ୍ଲାଷ୍ଟିକ ଆଧାର କାର୍ଡ କିମ୍ବା ସ୍ମାର୍ଟ ଅଧାର କାର୍ଡ କରିବାର କୌଣସି ଆବଶ୍ୟକତା ନାହିଁ । ଏଭଳି ସ୍ମାର୍ଟ ଅବା ପ୍ଲାଷ୍ଟିକ୍ ଆଧାର କାର୍ଡ ଭଳି କୌଣସି ଅବଧାରଣା ନାହିଁ ।


    ଯଦି କୌଣସି ବ୍ୟକ୍ତି ନିଜର ଆଧାର କାର୍ଡ ହଜାଇ ଦେଇଛନ୍ତି ତା ’ ହେଲେ ସେ ନିଜର ଆଧାର କାର୍ଡକୁ https://eaadhaar.uidai.gov.in . ମାଗଣାରେ ଡାଉନଲୋଡ୍ କରିପାରିବେ । କାଗଜରେ କଳାଧଳାରେ ଡାଉନଲୋଡ୍ ହୋଇଥିବା ଆଧାର କାର୍ଡ ପ୍ରିଂଟ୍ଆଉଟ୍ ମଧ୍ୟ ୟୁଆଇଡିଏଆଇ ଦ୍ୱାରା ପଠାଯାଇଥିବା ମୂଳ ଆଧାର ପତ୍ର ଭଳି ବୈଧ । ତେଣୁ ପ୍ଲାଷ୍ଟିକ / ପିଭିସି କାର୍ଡ କିମ୍ବା ଏହାକୁ ଲ୍ୟାମିନେସନ୍ କରିବାର କୌଣସି ଆବଶ୍ୟକତା ନାହିଁ ।


    ୟୁଆଇଡିଏଆଇ ସିଇଓ ଡଃ ପାଣ୍ଡେ ମଧ୍ୟ ଲୋକଙ୍କୁ ନିଜର ଗୋପନୀୟତାର ସୁରକ୍ଷା ନିମନ୍ତେ ସତର୍କ ରହିବା ପାଇଁ ପରାମର୍ଶ ଦେଇଛନ୍ତି ଓ ନିଜର ଆଧାର ନମ୍ବର କିମ୍ବା ବ୍ୟକ୍ତିଗତ ବିବରଣୀକୁ ଲ୍ୟାମିନେସନ୍ ଅବା ପ୍ଲାଷ୍ଟିକ୍ କାର୍ଡ ପ୍ରିଣ୍ଟ ପାଇବା ନିମନ୍ତେ ଅନଧିକୃତ ଏଜେନ୍ସୀକୁ ନଦେବାକୁ ପରାମର୍ଶ ଦେଇଛନ୍ତି ।


    ୟୁଆଇଡିଏଆଇ ମଧ୍ୟ ଅନଧିକୃତ ଏଜେନ୍ସୀକୁ ସାଧାରଣ ଲୋକଙ୍କଠାରୁ ଆଧାର କାର୍ଡ ପ୍ରିଣ୍ଟ ନାଁରେ ସେମାନଙ୍କର ଆଧାର ତଥ୍ୟ ସଂଗ୍ରହ ନକରିବାକୁ ତାଗିଦ୍ କରିଛନ୍ତି । ଏଭଳି କାର୍ଯ୍ୟରେ ଲିପ୍ତ ଥିବା ବ୍ୟକ୍ତିଙ୍କ ବିରୋଧରେ ଭାରତୀୟ ଦଣ୍ଡ ସଂହିତା ଓ ଆଧାର ଆକ୍ଟ - 2016 ଅନ୍ତର୍ଗତ ଜେଲ୍ ଓ ଅପରାଧିକ ଦଣ୍ଡର ପ୍ରାବଧାନ ରହିଛି ବୋଲି ସତର୍କ କରାଇଛନ୍ତି ।


    ***********


    

    
    (Release ID: 1519562) Visitor Counter : 1