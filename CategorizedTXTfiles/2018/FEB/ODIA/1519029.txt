      ଅର୍ଥ ମନ୍ତ୍ରଣାଳୟ

      ଏମଏସଏମଇକୁ ଋଣ ଏବଂ ନବସୃଜନ ସହାୟତା ବାବଦରେ 3794 କୋଟି ଟଙ୍କା ବ୍ୟୟବରାଦ;
      ନିଯୁକ୍ତି ସୁଯୋଗ ବୃଦ୍ଧି ନିମନ୍ତେ ସରକାରଙ୍କ ନୂଆ ଯୋଜନା;
      
      ଅର୍ଥମନ୍ତ୍ରଣାଳୟର ସୂଚନା : ଚଳିତ ବର୍ଷ 70 ଲକ୍ଷ ଔପଚାରିକ ନିଯୁକ୍ତି ସୁଯୋଗ ସୃଷ୍ଟି
      Posted On: 01 FEB 2018 8:56PM by PIB Bhubaneshwar


    କେନ୍ଦ୍ର ବଜେଟ 2018-19ରେ ସୂକ୍ଷ୍ମ , କ୍ଷୁଦ୍ର ଏବଂ ମଧ୍ୟମ ଉଦ୍ୟୋଗ (ଏମଏସଏମଇ) ଲାଗି 3794 କୋଟି ଟଙ୍କାର ବ୍ୟୟ ଘୋଷଣା କରି କେନ୍ଦ୍ର ଅର୍ଥମନ୍ତ୍ରୀ ଅରୁଣ ଜେଟଲୀ କହିଥିଲେ ଯେ ଏହି କ୍ଷେତ୍ରକୁ ଋଣ ସହାୟତା , ପୁଞ୍ଜି ଏବଂ ସୁଧ ସବସିଡି ଏବଂ ନବସୃଜନ ଲାଗି ପ୍ରୋତ୍ସାହନ ଦିଆଯିବ । ସଂସଦରେ ଆଜି କେନ୍ଦ୍ର ବଜେଟ 2018-19 ଉପସ୍ଥାପନ କରି ଶ୍ରୀ ଜେଟଲୀ କହିଥିଲେ ଯେ ବସ୍ତ୍ର କ୍ଷେତ୍ର ଲାଗି 7148 କୋଟି ଟଙ୍କା ଆବଂଟନ କରାଯାଇଛି ।


    ଅର୍ଥମନ୍ତ୍ରୀ ଗୁରୁତ୍ୱାରୋପ କରି କହିଥିଲେ ଯେ ଗତ 3 ବର୍ଷ ଧରି ନିଯୁକ୍ତି ସୁଯୋଗ ସୃଷ୍ଟି କରିବା ଏବଂ ଲୋକମାନଙ୍କୁ ରୋଜଗାର ଉପଲବ୍ଧ କରାଇବା ସରକାରଙ୍କ ପ୍ରମୁଖ ନୀତି ଭାବେ ରହିଆସିଛି । ସେ କହିଥିଲେ ଯେ ନିକଟରେ ଏକ ନିରପେକ୍ଷ ଅଧ୍ୟୟନରୁ ଜଣାପଡ଼ିଛି ଯେ ଚଳିତ ବର୍ଷ 70 ଲକ୍ଷ ଔପଚାରିକ ନିଯୁକ୍ତି ସୁଯୋଗ ସୃଷ୍ଟି ହୋଇଛି । ଶ୍ରୀ ଜେଟଲୀ କହିଥିଲେ ଯେ ସରକାର ଆସନ୍ତା 3 ବର୍ଷ ପର୍ଯ୍ୟନ୍ତ ସମସ୍ତ କ୍ଷେତ୍ର ଲାଗି କର୍ମଚାରୀ ଭବିଷ୍ୟନିଧି ପାଣ୍ଠି (ଇପିଏଫ)ର ନୂଆ କର୍ମଚାରୀମାନଙ୍କ 12 ପ୍ରତିଶତ ବେତନ ଯୋଗଦାନ ଜାରି ରଖିବେ । ଅର୍ଥମନ୍ତ୍ରୀ ସମସ୍ତ କ୍ଷେତ୍ରରେ ନିର୍ଦ୍ଧାରିତ ଅବଧି ବିଶିଷ୍ଟ ନିଯୁକ୍ତି ସୁଯୋଗକୁ ବଢ଼ାଇବା ସମ୍ପର୍କରେ ମଧ୍ୟ ଉଲ୍ଲେଖ କରିଥିଲେ । ସେ ଆଲୋକପାତ କରି କହିଥିଲେ ଯେ ସରକାର ଏମଏସଏମଇ କ୍ଷେତ୍ରରେ ବୁଡ଼ିଯାଉଥିବା ଏକାଉଂଟ ଏବଂ ଅଚଳ ସମ୍ପତ୍ତି (ଏନପିଏ) ସମସ୍ୟାର ପ୍ରଭାବୀ ଢଙ୍ଗରେ ମୁକାବିଲା କରିବା ଲାଗି ଖୁବଶୀଘ୍ର ବିଭିନ୍ନ ପଦକ୍ଷେପର ଘୋଷଣା କରିବେ ।


    ଏମଏସଏମଇ ଉପରେ ଟିକସ ବୋଝ ହ୍ରାସ କରିବା ଏବଂ ବ୍ୟାପକ ପରିମାଣରେ ନିଯୁକ୍ତି ସୁଯୋଗ ସୃଷ୍ଟି କରିବାର ଏକ ପ୍ରୟାସ ଅନ୍ତର୍ଗତ 2016-17 ଆର୍ଥିକ ବର୍ଷରେ 250 କୋଟି ଟଙ୍କାର ମୋଟ ବ୍ୟବସାୟ କରୁଥିବା କମ୍ପାନୀଗୁଡ଼ିକୁ 25 ପ୍ରତିଶତ କମ ଦରର ଲାଭ ଦେବା ଲାଗି ଅର୍ଥମନ୍ତ୍ରୀ ଘୋଷଣା କରିଥିଲେ । ଅର୍ଥମନ୍ତ୍ରୀ କହିଥିଲେ ଯେ ଏହାଦ୍ୱାରା ସମଗ୍ର ସୂକ୍ଷ୍ମ , କ୍ଷୁଦ୍ର ଏବଂ ମଧ୍ୟମ ଉଦ୍ୟୋଗବର୍ଗ ଲାଭବାନ ହୋଇପାରିବ । ଏଥିରେ ଆୟକର ରିଟର୍ଣ୍ଣ ଦାଖଲ କରୁଥିବା ପାଖାପାଖି 99 ପ୍ରତିଶତ କମ୍ପାନୀ ରହିଛନ୍ତି । ସେ ବିଶ୍ୱାସ ପ୍ରକଟ କରିଥିଲେ ଯେ 99 ପ୍ରତିଶତଙ୍କ ପାଇଁ କମ କର୍ପୋରେଟ ଆୟକର ହାର ଯୋଗୁ କମ୍ପାନୀଗୁଡ଼ିକ ନିକଟରେ ନିବେଶ ଲାଗି ଅତିରିକ୍ତ ଅର୍ଥ ଉପଲବ୍ଧ ହୋଇପାରିବ , ଯାହାଦ୍ୱାରା ନିଯୁକ୍ତି ସୁଯୋଗ ବୃଦ୍ଧି ପାଇବ ।


    ଅର୍ଥମନ୍ତ୍ରୀ ଶ୍ରୀ ଜେଟଲୀ ଔପଚାରିକ କ୍ଷେତ୍ରରେ ଅଧିକରୁ ଅଧିକ ମହିଳାମାନଙ୍କୁ ନିଯୁକ୍ତି ସୁଯୋଗରେ ପ୍ରୋତ୍ସାହନ ଦେବା ଉପରେ ଗୁରୁତ୍ୱାରୋପ କରିଥିଲେ । ସେ କହିଥିଲେ ଯେ ଏହାଦ୍ୱାରା ମହିଳାମାନଙ୍କ ଆୟ ବୃଦ୍ଧି ହେବ । ଶ୍ରୀ ଜେଟଲୀ କହିଥିଲେ ଯେ କର୍ମଚାରୀ ଭବିଷ୍ୟନିଧି ଏବଂ ବିବିଧ ବ୍ୟବସ୍ଥା ଅଧିନିୟମ 1952ରେ ସଂଶୋଧନ କରାଯାଇ ପ୍ରଥମ ତିନି ବର୍ଷ ପାଇଁ ମହିଳା କର୍ମଚାରୀମାନଙ୍କ ଯୋଗଦାନ ହ୍ରାସ କରି 8 ପ୍ରତିଶତ କରିବା ଲାଗି ପ୍ରସ୍ତାବ ରହିଛି । ଯାହା ବର୍ତ୍ତମାନ 12 ପ୍ରତିଶତ କିମ୍ବା 10 ପ୍ରତିଶତ ରହିଛି । ଅନ୍ୟପକ୍ଷରେ ନିଯୁକ୍ତିଦାତାଙ୍କ ଯୋଗଦାନରେ କୌଣସି ପରିବର୍ତ୍ତନ କରାଯିବ ନାହିଁ ।


    ଅର୍ଥମନ୍ତ୍ରୀ ଘୋଷଣା କରିଥିଲେ ଯେ ସରକାର ପ୍ରଧାନମନ୍ତ୍ରୀ କୌଶଳ କେନ୍ଦ୍ର କାର୍ଯ୍ୟକ୍ରମ ଅଧୀନରେ ଦେଶର ପ୍ରତ୍ୟେକ ଜିଲ୍ଲାରେ ଏକ ଦକ୍ଷତା ବିକାଶ କେନ୍ଦ୍ର ପ୍ରତିଷ୍ଠା କରିବେ । ଶ୍ରୀ ଜେଟଲୀ କହିଥିଲେ ଯେ ରାଷ୍ଟ୍ରାୟତ୍ତ ବ୍ୟାଙ୍କ ଏବଂ କମ୍ପାନୀଗୁଡ଼ିକୁ ଟ୍ରେଡ ଇଲେକଟ୍ରୋନିକ ରିସିଭେବଲ ଡିସକାଉଂଟ ସିଷ୍ଟମ (ଟିଆରଇଡିଏସ) ପ୍ଲାଟଫର୍ମକୁ ଆଣିବା ଲାଗି ଏବଂ ସେଗୁଡ଼ିକୁ ଜିଏସଟିଏନ ସହ ସଂଯୁକ୍ତ କରିବା ଲାଗି ପ୍ରସ୍ତାବ ଦେଇଛନ୍ତି । ସେ କହିଥିଲେ , ଏମଏସଏମଇକୁ ଦିଆଯାଉଥିବା ଅନଲାଇନ ଋଣ ମଞ୍ଜୁରି ସୁବିଧାରେ ସଂଶୋଧନ କରାଯିବ ଯାହାଦ୍ୱାରା ବ୍ୟାଙ୍କ ଶୀଘ୍ର ନିଷ୍ପତ୍ତି ନେଇପାରିବେ ।


    ଶ୍ରୀ ଜେଟଲୀ ଅଣ ବ୍ୟାଙ୍କିଙ୍ଗ ଆର୍ଥିକ କମ୍ପାନୀ (ଏନବିଏଫସି)ର ପୁନଃପୁଞ୍ଜିକରଣକୁ ଉନ୍ନତ କରିବା ଲାଗି ଏମୟୁଡିଆରଏ ଦ୍ୱାରା ପ୍ରତିଷ୍ଠିତ ଯୋଗ୍ୟତା ମାନଦଣ୍ଡ ଏବଂ ପୁନଃପୁଞ୍ଜିଯୋଗାଣ ନୀତିର ସମୀକ୍ଷା ସମ୍ପର୍କରେ ଉଲ୍ଲେଖ କରିଥିଲେ । ଏହି ପରିପ୍ରେକ୍ଷୀରେ ସେ 2018-19 ଆର୍ଥିକ ବର୍ଷ ଲାଗି ଏମୟୁଡିଆରଏ ଅନ୍ତର୍ଗତ 3 ଲକ୍ଷ କୋଟି ଟଙ୍କାର ଋଣ ଆବଂଟନର ଲକ୍ଷ୍ୟ ରଖିବା ପାଇଁ ପ୍ରସ୍ତାବ ଦେଇଥିଲେ । ଗତ ବର୍ଷଗୁଡ଼ିକରେ ଏହି ଲକ୍ଷ୍ୟରେ ବୃଦ୍ଧି କରାଯାଇଛି ।


    ଅର୍ଥମନ୍ତ୍ରୀ ଅର୍ଥମନ୍ତ୍ରଣାଳୟର ସେହି ସମୂହ ସମ୍ପର୍କରେ ମଧ୍ୟ ଉଲ୍ଲେଖ କରିଥିଲେ ଯାହା ଫିନଟେକ କମ୍ପାନୀଗୁଡ଼ିକର ବିକାଶ ଲାଗି ଉପଯୁକ୍ତ ପରିବେଶ ସୃଷ୍ଟି କରିବା ନିମନ୍ତେ ଆବଶ୍ୟକ ନୀତିଗତ ଏବଂ ସଂସ୍ଥାଗତ ବିକାଶ ଉପାୟଗୁଡ଼ିକ ଉପରେ ବିଚାର କରୁଛି । ସେ ଏହା ମଧ୍ୟ କହିଥିଲେ ଯେ ଭେଞ୍ଚର କ୍ୟାପିଟାଲ ଫଣ୍ଡ ଲାଗି ଉନ୍ନତ ପରିବେଶ ସୃଷ୍ଟି କରିବା ଏବଂ ଦେଶରେ ବିକଳ୍ପ ନିବେଶର ସଫଳ ପରିଚାଳନା ଲାଗି ଅତିରିକ୍ତ ଉପାୟ କରାଯିବ ।


    **********

    
    
    (Release ID: 1519029) Visitor Counter : 1