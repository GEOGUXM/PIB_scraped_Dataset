      ସଡକ ପରିବହନ ଓ ରାଜପଥ ମନ୍ତ୍ରଣାଳୟ

      15 ସହରରେ ପ୍ରତିଷ୍ଠା ହେବ ଇଣ୍ଟରଟରମୋଡାଲ ଷ୍ଟେସନ
      Posted On: 26 FEB 2018 2:45PM by PIB Bhubaneshwar


    କେନ୍ଦ୍ର ସଡ଼କ , ରେଳ ମନ୍ତ୍ରାଳୟ ଏବଂ ରାଜ୍ୟ ସରକାରଙ୍କ ସହଯୋଗରେ ଆଇଏମ୍ଏସ୍ ( ଇଂଟର ମୋଡାଲ ଷ୍ଟେସନ ) ପ୍ରୋଜେକ୍ଟ ପ୍ରତିଷ୍ଠା ହେବ । ଦେଶର 15ଟି ସହରରେ ଆଇଏମ୍ଏସ୍ ପ୍ରତିଷ୍ଠା ସକାଶେ ସରକାର ନିଷ୍ପତ୍ତି ନେଇଛନ୍ତି ।


    ନାଗପୁର ଏବଂ ବାରଣାସୀରେ ଇଂଟରମୋଡାଲ ଷ୍ଟେସନ ପ୍ରତିଷ୍ଠା କରିବାକୁ ଜାତୀୟ ରାଜପଥ କର୍ତ୍ତୃପକ୍ଷ ( NHAI ) ସମସ୍ତ ପ୍ରସ୍ତୁତି ଶେଷ କରିଛି ।


    ଇଂଟରମୋଡାଲ ଷ୍ଟେସନର ଅର୍ଥ ସମନ୍ୱିତ ପରିବହନ ବ୍ୟବସ୍ଥା ଗୋଟିଏ ସ୍ଥାନରେ ଉପଲବ୍ଧ ହେବା । ରେଳ , ସଡ଼କ , ଗଣ ଦ୍ରୁତ ପରିବହନ ବ୍ୟବସ୍ଥା , ବସ୍ ରାପିଡ ଟ୍ରାଞ୍ଜିଟ୍ , ଅନ୍ତଃ ଜଳପଥ , ଅଟୋରିକ୍ସା , ଟ୍ୟାକ୍ସି ଏବଂ ବେସରକାରୀ ଯାନ ଗୋଟିଏ ସ୍ଥାନରେ ଉପଲବ୍ଧ ହେଲେ ଲୋକମାନେ ସହଜରେ ଗୋଟିଏ ସ୍ଥାନରୁ ଅନ୍ୟ ସ୍ଥାନକୁ ଯାତାୟାତ କରିପାରିବେ । ଏବେ ଅନେକ ସହରରେ ରେଳ ଷ୍ଟେସନ , ବସ୍ ଟର୍ମିନଲ ଏବଂ ଅନ୍ୟାନ୍ୟ ପରିବହନ ବ୍ୟବସ୍ଥା ଭିନ୍ନ ଭିନ୍ନ ସ୍ଥାନରେ ଥିବାରୁ ଲୋକଙ୍କ ଗତାଗତରେ ଭିଡ଼ ବୃଦ୍ଧି ପାଉଛି । ଆଇଏମ୍ଏସ୍ ଦ୍ୱାରା ଏହି ଭିଡ଼ ହ୍ରାସ ପାଇବା ସହ ପ୍ରଦୂଷଣକୁ ମଧ୍ୟ ରୋକାଯାଇପାରିବ । ଆଇଏମ୍ଏସ୍ ସହରରେ ଭିଡ଼ କମାଇବା ସହ ସରକାରୀ ପରିବହନ ବ୍ୟବସ୍ଥାକୁ ପ୍ରୋତ୍ସାହିତ କରିବ । ରିଙ୍ଗରୋଡ ଏବଂ ଜାତୀୟ ରାଜପଥ ଦ୍ୱାରା ସହରରେ ପ୍ରବେଶ ଓ ପ୍ରସ୍ଥାନ ସହଜ ହୋଇପାରିବ ।


    ସହରରେ ନୂତନ ସଂଯୋଗକାରୀ ରାସ୍ତା , ପୋଲ ଏବଂ ଫ୍ଲାଇଓଭର ନିର୍ମାଣ କରି ନେଟୱର୍କର ବିକାଶ ଦ୍ୱାରା ଆଇଏମ୍ଏସ ପ୍ରସ୍ତୁତ କରାଯିବ । ଆଇଏମ୍ଏସ୍ ଅନ୍ତର୍ଗତ ଆସନ୍ତା 30 ବର୍ଷ ପର୍ଯ୍ୟନ୍ତ ଯାତ୍ରୀମାନଙ୍କୁ ବିଶ୍ୱସ୍ତରୀୟ ସୁବିଧା , ଯଥା : ସବ୍ୱେ , କମନ ୱେଟିଂ ରୁମ୍ , ଟ୍ରାଭେଲଟର , ସ୍ୱଚ୍ଛ ଶୌଚାଳୟ , ବିଶ୍ରାମାଗାର , ସମନ୍ୱିତ ପବ୍ଲିକ ସୂଚନା ବ୍ୟବସ୍ଥା , ଆଧୁନିକ ଅଗ୍ନିନିରୋଧକ , ଲିଫ୍ଟ , ଏସକାଲେଟର , ବ୍ୟବସାୟିକ ପ୍ରତିଷ୍ଠାନ ଏବଂ ଜରୁରିକାଳିନ ବ୍ୟବସ୍ଥା ମିଳିପାରିବ ।


    ସଡ଼କ ପରିବହନ ଏବଂ ରାଜପଥ ମନ୍ତ୍ରାଳୟ ଜାତୀୟ ରାଜପଥ କର୍ତ୍ତୃପକ୍ଷ , ରେଳ ମନ୍ତ୍ରାଳୟ , ସଂପୃକ୍ତ ରାଜ୍ୟ ସରକାରଙ୍କ ଦ୍ୱାରା ପ୍ରସ୍ତୁତ ସ୍ପେଶାଲ ପରପଜ୍ ଭେଇକିଲ୍ ଦ୍ୱାରା ଆଇଏମ୍ଏସ୍ ପରିଚାଳିତ ହେବ । ସଡ଼କ ଓ ରାଜପଥ ମନ୍ତ୍ରାଳୟ ଏବଂ ଏନଏଚ୍ଏଆଇ ଆଇଏମ୍ଏସ୍ ନିର୍ମାଣର ଖର୍ଚ୍ଚ ବହନ କରିବ । ରେଳ ମନ୍ତ୍ରାଳୟ କିମ୍ବା ରାଜ୍ୟ ସରକାର ଏଥିପାଇଁ ଜମି ଉପଲବ୍ଧ କରାଇବେ । ଏଥିରେ ଗଢ଼ି ଉଠୁଥିବା ବ୍ୟାବସାୟିକ ପ୍ରତିଷ୍ଠାନରୁ ନିର୍ମାଣ ଖର୍ଚ୍ଚ ବହନ କରାଯିବ ।


    ନାଗପୁରର ଅଜନି ଏବଂ ବାରଣାସୀର କାଶୀ ଷ୍ଟେସନରେ ପାଇଲଟ ପ୍ରୋଜେକ୍ଟ ଭାବେ ଆଇଏମ୍ଏସ୍ ପ୍ରତିଷ୍ଠା କରିବାକୁ ନିଷ୍ପତ୍ତି ହୋଇଛି ।


    ***********

    
    
    (Release ID: 1521879) Visitor Counter : 11