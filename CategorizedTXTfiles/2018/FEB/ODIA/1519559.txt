      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଗୌହାଟୀରେ ଏଡଭାଣ୍ଟେଜ ଆସାମ - ବିଶ୍ୱ ନିବେଶକ ସମ୍ମେଳନ-2018ରେ ପ୍ରଧାନମନ୍ତ୍ରୀଙ୍କ ଉଦଘାଟନୀ ଅଭିଭାଷଣ
      Posted On: 03 FEB 2018 7:28PM by PIB Bhubaneshwar


    ଭୁଟାନର ପ୍ରଧାନମନ୍ତ୍ରୀ ଶେରିଙ୍ଗ ତୋବଗେ ମହୋଦୟ ,


    ଆସାମର ରାଜ୍ୟପାଳ ପ୍ରଫେସର ଜଗଦିଶ ମୁଖୀ ମହୋଦୟ , ମୁଖ୍ୟମନ୍ତ୍ରୀ ସର୍ବାନନ୍ଦ ସୋନୱାଲ ମହାଶୟ ,


    ସାରା ବିଶ୍ୱରୁ ବିଶେଷ କରି ଆସିଆନ ଦେଶରୁ ଆସିଥିବା ପ୍ରତିନିଧି ଗଣ ,


    ସାରା ଦେଶରୁ ଆସିଥିବା ଉଦ୍ୟୋଗୀ ଏବଂ ଏଠାରେ ଉପସ୍ଥିତ ଅନ୍ୟ ମହାନୁଭବ ,


    ଆଜି ଏଠି ହେଉଥିବା ସମ୍ମେଳନରେ ଉପସ୍ଥିତ ଲୋକମାନଙ୍କୁ ମୁଁ ଆନ୍ତରିକ ଶୁଭେଚ୍ଛା ଜଣାଉଛି ।


    ଏହି ଅବସରରେ ଆସାମର ଲୋକମାନଙ୍କୁ ମୋର ଗଭୀର ଶ୍ରଦ୍ଧା ଜ୍ଞାପନ କରୁଛି ।


    ‘ ବିଶ୍ୱ ନିବେଶକ ସମ୍ମେଳନ ’ ରେ , ମୁଁ ଆପଣ ସମସ୍ତଙ୍କୁ ସ୍ୱାଗତ କରୁଛି ।


    ଏହି ସମ୍ମେଳନରେ ଆପଣ ସମସ୍ତଙ୍କ ଉପସ୍ଥିତି ଏହା ପ୍ରଦର୍ଶିତ କରୁଛି କି ଆସାମ କିପରି ଭାବେ ଆଗକୁ ବଢୁଛି । ବିଶେଷ କରି ମୁଖ୍ୟ ଅତିଥି ଭାବେ ପ୍ରଧାନମନ୍ତ୍ରୀ ତୋବଗେଙ୍କ ଉପସ୍ଥିତି ଭାରତ ଏବଂ ଭୁଟାନ ମଧ୍ୟରେ ଅତୁଟ ବନ୍ଧୁତାର ସାକ୍ଷ୍ୟ ପ୍ରମାଣ ବହନ କରୁଛି ।


    ବନ୍ଧୁଗଣ ,


    ଆମେ ଏକ୍ଟ ଇଷ୍ଟ ( Act East )ନୀତି ପ୍ରସ୍ତୁତ କରିଛୁ ଏବଂ ଉତ୍ତର-ପୂର୍ବ ଏହାର ହୃଦୟରେ ଅଛି ।


    ଏହି ଏକ୍ଟ ଇଷ୍ଟ ନୀତି ଜନ-ଜନ ମଧ୍ୟରେ ସଂପର୍କ , ବ୍ୟବସାୟିକ ସମ୍ବନ୍ଧ ଏବଂ ଭାରତର ପୂର୍ବରେ ଥିବା ଦେଶ ଗୁଡିକ ସହିତ ବିଶେଷ କରି ଆସିଆନ ଦେଶଗୁଡ଼ିକ ସହିତ ସଂପର୍କ ବୃଦ୍ଧି କରିବାର ଆବଶ୍ୟକତା ରହିଛି । ଏହି ସମ୍ମେଳନର ନିର୍ଯ୍ୟାସ କଥନ(Tag Line) ଉପଯୁକ୍ତ ଏବଂ ଏକ ବୃହତ୍ତ ବାର୍ତ୍ତା ପ୍ରଦାନ କରୁଛି ।


    ‘ ସୁବିଧାଜନକ ସ୍ଥିତିରେ ଆସାମ : ଆସିଆନକୁ ଭାରତର ଏକ୍ସପ୍ରେସ୍ ୱେ ’ ( Advantage Assam: India’s Express way to ASEAN ) କେବଳ ଏକ ବକ୍ତବ୍ୟ ନୁହେଁ , ବରଂ ଏହା ଏକ ବୌଦ୍ଧିକ ଦୃଷ୍ଟିଭଙ୍ଗୀ । ନିକଟରେ ଆମେ ଆସିଆନ-ଭାରତ ଶିଖର ସମ୍ମେଳନରେ ଭାଗିଦାରୀତାର 25 ବର୍ଷ ପାଳନ କରିଛୁ ।


    ଆସିଆନ-ଭାରତ ଭାଗିଦାରୀ , ହୁଏତ 25ବର୍ଷ ତଳର , କିନ୍ତୁ ସେହି ଦେଶମାନଙ୍କ ସହିତ ଆମର ହଜାର-ହଜାର ବର୍ଷ ପୂର୍ବର ସମ୍ବନ୍ଧ ରହିଛି । ନୂଆଦିଲ୍ଲୀରେ ଅନୁଷ୍ଠିତ ସାଧାରଣତନ୍ତ୍ର ସମାରୋହରେ 10ଟି ଆସିଆନ ଦେଶର ମୁଖ୍ୟମାନେ ଅତିଥି ଭାବେ ଯୋଗ ଦେବା ଭାରତ ପାଇଁ ଗୌରବର ବିଷୟ ।


    ବାଂଲାଦେଶ ଏଇ ନିକଟରେ ଗୌହାଟୀରେ ଏକ ବାଣିଜ୍ୟ ଦୂତାବାସ ଖୋଲିଛି , ପ୍ରଥମ ଦେଶ ଭାବେ ସେ ଏହା କରିଛି । ମୁଁ ଏହା ଜାଣି ଖୁସି ଯେ ଭୁଟାନ ରାଜତନ୍ତ୍ର ଗତକାଲି ଗୌହାଟୀରେ ଏକ ବାଣିଜ୍ୟ ଦୂତାବାସ ଖୋଲିଛନ୍ତି ।


    ଭାଇ ଓ ଭଉଣୀମାନେ ,


    ଭାରତର ବିକାଶ ଗାଥାରେ ଆହୁରି ଅଧିକ ଗତି ସେତେବେଳେ ଆସିବ ଯେତେବେଳେ ଦେଶର ପୂର୍ବୋତ୍ତରରେ ରହୁଥିବା ଲୋକଙ୍କର , ଏଠାକାର ସମାଜର , ଏହି ସଂପୂର୍ଣ୍ଣ କ୍ଷେତ୍ରର ସନ୍ତୁଳିତ ବିକାଶ ମଧ୍ୟ ଦ୍ରୁତ ଗତିରେ ହେବ ।


    ମୁଁ ଏହା ସ୍ୱୀକାର କରୁଛି ଯେ ଇମ୍ଫାଲରୁ ନେଇ ଗୌହାଟୀ ପର୍ଯ୍ୟନ୍ତ ଆଉ କୋଲକାତାରୁ ନେଇ ପାଟନା ପର୍ଯ୍ୟନ୍ତ , ପୂର୍ବଭାରତ ଭାରତ ବିକାଶର ନୂତନ ଉର୍ଜ୍ଜା କେନ୍ଦ୍ର ହେବା ଦରକାର । ଏହା ହେଉଛି ଆମର ଏକ୍ଷ୍ୟ , ଏହା ହେଉଛି ଆମର ଦୃଷ୍ଟିଭଙ୍ଗୀ ।


    ଏହି ଦୃଷ୍ଟିଭଙ୍ଗୀକୁ ନେଇ ବିଗତ ସାଢ଼େ ତିନି ବର୍ଷରେ କେନ୍ଦ୍ର ସରକାରଙ୍କ ତରଫରୁ ଆଉ ବିଗତ ଦେଢ଼ ବର୍ଷରେ , ଆସାମ ସରକାରଙ୍କ ତରଫରୁ କରାଯାଇଥିବା ପ୍ରୟାସର ପରିଣାମ ଏବେ ଆହୁରି ଅଧିକ ଭଲ ଭାବରେ ଦୃଷ୍ଟିଗୋଚର ହେଲାଣି ।


    ଆଜି ଯେତିକି ବ୍ୟାପକ ମାତ୍ରାରେ ଏହି ଆୟୋଜନ ହେଉଛି , ତାହା କିଛି ବର୍ଷ ପୂର୍ବରୁ କେହି ଚିନ୍ତା ମଧ୍ୟ କରିପାରୁ ନଥିଲେ ।


    ଏହା ଏଥିପାଇଁ ସମ୍ଭବ ହୋଇଛି କାରଣ ‘ ଦେଶରେ କିଛି ବଦଳି ପାରିବ ନାହିଁ ’ ର ଚିନ୍ତାଧାରାରେ ପରିବର୍ତ୍ତନ ଆସିଛି । ଲୋକମାନଙ୍କ ମଧ୍ୟରେ ହତାଶା ସ୍ଥାନରେ ଏବେ ରହିଛି ପ୍ରବଳ ଇଚ୍ଛାଶକ୍ତି ଆଉ ଆଶା ।


    ସାଥୀଗଣ ,


    ଆଜି ଦେଶରେ ଦୁଇଗୁଣ ଗତିରେ ସଡ଼କ ତିଆରି ହେଉଛି , ଦୁଇଗୁଣ ଗତିରେ ରେଳଲାଇନ ଦୋହରୀକରଣ ହେଉଛି , ପାଖାପାଖି ଦୁଇଗୁଣ ଗତିରେ ରେଳଲାଇନ ବିଦ୍ୟୁତକରଣ ହେଉଛି ।


    ଭାଇ ଓ ଭଉଣୀମାନେ ,


    ଆମେ ସମସ୍ତ ଯୋଜନାଗୁଡ଼ିକୁ ସେହି ଦିଗରେ ନେଇଯାଉଛୁ ଯାହା ଗରିବ , ନିମ୍ନ ମଧ୍ୟମ ବର୍ଗ ଏବଂ ମଧ୍ୟମ ବର୍ଗଙ୍କ ଜୀବନରେ ଗୁଣାତ୍ମକ ପରିବର୍ତ୍ତନ ଆଣିବ ।


    ଆମେ ଆମର ଯୋଜନାଗୁଡ଼ିକୁ ଲୋକଙ୍କର ଆବଶ୍ୟକତା ସହିତ ଯୋଡ଼ୁଛୁ । ଏଭଳି ଯୋଜନାଗୁଡ଼ିକ ଯାହା ସେମାନଙ୍କର ଜୀବନକୁ ସହଜ କରିଦେବ , ‘ ସହଜରେ ସହାବସ୍ଥାନକୁ ବଢ଼ାଇବ । ’


    ଆପଣଙ୍କୁ ଜଣାଥିବ କି ସରକାର ବଜେଟରେ ‘ ଆୟୁଷ୍ମାନ ଭାରତ ଯୋଜନା ’ ସଂପର୍କରେ ଘୋଷଣା କରିଛନ୍ତି । ଏହା ହେଉଛି ଦୁନିଆର ଏଭଳି ସର୍ବ ବୃହତ ଯୋଜନା ।


    ସାଥୀଗଣ ,


    ଯିଏ ଗରିବୀରେ ଲାଳିତ-ପାଳିତ ହୋଇ ବଢ଼ିଛି , ଯିଏ ଗରିବୀର କଷ୍ଟ ସହ୍ୟ କରି ଆଗକୁ ବଢ଼ିଛି , ତାକୁ ଏହି କଥାର ଅନୁଭବ ସଦାସର୍ବଦା ହୋଇଥାଏ ଯେ ଗରିବ ପାଇଁ ସବୁଠାରୁ ବଡ଼ ଚିନ୍ତା ହୋଇଥାଏ-ରୋଗର ଚିକିତ୍ସା ।


    ଯେତେବେଳେ କୌଣସି ଜଣେ ବ୍ୟକ୍ତି ଜଟିଳ ଭାବେ ରୋଗଗ୍ରସ୍ତ ହୁଏ ତ ସଂପୂର୍ଣ୍ଣ ପରିବାର ଦୀର୍ଘ ସମୟ ପର୍ଯ୍ୟନ୍ତ ଆର୍ଥିକ ସଙ୍କଟରୁ ବାହାରି ଆସି ପାରନ୍ତି ନାହିଁ ।


    ଗରିବଙ୍କୁ ଏହି ସଙ୍କଟ , ଏହି ଚିନ୍ତାରୁ ମୁକ୍ତ କରିବା ପାଇଁ ଆମେ ଦେଶର 10କୋଟିରୁ ଅଧିକ ପରିବାରଙ୍କୁ ‘ ଆୟୁଷ୍ମାନ ଭାରତ ’ ସହିତ ଯୋଡ଼ୁଛୁ ।


    ଏହି ଯୋଜନା ମାଧ୍ୟମରେ , ପ୍ରତ୍ୟେକ ଗରିବ ପରିବାରଙ୍କୁ ଚିହ୍ନଟ ହୋଇଥିବା ଡାକ୍ତରଖାନାରେ ବର୍ଷକ ମଧ୍ୟରେ 5ଲକ୍ଷ ଟଙ୍କା ପର୍ଯ୍ୟନ୍ତ ମାଗଣା ଚିକିତ୍ସାର ସୁବିଧା ଦିଆଯିବ । ଏହି ଯୋଜନାରେ ପାଖାପାଖି ଦେଶର 45ରୁ 50କୋଟି ଲୋକଙ୍କୁ ଲାଭ ମିଳିବ ।


    ଏହି ଯୋଜନା ଯୋଗୁଁ ଦ୍ୱିତୀୟ ଏବଂ ତୃତୀୟ ଶ୍ରେଣୀ ସହରରେ ଡାକ୍ତରଖାନାର ଶୃଙ୍ଖଳ ନିର୍ମାଣ କରିବାର ସମ୍ଭାବନା ବୃଦ୍ଧି ପାଇଛି । ଯୁବକମାନଙ୍କ ପାଇଁ ଏହା ହେବ ସୁନିଶ୍ଚିତ ଆୟର ମାଧ୍ୟମ ।


    ଏହାଦ୍ୱାରା ଭାରତର ଆଭ୍ୟନ୍ତରୀଣ ଅଂଚଳରେ ପୁଞ୍ଜି ନିବେଶର ବଡ଼ ସୁଯୋଗ ସୃଷ୍ଟି ହେବ । ମୁଁ ମଧ୍ୟ ରାଜ୍ୟ ସରକାରମାନଙ୍କୁ ଅନୁରୋଧ କରିବି କି ନୂତନ ଡାକ୍ତରଖାନାର ନିର୍ମାଣ ପାଇଁ ନୀତି ପ୍ରସ୍ତୁତ କରନ୍ତୁ । ‘ ଆୟୁଷ୍ମାନ ଭାରତ ’ ବ୍ୟତୀତ ଭାରତ ସରକାର ମଧ୍ୟ ନିଜର ଆଉ ଦୁଇଟି ଯୋଜନା ମାଧ୍ୟମରେ , ଗରିବଙ୍କ ସ୍ୱାସ୍ଥ୍ୟ ସମ୍ପର୍କିତ ଚିନ୍ତାକୁ ବହୁତ କମ୍‌ କରି ଦେଇଛନ୍ତି ।


    ଏହି ସରକାର ପ୍ରଧାନମନ୍ତ୍ରୀ ସୁରକ୍ଷା ବୀମା ଯୋଜନା ଏବଂ ଜୀବନ ଜ୍ୟୋତି ଯୋଜନା ଦ୍ୱାରା ଦେଶର 18କୋଟିରୁ ଅଧିକ ଗରିବ ଲୋକଙ୍କୁ ସୁରକ୍ଷା କବଚ ପ୍ରଦାନ କରିଛନ୍ତି । ସେମାନଙ୍କୁ ବଡ଼ ଚିନ୍ତାରୁ ମୁକ୍ତ କରିଛନ୍ତି ।


    ଏହା ବ୍ୟତୀତ , 3ହଜାରରୁ ଅଧିକ ଜନ ଔଷଧି କେନ୍ଦ୍ରରେ 800ରୁ ଅଧିକ ଶସ୍ତା ଔଷଧର ବିକ୍ରି , ଷ୍ଟେଣ୍ଟ ମୂଲ୍ୟରେ 85ପ୍ରତିଶତ ହ୍ରାସ , ଆଣ୍ଠୁ ପ୍ରତିରୋପଣର ଦର ନିୟନ୍ତ୍ରଣ , ଭଳି ଅନେକ କାର୍ଯ୍ୟ ଏହି ସରକାର କରିଛନ୍ତି ଯାହା ମଧ୍ୟମ ବର୍ଗଙ୍କୁ ମଧ୍ୟ ବଡ଼ ଆଶ୍ୱାସନା ଦେଉଛି ।


    ସାଥୀଗଣ ,


    ଆସିଆନ ଦେଶ ହେଉ , ବାଂଲାଦେଶ-ଭୁଟାନ-ନେପାଳ ହେଉ , ଆମେ ସମସ୍ତେ ହେଉଛେ ଏକ ପ୍ରକାରରେ କୃଷି ପ୍ରଧାନ ଦେଶ । କୃଷକମାନଙ୍କର ଉନ୍ନତି , ଏହି ସମଗ୍ର ଅଂଚଳର ବିକାଶକୁ ନୂତନ ଶିଖରରେ ପହଂଚାଇ ପାରିବ ।


    ଏଥିପାଇଁ ଆମ ସରକାର ଦେଶର କୃଷକମାନଙ୍କର ଆୟକୁ ଦୁଇଗୁଣା କରିବାର ଲକ୍ଷ୍ୟ ନେଇ କାର୍ଯ୍ୟ କରୁଛି ।


    ଏହି ଲକ୍ଷ୍ୟ ପ୍ରାପ୍ତି ପାଇଁ ଯେତେବେଳେ ଗୋଟିଏ ପଟେ ସରକାର ଏହି କଥା ଉପରେ ଗୁରୁତ୍ୱ ଦେଉଛନ୍ତି କୃଷକ ଚାଷ ପାଇଁ ହେଉଥିବା ଖର୍ଚ୍ଚ କମ୍‌ କରୁ , ଅନ୍ୟ ପକ୍ଷରେ କୃଷକମାନଙ୍କୁ ସେମାନଙ୍କର ଫସଲର ଉଚିତ ମୂଲ୍ୟ ମିଳୁ , ସେହି ଦିଗରେ ମଧ୍ୟ କାର୍ଯ୍ୟ କରାଯାଉଛି । ଏହି ବର୍ଷ ସରକାର କୃଷି ଏବଂ ଗ୍ରାମୀଣ କ୍ଷେତ୍ରରେ 14ଲକ୍ଷ କୋଟିରୁ ଅଧିକ ଟଙ୍କା ଖର୍ଚ୍ଚ କରିବାକୁ ଯାଉଛନ୍ତି । ଆମେ ଏବେ ଦୁଇ ଦିନ ପୂର୍ବରୁ କୃଷକ ମାନଙ୍କୁ ଉଚିତ ମୂଲ୍ୟ ପ୍ରଦାନ କରାଇବା ପାଇଁ ଆଉ ଏକ ବଡ଼ ନିଷ୍ପତ୍ତି ଘୋଷଣା କରିଛୁ । ଏହା ଅଧୀନରେ କୃଷକମାନଙ୍କୁ ସେମାନଙ୍କର ଫସଲର ଅତି କମରେ 50 ପ୍ରତିଶତ ଅର୍ଥାତ ଦେଢ଼ ଗୁଣ ମୂଲ୍ୟ ସୁନିଶ୍ଚିତ ହେବ ।


    ଏହା ବ୍ୟତୀତ ସରକାର 22ହଜାର ଗ୍ରାମୀଣ ହାଟକୁ ଗ୍ରାମୀଣ କୃଷକ ବଜାର ଭାବେ ବିକଶିତ କରିବେ ଆଉ ସେଗୁଡ଼ିକୁ ଇ-ନାମ ଅର୍ଥାତ ଜାତୀୟ ଇଲେକ୍ଟ୍ରୋନିକ୍ କୃଷକ ବଜାର ମଂଚ ସହିତ ଯୋଡିଦିଆଯିବ ।


    ଭାଇ ଓ ଭଉଣୀମାନେ ,


    କିଛି ସପ୍ତାହ ପୂର୍ବରୁ ଆମେ ଆଉ ଏକ ମହତ୍ୱପୂର୍ଣ୍ଣ ନିଷ୍ପତ୍ତି ନେଇଛୁ ଆଉ ଆଜି ମୁଁ ଉତ୍ତର-ପୂର୍ବରେ ଅଛି ତ ଏହି ନିଷ୍ପତ୍ତି ନେଇ ନିଶ୍ଚିତ ଆଲୋଚନା କରିବାକୁ ଚାହୁଁଛି ।


    ସାଥୀଗଣ ,


    ବୈଜ୍ଞାନିକ ପଦ୍ଧତିରେ ବାଉଁଶ , ଘାସର ଶ୍ରେଣୀରେ ଆସେ । କିନ୍ତୁ ପାଖାପାଖି 90 ବର୍ଷ ପୂର୍ବେ ଆମର ଏଠାରେ ଆଇନ ତିଆରି କରୁଥିବା ଲୋକ ଏହାକୁ ବୃକ୍ଷର ମାନ୍ୟତା ଦେଇଥିଲେ । ଏହାର ପରିଣାମ ଏହା ହେଲା କି ବାଉଁଶ ଯେଉଁଠାରେ ମଧ୍ୟ ଉଠୁ , ତାକୁ କାଟିବା ପାଇଁ , ତା ’ ର ପରିବହନ କରିବା ପାଇଁ , ଅନୁମତିର ଆବଶ୍ୟକତା ପଡ଼ୁଥିଲା , ମଞ୍ଜୁରିର ଆବଶ୍ୟକତା ପଡ଼ୁଥିଲା ।


    ମୋତେ ଲାଗୁଛି , ସମଗ୍ର ଦେଶରେ ଯଦି କୌଣସି କ୍ଷେତ୍ରର ଲୋକମାନଙ୍କୁ ଏହି ନିୟମ ଦ୍ୱାରା ଅଧିକରୁ ଅଧିକ କ୍ଷତି ହେଉଥିଲା ତ ତାହା ଉତ୍ତର-ପୂର୍ବର ଲୋକମାନଙ୍କର ହିଁ କ୍ଷତି ହେଉଥିଲା ।


    ଏତେ ବର୍ଷ ପରେ ଦେଶ ସ୍ୱାଧୀନ ହେଲା , କେତେ ସରକାର ଆସିଲେ , ଗଲେ , କିନ୍ତୁ ବାଉଁଶକୁ ବୃକ୍ଷର ପରିଭାଷାରୁ ଅଲଗା କରି ଦେଶର ଲକ୍ଷ-ଲକ୍ଷ କୃଷକ , ଆଦିବାସୀମାନଙ୍କୁ ଲାଭ ପହଞ୍ଚାଇଲା ଭଳି କାମ ଆମ ସରକାର ହିଁ କଲେ ।


    ଏବେ ଆମେ ପାଖାପାଖି 1300 କୋଟି ଟଙ୍କା ଅଟକଳରେ ‘ ଜାତୀୟ ବାଉଁଶ ମିଶନ ’ କୁ ପୁନଃସଂଗଠିତ କରିବାକୁ ଯାଉଛୁ । ଉତ୍ତର-ପୂର୍ବର ଲୋକମାନଙ୍କୁ , ବିଶେଷ କରି ଏଠାକାର କୃଷକଙ୍କୁ ବଜେଟ ଦ୍ୱାରା ଆଉ ଏକ ଲାଭ ମିଳିବାକୁ ଯାଉଛି ।


    ଭାଇ ଓ ଭଉଣୀମାନେ ,


    ଆମର ଏଠି ଚାଷବାସ ପାଇଁ ଋଣ ମିଳିବା ସହଜ ହୋଇଥାଏ , କିନ୍ତୁ ଯିଏ ଚାଷ ସହିତ ଜଡ଼ିତ ଅନ୍ୟ ଯେଉଁ ବ୍ୟବସାୟ ରହିଛି , ଯେପରି କୁକୁଡ଼ା ପାଳନ , ମାଛଚାଷ , ମହୁମାଛି ପାଳନ , ପଶୁପାଳନ ଏଥିପାଇଁ ଋଣ ନେବାରେ କୃଷକମାନଙ୍କୁ ଅସୁବିଧା ହେଉଥିଲା । ଏବେ ଆମେ 10 ହଜାର କୋଟି ଟଙ୍କାର ଧନ ରାଶି ବିଶେଷ କରି ମତ୍ସ୍ୟ ପାଳନ ଏବଂ ପଶୁପାଳନକୁ ଧ୍ୟାନରେ ରଖି ଦୁଇଟି ଭିତ୍ତିଭୂମି ପାଣ୍ଠି ଗଠନ କରିବାର ନିର୍ଣ୍ଣୟ କରିଛୁ ।


    ସରକାର କିଷାନ କ୍ରେଡିଟ କାର୍ଡ ଦ୍ୱାରା ଋଣ ନେବାର ପଥକୁ ସୁଗମ କରିଛନ୍ତି ।


    ଏହି ସରକାର ସୁଲଭ ମୂଲ୍ୟରେ ଘର ପାଇଁ ମଧ୍ୟ ଏଭଳି ନୀତିଗତ ନିଷ୍ପତି ନେଇଛନ୍ତି , ସଂସ୍କାର ଆଣିଛନ୍ତି , ଯାହା ଦେଶର ପ୍ରତ୍ୟେକ ଗରିବଙ୍କୁ ଘର ଦେବା ପାଇଁ ସରକାରଙ୍କ ଲକ୍ଷ୍ୟ ପୂରଣ କରିବା ଦିଗରେ ସାହାଯ୍ୟ କରିବ ।


    ପ୍ରଧାନମନ୍ତ୍ରୀ ଆବାସ ଯୋଜନା ଅଧୀନରେ ବିଗତ ତିନି ବର୍ଷରେ ପାଖାପାଖି ଏକ କୋଟି ଘର ନିର୍ମାଣ କରାଯାଇଛି । ଆମେ ଏବେ ବଜେଟରେ ଘୋଷଣା କରିଛୁ କି ଏହି ବର୍ଷ ସହିତ ଆସନ୍ତା ବର୍ଷରେ ମଧ୍ୟ 51 ଲକ୍ଷ ନୂତନ ଘର ନିର୍ମାଣ କରାଯିବ ।


    ନିମ୍ନ ମଧ୍ୟବିତ୍ତ ବର୍ଗ ଏବଂ ମଧ୍ୟମ ବର୍ଗର ଆଶା ଆକାଂକ୍ଷାକୁ ଧ୍ୟାନରେ ରଖି ସରକାର ଏହି ବର୍ଗଙ୍କୁ ସୁଧ ହାରରେ ଅନେକ ରିହାତି ମଧ୍ୟ ଦେଉଛନ୍ତି ।


    ଏହା ବ୍ୟତୀତ ରେରା-ଅର୍ଥାତ ‘ ରିୟଲ ଇଷ୍ଟେଟ୍ ନିୟନ୍ତ୍ରଣ ଏବଂ ବିକାଶ ଆଇନ ’ ଯୋଗୁଁ ଏହି କ୍ଷେତ୍ରରେ ମଧ୍ୟ ପାରଦର୍ଶୀତା ଆସିଛି ଏବଂ ମଧ୍ୟମ ବର୍ଗଙ୍କୁ ଘର ମିଳିବା ସହଜ ହୋଇଛି ।


    ସୁଲଭ ମୂଲ୍ୟରେ ଘର ଯୋଗାଇଦେବା କ୍ଷେତ୍ରରେ ବିଗତ ଦିନରେ ପୁଞ୍ଜିନିବେଶ ବହୁତ ବୃଦ୍ଧି ପାଇଛି , ମୁଁ ବିଦେଶର ଲୋକଙ୍କୁ ମଧ୍ୟ ଏହି କ୍ଷେତ୍ରରେ ଅଧିକରୁ ଅଧିକ ଆଗ୍ରହ ପ୍ରକାଶ କରି ଭାଗ ନେବା ପାଇଁ ଅନୁରୋଧ କରୁଛି ।


    ଭାଇ ଓ ଭଉଣୀମାନେ ,


    ସରକାରଙ୍କର ଗୋଟିଏ ଯୋଜନା , କିପରି ଦେଶରେ ଉର୍ଜ୍ଜା କ୍ରାନ୍ତି ଆଣୁଛି , କିପରି ମଧ୍ୟମ ବର୍ଗଙ୍କୁ ବଡ଼ ଆଶ୍ୱାସନା ଦେଉଛି , ତାହାର ଉଦାହରଣ ହେଉଛି ଉଜାଲା ଯୋଜନା । ପୂର୍ବ ସରକାରଙ୍କ ସମୟରେ ସାଢ଼େ ତିନିଶହ ଟଙ୍କାରେ ବିକ୍ରି ହେଉଥିବା ଗୋଟିଏ ଏଲଇଡ଼ି ବଲ୍ବ ଏବେ 40 ରୁ 45 ଟଙ୍କାରେ ମିଳୁଛି । ଏକ ଆକଳନ ଅନୁସାରେ ଯେଉଁ ଘରେ 5ଟି ଏଲଇଡ଼ି ବଲ୍ବ ଲାଗିଛି , ସେହି ପରିବାରର ପ୍ରତ୍ୟେକ ମାସରେ ଅତି କମରେ 400ରୁ 500 ଟଙ୍କା ବିଜୁଳି ବିଲ୍ ସଂଚୟ ହେଉଛି । ଏ ପର୍ଯ୍ୟନ୍ତ ଉଜାଲା ଯୋଜନା ଅଧୀନରେ ଦେଶରେ 28 କୋଟିରୁ ଅଧିକ ଏଲଇଡ଼ି ବଲ୍ବ ବଣ୍ଟନ କରାଯାଇଛି । ଏଥିପାଇଁ ଦେଶର ଅଧିକାଂଶ ମଧ୍ୟମ ବର୍ଗର ଲୋକଙ୍କୁ ପ୍ରତ୍ୟେକ ବର୍ଷ ପ୍ରାୟ 15ହଜାର କୋଟି ଟଙ୍କା ବିଜୁଳି ବିଲ୍ ରେ ସଂଚୟ ହେଉଛି ।


    ଆସିଆନ ଦେଶରେ ମଧ୍ୟ ଏଲଇଡ଼ି ବଲ୍ବ ର ଚାହିଦା ବୃଦ୍ଧି ପାଇଛି ଏବଂ ଏହା ଭାରତୀୟ ବ୍ୟବସାୟୀମାନଙ୍କ ପାଇଁ ହେଉଛି ଭଲ ସୁଯୋଗ ।


    ସାଥୀଗଣ ,


    ଲକ୍ଷ୍ୟ ସ୍ଥିର କରି କାମ ସଂପୂର୍ଣ୍ଣ କରିବା ଏହି ସରକାରଙ୍କର ହେଉଛି କାର୍ଯ୍ୟ ସଂସ୍କୃତି , ୱାର୍କ-କଲ୍ଚର୍ ।


    ଆସାମର ଲୋକମାନଙ୍କୁ ଏହି କଥାର ଆଶ୍ୱାସନା ଅଛି କି ଯେଉଁ ଢୋଲା ସାଦିଆ ସେତୁର ମୁଁ ଲୋକାର୍ପଣ କରିଥିଲି , ତାହା ଯଦି ପୂର୍ବର ଗତିରେ ଚାଲିଥାଆନ୍ତା ତ ସେହି ସେତୁ ଆଜି ସୁଦ୍ଧା ମଧ୍ୟ ନିର୍ମାଣ ହୋଇପାରି ନ ଥାଆନ୍ତା ।


    ଆମେ ସରକାର ସମଗ୍ର ଶାସନ ତନ୍ତ୍ରରେ କାର୍ଯ୍ୟ କରିବାର ଶୈଳୀରେ ପରିବର୍ତ୍ତନ ଆଣିବାର କାମ କରିଛନ୍ତି । ଏହାର ପରିଣାମ ହେଉଛି କି ଆମେ ନା କେବଳ ସମୟ ମଧ୍ୟରେ ଯୋଜନାଗୁଡିକୁ ଶେଷ କରୁଛୁ ବରଂ ଏବେ ସେହି ସ୍ଥିତିରେ ଅଛୁ କି ଯୋଜନାଗୁଡିକୁ ସମୟ ପୂର୍ବରୁ ଶେଷ କରି ପାରିବୁ ।


    ସେହିପରି ଗରିବ ମହିଳାମାନଙ୍କୁ କାଠ ଧୂଆଁରୁ ମୁକ୍ତି ଦେବା ଭଳି ଉଜ୍ଜ୍ୱଳା ଯୋଜନାକୁ ମଧ୍ୟ ଆମେ ନିର୍ଦ୍ଧାରିତ ସମୟ ପୂର୍ବରୁ ଶେଷ କରିବା ଦିଗରେ ବଢୁ ଥିଲୁ ।


    ଆମର ଲକ୍ଷ୍ୟ ଥିଲା କି 2019 ପର୍ଯ୍ୟନ୍ତ ପାଞ୍ଚ କୋଟି ଗରିବ ମହିଳାଙ୍କୁ ମାଗଣା ଗ୍ୟାସ ସଂଯୋଗ ଦେବୁ । ଏ ପର୍ଯ୍ୟନ୍ତ ଏହି ଯୋଜନା ମାଧ୍ୟମରେ 3 କୋଟି 30ଲକ୍ଷରୁ ଅଧିକ ମହିଳାମାନଙ୍କୁ ଲାଭ ଦିଆ ଯାଇ ସାରିଛି । ଏବେ ଏହି ବଜେଟରେ ଆମେ ସ୍ଥିର କରିଛୁ କି ଉଜ୍ଜ୍ୱଳା ଯୋଜନା ଅଧୀନରେ 8 କୋଟି ମହିଳାଙ୍କୁ ମାଗଣା ଗ୍ୟାସ ସଂଯୋଗ ଦିଆଯିବ ।


    ସାଥୀଗଣ ,


    2014 ପୂର୍ବର ଦଶ ବର୍ଷରେ ଆମର ଯୁବ ପିଢିମାନଙ୍କର ଆକାଂକ୍ଷାକୁ ଯେଉଁ ପ୍ରକାରରେ ଅଣଦେଖା କରାଯାଇଛି , ତାହାକୁ ଭୁଲିବାକୁ ଚେଷ୍ଟା କଲେ ମଧ୍ୟ କେବେ ଭୁଲି ହେବ ନାହିଁ ।


    ଦେଶର ଯୁବକମାନଙ୍କର ଇଚ୍ଛା ଥିଲା ନିଜ ଉଦ୍ୟମରେ କିଛି କରିବା ପାଇଁ । କିନ୍ତୁ ଯେତେବେଳେ ସେ ବ୍ୟାଙ୍କକୁ ଋଣ ମାଗିବାକୁ ଯାଉଥିଲା , ତ ତାକୁ ବ୍ୟାଙ୍କ ଗ୍ୟାରେଣ୍ଟି ମଗା ଯାଉଥିଲା । ମୁଦ୍ରା ଯୋଜନା ମାଧ୍ୟମରେ ବ୍ୟାଙ୍କ ଗ୍ୟାରେଣ୍ଟି ଦେବାର ଏହି ବାଧ୍ୟ ବାଧକତାକୁ ହିଁ ଆମେ ସମାପ୍ତ କରିଦେଲୁ ।


    ଏହି ଯୋଜନା ବିଗତ ତିନି ବର୍ଷରେ ତିନି କୋଟି ନୂଆ ଉଦ୍ୟୋଗୀ ଦେଇଛି । ଏମାନେ ହେଉଛନ୍ତି ସେହି ଲୋକ ଯେଉଁମାନେ ନିଜର କାମ ଆରମ୍ଭ କରିଛନ୍ତି , ଯେଉଁମାନେ ସ୍ୱରୋଜଗାର କରୁଛନ୍ତି ।


    ଏ ବର୍ଷର ବଜେଟରେ ସରକାର ମୁଦ୍ରା ଯୋଜନା ଦ୍ୱାରା ଲୋକମାନଙ୍କୁ ସ୍ୱରୋଜଗାର ପାଇଁ 3 ଲକ୍ଷ କୋଟି ଟଙ୍କା ଋଣ ଦେବାର ଲକ୍ଷ୍ୟ ରଖିଛନ୍ତି ।


    ଏହା ଛଡ଼ା ଷ୍ଟାଣ୍ଡ ଅପ ଇଣ୍ଡିଆ , ଷ୍ଟାର୍ଟ ଅପ ଇଣ୍ଡିଆ , ସ୍କିଲ ଇଣ୍ଡିଆ ମିଶନ ମାଧ୍ୟମରେ ମଧ୍ୟ ଯୁବକଙ୍କୁ ସଶକ୍ତ କରିବାର କାମ ଏହି ସରକାର କରୁଛନ୍ତି । ଏହା ବ୍ୟତୀତ ସରକାର , ଶ୍ରମ ଏବ ଜୟତେ ସିଦ୍ଧାନ୍ତକୁ ନେଇ ଚାଲି , ଶ୍ରମ ଆଇନରେ ମଧ୍ୟ ନିରନ୍ତର ସଂସ୍କାର ଆଣୁଛନ୍ତି , ପ୍ରକ୍ରିୟାଗୁଡ଼ିକୁ ସରଳ କରୁଛନ୍ତି ।


    ଆଗରୁ ଯେଉଁଠି ଉଦ୍ୟମୀମାନଙ୍କୁ ଶ୍ରମ ଆଇନ ପାଳନ କରିବା ନିମନ୍ତେ 50ରୁ ଅଧିକ ରେଜିଷ୍ଟର ରଖିବାକୁ ପଡ଼ୁଥିଲା , ସେଠାରେ ଏବେ କେବଳ ପାଞ୍ଚଟି ରେଜିଷ୍ଟର ରଖିଲେ କାମ ଚଳିଯାଉଛି ।


    ଶ୍ରମ ସୁବିଧା ପୋର୍ଟାଲ ମାଧ୍ୟମରେ ଆମେ ଅଧିକାଂଶ ପ୍ରକ୍ରିୟାଗୁଡ଼ିକୁ ଅନଲାଇନ୍ କରି ଦେଇଛୁ । ଏବେ ତ ’ ଦେଶରେ କେବଳ ଗୋଟିଏ ଦିନରେ ନୂଆ କମ୍ପାନୀର ରେଜିଷ୍ଟ୍ରେସନ ହୋଇ ପାରିବ , ଆଗରୁ ଏଥିପାଇଁ ଗୋଟିଏ-ଗୋଟିଏ ସପ୍ତାହ ଲାଗି ଯାଉଥିଲା ।


    ଏ ସମସ୍ତ ସଂସ୍କାରର ବଡ଼ ଲାଭ ଦେଶର ଯୁବକମାନଙ୍କୁ , ଦେଶର ଛୋଟ ଉଦ୍ୟମୀମାନଙ୍କୁ ସବୁଠାରୁ ଅଧିକ ମିଳୁଛି ।


    ବନ୍ଧୁଗଣ ,


    ଏମଏସଏମଇ କ୍ଷେତ୍ରର ବିକାଶ ଆମ ପାଇଁ ହେଉଛି ପ୍ରାଥମିକତା କାରଣ ଏହା ହେଉଛି ଆମ ଉଦ୍ୟୋଗର ମେରୁଦଣ୍ଡ ।


    ଚଳିତ ବର୍ଷର ବଜେଟରେ ଆମେ ଏମ୍‌ଏସ୍‌ଏମଇ ପାଇଁ ବର୍ଷକୁ 250 କୋଟି ପର୍ଯ୍ୟନ୍ତ କାରବାର କରୁଥିବା କମ୍ପାନୀଗୁଡ଼ିକର ଆୟକର ଦର 25% କୁ ହ୍ରାସ କରିଛୁ ଯାହାକି ଏମ୍‌ଏସ୍‌ଏମ୍‌ଇକୁ ଗୋଟିଏ ବଡ଼ ଚାପରୁ ମୁକ୍ତି ଦେଇଛି । ଏହା ଦ୍ୱାରା ମୋଟାମୋଟି ଭାବେ 99% କମ୍ପାନୀ ଲାଭାନ୍ୱିତ ହେବେ ।


    ଜିଏସଟି ଲାଗୁ ହେବା କାରଣରୁ ଏମଏସଏମଇର ବ୍ୟବସାୟ ଔପଚାରିକ ରୂପ ନେଇଛି , ଯାହା ଏମଏସଏମଇକୁ ଆର୍ଥିକ କ୍ଷେତ୍ରରୁ ଋଣ ସହାୟତା ପାଇବାରେ ସାହାଯ୍ୟ କରିବ । ଏବେ ସରକାର ତିନି ବର୍ଷ ପାଇଁ ସମସ୍ତ କ୍ଷେତ୍ରରେ ନୂତନ କର୍ମଚାରୀମାନଙ୍କ ପାଇଁ ଇପିଏଫରେ 12% ଯୋଗଦାନ ଦେବେ ।


    ଏହି ବଜେଟରେ ଆୟକର ଅଧିନିୟମ ଅନ୍ତର୍ଗତ ନୂତନ କର୍ମଚାରୀ ମାନଙ୍କୁ ଦିଆଯାଉଥିବା ଦରମାର ଅତିରିକ୍ତ 30%ରେ ଆୟକର ଛାଡ଼ କରାଯାଇଛି ।


    ଆମେ ଭ୍ରଷ୍ଟାଚାର ଶେଷ କରିବା ଏବଂ ଦକ୍ଷତା ଓ ପାରଦର୍ଶିତା ଆଣିବା ପାଇଁ ସମଗ୍ର ଦେଶରେ ଆୟକରର ଇ-ମୂଲ୍ୟାଙ୍କନ ଜାରି କରୁଛୁ । ଏହା ବ୍ୟତୀତ ମହିଳା କର୍ମଚାରୀମାନେ ଇପିଏଫର ଅଂଶଧନ ବର୍ତ୍ତମାନର 12%ରୁ ପ୍ରଥମ ତିନି ବର୍ଷ ପାଇଁ 8% ପ୍ରଦାନ କରିବେ ।


    ମାତୃତ୍ୱକାଳୀନ ସବେତନ ଛୁଟି 12 ସପ୍ତାହରୁ 26 ସପ୍ତାହକୁ ବୃଦ୍ଧି କରାଯାଇଛି , ଏହା ସହିତ ସଂଗଠିତ କ୍ଷେତ୍ରରେ ଚାକିର କରୁଥିବା ମହିଳାମାନଙ୍କୁ ପ୍ରୋତ୍ସାହନ ଦେବା ପାଇଁ କ୍ରେଚ୍‌ (ଶିଶୁ ମାନଙ୍କୁ ରଖି ଦେଖାଶୁଣା କରିବା ଗୃହ) ବ୍ୟବସ୍ଥା କରିବା । ଏହି ସମସ୍ତ ପ୍ରୟାସ ଯୋଗୁଁ ‘ ମେକ ଇନ୍‌ ଇଣ୍ଡିଆ ’ କୁ ମଧ୍ୟ ଆହୁରି ସମର୍ଥନ ମିଳିବ ।


    ସାଥୀଗଣ ,


    ସରକାରଙ୍କର ଏଭଳି ଯୋଜନା ଗରିବଙ୍କୁ ସଶକ୍ତ କରୁଛି । କିନ୍ତୁ ତାଙ୍କୁ ସବୁଠାରୁ ଅଧିକ କ୍ଷତି ଯଦି କୌଣସି ଜିନିଷରେ ହୋଇଥାଏ , ତ ’ ତାହା ହେଉଛି ଭ୍ରଷ୍ଟାଚାର , କଳାଧନ ।


    ଆମ ସରକାର ଭ୍ରଷ୍ଟାଚାର ଏବଂ କଳାଧନକୁ ସମାପ୍ତ କରିବା ପାଇଁ ପ୍ରତିଶୃତିବଦ୍ଧ ।


    ସାଥୀଗଣ ,


    ଆଜି ଏହି ମଂଚରୁ ମୁଁ ମୋ ଦେଶର ଉଦ୍ୟମୀ ବର୍ଗ ପ୍ରତି କୃତଜ୍ଞତା ଜ୍ଞାପନ କରିବାକୁ ଚାହୁଁଛି ଯେଉଁମାନେ ଦେଶର ଆର୍ଥିକ ଏକୀକରଣର ବ୍ୟବସ୍ଥା-ଜିଏସ୍‌ଟିକୁ ନା କେବଳ ସ୍ୱୀକାର କଲେ ବରଂ ଆଜି ତାକୁ ନିଜର ବ୍ୟବସାୟ ସଂସ୍କୃତିରେ ସାମିଲ କରିନେଇଛନ୍ତି ।


    ଆମ ସରକାର ଦେଶରେ ଆର୍ଥିକ ସ୍ୱଚ୍ଛତା ଆଣିବା ପାଇଁ ଆଉ ଏକ ବଡ଼ ପଦକ୍ଷେପ ସ୍ୱରୂପ ଦେବାଳିଆ ଏବଂ ବ୍ୟାଙ୍କିଙ୍ଗ ସଂହିତା ଭଳି ପଦକ୍ଷେପ ମଧ୍ୟ ଉଠାଇଛନ୍ତି ।


    କେତେ ବର୍ଷ ଧରି ଭାରତରେ ଅନ୍ତରାଷ୍ଟ୍ରୀୟ ମାନ୍ୟତା ଅନୁରୂପ ଏପ୍ରକାରର ସଂହିତାର ଆବଶ୍ୟକତା ଅନୁଭବ କରାଯାଉଥିଲା । ଏହି ଆବଶ୍ୟକତାର ମଧ୍ୟ ସମାଧାନ ଏହି ସରକାର କରିଛନ୍ତି ।


    ବନ୍ଧୁଗଣ ,


    ବିଗତ ତିନି ବର୍ଷରେ କେନ୍ଦ୍ର ସରକାର ଆର୍ଥିକ ସଂସ୍କାର ପାଇଁ ଅନେକ ପଦକ୍ଷେପ ଉଠାଇଛନ୍ତି , ଯାହା ଉତ୍ପାଦକମାନଙ୍କ ପାଇଁ ବ୍ୟବସାୟ କରିବା ପ୍ରକ୍ରିୟାକୁ ସରଳ କରି ଦେଇଛି ।


    ଏହା ହେଉଛି ସେହି ସବୁ ସଂସ୍କାରର ପରିଣାମ ଯେ ଆଜି ଭାରତ ବିଶ୍ୱ ବ୍ୟାଙ୍କର ବ୍ୟବସାୟ କାରବାର ( Doing Business Report ) ରିପୋର୍ଟରେ 42ଟି ସ୍ଥାନ ଉପରକୁ ଉଠି 190ଟି ଦେଶ ମଧ୍ୟରେ 100ସ୍ଥାନରେ ରହିଛି ।


    ଭାରତର ସ୍ଥିତି ଅନ୍ୟ କେତେକ ରେଟିଂରେ ମଧ୍ୟ ସୁଧାର ହୋଇଛି , ଯେପରିକି ବିଶ୍ୱ ଆର୍ଥିକ ଫୋରମ୍‌ର ସୂଚକାଙ୍କ ଏବଂ ନଭେମ୍ବର 2017 ମୁଡି ’ ସ ରେଟିଂରେ ଉନ୍ନତି ଘଟି ସ୍ଥିରରୁ ସକାରାତ୍ମକ ହୋଇଛି ।


    ଆମର ନୀତି ଗୁଡିକ ସୁନିଶ୍ଚିତ କରିଛି ଫଳରେ ମୁଦ୍ରାସ୍ଫୀତି 5%ରୁ ନିମ୍ନରେ ରହିଛି । ଏବେ ଆମ ପାଖରେ 418 ବିଲିୟନ ଆମେରିକୀୟ ଡ଼ଲାରର ବିଦେଶୀ ବିନିମୟ ମୁଦ୍ରା ଭଣ୍ଡାର ରହିଛି । ଅଟେମୋବାଇଲ , ବସ୍ତ୍ର , ପର୍ଯ୍ୟଟନ , ବନ୍ଦର , ସଡ଼କ ଏବଂ ରାଜପଥ ଆଦି କ୍ଷେତ୍ରରେ ସ୍ୱତଃ 100% ଏଫଡିଆଇ ପାଇଁ ଅନେକ ନୂତନ କ୍ଷେତ୍ର ଖୋଲି ଯାଇଛି । ଆଜି ଭାରତ ଏଫଡିଆଇ ପାଇଁ ସବୁଠାରୁ ପସନ୍ଦଯୋଗ୍ୟ ସ୍ଥାନ ମଧ୍ୟରୁ ଗୋଟିଏ । 2016-17ରେ ଭାରତ ବାର୍ଷିକ ସବୁଠାରୁ ଅଧିକ 60 ବିଲିୟନ ଆମେରିକୀୟ ଡ଼ଲାରର ଏଫଡିଆଇ ଗ୍ରହଣ କରିଛି ।


    ଆଜି ଦୁନିଆ ଭାରତକୁ ଆର୍ଥିକ ବିକାଶର ଏକ ଉଦୀୟମାନ ଶକ୍ତିର ଗୃହ ବୋଲି ଦେଖୁଛି ।


    ମୁଁ ଆନନ୍ଦିତ ଯେ ସହଜରେ ବ୍ୟବସାୟ କରିବା ରିପୋର୍ଟରେ ଉତ୍ତର ପୂର୍ବ ରାଜ୍ୟଗୁଡିକ ମଧ୍ୟରେ ଆସାମ ପ୍ରଥମ ସ୍ଥାନ ଅଧିକାର କରିଛି । ମୁଁ ସୁନିଶ୍ଚିତ ଯେ ରାଜ୍ୟ ସରକାରଙ୍କର ବର୍ତ୍ତମାନର ନେତୃତ୍ୱ ସହିତ ଆସାମ ଦେଶରେ ନିଜର ବର୍ତ୍ତମାନର ସ୍ଥିତିରେ ପୁଣି ଉନ୍ନତି ଘଟାଇ ଦେଶରେ ଔଦ୍ୟାଗିକ ନିବେଶ ପାଇଁ ଚାହିଦା ଥିବା ଭଳି ରାଜ୍ୟଗୁଡିକ ମଧ୍ୟରୁ ଗୋଟିଏ ହୋଇପାରିବ ।


    ବନ୍ଧୁଗଣ , ଆଜି ଆମର ଧ୍ୟାନ ଭିତ୍ତିଭୂମି କ୍ଷେତ୍ରରେ ନିବେଶ ଉପରେ ରହିଛି ଏବଂ ଆସନ୍ତା ବର୍ଷ ଆମେ ଏହି କ୍ଷେତ୍ରରେ 6 ଲକ୍ଷ କୋଟି ଟଙ୍କା କରିବାକୁ ଯାଉଛୁ । ଚଳିତ ବର୍ଷ ଆମେ 9 , 000 କିଲୋମିଟର ଦୀର୍ଘ ଜାତୀୟ ରାଜପଥ ଶେଷ କରିବା ପାଇଁ ଲକ୍ଷ୍ୟ ରଖିଛୁ ।


    ଭାରତମାଳା ପ୍ରକଳ୍ପ ଅଧିନରେ ଆମେ 5.35ଲକ୍ଷ କୋଟି ଟଙ୍କା ନିବେଶରେ 35 ,000 କିଲୋମିଟର ରାସ୍ତା ବିକାଶ କରିବୁ ।


    ରେଳବାଇରେ 2018-19ରେ 1.48 ଲକ୍ଷ କୋଟି ଟଙ୍କା ନିବେଶ କରାଯିବ ।


    ଆଗାମୀ ବର୍ଷମାନଙ୍କରେ 600 ପ୍ରମୁଖ ରେଳ ଷ୍ଟେସନଗୁଡିକର ପୁନଃବିକାଶ କରିବା ଲକ୍ଷ୍ୟ ରଖିଛୁ । ଏହି ସବୁ ନିବେଶ ପ୍ରସ୍ତାବ ଆଗାମୀ ବର୍ଷମାନଙ୍କରେ ବିକାଶକୁ ଗତିଶୀଳ କରିବ ଏବଂ ଲକ୍ଷ ଲକ୍ଷ ନିଯୁକ୍ତି ସୁଯୋଗ ସୃଷ୍ଟି କରିବ ।


    ସାଥୀଗଣ ,


    ଆଜି ମୁଁ ଆଉ ଏକ ବିଷୟ ଉପରେ ମଧ୍ୟ କିଛି କହିବାକୁ ଚାହିଁବି ।


    ଏହି ମାଟିର ମହାନ ସୁପୁତ୍ର , ଭୁପେନ ହଜାରିକା ଯେତେବେଳେ କେବଳ 13 ବର୍ଷ ବୟସର ଥିଲେ , ସେତେବେଳେ ସେ ଏକ କବିତା ଲେଖିଥିଲେ ।


    ସେତେବେଳେ ଇଂରେଜଙ୍କର ଶାସନ ଥିଲା , ଏ ସମଗ୍ର ଅଂଚଳ , ସମଗ୍ର ଦେଶ ପରାଧୀନତାର ଶୃଙ୍ଖଳରେ ବାନ୍ଧି ହୋଇ ପଡ଼ିଥିଲା ।


    ସେ ସମୟରେ , ସ୍ୱର୍ଗୀୟ ଭୁପେନ ହଜାରିକା ଲେଖିଥିଲେ-


    ଓଗ୍ନିଜୁଗୌ ଫିରନ୍ନଗୌତି ମୋଇ


    ନୋତୁନ ଆଁଖମ୍ ଗୌଢ଼ିମ


    ହରବୌହାରାର ହର୍ବସ୍ୱ


    ପୁନୌର ଫିରାଇ ଆନିମ


    ନୋତୁନ ଆଁଖମ୍ ଗୌଢ଼ିମ


    ( ओग्नीजुगौ फिरिन्गौती मोई


    नोतुन ऑखम गौढ़ीम


    हरबौहारार हर्बस्व


    पुनौर फिराई आनीम


    नोतुन ऑखम गौढ़ीम )


    ଅର୍ଥାତ- ‘ ଅଙ୍ଗାର ଭଳି ଜଳୁଥିବା ଯୁଗରେ , ମୁଁ ହେଉଛି ଏକ ନିଆଁ ଗୁଳା ଭଳି ।


    ମୁଁ ଏକ ନୂଆ ଆସାମର ନିର୍ମାଣ କରିବି ।


    ଯେଉଁମାନେ ପିଡ଼ୀତ ଅଛନ୍ତି , ଯେଉଁମାନେ ବଂଚିତ ଅଛନ୍ତି , ସେମାନେ ଯାହା ହରାଇଛନ୍ତି , ତାକୁ ଫେରାଇ ଆଣି ଆସିବି ।


    ମୁଁ ଏକ ନୂଆ ଆସାମର ନିର୍ମାଣ କରିବି । ’


    ସ୍ୱାଧୀନତାର ପୂର୍ବରୁ ଦେଶର ଭିନ୍ନ ଭିନ୍ନ ଅଂଚଳରେ ଦେଖାଯାଇଥିବା ଏଭଳି ଲକ୍ଷ-ଲକ୍ଷ କୋଟି-କୋଟି ବୀର-ବୀରାଙ୍ଗନାଙ୍କ ସ୍ୱପ୍ନକୁ ପୂରଣ କରିବାର ଦାୟିତ୍ୱ ଆମ ସମସ୍ତଙ୍କ ଉପରେ ରହିଛି ।


    ଏହି ଦାୟିତ୍ୱକୁ ପୂରଣ କରିବା ପାଇଁ ଆମେ ସମସ୍ତେ 2022 ପର୍ଯ୍ୟନ୍ତ ନିଉ ଇଣ୍ଡିଆର ସ୍ୱପ୍ନକୁ ପୂରଣ କରିବା ପାଇଁ ସଂକଳ୍ପ ନେଇଛୁ ।


    ସଂକଳ୍ପରୁ ସିଦ୍ଧିର ଏହି ଯାତ୍ରାରେ ଉତ୍ତର-ପୂର୍ବର ଏହି ଲୋକମାନଙ୍କର ଆବଶ୍ୟକତାକୁ ଦେଖି , ସେମାନଙ୍କର ଆବଶ୍ୟକତାକୁ ବୁଝି , ଯୋଜନା ସବୁ ପ୍ରସ୍ତୁତ କରାଯାଉଛି ଆଉ ସେଗୁଡ଼ିକୁ ଲାଗୁ କରାଯାଉଛି ।


    ମୁଁ ମାନୁଛି କି ଉତ୍ତର-ପୂର୍ବର 8 ଟି ରାଜ୍ୟ-ଅଷ୍ଟଲକ୍ଷ୍ମୀ , ଦେଶର ବିକାଶର ହେଉଛନ୍ତି ନୂତନ ବିକଶିତ ଇଂଜିନ ଆଉ ଏମାନଙ୍କର ବେଗ ବଢ଼ାଇବାର ଅର୍ଥ ହେଉଛି ଦେଶର ବିକାଶର ଗତିକୁ ବଢ଼ାଇବା ।


    ଏଥିପାଇଁ ଆମ ସରକାରଙ୍କ ଦ୍ୱାରା ଉତ୍ତର-ପୂର୍ବରେ ପରିବହନ ମାଧ୍ୟମରେ ପରିବର୍ତ୍ତନ ନୀତି ଉପରେ ଗୁରୁତ୍ୱ ଦିଆ ଯାଉଛି ।


    ଭିତ୍ତିଭୂମିରେ କରାଯାଉଥିବା ନିବେଶ ଏହି ସମଗ୍ର ଅଂଚଳର ଛବି ବଦଳାଇବାର କାର୍ଯ୍ୟ କରୁଛି ।


    ବିଗତ 3 ବର୍ଷରେ ଉତ୍ତର-ପୂର୍ବରେ କେବଳ ରେଳବାଇ ଦିଗରେ ହିଁ ହାରାହାରି 5 , 300କୋଟି ଟଙ୍କା ପ୍ରତିବର୍ଷ ଖର୍ଚ୍ଚ କରା ଯାଇଛି ।


    ପାଖାପାଖି 47 ହଜାର କୋଟି ଟଙ୍କାର ଧନ ରାଶି ଦ୍ୱାରା ଉତ୍ତର-ପୂର୍ବରେ 15ଟି ନୂତନ ରେଳ ଲାଇନ କାର୍ଯ୍ୟ କରାଯାଉଛି । ଆଗାମୀ ଦିନମାନଙ୍କରେ ଯେତେବେଳେ ଅଗରତାଲା-ଅଖୌଡ଼ା ରେଳଲାଇନର କାମ ଶେଷ ହେବ , ତ୍ରିପୁରା-ବାଂଲାଦେଶ ମଧ୍ୟରେ ରେଳ ସଂଯୋଗ ହେବ ତ ଏହାର ସଂପୂର୍ଣ୍ଣ ଲାଭ ସମଗ୍ର ଅଂଚଳକୁ ମିଳିବ । ସରକାର ପ୍ରାୟ 33ହଜାର କୋଟି ଟଙ୍କା ବ୍ୟୟରେ ଉତ୍ତର-ପୂର୍ବରେ ପାଖା-ପାଖି ୪ ହଜାର କିଲୋମିଟର ଜାତୀୟ ରାଜପଥ ନିର୍ମାଣର ସ୍ୱୀକୃତି ଦେଇଛନ୍ତି ।


    ଏହାଛଡ଼ା ସରକାର ଆଗାମୀ ଦୁଇରୁ ତିନି ବର୍ଷ ମଧ୍ୟରେ 90ହଜାର କୋଟି ଟଙ୍କା ବ୍ୟୟରେ ଉତ୍ତର-ପୂର୍ବରେ ସଡ଼କ ଆଉ ଜାତୀୟ ରାଜପଥର ନିର୍ମାଣ କରିବେ ।


    ଭାଇ ଓ ଭଉଣୀମାନେ ,


    ପ୍ରଧାନମନ୍ତ୍ରୀ ଗ୍ରାମ୍ୟ ସଡ଼କ ଯୋଜନା ଅଟଳ ବିହାରୀ ବାଜପେୟୀଙ୍କ ସମୟରେ ଆରମ୍ଭ ହୋଇଥିଲା । ପୂର୍ବରୁ ଏହି ଯୋଜନା 2022 ସୁଦ୍ଧା ଶେଷ ହେବାର ଥିଲା , ତେବେ ବର୍ତ୍ତମାନ ଆମେ ଏହାର ଶେଷ ହେବାର ସମୟକୁ ହ୍ରାସ କରି 2019ପର୍ଯ୍ୟନ୍ତ କରି ଦେଇଛୁ ।


    କେବଳ ଏତିକି ହିଁ ନୁହେଁ , ଏହି ବଜେଟରେ ଆମେ ଏହା ମଧ୍ୟ ଘୋଷଣା କରିଛୁ କି ପ୍ରଧାନମନ୍ତ୍ରୀ ଗ୍ରାମୀଣ ସଡ଼କ ଯୋଜନା ମାଧ୍ୟମରେ କେବଳ ଗାଁକୁ ହିଁ ଯୋଡ଼ାଯିବ ନାହିଁ ବରଂ ସ୍କୁଲ , ଡାକ୍ତରଖାନା , ବଡ଼ ବଡ଼ ବଜାର ଗୁଡ଼ିକୁ ମଧ୍ୟ ଯୋଡ଼ା ଯିବ ।


    ଏଠାରେ ଶକ୍ତି କ୍ଷେତ୍ରକୁ ଦୃଢ଼ କରିବା ପାଇଁ , ଆନ୍ତରାଜ୍ୟ ପରିବହନ ଏବଂ ବଣ୍ଟନ ବ୍ୟବସ୍ଥାକୁ ମଜବୁତ କରିବା ପାଇଁ 10ହଜାର କୋଟିରୁ ଅଧିକ ଟଙ୍କାର ଯୋଜନା ଆରମ୍ଭ କରାଯାଇଛି ।


    ଖୁବ ଶୀଘ୍ର ଗୌହାଟୀରେ ବିଶ୍ୱସ୍ତରୀୟ ବିମାନ ବନ୍ଦର ଟର୍ମିନାଲର କାର୍ଯ୍ୟ ଆରମ୍ଭ ହେବାକୁ ଯାଉଛି ଯାହା ଆସିଆନ ଦେଶ ସହିତ ଉତ୍ତର-ପୂର୍ବ ବିଶେଷ କରି ଆସାମର ଯୋଗାଯୋଗକୁ ଆହୁରି ମଜବୁତ କରିବ ।


    ‘ ଉଡ଼ାନ ଯୋଜନା ’ ଅଧିନରେ ମଧ୍ୟ ସରକାର ଉତ୍ତର-ପୂର୍ବକୁ ବିଶେଷ ପ୍ରାଥମିକତା ଦେଉଛନ୍ତି । ଏଠାକାର 19 ବିମାନବନ୍ଦର ଏବଂ ହେଲିପ୍ୟାଡ ଯାହା ମଧ୍ୟରୁ ତ କେବଳ 5ଟି ଆସାମରେ ଅଛି , ତାକୁ ଦେଶର ଅନ୍ୟ ସହରଗୁଡିକ ସହିତ ଯୋଡିବା ଦିଗରେ କାର୍ଯ୍ୟ କରାଯାଉଛି ।


    କେନ୍ଦ୍ର ସରକାରଙ୍କ ଦ୍ୱାରା 160ରୁ ଅଧିକ ଦେଶରୁ ଆସୁଥିବା ପର୍ଯ୍ୟଟକମାନଙ୍କୁ ଇ-ଭିସାର ସୁବିଧା ଦିଆଯିବା ମଧ୍ୟ ଏହି କ୍ଷେତ୍ରରେ ପର୍ଯ୍ୟଟନର ବିକାଶରେ ପ୍ରମୁଖ ଭୁମିକା ତୁଲାଇବ ।


    ସାଥୀଗଣ ,


    କେନ୍ଦ୍ର ସରକାର ଗୌହାଟୀରେ 1 , 100 କୋଟିରୁ ଅଧିକ ଟଙ୍କା ବିନିଯୋଗରେ ନୂତନ ଏମ୍ସକୁ ଅନୁମୋଦନ ଦେଇଛନ୍ତି ।


    ସରକାର ଉତ୍ତର-ପୂର୍ବକୁ ମଧ୍ୟ ଜାତୀୟ ଗ୍ରୀଡ ସହିତ ଯୋଡିବା ପାଇଁ କାର୍ଯ୍ୟ କରୁଛନ୍ତି । ତିନି ହଜାର କୋଟି ଟଙ୍କା ବ୍ୟୟରେ ଜିଏଆଇଏଲ(ଗେଲ) ଦ୍ୱାରା ଗୌହାଟୀ ପର୍ଯ୍ୟନ୍ତ ଗ୍ୟାସ୍ ପାଇପଲାଇନ ବିଛାଇବାର କାମ ସ୍ୱୀକୃତ କରାଯାଇଛି ।


    କେନ୍ଦ୍ର ସରକାର ନିକଟରେ ଏକ ନୂତନ ଯୋଜନା ‘ ଉତ୍ତର-ପୂର୍ବ ସ୍ୱତନ୍ତ୍ର ଭିତ୍ତିଭୂମି ବିକାଶ ଯୋଜନା ’ କୁ ମଞ୍ଜୁରି ଦେଇଛନ୍ତି । ଏହା ମାଧ୍ୟମରେ କେନ୍ଦ୍ର ସରକାରଙ୍କ ଦ୍ୱାରା 100 ପ୍ରତିଶତ ପାଣ୍ଠି ଯୋଗାଇ ଭିତ୍ତିଭୂମି ସହିତ ଜଡିତ ଯୋଜନାଗୁଡିକୁ ସମ୍ପୂର୍ଣ୍ଣ କରାଯିବ ।


    ଉତ୍ତର-ପୂର୍ବରେ ହେଉଥିବା ନିବେଶ , ଏଠାରେ ପର୍ଯ୍ୟଟନକୁ ପ୍ରୋତ୍ସାହନ ଦେବାରେ ସାହାଯ୍ୟ କରିବ , ଏଠାକାର ଯୁବକମାନଙ୍କ ପାଇଁ , ଏଠାକାର ମହିଳାମାନଙ୍କ ପାଇଁ , ରୋଜଗାର ନୂତନ ସୁଯୋଗ ନେଇକରି ଆସିବ ।


    ସାଥୀଗଣ ,


    ମୁଁ ଆସାମର ମୁଖ୍ୟମନ୍ତ୍ରୀ ଶ୍ରୀ ସର୍ବାନନ୍ଦ ସୋନୱାଲ ମହାଶୟଙ୍କୁ ଧନ୍ୟବାଦ ଦେଉଛି କି ଯିଏ ବହୁତ କମ୍‌ ସମୟରେ ଆସାମରେ ବ୍ୟବସାୟ ଅନୁକୂଳ ଏବଂ ବିକାଶ ଅନୁକୂଳ ବାତାବରଣ ସୃଷ୍ଟି କରିବାର କାର୍ଯ୍ୟ କରିଛନ୍ତି । ଭ୍ରଷ୍ଟାଚାର ବିରୁଦ୍ଧରେ ଲଢେଇ ପାଇଁ ମଧ୍ୟ ଆସାମ ସରକାର ଦୃଢ ନିଷ୍ପତ୍ତି ନେଇଛନ୍ତି ।


    ଆସାମ ସରକାର ଉଦ୍ୟୋଗ ପ୍ରତିଷ୍ଠା ପାଇଁ , ପର୍ଯ୍ୟଟନକୁ ପ୍ରୋତ୍ସାହନ ଦେବା ପାଇଁ ଟିକସ ରିହାତି ମଧ୍ୟ ଦେଉଛନ୍ତି ।


    ନୂତନ ଆଇଟି ନୀତି ,


    ନୂତନ ଷ୍ଟାର୍ଟ ଅପ୍‌ ନୀତି ,


    ନୂତନ ଚିନି ନୀତି


    ନୂତନ ସୌର ଶକ୍ତି ନୀତି ଲାଗୁ କରାଯାଇଛି ।


    ମୁଁ ରାଜ୍ୟ ସରକାରଙ୍କୁ ଏହି କଥା ପାଇଁ ପ୍ରଶଂସା କରୁଛି କି ସେ ଗୌହାଟୀକୁ ଆସିଆନ ଦେଶଗୁଡିକ ସହିତ ବ୍ୟାପାର ପାଇଁ ଏକ ବ୍ୟବସାୟ କେନ୍ଦ୍ର ଭାବେ ବିକଶିତ କରୁଛନ୍ତି ।


    ଗୌହାଟୀକୁ ସ୍ମାର୍ଟ ସିଟି ଭାବେ ମଧ୍ୟ ବିକଶିତ କରାଯାଉଛି ।


    ମୁଁ ପୁଣି ଥରେ ଆସାମର ଏବଂ ଉତ୍ତର ପୂର୍ବର ଲୋକଙ୍କୁ ଏଭଳି ବିଶାଳ କାର୍ଯ୍ୟକ୍ରମକୁ ପ୍ରବଳ ଉତ୍ସାହର ସହିତ ଆୟୋଜନ କରିଥିବାରୁ ଅଭିନନ୍ଦନ ଜଣାଉଛି । ବିଶ୍ୱ ନିବେଶକ ସମ୍ମେଳନରେ ଭାଗ ନେଇଥିବା ସମଗ୍ର ଆସିଆନ ଏବଂ ବିବିଆଇଏନ ଦେଶର ପ୍ରତିନିଧିମାନଙ୍କୁ ମଧ୍ୟ ଧନ୍ୟବାଦ ଜଣାଉଛି ।


    ମୋର ବିଶ୍ୱାସ ଯେ ଏହି ଶିଖର ସମ୍ମେଳନ ହେଉଛି କେବଳ ମାତ୍ର ଶୁଭାରମ୍ଭ ଏବଂ ଆମର ହଜାର ବର୍ଷର ପୁରୁଣା ସମ୍ବନ୍ଧରେ ଆପଣମାନଙ୍କ ସହିତ ଆଉ ଏକ ନୂତନ ଅଧ୍ୟାୟ ଯୋଡି ଦେବ ।


    ମୁଁ ପୁଣି ଥରେ ଉତ୍ତର ପୂର୍ବ ଏବଂ ଆସାମର ଲୋକଙ୍କୁ ଏଭଳି ବିଶେଷ ଆୟୋଜନ ପାଇଁ ବହୁତ ବହୁତ ଶୁଭକାମନା ଜଣାଉଛି ।


    ନିଜର ଲୋକମାନଙ୍କୁ ବହୁତ ବହୁତ ଧନ୍ୟବାଦ ।


    ଆପଣ ସମସ୍ତଙ୍କୁ ବହୁତ ବହୁତ ଧନ୍ୟବାଦ!!!

    
    
    (Release ID: 1519559) Visitor Counter : 1