      ପ୍ରତିରକ୍ଷା ମନ୍ତ୍ରଣାଳୟ

      ରାଫେଲ ଲଢ଼ୁଆ ବିମାନ ଖର୍ଦ୍ଦି ସଂକ୍ରାନ୍ତ ଆନ୍ତଃ-ସରକାରୀ ଚୁକ୍ତି ସମ୍ପର୍କରେ ସ୍ପଷ୍ଟୀକରଣ
      Posted On: 07 FEB 2018 9:36PM by PIB Bhubaneshwar


    ଫ୍ରାନ୍ସ ଠାରୁ ପୂର୍ଣ୍ଣକାର୍ଯ୍ୟକ୍ଷମ ସ୍ଥିତିରେ 36ଟି ଅତ୍ୟାଧୁନିକ ରାଫେଲ ଯୁଦ୍ଧବିମାନ କ୍ରୟ ଲାଗି 2016ରେ ହୋଇଥିବା ଆନ୍ତଃସରକାରୀ ଚୁକ୍ତି (ଆଇଜିଏ) ସମ୍ପର୍କରେ କେତେକ ମନଗଢ଼ା ଅଭିଯୋଗ କରାଯାଉଛି । ସାଧାରଣତଃ ଏ ସମ୍ପର୍କରେ କୌଣସି ପ୍ରତିକ୍ରିୟା ବ୍ୟକ୍ତ କରାଯିବା କଥା ନୁହେଁ । କିନ୍ତୁ ବାରମ୍ବାର ଏପରି ଭ୍ରମାତ୍ମକ ଅଭିଯୋଗ ଅଣାଯାଇ ଜାତୀୟ ସୁରକ୍ଷା ପ୍ରତି କ୍ଷତି ପହଂଚାଇବା ଲାଗି ଷଡ଼ଯନ୍ତ୍ର କରାଯାଉଥିବା ପ୍ରତୀୟମାନ ହେଉଛି ।


    ଏହା ମନେ ରଖିବା ଉଚିତ ଯେ ଭାରତୀୟ ବାୟୁ ସେନାର ଶକ୍ତି ବୃଦ୍ଧି ପାଇଁ ଯୁଦ୍ଧ ବିମାନର ଆବଶ୍ୟକତା ରହିଥିବା ବେଳେ 2002ରେ ଏଥିପାଇଁ ପ୍ରୟାସ କରାଯାଇଥିଲା । ମାତ୍ର କେନ୍ଦ୍ରରେ କ୍ଷମତାରେ ଥିବା ପୂର୍ବ ସରକାରଙ୍କ 10ବର୍ଷର କାର୍ଯ୍ୟକାଳ ସମୟରେ ହିଁ ଏହି ପ୍ରୟାସକୁ ନାଲିଫିତା ତଳେ ଚାପି ଦିଆଯାଇଥିଲା । 2012ରେ ତତକାଳୀନ ପ୍ରତିରକ୍ଷା ମନ୍ତ୍ରୀ ସ୍ଥାୟୀ ସଂସ୍ଥାଗତ ପ୍ରକ୍ରିୟାରେ ଅଭୂତପୂର୍ବ ବ୍ୟକ୍ତିଗତ କ୍ଷମତାର ପ୍ରୟୋଗ କରିଥିଲେ । ଫଳରେ 126ଟି ମଧ୍ୟମ ଦୂରଗାମୀ ବହୁମୂଖୀ ଲଢ଼ୁଆ ବିମାନ କ୍ରୟ ଲାଗି ପ୍ରୟାସ କରାଗଲା । ଭାରତୀୟ ବାୟୁସେନାର ଯୁଦ୍ଧ କ୍ଷମତା ଉଦବେଗଜନକ ଭାବେ ହ୍ରାସ ପାଉଥିବା ସମୟରେ ଏସବୁ କରାଯାଇଥିଲା ।


    ତଥ୍ୟକୁ ବାଟବଣା କରିବା ଲାଗି , କୌଣସି ପ୍ରତିଦ୍ୱନ୍ଦ୍ୱୀ ଯୁଦ୍ଧ ବିମାନ ବିକ୍ରି କରୁଥିବା ନିର୍ଦ୍ଦିଷ୍ଟ କମ୍ପାନୀ ସହ କାହିଁକି ଆଲୋଚନା କରାଗଲା ନାହିଁ ବୋଲି ସରକାରଙ୍କୁ ପ୍ରଶ୍ନ କରାଯାଉଛି । ଖୁବ ସହଜରେ ଏହା ଭୁଲାଇ ଦିଆଯାଉଛି ଯେ ତତକାଳୀନ ସରକାର ନିଜ ଆଡ଼ୁ ନିଲାମୀ ପକ୍ରିୟା ବନ୍ଦ ହେବା ପରେ କମ୍ପାନୀ ପକ୍ଷରୁ କରାଯାଇଥିବା ଅବାଞ୍ଝିତ ସୁପାରିସକୁ ଖାରଜ କରିଦେଇଥିଲେ । ଏଥିସହିତ ରାଫେଲ (ଡିଏ)କୁ ଏଲ-1 ନିଲାମକାରୀ ଭାବେ ଘୋଷଣା କରିଥିଲେ ଏବଂ ଫେବୃଆରୀ 2012ରେ ଆଲୋଚନା ଆରମ୍ଭ କରିଥିଲେ ।


    2016ରେ ଅନୁବନ୍ଧିତ ହୋଇଥିବା ରାଫେଲ ଚୁକ୍ତିର ବିବରଣୀ ଏବଂ ମୂଲ୍ୟ ସମ୍ପର୍କରେ ସରକାର ସୂଚନା ଦେଉନଥିବା ନେଇ ଯେଉଁ ଦାବି ହେଉଛି ତାହା ଅବାସ୍ତବ । (ଗୋପନୀୟତାର ଆବଶ୍ୟକତାକୁ ଦୃଷ୍ଟିରେ ରଖି , ୟୁପିଏ ସରକାର ମଧ୍ୟ ବିଭିନ୍ନ ପ୍ରତିରକ୍ଷା କ୍ରୟର ମୂଲ୍ୟ ସମ୍ପର୍କରେ ସୂଚନା ଦେବା ଲାଗି ନିଜର ଅକ୍ଷମତା ପ୍ରକାଶ କରିଥିଲେ । ଏପରିକି ସଂସଦରେ ଏହି ପ୍ରଶ୍ନର ମଧ୍ୟ ଉତର ଦିଆଯାଇନଥିଲା) । ରାଫେଲ ଯୁଦ୍ଧ ବିମାନର ହାରାହାରି କ୍ରୟ ମୂଲ୍ୟ ସମ୍ପର୍କରେ ସଂସଦରେ ପୂର୍ବରୁ ସୂଚନା ଦିଆଯାଇସାରିଛି । ସାମଗ୍ରୀର ସଠିକ ମୂଲ୍ୟ ଏବଂ ଅନ୍ୟ ସୂଚନା ପ୍ରଘଟ ହେବା ଦ୍ୱାରା ଏବଂ ସ୍ୱତନ୍ତ୍ର ଭାବେ ପ୍ରତିରକ୍ଷା ସମ୍ପତିର ପ୍ରଭାବଶୀଳତା ଓ ଆକ୍ରମଣ କ୍ଷମତାକୁ ବଢ଼ାଇବା ଲାଗି ଉଦ୍ଦିଷ୍ଟ ଅସ୍ତ୍ରଶସ୍ତ୍ର ଏବଂ ବିଭିନ୍ନ ଅନୁକୂଳନ ବିଷୟରେ ତଥ୍ୟ ପ୍ରଘଟ ହେବା ଦ୍ୱାରା ଆମର ପ୍ରତିରକ୍ଷା ପ୍ରସ୍ତୁତି ପ୍ରଭାବିତ ହେବ । ଏଥିସହ ଆମ ଜାତୀୟ ସୁରକ୍ଷା ନେଇ ସାଲିସ ହେବାର ଆଶଙ୍କା ରହିଛି । ଏପରି ବିବରଣୀ 2008ରେ ସ୍ୱାକ୍ଷରିତ ହୋଇଥିବା ସୁରକ୍ଷା ବୁଝାମଣା ପରିସରରେ ମଧ୍ୟ ଆସୁଛି । ତେଣୁ ଚୁକ୍ତି ସମ୍ପର୍କରେ ସାମଗ୍ରୀ ଆଧାରିତ ବିସ୍ତୃତ ବିବରଣୀ ପ୍ରଘଟ ନକରି ସରକାର କେବଳ 2008ରେ ପୂର୍ବତନ ସରକାରଙ୍କ ଅମଳରେ ହୋଇଥିବା ଭାରତ-ଫ୍ରାନ୍ସ ଚୁକ୍ତିର ସର୍ତ ଏବଂ ବିଶ୍ୱସନୀୟତାକୁ ସାଧାରଣ ଭାବେ ପାଳନ କରୁଛନ୍ତି ।


    36ଟି ଯୁଦ୍ଧ ବିମାନ କ୍ରୟ ଲାଗି 2016ରେ ହୋଇଥିବା ଚୁକ୍ତି ସମ୍ପର୍କରେ ସନ୍ଦେହ ଉତ୍ପନ୍ନ ହେଉଥିବାରୁ ପୁଣିଥରେ ଏହା ଦୃଢ଼ ଭାବେ କୁହାଯାଇଛି ଯେ ବର୍ତ୍ତମାନର ସରକାରଙ୍କ ଦ୍ୱାରା କରାଯାଇଥିବା ଏହି ଚୁକ୍ତି କ୍ଷମତା , ମୂଲ୍ୟ , ସରଞ୍ଜାମ , ଯୋଗାଣ , ରକ୍ଷଣାବେକ୍ଷଣ , ତାଲିମ ଆଦି ଦୃଷ୍ଟିରୁ ଅଧିକ ଉନ୍ନତ , ଯାହାକୁ ପୂର୍ବତନ ସରକାର ନିଜର 10 ବର୍ଷର କାର୍ଯ୍ୟକାଳ ମଧ୍ୟରେ ସମ୍ପାଦନ କରିପାରିନଥିଲେ । ଆହୁରି ଚଳିତ ସରକାର ଏହି ଆଲୋଚନାକୁ ମାତ୍ର ଗୋଟିଏ ବର୍ଷ ମଧ୍ୟରେ ସମ୍ପନ୍ନ କରିଦେଇଥିଲେ ।


    ପୁଣିଥରେ ଏହା ଦୃଢ଼ ଭାବେ କୁହାଯାଉଛି ଯେ ଭାରତୀୟ ବାୟୁ ସେନାର ଜରୁରୀ ଆବଶ୍ୟକତାକୁ ପୂରଣ କରିବା ଲାଗି ଫ୍ରାନ୍ସ ସହିତ ଏହି ଆନ୍ତଃସରକାରୀ ବୁଝାମଣା (ଆଇଜିଏ) କରାଯାଇଛି । ଏହା ମାଧ୍ୟମରେ 36ଟି ରାଫେଲ ଯୁଦ୍ଧ ବିମାନ କ୍ରୟ କରାଯିବ । ଏହି ବୁଝାମଣାରେ ବାଧ୍ୟତା , ପରିଚାଳନା ଏବଂ ଅନୁଧ୍ୟାନ ସହିତ ଆଲୋଚନା ଆଦି ପ୍ରତିରକ୍ଷା କ୍ରୟର ସମସ୍ତ ପ୍ରକ୍ରିୟାର ଅନୁପାଳନ କରାଯାଇଛି । ଏଥିସହିତ ଆଇଜିଏରେ ପ୍ରବେଶ କରିବା ପୂର୍ବରୁ ପ୍ରତିରକ୍ଷା ସଂକ୍ରାନ୍ତ କ୍ୟାବିନେଟ କମିଟି ଅନୁମୋଦନ ସହିତ ସମସ୍ତ ଆବଶ୍ୟକ ମଞ୍ଜୁରି ମଧ୍ୟ ହାସଲ କରାଯାଇଛି । 2009-10ରେ ଭାରତୀୟ ବାୟୁସେନା ଏହି ଯୁଦ୍ଧ ବିମାନର ସଫଳତାପୂର୍ବକ ମୂଲ୍ୟାଙ୍କନ କରିସାରିଛି ।


    ଏଥିପ୍ରତି ମଧ୍ୟ ଧ୍ୟାନ ଆକର୍ଷଣ କରାଯାଉଛି ଯେ ପୂର୍ବରୁ ରାଫେଲ କ୍ରୟ ପାଇଁ ଆସିଥିବା ପ୍ରସ୍ତାବ , ଯାହା ବାସ୍ତବ ରୂପ ନେଇପାରିନଥିଲା , ସେଥିରେ ପ୍ରଯୁକ୍ତି ହସ୍ତାନ୍ତରଣର କୌଣସି ବ୍ୟବସ୍ଥା ନଥିଲା କେବଳ ଲାଇସେନ୍ସ ଅଧୀନରେ ଉତ୍ପାଦନ ପାଇଁ ବ୍ୟବସ୍ଥା ଥିଲା । ବିରୋଧୀ ଦଳଗୁଡ଼ିକ ଦ୍ୱାରା ସୃଷ୍ଟି କରାଯାଇଥିବା ଧାରଣା ଭ୍ରମାତ୍ମକ ଥିଲା । ସରକାର ସର୍ତ୍ତଗୁଡ଼ିକ ସହିତ ସହମତ ହୋଇପାରିନଥିଲେ , ଏପରିକି ବିକ୍ରେତାଙ୍କ ସହ ନିଜର ଆଲୋଚନା ସମୟରେ ମଧ୍ୟ ; ଯାହାର ଫଳସ୍ୱରୂପ ପୂର୍ବ ସରକାରଙ୍କ ଅମଳରେ ଦୀର୍ଘ ସମୟ ଧରି ଚାଲିଆସିଥିବା ପ୍ରୟାସ ବ୍ୟର୍ଥ ହୋଇଯାଇଥିଲା । ଏହାବ୍ୟତୀତ 36ଟି ରାଫେଲ ଯୁଦ୍ଧ ବିମାନ କ୍ରୟ ଲାଗି 2016ରେ ହୋଇଥିବା ଚୁକ୍ତି ନିମନ୍ତେ କୌଣସି ଭାରତୀୟ ଅଫସେଟ ଅଂଶୀଦାର ବର୍ତ୍ତମାନ ସୁଦ୍ଧା ବିକ୍ରେତା (ଦାସଲ୍ଟ ଏଭିଏସନ - ଡିଏ)ଙ୍କ ଦ୍ୱାରା ଚୟନ କରାଯାଇନାହିଁ । କାରଣ ଲାଗୁ ହେଉଥିବା ନିର୍ଦ୍ଦେଶାବଳୀ ଅନୁଯାୟୀ , ଫ୍ରାନ୍ସର ଦାସଲ୍ଟ ଏଭିଏସନ ଭାରତୀୟ ଅଫସେଟ ଅଂଶୀଦାର କ୍ରୟ ଲାଗି ସମ୍ପୂର୍ଣ୍ଣ ସ୍ୱାଧୀନ ଏବଂ ଅଫସେଟ କ୍ରେଡିଟ ଚାହିଁବା ସମୟରେ କିମ୍ବା ଅଫସେଟ ଦାୟିତ୍ୱ ନିର୍ବାହ କରିବାର ଗୋଟିଏ ବର୍ଷ ପୂର୍ବରୁ ସେମାନଙ୍କ ବିବରଣୀ ପ୍ରଦାନ କରିବ ।


    **********

    
    
    (Release ID: 1519687) Visitor Counter : 4