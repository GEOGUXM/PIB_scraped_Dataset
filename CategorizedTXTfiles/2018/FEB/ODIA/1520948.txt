      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଯୁବ ଭାବ ବିନିମୟ କାର୍ଯ୍ୟକ୍ରମ ‘ୱତନ କୋ ଜାନୋ’ରେ ଜମ୍ମୁ-କାଶ୍ମୀରର ଯୁବକଙ୍କୁ ଭେଟିଲେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ
      Posted On: 18 FEB 2018 4:56PM by PIB Bhubaneshwar


    ଏକ ଯୁବ ଭାବ ବିନିମୟ କାର୍ଯ୍ୟକ୍ରମ ‘ ୱତନ କୋ ଜାନୋ 2017-18 ’ ରେ ଜମ୍ମୁ-କାଶ୍ମୀରର ଯୁବକମାନଙ୍କୁ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ଆଜି ଭେଟିଛନ୍ତି । ଦେଶର ବିଭିନ୍ନ ଭାଗର ସାଂସ୍କୃତିକ ଓ ସାମାଜିକ-ଅର୍ଥନୈତିକ ବିକାଶ ସମ୍ପର୍କରେ ଜମ୍ମୁ-କାଶ୍ମୀରର ଯୁବକମାନଙ୍କୁ ଅବଗତ କରାଇବା ଉଦ୍ଦେଶ୍ୟରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟ ଏହି କାର୍ଯ୍ୟକ୍ରମ ଆୟୋଜନ କରିଛି । ଆତଙ୍କବାଦ କିମ୍ବା ଗରିବୀ ଦ୍ୱାରା ପ୍ରଭାବିତ ହୋଇଥିବା ପିଲାମାନଙ୍କୁ ଏଥିରେ ସାମିଲ କରାଯାଉଛି । ଏହି କାର୍ଯ୍ୟକ୍ରମରେ ଫେବ୍ରୁଆରୀ 11 ରୁ 20 ତାରିଖ ପର୍ଯ୍ୟନ୍ତ ଜମ୍ମୁ-କାଶ୍ମୀରର ପ୍ରାୟ 200 ଯୁବକ ଦେଶର ବିଭିନ୍ନ ଭାଗ ଭ୍ରମଣ କରୁଛନ୍ତି ।


    ଏହି ଅବସରରେ ଯୁବକମାନଙ୍କୁ ଉଦବୋଧନ ଦେଇ ରାଜନାଥ ସିଂହ ଏଭଳି କାର୍ଯ୍ୟକ୍ରମ ପାଇଁ ସନ୍ତୋଷ ପ୍ରକାଶ କରିଥିଲେ । ପିଲାମାନେ ଆଜମେର , ଜୟପୁର ଏବଂ ଆଗ୍ରା ବୁଲି ସାରିଥିବା ବେଳେ ଏବେ ଦିଲ୍ଲୀର ଐତିହାସିକ ସ୍ଥଳଗୁଡ଼ିକ ବୁଲିବେ । କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ କହିଲେ , ଏହି ପିଲାମାନେ ଦେଶର ଅବିଚ୍ଛେଦ୍ୟ ଅଙ୍ଗ । ଖୁବଶୀଘ୍ର ଆଉ 500 ପିଲା ମଧ୍ୟ ଏହି କାର୍ଯ୍ୟକ୍ରମ ଅନୁଯାୟୀ ଦେଶ ଭ୍ରମଣ କରିବେ । ସେ କହିଲେ ଯେ , ଦେଶର ମୂଳ ମନ୍ତ୍ର ବିଭିନ୍ନତା ମଧ୍ୟରେ ଏକତା ଏବଂ ଏହି ପିଲାମାନେ ତାହାର ପ୍ରତିଫଳନ । ଏହି ପ୍ରକ୍ରିୟା ଆଗକୁ ନେବାକୁ ସେ ପରାମର୍ଶ ଦେଇଥିଲେ । ଏହାଦ୍ୱାରା ସମସ୍ତେ ଦେଶର ବିକାଶକୁ ସ୍ପଷ୍ଟ ଅନୁଭବ କରିପାରିବେ । ବିକାଶରେ କିପରି ଏକତା ସହାୟକ ହେଉଛି ତାହା ମଧ୍ୟ ଦେଖିପାରିବେ । ପିଲାମାନେ ପୂର୍ବରୁ କେବଳ ପାଠ୍ୟ ପୁସ୍ତକରେ ଏ ସବୁ ସ୍ଥାନ ବିଷୟରେ ପଢ଼ିଥିବେ ଏବଂ ଫଟୋ ଦେଖିଥିବେ , କିନ୍ତୁ ଏବେ ଏହାକୁ ବାସ୍ତବରେ ଦେଖିବାରୁ ସୁଯୋଗ ପାଇପାରିଛନ୍ତି ବୋଲି ସେ କହିଥିଲେ ।


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ କହିଥିଲେ , ପିଲାମାନେ ବଡ଼ ହେବା ପରେ ଦେଶ ପ୍ରତି ସେମାନଙ୍କର ନିର୍ଦ୍ଦିଷ୍ଟ ଦାୟିତ୍ୱ ରହିଛି । ଯୁବ ପିଢ଼ି ଶିକ୍ଷା , ବରିଷ୍ଠଙ୍କୁ ସମ୍ମାନ ପ୍ରତି ଆଗ୍ରହ ଦେଖାଇବା ସହ ଏପରି କିଛି କରିବା କଥା ଯାହାକି ସେମାନଙ୍କ ପିତାମାତା ଏବଂ ଦେଶକୁ ଗର୍ବିତ କରିବ । ଜାତି , ଭାଷା ଏବଂ ଧର୍ମ ନିର୍ବିଶେଷରେ ବିକାଶ ଦିଗରେ ସମସ୍ତଙ୍କୁ ସମାନ ସୁଯୋଗ ମିଳିବା ଉଚିତ । ଭାରତ ଏ ଦିଗରେ ଉଦାହରଣ ସୃଷ୍ଟି କରୁଛି ଯାହାକୁ ବିଶ୍ୱ ଗ୍ରହଣ କରୁଛି । ପିଲାମାନେ ନିଜ ରାଜ୍ୟକୁ ଫେରିବା ପରେ ଭ୍ରମଣର ଅନୁଭୂତି ସମସ୍ତଙ୍କ ମଧ୍ୟରେ ବାଣ୍ଟିବା ସହ ଏକତାର ବାର୍ତ୍ତା ପ୍ରଚାର କରିବାକୁ ସେ ପରାମର୍ଶ ଦେଇଥିଲେ । ପିଲାମାନଙ୍କ ଉନ୍ନତ ଭବିଷ୍ୟତ କାମନା କରିଥିଲେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ।


    କେନ୍ଦ୍ର ରାଷ୍ଟ୍ରମନ୍ତ୍ରୀ (ଜନ ଅଭିଯୋଗ , ପେନସନ୍) ଜିତେନ୍ଦ୍ର ସିଂହ , କେନ୍ଦ୍ର ରାଷ୍ଟ୍ରମନ୍ତ୍ରୀ (ସ୍ୱରାଷ୍ଟ୍ର) କିରେନ ରିଜିଜୁ ମଧ୍ୟ ପିଲାମାନଙ୍କ ସହ ବାର୍ତ୍ତାଳାପ କରିଥିଲେ । ଜମ୍ମୁ-କାଶ୍ମୀର ଆତଙ୍କବାଦ ଯୋଗୁ ସମସ୍ୟାରେ ପଡ଼ୁଥିବାରୁ ଶାନ୍ତି ଓ ସଦିଚ୍ଛାର ବାର୍ତ୍ତା ନେଇ ନିଜ ରାଜ୍ୟକୁ ଫେରିବାକୁ ସେମାନେ ପରାମର୍ଶ ଦେଇଥିଲେ ।


    ଏହି ଅବସରରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟର ବରିଷ୍ଠ ଅଧିକାରୀମାନେ ଉପସ୍ଥିତ ଥିଲେ ।


    ***************

    
    
    (Release ID: 1520948) Visitor Counter : 1