      ରେଳ ମନ୍ତ୍ରଣାଳୟ

      ଟେକ୍ନୋଲଜି ଦ୍ୱାରା ରେଲୱେର ରୂପାନ୍ତର କରି ଯାତ୍ରାକୁ ନିରାପଦ ଓ ଆନନ୍ଦଦାୟକ କରିବା ଭାରତୀୟ ରେଳବାଇର ଲକ୍ଷ୍ୟ : ପିୟୁଷ ଗୋୟଲ
      • ପଞ୍ଚମ ପିଏଚଡି ଗ୍ଲୋବାଲ ରେଳ ଅଧିବେଶନ-2018 କେନ୍ଦ୍ର ରେଲୱେ ଓ କୋଇଲା ମନ୍ତ୍ରୀ ପିୟୁଷ ଗୋୟଲଙ୍କ ଦ୍ୱାରା ଉଦଘାଟିତ

      Posted On: 28 FEB 2018 7:08PM by PIB Bhubaneshwar

    ଆରମ୍ଭ ହୋଇଛି ପଞ୍ଚମ ‘ ଗ୍ଲୋବାଲ ରେଳ ଅଧିବେଶନ - 2018 ’ । ଏହାର ବିଷୟବସ୍ତୁ ‘ ବାଷ୍ପୀୟରୁ ବୁଲେଟ ପର୍ଯ୍ୟନ୍ତ ନୂତନ ପରିବେଶ - ପ୍ରକ୍ରିୟାର ଅଭିବୃଦ୍ଧି - ନବୀନ ପ୍ରକ୍ରିୟା : ସହଯୋଗ ଏବଂ ଆହ୍ୱାନ ( ଯାତ୍ରୀ ଏବଂ ପଣ୍ୟ ) । ଅଧିବେଶନକୁ ଉଦଘାଟନ କରିଛନ୍ତି କେନ୍ଦ୍ର ରେଳବାଇ ଓ କୋଇଲା ମନ୍ତ୍ରୀ ପିୟୁଷ ଗୋୟଲ ।


    ଏହି ଅବସରରେ ପିୟୁଷ ଗୋୟଲ କହିଲେ ଯେ , ଯାତ୍ରୀଙ୍କ ନିରାପଦ ଯାତ୍ରାକୁ ସେ ସର୍ବାଧିକ ଗୁରୁତ୍ୱ ଦେଉଛନ୍ତି । ଭାରତୀୟ ରେଳରେ ଯାଉଥିବା ପ୍ରତ୍ୟେକ ଯାତ୍ରୀଙ୍କ ଜୀବନ ମୂଲ୍ୟବାନ । ରେଳ ଯାତାୟାତ ପାଇଁ ସିଗନାଲର ଭୂମିକା ଗୁରୁତ୍ୱପୂର୍ଣ୍ଣ ହୋଇଥିବାରୁ ଏହାକୁ ଶୀଘ୍ର ନୂତନ ରୂପ ଦିଆଯାଉଛି । ଭାରତୀୟ ରେଳବାଇରେ ଅତି ଶୀଘ୍ର ଇଟିସିଏସ୍ ଲେଭଲ 2/1ଟେକ୍ନୋଲଜି ପ୍ରୟୋଗ କରାଯିବ । ଆର୍ଥିକ ସ୍ଥିତି ସୁଧୁରୁଥିବାରୁ କମ୍ ମୂଲ୍ୟରେ ଅଧିକ ଅର୍ଡର ଦିଆଯାଇପାରିବ । ଦେଶବାସୀଙ୍କୁ ଅତ୍ୟାଧୁନିକ , ନିରାପଦ ଏବଂ ନୂତନ ଯାତ୍ରା ଅନୁଭୂତି ଯୋଗାଇ ଦେବା ଭାରତୀୟ ରେଳବାଇର ମୂଳ ଲକ୍ଷ୍ୟ । କାର୍ଯ୍ୟଦକ୍ଷତା ଏବଂ ପ୍ରତିଦ୍ୱନ୍ଦ୍ୱିତା ଭାରତୀୟ ରେଳବାଇର କାର୍ଯ୍ୟ ପ୍ରଣାଳୀ ବୋଲି ସେ କହିଥିଲେ ।


    ରେଳ ଷ୍ଟେସନଗୁଡ଼ିକ ପାଇଁ ଇଟିଏସ୍ ସିଗନାଲ ବ୍ୟବସ୍ଥା ସହ ସ୍ୱାଭାବିକ ଭାବେ ୱାଇ - ଫାଇ ସୁବିଧା ମଧ୍ୟ ଆବଶ୍ୟକ । ରେଳ ଷ୍ଟେସନ ଗୁଡ଼ିକରେ ୱାଇ - ଫାଇ ସୁବିଧା ହେଲେ ନିକଟବର୍ତ୍ତୀ ଅଞ୍ଚଳରେ ରହୁଥିବା ଲୋକମାନେ ବିଭିନ୍ନ କାର୍ଯ୍ୟରେ ଷ୍ଟେସନର ୱାଇ - ଫାଇ କିଓସ୍କ ବ୍ୟବହାର କରିବାର ଫାଇଦା ପାଇପାରିବେ ।


    ରେଳ ମନ୍ତ୍ରଣାଳୟ ଦ୍ୱାରା ଯାତ୍ରୀଙ୍କ ସୁବିଧା ପାଇଁ ନିଆଯାଇଥିବା ଅନ୍ୟାନ୍ୟ ସୁବିଧା ବାବଦରେ କେନ୍ଦ୍ର ମନ୍ତ୍ରୀ ପିୟୁଷ ଗୋୟଲ କହିଲେ , ରେଳବାଇ ଏବେ କେବଳ ଏଲଏଚବି ବଗି ନିର୍ମାଣ କରୁଛି , ଏହାଦ୍ୱାରା ଦୁର୍ଘଟଣା ସମୟରେ ମୃତାହତଙ୍କ ସଂଖ୍ୟା ହ୍ରାସ ପାଇପାରିବ । ମୁଖ୍ୟ ରେଳ ରୁଟରେ ମାନବ ବିହୀନ ଲେଭଲ କ୍ରସିଂ ଗୁଡ଼ିକରେ ମାନବ ମୁତୟନ ପାଇଁ ଶୀଘ୍ର ଉଦ୍ୟମ କରାଯାଉଛି ।


    ଗ୍ଲୋବାଲ ରେଳ ଅଧିବେଶନ - 2018ରେ ଏକ ସ୍ୱତନ୍ତ୍ର ରେଲୱେ ବୋର୍ଡ ଅଧିବେଶନ ଅନୁଷ୍ଠିତ ହୋଇଥିଲା । ରେଳବାଇ କ୍ଷେତ୍ରରେ ଥିବା ସୁବିଧା ଏବଂ ନିଆଯାଇଥିବା ପଦକ୍ଷେପ ଉପରେ ଏଥିରେ ଆଲୋଚନା କରାଯାଇଥିଲା । ଭାରତରେ ଥିବା ଚେକ୍ ରିପବ୍ଲିକ୍ ଏବଂ ବେଲଜିୟମର ରାଷ୍ଟ୍ରଦୂତ ଏହି ଅବସରରେ ଉପସ୍ଥିତ ଥିଲେ ।


    ****************

    
    
    (Release ID: 1522821) Visitor Counter : 3