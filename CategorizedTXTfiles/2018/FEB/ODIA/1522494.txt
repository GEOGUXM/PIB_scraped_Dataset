      ବାଣିଜ୍ୟ ଓ ଶିଳ୍ପ ମନ୍ତ୍ରଣାଳୟ

      ଦ୍ୱିତୀୟ ଭାରତ-କୋରିଆ ବ୍ୟବସାୟିକ ସମ୍ମିଳନୀ ଅନୁଷ୍ଠିତ
      Posted On: 27 FEB 2018 2:25PM by PIB Bhubaneshwar


    ଚୋସୁନଇଲବୋ , କୋଟରା , କନଫେଡେରେସନ ଅଫ ଇଣ୍ଡିଆନ ଇଣ୍ଡଷ୍ଟ୍ରି ( CII ) ଏବଂ ଇନଭେଷ୍ଟ ଇଣ୍ଡିଆ ସହଭାଗିତାରେ ଶିଳ୍ପ ନୀତି ଏବଂ ପ୍ରସାର ବିଭାଗ ( DIPP ) , ଶିଳ୍ପ ଏବଂ ଉଦ୍ୟୋଗ ମନ୍ତ୍ରଣାଳୟ ଆଜି ନୂଆଦିଲ୍ଲୀଠାରେ ଦ୍ୱିତୀୟ ଭାରତ-କୋରିଆ ବ୍ୟବସାୟିକ ସମ୍ମିଳନୀର ଆୟୋଜନ କରିଛି । ଏହି ସମ୍ମିଳନୀର ଲକ୍ଷ୍ୟ ହେଉଛି ଅର୍ଥନୈତିକ ସମ୍ପର୍କକୁ ସୁଦୃଢ଼ କରିବା , ବ୍ୟବସାୟିକ ସମ୍ପର୍କକୁ ବୃଦ୍ଧି କରିବା ଏବଂ ଭାରତ ଓ କୋରିଆ ସାଧାରଣ ତନ୍ତ୍ର ମଧ୍ୟରେ ବ୍ୟବସାୟିକ ସମ୍ପର୍କକୁ ବଢ଼ାଇବା ।


    ଏହି ସମ୍ମିଳନୀର ବୈଠକ କୋରିଆର ମୁଖ୍ୟ କାର୍ଯ୍ୟାଧିକାରୀ ମାନଙ୍କୁ ନେଇ ଅନୁଷ୍ଠିତ ଏକ ଗୋଲ ଟେବୁଲ ବୈଠକରୁ ଆରମ୍ଭ ହୋଇଥିଲା ଯାହାର ଅଧ୍ୟକ୍ଷତା କରିଥିଲେ ଭାରତର ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ । ଏଥିରେ ଭାରତ ଏବଂ କୋରିଆ ଗଣତନ୍ତ୍ର ମଧ୍ୟରେ ରଣନୈତିକ ଭାଗିଦାରିତାକୁ ଗୁରୁତ୍ୱରୋପ କରାଯାଇଥିଲା ଏବଂ ଉଭୟ ଦେଶ ମଧ୍ୟରେ ବାଣିଜ୍ୟ ଏବଂ ପୁଞ୍ଜିନିବେଶର ସମ୍ଭାବନାକୁ ଜୋର ଦିଆଯାଇଥିଲା । ଏହି ଗୋଲଟେବୁଲ ବୈଠକ କୋରିଆ କମ୍ପାନୀମାନଙ୍କୁ ସେମାନଙ୍କ ପୁଞ୍ଜିନିବେଶ ଯୋଜନା ସମ୍ବନ୍ଧରେ ଆଲୋଚନା କରିବା ପାଇଁ ସୁଯୋଗ ପ୍ରଦାନ କରିଥିଲା ଏବଂ ଭାରତରେ ସେମାନଙ୍କ କାର୍ଯ୍ୟକାରିତା ନେଇ କୋରିଆ କମ୍ପାନୀମାନେ ସମ୍ମୁଖୀନ ହେଉଥିବା ବିଳମ୍ବ ଜନିତ ସମସ୍ୟାର ସମାଧାନର ସୂତ୍ର ବାହାରି ପାରିଥିଲା । ଏହି ଗୋଲ ଟେବୁଲ ବୈଠକରେ ଉଭୟ ସରକାର ଏବଂ ପ୍ରମୁଖ କୋରିଆ କମ୍ପାନୀମାନଙ୍କର 25 ଜଣ ମୁଖ୍ୟ କାର୍ଯ୍ୟାଧିକାରୀ ଯୋଗଦେଇଥିଲେ । ଏହା ଫଳରେ ଆନୁମାନିକ 575 ମିଲିଅନ ଆମେରିକୀୟ ଡଲାର ପୁଞ୍ଜିନିବେଶର ଆକଳନ କରାଯାଉଛି ।


    ଉଦଘାଟନୀ ବକ୍ତବ୍ୟରେ ଭାରତର ପ୍ରଧାନମନ୍ତ୍ରୀ ପୂର୍ବର ଦେଶମାନଙ୍କ ସହ ଅଧିକ ଅର୍ଥନୈତିକ ସହଯୋଗ ଏବଂ ଦୁଇ ଦେଶ ମଧ୍ୟରେ ସହଯୋଗକୁ ପୁଞ୍ଜିନିବେଶ ଏବଂ ମିଳିତ କାର୍ଯ୍ୟକ୍ରମ ମାଧ୍ୟମରେ ଅଧିକ ବୃଦ୍ଧି କରିବା ପାଇଁ ତାଙ୍କ ଅନ୍ତର୍ଦ୍ଦୁଷ୍ଟି ସମ୍ବନ୍ଧରେ ପ୍ରକାଶ କରିଥିଲେ ।


    ଭାରତୀୟ ରେଳ ବିଭାଗ , ଜଳ , ପରିବହନ , ଶକ୍ତି ଏବଂ ଇଲେକ୍ଟ୍ରୋନିକ୍ସ , ଆଇଟି ଏବଂ ଭିତ୍ତିଭୂମି କ୍ଷେତ୍ରରେ କୋରିଆ ତରଫରୁ ପୁଞ୍ଜିନିବେଶ କରାଯିବା ପାଇଁ ପ୍ରଧାନମନ୍ତ୍ରୀ ଆମନ୍ତ୍ରଣ କରିଥିଲେ । କେନ୍ଦ୍ର ବାଣିଜ୍ୟ ଏବଂ ଉଦ୍ୟୋଗ ମନ୍ତ୍ରୀ ଶ୍ରୀ ସୁରେଶ ପ୍ରଭୁ ଭାରତର ତିନୋଟି ପ୍ରମୁଖ ବିଷୟ ଉପରେ ଗୁରୁତ୍ୱାରୋପ କରିଥିଲେ । ଏହା ହେଉଛି- ଗଣତନ୍ତ୍ର , ଜନସଂଖ୍ୟା ଏବଂ ଚାହିଦା । ଏଇ ନିକଟରେ ଭାରତ ସରକାରଙ୍କ ଦ୍ୱାରା ଗ୍ରହଣ କରାଯାଇଥିବା ସଂସ୍କାର ପ୍ରକ୍ରିୟା ମେକ ଇନ ଇଣ୍ଡିଆ ଏବଂ ବିଶ୍ୱ ରାଙ୍କିଙ୍ଗରେ ଭାରତର ସଫଳତା ସମ୍ବନ୍ଧରେ ଶ୍ରୀ ପ୍ରଭୁ ଆଲୋକପାତ କରିଥିଲେ ।


    ଏହି ସମ୍ମିଳନୀ ସହିତ ଅନେକ B2B ବୈଠକର ମଧ୍ୟ ଆୟୋଜନ କରାଯାଇଥିଲା । ଏହି ସମ୍ମିଳନୀରେ ଉଦ୍ୟୋଗ ଗୁଡ଼ିକ ସମ୍ମୁଖୀନ ହେଉଥିବା ବିଭିନ୍ନ ସମସ୍ୟା ସମ୍ବନ୍ଧରେ ଆଲୋଚନା କରାଯାଇଥିଲା ଏବଂ ଏଥିରେ ହଜାରରୁ ଉର୍ଦ୍ଧ୍ଵ ପ୍ରତିନିଧି ଭାଗ ନେଇଥିଲେ । ଏଥିରେ ସାମିଲ ଥିଲେ ଦକ୍ଷିଣ କୋରିଆର 90ଟି କମ୍ପାନୀର 425 ଜଣ ପ୍ରତିନିଧି ଏବଂ ବରିଷ୍ଠ ସରକାରୀ ଅଧିକାରୀ ଓ ରାଜନୈତିକ ନେତୃବୃନ୍ଦ ।


    *************

    
    
    (Release ID: 1522494) Visitor Counter : 3