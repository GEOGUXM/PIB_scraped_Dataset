      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଚେନ୍ନାଇ କଲାଇଭାନର ଆରଙ୍ଗମରେ ଆମ୍ମା ଦୁଇଚକିଆ ଯାନ ସ୍କିମ ଶୁଭାରମ୍ଭ ଅବସରରେ ପ୍ରଧାନମନ୍ତ୍ରୀଙ୍କ ଅଭିଭାଷଣ
      Posted On: 24 FEB 2018 2:42PM by PIB Bhubaneshwar


    ଦେବୀ ଓ ସଜ୍ଜନମଣ୍ଡଳୀ ,


    ସେଲ୍ଭି ଜୟଲଳିତା ମହୋଦୟଙ୍କ ଜୟନ୍ତୀ ଅବସରରେ ମୁଁ ମୋର ଶ୍ରଦ୍ଧାଞ୍ଜଳି ଅର୍ପଣ କରୁଛି ଓ ଆପଣମାନଙ୍କୁ ସମସ୍ତଙ୍କୁ ଅଭିନନ୍ଦନ ଓ ଶୁଭକାମନା ଜଣାଉଛି । ସେ ଯେଉଁଠି ବି ଥାଆନ୍ତୁ , ମୁଁ ନିଶ୍ଚିତ ଯେ , ଆପଣମାନଙ୍କ ମୁହଁରେ ଖୁସି ଦେଖି ସେ ବହୁତ ଖୁସି ଥିବେ ।


    ମୁଁ ଖୁସି ଯେ , ଆଜି ତାଙ୍କର ଏକ ସ୍ୱପ୍ନର ପରିଯୋଜନା- ଆମ୍ମା ଦୁଇଚକିଆ ଯାନ ଯୋଜନାକୁ ଶୁଭାରମ୍ଭ କରିବାରେ ସକ୍ଷମ ହୋଇଛି । ମୋତେ କୁହାଯାଇଛି କି , ଆମ୍ମାଙ୍କ 70ତମ ଜନ୍ମ ଜୟନ୍ତୀରେ ସମଗ୍ର ତାମିଲନାଡୁରେ 70ଲକ୍ଷ ବୃକ୍ଷରୋପଣ କରାଯିବ । ମହିଳାଙ୍କୁ ସଶକ୍ତ କରିବା ଓ ପ୍ରକୃତିର ସୁରକ୍ଷା ପାଇଁ ଏହି ଦୁଇଟି ପ୍ରୟାସ ଏକ ଦୀର୍ଘ ଯାତ୍ରା ଅତିକ୍ରମ କରିବ ।


    ବନ୍ଧୁଗଣ ,


    ଯେତେବେଳେ ଆମେ ପରିବାରରେ ମହିଳାଙ୍କୁ ସଶକ୍ତ କରାଇଥାଉ , ଆମେ ପୁରା ପରିବାରକୁ ସଶକ୍ତ କରିଥାଉ । ଯେତେବେଳେ ଆମେ ମହିଳାଙ୍କ ଶିକ୍ଷାରେ ସହାୟତା କରିଥାଉ , ଆମେ ପୁରା ପରିବାରକୁ ଶିକ୍ଷିତ କରାଇଥାଉ । ଯେତେବେଳେ ଆମେ ମହିଳାଙ୍କୁ ଉତ୍ତମ ସ୍ୱାସ୍ଥ୍ୟ ଉପଲବ୍ଧ କରାଇଥାଉ , ପୁରା ପରିବାରକୁ ସୁସ୍ଥ ରଖିବାରେ ସହାୟତା କରିଥାଉ । ଯେତେବେଳେ ଆମେ ତା ’ ର ଭବିଷ୍ୟତ ସୁରକ୍ଷିତ କରିଥାଉ , ସେତେବେଳେ ଆମେ ପୁରା ପରିବାରର ଭବିଷ୍ୟତକୁ ସୁରକ୍ଷିତ କରିଥାଉ । ଆମେ ଏବେ ସେହି ଦିଗରେ କାର୍ଯ୍ୟ କରୁଛେ ।


    ବନ୍ଧୁଗଣ ,


    ସାଧାରଣ ନାଗରିକଙ୍କ ‘ ଇଜି ଅଫ୍ ଲିଭିଂ ’ ରେ ସୁଧାର ଉପରେ କେନ୍ଦ୍ର ସରକାର ଧ୍ୟାନକେନ୍ଦ୍ରିତ କରୁଛନ୍ତି । ଆମର ସମସ୍ତ ଯୋଜନା ଓ କାର୍ଯ୍ୟକ୍ରମ ମଧ୍ୟ ଏହି ଉଦ୍ଦେଶ୍ୟଭିତ୍ତିକ ହୋଇଛି । ତାହା ଆର୍ଥିକ ସମାବେଶ ହେଉ , ଅବା ଚାଷୀ ଓ କ୍ଷୁଦ୍ର ବ୍ୟବସାୟୀଙ୍କୁ ଋଣ ଉପଲବ୍ଧ ଅବା ସ୍ୱାସ୍ଥ୍ୟସେବା ଓ ପରିଚ୍ଛନ୍ନତା , ଏହା ହିଁ ହେଉଛି ମୌଳିକ ମନ୍ତ୍ର ଯାହା ଉପରେ ଏନଡିଏ ସରକାର କେନ୍ଦ୍ରରେ କାମ କରୁଛି ।


    ପ୍ରଧାନମନ୍ତ୍ରୀ ମୁଦ୍ରା ଯୋଜନା ଅନ୍ତର୍ଗତ ଲୋକଙ୍କୁ ବିନା ବ୍ୟାଙ୍କ ଗ୍ୟାରେଂଟିରେ 4ଲକ୍ଷ 60ହଜାର କୋଟି ଟଙ୍କାର ପ୍ରାୟ 11କୋଟିରୁ ଉର୍ଦ୍ଧ୍ଵ ଋଣ ମଞ୍ଜୁର କରାଯାଇଛି । ଆଉ ସବୁଠୁ ଗୁରୁତ୍ୱପୂର୍ଣ୍ଣ ହେଉଛି , 70 ପ୍ରତିଶତ ହିତାଧିକାରୀ ହେଉଛନ୍ତି ମହିଳା ।


    ଏହି ଯୋଜନା ସଫଳତା ହେଉଛି , ଭାରତର ମହିଳାମାନେ ଏବେ ପୁରୁଣା ବନ୍ଧନରୁ ବାହାରି ଆତ୍ମସ୍ୱାବଲମ୍ବୀ ହେବାକୁ ଚାହୁଁଥିବାର ପ୍ରମାଣ ମିଳିଛି । ମହିଳାଙ୍କ ସଶକ୍ତିକରଣ ପାଇଁ ଆମେ ଅନେକ ଅନ୍ୟ ପଦକ୍ଷେପ ମଧ୍ୟ ନେଇଛୁ । ନିକଟରେ କେନ୍ଦ୍ର ବଜେଟରେ ଆମେ ନୂଆ ମହିଳା କର୍ମଚାରୀଙ୍କ ଇପିଏଫ୍ ରେ ଯୋଗଦାନର ପରିମାଣକୁ 3ବର୍ଷ ପାଇଁ 12 ପ୍ରତିଶତରୁ 8 ପ୍ରତିଶତକୁ ହ୍ରାସ କରିଛୁ । ତେବେ ଇପିଏଫ୍ ରେ ନିଯୁକ୍ତିଦାତାଙ୍କ ଯୋଗଦାନକୁ 12 ପ୍ରତିଶତ ରଖାଯାଇଛି ।


    ଷ୍ଟାଣ୍ଡ-ଅପ୍ ଇଣ୍ଡିଆ ଯୋଜନା ଅନ୍ତର୍ଗତ ମହିଳା ଉଦ୍ୟୋଗୀମାନଙ୍କୁ 10ଲକ୍ଷ ଟଙ୍କାରୁ ଏକ କୋଟି ଟଙ୍କା ପର୍ଯ୍ୟନ୍ତ ଋଣ ଦିଆଯିବ । ଆମେ ମଧ୍ୟ କଳକାରଖାନା (Factory) ଆଇନରେ ପରିବର୍ତ୍ତନ କରି ରାଜ୍ୟଗୁଡ଼ିକୁ ପରାମର୍ଶ ପଠାଇଛୁ କି ସେମାନେ ମହିଳାମାନଙ୍କୁ ରାତି ସିଫ୍ଟରେ କାର୍ଯ୍ୟ କରିବାର ଅନୁମତି ଦିଅନ୍ତୁ । ଆମେ ମଧ୍ୟ ପ୍ରସବକାଳୀନ ଛୁଟିକୁ 12 ସପ୍ତାହରୁ 26 ସପ୍ତାହକୁ ବୃଦ୍ଧି କରିଛୁ ।


    ପ୍ରଧାନମନ୍ତ୍ରୀ ଆବାସ ଯୋଜନା ଅନ୍ତର୍ଗତ , ଘରର ରେଜିଷ୍ଟ୍ରି ମହିଳାଙ୍କ ନାଁରେ କରାଯାଉଛି ।


    ଜନଧନ ଯୋଜନା ମଧ୍ୟ ମହିଳାମାନଙ୍କୁ ବ୍ୟାପକ ଭାବେ ଫାଇଦା ଦେଇଛି । 31 କୋଟି ଜନଧନ ଏକାଉଣ୍ଟ ମଧ୍ୟରୁ 16 କୋଟି ହେଉଛି ମହିଳାଙ୍କର ।


    ମହିଳାମାନଙ୍କର ମୋଟ୍ ବ୍ୟାଙ୍କ ଏକାଉଣ୍ଟ ପରିମାଣ 2014 ମସିହାରେ 28 ପ୍ରତିଶତ ଥିବାବେଳେ ଏବେ 40 ପ୍ରତିଶତ ହୋଇଛି । ସ୍ୱଚ୍ଛ ଭାରତ ମିଶନ ମହିଳାମାନଙ୍କୁ ସମ୍ମାନ ଓ ମର୍ଯ୍ୟାଦା ଦେଇଛି , ଯାହାକି ସେମାନଙ୍କର ଅଧିକାର । ଦେଶର ଗ୍ରାମାଂଚଳ ପରିଚ୍ଛନ୍ନତା Coverage ପରିମାଣ 40 ପ୍ରତିଶତରୁ 78 ପ୍ରତିଶତକୁ ବୃଦ୍ଧି ପାଇଛି । ସମସ୍ତ ସରକାରୀ ସ୍କୁଲରେ ଝିଅ ପିଲାମାନଙ୍କୁ ଶୌଚାଳୟ ଉପଲବ୍ଧ କରାଇବା ପାଇଁ ଆମେ ଏକ ମିଶନ ଢଙ୍ଗରେ କାର୍ଯ୍ୟ କରୁଛୁ ।


    ବନ୍ଧୁଗଣ ,


    କେନ୍ଦ୍ର ସରକାରର ଯୋଜନାଗୁଡ଼ିକ ପ୍ରକୃତିର ସୁରକ୍ଷା କରାଉଛି , ଯଦିଓ ଏସବୁ ଲୋକଙ୍କୁ ସଶକ୍ତ କରାଉଛି । ଉଜାଲା ଯୋଜନାରେ ଏପର୍ଯ୍ୟନ୍ତ 29 କୋଟି ଏଲ୍ଇଡି ବଲ୍ବ ବଂଟନ କରାଯାଇସାରିଲାଣି । ଏହା 15 ହଜାର କୋଟି ଟଙ୍କାର ବିଦ୍ୟୁତ ବିଲ୍ ସଂଚୟ କରାଇପାରିଛି । ଏହା ମଧ୍ୟ କାର୍ବନ ଡାଇଅକ୍ସାଇଡ୍ ବା ଅଙ୍ଗାରକାମ୍ଳ ଉତ୍ସର୍ଜନକୁ ବହୁ ପରିମାଣରେ ହ୍ରାସ କରିବାରେ ସକ୍ଷମ ହୋଇଛି ।


    କେନ୍ଦ୍ର ସରକାର ଉଜ୍ଜଳା ଯୋଜନାରେ ଏପର୍ଯ୍ୟନ୍ତ 3.4 କୋଟି ମାଗଣା ଗ୍ୟାସ୍ ସଂଯୋଗ ଦେଇଛନ୍ତି । ଏହା ମହିଳାମାନଙ୍କୁ ଧୂଆଁମୁକ୍ତ ପରିବେଶର ଫାଇଦା ଦେଉଥିବାବେଳେ କିରୋସିନି ଉପଯୋଗ ହ୍ରାସ କରି ପରିବେଶ ପାଇଁ ମଧ୍ୟ ସହାୟକ ହେବ । ତାମିଲନାଡୁର ସାଢ଼େ 9ଲକ୍ଷ ମହିଳା ଏହି ଯୋଜନାରେ ଏପର୍ଯ୍ୟନ୍ତ ଉପକୃତ ହୋଇଛନ୍ତି ।


    ଗ୍ରାମାଂଚଳରେ ଗ୍ୟାସ ସଂଯୋଗ ଓ ପରିଚ୍ଛନ୍ନତାକୁ ଦୃଷ୍ଟିରେ ରଖି କେନ୍ଦ୍ର ସରକାର ଗୋବର-ଧନ ଯୋଜନା ଆଣିଛନ୍ତି । ଏହାର ଉଦ୍ଦେଶ୍ୟ ହେଉଛି ପଶୁ ମଳ ଓ କୃଷି ବର୍ଜ୍ୟକୁ ଖତ , ବାୟୋ ଗ୍ୟାସ ଓ ବାୟୋ-ସିଏନଜିରେ ପରିବର୍ତ୍ତନ କରିବା । ଏହା ଉପାର୍ଜନ ବୃଦ୍ଧି କରିବା ସହ ଗ୍ୟାସ୍ ଖର୍ଚ୍ଚକୁ ମଧ୍ୟ ହ୍ରାସ କରିବ ।


    ବନ୍ଧୁଗଣ


    ଏବେ ତାମିଲନାଡୁରେ 24 ହଜାର କୋଟି ଟଙ୍କାରୁ ଉର୍ଦ୍ଧ୍ଵ ପରିଯୋଜନା କେନ୍ଦ୍ର ସରକାରଙ୍କ ଦ୍ୱାରା କାର୍ଯ୍ୟକାରୀ ହେଉଛି । ଏନଡିଏ ସରକାର କ୍ଷମତାକୁ ଆସିବା ପରେ ଏସବୁ ପରିଯୋଜନା ଆରମ୍ଭ ହୋଇଛି । ଏଥିରେ ସୌର ଶକ୍ତି ପ୍ଲାଂଟ , ଅଶୋଧିତ ତୈଳ ପାଇପଲାଇନ୍ , ଜାତୀୟ ରାଜପଥ ଓ ବନ୍ଦର ସଂକ୍ରାନ୍ତ କାର୍ଯ୍ୟର ପରିଯୋଜନା ସାମିଲ ଅଛି । ଚେନ୍ନାଇ ମେଟ୍ରୋ ରେଳ ପାଇଁ 3ହଜାର 7ଶହ କୋଟି ଟଙ୍କାରୁ ଉର୍ଦ୍ଧ୍ଵ ମଞ୍ଜୁର କରାଯାଇଛି ।


    ଯେତେବେଳେ କେନ୍ଦ୍ରରେ କଂଗ୍ରେସ ନେତୃତ୍ୱାଧୀନ ସରକାର ଥିଲା , ତାମିଲନାଡୁକୁ ତ୍ରୟୋଦଶ ଅର୍ଥ କମିଶନ ଅନ୍ତର୍ଗତ 81ହଜାର କୋଟି ଟଙ୍କା ମିଳିଥିଲା । ଏନଡିଏ ସରକାର କ୍ଷମତାକୁ ଆସିବା ପରେ ଚତୁର୍ଦ୍ଦଶ ଅର୍ଥ କମିଶନ ଅନ୍ତର୍ଗତ ତାମିଲନାଡୁକୁ 1ଲକ୍ଷ 80ହଜାର ଟଙ୍କା ମିଳିଛି । ଏହା ପ୍ରାୟ 120ପ୍ରତିଶତ ବୃଦ୍ଧି ।


    2022 ମସିହା ସୁଦ୍ଧା ସମସ୍ତ ଗରିବ ଲୋକଙ୍କୁ ବାସଘର ଉପଲବ୍ଧ କରିବା ଦିଗରେ ସରକାର କାର୍ଯ୍ୟ କରୁଛନ୍ତି । ଗତ 3ବର୍ଷ ମଧ୍ୟରେ ପ୍ରାୟ 1 କୋଟି ଗୃହ ନିର୍ମାଣ ହୋଇଛି ।


    ତାମିଲନାଡୁକୁ ଗ୍ରାମାଂଚଳ ଗୃହ ନିର୍ମାଣ ପାଇଁ 2016-17ମସିହାରେ 700 କୋଟି ଟଙ୍କା ଦିଆଯାଇଛି ଓ 2017-18ମସିହାରେ ପ୍ରାୟ 200 କୋଟି ଟଙ୍କା ଦିଆଯାଇଛି । ସହରାଂଚଳ ଗୃହ ନିର୍ମାଣ ପାଇଁ ରାଜ୍ୟକୁ 6ହଜାର କୋଟି ଟଙ୍କାରୁ ଉର୍ଦ୍ଧ୍ଵ ଦିଆଯାଇଛି ।


    ବନ୍ଧୁଗଣ ,


    ତାମିଲନାଡୁର ଚାଷୀମାନେ ମଧ୍ୟ ପ୍ରଧାନମନ୍ତ୍ରୀ ଫସଲ ବୀମା ଯୋଜନାରେ ଉପକୃତ ହୋଇଛନ୍ତି । ମୋତେ କୁହାଯାଇଛି କି ଏହି ଯୋଜନା ଅନ୍ତର୍ଗତ ଏପର୍ଯ୍ୟନ୍ତ ତାମିଲନାଡୁର ଚାଷୀଙ୍କୁ 2600କୋଟି ଟଙ୍କାରୁ ଅଧିକ ବୀମା ଦାବିରାଶି ଦିଆଯାଇଛି ।


    ନୀଳ ବିପ୍ଲବ ଯୋଜନା ଅନ୍ତର୍ଗତ ତାମିଲନାଡୁରେ ମାଛଧରାର ଆଧୁନିକୀକଣ ଦିଗରେ କେନ୍ଦ୍ର ସରକାର କାର୍ଯ୍ୟ କରୁଛନ୍ତି । ଆମେ ମତ୍ସ୍ୟଜୀବୀମାନଙ୍କୁ ଲମ୍ବା ଲାଇନର ବା ଗଭୀର ସମୁଦ୍ରକୁ ଯାଇପାରିବା ଭଳି ଟ୍ରଲର ପାଇଁ ଆର୍ଥିକ ସହାୟତା ପ୍ରଦାନ କରୁଛୁ । 750 ବୋଟକୁ ଲମ୍ବା ଲାଇନର ଟ୍ରଲରରେ ପରିବର୍ତ୍ତନ କରିବା ପାଇଁ ଗତବର୍ଷ ଆମେ ରାଜ୍ୟ ସରକାରକୁ 100କୋଟି ଟଙ୍କା ଦେଇଥିଲୁ । ସେମାନଙ୍କର ଜୀବନକୁ ସରଳ କରାଇବା ସହିତ ଏଭଳି ଟ୍ରଲର ମତ୍ସ୍ୟଜୀବୀଙ୍କୁ ଅଧିକ ଉପାର୍ଜନ କରିବାରେ ସହାୟକ ହେବ ।


    ଭାରତର ବିଶାଳ ସାଗର ସମ୍ବଳ ଓ ସୁଦୀର୍ଘ ଉପକୂଳରେ ବ୍ୟାପକ ସମ୍ଭାବନା ରହିଛି । ଆମର ଏହି ଲଜିଷ୍ଟିକ୍ କ୍ଷେତ୍ରକୁ ସୁଦୃଢ଼ କରିବା ପାଇଁ କେନ୍ଦ୍ର ସରକାର ସାଗରମାଳା ପରିଯୋଜନା ଉପରେ କାର୍ଯ୍ୟ କରୁଛନ୍ତି । ଏହା ଉଭୟ ଘରୋଇ ଓ ବିଦେଶୀ କାରବାର ଖର୍ଚ୍ଚକୁ ହ୍ରାସ କରିବ । ଏହା ମଧ୍ୟ ଭାରତର ଉପକୂଳରେ ରହୁଥିବା ଲୋକଙ୍କୁ ଉପକୃତ କରାଇବ ।


    ନିକଟରେ କେନ୍ଦ୍ର ବଜେଟରେ ଆମେ ଆୟୁଷ୍ମାନ ଭାରତ ଯୋଜନାର ଘୋଷଣା କରିଛୁ । ପ୍ରତ୍ୟେକ ଗରିବ ପରିବାରକୁ ବଛା ବଛା/ମନୋନୀତ ହସ୍ପିଟାଲରେ ବର୍ଷକୁ 5ଲକ୍ଷ ଟଙ୍କା ପର୍ଯ୍ୟନ୍ତ ଚିକିତ୍ସା ସହାୟତା ଦିଆଯିବ । ଏଥିରେ ସମଗ୍ର ଦେଶର 45 ରୁ 50 କୋଟି ଲୋକ ଉପକୃତ ହେବେ ।


    ପ୍ରଧାନମନ୍ତ୍ରୀ ସୁରକ୍ଷା ବୀମା ଯୋଜନା ଓ ଜୀବନ ଜ୍ୟୋତି ଯୋଜନାରେ 18 କୋଟିରୁ ଉର୍ଦ୍ଧ୍ଵ ଲୋକଙ୍କୁ ବୀମାଭୁକ୍ତ କରାଯାଇଛି । ଆମେ ମଧ୍ୟ 800 ରୁ ଉର୍ଦ୍ଧ୍ଵ ଜନଔଷଧି କେନ୍ଦ୍ର ମାଧ୍ୟମରେ ସୁଲଭ ଦରରେ ଔଷଧ ଉପଲବ୍ଧ କରାଇବା ଦିଗରେ ପଦକ୍ଷେପ ନେଇଛୁ ।


    ଲୋକଙ୍କ ଜୀବନରେ ସକରାତ୍ମକ ପରିବର୍ତ୍ତନ ଆଣିବା ଦିଗରେ ଆମେ କଠିନ ପରିଶ୍ରମ କରିବାକୁ ଆମେ ପ୍ରତିଶ୍ରୁତିବଦ୍ଧ ।


    ମୁଁ ପୁଣିଥରେ ସେଲ୍ଭି ଜୟଲଳିତା ମହୋଦୟାଙ୍କ ସ୍ମୃତି ପ୍ରତି ମୋର ସମ୍ମାନ ଅର୍ପଣ କରୁଛି । ଆପଣମାନଙ୍କ ସମସ୍ତଙ୍କର ମଙ୍ଗଳ କାମନା କରୁଛି


    ଧନ୍ୟବାଦ


    ବହୁତ ବହୁତ ଧନ୍ୟବାଦ


    **********

    
    
    (Release ID: 1521647) Visitor Counter : 15