      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      • ପରୀକ୍ଷା ପେ ଚର୍ଚ୍ଚା - ଛାତ୍ରଛାତ୍ରୀଙ୍କ ସହ ପ୍ରଧାନମନ୍ତ୍ରୀଙ୍କ ମତବିନିମୟ
      • ପରୀକ୍ଷାଜନିତ ଚାପ, ଚିନ୍ତା ଦୂର କରିବା ଲାଗି ଆତ୍ମବିଶ୍ୱାସ ଲୋଡା
      • ଛାତ୍ରଛାତ୍ରୀ “ପ୍ରତିସ୍ପର୍ଦ୍ଧା” ପରିବର୍ତ୍ତେ “ଅନୁସ୍ପର୍ଦ୍ଧା”ରେ ମନ ଦିଅନ୍ତୁ
      • ଯୋଗ ମାଧ୍ୟମରେ ଏକାଗ୍ରତା ବୃଦ୍ଧି କରିହେବ
      • ପିଲାଙ୍କ ଉପଲବ୍ଧୀକୁ ସାମାଜିକ ପ୍ରତିଷ୍ଠାର ପ୍ରସଙ୍ଗ କରାନଯାଉ
      • ସବୁ ଶିଶୁଙ୍କ ନିକଟରେ ରହିଛି ସ୍ୱତନ୍ତ୍ର ପ୍ରତିଭା

      Posted On: 16 FEB 2018 7:46PM by PIB Bhubaneshwar

    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ପରୀକ୍ଷା ସମ୍ପର୍କିତ ବିଷୟ ଉପରେ ଛାତ୍ରଛାତ୍ରୀଙ୍କ ସହିତ ଟାଉନ ହଲ ଅଧିବେଶନରେ ମତବିନିମୟ କରିଥିଲେ । ନୂଆଦିଲ୍ଲୀର ତାଲକୋଟ୍ରା ଷ୍ଟାଡିୟମ ପରିସରରେ ଆୟୋଜିତ କାର୍ଯ୍ୟକ୍ରମରେ ସେ ଛାତ୍ରଛାତ୍ରୀଙ୍କ ବିଭିନ୍ନ ପ୍ରଶ୍ନର ସିଧାସଳଖ ଉତ୍ତର ଦେଇଥିଲେ । ଏଥିସହିତ ଛାତ୍ରଛାତ୍ରୀ ତାଙ୍କୁ ବିଭିନ୍ନ ଟିଭି ନ୍ୟୁଜ ଚାନେଲ , ନରେନ୍ଦ୍ର ମୋଦୀ ମୋବାଇଲ ଆପ ଏବଂ ମାଇଁଗଭ ପ୍ଲାଟଫର୍ମରେ ପ୍ରଶ୍ନ ପଚାରିଥିଲେ ।


    ଆଲୋଚନା ଆରମ୍ଭ କରି ପ୍ରଧାନମନ୍ତ୍ରୀ କହିଥିଲେ ଯେ ଟାଉନହଲ ପରିସରକୁ ସେ ଛାତ୍ରଛାତ୍ରୀଙ୍କ ବନ୍ଧୁ , ଏବଂ ସେମାନଙ୍କ ଅଭିଭାବକ ଓ ପରିବାର ସଦସ୍ୟ ଭାବେ ଆସିଛନ୍ତି । ସେ କହିଥିଲେ ଯେ ସେ ବିଭିନ୍ନ ପ୍ଲାଟଫର୍ମ ଜରିଆରେ ସେ ସାରା ଦେଶର 10 କୋଟି ଲୋକଙ୍କ ସହିତ କଥାବାର୍ତ୍ତା କରୁଛନ୍ତି । ପ୍ରଧାନମନ୍ତ୍ରୀ ତାଙ୍କ ଶିକ୍ଷକମାନଙ୍କୁ ପ୍ରଶଂସା କରିଥିଲେ । ପ୍ରଧାନମନ୍ତ୍ରୀ କହିଥିଲେ ଯେ ଶିକ୍ଷକମାନେ ତାଙ୍କୁ ଦେଇଥିବା ଶିକ୍ଷା କାରଣରୁ ଆଜି ମଧ୍ୟ ସେ ନିଜ ଭିତରେ ଥିବା ଛାତ୍ର ଭାବନାକୁ ଉଜ୍ଜୀବିତ ରଖିପାରିଛନ୍ତି ।


    ଏହି କାର୍ଯ୍ୟକ୍ରମ ଦୀର୍ଘ 2 ଘଣ୍ଟା ଧରି ଚାଲିଥିଲା । ଏହି ଅବସରରେ ପ୍ରଧାନମନ୍ତ୍ରୀ ବିଭିନ୍ନ ପ୍ରସଙ୍ଗ ଯେପରିକି ଭୟ , ଚିନ୍ତା , ଏକାଗ୍ରତା , ସହପାଠୀଙ୍କ ଚାପ , ମାତାପିତାଙ୍କ ଆଶା ଏବଂ ଶିକ୍ଷକମାନଙ୍କ ଭୂମିକା ଆଦି ଉପରେ ପଚରାଯାଇଥିବା ପ୍ରଶ୍ନର ଉତ୍ତର ଦେଇଥିଲେ । ତାଙ୍କର ଜବାବ ବୁଦ୍ଧିମତା , ବ୍ୟଙ୍ଗ ଏବଂ ଭିନ୍ନ ଭିନ୍ନ ଉଦାହରଣରେ ପରିପୂର୍ଣ୍ଣ ଥିଲା ।


    ପରୀକ୍ଷାଜନିତ ଚାପ ଏବଂ ଚିନ୍ତା ଦୂର କରିବା ଲାଗି ଆତ୍ମବିଶ୍ୱାସ ବଢ଼ାଇବା ପାଇଁ ସେ ସ୍ୱାମୀ ବିବେକାନନ୍ଦଙ୍କ ବକ୍ତବ୍ୟର ଉଦାହରଣ ଦେଇଥିଲେ । ସେ କାନାଡୀୟ ସ୍ନୋବୋର୍ଡର ମାର୍କ ମେକମୋରିସଙ୍କ ଉଦାହରଣ ଦେଇଥିଲେ , ଯିଏକି ପ୍ରାଣଘାତୀ ଆଘାତ ସମସ୍ୟାରୁ ମୁକୁଳିବାର 11 ମାସ ପରେ ଚଳିତ ଶୀତକାଳୀନ ଅଲିମ୍ପିକ କ୍ରୀଡ଼ାରେ କାଂସ୍ୟ ପଦକ ଜିତିପାରିଛନ୍ତି ।


    ଏକାଗ୍ରତା ପ୍ରସଙ୍ଗରେ ପ୍ରଧାନମନ୍ତ୍ରୀ ମନ କୀ ବାତ ରେଡିଓ କାର୍ଯ୍ୟକ୍ରମରେ ସେ ଉଲ୍ଲେଖ କରିଥିବା ମହାନ କ୍ରିକେଟ ଖେଳାଳୀ ସଚିନ ତେନ୍ଦୁଲକରଙ୍କ ପରାମର୍ଶ ବିଷୟରେ ମନେ ପକାଇ ଦେଇଥିଲେ । ତେନ୍ଦୁଲକର ଥରେ କହିଥିଲେ ଯେ ସେ ଖେଳୁଥିବା ସମୟରେ କେବଳ ବଲ ଉପରେ ଏକାଗ୍ର ହୋଇ ନଜର ରଖିଥା ’ ନ୍ତି । ଅତୀତ କିମ୍ବା ଭବିଷ୍ୟତ ପାଇଁ ଆଦୌ ବ୍ୟସ୍ତ ହୋଇନଥା ’ ନ୍ତି । ଯୋଗ ମାଧ୍ୟମରେ ଏକାଗ୍ରତା ବୃଦ୍ଧି କରିହେବ ବୋଲି ମଧ୍ୟ ପ୍ରଧାନମନ୍ତ୍ରୀ କହିଥିଲେ ।


    ସହପାଠୀଙ୍କ ଚାପ ବିଷୟରେ ପ୍ରଧାନମନ୍ତ୍ରୀ କହିଥିଲେ ଯେ ଛାତ୍ରଛାତ୍ରୀ “ ପ୍ରତିସ୍ପର୍ଦ୍ଧା ” ( ଅନ୍ୟମାନଙ୍କ ସହ ପ୍ରତିଦ୍ୱନ୍ଦ୍ୱିତା) ଉପରେ ଗୁରୁତ୍ୱ ଦେବା ପରିବର୍ତ୍ତେ “ ଅନୁସ୍ପର୍ଦ୍ଧା ” ( ନିଜ ସହ ପ୍ରତିଦ୍ୱନ୍ଦ୍ୱିତା) ଉପରେ ଗୁରୁତ୍ୱାରୋପ କରିବା ଆବଶ୍ୟକ । ସେ କହିଥିଲେ ଯେ ଜଣେ ଲୋକ ପୂର୍ବରୁ ହାସଲ କରିଥିବା ଉପଲବ୍ଧୀ ଠାରୁ ଅଧିକ ହାସଲ କରିବା ପାଇଁ ସବୁବେଳେ ପ୍ରୟାସ କରିବା ଆବଶ୍ୟକ ।


    ପ୍ରତ୍ୟେକ ଅଭିଭାବକ ନିଜ ପିଲାମାନଙ୍କ ପାଇଁ ବଳିଦାନ ଦେଉଥିବା ଉଲ୍ଲେଖ କରି ପ୍ରଧାନମନ୍ତ୍ରୀ ଅଭିଭାବକମାନଙ୍କୁ ଅନୁରୋଧ କରି କହିଥିଲେ ଯେ ସେମାନେ ନିଜ ପିଲାମାନଙ୍କ ଉପଲବ୍ଧୀକୁ ସାମାଜିକ ପ୍ରତିଷ୍ଠାର ପ୍ରସଙ୍ଗ କରି ନ ଦେଖନ୍ତୁ । ସେ କହିଥିଲେ ଯେ ପ୍ରତ୍ୟେକ ଶିଶୁ ନିକଟରେ ଏକ ସ୍ୱତନ୍ତ୍ର ପ୍ରତିଭା ରହିଛି ।


    ଜଣେ ଛାତ୍ରର ଜୀବନରେ ଏକ ବୌଦ୍ଧିକ ଦିଗ ଏବଂ ଆଉ ଏକ ଭାବନାତ୍ମକ ଦିଗ ଥାଏ ବୋଲି ପ୍ରଧାନମନ୍ତ୍ରୀ କହିଥିଲେ ।


    ସମୟ ପରିଚାଳନା ବିଷୟରେ ପ୍ରଧାନମନ୍ତ୍ରୀ କହିଥିଲେ ଯେ ଛାତ୍ରଛାତ୍ରୀଙ୍କ ପାଇଁ ସମ୍ପୂର୍ଣ୍ଣ ଗୋଟିଏ ବର୍ଷରେ ଗୋଟିଏ ନିର୍ଦ୍ଦିଷ୍ଟ ସମୟ ସାରଣୀ କିମ୍ବା ସୂଚୀ ଯଥେଷ୍ଟ ନୁହେଁ । ନମନୀୟ ହେବା ଏବଂ ସମୟର ଶ୍ରେଷ୍ଠ ଉପଯୋଗ କରିବା ଗୁରୁତ୍ୱପୂର୍ଣ୍ଣ ବୋଲି ସେ ଉଲ୍ଲେଖ କରିଥିଲେ ।


    **********

    
    
    (Release ID: 1520812) Visitor Counter : 2