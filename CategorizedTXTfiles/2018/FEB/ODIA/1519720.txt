      ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି

      ପ୍ରଧାନମନ୍ତ୍ରୀ ଉଜ୍ଜ୍ୱଳା ଯୋଜନାର ଲକ୍ଷ୍ୟ ସମ୍ପ୍ରସାରଣକୁ କ୍ୟାବିନେଟ ମଞ୍ଜୁରି
      Posted On: 07 FEB 2018 12:23PM by PIB Bhubaneshwar


    ପ୍ରଧାନମନ୍ତ୍ରୀ ଉଜ୍ଜ୍ୱଳା ଯୋଜନା (ପିଏମୟୁୱାଇ) ଅଧୀନରେ ମାଗଣା ରନ୍ଧନ ଗ୍ୟାସ ସଂଯୋଗ କରାଯିବାକୁ ଲକ୍ଷ୍ୟ ରଖାଯାଇଥିବା ହିତାଧିକାରୀଙ୍କ ସଂଖ୍ୟା 5କୋଟିରୁ ବୃଦ୍ଧି କରାଯାଇ 8 କୋଟି କରିଦିଆଯାଇଛି । ଏଥିପାଇଁ ଅତିରିକ୍ତ 4800 କୋଟି ଟଙ୍କା ବ୍ୟୟ କରାଯିବ । ଏ ସମ୍ପର୍କିତ ପ୍ରସ୍ତାବକୁ ଆଜି ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ ଅର୍ଥନୈତିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି (ସିସିଇଏ) ବୈଠକରେ ମଞ୍ଜୁରି ମିଳିଛି । ଗ୍ରାମାଂଚଳ ମହିଳାମାନଙ୍କ ମଧ୍ୟରେ ପ୍ରଧାନମନ୍ତ୍ରୀ ଉଜ୍ଜ୍ୱଳା ଯୋଜନା ପ୍ରତି ପ୍ରବଳ ଜନସମର୍ଥନକୁ ଦୃଷ୍ଟିରେ ରଖି ଏବଂ ଏଲପିଜି ସଂଯୋଗ ନଥିବା ଏପରି ପରିବାରକୁ ଏହି ଯୋଜନାରେ ସାମିଲ କରିବା ଉଦ୍ଦେଶ୍ୟରେ ଏହି ନିଷ୍ପତ୍ତି ନିଆଯାଇଛି । 2020 ସୁଦ୍ଧା ପ୍ରଧାନମନ୍ତ୍ରୀ ଉଜ୍ଜ୍ୱଳା ଯୋଜନାରେ ଉପରୋକ୍ତ ଲକ୍ଷ୍ୟ ହାସଲ କରିବାକୁ ଲକ୍ଷ୍ୟ ରଖାଯାଇଛି ।


    ଲକ୍ଷ୍ୟ ସମ୍ପ୍ରାସାରଣ ସମୟରେ ସରକାର ପିଏମୟୁୱାଇର କାର୍ଯ୍ୟାନ୍ୱୟନରେ ଉପୁଜିଥିବା ସମସ୍ୟା ପ୍ରତି ମଧ୍ୟ ଧ୍ୟାନ ଦେଇଛନ୍ତି । ନାମମାତ୍ର ଏବଂ ସାମାଜିକ ଅର୍ଥନୈତିକ ଜାତି ଗଣନା (ଏସଇସିସି)ରୁ ବଂଚିତ ହୋଇଥିବା ପରିବାର ପ୍ରତି ମଧ୍ୟ ଦୃଷ୍ଟି ଦିଆଯାଇଛି । ଆଜି କ୍ୟାବିନେଟ ଏହି ଯୋଜନାର ସମ୍ପ୍ରସାରଣକୁ ଅନୁମତି ଦେବା ସହ ଏହା ଅଧୀନରେ ଏସଇସିସି ଚିହ୍ନଟ ପରିବାର ବ୍ୟତୀତ ଅନୁସୂଚିତ ଜାତି/ଜନଜାତି ପରିବାର , ପ୍ରଧାନମନ୍ତ୍ରୀ ଆବାସ ଯୋଜନା (ଗ୍ରାମୀଣ) ହିତାଧିକାରୀ , ଅନ୍ତ୍ୟୋଦୟ ଅନ୍ନ ଯୋଜନା (ଏଏୱାଇ) , ବନବାସୀ , ସର୍ବାଧିକ ପଛୁଆବର୍ଗ (ଏମବିସି) , ଚା ଏବଂ ପୂର୍ବତନ ଚା ’ ବଗିଚା ଆଦିବାସୀ , ଦ୍ୱୀପାଂଚଳ ଏବଂ ନଦୀ ବିଚ୍ଛିନ୍ନାଂଚଳରେ ରହୁଥିବା ଲୋକମାନଙ୍କୁ ମଧ୍ୟ ସାମିଲ କରିବା ଲାଗି ନିଷ୍ପତ୍ତି ନେଇଛନ୍ତି ।


    ସରକାର କେବଳ ଯୋଜନା ଘୋଷଣା କରନ୍ତି ନାହିଁ , ନିର୍ଦ୍ଧାରିତ ସମୟ ମଧ୍ୟରେ ଏହାର କାର୍ଯ୍ୟାନ୍ୱୟନକୁ ସୁନିଶ୍ଚିତ କରାଇଥା ’ ନ୍ତି । ପିଏମୟୁୱାଇ ଅଧୀନରେ 2017-18ସୁଦ୍ଧା 3କୋଟି ପରିବାରୁ ଗ୍ୟାସ ସଂଯୋଗ ଦେବାକୁ ଲକ୍ଷ୍ୟ ରଖାଯାଇଥିଲା । ଯୋଜନାର ଦକ୍ଷ କାର୍ଯ୍ୟକାରୀତା ଏବଂ ତଦାରଖ ଯୋଗୁ ସମସ୍ତ ରାଜ୍ୟ/କେନ୍ଦ୍ର ଶାସିତ ଅଂଚଳରେ ଏହି ଯୋଜନା ଅଧୀନରେ ବର୍ତମାନ ସୁଦ୍ଧା 3.35କୋଟି ଗ୍ୟାସ ସଂଯୋଗ ଦିଆଯାଇସାରିଲାଣି । ଏହାଦ୍ୱାରା ବିଶେଷ ଭାବେ ଅନୁସୂଚିତ ଜାତି ଏବଂ ଜନଜାତି ପରିବାର ଉପକୃତ ହୋଇଛନ୍ତି । ସର୍ବମୋଟ , ବର୍ତ୍ତମାନ ସୁଦ୍ଧା 4.65 କୋଟିରୁ ଅଧିକ ଆବେଦନ ହସ୍ତଗତ ହୋଇଛି । ଏହି ଯୋଜନାର ସହଜ କାର୍ଯ୍ୟକାରୀତା ଏବଂ ଆବେଦନକାରୀଙ୍କ ସଂଖ୍ୟା 5 କୋଟିରୁ ଅଧିକ ହୋଇଯିବାର ସମ୍ଭାବନାକୁ ଦୃଷ୍ଟିରେ ରଖି ତଥା ଏହି ଯୋଜନା ପ୍ରତି ଗ୍ରାମାଂଚଳ ମହିଳାମାନଙ୍କ ଆଗ୍ରହକୁ ଦେଖି କ୍ୟାବିନେଟ ପିଏମୟୁୱାଇର ଟାର୍ଗେଟ 5 କୋଟିରୁ 8 କୋଟିକୁ ବୃଦ୍ଧି କରିବା ଲାଗି ନିଷ୍ପତ୍ତି ନେଇଛନ୍ତି । ଏଥିପାଇଁ 4800 କୋଟି ଟଙ୍କାର ଅତିରିକ୍ତ ବ୍ୟୟବରାଦ କରାଯାଇଛି ।


    ସୂଚନାଯୋଗ୍ୟ ଯେ 2016 ମେ ’ ମାସରେ ପ୍ରଧାନମନ୍ତ୍ରୀ ଉଜ୍ଜ୍ୱଳା ଯୋଜନା ଆରମ୍ଭ କରାଯାଇଥିଲା । ଏହା ମାଧ୍ୟମରେ ଦେଶର ଗରିବ ପରିବାରଗୁଡ଼ିକୁ ପ୍ରଦୂଷଣ ମୁକ୍ତ କରିବା ଲାଗି ଏଲପିଜି ସଂଯୋଗ ଯୋଗାଇ ଦିଆଯାଉଛି ।


    **********

    
    
    (Release ID: 1519720) Visitor Counter : 1