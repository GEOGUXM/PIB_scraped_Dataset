      ପରିବେଶ ଓ ଜଙ୍ଗଲ ମନ୍ତ୍ରଣାଳୟ

      ହାଇଟେକ ସହିତ ସଠିକ ଓ ସଂକ୍ଷିପ୍ତ ହେବ 2018 ବ୍ୟାଘ୍ର ଗଣନା
      Posted On: 06 FEB 2018 9:20PM by PIB Bhubaneshwar


    2018ର ସର୍ବ ଭାରତୀୟ ବ୍ୟାଘ୍ର ଗଣନା କେବଳ ହାଇଟେକ କରାଯିବନାହିଁ ଅପରନ୍ତୁ ଏହାକୁ ଅଧିକ ସଠିକ ଏବଂ ସକ୍ଷିପ୍ତ କରାଯିବ ଯାହାକି ଅତୀତର ସମସ୍ତ ପ୍ରକାର ଗଣନା ଠାରୁ ଭିନ୍ନ । ଆଜି ନୂଆଦିଲ୍ଲୀଠାରେ ସାମ୍ବାଦିକମାନଙ୍କ ସହ ଅନୌପଚାରିକ କଥାବାର୍ତ୍ତା ବେଳେ ଜାତୀୟ ବ୍ୟାଘ୍ର ସଂରକ୍ଷଣ ପ୍ରାଧିକରଣ ( NTCA ) ର ଅଧିକାରୀବୃନ୍ଦ ଏବଂ ଭାରତୀୟ ବନ୍ୟପ୍ରାଣୀ ପ୍ରତିଷ୍ଠାନର ବୈଜ୍ଞାନିକମାନେ କହିଛନ୍ତି ଯେ ଚଳିତ ବର୍ଷ ଆଣ୍ଡ୍ରଏଡ଼ ଫୋନ୍ ଆଧାରରେ ଏବଂ ଏହାର ଡ଼େସ୍କଟପ୍ ଏମ - ଷ୍ଟ୍ରିପସ୍ (Monitoring System for Tigers-Intensive Protection and Ecological Status) ବ୍ୟବହାର କରାଯାଇ ତଥ୍ୟ ସଂଗ୍ରହ , ଏହାର ସଂରକ୍ଷର ଏବଂ ବିଶ୍ଳେଷଣ କରାଯିବ । ଫୋନ୍ ଆପ୍ଲିକେଶନ୍ ଦ୍ୱାରା ଆପେଆପେ ସର୍ଭେ ଓ ଲାଇନ୍ ଟ୍ରାନସେକ୍ଟର ସବୁ ପ୍ରକାର ଟ୍ରାକ୍ ଲଗକୁ ରେକର୍ଡ଼ କରିବ । ଏହା ରେକର୍ଡ଼ କରାଯାଇଥିବା ଡ଼ାଟାକୁ ଅଥେଣ୍ଟିକେଟକ କରିବା ସହ ବନ୍ୟପ୍ରାଣୀଟି ଠାବ କରାଯାଇଥିବା ଚିହ୍ନ ଓ ତାହାର ସଂକେତ ମଧ୍ୟ ଜିଓ ଟ୍ୟଗଡ଼୍ ଫଟୋଗ୍ରାଫ ସହ ସଂଯୁକ୍ତ ହୋଇଯିବ । ଅଧିକରୁ ଅଧିକ ସଂଖ୍ୟକ କ୍ୟାମେରା ଟ୍ରାପ୍ ସାନ୍ଧ୍ରତା ତଥା ଆଣ୍ଡ୍ରଏଡ଼୍ ପ୍ରଯୁକ୍ତିର ବ୍ୟବହାର ଦ୍ୱାରା ଏହି ଗଣନା କାର୍ଯ୍ୟ ଅଧିକ ନିର୍ଭରଯୋଗ୍ୟ ଓ ସତ୍ୟନିଷ୍ଠ ହୋଇପାରିବ । 2006 ମସିହାରେ ହୋଇଥିବା ଏଭଳି ପ୍ରକ୍ରିୟାଠାରୁ ଚଳିତବର୍ଷର ପ୍ରଯୁକ୍ତିସିଦ୍ଧ ଗଣନା ଅଧିକ ବ୍ୟାପକ ହେବ । 2006 ମସିହାରେ ମୋଟ 9,700 କ୍ୟାମେରା ବ୍ୟବହାର କରାଯାଇଥିଲା ଏବଂ ଚଳିତ ବର୍ଷ ତାହା 15,000 ପାଖାପାଖି ହେବ । ତେବେ ପ୍ରତି କ୍ୟାମେରାରେ ରହିଥିବା ପ୍ରତିଟି ବାଘର ଫଟୋକୁ ଗଣିବା ସମ୍ଭବପର ନୁହେଁ ବୋଲି ଅଧିକାରୀମାନେ ସୂଚାଇଥିଲେ ।


    ଭାରତର ବ୍ୟାଘ୍ର ଗଣନା ବିଶ୍ୱର ସବୁଠାରୁ ବନ୍ୟପ୍ରାଣୀ ସର୍ଭେ ପ୍ରୟାସ । ଉଭୟ ବ୍ୟାପ୍ତି , ସାନ୍ଧ୍ରତା ଏବଂ କ୍ୟାମେରା ଟ୍ରାପିଂ ଦୃଷ୍ଟିରୁ ଏହା ବେଶ୍ ବ୍ୟାପକ । ଚତୁର୍ଥ ପର୍ଯ୍ୟାୟ ସର୍ବ ଭାରତୀୟ ବ୍ୟାଘ୍ର ଆକଳନ ସକାଶେ ସରକାର ପ୍ରାୟ 10.22 କୋଟି ଟଙ୍କା ନିବେଶ କରିବେ । ରାଜ୍ୟମାନେ ଏଥିପାଇଁ ପ୍ରାୟ 7 କୋଟି ଟଙ୍କା ଯୋଗାଇଦେବେ ଯାହା କେନ୍ଦ୍ର ପ୍ରାୟୋଜିତ ବ୍ୟାଘ୍ର ପ୍ରକଳ୍ପ ଯୋଜନା ମାଧ୍ୟମରେ ଉପଯୋଗ କରାଯିବ ।


    ପ୍ରତିବର୍ଷ ଚତୁର୍ଥ ପର୍ଯ୍ୟାୟର ବ୍ୟାଘ୍ର ଗଣନା ସକାଶେ ଏକ ବ୍ୟାପକ ବ୍ୟବସ୍ଥା ଅବସ୍ଥାପନ କରାଯାଇଛି । ଏଥିରୁ ସଂଗୃହୀତ ଡ଼ାଟାକୁ ଜାତୀୟ କ୍ୟାମେରା ଟ୍ରାପ୍ ବ୍ୟାଘ୍ର ଫଟୋଚିତ୍ର ରିପୋଜିଟୋରୀରେ ସଂଗ୍ରହ କରାଯିବ । ଏହା କ୍ଷେତ୍ର ନିର୍ଦ୍ଦେଶକମାନଙ୍କୁ ବ୍ୟାଘ୍ରମାନଙ୍କ ଆବାସସ୍ଥଳୀ ସଂପର୍କରେ ପ୍ରାକ୍ ସୂଚନା ପ୍ରଦାନ କରିବ । ପ୍ରତି ଚାରି ବର୍ଷରେ ଥରେ ଲେଖାଏଁ କରାଯାଉଥିବା ସର୍ବଭାରତୀୟ ବ୍ୟାଘ୍ର ଆକଳନ ମଧ୍ୟ ଏ ଦିଗରେ ସହାୟକ ହେବ । ଜଳବାୟୁ ପରିବର୍ତ୍ତନ ବ୍ୟାଘ୍ରମାନଙ୍କ ଜୀବନ ଉପରେ କି ପ୍ରକାର ପ୍ରତିକୂଳ ପ୍ରଭାବ ପକାଉଛି ସେ ସଂପର୍କରେ ସରକାର ଏବଂ ଏନଟିସିଏ ଏକ ଆର୍ଥିକ ମୂଲ୍ୟାୟନ କରିଛନ୍ତି । ଏହାକୁ ବ୍ୟାଘ୍ର ସଂରକ୍ଷଣ ଯୋଜନା ମାଧ୍ୟମରେ କାର୍ଯ୍ୟକାରୀ କରିବା ସକାଶେ ସରକାର ସ୍ଥିର କରିଛନ୍ତି ।


    ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରଣାଳୟର ମହା ନିର୍ଦ୍ଦେଶକ ଡ଼କ୍ଟର ସିଦ୍ଧାନ୍ତ ଦାସ କହିଲେ ଯେ ଦେଶରେ ବ୍ୟାଘ୍ରମାନଙ୍କ ଗଣନା କରାଯିବା ଏକାନ୍ତ ଜରୁରି । କାରଣ ଏହାଦ୍ୱାରା ପର୍ଯ୍ୟାବରଣର ଜୀବନଚକ୍ରକୁ ଉତ୍ତମ ରୂପେ ଆକଳନ କରାଯାଇଥାଏ ଏବଂ ଏହା ଫଳରେ ଜଳ ନିରାପତ୍ତା ଏବଂ ବ୍ୟାଘ୍ର , ସେମାନଙ୍କର ଶିକାରର ସାନ୍ଧ୍ରତା , ମାନବୀୟ ହସ୍ତକ୍ଷେକ ଏବଂ କ୍ୟାମେରା ଟ୍ରାପ୍ ମାଧ୍ୟମରେ ଟାଇଗରଙ୍କୁ ଠାବ କରିବା ଆଦି ଉପଲବ୍ଧ ହୋଇପାରିବ । ଦେଶରେ ପ୍ରତି ଚାରିବର୍ଷରେ ଥରେ ଲେଖାଏଁ ସର୍ବଭାରତୀୟ ବ୍ୟାଘ୍ର ଗଣନା କରାଯାଇଥାଏ । ଏବେ ସୁଦ୍ଧା 2006 , 2010 ଏବଂ 2018 ମସିହାରେ ତିନିଥର ବ୍ୟାଘ୍ର ଗଣନା କରାଯାଇସାରିଛି । ଏହି ଆକଳନରୁ ଯଥାକ୍ରମେ ତିନୋଟିଯାକ ଗଣନାରେ ଦେଶରେ 1,411 , 1,706 , ଏବଂ 2,226ଟି ବାଘ ଥିବା ଜଣାପଡ଼ିଛି । ପୂର୍ବ ତିନୋଟିଯାକ ଗଣନାରେ ପଦ୍ଧତି ଏକା ପ୍ରକାର ରହିଥିବା ବେଳେ ଚଳିତ ପର୍ଯ୍ୟୟ ଗଣନାରେ ଅତ୍ୟାଧୁନିକ ବୈଜ୍ଞାନିକ ପଦ୍ଧତି ଅବଲମ୍ବନ କରାଯାଇ ତାହା ସଂପାଦନ କରାଯାଉଛି । 2014 ମସିହାରେ କରାଯାଇଥିବା ଗଣନା ଅନୁସାରେ ଜାତୀୟ ସ୍ତରରେ ବ୍ୟାଘ୍ର ସ୍ଥିତି ଆକଳନ , ସ୍ପାଟିଆଲି ଏକ୍ସପ୍ଲିସିଟ୍ କ୍ୟାପ୍ଚର୍ ରିକ୍ୟାପଚର୍ ( SECR ) ପଦ୍ଧତି ଅବଲମ୍ବନ କରାଯାଇଥିଲା । ବ୍ୟାଘ୍ରମାନଙ୍କ ଆବାସସ୍ଥଳୀ ଭାବେ ପରିଚିତ ଦେଶର 18ଟି ରାଜ୍ୟର ଜଙ୍ଗଲ ବିଭାଗ କର୍ମଚାରୀମାନଙ୍କ ଦ୍ୱାରା ପ୍ରଥମ ପର୍ଯ୍ୟାୟ ନମୁନା ଗଣନା କରାଯାଇଥାଏ । ପରବର୍ତ୍ତୀ ପର୍ଯ୍ୟାୟରେ ଅଭିଜ୍ଞ ବନ୍ୟପ୍ରାଣୀ ଜୀବ ବିଜ୍ଞାନୀମାନଙ୍କ ଦ୍ୱାରା ନମୁନା ସଂଗ୍ରହ ହୋଇଥାଏ । 2014 ମସିହାରେ ଦେଶର ମୋଟ ବ୍ୟାଘ୍ର ସଂଖ୍ୟାର 70 ପ୍ରତିଶତର ଅଧିକ କ୍ୟାମେରାରେ ସଂଗୃହୀତ ଫଟୋଚିତ୍ର ଆଧାରରେ କରାଯାଇଥିଲା ଯେଉଁଥିରେ 1686ଟି ବାଘଙ୍କ ଚିତ୍ର ସଂଗ୍ରହ କରାଯାଇଥିଲା । ଅବଶିଷ୍ଟ 30 ପ୍ରତିଶତ ବାଘଙ୍କ ଉପସ୍ଥିତି ନମୁନା କ୍ଷେତ୍ର ଭିତ୍ତିରେ ସଂଗୃହୀତ ହୋଇଥିଲା ।


    1972 ମସିହାରେ ପ୍ରଣୀତ ବନ୍ୟପ୍ରାଣୀ ( ସଂରକ୍ଷଣ ) ଆଇନକୁ 2006 ମସିହାରେ ସଂଶୋଧନ କରାଯିବା ପରେ ସରକାର ବ୍ୟାଘ୍ର ସଂରକ୍ଷଣ ନିମନ୍ତେ ଅନେକଗୁଡ଼ିଏ ପଦକ୍ଷେପ ଗ୍ରହଣ କରି ଆସିଛନ୍ତି । ଏହାକୁ ସରକାର ଅଗ୍ରାଧିକାର ପ୍ରଦାନ କରିଛନ୍ତି । ତେଣୁ ନୂତନ ଭାବେ ଗଠିତ ଏନଟିସିଏ ବ୍ୟାଘ୍ର ଗଣନା ଓ ସଂରକ୍ଷଣ ସକାଶେ ପ୍ରତିଶ୍ରୁତିବଦ୍ଧ ।


    ଏହି ବୈଠକରେ ଗ୍ଲୋବାଲ ଟାଇଗର ଫୋରମର ମହାସଚିବ ଡ଼କ୍ଟର ରାଜେଶ ଗୋପାଲ , ଏନଟିସିଏର ଏଡ଼ିଜି ତଥା ସଦସ୍ୟ ସଚିବ ଡ଼କ୍ଟର ଦେବ ବ୍ରତ ସ୍ୱାଇଁ , ଏନଟିସିଏର ଡ଼ିଆଇଜି ସଂଜୟ କୁମାର , ଡ଼ିଆଇଜି ନିଶାନ୍ତ ବର୍ମା ଭାରତୀୟ ବନ୍ୟପ୍ରାଣୀ ପ୍ରତିଷ୍ଠାନର ବୈଜ୍ଞାନିକ ଡ଼କ୍ଟର ୱାଇ ଭି ଝଲା ପ୍ରମୁଖ ଉପସ୍ଥିତ ଥିଲେ ।


    ***************

    
    
    (Release ID: 1519672) Visitor Counter : 1