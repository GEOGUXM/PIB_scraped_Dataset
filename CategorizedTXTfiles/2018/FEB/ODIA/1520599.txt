      ପରିବେଶ ଓ ଜଙ୍ଗଲ ମନ୍ତ୍ରଣାଳୟ

      ଭାରତର ଅରଣ୍ୟ ସଂପଦ ରିପୋର୍ଟ 2017 ଜାରି
      • ଆନ୍ଧ୍ର ପ୍ରଦେଶ, କର୍ଣ୍ଣାଟକ ଏବଂ କେରଳରେ ସର୍ବାଧିକ ଜଙ୍ଗଲ ଅଞ୍ଚଳ ବୃଦ୍ଧି
      • ଜଙ୍ଗଲ ଅଞ୍ଚଳ ଦୃଷ୍ଟିରୁ ଭାରତ ବିଶ୍ୱର ପ୍ରଥମ ଶ୍ରେଷ୍ଠ ଦଶଟି ରାଷ୍ଟ୍ରଙ୍କ ମଧ୍ୟରେ ଅନ୍ୟତମ: ଡକ୍ଟର ହର୍ଷବର୍ଦ୍ଧନ
      Posted On: 12 FEB 2018 9:00PM by PIB Bhubaneshwar


    ଦେଶକୁ ସବୁଜ ବନାନୀରେ ଆଚ୍ଛାଦିତ କରି ରଖିବାର ବିଶେଷ ଆବଶ୍ୟକତା ରହିଛି ବୋଲି କେନ୍ଦ୍ର ପର୍ଯ୍ୟାବରଣ , ଜଙ୍ଗଲ ଏବଂ ଜଳବାୟୁ ପରିବର୍ତ୍ତନ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ କହିଛନ୍ତି । ଏହି ଧାରା ଏବେ ଦେଶରେ ପରିଲକ୍ଷିତ ହୋଇଛି ଏବଂ ଭାରତରେ ଜଙ୍ଗଲ ଆବରଣ ମାତ୍ରା ବୃଦ୍ଧି ପାଇଛି ବୋଲି ଦର୍ଶାଇ ଡକ୍ଟର ହର୍ଷବର୍ଦ୍ଧନ କହିଲେ ଯେ ବିଶ୍ୱରେ ଯେତେବେଳେ ଜଙ୍ଗଲ ମାତ୍ରା ହ୍ରାସ ପାଇବାରେ ଲାଗିଛି ସେତେବେଳେ ଭାରତ ବନୀକରଣ ଜରିଆରେ ଏକ ନୂତନ ବାର୍ତ୍ତା ଦେଇଛି । ବିଗତ ଏକ ଦଶନ୍ଧି ମଧ୍ୟରେ ଦେଶରେ ଆଶାନୁରୂପ ଜଙ୍ଗଲ ସୃଷ୍ଟି ହୋଇପାରିଛି । ‘ ଇଣ୍ଡିଆ ଷ୍ଟେଟ୍ ‌ ଅଫ୍ ‌ ଦି ଫରେଷ୍ଟ ରିପୋର୍ଟ ( ISFR ) 2017 ’ କୁ ଉନ୍ମୋଚନ କରି ସେ କହିଲେ ଯେ ଜଙ୍ଗଲ ଆଚ୍ଛାଦନ ଦୃଷ୍ଟିରୁ ଭାରତ ହେଉଛି ବିଶ୍ୱର ଶ୍ରେଷ୍ଠ ଦଶଟି ରାଷ୍ଟ୍ର ମଧ୍ୟରୁ ଅନ୍ୟତମ । ପୁଣି ଏହାର ବିଶେଷତା ହେଉଛି ଯେ ଅନ୍ୟ ନଅଟିଯାକ ରାଷ୍ଟ୍ର ଜନସଂଖ୍ୟା ଦୃଷ୍ଟିରୁ ଭାରତ ଭଳି ସାନ୍ଧ୍ର ନୁହନ୍ତି । ଭାରତ ଭଳି ଅନ୍ୟ କୌଣସି ରାଷ୍ଟ୍ରରେ ପ୍ରତି ବର୍ଗକିଲୋମିଟର କ୍ଷେତ୍ରରେ ଜନସଂଖ୍ୟା 150 ରୁ ଅଧିକ ନୁହେଁ । ଏବେ ଭାରତର ପ୍ରତି ବର୍ଗକିଲୋମିଟର ପିଛା ଜନସଂଖ୍ୟା 382ରେ ପହଞ୍ଚିଛି ।


    ଏହି ବିଷୟ ଉଲ୍ଲେଖ ପରି ଡକ୍ଟର ହର୍ଷବର୍ଦ୍ଧନ କହିଲେ ଯେ ଭାରତ ଏହି ତାଲିକାରେ 10ମ ସ୍ଥାନରେ ରହିଛି ଯଦ୍ୟପି ଏହାର 24.4 ପ୍ରତିଶତ କ୍ଷେତ୍ର ଜଙ୍ଗଲ ଆଚ୍ଛାଦନରେ ଅଛି । କିନ୍ତୁ ବିଶ୍ୱର ମୋଟ ଭୂଭାଗର 2.4 ପ୍ରତିଶତ ହେଉଛି ଭାରତର କ୍ଷେତ୍ର । କିନ୍ତୁ ଏହା ବିଶ୍ୱର 17 ପ୍ରତିଶତ ଜନସଂଖ୍ୟାର ଆବଶ୍ୟକତା ପୂରଣ କରୁଛି ଏବଂ ଏଠାରେ ବିଶ୍ୱର 18 ପ୍ରତିଶତ ପ୍ରାଣୀ ରହିଛନ୍ତି । ଏଭଳି ଜନସାଂଖୀକ ତଥା ପ୍ରାଣୀ ଚାପ ରହିଥିବା ସତ୍ତ୍ୱେ ଆମ ଦେଶର ଜଙ୍ଗଲ ସୁରକ୍ଷିତ ରହିଆସିଛି ଏବଂ ସମୟକ୍ରମେ ତାହା ବୃଦ୍ଧି ପାଉଛି । ଏଭଳି ଚାପରେ ରହି ବନାନୀର ସୁରକ୍ଷା ଓ ବୃଦ୍ଧି ଆମ ସମସ୍ତଙ୍କ ପାଇଁ ଏକ ବିରାଟ ସଫଳତା ଓ ଉପଲବ୍ଧି । ଏଫଏଓ ରିପୋର୍ଟ ଅନୁସାରେ ଜଙ୍ଗଲ କ୍ଷେତ୍ର ଦୃଷ୍ଟିରୁ ସେଥିରୁ ବାର୍ଷିକ ଲାଭ ପାଉଥିବା ରାଷ୍ଟ୍ରମାନଙ୍କ ମଧ୍ୟରେ ଭାରତର ସ୍ଥାନ 8ମ ରହିଛି ବୋଲି ସେ ଉଲ୍ଲେଖ କରିଥିଲେ ।


    ଷ୍ଟେଟ୍ ‌ ଅଫ ଫରେଷ୍ଟ ରିପୋର୍ଟ 2017ରୁ ଉଦ୍ଧାର କରି ଡକ୍ଟର ହର୍ଷବର୍ଦ୍ଧନ କହିଲେ ଯେ ଦେଶରେ ଏହି ସମୟ ମଧ୍ୟରେ ମୋଟ 8,021 ବର୍ଗ କିଲୋମିଟର ( ପ୍ରାୟ 80.20 ନିୟୁତ ହେକ୍ଟର ) ନୂତନ ଜଙ୍ଗଲ ସୃଷ୍ଟି ହୋଇପାରିଛି । ପୂର୍ବରୁ 2015 ବର୍ଷ ଆକଳନ କରାଯାଇଥିବା ରିପୋର୍ଟ ତୁଳନାରେ ଏହା ଜଣାପଡ଼ିଛି । ସେହିଭଳି 6,778 ବର୍ଗ କିଲୋମିଟର କ୍ଷେତ୍ରରେ ଜଙ୍ଗଲ ବୃଦ୍ଧି ପାଇଥିବାର ଲକ୍ଷ୍ୟ କରାଯାଇଥିବା ବେଳେ 1,243 ବର୍ଗ କିଲୋମିଟର କ୍ଷେତ୍ରକୁ ବୃକ୍ଷ ଆଚ୍ଛାଦିତ କରାଯାଇଛି । ଏହାକୁ ମୋଟାମୋଟି ଭାବେ ହିସାବ କଲେ ଦେଶର ମୋଟ ଭୌଗୋଳିକ କ୍ଷେତ୍ର ମଧ୍ୟରୁ ଏବେ 24.39 ପ୍ରତିଶତ ଜଙ୍ଗଲ ଆଚ୍ଛାଦନ ହୋଇପାରିଛି । ସବୁଠାରୁ ଉଲ୍ଲେଖନୀୟ କଥାଟି ହେଉଛି ଅତି ଘନ ଜଙ୍ଗଲ କ୍ଷେତ୍ରରେ ହିଁ ଏଭଳି ବୃଦ୍ଧି ଘଟିଛି । ଅତି ଘନ ଜଙ୍ଗଲ ହିଁ ବାୟୁମଣ୍ଡଳରୁ ସର୍ବାଧିକ ଅଙ୍ଗାରକାମ୍ଳ ବାଷ୍ପ ବିଶୋଷଣ କରିଥାଏ । ଏହା ପଛକୁ ରହିଛି ମୁକ୍ତ ଜଙ୍ଗଲ । ସେଠାରେ ମଧ୍ୟ ବୃଦ୍ଧି ପରିଲକ୍ଷିତ ହୋଇଛି । ଚଳିତ ବର୍ଷର ଆଇଏସଏଫଆର 2017 ସର୍ବାଧୁନିକ ବୈଜ୍ଞାନିକ ସାଧନର ଉପଯୋଗ କରାଯାଇ ପ୍ରସ୍ତୁତ ହୋଇଛି ବୋଲି ସେ କହିଛନ୍ତି ।


    ରାଜ୍ୟୱାରୀ ବିଭାଜନ ସଂପର୍କରେ ସୂଚନା ଦେଇ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ କହିଲେ ଯେ ଏହି ଅଭିବୃଦ୍ଧିରେ ଆନ୍ଧ୍ର ପ୍ରଦେଶ ସର୍ବାଗ୍ରେ ରହିଛି । ସେଠାରେ ମୋଟ 2141 ବର୍ଗ କିଲୋମିଟର ନୂତନ ଜଙ୍ଗଲ ସୃଷ୍ଟି ହୋଇଛି ଏବଂ ଏହା ପଛକୁ ରହିଛି କର୍ଣ୍ଣାଟକ ଯେଉଁଠାରେ 1101 ବର୍ଗ କିଲୋମିଟର ନୂତନ ଜଙ୍ଗଲ ସୃଷ୍ଟି କରାଯାଇପାରିଛି । ଏହା ପଛକୁ କେରଳ ( 1043 ବର୍ଗ କିଲୋମିଟର ) ରହିଛି । ଆକାର ଦୃଷ୍ଟିରୁ ମଧ୍ୟ ପ୍ରଦେଶରେ ଦେଶର ସର୍ବାଧିକ ଜଙ୍ଗଲ ଆବରଣ ( 77,414 ବର୍ଗ କିଲୋମିଟର ରହିଛି । ଏହା ପଛକୁ ରହିଛି ଅରୁଣାଚଳ ପ୍ରଦେଶ ( 66,964 ବର୍ଗ କିଲୋମିଟର ) ଏବଂ ଛତିଶଗଡ଼ ( 55,547 ବର୍ଗ କିଲୋମିଟର ) । ଦେଶର ମୋଟ ଭୌଗୋଳିକ କ୍ଷେତ୍ର ଦୃଷ୍ଟିରୁ ପ୍ରତିଶତ ଜଙ୍ଗଲ ଆଚ୍ଛାଦନ ହିସାବରେ ଲାକ୍ଷାଦ୍ୱୀପର 90.33 ପ୍ରତିଶତ ଜଙ୍ଗଲ ଦ୍ୱାର ଆବୃତ୍ତ । ଏହା ପଛକୁ ମିଜୋରାମ ( 86.27 ପ୍ରତିଶତ ) ଏବଂ ଆଣ୍ଡାମାନ ଓ ନିକୋବର ଦ୍ୱୀପପୁଂଜ ( 81.73 ପ୍ରତିଶତ ) ରହିଛି । ଏହି ଜଙ୍ଗଲ ରିପୋର୍ଟ ପ୍ରସ୍ତୁତ କରିବାରେ ବିପୁଳ ମାନବ ସମ୍ବଳ ତଥା ଶ୍ରମ ସ୍ୱୀକାର କରାଯାଇଛି ବୋଲି ସୂଚାଇ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ କହିଲେ ଯେ 2019 ରେ ପରବର୍ତ୍ତୀ ଆଇଏସଏଫଆର ରିପୋର୍ଟ ପ୍ରସ୍ତୁତ ସକାଶେ କାର୍ଯ୍ୟ ଆରମ୍ଭ ହୋଇ ସାରିଲାଣି ।


    ଏହି ଅବସରରେ ଉଦ୍ ‌ ବୋଧନ ଦେଇ ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରୀ ଡକ୍ଟର ମହେଶ ଶର୍ମା କହିଲେ ଯେ ଏହି ରିପୋର୍ଟ ପ୍ରସ୍ତୁତ କରିବା ସକାଶେ ଅତି ବୈଜ୍ଞାନକି ପଦ୍ଧତିର ଉପଯୋଗ କରାଯାଇ ମୋଟ 18,000ଟି ଫିଜିକାଲ ପଏଣ୍ଟରେ ସର୍ଭେ କରାଯାଇଥିଲା । ଦେଶର ଜଙ୍ଗଲ ସଂପଦର ସୁରକ୍ଷା ସକାଶେ ଏହି ଅବସରରେ ସେ ଜନସାଧାରଣ ତଥା ଗଣମାଧ୍ୟମର ସହଯୋଗ କାମନା କରିଥିଲେ ।


    କାର୍ଯ୍ୟକ୍ରମରେ ଉଦ୍ ‌ ବୋଧନ ଦେଇ ପର୍ଯ୍ୟାବରଣ , ଜଙ୍ଗଲ ଏବଂ ଜଳବାୟୁ ପରିବର୍ତ୍ତନ ମନ୍ତ୍ରଣାଳୟର ସଚିବ ଶ୍ରୀ ସି କେ ମିଶ୍ର କହିଲେ ଯେ ଜଙ୍ଗଲର ଆର୍ଥିକ ମୂଲ୍ୟ ଓ ଗୁରୁତ୍ୱକୁ ସମସ୍ତେ ଉପଲବ୍ଧି କରିବା ଆବଶ୍ୟକ । ତେଣୁ ସୀମିତ ମାତ୍ରାରେ ଏହି ପ୍ରାକୃତିକ ସଂପଦର ଉପଯୋଗ କରାଯିବା ଦରକାର । ଯେଉଁ ଲୋକମାନେ ଜଙ୍ଗଲ ଭିତରେ ଏବଂ ଏହାର ନିକଟବର୍ତ୍ତୀ କ୍ଷେତ୍ରରେ ବସବାସ କରୁଛନ୍ତି ସେମାନଙ୍କ ସକାଶେ ଜଙ୍ଗଲର ମୂଲ୍ୟ ସବୁଠାରୁ ବେଶୀ । ତେଣୁ ଏଭଳି ଜଟିଳ ସତ୍ୟକୁ ସମସ୍ତେ ଗୁରୁତ୍ୱର ସହ ଉପଲବ୍ଧି କରିବା ଜରୁରି । ସବୁଠାରୁ ଗୁରୁତ୍ୱପୂର୍ଣ୍ଣ କଥାଟି ହେଉଛି ଜଙ୍ଗଲ କଦାପି ଏକାକୀ ତିଷ୍ଠି ରହିପାରିବ ନାହିଁ । ମାନବସମାଜ ସହ ଏହା ଓତଃପ୍ରୋତ ଭାବେ ଜଡ଼ିତ । ତେଣୁ ଜଙ୍ଗଲର ଉପକାରୀତା ଲୋକମାନଙ୍କୁ ମିଳିବା ମଧ୍ୟ ଆବଶ୍ୟକ । ଜଙ୍ଗଲ କୃଷି ଏବଂ ପତିତ ଜଙ୍ଗଲ ପ୍ରତି ସମସ୍ତେ ବିଶେଷ ଧ୍ୟାନ ଦେବା ବାଂଛନୀୟ । ଲୋକମାନଙ୍କ ଉପକାର ସକାଶେ ପ୍ରକୃତି ଆମକୁ ଏହି ଅମୂଲ୍ୟ ସଂପଦ ପ୍ରଦାନ କରିଛି ବୋଲି ସେ ଉଲ୍ଲେଖ କରିଥିଲେ ।


    ବର୍ତ୍ତମାନର ଆକଳନରୁ ଜଣାପଡ଼ିଛି ଯେ ଦେଶର 15ଟି ରାଜ୍ୟ ତଥା କେନ୍ଦ୍ରଶାସିତ କ୍ଷେତ୍ରରେ 33 ପ୍ରତିଶତ ଭୌଗୋଳିକ କ୍ଷେତ୍ର ଜଙ୍ଗଲ ଆଚ୍ଛାଦନରେ ରହିଛି । ସେଥି ମଧ୍ୟରୁ ସାତଟି ରାଜ୍ୟ ଓ କେନ୍ଦ୍ରଶାସିତ କ୍ଷେତ୍ର ଯଥା ମିଜୋରାମ , ଲାକ୍ଷାଦ୍ୱୀପ , ଆଣ୍ଡାମାନ ଓ ନିକୋବର ଦ୍ୱୀପପୁଂଜ , ଅରୁଣାଚଳ ପ୍ରଦେଶ , ନାଗାଲାଣ୍ଡ , ମେଘାଳୟ ଓ ମଣିପୁରର ମୋଟ କ୍ଷେତ୍ରର 75 ପ୍ରତିଶତରୁ ଅଧିକ ଜଙ୍ଗଲ ଆଚ୍ଛାଦନରେ ଅଛି । ସେହିଭଳି ଆଠଟି ରାଜ୍ୟ ଯଥା ତ୍ରିପୁରା , ଗୋଆ, ସିକିମ , କେରଳ , ଉତ୍ତରାଖଣ୍ଡ , ଦାଦ୍ରା ଓ ନଗରହାବେଳୀ , ଛତିଶଗଡ଼ ଓ ଆସାମରେ ଜଙ୍ଗଲ ଆଚ୍ଛାଦନର ମାତ୍ରା 33 ପ୍ରତିଶତ ଠାରୁ 75 ପ୍ରତିଶତ ମଧ୍ୟରେ ରହିଛି । ଦେଶର ପ୍ରତିଶତ କ୍ଷେତ୍ରରେ ନଅଗୋଟି ବିଶାଳ ଜଙ୍ଗଲ କ୍ଷେତ୍ର ରହିଛି ଯାହାର ଆକାର 10,000 ବର୍ଗ କିଲୋମିଟର କିମ୍ବା ତଦୁର୍ଦ୍ଧ୍ଵ ।


    ଆଇଏସଏଫଆର 2017 ରିପୋର୍ଟ ଅନୁସାରେ ଦେଶରେ ମୋଟ ହେନ୍ତାଳ ବନ କ୍ଷେତ୍ରର ଆକାର 4,921 ବର୍ଗ କିଲୋମିଟର ଅଛି ଏବଂ ସେଥିରେ ଆଲୋଚିତ ଅବଧି ମଧ୍ୟରେ 181 ବର୍ଗ କିଲୋମିଟର ବୃଦ୍ଧି ପରିଲକ୍ଷିତ ହୋଇଛି । ଦେଶର ସମସ୍ତ 12ଟି ଯାକ ହେନ୍ତାଳ ବନଯୁକ୍ତ ରାଜ୍ୟରେ ଏଭଳି ସକାରାତ୍ମକ ଅଭିବୃଦ୍ଧି ଦେଖାଯାଇଛି । ହେନ୍ତାଳ ବନ କ୍ଷେତ୍ର ଜୈବମଣ୍ଡଳର ସୁରକ୍ଷା ସକାଶେ ଅତୀବ ଗୁରୁତ୍ୱପୂଣ୍ଣ ଏବଂ ଏହା ଜୈବମଣ୍ଡଳକୁ ମହତ୍ତ୍ୱପୂର୍ଣ୍ଣ ସେବା ଯୋଗାଇଥାଏ ।


    ଅନ୍ୟ ଏକ ଗୁରୁତ୍ୱପୂର୍ଣ୍ଣ ପ୍ରଗତି ହେଉଛି ଏହା ଯେ ଜଙ୍ଗଲ ଆବରଣ ବ୍ୟତୀତ ଦେଶରେ 5,82 , 377 ନିୟୁତ କମ୍ ‌ ବୃକ୍ଷାଦି ଆଚ୍ଛାଦନ ରହିଛି ଯେଉଁଥିରୁ ଜଙ୍ଗଲ ଭିତରେ 4,218 , 380 ନିୟୁତ କମ୍ ‌ ରହିଛି ଏବଂ ତାହା ବାହାରେ 1,603 , 997 ନିୟୁତ କମ୍ ‌ ଅଛି । ସେଥିରେ 53,990 ନିୟୁତ କମ୍ ‌ ମୋଟ ବର୍ଦ୍ଧିତ ଷ୍ଟକ୍ ‌ ରହିଛି ଯାହାକି ପୂର୍ବ ବର୍ଷ ଆକଳନ ଅନୁସାରେ ଆକଳନ କରାଯାଇଛି । ଏହି ଅଭିବୃଦ୍ଧି ମଧ୍ୟରୁ ଜଙ୍ଗଲ କ୍ଷେତ୍ରରେ 23.333 ନିୟୁତ ଟନ୍ ‌ କମ୍ ‌ ବୃଦ୍ଧି ପାଇଥିବା ବେଳେ ତାହା ବାହାରେ 30.657 ନିୟୁତ କମ୍ ‌ ବୃଦ୍ଧି ଆକଳନ କରାଯାଇଛି । ସେହିଭଳି ଦେଶର ବନାନୀରେ ଥିବା ମୋଟ କାର୍ବନ ଷ୍ଟକ୍ ‌ ର ପରିମାଣ 7,082 ନିୟୁତ ଟନ୍ ‌ ବୋଲି ଆକଳନ କରାଯାଇଛି ଯେଉଁଥିରେ ପୂର୍ବବର୍ଷ ତୁଳନାରେ 38 ନିୟୁତ ଟନ୍ ‌ ବୃଦ୍ଧି ଘଟିଥିବା ଅନୁମାନ କରାଯାଇଛି ।


    ଦେଶରେ ମୋଟ ବାଉଁଶ ଜଙ୍ଗଲ କ୍ଷେତ୍ର 15.69 ନିୟୁତ ହେକ୍ଟର ବୋଲି ଆକଳନ କରାଯାଇଛି । 2011 ମସିହାରେ କରାଯାଇଥିବା ଆକଳନ ତୁଳନାରେ ସେଥିରେ 1.73 ନିୟୁତ ହେକ୍ଟର କ୍ଷେତ୍ର ବୃଦ୍ଧି ଘଟିଛି । ଜଙ୍ଗଲରେ ଥିବା ବାଉଁଶ କ୍ଷେତ୍ରର ପରିମାଣ 189 ନିୟୁତ ଟନ୍ ‌ ହେବ । ସେଥିରେ ଏହି ଅବଧି ମଧ୍ୟରେ 19 ନିୟୁତ ଟନ୍ ‌ ବୃଦ୍ଧି ଘଟିଛି । ଦେଶର ଜଙ୍ଗଲରୁ ବାର୍ଷିକ କାଠର ସମ୍ଭାବ୍ୟ ଉତ୍ପାଦନ କ୍ଷମତା 74.51 ନିୟୁତ କମ୍ ‌ ହେବାର ଆକଳନ କରାଯାଇଛି । ସରକାର ନିକଟରେ ସଂସଦରେ ଏକ ଆଇନ ପ୍ରଣୟନ କରିଛନ୍ତି ଯେଉଁଥିରେ ବାଉଁଶକୁ କାଠ ବର୍ଗରୁ ପୃଥକ୍ ‌ କରାଯାଇଛି । ଯେଉଁଠାରେ ଏହା ଜଙ୍ଗଲ କ୍ଷେତ୍ର ବାହାରେ ଉତ୍ପାଦନ କରାଯାଉଛି ସେଠାରେ ଏହାକୁ ଏହି ବର୍ଗରେ ରଖାଯାଇଛି । ଏହା ଲୋକମାନଙ୍କୁ ନିଜସ୍ୱ ଜମିରେ ବାଉଁଶ ଉତ୍ପାଦନ ସକାଶେ ପ୍ରୋତ୍ସାହିତ କରିବ ଯାହା ସେମାନଙ୍କ ଜୀବନଜୀବିକାରେ ସହାୟକ ହେବା ସହ କୃଷକମାନଙ୍କୁ ସେମାନଙ୍କର ଉପାର୍ଜନ ବୃଦ୍ଧି କରିବାରେ ସହଯୋଗ କରିବ ତଥା ଦେଶର କାର୍ବନ ଷ୍ଟକକୁ ବଢ଼ାଇବ ।


    ଏହି ଅବସରରେ ଜଙ୍ଗଲ ବିଭାଗ ମହା ନିର୍ଦ୍ଦେଶକ ତଥା ସ୍ୱତନ୍ତ୍ର ସଚିବ ଡକ୍ଟର ସିଦ୍ଧାନ୍ତ ଦାସ , ଜଙ୍ଗଲ ବିଭାଗ ଅତିରିକ୍ତ ମହା ନିର୍ଦ୍ଦେଶକ ଶ୍ରୀ ଶୈବାଳ ଦାସଗୁପ୍ତା ଏବଂ ଜଙ୍ଗଲ ବିଭାଗର ବହୁ ବରିଷ୍ଠ ପଦାଧିକାରୀ ଉପସ୍ଥିତ ଥିଲେ ।


    ***********

    
    
    (Release ID: 1520599) Visitor Counter : 1