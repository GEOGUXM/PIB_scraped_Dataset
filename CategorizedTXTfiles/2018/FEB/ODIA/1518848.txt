      ଅର୍ଥ ମନ୍ତ୍ରଣାଳୟ

      2018-19 ଆର୍ଥିକ ବର୍ଷ ନିମନ୍ତେ ରେଳବାଇ ପାଇଁ 1,48,528 କୋଟି ଟଙ୍କାର ବ୍ୟୟବରାଦ
      • 2018-19ରେ ପ୍ରଥମ ଆଧୁନିକ ଟ୍ରେନ-ସେଟ ଚାଲୁ ହେବ
      • ମୁମ୍ବାଇ ଏବଂ ବେଙ୍ଗାଲୁରୁ ରେଳ ନେଟୱାର୍କର ସମ୍ପ୍ରସାରଣ
      • ହାଇସ୍ପିଡ ରେଳ ପ୍ରକଳ୍ପ ଲାଗି ଶ୍ରମଶକ୍ତିକୁ ତାଲିମ ଦେବା ନିମନ୍ତେ ବରୋଦାରେ ରେଳ ବିଶ୍ୱବିଦ୍ୟାଳୟ
      • 600 ପ୍ରମୁଖ ରେଳ ଷ୍ଟେସନର ପୁନଃଉନ୍ନତିକରଣ
      • ସମସ୍ତ ରେଳ ଷ୍ଟେସନ ଏବଂ ରେଳଗାଡ଼ିରେ ୱାଇ-ଫାଇ, ସିସିଟିଭି ସୁବିଧା
      Posted On: 01 FEB 2018 10:25AM by PIB Bhubaneshwar


    ଦେଶରେ ରେଳ ନେଟୱାର୍କକୁ ସୁଦୃଢ଼ କରିବା ଲାଗି ସରକାର ଗୁରୁତ୍ୱାରୋପ କରୁଥିବାରୁ 2018-19 ସାଧାରଣ ବଜେଟରେ ରେଳ ମନ୍ତ୍ରଣାଳୟ ପାଇଁ ଅର୍ଥ ଆବଂଟନ ବୃଦ୍ଧି କରାଯାଇଛି । କେନ୍ଦ୍ର ଅର୍ଥ ଏବଂ କର୍ପୋରେଟ ବ୍ୟାପାର ମନ୍ତ୍ରୀ ଶ୍ରୀ ଅରୁଣ ଜେଟଲୀ ଆଜି ସଂସଦରେ ସାଧାରଣ ବଜେଟ 2018-19 ଉପସ୍ଥାପନ କରି କହିଥିଲେ ଯେ 2018-19 ବର୍ଷରେ ରେଳବାଇ ପାଇଁ ବଜେଟରେ 1,48,528 କୋଟି ଟଙ୍କାର ପୁଞ୍ଜି ବ୍ୟୟ ନିମନ୍ତେ ବ୍ୟବସ୍ଥା କରାଯାଇଛି । ଏହାର ବୃହତ୍ତ ଅଂଶ କ୍ଷମତା ନିର୍ମାଣରେ ଖର୍ଚ୍ଚ କରାଯିବ । 18 ହଜାର କିଲୋମିଟର ରେଳ ଲାଇନର ଦୋହରୀକରଣ/ତୃତୀୟ/ଚତୁର୍ଥ ଲାଇନର ନିର୍ମାଣ କାର୍ଯ୍ୟ ଏବଂ 5 ହଜାର କିଲୋମିଟର ଗେଜ ପରିବର୍ତ୍ତନ ଦ୍ୱାରା କ୍ଷମତାରେ ବୃଦ୍ଧି ହେବ ଏବଂ ପାଖାପାଖି ସମ୍ପୂର୍ଣ୍ଣ ନେଟୱାର୍କକୁ ବ୍ରଡ ଗେଜରେ ପରିବର୍ତ୍ତନ କରାଯିବ । ଶ୍ରୀ ଜେଟଲୀ କହିଥିଲେ ଯେ 2017-18 ରେ 4 ହଜାର କିଲୋମିଟର ରେଳ ଲାଇନର ବିଦ୍ୟୁତକରଣ କରାଯାଇଛି ।


    ଅର୍ଥମନ୍ତ୍ରୀ ଶ୍ରୀ ଜେଟଲୀ ଘୋଷଣା କରିଥିଲେ ଯେ 2018-19 ବର୍ଷରେ 12 ହଜାର ୱାଗନ , 5160 କୋଚ ଏବଂ ପାଖାପାଖି 700 ଲୋକୋମୋଟିଭ କ୍ରୟ କରାଯିବ । ସେ କହିଥିଲେ ଯେ ପୂର୍ବ ଏବଂ ପଶ୍ଚିମ ସମର୍ପିତ ଫ୍ରିଟ କରିଡର କାମ ଦ୍ରୁତ ଗତିରେ ସମ୍ପାଦନ କରାଯାଉଛି । ମାଲ ଶେଡଗୁଡ଼ିକରେ ଭିତ୍ତିଭୂମି ସୁଦୃଢ଼ କରିବା ଏବଂ ଘରୋଇ ସାଇଡିଂର ଫାଷ୍ଟ ଟ୍ରାକ କାର୍ଯ୍ୟ ଆରମ୍ଭ କରିବା ଲାଗି ଗୁରୁତ୍ୱପୂର୍ଣ୍ଣ କାର୍ଯ୍ୟକ୍ରମ ଆରମ୍ଭ କରାଯାଇଛି ।


    ଅର୍ଥମନ୍ତ୍ରୀ ଆଶ୍ୱାସନା ଦେଇଥିଲେ ଯେ ଫଗ ସେଫ ଏବଂ ‘ ଟ୍ରେନ ପ୍ରୋଟେକସନ ଏଣ୍ଡ ୱାର୍ଣ୍ଣିଂ ସିଷ୍ଟମ ’ ଭଳି ପ୍ରଯୁକ୍ତିର ପ୍ରୟୋଗକୁ ପ୍ରୋତ୍ସାହନ ଦିଆଯିବ । ପରବର୍ତ୍ତୀ ଦୁଇ ବର୍ଷ ମଧ୍ୟରେ 4267 ମାନବବିହୀନ ଲେଭେଲ କ୍ରସିଂକୁ ଉଠାଇ ଦିଆଯାଇ ସେଗୁଡ଼ିକୁ ବିଜି ନେଟୱାର୍କରେ ପରିବର୍ତ୍ତନ କରିବା ଲାଗି ନିଷ୍ପତ୍ତି ନିଆଯାଇଛି ।


    ଇଣ୍ଡିଆନ ରେଳୱେ ଷ୍ଟେସନ ଡେଭଲପମେଂଟ କମ୍ପାନୀ ଲିମିଟେଡ ଦ୍ୱାରା 600 ପ୍ରମୁଖ ରେଳ ଷ୍ଟେସନର ପୁନଃଉନ୍ନତିକରଣ କାର୍ଯ୍ୟ ଆରମ୍ଭ କରାଯାଉଛି । 25 ହଜାରରୁ ଅଧିକ ଯାତ୍ରୀ କ୍ଷମତାବିଶିଷ୍ଟ ସମସ୍ତ ଷ୍ଟେସନରେ ଏସ୍କେଲେଟର ଲଗାଯିବ । ସମସ୍ତ ରେଳ ଷ୍ଟେସନ ଏବଂ ରେଳଗାଡ଼ିରେ ୱାଇ-ଫାଇ ସୁବିଧା ପ୍ରଦାନ କରାଯିବ । ସମସ୍ତ ରେଳ ଷ୍ଟେସନ ଏବଂ ରେଳ ଗାଡ଼ିରେ ସିସିଟିଭି ଉପଲବ୍ଧ କରାଯିବ , ଯାହାଦ୍ୱାରା ଯାତ୍ରୀଙ୍କ ସୁରକ୍ଷାରେ ବୃଦ୍ଧି ହୋଇପାରିବ ।


    ଅର୍ଥମନ୍ତ୍ରୀ ସୂଚନା ଦେଇଥିଲେ ଯେ ମୁମ୍ବାଇର ପରିବହନ ବ୍ୟବସ୍ଥାକୁ ସମ୍ପ୍ରସାରଣ କରାଯାଉଛି । 11 ହଜାର କୋଟି ଟଙ୍କା ବ୍ୟୟରେ 90 କିଲୋମିଟର ବିଶିଷ୍ଟ ରେଳ ଲାଇନ ଦୋହରୀକରଣ କରାଯାଉଛି । ପାଖାପାଖି 40 ହଜାର କୋଟି ଟଙ୍କା ବ୍ୟୟରେ 150 କିଲୋମିଟର ଦୂରତ୍ୱ ବିଶିଷ୍ଟ ଅତିରିକ୍ତ ଉପନଗରୀୟ ନେଟୱାର୍କ ଯୋଜନା କରାଯାଉଛି , ଯେଉଁଥିରେ କେତେକ ଭାଗରେ ଉଚ୍ଚକୁ ଉଠିଥିବା ଲାଇନ ମଧ୍ୟ ସାମିଲ ଅଛି । ବେଙ୍ଗାଲୁରୁରେ ମହାନଗର ବିକାଶର ଆବଶ୍ୟକତାକୁ ପୂରଣ କରିବା ଲାଗି 17 ହଜାର କୋଟି ଟଙ୍କାର ଆନୁମାନିକ ବ୍ୟୟ ସହ ପାଖାପାଖି 160 କିଲୋମିଟର ମହାନଗର ନେଟୱାର୍କ ପାଇଁ ଯୋଜନା କରାଯାଇଛି । ଭାରତର ପ୍ରଥମ ହାଇସ୍ପିଡ ରେଳ ପ୍ରକଳ୍ପ ମୁମ୍ବାଇ-ଅହମ୍ମଦାବାଦ ବୁଲେଟ ଟ୍ରେନ ପ୍ରକଳ୍ପ ଲାଗି ଆବଶ୍ୟକ ଶ୍ରମଶକ୍ତିକୁ ତାଲିମ ଦେବା ଲାଗି ବରୋଦାରେ ଏକ ରେଳ ବିଶ୍ୱବିଦ୍ୟାଳୟ ପ୍ରତିଷ୍ଠା କରିବା ଦିଗରେ ପ୍ରୟାସ ଆରମ୍ଭ ହୋଇଛି ।


    **********

    
    
    (Release ID: 1518848) Visitor Counter : 1