      ଯୁବ ବ୍ୟାପାର ଓ କ୍ରୀଡା ମନ୍ତ୍ରଣାଳୟ

      ଖେଲୋ ଇଣ୍ଡିଆକୁ ପ୍ରଶଂସା କରିବା ସହ ଏହି ପଦକ୍ଷେପକୁ ସମର୍ଥନ କଲେ ପ୍ରମୁଖ କ୍ରୀଡ଼ା କିମ୍ବଦନ୍ତୀ
      Posted On: 01 FEB 2018 4:54PM by PIB Bhubaneshwar


    ପିଟି ଉଷା , ବାଇଚୁଙ୍ଗ ଭୁତିଆ , ବିଜେନ୍ଦର ସିଂ ଏବଂ କିମ୍ବଦନ୍ତୀ ପାରା ଆଥଲେଟ ଦୀପା ମଲିକ ପ୍ରମୁଖ ଯୁବ ବ୍ୟାପାର ଏବଂ କ୍ରୀଡ଼ା ରାଷ୍ଟମନ୍ତ୍ରୀ ( ସ୍ୱାଧୀନ ) କର୍ଣ୍ଣେଲ ରାଜ୍ୟବର୍ଦ୍ଧନ ସିଂ ରାଠୋର ( ଅବସର ପ୍ରାପ୍ତ ) ଙ୍କ ନେତୃତ୍ୱରେ ଯୁବ ବ୍ୟାପାର ଏବଂ କ୍ରୀଡ଼ା ମନ୍ତ୍ରଣାଳୟ ଦ୍ୱାରା ଗ୍ରହଣ କରାଯାଇଥିବା ଖେଲୋ ଇଣ୍ଡିଆ ପଦକ୍ଷେପକୁ ଉଚ୍ଚ ପ୍ରଶଂସା କରିଛନ୍ତି । ଏହି କ୍ରୀଡ଼ାବିତମାନଙ୍କ ମତରେ ଏହି ପଦକ୍ଷେପ ଫଳରେ କ୍ରୀଡ଼ା ପ୍ରତିଭା ଅନ୍ୱେଷଣଠାରୁ ଆରମ୍ଭ କରି ଏମାନଙ୍କୁ ପ୍ରଶିକ୍ଷିତ କରିବା ପ୍ରକ୍ରିୟା ପର୍ଯ୍ୟନ୍ତ ସହାୟକ ହେବ ଏବଂ ଆଗାମୀ ଦିନରେ ଦେଶ ଏହା ଦ୍ୱାରା ଲାଭବାନ ହେବ । ଖେଲୋ ଇଣ୍ଡିଆ ଭାରତୀୟ କ୍ରୀଡ଼ା ଉପରେ ଏକ ସ୍ଥାୟୀ ପ୍ରଭାବ ପକେଇବ ଏବଂ ଏହା ଫଳରେ ଦେଶର କ୍ରୀଡ଼ା ସଂସ୍କୃତିରେ ଏକ ବିରାଟ ପରିବର୍ତ୍ତନ ଆସିପାରିବ ।


    ନିଜର କ୍ରୀଡ଼ା ଜୀବନର ସଂଘର୍ଷ ସମ୍ବନ୍ଧରେ ବର୍ଣ୍ଣନା କରି ପୂର୍ବତନ ଟ୍ରାକ କୁଇନ ଏବଂ ପ୍ରମୁଖ ଆଥଲେଟ ପିଟି ଉଷା ତାଙ୍କ ରାଙ୍କରେ ଉନ୍ନତି କରୁଥିବା ସମୟକୁ ସ୍ମରଣ କରିଥିଲେ । “ କେବଳ ମେଡାଲ ଜିତିବା ପରେ ହିଁ ଆମକୁ ସମର୍ଥନ ମିଳୁଥିଲା । ଖେଲୋ ଇଣ୍ଡିଆ ଯେପରି ଭାବେ ପ୍ରତିଭା ଚିହ୍ନଟ କରିବା ସହ ସେମାନଙ୍କୁ ପ୍ରଶିକ୍ଷଣ ପ୍ରଦାନ କରୁଛି ସେପରି ପ୍ରକିୟା ଆମ ବେଳେ ନଥିଲା । ସରକାରଙ୍କଠାରୁ ଏପରି ସୁଯୋଗ ପାଉଥିବାରୁ ଆମ ଯୁବ ଆଥଲେଟମାନେ ଅତ୍ୟନ୍ତ ଭାଗ୍ୟବାନ । ମୁଁ ନିଶ୍ଚିତ ଯେ ଭାରତରେ କ୍ରୀଡ଼ାର ସର୍ବାଙ୍ଗୀନ ବିକାଶ ପାଇଁ ଖେଲୋ ଇଣ୍ଡିଆ ବିଶେଷ ଭାବେ ସହାୟକ ହେବ ,” ବୋଲି ପାୟାଲି ଏକ୍ସପ୍ରେସ ନାମରେ ଜଣାଶୁଣା ପିଟି ଉଷା ପ୍ରକାଶ କରିଥିଲେ ।


    ନିଜର ଭାବ ପ୍ରବଣତାକୁ ପ୍ରକାଶ କରି ଜଣାଶୁଣା ଫୁଟବଲର ବାଇଚୁଙ୍ଗ ଭୁତିଆ କହିଲେ ଯେ ଖେଲୋ ଇଣ୍ଡିଆର ପିରାମିଡ ଭଳି ପ୍ରତିକୃତୀ ତୃଣମୂଳ ସ୍ତରରେ ଶକ୍ତିଶାଳୀ ଏବଂ ସ୍ଥାୟୀ ପ୍ରଭାବ ପକେଇବ । “ ଛୋଟ ପିଲାମାନଙ୍କ ପାଖରେ ପହଂଚି ସେମାନଙ୍କୁ ଖେଳିବା ପାଇଁ ପ୍ରୋତ୍ସାହିତ କରିବା ଗୁରୁତ୍ୱପୂର୍ଣ୍ଣ । ଖେଲୋ ଇଣ୍ଡିଆର ଉଦ୍ଦେଶ୍ୟ ହେଉଛି ଏଇଆ । ମୁଁ ନିଶ୍ଚିତ ଯେ ଖେଲୋ ଇଣ୍ଡିଆ ମାଧ୍ୟମରେ ବହୁ ସଂଖ୍ୟାରେ ପ୍ରତିଭାମାନଙ୍କୁ ଚିହ୍ନଟ କରାଯାଇ ପାରିବ ” ବୋଲି ଭୁତିଆ ପ୍ରକାଶ କରିଥିଲେ । ସେ କହିଲେ ଯେ ଖେଲୋ ଇଣ୍ଡିଆ ମାଧ୍ୟମରେ ଦେଶରେ କ୍ରୀଡ଼ାର ଦୃଷ୍ଟିଭଙ୍ଗୀ ବଦଳି ଯିବ ।


    ଭାରତର ପ୍ରଥମ ଜିମ୍ନାଷ୍ଟ ଭାବେ ରିଓ ଅଲିମ୍ପିକ୍ସ ପାଇଁ ଯୋଗ୍ୟତା ଅର୍ଜନ କରି 2016 ରିଓ ଗେମ୍ସରେ ଇତିହାସ ସୃଷ୍ଟି କରିଥିବା ଦୀପା କର୍ମକାର ପ୍ରକାଶ କରିଥିଲେ ଯେ ଭାରତର ଭବିଷ୍ୟତ ମେଡାଲ ବିଜୟୀ ଆଥଲେଟଙ୍କ ଉପରେ ଖେଲୋ ଇଣ୍ଡିଆର ସିଧାସଳଖ ପ୍ରଭାବ ପଡିବ । “ 2024 ଏବଂ 2028 ଅଲିମ୍ପିକ୍ସରେ ଭାରତର ପଦକ ସଂଖ୍ୟା ବୃଦ୍ଧି କରିବା ପାଇଁ ଏହା ଏକ ବଡ ସୁଯୋଗ । ଯଦି ଏହି କାର୍ଯ୍ୟକ୍ରମ ମାଧ୍ୟମରେ ଚୟନ ହୋଇଥିବା ଆଥଲେଟମାନେ ଉତମ ପ୍ରଶିକ୍ଷଣ ଗ୍ରହଣ କରନ୍ତି , ଉପଯୁକ୍ତ ସମୟରେ ଉପଯୁକ୍ତ କାର୍ଯ୍ୟପନ୍ଥା ଗ୍ରହଣ କରନ୍ତି ଏବଂ ସେମାନଙ୍କୁ ଆର୍ଥିକ ସମର୍ଥନ ବାବଦରେ ଚିନ୍ତିତ ହେବାକୁ ନପଡେ ତେବେ ଆଶା ମୁତାବକ ଭାରତ ଅଧିକ ପଦକ ବିଜୟୀ ହୋଇ ପାରିବ ” ବୋଲି ସେ ଆଶାପ୍ରକାଶ କରିଥିଲେ ।


    ବେଜିଂ ଅଲିମ୍ପିକ୍ସରେ ବ୍ରୋଞ୍ଜ ପଦକ ବିଜୟୀ ହୋଇଥିବା ପ୍ରଖ୍ୟାତ ମୁଷ୍ଠିଯୋଦ୍ଧା ବିଜେନ୍ଦର ସିଂ କହିଲେ ଯେ ଭାରତୀୟ କ୍ରୀଡ଼ାର ପ୍ରତିଛବି ବଦଳେଇ ଦେବା ନେଇ ଖେଲୋ ଇଣ୍ଡିଆର ସାମର୍ଥ୍ୟ ରହିଛି । “ ଏହା ସରକାରଙ୍କ ଦ୍ୱାରା ଗ୍ରହଣ କରାଯାଇଥିବା ଏକ ଉତ୍ତମ ପଦକ୍ଷେପ ଏବଂ ଏହା ସଠିକ ଦିଗରେ ଗ୍ରହଣ କରାଯାଇଛି । ଏହା ଭାରତୀୟ ଅଭିଳାଷାକୁ ପ୍ରୋତ୍ସାହିତ କରିବ । ଖେଲୋ ଇଣ୍ଡିଆ ପଦକ୍ଷେପକୁ ମୁଁ ସମ୍ପୂର୍ଣ୍ଣ ସମର୍ଥନ ପ୍ରଦାନ କରୁଛି ” ବୋଲି ବିଜେନ୍ଦର ପ୍ରକାଶ କରିଥିଲେ ।


    2016 ରିଓ ପାରା ଅଲିମ୍ପିକ୍ସର F-53 ସଟପୁଟ ଇଭେଂଟରେ ରୌପ୍ୟ ପଦକ ବିଜୟୀ ହୋଇଥିବା ଭାରତର ଜଣେ ପ୍ରମୁଖ ପାରା ଆଥଲେଟ ଦୀପା ମଲିକ କହିଥିଲେ ଯେ ଅଧିକରୁ ଅଧିକ ଜନ ସାଧାରଣ କ୍ରୀଡ଼ା କ୍ଷେତ୍ରକୁ ଆସିଲେ ହିଁ ଭାରତ ବିଶ୍ୱରେ ଏକ କ୍ରୀଡ଼ା ମହାଶକ୍ତିରେ ପରିଣତ ହେବା ଦିଗରେ ଏହା ପ୍ରଥମ ପଦକ୍ଷେପ ହେବ । ଦେଶକୁ ଏକ କ୍ରୀଡ଼ା ଶକ୍ତିରେ ପରିଣତ କରିବା ପାଇଁ ସଠିକ ସମୟ ଉପନୀତ ହୋଇଛି । ଆମେ କ୍ରୀଡ଼ା କ୍ଷେତ୍ରରେ ଉତ୍କର୍ଷତା ସମ୍ବନ୍ଧରେ କହିଲେ ଦେଶର ମୋଟ ଜନସଂଖ୍ୟା ଗୁରୁତ୍ୱପୂର୍ଣ୍ଣ ନୁହେଁ । ବରଂ ଏଥିପାଇଁ କ୍ରୀଡ଼ା ପ୍ରତି ଗ୍ରହଣୀୟତା ଥିବା ଜନସଂଖ୍ୟା ଆବଶ୍ୟକ । ଆମେ ପ୍ରତିଭାମାନଙ୍କୁ ଅଳ୍ପ ବୟସରୁ ଚୟନ କଲେ , ଆମେ ଏକ ସୁସ୍ଥ ଜୀବନ ଧାରା ରୂପରେ କ୍ରୀଡ଼ାକୁ ଏକ ଭଲ ଅଭ୍ୟାସ ଭାବେ ସେମାନଙ୍କ ମଧ୍ୟରେ ବଢ଼ାଇପାରିବା । ଏହା ନୂତନ ଭାରତର ଦୃଷ୍ଟିକୋଣକୁ ବଦଳାଇବା ସହ ଭାରତକୁ ଏକ କ୍ରୀଡ଼ା ମହାଶକ୍ତିରେ ରୂପାନ୍ତରିତ କରିପାରିବ ” ବୋଲି ସେ ପ୍ରକାଶ କରିଥିଲେ ।


    ଗତ କାଲି ନୂଆଦିଲ୍ଲୀର ଇନ୍ଦିରା ଗାନ୍ଧୀ ଇନଡୋର ଷ୍ଟାଡିୟମରେ ଅନୁଷ୍ଠିତ ଏକ ବର୍ଣ୍ଣାଢ଼୍ୟ ଉତ୍ସବରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ପ୍ରଥମ ଖେଲୋ ଇଣ୍ଡିଆ ସ୍କୁଲ ଗେମ୍ସକୁ ଉଦଘାଟନ କରିଥିଲେ ।


    ***********

    
    
    (Release ID: 1518948) Visitor Counter : 1