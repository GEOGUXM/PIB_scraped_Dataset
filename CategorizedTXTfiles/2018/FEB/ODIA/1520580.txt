      କୌଶଳ ବିକାଶ ଓ ଉଦ୍ଯୋଗ ମନ୍ତ୍ରଣାଳୟ

      ଆଇଟିଆଇ ପାଇଁ ନୂତନ ଅନୁବନ୍ଧନ ସର୍ତ୍ତାବଳୀ
      Posted On: 08 FEB 2018 8:25PM by PIB Bhubaneshwar


    ଦେଶର ଶିଳ୍ପ ତାଲିମ କେନ୍ଦ୍ର ( ITI ) ଗୁଡ଼ିକୁ ଅଧିକ ସକ୍ରିୟ କରି ସେମାନଙ୍କର ଗୁଣାତ୍ମକ ମାନ ବୃଦ୍ଧି ଉଦ୍ଦେଶ୍ୟରେ କୌଶଳ ବିକାଶ ଏବଂ ଉଦ୍ୟୋଗ ମନ୍ତ୍ରଣାଳୟ ପକ୍ଷରୁ ନୂତନ ଅନୁବନ୍ଧନ / ଆକ୍ରିଡ଼ିଟେସନ୍ ‌ ସର୍ତ୍ତାବଳୀ ପ୍ରବର୍ତ୍ତନ କରାଯାଇଛି । ଏହା ଦ୍ୱାରା ଏହିସବୁ ତାଲିମ ସଂସ୍ଥା ଅଧିକ ସକ୍ରିୟ ଭାବେ ଶିକ୍ଷାନବୀଶମାନଙ୍କୁ ତାଲିମ ପ୍ରଦାନ କରିପାରିବ । ଦେଶରେ ଏବେ ପ୍ରାୟ 13,000ରୁ ଉର୍ଦ୍ଧ୍ଵ ଆଇଟିଆଇ ରହିଛି ଏବଂ ସେହିସବୁ ଅନୁଷ୍ଠାନମାନେ ଯୁବକଯୁବତୀମାନଙ୍କୁ ବିଭିନ୍ନ ପ୍ରକାର ଟେକନିକାଲ ଏବଂ କୌଶଳ ତାଲିମ ପ୍ରଦାନ କରିଆସୁଛନ୍ତି । ଏହା ଦ୍ୱାରା ସେହିସବୁ ତାଲିମପ୍ରାପ୍ତ ଯୁବକଯୁବତୀମାନେ ନିଯୁକ୍ତିକ୍ଷମ ହୋଇପାରୁଛନ୍ତି । ନୂତନ ସର୍ତ୍ତାବଳୀ ଅନୁସାରେ ଏବେ ସ୍ଥାପିତ ଏବଂ ଭବିଷ୍ୟତରେ ପ୍ରତିଷ୍ଠା ହେବାକୁ ଥିବା ଆଇଟିଆଇମାନଙ୍କରେ ଏହାର ନିୟମାବଳୀ ତଥା ସିଭିଲ୍ ‌ ସର୍ତ୍ତାବଳୀକୁ କଡ଼ାକଡ଼ି ଭାବେ ପାଳନ କରାଯିବ । ଏହା ଦ୍ୱାରା ଦେଶରେ ମୁଣ୍ଡ ଟେକୁଥି ô ବା ବେଆଇନ୍ ‌ ପ୍ରତିଷ୍ଠାନକୁ ରୋକିବା ଏବଂ ଅଧିସ୍ୱୀକୃତ ପ୍ରତିଷ୍ଠାନଗୁଡ଼ିକର ଗୁଣାତ୍ମକମାନ ବୃଦ୍ଧି କରିବା ସମ୍ଭବପର ହୋଇପାରିବ ।


    ନୂତନ ଅନୁବନ୍ଧନ ନୀତିର ପ୍ରମୁଖ ବୈଶିଷ୍ଟ୍ୟମାନ ହେଲା :

      * ସିଭିଲ ଏବଂ ଭିତ୍ତିଭୂମି ଆବଶ୍ୟକତା ସର୍ତ୍ତାବଳୀକୁ ଆମୂଳଚୂଳ ଭାବେ ସଂସ୍କାର କରାଯାଇଛି । ଆଇଟିଆଇ ପ୍ରତିଷ୍ଠାନ ନିର୍ମାଣ ସକାଶେ ସର୍ବନିମ୍ନ ଆବଶ୍ୟକତା ଧାର୍ଯ୍ୟ କରାଯାଇଛି ।
      * ଆଇଟିଆଇ ପ୍ରତିଷ୍ଠା ନିମନ୍ତେ ଆବେଦନ ପତ୍ର ଓ ଏଥିପାଇଁ ବିଚାର ସ୍ତରକୁ ଡ଼ିଜିଟାଲ ତଥା ସରଳୀକରଣ କରାଯାଇଛି । ଅନଲାଇନରେ ଆବେଦନକାରୀମାନେ ସେମାନଙ୍କର ଆବେଦନ କରିବା ସହ ପ୍ରାପ୍ତିପତ୍ର ହାସଲ କରିପାରିବେ ।
      * ଚାରିଟି ଟ୍ରେଡ଼ରେ ଏକ ନୂତନ ଆଇଟିଆଇ ସ୍ଥାପନ କରାଯାଇପାରିବ ଏବଂ ଏଥିପାଇଁ ସର୍ବନିମ୍ନ ପ୍ଲଟର ଆକାର ଏକ ଏକର ରଖାଯାଇଛି ଯେଉଁଥିରେ କି ସମସ୍ତ ପ୍ରକାର ପ୍ରଯୁକ୍ତି ଆବଶ୍ୟକତା ସ୍ଥାନ ପାଇପାରିବ ।
      * ଏଥିପାଇଁ ଭୂମି ଲିଜ୍ ‌ ଅବଧିକୁ 10 ବର୍ଷକୁ କମାଇ ଦିଆଯାଇଛି ଯଦ୍ୱାରା ଉଦ୍ୟୋଗୀମାନେ ଦୀର୍ଘକାଳୀନ ତାଲିମ ସ୍ଥାନ ପାଇବାରେ ସହାୟକ ହେବ ।
      * ଏଥିପାଇଁ କ୍ଷେତ୍ର ତନଖି ଓ ଯାଞ୍ଚ ବ୍ୟବସ୍ଥାକୁ ଖୁବ୍ ‌ କଡ଼ାକଡ଼ି କରାଯାଇଛି ଏବଂ ଏହି ସବୁ କାର୍ଯ୍ୟ ଏକ ବିଶେଷଜ୍ଞ କମିଟି ସଂପାଦନ କରିବେ ।
      * ନୂତନ ଅନୁବନ୍ଧନ ନିୟମ ପୂର୍ବବର୍ତ୍ତୀ ସମସ୍ତ ସିଭିଲ ଏବଂ ବୈଧାନିକ ସର୍ତ୍ତାବଳୀ ଉପରେ ରହିବ ଯାହାକି ନୂତନ ଆଇଟିଆଇକୁ ସ୍ୱୀକୃତି ପ୍ରଦାନ ପାଇଁ ବିଚାରକୁ ନିଆଯିବ ଏବଂ ଏହା ଜାତୀୟ ଧନ୍ଦାମୂଳକ ତାଲିମ ପରିଷଦ ( NCVT ) ସ୍ଥିର କରିବେ ।
      * 2018-19 ଶିକ୍ଷାବର୍ଷଠାରୁ ଏହି ନୂତନ ପ୍ରସ୍ତାବ କାର୍ଯ୍ୟକାରୀ ହେବ ଏବଂ ତଦନୁସାରେ ନୂତନ ଆଇଟିଆଇ ସ୍ଥାପନ ନିମନ୍ତେ ଆଗ୍ରହୀଙ୍କଠାରୁ ଆବେଦନପତ୍ର ଆହ୍ୱାନ କରାଯାଉଛି । ଏହାକୁ ଏକ ଆଇଟିଭିତ୍ତିକ ପ୍ଲାଟଫର୍ମରେ ପରିଣତ କରାଯାଉଛି ଏବଂ ଏଥିପାଇଁ ଖୁବ୍ ‌ ଶୀଘ୍ର ବିଜ୍ଞପ୍ତି ପ୍ରକାଶ ପାଇବ ।

    ଏହି ସବୁ ନିୟମାବଳୀ ପ୍ରସ୍ତୁତ କଲାବେଳେ ଆଇଟିଆଇମାନଙ୍କର ସିଭିଲ୍ ‌ ଭିତ୍ତିଭୂମିକୁ ସମାନ କରିବାକୁ ପ୍ରୟାସ କରାଯାଇଛି ଯଦ୍ୱାରା ସାରା ଦେଶର ସମସ୍ତ ଆଇଟିଆଇ ସମାନ ସ୍ତରର ହୋଇପାରିବ ଏବଂ ତାହା ସମାନ ବିଲ୍ଡିଂ ଓ ସେଥିରେ ସବୁପ୍ରକାର ସମାନ ସୁବିଧା ରହିବ । ଏଥିପାଇଁ ଆବେଦନ କରିବାର ବିଧିକୁ ସଂସ୍କାର କରାଯାଇ ଏହାକୁ ଅଧିକ ସରଳ ଓ ସ୍ୱଚ୍ଛ କରାଯାଇଛି । ଏହାର ତିନୋଟି ପର୍ଯ୍ୟାୟ ରହିଛି । ସେଗୁଡ଼ିକ ହେଲା - ପ୍ରଥମ ପର୍ଯ୍ୟାୟ - ଡ଼େସ୍କଟପ୍ ‌ ଆକଳନ , ଦ୍ୱିତୀୟ ପର୍ଯ୍ୟାୟ - ସିଭିଲ୍ ‌ ଭିତ୍ତିଭୂମି ଆକଳନ , ଏବଂ ତୃତୀୟ ପର୍ଯ୍ୟାୟ - ଉପକରଣ , ଶକ୍ତି , ଆଇଟି ଏବଂ ଅନ୍ୟାନ୍ୟ ସଂସାଧନ ଆକଳନ ।


    ଶିଳ୍ପ ତାଲିମ ପ୍ରତିଷ୍ଠାନ ( ITI ) ପାଇଁ ଅନୁବନ୍ଧନ ଓ ବିଧିଗତ ସର୍ତ୍ତାବଳୀକୁ ଏନସିଭିଟି ବିଶେଷଜ୍ଞ କମିଟି , ବ୍ୟବସାୟିକ ବିଶେଷଜ୍ଞ , ଶିଳ୍ପସଂସ୍ଥା , ଶିକ୍ଷାବିତ ଏବଂ ରାଜ୍ୟ ସରକାରମାନଙ୍କ ସହ ପରାମର୍ଶକ୍ରମେ ସଂଶୋଧନ କରିଛନ୍ତି । ବିଶେଷ କରି ଦେଶର ଦୁର୍ଗମ ବ୍ଲକମାନଙ୍କରେ ଯେଉଁଠାରେ କି ଏଭଳି ସୁବିଧା ପହଞ୍ଚିପାରିନାହିଁ ସେଠାରେ ଏଭଳି ସୁବିଧା ଉପଲବ୍ଧ କରାଇବା ଲକ୍ଷ୍ୟରେ ତାହା ସ୍ଥିର କରାଯାଇଛି ।


    ସାରା ଦେଶରେ ଏବେ ( ଅକ୍ଟୋବର 30 , 2017 ସୁଦ୍ଧା ) ମୋଟ 13,912ଟି ଆଇଟିଆଇ ରହିଛି ଯାହା ବିଭିନ୍ନ ସେକ୍ଟରର ଧନ୍ଦାମୂଳକ କାର୍ଯ୍ୟ ଆବଶ୍ୟକତାକୁ ପୂରଣ କରିଆସୁଛି । ତେବେ ବିଭିନ୍ନ ଆଇଟିଆଇମାନଙ୍କୁ ଗୁରୁତ୍ୱର ସହ ପରୀକ୍ଷାନିରୀକ୍ଷା କରାଯାଇ ନୂତନ ନିୟମାବଳୀ ଓ ସର୍ତ୍ତାବଳୀର ପ୍ରାବଧାନ କରାଯାଇଛି । କେତେକ କ୍ଷେତ୍ରରେ ଆଇଟିଆଇମାନେ ଆବଶ୍ୟକ ସର୍ତ୍ତାବଳୀ ପୂରଣ କରୁନଥିବା ପରିଲକ୍ଷିତ ହୋଇଛି ଯଦ୍ୱାରା ସେଠାରେ ନାମ ପଞ୍ଜୀକରଣ କରିଥିବା ପିଲାମାନେ ଆଶାନୁରୂପ ତାଲିମ ପାଇପାରୁନାହାନ୍ତି । ସେପରିସ୍ଥଳେ ବିଗତ ପାଞ୍ଚ ବର୍ଷ ମଧ୍ୟରେ 385ଟି ଆଇଟିଆଇର ପଞ୍ଜୀକରଣକୁ ରଦ୍ଦ କରାଯାଇଛି । ଏହା ଦ୍ୱାରା କେବଳ ଯେଉଁ ଆଇଟିଆଇଗୁଡ଼ିକ ଉତ୍ତମ ମାନର ତାଲିମ ପ୍ରଦାନ କରୁଛନ୍ତି ସେମାନେ ହିଁ କାର୍ଯ୍ୟକରିବା ସୁନିଶ୍ଚିତ ହୋଇଛି । ଆଇଟିଆଇ ତାଲିମ ଦେଶର ବିଭିନ୍ନ ଶିଳ୍ପସଂସ୍ଥାକୁ ତାଲିମପ୍ରାପ୍ତ ଶ୍ରମଶକ୍ତି ଯୋଗାଣରେ ମୁଖ୍ୟ ଭୂମିକା ଗ୍ରହଣ କରିଆସିଛି । ବିଗତ ଛଅ ଦଶନ୍ଧି ମଧ୍ୟରେ ଏହି ଦିଗରେ ଭାରତ ବିଶେଷ ଅଗ୍ରଗତି ହାସଲ କରିଛି । ଭବିଷ୍ୟତରେ ଏହି ଆବଶ୍ୟକତାକୁ ଦୃଷ୍ଟିରେ ରଖି ଆଇଟିଆଇ ଅନୁବନ୍ଧନ ସର୍ତ୍ତାବଳୀରେ ସରକାର ଏଭଳି ସଂଶୋଧନ ଆଣିବାକୁ ସ୍ଥିର କରିଛନ୍ତି ।


    ପ୍ରଧାନମନ୍ତ୍ର ନରେନ୍ଦ୍ର ମୋଦୀଙ୍କ ମେକ୍ ‌ ଇନ୍ ‌ ଇଣ୍ଡିଆ , ଡ଼ିଜିଟାଲ ଇଣ୍ଡିଆ , ସ୍ମାର୍ଟ ସିଟି ଓ କ୍ଲିନ୍ ‌ ଇଣ୍ଡିଆ ଭଳି ଫ୍ଲାଗସିପ୍ ‌ କାର୍ଯ୍ୟକ୍ରମ ସକାଶେ ପର୍ଯ୍ୟାପ୍ତ ସଂଖ୍ୟକ କୁଶଳୀ ଓ ତାଲିମପ୍ରାପ୍ତ ଶ୍ରମଶକ୍ତିର ଆବଶ୍ୟକତା ରହିଛି । ଏହାକୁ ପୂରଣ କରିବା ସକାଶେ ଆଇଟିଆଇ ତାଲିମକୁ ଅଧିକ ଗୁଣାତ୍ମକ ଓ ବାସ୍ତବଧନୀ ତଥା କର୍ମନିଯୁକ୍ତିକ୍ଷମ କରିବା ସକାଶେ ସରକାର ସଂକଳ୍ପବଦ୍ଧ । ନୂତନ ଅନୁବନ୍ଧନ ନୀତି ଏହି ଦିଗରେ ବିଶେଷ ସହାୟକ ହୋଇପାରିବ ।


    ***********

    
    
    (Release ID: 1520580) Visitor Counter : 1
    
    
    
    
    

*