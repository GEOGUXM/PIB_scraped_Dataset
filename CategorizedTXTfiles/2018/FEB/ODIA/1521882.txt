      ଶ୍ରମ ଓ ନିୟୋଜନ ମନ୍ତ୍ରଣାଳୟ

      338 ଜଣ ଶ୍ରମିକଙ୍କୁ ପ୍ରଧାନମନ୍ତ୍ରୀ ଶ୍ରମ ପୁରସ୍କାରରେ ସମ୍ମାନିତ କଲେ ଉପରାଷ୍ଟ୍ରପତି
      Posted On: 26 FEB 2018 2:51PM by PIB Bhubaneshwar


    ଆଜି ଉପରାଷ୍ଟ୍ରପତି ଏମ୍.ଭେଙ୍କେୟା ନାଇଡୁ 338ଜଣ ଶ୍ରମିକଙ୍କୁ ପ୍ରଧାନମନ୍ତ୍ରୀ ଶ୍ରମ ପୁରସ୍କାରରେ ସମ୍ମାନିତ କରିଛନ୍ତି । ଏହି ଅବସରରେ କେନ୍ଦ୍ର ଶ୍ରମ ଓ ନିଯୁକ୍ତି ରାଷ୍ଟ୍ରମନ୍ତ୍ରୀ ସନ୍ତୋଷ କୁମାର ଗଙ୍ଗୱାର ଉପସ୍ଥିତ ଥିଲେ । ନୂଆଦିଲ୍ଲୀର ବିଜ୍ଞାନ ଭବନରେ ଆୟୋଜିତ କାର୍ଯ୍ୟକ୍ରମରେ ଉପରାଷ୍ଟ୍ରପତି ଆଜି 2011 , 2012 , 2013 , 2014 , 2015 ଓ 2016 ମସିହା ପାଇଁ 194ଟି ସମ୍ମାନଜନକ ପୁରସ୍କାର ପ୍ରଦାନ କରିଥିଲେ । 500 ଅବା ତଦୁର୍ଦ୍ଧ୍ଵ କର୍ମଚାରୀ ଥିବା କେନ୍ଦ୍ର ଓ ରାଜ୍ୟ ସରକାରଙ୍କ ରାଷ୍ଟ୍ରାୟତ ଉଦ୍ୟୋଗ ଏବଂ ଘରୋଇ କ୍ଷେତ୍ର କମ୍ପାନୀର କର୍ମଚାରୀମାନଙ୍କୁ ଏହି ପୁରସ୍କାର ପ୍ରଦାନ କରାଯାଇଥିଲା । ଏହି ପୁରସ୍କାର ମାଧ୍ୟମରେ ସେହିମାନଙ୍କୁ ସ୍ୱୀକୃତି ପ୍ରଦାନ କରାଯାଇଛି ଯେଉଁମାନଙ୍କ ଉଲ୍ଲେଖନୀୟ ରେକର୍ଡ ପ୍ରଦର୍ଶନ , କର୍ତ୍ତବ୍ୟ ପ୍ରତି ସମର୍ପିତ ଭାବ , ଉତ୍ପାଦନ କ୍ଷେତ୍ରରେ ନିର୍ଦ୍ଦିଷ୍ଟ ଯୋଗଦାନ , ନିରାପତ୍ତା , ଗୁଣାତ୍ମକ , ପ୍ରମାଣିତ ନବସୃଜନ ଦକ୍ଷତା , ସମ୍ବଳର ସଂରକ୍ଷଣ , ଉପସ୍ଥିତ ବୁଦ୍ଧି ଓ ଅଦ୍ୟମ ସାହାସ ଦେଖାଇଛନ୍ତି । ଏହି ପୁରସ୍କାର ମଧ୍ୟ ସେଭଳି କର୍ମଚାରୀଙ୍କୁ ଦିଆଯାଇଛି ଯେଉଁମାନେ କର୍ତ୍ତବ୍ୟ ସମ୍ପାଦନ ସମୟରେ ନିଜର ଜୀବନକୁ ବଳି ଦେଇଛନ୍ତି ।


    ଏହି ଅବସରରେ ଉପରାଷ୍ଟ୍ରପତି ଏମ୍ . ଭେଙ୍କେୟା ନାଇଡୁ କହିଛନ୍ତି ଯେ ଭାରତ ହେଉଛି ବିଶ୍ୱ ଅର୍ଥବ୍ୟବସ୍ଥାର ଆଶା ଓ ଯାହାର ଚିତ୍ର ଉଭୟ ଆକର୍ଷକ ଓ ଜଟିଳ । କାରଣ ଆମର ଅର୍ଥବ୍ୟବସ୍ଥା ଦ୍ରୁତ ଗତିରେ ଆଗକୁ ବଢ଼ୁଛି । ଶ୍ରମିକମାନଙ୍କୁ ସମ୍ବର୍ଦ୍ଧିତ କରି ଶ୍ରୀ ନାଇଡୁ କହିଥିଲେ ଯେ ଲକ୍ଷ ଲକ୍ଷ ମାନବ ସମ୍ବଳ ଦିନରାତି ପରିଶ୍ରମ କରି ଦେଶର ଅର୍ଥବ୍ୟବସ୍ଥାକୁ ଗତିଶୀଳ କରୁଛନ୍ତି । ଏହା ହିଁ ହେଉଛି ‘ ବାସ୍ତବ ଜିଡିପି ’ ର (ରିଏଲ୍ ଜିଡିପି) ଉତ୍ସବ । ଅର୍ଥାତ୍ ଯେଉଁମାନଙ୍କର ‘ ଅଭିବୃଦ୍ଧି କରାଇବାର ଶକ୍ତି ’ ( ଗ୍ରୋଥ ଡ୍ରାଇଭିଂ ପାୱାର) ରହିଛି ସେହି ‘ ମହାନ ସମର୍ପିତ ବ୍ୟକ୍ତିମାନଙ୍କୁ ’ ( ଗ୍ରେଟ୍ ଡେଡିକେଟେଡ୍ ପର୍ସନସ୍) ଆଜି ସମ୍ମାନିତ କରାଯାଉଛି । ଆଉ ଏହି ଦୁଇ ଜିଡିପି ହେଉଛି ‘ ମୋଟ ଘରୋଇ ଉତ୍ପାଦ ’(‘ ଗ୍ରସ୍ ଡୋମେଷ୍ଟିକ ପ୍ରଡକ୍ଟ) ପାଇଁ ମହତ୍ୱପୂର୍ଣ୍ଣ , ଯେଉଁଥି ପ୍ରତି ଆମେ ଅବଗତ ରହିଛେ ।


    ସେହିପରି କେନ୍ଦ୍ର ଶ୍ରମ ଓ ନିଯୁକ୍ତି ରାଷ୍ଟ୍ରମନ୍ତ୍ରୀ ସନ୍ତୋଷ କୁମାର ଗଙ୍ଗୱର ଏହି ଅବସରରେ ଶ୍ରମିକଙ୍କ ଅଧିକାରର ସୁରକ୍ଷା ଓ ସେମାନଙ୍କର କଲ୍ୟାଣ ନିମନ୍ତେ ସରକାରଙ୍କ ପ୍ରତିଶ୍ରୁତିବଦ୍ଧତାକୁ ଦୋହରାଇଥିଲେ । ସେ କହିଥିଲେ ଯେ ଶ୍ରମ ଓ ନିଯୁକ୍ତି ମନ୍ତ୍ରଣାଳୟର ପ୍ରୟାସଗୁଡ଼ିକ ଯୋଗୁ ସିଧାସଳଖ ଭାରତର 50 ପ୍ରତିଶତରୁ ଉର୍ଦ୍ଧ୍ଵ ଜନସଂଖ୍ୟାକୁ ସୁଫଳ ମିଳୁଛି । ଯାହାକି ପରୋକ୍ଷ ଭାବେ ପ୍ରାୟତଃ ସମଗ୍ର ଜନସଂଖ୍ୟା ଉପରେ ପଡ଼ୁଛି । ତାଙ୍କ ମନ୍ତ୍ରଣାଳୟ ଦ୍ୱାରା ଶ୍ରମ ସୁଧାରର ପ୍ରୟାସ ସମ୍ପର୍କରେ ସେ କହିଥିଲେ ଯେ ବିଶେଷକରି ସାମାଜିକ ସୁରକ୍ଷାକୁ ନେଇ ରହିଥିବା କୋଡ୍ ଯାହା ସମସ୍ତ କର୍ମଚାରୀଙ୍କୁ ସାର୍ବଜନୀନ ସାମାଜିକ ସୁରକ୍ଷା ପ୍ରଦାନ କରିବାର ପ୍ରସ୍ତାବ ରହିଛି । ତାଙ୍କ ମନ୍ତ୍ରଣାଳୟ ‘ ସର୍ବନିମ୍ନ ସରକାର ଓ ସର୍ବାଧିକ ପ୍ରଶାସନ ’ ର ସିଦ୍ଧାନ୍ତରେ କାର୍ଯ୍ୟ କରୁଛି ।


    ରାଷ୍ଟ୍ରାୟତ କ୍ଷେତ୍ରର କର୍ମଚାରୀଙ୍କୁ 232 ଟି ପୁରସ୍କାର ମିଳିଥିବାବେଳେ 106ଟି ପୁରସ୍କାର ଘରୋଇ କ୍ଷେତ୍ରର କର୍ମଚାରୀଙ୍କୁ ମିଳିଛି । ଆହୁରି ମଧ୍ୟ ମିଳିତ ଭାବେ କର୍ମଚାରୀଙ୍କ ଗୋଷ୍ଠୀକୁ ପୁରସ୍କାର ମିଳିଛି । ମୋଟ 338ଟି ପୁରସ୍କାର ମଧ୍ୟରୁ 20ଟି ମହିଳାଙ୍କୁ ମିଳିଥିବାବେଳେ 2ଟି ମରଣୋତ୍ତର ପୁରସ୍କାର ରହିଛି ।


    ଶ୍ରମ ରତ୍ନ ପୁରସ୍କାର ହେଉଛି ସର୍ବୋଚ୍ଚ ଶ୍ରମ ପୁରସ୍କାର । ଏହି ପୁରସ୍କାର ବାବଦରେ 2 ଲକ୍ଷ ଟଙ୍କା ଓ ଏକ ମାନପତ୍ର 2012 ମସିହାରେ ଉଦାହରଣଯୋଗ୍ୟ ଯୋଗଦାନ ପାଇଁ ଜାମସେଦପୁର ଟାଟା ଷ୍ଟିଲ ଲିଃର ସୁବ୍ରତ କୁମାର , ଚାର୍ଜ ହ୍ୟାଣ୍ଡ(ଡିଜେଲ୍)(ସ୍ପେଶାଲ ଗ୍ରେଡ୍)ଙ୍କୁ ପ୍ରଦାନ କରାଯାଇଛି ।


    2011 ରୁ 2016 ମସିହା ପାଇଁ ଶ୍ରମ ଭୂଷଣ ପୁରସ୍କାର ମୋଟ୍ 46ଜଣଙ୍କ ମଧ୍ୟରୁ 5ଜଣ ମହିଳା କର୍ମଚାରୀଙ୍କୁ ଦିଆଯାଇଛି । ପ୍ରତ୍ୟେକ ପୁରସ୍କାର ବାବଦରେ 1ଲକ୍ଷ ଟଙ୍କା ନଗଦ ଓ ମାନପତ୍ର ପ୍ରଦାନ କରାଯାଇଛି ।


    ସେହିପରି 2011 ରୁ 2016 ମସିହା ପାଇଁ ଶ୍ରମ ବୀର/ବୀରାଙ୍ଗନା ପୁରସ୍କାର ବର୍ଗରେ 4ଜଣ ମହିଳା କର୍ମଚାରୀଙ୍କ ସମେତ ମୋଟ 129 ଜଣଙ୍କୁ ପୁରସ୍କୃତ କରାଯାଇଛି । ପ୍ରତ୍ୟେକଙ୍କୁ ପୁରସ୍କାର ବାବଦରେ 60 ହଜାର ଟଙ୍କା ନଗଦ ଓ ମାନପତ୍ର ଦିଆଯାଇଛି ।


    ସେହିପରି 2011ଵ ରୁ 2016 ମସିହା ପାଇଁ ଶ୍ରମ ଶ୍ରୀ/ଶ୍ରମ ଦେବୀ ପୁରସ୍କାର ବର୍ଗରେ 11ଜଣ ମହିଳା କର୍ମଚାରୀଙ୍କ ସମେତ ମୋଟ 162 ଜଣଙ୍କୁ ପୁରସ୍କାର ପ୍ରଦାନ କରାଯାଇଛି । ପ୍ରତ୍ୟେକଙ୍କୁ ପୁରସ୍କାର ବାବଦରେ 40 ହଜାର ଟଙ୍କା ନଗଦ ଓ ମାନପତ୍ର ପ୍ରଦାନ କରାଯାଛି ।


    ଏହି ଅବସରରେ ଶ୍ରମ ଓ ନିଯୁକ୍ତି ସଚିବ ଏମ୍.ଶାଥିୟାଭାଥି , ଅତିରିକ୍ତ ସଚିବ ହୀରାଲାଲ ସମାରିୟା ଓ ଅର୍ଥନୀତିକ ପରାମର୍ଶଦାତା ଦେବେନ୍ଦର ସିଂହ ମଧ୍ୟ ଉପସ୍ଥିତ ଥିଲେ ।


    **************

    
    
    (Release ID: 1521882) Visitor Counter : 6