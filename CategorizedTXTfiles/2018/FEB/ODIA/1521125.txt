      ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି

      କର୍ଣ୍ଣାଟକରେ 275ନଂ ଜାତୀୟ ରାଜପଥର ନୀଦାଗାଟ୍ଟା-ମହୀଶୂର ଅଂଶର 6-ଲେନ ପ୍ରସ୍ତାବକୁ କ୍ୟାବିନେଟ ଅନୁମୋଦନ
      Posted On: 20 FEB 2018 4:23PM by PIB Bhubaneshwar


    ହାଇବ୍ରିଡ ଆନୁଇଟି ମୋଡରେ କର୍ଣ୍ଣାଟକରେ 275 ନମ୍ବର ଜାତୀୟ ରାଜପଥର ନୀଦାଗାଟ୍ଟା-ମହୀଶୂର ଅଂଶର 74.200 କିମିରୁ 135.304 କିମି ପର୍ଯ୍ୟନ୍ତ ରାସ୍ତାକୁ 6 ଲେନ କରାଯିବ । ଏ ସଂକ୍ରାନ୍ତ ପ୍ରସ୍ତାବକୁ ଆଜି ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ ଅର୍ଥନୈତିକ ବ୍ୟାପାର ସଂକ୍ରାନ୍ତ କେନ୍ଦ୍ର କ୍ୟାବିନେଟ କମିଟି (ସିସିଇଏ) ବୈଠକରେ ଅନୁମୋଦନ ମିଳିଛି ।


    ପ୍ରାୟ 61 କିମି ଦୂର ଏହି ରାଜପଥ ସମ୍ପ୍ରସାରଣ କାର୍ଯ୍ୟ ପାଇଁ ମୋଟ 2919.81 କୋଟି ଟଙ୍କା ଖର୍ଚ୍ଚ କରାଯିବ । ଏହା ମଧ୍ୟରେ ଭୂମି ଅଧିଗ୍ରହଣ ଏବଂ ନିର୍ମାଣ ପୂର୍ବବର୍ତ୍ତୀ କାର୍ଯ୍ୟକଳାପ ଖର୍ଚ୍ଚ ରହିଛି ।


    ପ୍ରକଳ୍ପ ନିର୍ମାଣ ସମୟରେ ଏହା ମଧ୍ୟ ସ୍ଥାନୀୟ ଲୋକଙ୍କୁ ନିଯୁକ୍ତି ସୁଯୋଗ ଯୋଗାଇ ଦେବ । ରାଜପଥର ସମ୍ପ୍ରସାରଣ ଏବଂ ଉନ୍ନତିକରଣ ଦ୍ୱାରା ଏହି ଅଂଚଳରେ ଅର୍ଥନୈତିକ ବିକାଶ ଏବଂ ସ୍ଥାନୀୟ ଲୋକଙ୍କ ନିଯୁକ୍ତି ପାଇଁ ମାର୍ଗ ପ୍ରଶସ୍ତ ହେବ । ଏହି ରାଜପଥ ସମ୍ପ୍ରସାରଣ କାର୍ଯ୍ୟ ସମୟରେ ସ୍ଥାନୀୟ ଲୋକଙ୍କ ପାଇଁ 2 ,48,000 ମାନବ ଦିବସର ନିଯୁକ୍ତି ସୁଯୋଗ ସୃଷ୍ଟି ହେବ ବୋଲି ଅନୁମାନ କରାଯାଉଛି ।


    275 ନମ୍ବର ଜାତୀୟ ରାଜପଥର ଏହି ଅଂଶ କର୍ଣ୍ଣାଟକର ଦୁଇଟି ପ୍ରମୁଖ ସହର ବାଣିଜ୍ୟିକ ରାଜଧାନୀ ବେଙ୍ଗାଲୁରୁ ଏବଂ ସାଂସ୍କୃତିକ ରାଜଧାନୀ ମହୀଶୂର ମଧ୍ୟରେ ଯୋଗାଯୋଗକୁ ଆହୁରି ଉନ୍ନତ କରିବ । ଏହାସହିତ ମାଙ୍ଗାଲୋର , କୋଡାଗୁ , କେରଳର କେତେକ ଅଂଚଳକୁ ବାଙ୍ଗାଲୋର ସହିତ ମଧ୍ୟ ଯୋଡ଼ିବ ।


    ବର୍ତ୍ତମାନ ଏହି ରାଜପଥ 4 ଲେନ ବିଶିଷ୍ଟ ଅଛି । ଗାଡ଼ି ସଂଖ୍ୟା ବୃଦ୍ଧି ପାଇଥିବାରୁ ଟ୍ରାଫିକ ଜାମ ଏବଂ ଦୁର୍ଘଟଣା ବଢ଼ୁଛି । ଏହି ରାଜପଥ ସଂକୀର୍ଣ୍ଣ ଏବଂ ଜନସଂଖ୍ୟା ବହୁଳ ଅଂଚଳ ମାଡ୍ଡୁର , ମାଣ୍ଡ୍ୟା ଏବଂ ଶ୍ରୀରଙ୍ଗାପାଟଣା ଦେଇ ଯାଇଛି ।


    ଏହି ରାଜପଥକୁ 6 ଲେନ୍ ବିଶିଷ୍ଟ କରାଯିବା ସହ ଉଭୟ ପାଶ୍ୱର୍ରେ 7 ମିଟିର ସର୍ଭିସ ରୋଡ ନିର୍ମାଣ କରାଯିବ । ଏହାଛଡ଼ା ମାଡ୍ଡୁର , ମାଣ୍ଡ୍ୟା ଏବଂ ଶ୍ରୀରଙ୍ଗାପାଟଣାରେ ବାଇପାସ ନିର୍ମାଣ କରାଯିବ । ଭିନ୍ନ ଗ୍ରେଡ ଭିତ୍ତିଭୂମି କାରଣରୁ ଏହି ରାଜପଥରେ ଯାତାୟାତ ସମୟ ଏବଂ ଖର୍ଚ୍ଚ ହ୍ରାସ ପାଇବ , ବିଶେଷ କରି ସ୍ଥାନୀୟ ଅଂଚଳରେ ଟ୍ରାଫିକ ସମସ୍ୟା ମଧ୍ୟ ଦୂର ହେବ । ବାଇପାସ ନିର୍ମାଣ କରାଯିବା ଫଳରେ ମାଡ୍ଡୁର , ମାଣ୍ଡ୍ୟା ଏବଂ ଶ୍ରୀରଙ୍ଗାପାଟଣାରେ ଯାତାୟାତ ସୁଗମ ହୋଇପାରିବ । ମାଡ୍ଡୁରର ଅଧିକ ଭିଡ଼ ଇଲାକାରେ ଓଭରବ୍ରିଜ ନିର୍ମାଣ କରାଯିବ ଲାଗି ଲକ୍ଷ୍ୟ ରଖାଯାଇଛି । ଏହି ପ୍ରକଳ୍ପରେ ଉଭୟ ପାଶ୍ୱର୍ରେ 60.35 କିମି ସର୍ଭିସ ରୋଡ ନିର୍ମାଣ କରାଯିବା ଲାଗି ଲକ୍ଷ୍ୟ ରଖାଯାଇଛି । ଏହା ଜନବସତି/ସହରାଂଚଳରେ ସ୍ଥାନୀୟ ଟ୍ରାଫିକ ଚଳପ୍ରଚଳ ପାଇଁ ସୁବିଧା ଯୋଗାଇ ଦେବ ।


    ସାଧାରଣ ପରିବହନ ସୁବିଧାର ଉନ୍ନତିକରଣ ପାଇଁ 21ଟି ସ୍ଥାନରେ ବସ ରହଣି ସ୍ଥାନ ବିକଶିତ କରାଯିବ । ସଡ଼କ ପରିବହନ ଏବଂ ରାଜପଥ ମନ୍ତ୍ରଣାଳୟ ପକ୍ଷରୁ ଉଚିତ ସମୟରେ ଏହି ରାଜପଥ ସମ୍ପ୍ରସାରଣ କାର୍ଯ୍ୟ ହାତକୁ ନିଆଯାଇଛି ।


    **********

    
    
    (Release ID: 1521125) Visitor Counter : 9