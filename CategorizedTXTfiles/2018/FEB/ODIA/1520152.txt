      ପରିବେଶ ଓ ଜଙ୍ଗଲ ମନ୍ତ୍ରଣାଳୟ

      ପ୍ରଦୂଷଣକାରୀଙ୍କୁ ବରଦାସ୍ତ କରାଯିବନାହିଁ: ଡକ୍ଟର ହର୍ଷବର୍ଦ୍ଧନ; ନିର୍ମଳ ବାୟୁ ଅଭିଯାନ କେବଳ ଏକ ସାଂକେତିକ ପ୍ରକ୍ରିୟା ନୁହେଁ, ପ୍ରଦୂଷଣ ମାତ୍ରାକୁ ହ୍ରାସ କରିବା ଦିଗରେ ଏହା ଏକ ଗୁରୁତ୍ୱପୂର୍ଣ୍ଣ କାର୍ଯ୍ୟକ୍ରମ: କେନ୍ଦ୍ର ପର୍ଯ୍ୟାବରଣ ମନ୍ତ୍ରୀ
      Posted On: 08 FEB 2018 6:29PM by PIB Bhubaneshwar


    କେନ୍ଦ୍ର ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ ଆଜି ( ଫେବୃୟାରୀ 08 , 2018) ଦୃଢ଼ତାର ସହ ମତ ପୋଷଣ କରି କହିଛନ୍ତି ଯେ ଦୁଇ ସପ୍ତାହ ବ୍ୟାପୀ ଆୟୋଜନ କରାଯାଉଥିବା ନିର୍ମଳ ବାୟୁ ଅଭିଯାନ କେବଳ ଏକ ସାଂକେତିକ କାର୍ଯ୍ୟକ୍ରମ ନୁହେଁ । ଜାତୀୟ ରାଜଧାନୀ କ୍ଷେତ୍ରରେ ବାୟୁ ପ୍ରଦୂଷଣ ମାତ୍ରାରେ ଯଥେଷ୍ଟ ହ୍ରାସ ଘଟାଇ ବାୟୁସ୍ତରକୁ ସ୍ୱାଭାବିକ ପର୍ଯ୍ୟାୟକୁ ଆଣିବା ଦିଗରେ ଏହା ଏକ ଗୁରୁତ୍ୱପୂର୍ଣ୍ଣ ଅଭିଯାନ । ଏହି ନିର୍ମଳ ବାୟୁ ଅଭିଯାନ ସଂପର୍କରେ ସାମ୍ବାଦିକମାନଙ୍କୁ ସୂଚନା ଦେଇ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ କହିଲେ ଯେ ଫେବୃୟାରୀ 10-23 ତାରିଖ ପର୍ଯ୍ୟନ୍ତ ଏହି ନିର୍ମଳ ବାୟୁ ଅଭିଯାନ ଚାଲିବ । ବାୟୁ ପ୍ରଦୂଷଣକାରୀଙ୍କ ନିକଟରେ ଏହା ଏକ ଗୁରୁତ୍ୱପୂର୍ଣ୍ଣ ବାର୍ତ୍ତା ପହଞ୍ଚାଇବ ବୋଲି ଉଲ୍ଲେଖ କରି ମନ୍ତ୍ରୀ କହିଲେ ଯେ ଏହା ଏକ ଜଟିଳ ଆର୍ଥିକ ଓ ସ୍ୱାସ୍ଥ୍ୟ ସମସ୍ୟା ଯାହାକି ଆମର ଜାତୀୟ ମର୍ଯ୍ୟାଦା ସହ ଜଡ଼ିତ । ତେଣୁ ଏହି ଅଭିଯାନ କେବଳ ଏହି ଦୁଇ ସପ୍ତାହ ଲାଗି ଉଦ୍ଦିଷ୍ଟ ନୁହେଁ ବରଂ ବର୍ଷସାରା ଏହି ପ୍ରୟାସ ଜାରି ରହିବ ବୋଲି ସେ କହିଥିଲେ ।


    ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ କହିଲେ ଯେ ଉଭୟ କେନ୍ଦ୍ର ସରକାର ଏବଂ ଦିଲ୍ଲୀ ସରକାର ଫେବୃୟାରୀ 10 ତାରିଖ ଠାରୁ 23 ତାରିଖ , 2018 ପର୍ଯ୍ୟନ୍ତ ନିର୍ମଳ ବାୟୁ ଅଭିଯାନ ଚଳାଇବେ ଯଦ୍ୱାରା ବାୟୁ ପ୍ରଦୂଷଣ କରୁଥିବା ସମସ୍ତ ଉତ୍ସକୁ ଚିହ୍ନଟ କରାଯିବ । ଏହା ଦ୍ୱାରା ସରକାର ଏହିସବୁ ଉତ୍ସକୁ ସ୍ଥାୟୀଭାବେ ବନ୍ଦ କରିବା ଦିଗରେ ପଦକ୍ଷେପ ଗ୍ରହଣ କରିବାକୁ ସକ୍ଷମ ହେବେ । ଏଥି ସକାଶେ ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ମନ୍ତ୍ରଣାଳୟ , ସିପିସିବି , ଦିଲ୍ଲୀ ସରକାର , ଡ଼ିପିସିସି , ମ୍ୟୁନିସିପାଲ କର୍ପୋରେସନ୍ ‌ ଏବଂ ଏନଡ଼ିଏମସିର ଅଧିକାରୀମାନଙ୍କୁ ନେଇ 70 ଟି ଯୁଗ୍ମ ଗୋଷ୍ଠୀ ଗଠନ କରାଯାଇଛି । ପ୍ରତ୍ୟେକ ଦଳ ଦିଲ୍ଲୀର ପ୍ରଶାସନିକ ଡ଼ିଭିଜନର ପ୍ରତ୍ୟେକ ସ୍ଥାନକୁ ଯାଇ ପ୍ରଦୂଷଣର କାରଣ ଓ ଉତ୍ସକୁ ଠାବ କରିବା ସହ ତାହାକୁ କିଭଳି ନିୟନ୍ତ୍ରଣ କରାଯାଇପାରିବ ସେହି ଉପାୟ ସ୍ଥିର କରିବେ । ଏପରିକି ଗୁରୁତର ପ୍ରଦୂଷଣକାରୀଙ୍କ ବିରୋଧରେ ଦଣ୍ଡବିଧାନର ମଧ୍ୟ ବ୍ୟବସ୍ଥା କରିବେ ।


    ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ କହିଲେ ଯେ ବାୟୁ ପ୍ରଦୂଷଣକୁ ରୋକିବା ସକାଶେ ସରକାରର ସର୍ବୋଚ୍ଚ ସ୍ତରରେ ଗୁରୁତ୍ୱର ସହ ବିଚାର କରି ଦେଖାଯାଉଛି । ଏଥିରୁ ନିସ୍ତାର ପାଇବାର ସକଳ ପଦକ୍ଷେପ ଗ୍ରହଣ କରିବାକୁ ସରକାର ପ୍ରତିଶ୍ରୁତିବଦ୍ଧ । ସେଥିପାଇଁ ବିଶେଷ ବଜେଟ ବ୍ୟବସ୍ଥା ମଧ୍ୟ କରାଯାଇଛି । କୃଷିକ୍ଷେତ୍ରରେ ନଡ଼ାପାଳ ପୋଡ଼ାକୁ ରୋକିବା ସକାଶେ ଦିଲ୍ଲୀର ପ୍ରତିବେଶୀ ରାଜ୍ୟ ସରକାରମାନଙ୍କୁ ମଧ୍ୟ ଆର୍ଥିକ ସହାୟତା ଯୋଗାଇ ଦିଆଯିବ ।


    ମନ୍ତ୍ରୀ କହିଲେ ଯେ ପରିସ୍ଥିତି ଏବେ ଏଭଳି ପର୍ଯ୍ୟାୟରେ ପହଞ୍ଚିଛି ଯେ ତାହାକୁ ଆଉ ବରଦାସ୍ତ କିମ୍ବା ସହ୍ୟ କରାଯାଇ ପାରିବନାହିଁ । ତେଣୁ ସରକାର ପ୍ରଦୂଷଣକାରୀଙ୍କୁ କୌଣସି ପ୍ରକାରେ ବରଦାସ୍ତ କରିବେ ନାହିଁ । ଏହି ଜାତୀୟ ପ୍ରୟାସରେ ସଭିଏଁ ହାତ ମିଳାଇବା ସକାଶେ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ ସମସ୍ତଙ୍କୁ ନିବେଦନ କରିଥିଲେ । ବାୟୁ ପ୍ରଦୂଷଣ ନିୟନ୍ତ୍ରଣକୁ ଜାତୀୟ ଆନ୍ଦୋଳନରେ ପରିଣତ କରାଯିବା ଦରକାର । ଏହାର ସଫଳତା ସକାଶେ ସରକାର ସମସ୍ତ ପ୍ରକାର ପଦକ୍ଷେପ ଗ୍ରହଣ କରିବାକୁ ପ୍ରସ୍ତୁତ ଅଛନ୍ତି । ଏହି ଅଭିଯାନକୁ ସମର୍ଥନ ଜଣାଇବା ସକାଶେ ସେ ଗଣମାଧ୍ୟମକୁ ମଧ୍ୟ ନିବେଦନ କରିଥିଲେ । ଗଣମାଧ୍ୟମ ଏହି ବାର୍ତ୍ତାକୁ ଜନସାଧାରଣଙ୍କ ନିକଟରେ ପହଞ୍ଚାଇବାରେ ବିଶେଷ ଭୂମିକା ଗ୍ରହଣ କରିବା ଉଚିତ ବୋଲି ସେ ମତ ପୋଷଣ କରିଥିଲେ ।


    ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ କହିଲେ ଯେ କେବଳ ଦିଲ୍ଲୀରୁ ପ୍ରତିଦିନ 131 ଟନ୍ ‌ ସୂକ୍ଷ୍ମ ଧୂଳିକଣା ସୃଷ୍ଟି ହେଉଛି । ଯଦି କେବଳ ଏହାକୁ ନିୟନ୍ତ୍ରଣ କରାଯାଇପାରିବ ତେବେ ବାୟୁ ପ୍ରଦୂଷଣକୁ ଯଥେଷ୍ଟ ମାତ୍ରାରେ ଆୟତ୍ତ କରିହେବ । କାରଣ ଦିଲ୍ଲୀ - ଏନସିଆର କ୍ଷେତ୍ରରେ ଯେତିକି ନିର୍ମାଣ କାର୍ଯ୍ୟ ଚାଲିଛି ତାହା ବାୟୁ ପ୍ରଦୂଷଣ ବୃଦ୍ଧିର ପ୍ରଧାନ ବାହକ ଓ ସୃଷ୍ଟିକର୍ତ୍ତା ସାଜିଛି । ଏଥିପାଇଁ ସେ ନିଜେ ଶିକ୍ଷକ , ଛାତ୍ର ସମାଜ ଓ ସିଭିଲ ସୋସାଇଟିର ପ୍ରତିନିଧିମାନଙ୍କୁ ଭେଟି ସେମାନଙ୍କ ମଧ୍ୟରେ ସଚେତନତାର ବାର୍ତ୍ତା ପ୍ରସାର କରିବାକୁ ଉଦ୍ୟମ କରୁଛନ୍ତି । ନିକଟରେ ଏହି ପରିପ୍ରେକ୍ଷୀରେ ‘ ଗ୍ରୀନ୍ ‌ ଗୁଡ଼୍ ‌ ଡ଼ିଡ଼ସ୍ ‌ ’ ନାମରେ ଏକ ଅଭିଯାନ ଆରମ୍ଭ କରାଯାଇଛି ବୋଲି ସେ ସୂଚାଇଥିଲେ ।


    ଦିଲ୍ଲୀରୁ ଧୂଳିକଣା ଜନିତ ପ୍ରଦୂଷଣକୁ ନିୟନ୍ତ୍ରଣ କରିବା ସକାଶେ ନିକଟରେ ସରକାର କେତେକ ପଦକ୍ଷେପ ଗ୍ରହଣ କରିଛନ୍ତି । ସେଥି ମଧ୍ୟରେ ରହିଛି -


    i . ପର୍ଯ୍ୟାବରଣ ମଂଜୁରି ଲାଭଯୁକ୍ତ କୌଣସି ବିଲଡ଼ିଂ ଅଥବା ଇନଫ୍ରାଷ୍ଟ୍ରକଚର ପ୍ରକଳ୍ପ ପର୍ଯ୍ୟାବରଣ ପରିଚାଳନା ଯୋଜନା ଏବଂ ଧୂଳିକଣା ପ୍ରଶମନ ବ୍ୟବସ୍ଥାର ମଂଜୁରି ବିକା କାର୍ଯ୍ୟକାରୀ କରାଯାଇ ପାରିବନାହିଁ ।


    ii. ଏଭଳି ନିର୍ମାଣସ୍ଥଳୀ ପର୍ଯ୍ୟନ୍ତ ପଡ଼ିଥିବା ରାସ୍ତାକୁ ପରିଷ୍କାର କିମ୍ବା ବ୍ଲାକ୍ ‌ ଟପଯୁକ୍ତ କରାଯିବ ( ଅର୍ଥାତ୍ ‌ ମେଟାଲିକ୍ ‌ ରୋଡ଼ କରାଯିବ )


    iii. ଉପଯୁକ୍ତ ପ୍ରଶମନ ବ୍ୟବସ୍ଥା ବିନା କୌଣସି ଖନନ ମାଟିକୁ ପରିବହନ କରାଯାଇପାରିବନାହିଁ ।


    iv. କୌଣସି ଖୋଳା ମାଟି , ବା ବାଲି କିମ୍ବା ନିର୍ମାଣ ଓ ଭଙ୍ଗା ବର୍ଜ୍ୟ ଅଥବା ଅନ୍ୟ କୌଣସି ନିର୍ମାଣ ଉପକରଣ ଯାହାକି ଧୂଳି ସୃଷ୍ଟି କରୁଥିବ ତାହା ନଘୋଡ଼ାଇ ରଖାଯିବନାହିଁ ।


    v. ଉପଯୁକ୍ତ ଉଚ୍ଚତାରେ ୱିଣ୍ଡ୍ ‌ ବ୍ରେକର୍ ‌ ଅର୍ଥାତ୍ ‌ ବିଲ୍ଡିଂ ଉଚ୍ଚତାର 1/3 ଉଚ୍ଚତାରେ ଏବଂ ସର୍ବାଧିକ 10 ମିଟର ଉଚ୍ଚତାରେ ଅବସ୍ଥାପନ କରାଯିବ ।


    vi. ଜଳ ସିଞ୍ଚନ ବ୍ୟବସ୍ଥା ଉପଯୁକ୍ତ ଭାବେ କରାଯିବ ।


    vii. ଲୋକମାନଙ୍କୁ ଦୃଶ୍ୟ ହେବା ଭଳି ଧୂଳି ପ୍ରଶମନ ବ୍ୟବସ୍ଥା ସଂପର୍କରେ ସୂଚୀତ କରାଯିବ ।


    ଏହି ଅଭିଯାନ ସମୟରେ ପ୍ରଦୂଷଣ ନିୟନ୍ତ୍ରଣ ଏନଫୋର୍ସମେଣ୍ଟ ବ୍ୟବସ୍ଥା ମଧ୍ୟ ଗ୍ରହଣ କରାଯିବ । ଯାନବାହନ ଚାଳନା ଶୃଙ୍ଖଳା , ଦିଲ୍ଲୀର ବିଭିନ୍ନ ସ୍ଥାନରେ ଥିବା ଶକ୍ତିକେନ୍ଦ୍ରଗୁଡ଼ିକର ଯାଞ୍ଚ ମଧ୍ୟ କରାଯିବାର ବ୍ୟବସ୍ଥା ହୋଇଛି ।


    କେନ୍ଦ୍ର ଓ ଦିଲ୍ଲୀ ସରକାରଙ୍କ ବ୍ୟତୀତ ଏହି ଅଭିଯାନରେ ଦିଲ୍ଲୀ ପୁଲିସ , ଶିକ୍ଷାନୁଷ୍ଠାନ , ଏନଜିଓ , ଶିଳ୍ପସଂସ୍ଥା , ଆପେକ୍ସ ଶିଳ୍ପ ସଂସ୍ଥା , ଆବାସିକ କଲ୍ୟାଣ ସଂଘ , ଗବେଷଣା ଓ ବିକାଶ ପ୍ରତିଷ୍ଠାନମାନ ସାମିଲ ହୋଇଛନ୍ତି ।


    କ୍ଷମତାପ୍ରାପ୍ତ ଟିମମାନଙ୍କ ଦ୍ୱାରା କ୍ଷେତ୍ର ପରିଦର୍ଶନ ସହିତ ବିଭିନ୍ନ ସମୟରେ ଆଲୋଚନାଚକ୍ରମାନ ଆୟୋଜନ କରାଯିବ । ସେହିଭଳି ଏହି ଅଭିଯାନ ବେଳେ ସିପିସିବିଠାରେ ଏକ ନିୟନ୍ତ୍ରଣ କକ୍ଷ ଖୋଲାଯାଇ ଦୈନିକ କାର୍ଯ୍ୟକୁ ମନିଟର କରାଯିବ ଏବଂ ଏହାକୁ ଉଭୟ କେନ୍ଦ୍ର ଓ ରାଜ୍ୟ ସରକାରମାନଙ୍କ ସହ ବଣ୍ଟନ କରାଯାଇ ଆବଶ୍ୟକସ୍ଥଳରେ ସଂଶୋଧନ ବ୍ୟବସ୍ଥାମାନ ଗ୍ରହଣ କରାଯିବାକୁ ସ୍ଥିର ହୋଇଛି ବୋଲି ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ କହିଛନ୍ତି ।


    *******************

    
    
    (Release ID: 1520152) Visitor Counter : 3