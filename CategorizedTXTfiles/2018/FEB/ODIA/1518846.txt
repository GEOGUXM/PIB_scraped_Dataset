      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      2018-19 କେନ୍ଦ୍ର ବଜେଟକୁ ନେଇ ପ୍ରଧାନମନ୍ତ୍ରୀଙ୍କ ବିବୃତି
      Posted On: 01 FEB 2018 1:15AM by PIB Bhubaneshwar


    “ ମୁଁ ଅର୍ଥମନ୍ତ୍ରୀ ମାନନୀୟ ଅରୁଣ ଜେଟଲୀ ମହାଶୟଙ୍କୁ ଏହି ବଜେଟ ପାଇଁ ଅଭିନନ୍ଦନ ଜଣାଉଛି । ଏହି ବଜେଟ ନିଉ ଇଣ୍ଡିଆର ମୂଳଦୁଆକୁ ସୁଦୃଢ କରିଲା ଭଳି ବଜେଟ ।


    ଏହି ବଜେଟରେ ଦେଶର କୃଷିଠାରୁ ଆରମ୍ଭ କରି ଭିତ୍ତିଭୂମି ପର୍ଯ୍ୟନ୍ତ ସମ୍ପୂର୍ଣ୍ଣ ଧ୍ୟାନ ଦିଆଯାଇଛି । ବଜେଟରେ ଗରିବ ଏବଂ ମଧ୍ୟମ ବର୍ଗଙ୍କ ଚିନ୍ତା ଦୂର କରୁଥିବା ସ୍ୱାସ୍ଥ୍ୟ ଯୋଜନାଗୁଡ଼ିକ ଅଛି ତ , ଦେଶର ଛୋଟ ଉଦ୍ୟୋଗୀଙ୍କ ସମ୍ପତ୍ତି ବୃଦ୍ଧି କରିବା ପାଇଁ ଯୋଜନାଗୁଡ଼ିକ ମଧ୍ୟ ରହିଛି । ଖାଦ୍ୟ ପ୍ରକ୍ରିୟାକରଣ ଠାରୁ ଆରମ୍ଭ କରି ଫାଇବର ଅପ୍ଟିକସ୍ ପର୍ଯ୍ୟନ୍ତ , ସଡ଼କ ଠାରୁ ବନ୍ଦର ପର୍ଯ୍ୟନ୍ତ , ଯୁବକଙ୍କ ଠାରୁ ବରିଷ୍ଠ ନାଗରିକଙ୍କ ପର୍ଯ୍ୟନ୍ତ , ଗ୍ରାମୀଣ ଭାରତରୁ ଆୟୁଷ୍ମାନ ଭାରତ ପର୍ଯ୍ୟନ୍ତ , ଡିଜିଟାଲ ଇଣ୍ଡିଆରୁ ଷ୍ଟାର୍ଟ ଅପ୍ ଇଣ୍ଡିଆ ପର୍ଯ୍ୟନ୍ତ , ଏହି ବଜେଟ ହେଉଛି ଦେଶର ଶହେ ପଚିଶ କୋଟି ଲୋକଙ୍କର ଆଶା ଆକାଂକ୍ଷାକୁ ପୂରଣ କରିବା ଭଳି ବଜେଟ । ଏହା ହେଉଛି ଦେଶର ବିକାଶକୁ ଗତିଶୀଳ କରିଲା ଭଳି ବଜେଟ । ଏହି ବଜେଟ କୃଷକ ଅନୁକୂଳ , ସାଧାରଣ ଲୋକଙ୍କ ପାଇଁ ଅନୁକୂଳ , ବ୍ୟବସାୟ ପରିବେଶ ଅନୁକୂଳ ଏବଂ ଏହା ସହିତ ବିକାଶ ଅନୁକୂଳ ମଧ୍ୟ । ଏଥିରେ ସହଜରେ ବ୍ୟବସାୟ କରିବା ସହିତ ସହଜରେ ଜୀବନଧାରଣ କରିବା ଉପରେ ଦୃଷ୍ଟି ଦିଆଯାଇଛି । ମଧ୍ୟମ ବର୍ଗ ପାଇଁ ଅଧିକ ସଂଚୟ , ଏକବିଂଶ ଶତାବ୍ଦୀର ଭାରତ ପାଇଁ ନୂତନ ପିଢ଼ିର ଭିତ୍ତିଭୂମି ଏବଂ ଉନ୍ନତ ସ୍ୱାସ୍ଥ୍ୟ ସୁରକ୍ଷା-ଏହି ସମସ୍ତ ସହଜରେ ଜୀବନଧାରଣ ଦିଗରେ ହେଉଛି ବଳିଷ୍ଠ ପଦକ୍ଷେପ ।


    ଆମ ଦେଶରେ କୃଷକମାନେ ଖାଦ୍ୟଶସ୍ୟ ଏବଂ ଫଳ-ପନିପରିବାର ରେକର୍ଡ ଉତ୍ପାଦନ କରି ଦେଶର ବିକାଶରେ ଐତିହାସିକ ଯୋଗଦାନ ଦେଇଛନ୍ତି । କୃଷକଙ୍କ ସ୍ଥିତିକୁ ଆହୁରି ସୁଦୃଢ଼ କରିବା ଏବଂ ସେମାନଙ୍କର ଆୟ ବୃଦ୍ଧି ଦିଗରେ ଏହି ବଜେଟରେ ଅନେକ ପଦକ୍ଷେପ ସମ୍ପର୍କରେ ପ୍ରସ୍ତାବ ରହିଛି । ଗାଁ ଏବଂ କୃଷି କ୍ଷେତ୍ରରେ ପାଖାପାଖି ରେକର୍ଡ ପରିମାଣର ସାଢ଼େ 14 ଲକ୍ଷ କୋଟି ଟଙ୍କାର ଆବଂଟନ କରାଯାଇଛି । 51 ଲକ୍ଷ ନୂତନ ଘର , 3 ଲକ୍ଷ କିଲୋମିଟରରୁ ଅଧିକ ସଡ଼କ , ପାଖାପାଖି 2 କୋଟି ଶୌଚାଳୟ , ପାଖାପାଖି 1.75 କୋଟି ଘରକୁ ବିଜୁଳି ସଂଯୋଗ , ଯାହାର ସିଧାସଳଖ ଲାଭ ଦଳିତ , ପିଡ଼ୀତ , ଶୋଷିତ , ବଂଚିତ ଲୋକଙ୍କୁ ମିଳିବ । ଏହା ହେଉଛି ଏଭଳି କାର୍ଯ୍ୟ ଯାହା ବିଶେଷ କରି ଗ୍ରାମାଂଚଳରେ ନିଜ ସହିତ ନୁତନ ରୋଜଗାରର ସୁଯୋଗ ନେଇ କରି ଆସିବ ।


    କୃଷକମାନଙ୍କୁ ସେମାନଙ୍କର ଖର୍ଚ୍ଚର ଦେଢ଼ ଗୁଣ ମୂଲ୍ୟ ଦେବା ପାଇଁ ଘୋଷଣାକୁ ମୁଁ ପ୍ରଶଂସା କରୁଛି । କୃଷକମାନଙ୍କୁ ଏହି ନିଷ୍ପତ୍ତିର ସଂପୂର୍ଣ୍ଣ ଲାଭ ମିଳୁ , ଏଥିପାଇଁ କେନ୍ଦ୍ର ସରକାର , ରାଜ୍ୟଗୁଡ଼ିକ ସହିତ ଆଲୋଚନା କରି ଗୋଟିଏ ପକ୍କା ବ୍ୟବସ୍ଥା ବିକଶିତ କରିବେ । ଫଳ ଏବଂ ପନିପରିବା ଉତ୍ପାଦନ କରୁଥିବା କୃଷକମାନଙ୍କ ପାଇଁ “ ଅପରେସନ୍ ଗ୍ରୀନ୍ସ ” ଏକ ଫଳପ୍ରଦ ପଦକ୍ଷେପ ପ୍ରମାଣିତ ହେବ । ଆମେ ଦେଖିଛୁ , କିପରି ଦୁଗ୍ଧ ଉତ୍ପାଦନ କ୍ଷେତ୍ରରେ ଅମୁଲ ଦୁଗ୍ଧ ଉତ୍ପାଦନ କରୁଥିବା କୃଷକଙ୍କୁ ଉଚିତ ମୂଲ୍ୟ ପ୍ରଦାନ କଲା । ଆମ ଦେଶରେ ଉଦ୍ୟୋଗ ବିକାଶ ପୁଞ୍ଜ (କ୍ଲଷ୍ଟର) ଆଧାରିତ ଆଭିମୁଖ୍ୟ ସହିତ ଆମେ ପରିଚିତ ଅଛୁ । ଏବେ ଦେଶର ଭିନ୍ନ ଭିନ୍ନ ଜିଲ୍ଲାରେ କୃଷି ସମ୍ବନ୍ଧିତ ସେଠାକାର ଉତ୍ପାଦଗୁଡ଼ିକୁ ଧ୍ୟାନରେ ରଖି କୃଷି କ୍ଲଷ୍ଟର ଆଭିମୁଖ୍ୟ ସହିତ କାର୍ଯ୍ୟ କରାଯିବ । ଦେଶର ଭିନ୍ନ ଭିନ୍ନ ଜିଲ୍ଲାରେ ଉତ୍ପନ୍ନ ହେଉଥିବା କୃଷି ଉତ୍ପାଦକୁ ଧ୍ୟାନରେ ରଖି , ସେହି ଜିଲ୍ଲାଗୁଡ଼ିକୁ ଚିହ୍ନଟ କରାଯାଇ , ସେହି ବିଶେଷ କୃଷି ଉତ୍ପାଦ ପାଇଁ ଭଣ୍ଡାରଣ , ପ୍ରକ୍ରିୟାକରଣ ଏବଂ ବଜାର ବ୍ୟବସ୍ଥା ବିକଶିତ କରିବାର ଯୋଜନାକୁ ମୁଁ ସ୍ୱାଗତ କରୁଛି । ଆମ ଦେଶରେ ସମବାୟ ସମିତିଗୁଡ଼ିକୁ ଆୟକର ଛାଡ଼ କରାଯାଇଛି । କିନ୍ତୁ ‘ କୃଷକ ଉତ୍ପାଦ ସଂଗଠନ ’- ଯେଉଁମାନେ ଏମାନଙ୍କ ଭଳି କାମ କରନ୍ତି , ସେମାନଙ୍କୁ ଏହି ଲାଭ ମିଳି ନଥାଏ । ତେଣୁ କୃଷକଙ୍କୁ ସାହାଯ୍ୟ କରିବା ପାଇଁ ଗଠନ କରାଯାଇଥିବା ଏହି ‘ କୃଷକ ଉତ୍ପାଦ ସଂଗଠନ ’-FPO କୁ ସମବାୟ ସମିତିଗୁଡ଼ିକ ଭଳି ଆୟକର ଛାଡ଼ ନିଷ୍ପତ୍ତି ହେଉଛି ପ୍ରଶଂସନୀୟ । ମହିଳା ସ୍ୱୟଂ ସହାୟକ ଗୋଷ୍ଠୀକୁ ଏହି ‘ କୃଷକ ଉତ୍ପାଦ ସଂଗଠନ ’ ର ସହାୟତା ସହିତ ଜୈବିକ , ସୁଗନ୍ଧିତ ଚାରା ଏବଂ ଔଷଧୀୟ ଗୁଳ୍ମ ଚାଷ ସହିତ ଯୋଡ଼ିବାର ଯୋଜନା ମଧ୍ୟ କୃଷକଙ୍କ ଆୟ ବୃଦ୍ଧି ଦିଗରେ ଏକ ମହତ୍ୱପୂର୍ଣ୍ଣ ପଦକ୍ଷେପ ସାବ୍ୟସ୍ତ ହେବ । ସେହିଭଳି ଭାବେ ଗୋବର-ଧନ ଯୋଜନା , ଗାଁକୁ ସ୍ୱଚ୍ଛ ରଖିବା ସହିତ କୃଷକ ଏବଂ ପଶୁପାଳକମାନଙ୍କର ଆୟ ବୃଦ୍ଧି କରିବାରେ ସାହାଯ୍ୟ କରିବ । ଆମର ଏଠି କୃଷକ ଚାଷବାସ ଏବଂ ତା ’ ସହିତ ଯୋଡ଼ି ହୋଇଥିବା ଆହୁରି ମଧ୍ୟ ଭିନ୍ନ ଭିନ୍ନ ବ୍ୟବସାୟ କରିଥାଏ । କିଏ ମାଛଚାଷ , କିଏ ପଶୁପାଳନ , କିଏ କୁକୁଡ଼ା ପାଳନ , କିଏ ମହୁମାଛି ପାଳନ ସହିତ ଯୋଡ଼ି ହୋଇଥାଏ । ଏଭଳି ଅତିରିକ୍ତ କାର୍ଯ୍ୟ ପାଇଁ ବ୍ୟାଙ୍କରୁ ଋଣ ନେବାରେ କୃଷକମାନଙ୍କୁ ଅସୁବିଧା ହୋଇଥାଏ । କିଷାନ କ୍ରେଡିଟ କାର୍ଡ ମାଧ୍ୟମରେ ଏବେ ମାଛଚାଷ ଏବଂ ପଶୁପାଳନ ପାଇଁ ମଧ୍ୟ ଋଣ ବ୍ୟବସ୍ଥା କରାଯିବା ହେଉଛି ବହୁତ ପ୍ରଭାବଶାଳୀ ପଦକ୍ଷେପ । ଭାରତର 700 ରୁ ଅଧିକ ଜିଲ୍ଲାରେ ପାଖାପାଖି 7 ହଜାର ବ୍ଲକ ବା ଉପଖଣ୍ଡ ଅଛି । ଏହିସବୁ ବ୍ଲକରେ ପ୍ରାୟ 22 ହଜାର ଗ୍ରାମୀଣ ବ୍ୟବସାୟ କେନ୍ଦ୍ରର ଭିତ୍ତିଭୂମିର ଆଧୁନିକୀକରଣ , ନବନିର୍ମାଣ ଏବଂ ଗାଁ ସହିତ ତା ’ ର ଯୋଗାଯୋଗ ବ୍ୟବସ୍ଥା ବଢ଼ାଇବା ଉପରେ ଗୁରୁତ୍ୱ ଦିଆଯାଇଛି । ଆଗାମୀ ଦିନମାନଙ୍କରେ ଏହି କେନ୍ଦ୍ର , କୃଷକମାନଙ୍କର ଆୟ ବୃଦ୍ଧି , ରୋଜଗାର ଓ କୃଷି ଆଧାରିତ ଗ୍ରାମୀଣ ଏବଂ କୃଷି ଅର୍ଥ ବ୍ୟବସ୍ଥାର ନୂତନ ଶକ୍ତି କେନ୍ଦ୍ର ହେବ । ପ୍ରଧାନମନ୍ତ୍ରୀ ଗ୍ରାମୀଣ ସଡ଼କ ଯୋଜନାରେ ଏବେ ଗାଁ ଗୁଡ଼ିକୁ ଗ୍ରାମୀଣ ହାଟ , ଉଚ୍ଚ ଶିକ୍ଷା କେନ୍ଦ୍ର ଏବଂ ଡାକ୍ତରଖାନା ସହିତ ଯୋଡ଼ିବାର କାମ ମଧ୍ୟ କରାଯିବ । ଏହି ବଜେଟ ଦ୍ୱାରା ଗ୍ରାମୀଣ ଲୋକଙ୍କର ଜୀବନ ଆହୁରି ସହଜ ହେବ ।


    ଆମେ ସହଜ ଜୀବନଧାରଣ ଭାବନାର ସମ୍ପ୍ରସାରଣ ଉଜ୍ଜ୍ୱଳା ଯୋଜନାରେ ମଧ୍ୟ ଦେଖିଛୁ । ଏହି ଯୋଜନା ଦେଶର ଗରିବ ମହିଳାମାନଙ୍କୁ ନା କେବଳ ଧୂଆଁରୁ ମୁକ୍ତି ଦେଉଛି ବରଂ ସେମାନଙ୍କର ସଶକ୍ତିକରଣର ବଡ଼ ମାଧ୍ୟମ ହୋଇଛି । ମୁଁ ଖୁସି ଯେ ଏହି ଯୋଜନାର ସମ୍ପ୍ରସାରଣ କରି ଏବେ ଏହାର ଲକ୍ଷ୍ୟ 5 କୋଟି ପରିବାରରୁ ବଢ଼ାଇ 8 କୋଟି କରି ଦିଆଯାଇଛି । ଏହି ଯୋଜନାର ଲାଭ ବହୁତ ବଡ଼ ସ୍ତରରେ ଦେଶର ଦଳିତ , ଆଦିବାସୀ ଏବଂ ଅନଗ୍ରସରଙ୍କୁ ମିଳୁଛି । ଅନୁସୂଚିତ ଜାତି ଏବଂ ଜନଜାତିଙ୍କ ବିକାଶ ପାଇଁ ଏହି ବଜେଟରେ ପ୍ରାୟ ଏକ ଲକ୍ଷ କୋଟି ଟଙ୍କାର ବନ୍ଦୋବସ୍ତ କରାଯାଇଛି ।


    ସବୁ ସମୟରେ ନିମ୍ନ ମଧ୍ୟବିତ୍ତ ବର୍ଗ ଏବଂ ଗରିବଙ୍କ ଜୀବନର ଏକ ବହୁତ ବଡ଼ ଚିନ୍ତା ରହିଛି ରୋଗର ଚିକିତ୍ସା । ବଜେଟରେ ପ୍ରସ୍ତୁତ କରାଯାଇଥିବା ନୂତନ ଯୋଜନା ଆୟୁଷ୍ମାନ ଭାରତ ଏ ସମସ୍ତ ବର୍ଗଙ୍କୁ ଏହି ବଡ଼ ଚିନ୍ତାରୁ ମୁକ୍ତ କରିବ । ଏହି ଯୋଜନାର ଲାଭ ଦେଶର ପାଖାପାଖି 10 କୋଟି ଗରିବ ଏବଂ ନିମ୍ନ ମଧ୍ୟବିତ ବର୍ଗର ପରିବାରକୁ ମିଳିବ । ଅର୍ଥାତ ପାଖାପାଖି 45 ରୁ 50 କୋଟି ଲୋକ ଏହା ପରିସରକୁ ଆସିବେ । ଚିହ୍ନଟ କରାଯାଇଥିବା ଏହି ପରିବାରଗୁଡ଼ିକୁ ଡାକ୍ତରଖାନାରେ ପ୍ରତିବର୍ଷ 5 ଲକ୍ଷ ଟଙ୍କା ପର୍ଯ୍ୟନ୍ତ ମାଗଣା ଚିକିତ୍ସା ସୁବିଧା ମିଳିବ । ଏହା ହେଉଛି ସରକାରୀ ଖର୍ଚ୍ଚରେ ଆରମ୍ଭ କରାଯାଇଥିବା ଦୁନିଆର ଏ ପର୍ଯ୍ୟନ୍ତ ସବୁଠାରୁ ବଡ଼ ସୁନିଶ୍ଚିତ ସ୍ୱାସ୍ଥ୍ୟ ଯୋଜନା । ଦେଶର ସମସ୍ତ ବଡ଼ ପଂଚାୟତରେ , ପାଖାପାଖି ଦେଢ଼ଲକ୍ଷ ସ୍ୱାସ୍ଥ୍ୟ ଆରୋଗ୍ୟ କେନ୍ଦ୍ର ସ୍ଥାପନ କରିବାର ଉଦ୍ୟମ ହେଉଛି ପ୍ରଶଂସନୀୟ । ଏହାଦ୍ୱାରା ଗାଁରେ ରହୁଥିବା ଲୋକମାନଙ୍କ ପାଇଁ ସ୍ୱାସ୍ଥ୍ୟ ସେବା ଆହୁରି ସୁଲଭ ହେବ । ସାରା ଦେଶରେ 24 ଟି ନୂତନ ମେଡିକାଲ କଲେଜ ପ୍ରତିଷ୍ଠା ହେବା ଦ୍ୱାରା ଲୋକମାନଙ୍କୁ ଚିକିତ୍ସାର ସୁବିଧା ତ ବୃଦ୍ଧି ପାଇବ ଏହା ସହିତ ଯୁବକମାନଙ୍କୁ ଡାକ୍ତରୀ ପାଠପଢ଼ା ସହଜ ହେବ । ଆମର ପ୍ରୟାସ ହେଉଛି କି ଦେଶର ପ୍ରତି ତିନୋଟି ସଂସଦୀୟ କ୍ଷେତ୍ର ମଧ୍ୟରେ ଅତି କମରେ ଗୋଟିଏ ମେଡିକାଲ କଲେଜ ଅବଶ୍ୟ ରହୁ ।


    ଏହି ବଜେଟରେ ବରିଷ୍ଠ ନାଗରିକମାନଙ୍କର ଅନେକ ଚିନ୍ତାକୁ ଧ୍ୟାନରେ ରଖି କେତେଗୁଡ଼ିଏ ନିଷ୍ପତ୍ତି ନିଆଯାଇଛି । ପ୍ରଧାନମନ୍ତ୍ରୀ ବୟୋ-ବନ୍ଦନା ଯୋଜନା ଅଧୀନରେ ଏବେ ବରିଷ୍ଠ ନାଗରିକମାନେ 15 ଲକ୍ଷ ଟଙ୍କା ପର୍ଯ୍ୟନ୍ତ ଅର୍ଥ ଉପରେ ଅତି କମରେ 8 ପ୍ରତିଶତ ସୁଧ ପାଇବେ । ବ୍ୟାଙ୍କ ଏବଂ ଡାକଘରେ ଜମା କରାଯାଇଥିବା ସେମାନଙ୍କର ଧନ ଉପରେ 50 ହଜାର ଟଙ୍କା ପର୍ଯ୍ୟନ୍ତ ସୁଧ ଉପରେ କୌଣସି ଟିକସ ଲାଗିବ ନାହିଁ । ସ୍ୱାସ୍ଥ୍ୟ ବୀମାର 50 ହଜାର ଟଙ୍କା ପର୍ଯ୍ୟନ୍ତ ପ୍ରିମିୟମ ଉପରେ ଆୟକର ରିହାତି ମିଳିବ । ସେହିପରି ଜଟିଳ ରୋଗର ଚିକିତ୍ସା ପାଇଁ ଏକ ଲକ୍ଷ ଟଙ୍କା ପର୍ଯ୍ୟନ୍ତ ଖର୍ଚ୍ଚ ଉପରେ ଆୟକର ଛାଡ଼ କରାଯାଇଛି ।


    ଦୀର୍ଘ ସମୟ ଧରି ଆମ ଦେଶରେ ସୂକ୍ଷ୍ମ-ଲଘୁ ଏବଂ ମଧ୍ୟମ ଉଦ୍ୟୋଗ ଅର୍ଥାତ ଏମଏସଏମଇକୁ ବଡ଼-ବଡ଼ ଉଦ୍ୟୋଗଠାରୁ ମଧ୍ୟ ଅଧିକ ଦରରେ ଟିକସ ଦେବାକୁ ପଡ଼ୁଥିଲା । ଏହି ବଜେଟରେ ସରକାର ଏକ ସାହାସପୂର୍ଣ୍ଣ ପଦକ୍ଷେପ ଉଠାଇ ସମସ୍ତ ସୂକ୍ଷ୍ମ-ଲଘୁ ଏବଂ ମଧ୍ୟମ ଉଦ୍ୟୋଗ ଅର୍ଥାତ ଏମଏସଏମଇର ଟିକସ ଦରରେ 5 ପ୍ରତିଶତ ହ୍ରାସ କରିଛନ୍ତି । ଏବେ ସେମାନଙ୍କୁ 30 ପ୍ରତିଶତ ବଦଳରେ 25 ପ୍ରତିଶତ ଟିକସ ଦେବାକୁ ପଡ଼ିବ । ଏମଏସଏମଇ ଉଦ୍ୟୋଗଗୁଡ଼ିକୁ ଆବଶ୍ୟକ ପୁଞ୍ଜି ମିଳୁ , ଆବଶ୍ୟକ ବ୍ୟାଙ୍କିଙ୍ଗ ମୂଳଧନ ମିଳୁ , ଏଥିପାଇଁ ବ୍ୟାଙ୍କ ଏବଂ ଏନବିଏଫସି ଦ୍ୱାରା ଋଣ ବ୍ୟବସ୍ଥାକୁ ଆହୁରି ସହଜ କରି ଦିଆଯାଇଛି । ଏହିଭଳି ଭାବରେ ମେକ ଇନ୍ ଇଣ୍ଡିଆ ମିଶନକୁ ମଧ୍ୟ ଶକ୍ତି ମିଳିବ । ବଡ଼ ଉଦ୍ୟୋଗଗୁଡ଼ିକରେ ଏନପିଏ କାରଣରୁ ସୂକ୍ଷ୍ମ-ଲଘୁ ଏବଂ ମଧ୍ୟମ ଉଦ୍ୟୋଗ ଚିନ୍ତାଗ୍ରସ୍ତ ହେଉଥିଲେ । ଅନ୍ୟ କାହାର ପାପର ଦଣ୍ଡ ଛୋଟ ଉଦ୍ୟମୀକୁ ମିଳିବା ଦରକାର ନାହିଁ । ଏଥିପାଇଁ ସରକାର ବହୁତ ଶୀଘ୍ର ଏମଏସଏମଇ କ୍ଷେତ୍ରରେ ଏନପିଏ ଏବଂ ଚାପଗ୍ରସ୍ତ ଏକାଉଂଟର ଅସୁବିଧା ଦୁର କରିବା ପାଇଁ ଦୃଢ଼ ପଦକ୍ଷେପ ଘୋଷଣା କରିବେ ।


    ରୋଜଗାରକୁ ପ୍ରୋତ୍ସାହନ ଦେବା ପାଇଁ ଏବଂ କର୍ମଚାରୀମାନଙ୍କୁ ସାମାଜିକ ନିରାପତ୍ତା ଦେବା ଦିଗରେ ସରକାର ଏକ ସୁଦୂରପ୍ରସାରୀ ସକାରାତ୍ମକ ନିଷ୍ପତ୍ତି ନେଇଛନ୍ତି । ଏଥିରେ ଅନୌପଚାରିକରୁ ଔପଚାରିକ ଆଡ଼କୁ ବଢ଼ିବାର ସୁଯୋଗ ମିଳିବ ଏବଂ ରୋଜଗାରର ନୂତନ ସୁଯୋଗ ସୃଷ୍ଟି ହେବ । ଏବେ ସରକାର ସ୍ୱୟଂ ନୂତନ ଶ୍ରମିକଙ୍କ ଇପିଏଫ୍ ଖାତାରେ ତିନି ବର୍ଷ ପର୍ଯ୍ୟନ୍ତ 12 ପ୍ରତିଶତ ଯୋଗଦାନ ଦେବେ । ଏହା ବ୍ୟତୀତ ମହିଳାମାନଙ୍କୁ ରୋଜଗାରର ଅଧିକ ସୁଯୋଗ ମିଳୁ , ଆଉ ସେମାନେ ଘରକୁ ନେଉଥିବା ଦରମା ବୃଦ୍ଧି ପାଉ , ଏଥିପାଇଁ ନୂତନ ମହିଳା କର୍ମଚାରୀମାନଙ୍କୁ ତିନି ବର୍ଷ ପର୍ଯ୍ୟନ୍ତ ଇପିଏଫରେ ଯୋଗଦାନ 12 ପ୍ରତିଶତରୁ କମ୍ କରି 8 ପ୍ରତିଶତ କରାଯାଉଛି । ସେ ଯାହା ହେଉ ଏହି ସମୟସୀମା ମଧ୍ୟରେ ନିଯୁକ୍ତିଦାତାଙ୍କ ଯୋଗଦାନ 12 ପ୍ରତିଶତ ହିଁ ରହିବ । କର୍ମଜୀବୀ ମହିଳାଙ୍କ ସଶକ୍ତିକରଣ ପାଇଁ ଏହା ହେଉଛି ବହୁତ ମହତ୍ୱପୂର୍ଣ୍ଣ ପଦକ୍ଷେପ ।


    ଆଧୁନିକ ଭାରତର ସ୍ୱପ୍ନକୁ ସାକାର କରିବା , ସାଧାରଣ ଲୋକଙ୍କ ସହଜ ଜୀବନଧାରଣକୁ ପ୍ରୋତ୍ସାହନ ଏବଂ ବିକାଶକୁ ଦୀର୍ଘସ୍ଥାୟୀ କରିବା ପାଇଁ ଭାରତର ଆଗାମୀ ପିଢ଼ିର ଭିତ୍ତିଭୂମି ଅତ୍ୟନ୍ତ ଆବଶ୍ୟକ । ରେଳ-ମେଟ୍ରୋ , ଆକାଶପଥ-ରାଜପଥ , ବନ୍ଦର-ବିମାନବନ୍ଦର , ପାୱାରଗ୍ରୀଡ଼୍-ଗ୍ୟାସଗ୍ରୀଡ଼୍ , ସାଗରମାଳା-ଭାରତମାଳା , ଡିଜିଟାଲ ଇଣ୍ଡିଆ ସହିତ ଜଡ଼ିତ ଭିତ୍ତିଭୂମିର ବିକାଶ ପାଇଁ ବଜେଟରେ ବହୁତ ଗୁରୁତ୍ୱ ଦିଆଯାଇଛି । ଏଥିପାଇଁ ପାଖାପାଖି 6 ଲକ୍ଷ କୋଟି ଟଙ୍କାର ଅର୍ଥ ଆବଂଟନ କରାଯାଇଛି । ଏହା ବିଗତ ବର୍ଷ ତୁଳନାରେ ପ୍ରାୟ ଏକଲକ୍ଷ କୋଟି ଟଙ୍କାରୁ ଅଧିକ । ଏହି ଯୋଜନାଗୁଡ଼ିକ ଦ୍ୱାରା ଦେଶରେ ରୋଜଗାରର ଅପାର ସମ୍ଭାବନା ସୃଷ୍ଟି ହେବ । ବେତନଭୋଗୀ , ମଧ୍ୟମବର୍ଗଙ୍କୁ ଦିଆଯାଇଥିବା ଟିକସ ସୁବିଧା ପାଇଁ ମଧ୍ୟ ମୁଁ ଅର୍ଥମନ୍ତ୍ରୀ ମହାଶୟଙ୍କ ପ୍ରତି କୃତଜ୍ଞତା ଜ୍ଞାପନ କରୁଛି । ଏହି ବଜେଟ ହେଉଛି ପ୍ରତ୍ୟେକ ଭାରତୀୟଙ୍କର ଆଶା ଆକାଂକ୍ଷା ଅନୁରୂପ ବଜେଟ । ଏହି ବଜେଟ କୃଷକମାନଙ୍କୁ ଫସଲର ଭଲ ଦର , କଲ୍ୟାଣକାରୀ ଯୋଜନା ଦ୍ୱାରା ଗରିବଙ୍କ ଉତ୍ଥାନକୁ ସମ୍ବଳ , ଟିକସଦାତା ନାଗରିକଙ୍କୁ ସଚ୍ଚୋଟତାର ସମ୍ମାନ , ସଠିକ୍ ଟିକସ ଢ଼ାଂଚାଦ୍ୱାରା ଉଦ୍ୟମୀମାନଙ୍କ ପରିଶ୍ରମକୁ ସମର୍ଥନ , ଦେଶ ପାଇଁ ବରିଷ୍ଠ ନାଗରିକଙ୍କ ଯୋଗଦାନକୁ ସୁନିଶ୍ଚିତ କରିଛି । ମୁଁ ପୁଣି ଥରେ ଅର୍ଥମନ୍ତ୍ରୀ ଏବଂ ତାଙ୍କ ଟିମକୁ ସହଜରେ ଜୀବନଧାରଣ ବୃଦ୍ଧି କରିଲା ଭଳି ଏବଂ ନିଉ ଇଣ୍ଡିଆର ମୂଳଦୁଆକୁ ମଜବୁତ କରିଲାବାଲା ବଜେଟ ପାଇଁ ହୃଦୟର ସହିତ ଧନ୍ୟବାଦ ଜଣାଉଛି । ”


    **********

    
    
    (Release ID: 1518846) Visitor Counter : 2