      ପରିବେଶ ଓ ଜଙ୍ଗଲ ମନ୍ତ୍ରଣାଳୟ

      ବିଜ୍ଞାନ ଓ ପ୍ରଯୁକ୍ତି କ୍ଷେତ୍ରରେ ଭାରତର ପ୍ରଗତି ଉଲ୍ଲେଖନୀୟ: ଡକ୍ଟର ହର୍ଷବର୍ଦ୍ଧନ
      • ପିଲାମାନଙ୍କ ମଧ୍ୟରେ ପରିବେଶ ଅନୁକୂଳ ଜୀବନଶୈଳୀ ସୃଷ୍ଟି କରାଯିବା ଉଚିତ
      • ‘ଗ୍ରୀନ୍‌ ଗୁଡ଼ ଡ଼ିଡ଼ସ’କୁ ବ୍ୟାପକ ଜାତୀୟ ଆନ୍ଦୋଳନରେ ପରିଣତ କରାଯିବ: ଡକ୍ଟର ହର୍ଷବର୍ଦ୍ଧନ
      Posted On: 15 FEB 2018 4:32PM by PIB Bhubaneshwar


    କେନ୍ଦ୍ର ବିଜ୍ଞାନ ଓ ପ୍ରଯୁକ୍ତି , ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ କହିଛନ୍ତି ଯେ ବିଜ୍ଞାନ ଓ ପ୍ରଯୁକ୍ତି କ୍ଷେତ୍ରରେ ଭାରତର ପ୍ରଗତି ଘାତୀୟ ଏବଂ ଉଲ୍ଲେଖନୀୟ । ଆଧୁନିକ ସମାଜ ଯେତେ ସମସ୍ୟାର ସମ୍ମୁଖୀନ ହେଉଛି ସେସବୁର ସମାଧାନ ବିଜ୍ଞାନ ଦ୍ୱାରା କରାଯାଇପାରିବ ବୋଲି ସେ ଦୃଢ଼ୋକ୍ତି ପ୍ରକଟ କରିଛନ୍ତି ।


    ଏକ ବିଜ୍ଞାନ ପ୍ରଦର୍ଶନୀ ପରିଦର୍ଶନ କାଳରେ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନଙ୍କ ବାସଭବନରେ ତାଙ୍କୁ ସାକ୍ଷାତ କରିଥିବା ଶତାଧିକ ଛାତ୍ରଛାତ୍ରୀଙ୍କୁ ସମ୍ବୋଧିତ କରି ଡକ୍ଟର ହର୍ଷବର୍ଦ୍ଧନ କହିଲେ ଯେ ଭାରତ ଏବେ ବିଜ୍ଞାନ ଓ ପ୍ରଯୁକ୍ତି କ୍ଷେତ୍ରରେ ଉଲ୍ଲେଖନୀୟ ପ୍ରଗତି ହାସଲ କରିଛି । ଏହି ପରିପ୍ରେକ୍ଷୀରେ ସେ ଦେଶର ସହସ୍ରାଧିକ ସ୍କୁଲ ଛାତ୍ରଛାତ୍ରୀଙ୍କ ସହ ଭାବ ବିନିମୟ କରିସାରିଛନ୍ତି । ସେମାନଙ୍କ ମନରେ ବୈଜ୍ଞାନିକ ଭାବଧାରା ସୃଷ୍ଟି କରାଗଲେ ଭବିଷ୍ୟତରେ ସେମାନେ ଉଚ୍ଚତର ଗବେଷଣା କରିପାରିବେ । ସେଥିପାଇଁ ସରକାର ସମୟାନ୍ତରେ ବିଜ୍ଞାନ ପ୍ରଦର୍ଶନୀର ଆୟୋଜନ କରିଆସୁଛନ୍ତି । ସେହିସବୁ ପ୍ରଦର୍ଶନୀମାନଙ୍କରେ ଏରୋସ୍ପେସ୍‌ , ବାୟୋଟେକ୍ନୋଲଜି , ନାନୋଟେକ୍ନୋଲଜି , ଗ୍ରୀନ୍‌ ଏନର୍ଜି , ପ୍ଲାଣ୍ଟ୍‌ ଜେନେଟିକ୍ସ , ପ୍ରଯୁକ୍ତି ଏବଂ ସ୍ୱାସ୍ଥ୍ୟସେବା କ୍ଷେତ୍ରରେ ଦେଶ ହାସଲ କରିଥିବା ପ୍ରଗତିକୁ ପ୍ରଦର୍ଶନ କରାଯାଉଛି ।


    ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ କହିଲେ ଯେ କୋମଳମତି ପିଲାମାନେ ପର୍ଯ୍ୟାବରଣ ସୁରକ୍ଷାର ଆମ୍ବାସାଡ଼ର ହେବା ଉଚିତ । ଦିନକୁ ଦିନ ଜଳବାୟୁ ପରିବର୍ତ୍ତନ ଏବଂ ବିଶ୍ୱ ଉତ୍ତାପନ ମାନବ ସମାଜ ଉପରେ ତାର କଳା ଛାୟା ବିସ୍ତାର କରିବାରେ ଲାଗିଛି । ଏହା ସମଗ୍ର ବିଶ୍ୱ ପାଇଁ ବିପଦ । ତେଣୁ ସମସ୍ତେ ଏଥିପ୍ରତି ସତର୍କ , ହବା ଉଚିତ । ପୁଣି ପର୍ଯ୍ୟାବରଣର ସୁରକ୍ଷା ଏବଂ ପ୍ରଦୂଷଣମୁକ୍ତ ସମାଜ ଗଠନ କରିବା ସକାଶେ ସେ ଛାତ୍ରଛାତ୍ରୀମାନଙ୍କୁ ପରାମର୍ଶ ଦେଇଥିଲେ । ପୋଷଣୀୟ ବିକାଶ ଦ୍ୱାରା ପର୍ଯ୍ୟାବରଣ ସୁରକ୍ଷା କରାଯାଇପାରିବ । ତେଣୁ ସମସ୍ତେ ପରିବେଶ ଅନୁକୂଳ ସଚେତନତା ପ୍ରତି ସଚେତନ ରହିବାକୁ ସେ ଆହ୍ୱାନ ଜଣାଇଥିଲେ ।


    ତାଙ୍କ ମନ୍ତ୍ରଣାଳୟ ପକ୍ଷରୁ ପର୍ଯ୍ୟାବରଣ ସୁରକ୍ଷା ନିମନ୍ତେ ଏକ ଜାତୀୟ ଅଭିଯାନର ପରିକଳ୍ପନା କରାଯାଇଛି । ସେଥିରେ ପ୍ରାୟ 500 ଟି ସରଳ ଜୀବନଶୈଳୀକୁ ଏକତ୍ର କରାଯାଇଛି ଯାହାକି ଦେଶବାସୀ ସହଜରେ ଗ୍ରହଣ କରିପାରିବେ । ଏହା ଜଳବାୟୁ ପରିବର୍ତ୍ତନ ଓ ବିଶ୍ୱ ଉତ୍ତାପନ ଭଳି ବିପଦର ମୁକାବିଲା କରିବା ସକାଶେ ସମର୍ଥ ହେବ । ‘ ଗ୍ରୀନ ଗୁଡ଼ ଡ଼ିଡ଼ସ୍‌ ’ ଅଭିଯାନର ବ୍ୟାପକ ପ୍ରଭାବ ରହିଛି ସଭିଏଁ ଏହାକୁ ଗ୍ରହଣ କରିବାକୁ ସେ ଆହ୍ୱାନ ଜଣାଇଥିଲେ ।


    ବିଗତ ଏକ ମାସ ମଧ୍ୟରେ ତାଙ୍କ ମନ୍ତ୍ରଣାଳୟ ହଜାର ହଜାର ସ୍କୁଲ ପିଲାଙ୍କୁ ଆମନ୍ତ୍ରଣ କରି ଏହି ଅଭିଯାନରେ ସାମିଲ ହେବାକୁ ପ୍ରବର୍ତ୍ତାଇଛନ୍ତି । ସରକାରୀ ଅଧିକାରୀମାନଙ୍କ ବ୍ୟତୀତ ଶିକ୍ଷକ , ପେଶାଦାର , ସ୍ୱେଚ୍ଛାସେବୀ ସଂଗଠନର ସଦସ୍ୟବୃନ୍ଦ , ତଥା ସାଧାରଣ ଜନତା ଏହି ଅଭିଯାନରେ ସାମିଲ ହୋଇପାରିବେ । ଦେଶର ପ୍ରତ୍ୟେକ ନାଗରିକ ଜଣେ ଜଣେ ଗ୍ରୀନ୍‌ ସ୍ୱେଚ୍ଛାସେବୀ ହେବା ଉଚିତ । ତାହା ପର୍ଯ୍ୟାବରଣ ସୁରକ୍ଷା ନିମନ୍ତେ ଜରୁରି ବୋଲି ସେ କହିଥିଲେ । ଏହା ଦ୍ୱାରା ପ୍ରତ୍ୟେକ ନାଗରିକ ସେମାନଙ୍କର ସାମାଜିକ ଦାୟିତ୍ୱବୋଧକୁ ପ୍ରତିପାଦିତ କରିପାରିବେ ବୋଲି ଡକ୍ଟର ହର୍ଷବର୍ଦ୍ଧନ ମତ ପୋଷଣ କରିଥିଲେ ।


    *************

    
    
    (Release ID: 1520931) Visitor Counter : 1