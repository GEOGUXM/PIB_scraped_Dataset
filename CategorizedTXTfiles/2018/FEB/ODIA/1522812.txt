      ବେସାମରିକ ବିମାନ ଚଳାଚଳ ମନ୍ତ୍ରଣାଳୟ

      ଚଣ୍ଡିଗଡ଼ରେ ବିମାନ ଚଳାଚଳ ବହୁମୁଖୀ ଦକ୍ଷତା ବିକାଶ କେନ୍ଦ୍ରର ଶୁଭାରମ୍ଭ
      • ବିମାନ ଚଳାଚଳ କ୍ଷେତ୍ରରେ ନିଯୁକ୍ତି ପାଇଁ ଦକ୍ଷତା ବିକାଶ ସକାଶେ ଏଏଆଇର ଏକ ସାମାଜିକ ଦାୟିତ୍ୱବଦ୍ଧତା କାର୍ଯ୍ୟକ୍ରମ

      Posted On: 27 FEB 2018 6:48PM by PIB Bhubaneshwar

    କେନ୍ଦ୍ର ବିମାନ ଚଳାଚଳ ମନ୍ତ୍ରୀ ଅଶୋକ ଗଜପତି ରାଜୁ ମଙ୍ଗଳବାର ଚଣ୍ଡିଗଡ଼ରେ ଭାରତୀୟ ବିମାନବନ୍ଦର କର୍ତ୍ତୃପକ୍ଷ (ଏଏଆଇ) ପକ୍ଷରୁ ସାମାଜିକ ଦାୟିତ୍ୱଦ୍ଧତା କାର୍ଯ୍ୟକ୍ରମ (ସିଏସଆର) ସ୍ୱରୂପ ପ୍ରତିଷ୍ଠା କରାଯାଇଥିବା ମଲ୍ଟି ସ୍କିଲ ଡେଭଲପମେଣ୍ଟ ସେଣ୍ଟର (ଏମଏସଡିସି) କୁ ଉଦଘାଟନ କରିଛନ୍ତି । ଏହି ଅବସରରେ ଚଣ୍ଡିଗଡ଼ ସାଂସଦ ଶ୍ରୀମତୀ କିରନ୍ ଖେର୍ , ଆନନ୍ଦପୁର ସାହିବ ସାଂସଦ ପ୍ରେମସିଂ ଚାନ୍ଦୁମଜରା ଉପସ୍ଥିତ ଥିଲେ । ଏହି କେନ୍ଦ୍ର ଜାତୀୟ ଦକ୍ଷତା ବିକାଶ ନିଗମ (ଏନଏସଡିସି) ଏରୋସ୍ପେସ୍ ଆଣ୍ଡ ଆଭିଏସନ ସେକ୍ଟର ସ୍କିଲ୍ କାଉନସିଲ୍ ସହାୟତାରେ ପ୍ରତିଷ୍ଠା କରାଯାଇଛି ।


    କାର୍ଯ୍ୟକ୍ରମରେ ଶ୍ରୀ ଗଜପତି ରାଜୁ କହିଥିଲେ ଯେ , ଏହି କେନ୍ଦ୍ର ଆଗାମୀ ତିନି ବର୍ଷ ମଧ୍ୟରେ ବିମାନ ଚଳାଚଳର 8ଟି କ୍ଷେତ୍ର ପାଇଁ 2400 ଯୁବକ / ଯୁବତୀଙ୍କୁ ପ୍ରଶିକ୍ଷିତ କରିବ । ଦେଶବ୍ୟାପୀ ଏଭଳି ଅଧିକ କେନ୍ଦ୍ର ପ୍ରତିଷ୍ଠା ପାଇଁ ସେ ଆଗ୍ରହ ପ୍ରକାଶ କରିଥିଲେ ।


    ବିଗତ 3 / 4 ବର୍ଷ ମଧ୍ୟରେ ବେସାମରିକ ବିମାନ ଚଳାଚଳ ବୃଦ୍ଧି ପାଇଥିବାରୁ ବିମାନ ଚଳାଚଳ କ୍ଷେତ୍ରରେ ଦକ୍ଷ ବ୍ୟକ୍ତିଙ୍କ ଚାହିଦା ବୃଦ୍ଧି ପାଇଛି । ଆଗାମୀ କିଛି ବର୍ଷ ମଧ୍ୟରେ ଏହି କ୍ଷେତ୍ରରେ 900 ନୂତନ ବିମାନ ସାମିଲ ହେବାର ସମ୍ଭାବନା ଅଛି । ଉଡ଼ାନ୍ ଆଞ୍ଚଳିକ ଯୋଗାଯୋଗ ଯୋଜନା ଆରମ୍ଭ ହେବା ପରେ ନୂଆ ନୂଆ ଏୟାର ରୁଟ୍ ଖୋଲିବାରେ ଲାଗିଛି ଏବଂ ଉଭୟ ଯାତ୍ରୀ ଓ ପଣ୍ୟ ପରିବହନ ବୃଦ୍ଧି ପାଇଛି । ଏଥିପାଇଁ ବିମାନବନ୍ଦର ପରିଚାଳନା ସକାଶେ ଦକ୍ଷ ଲୋକଙ୍କ ଆବଶ୍ୟକତା ଦେଖାଦେଇଛି ।


    ଏହି ଆବଶ୍ୟକତା ପୂରଣ କରିବାକୁ ଏବଂ ସ୍କିଲ୍ ଇଣ୍ଡିଆ ମିସନକୁ ଆଗେଇ ନେବା ଲକ୍ଷ୍ୟରେ କେନ୍ଦ୍ର ବେସାମରିକ ବିମାନ ଚଳାଚଳ ମନ୍ତ୍ରଣାଳୟ , ଦକ୍ଷତା ବିକାଶ ଏବଂ ଔଦ୍ୟୋଗିକତା ମନ୍ତ୍ରାଳୟ ମିଳିତ ଭାବେ ଚଣ୍ଡିଗଡ଼ର ପୁରୁଣା ବିମାନବନ୍ଦର ଟର୍ମିନଲ ବିଲ୍ଡିଂରେ ପ୍ରତିଷ୍ଠା କରିଛନ୍ତି ଏହି ଦକ୍ଷତା ବିକାଶ କେନ୍ଦ୍ର । 5.25 କୋଟି ଟଙ୍କାରେ ପ୍ରତିଷ୍ଠା କରାଯାଇଥିବା ଏହି କେନ୍ଦ୍ରରେ ବାର୍ଡ ଏଜୁକେସନ ସୋସାଇଟି ଫର ଟ୍ରାଭେଲ ଆଣ୍ଡ ଟୁରିଜମ୍ ସହାୟତାରେ ଏନଏସଡିସି ଯୁବକ / ଯୁବତୀଙ୍କୁ ପ୍ରଶିକ୍ଷଣ ଦେବ ।


    **********


    

    
    (Release ID: 1522812) Visitor Counter : 2