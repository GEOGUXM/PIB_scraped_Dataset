      ରସାୟନ ଓ ସାର ମନ୍ତ୍ରଣାଳୟ

      ଭାରତ ଫାର୍ମା 2018 ଏବଂ ଭାରତୀୟ ଚିକିତ୍ସା ଉପକରଣ 2018 ବେଙ୍ଗାଲୁରୁରେ ଆରମ୍ଭ
      Posted On: 15 FEB 2018 3:53PM by PIB Bhubaneshwar


    ‘ ନମୋ - କେୟାର ’ ତିନି ବର୍ଷ ମଧ୍ୟରେ ଭାରତକୁ ବିଶ୍ୱରେ ସର୍ବବୃହତ୍ ଫାର୍ମା ନିର୍ମାଣକାରୀ କମ୍ପାନୀରେ ପରିଣତ କରିବ : ‘ ନମୋ - କେୟାର ’ ର ଫଳପ୍ରଦ ପ୍ରଣୟନ ପାଇଁ ନୂତନ ଫାର୍ମାସ୍ୟୁଟିକାଲ ନୀତି ନିର୍ଦ୍ଧାରଣ କରାଯିବ , ଔଷଧ ମୂଲ୍ୟ ନିୟନ୍ତ୍ରଣ ଆଦେଶରେ ବଡ ଧରଣର ସଂସ୍କାର ଲାଗୁ କରାଯିବ ; ଆଗାମୀ 5 ବର୍ଷ ମଧ୍ୟରେ 65 ବିଲିଅନ ଆମେରିକୀୟ ଡଲାରର ଫାର୍ମା ଏବଂ 12 ବିଲିଅନ ଆମେରିକୀୟ ଡଲାରର ଚିକିତ୍ସା ସହାୟକ ଉପକରଣ ଶିଳ୍ପ ଦ୍ୱିଗୁଣିତ ହେବାର ଆଶା କରାଯାଉଛି ; ମେକ ଇନ ଇଣ୍ଡିଆ ପଦକ୍ଷେପ ସହିତ ସଂଯୋଜିତ କରି ନମୋ - କେୟାର ପ୍ରଣୟନର ଆହ୍ୱାନକୁ ଗ୍ରହଣ କରିବା ପାଇଁ ମନ୍ତ୍ରୀ ଶ୍ରୀ ଅନନ୍ତ କୁମାର ଶିଳ୍ପ ସଂସ୍ଥାମାନଙ୍କୁ ପ୍ରେରିତ କରିଛନ୍ତି ।


    “ ସରକାରଙ୍କ ଦ୍ୱାରା ଘୋଷଣା କରାଯାଇଥିବା ଆୟୁଷ୍ମାନ ଭାରତ ସ୍ୱାସ୍ଥ୍ୟ ବୀମା ଯୋଜନା ‘ ନମୋ - କେୟାର ’ ନାମରେ ଲୋକପ୍ରିୟ ହୋଇଛି । ଆଗାମୀ 3 ବର୍ଷ ମଧ୍ୟରେ ଭାରତକୁ ବିଶ୍ୱର ସର୍ବବୃହତ୍ ଫାର୍ମା ନିର୍ମାଣକାରୀ କମ୍ପାନୀରେ ପରିଣତ କରିବା ନେଇ ଏହି ଯୋଜନାର କ୍ଷମତା ରହିଛି ” ବୋଲି କେନ୍ଦ୍ର ରସାୟନ ଏବଂ ସାର ଓ ସଂସଦୀୟ ବ୍ୟାପାର କେନ୍ଦ୍ରମନ୍ତ୍ରୀ ଶ୍ରୀ ଅନନ୍ତ କୁମାର ପ୍ରକାଶ କରିଛନ୍ତି । ଆଜି ବାଙ୍ଗାଲୋରଠାରେ ଭାରତ ଫାର୍ମା 2018 ଏବଂ ଭାରତ ଚିକିତ୍ସା ଉପକରଣ 2018 ଆନ୍ତର୍ଜାତିକ ସମ୍ମିଳନୀ ଏବଂ ପ୍ରଦର୍ଶନୀକୁ ଉଦଘାଟନ କରିବା ଅବସରରେ ସେ ଏହା ପ୍ରକାଶ କରିଛନ୍ତି । ଭାରତୀୟ ଶିଳ୍ପ ଏବଂ ବାଣିଜ୍ୟ ମହାସଂଘ ( FICCI ) ର ସହଯୋଗିତାରେ ଡ଼ିପାର୍ଟମେଣ୍ଟ ଅଫ ଫାର୍ମାସ୍ୟୁଟିକାଲ୍ସ ( DOP ) ଏବଂ ରସାୟନ ଓ ସାର ମନ୍ତ୍ରଣାଳୟ ଦ୍ୱାରା ଏହି ତିନି ଦିନିଆ କାର୍ଯ୍ୟକ୍ରମର ଆୟୋଜନ କରାଯାଉଛି । ଔଷଧ ଏବଂ ଚିକିତ୍ସା ଉପକରଣ କ୍ଷେତ୍ରରେ ଉତ୍କର୍ଷ ପ୍ରତିପାଦିତ କରିଥିବା ଏବଂ ନୂତନ ଓ ଉତ୍ତମ କାର୍ଯ୍ୟଶୈଳୀ ଆଣିଥିବା ବ୍ୟକ୍ତି ଏବଂ ଅନୁଷ୍ଠାନ ମାନଙ୍କ ପାଇଁ ଭାରତ ଫାର୍ମା ଏବଂ ଭାରତ ଚିକିତ୍ସା ଉପକରଣ ପୁରସ୍କାର ଘୋଷଣା କରାଯାଇଥିଲା ।


    ବିଶିଷ୍ଟ ଶିଳ୍ପପତି ଏବଂ ଆନ୍ତର୍ଜାତିକ ଔଷଧ ନିୟନ୍ତ୍ରକମାନଙ୍କ ସମ୍ମିଳନୀକୁ ସମ୍ବୋଧିତ କରି ଶ୍ରୀ ଅନନ୍ତ କୁମାର କହିଲେ ଯେ ସମସ୍ତଙ୍କୁ ସ୍ୱାସ୍ଥ୍ୟ ସେବା ପର୍ଯ୍ୟାୟରେ ଅନ୍ତର୍ଭୁକ୍ତ କରିବା ପାଇଁ ଆୟୁଷ୍ମାନ ଭାରତ ଏକ ଅଭିଳାଷପୂର୍ଣ୍ଣ ଢ଼ାଂଚା ପ୍ରସ୍ତୁତ କରିବ । ଏହା ଅନ୍ତର୍ଗତ ଭାରତର ପ୍ରାୟ 50 କୋଟି ଗରିବ ଜନସାଧାରଣଙ୍କ ପାଇଁ ବାର୍ଷିକ 5 ଲକ୍ଷ ଟଙ୍କାର ସ୍ୱାସ୍ଥ୍ୟ ବୀମା ସୁବିଧା ରହିବ । ମୁଦ୍ରା ଯୋଜନା , ଉଜ୍ଜ୍ୱଳା ଯୋଜନା , ଉଜାଲା ଯୋଜନା ଏବଂ ନିମ ପ୍ରଲେପିତ ୟୁରିଆ ଭଳି ଅତ୍ୟନ୍ତ ସଫଳ ପଦକ୍ଷେପରେ କାର୍ଯ୍ୟକାରୀ ହୋଇଥିବା ସମାନ ବେଗ ଏବଂ ପରିଣାମ ମୁତାବକ ସରକାର ଆଗାମୀ 3 ମାସ ମଧ୍ୟରେ ନମୋ - କେୟାର ଯୋଜନାକୁ କାର୍ଯ୍ୟକାରୀ କରାଇବେ । ଏହି ବୃହତ୍ ସ୍ୱାସ୍ଥ୍ୟ ସଂସ୍କାର କାର୍ଯ୍ୟକ୍ରମ ଫଳରେ 65 ବିଲିଅନ ଡଲାର ଔଷଧ ଏବଂ 12 ବିଲିଅନ ଡଲାର ଚିକିତ୍ସା ଉପକରଣ ଶିଳ୍ପ ଆଗାମୀ 5 ବର୍ଷ ମଧ୍ୟରେ ଦ୍ୱିଗୁଣିତ ହେବା ନେଇ ସରକାର ଆଶାପ୍ରକାଶ କରୁଛନ୍ତି । ଔଷଧ ଏବଂ ଚିକିତ୍ସା ସାମଗ୍ରୀକୁ ବୈଶ୍ୱିକ ମାନକ ଅନୁସାରେ ସୁଲଭତାର ସହ ଉପଲବ୍ଧ କରାଇବା ଆମ ପାଇଁ ଏକ ବଡ ଆହ୍ୱାନ ବୋଲି ମନ୍ତ୍ରୀ ପ୍ରକାଶ କରିଥିଲେ ।


    ଶ୍ରୀ ଅନନ୍ତ କୁମାର କହିଥିଲେ ଯେ ଔଷଧ ଶିଳ୍ପର ବର୍ତ୍ତମାନ ବିଖଣ୍ଡିତ ସ୍ଥିତିରେ ନମୋ - କେୟାର ଫଳପ୍ରଦ ହୋଇପାରିବ ନାହିଁ । ତେଣୁ ସରକାର ଏକ ନୂତନ ଫାର୍ମା ନୀତି ନିର୍ଦ୍ଧାରଣ କରିବା ପାଇଁ ଚାହୁଁଛନ୍ତି ଯାହାକି ଔଷଧ ଏବଂ ଔଷଧ ବିଷୟକ ସାମଗ୍ରୀର ବିଭିନ୍ନ କ୍ଷେତ୍ରକୁ ଏକତ୍ରିତ କରିବା ସହ ଏମାନଙ୍କୁ ଶକ୍ତି ମଧ୍ୟ ଯୋଗାଇବ । ଏଗୁଡ଼ିକ ହେଲେ ଔଷଧ ଦର ନିୟନ୍ତ୍ରକ ଆଦେଶ ( DPCO ) , ନିର୍ମାଣ କ୍ଷେତ୍ର , ଆର ଏଣ୍ଡ ଡି , ବିତୀୟ ସହାୟତା , ଗୁଣାତ୍ମକ ନିୟନ୍ତ୍ରଣ , ଔଷଧ ନିୟନ୍ତ୍ରଣ , ଦର ନିୟନ୍ତ୍ରଣ ଏବଂ ଚିକିତ୍ସା ସାମଗ୍ରୀ । ସମସ୍ତଙ୍କ ପାଇଁ 360 ଡିଗ୍ରୀ ସ୍ୱାସ୍ଥ୍ୟ ସୁରକ୍ଷାକୁ ନିଶ୍ଚିତ କରିବା ପାଇଁ ସରକାରଙ୍କ ମେକ ଇନ ଇଣ୍ଡିଆ ପଦକ୍ଷେପ ସହିତ ମିଶି ଔଷଧ ଏବଂ ଚିକିତ୍ସା ସାମଗ୍ରୀ ଶିଳ୍ପକୁ ନମୋ - କେୟାର ଆହ୍ୱାନକୁ ଗ୍ରହଣ କରିବାକୁ ପଡିବ । ମୁଁ ଏହାକୁ ତିନୋଟି ସୂତ୍ରରେ ସମ୍ମିଳିତ କରିଛି ଏବଂ ଏହା ହେଉଛି - ଉପଲବ୍ଧତା , ଶୁଦ୍ଧତା ଏବଂ ସୁଲଭତା । ଏଥିପାଇଁ ଗୁଣାତ୍ମକତାକୁ ଅଣଦେଖା କରାଯାଇ ପାରିବ ନାହିଁ ବୋଲି ମନ୍ତ୍ରୀ ପ୍ରକାଶ କରିଥିଲେ ।


    ଏହି ଅବସରରେ ଔଷଧ ଏବଂ ଚିକିତ୍ସା ବିଷୟକ କମ୍ପାନୀମାନଙ୍କର ମୁଖ୍ୟ କାର୍ଯ୍ୟାଧିକାରୀ ମାନଙ୍କ ସହିତ ଶ୍ରୀ ଅନନ୍ତ କୁମାରଙ୍କର ଏକ ଗୋଲଟେବୁଲ ବୈଠକ ଅନୁଷ୍ଠିତ ହୋଇଥିଲା ଯେଉଁଥିରେ କି ଏହି ଶିଳ୍ପ ସମ୍ମୁଖୀନ ହେଉଥିବା ଆହ୍ୱାନର ମୁକାବିଲା କରିବା ପାଇଁ ସରକାରଙ୍କ ନୀତି ସମ୍ବନ୍ଧରେ ଆଲୋଚନା କରାଯାଇଥିଲା । ମନ୍ତ୍ରୀ ସୂଚନା ପ୍ରଦାନ କରିଥିଲେ ଯେ ଏହି ଆଲୋଚନା ସମୟରେ କମ୍ପାନୀମାନେ ସରକାରଙ୍କ ସହ ମିଶି ବିଭିନ୍ନ ସମସ୍ୟାର ସମାଧାନ ବାହାର କରିବା ସହ ଦେଶରେ ଜନସାଧାରଣଙ୍କୁ ସୁଲଭ ଏବଂ ଗୁଣାତ୍ମକ ସ୍ୱାସ୍ଥ୍ୟ ସେବା ଯୋଗାଇ ଦେବା ପାଇଁ ଆହ୍ୱାନ ପ୍ରଦାନ କରାଯାଇଥିଲା । ଏହା ହିଁ ଏହି ସମ୍ମିଳନୀର ବିଷୟ ଥିଲା ।


    ଦର୍ଶକମାନଙ୍କୁ ସମ୍ବୋଧିତ କରି କେନ୍ଦ୍ର ରସାୟନ ଏବଂ ସାର ତଥା ସଡ଼କ ପରିବହନ, ରାଜପଥ , ଜାହାଜ ଚଳାଚଳ ରାଷ୍ଟ୍ରମନ୍ତ୍ରୀ ଶ୍ରୀ ମନସୁଖ ଲାଲ ମାଣ୍ଡଭୀୟ କହିଲେ ଯେ ଔଷଧ କ୍ଷେତ୍ରରେ ଏବଂ ବିଶେଷ କରି ଅଧିକ ପରିମାଣର ଔଷଧ ଏବଂ ଏପିଆଇରେ ବୃଦ୍ଧି ଜନସାଧାରଣଙ୍କ ପାଇଁ ଉପଲବ୍ଧତା , ସୁଗମତା ଏବଂ ସୁଲଭତା ନିଶ୍ଚିତ କରିବା ପାଇଁ ଗୁରୁତ୍ୱପୂର୍ଣ୍ଣ । ମନ୍ତ୍ରୀ କହିଲେ ଯେ ସମସ୍ତଙ୍କ ପାଇଁ ସୁଲଭ ଏବଂ ଗୁଣାତ୍ମକ ସ୍ୱାସ୍ଥ୍ୟସେବା ନିଶ୍ଚିତ କରିବା ପାଇଁ ଭାରତ ସରକାର ଅନେକ ପଦକ୍ଷେପ ଗ୍ରହଣ କରୁଛନ୍ତି । ଏଗୁଡ଼ିକ ମଧ୍ୟରେ ରହିଛି ଦେଶବ୍ୟାପୀ 3150 ପ୍ରଧାନମନ୍ତ୍ରୀ ଜନଔଷଧି କେନ୍ଦ୍ର କାର୍ଯ୍ୟକାରୀ କରିବା , ସ୍ୱୟଂକ୍ରିୟ ଭାବେ ଗ୍ରିନଫିଲ୍ଡ ପ୍ରକଳ୍ପରେ ଶତକଡା 100 ପ୍ରତିଶତ ବୈଦେଶିକ ପୁଞ୍ଜିନିବେଶ କରିବା ଏବଂ ବ୍ରାଉନଫିଲ୍ଡ ପ୍ରକଳ୍ପରେ ଶତକଡା 75 ପ୍ରତିଶତ ବୈଦେଶିକ ପୁଞ୍ଜିନିବେଶ କରିବା , ଫାର୍ମା କ୍ଷେତ୍ରରେ ଗବେଷଣା ଓ ଅନୁସନ୍ଧାନକୁ ପ୍ରସାରିତ କରିବା ପାଇଁ NIPERକୁ ଅଭିନବତାରେ ରୂପାନ୍ତରିତ କରିବା ଏବଂ ସମାଜର ତୃଣମୂଳ ସ୍ତରରେ ଥିବା ଜନସାଧାରଣଙ୍କୁ ସହାୟତା କରିବା ପାଇଁ ପ୍ରୟାସ ।


    ଉଦଘାଟନୀ ଉତ୍ସବରେ ଡିଓପି ସଚିବ ଶ୍ରୀ ଜୟ ପ୍ରିୟ ପ୍ରକାଶ , ଯୁଗ୍ମ ସଚିବ ଡିଓପି ଶ୍ରୀ ସୁଧାଂଶୁ ପନ୍ତ , ମନ୍ତ୍ରଣାଳୟ ଏବଂ ଔଷଧ ଏବଂ ଚିକିତ୍ସା ସାମଗ୍ରୀ ଶିଳ୍ପ ତଥା ଭାରତ ସରକାରଙ୍କ ଅନେକ ଉଚ୍ଚପଦସ୍ଥ ଅଧିକାରୀ, 50 ଜଣ ବିଦେଶୀ ପ୍ରତିନିଧି , 10,000 ବ୍ୟବସାୟିକ ପ୍ରତିନିଧି ଏହି ସମ୍ମିଳନୀରେ ଯୋଗ ଦେଇଛନ୍ତି । 300ରୁ ଉର୍ଦ୍ଧ୍ଵ କମ୍ପାନୀ ଏବଂ 50 ଷ୍ଟାର୍ଟ - ଅପ ସେମାନଙ୍କ ଉତ୍ପାଦ ପ୍ରଦର୍ଶନ କରୁଛନ୍ତି । ତିନି ଦିନ ବାପୀ ଚାଲିବାକୁ ଥିବା ଏହି ସମ୍ମିଳନୀର ବିଭିନ୍ନ ଅଧିବେଶନରେ 90ରୁ ଅଧିକ ପ୍ରଖ୍ୟାତ ଶିଳ୍ପପତିମାନେ ସେମାନଙ୍କ ବକ୍ତବ୍ୟ ରଖିବେ ।


    ************

    
    
    (Release ID: 1520751) Visitor Counter : 1