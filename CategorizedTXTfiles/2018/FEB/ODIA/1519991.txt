      ସୂକ୍ଷ୍ମ, ଲଘୁ ଓ ମଧ୍ୟମ ଉଦ୍ୟୋଗ ମନ୍ତ୍ରଣାଳୟ

      ସୌର ସହର ବିକାଶ ଯୋଜନା
      • ଦେଶରେ 60ଟି ସୌର ସହର ବିକାଶ ଘଟାଯିବ

      Posted On: 06 FEB 2018 7:03PM by PIB Bhubaneshwar

    ନୂତନ ତଥା ଅକ୍ଷୟଶକ୍ତି ମନ୍ତ୍ରଣାଳୟ ଆନୁକୂଲ୍ୟରେ ‘ ସୌର ସହର ବିକାଶ ’ ନାମକ ଏକ ଯୋଜନା କାର୍ଯ୍ୟକାରୀ କରାଯାଉଛି । ଏହି ଯୋଜନା ମାଧ୍ୟମରେ ଦେଶର ବିଭିନ୍ନ ରାଜ୍ୟରେ 60 ଟି ସୌର ସିଟିର ବିକାଶ ହେବ । ସେଥି ମଧ୍ୟରୁ ଦ୍ୱାଦଶ ପଂଚବାର୍ଷିକ ଯୋଜନା କାଳରେ 13ଟି ପାଇଲଟ୍ ଭିତ୍ତିରେ ଏବଂ 5ଟି ମଡ଼େଲ ସିଟି ଭାବେ ବିକାଶ ଘଟାଯିବ । ଶକ୍ତି ଓ ନୂତନ ତଥା ଅକ୍ଷୟ ଶକ୍ତି ରାଷ୍ଟ୍ର ( ସ୍ୱାଧୀନ ଦାୟିତ୍ଵ ) ମନ୍ତ୍ରୀ ଶ୍ରୀ ଆର କେ ସିଂହ ଆଜି ରାଜ୍ୟସଭାରେ ଏକ ପ୍ରଶ୍ନର ଲିଖିତ ଉତ୍ତର ଦେଇ ଏହି ବିଷୟ ପ୍ରକାଶ କରିଛନ୍ତି । ମନ୍ତ୍ରୀ ଶ୍ରୀ ସିଂହ ନିଜ ଉତ୍ତରରେ କହିଲେ ଯେ 49ଟି ସୌର ସିଟି ପାଇଁ ମାଷ୍ଟର ପ୍ଲାନ ପ୍ରସ୍ତୁତ ସରିଛି । ସେଥି ମଧ୍ୟରୁ 21ଟି ସୌର ସିଟି ପାଇଁ ଷ୍ଟେକ୍ ହୋଲ୍ଡର କମିଟି ଗଠନ କରାଯାଇଛି । 37ଟି ସୌର ନଗରୀରେ ସୌର ସିଟି ସେଲ୍ ଗଠନ କରାଯାଇଛି । ଏହି ସୌର ପିଭି ପ୍ରକଳ୍ପରୁ ମୋଣ 8069.16 କେଡ଼ବ୍ଲୁପି ଏବଂ ସୋଲାର ୱାଟର ହିଟିଂ ସିଷ୍ଟମ୍ ସକାଶେ 7894 ବର୍ଗମିଟର କଲେକ୍ଟର କ୍ଷେତ୍ର ମଂଜୁର ସରିଛି ଯାହା ଏହି କାର୍ଯ୍ୟକ୍ରମର ଅଂଶବିଶେଷ । ଏଥିପାଇଁ ମୋଟ 101.64 କୋଟି ଟଙ୍କା ମଂଜୁର କରାଯାଇଥିବା ବେଳେ ସେଥିରୁ 25.92 କୋଟି ଟଙ୍କା ବିଭିନ୍ନ ପ୍ରକଳ୍ପ ପାଇଁ ପ୍ରଦାନ କରାଯାଇସାରିଛି ।


    ଅଧିକନ୍ତୁ , ନୂତନ ତଥା ଅକ୍ଷୟଶକ୍ତି ମନ୍ତ୍ରଣାଳୟ ଦେଶରେ ଦ୍ୱାଦଶ ଯୋଜନା କାଳରେ 52ଟି ଗ୍ରୀନ୍ କ୍ୟାମ୍ପସର ବିକାଶ ଘଟାଇବା ନିମନ୍ତେ ମାଷ୍ଟରପ୍ଲାନ୍ ପ୍ରସ୍ତୁତ କରିଛନ୍ତି । ଏହି ଗ୍ରୀନ୍ କ୍ୟାମ୍ପସ ଲାଗି ମାଷ୍ଟର ପ୍ଲାନର ବିକାଶ ସକାଶେ ପ୍ରତିଟି ପାଇଁ 5 ଲକ୍ଷ ଟଙ୍କାର କେନ୍ଦ୍ରୀୟ ସହାୟତା ରାଶି ଯୋଗାଇ ଦିଆଯାଇଥାଏ । ଏଭଳି ଗ୍ରୀନ୍ କ୍ୟାମ୍ପସ୍ ଶିକ୍ଷାନୁଷ୍ଠାନ , କାର୍ଯ୍ୟାଳୟ ପରିସର , ଆବାସିକ ଓ ବ୍ୟବସାୟିକ ପ୍ରତିଷ୍ଠାନ କମ୍ପ୍ଲେକ୍ସ ଆଦି ହୋଇପାରିବ । ଜାନୁଆରୀ 31 , 2018 ସୁଦ୍ଧା ଏଥିପାଇଁ 2.59 କୋଟି ଟଙ୍କା ମଂଜୁର କରାଯାଇଥିବା ବେଳେ ଏଥିସକାଶେ 1.02 କୋଟି ଟଙ୍କା ଯୋଗାଇ ଦିଆଯାଇଛି ବୋଲି ମନ୍ତ୍ରୀ ଶ୍ରୀ ସିଂହ କହିଛନ୍ତି ।


    ************

    
    
    (Release ID: 1519991) Visitor Counter : 1