      ଅର୍ଥ ମନ୍ତ୍ରଣାଳୟ

      ଭିତ୍ତିଭୂମି କ୍ଷେତ୍ର ପାଇଁ ଆବଂଟନରେ 5.97 ଲକ୍ଷ କୋଟି ଟଙ୍କା ବୃଦ୍ଧି
      • ପରିବହନ କ୍ଷେତ୍ର ପାଇଁ ସର୍ବାଧିକ ଆବଂଟନ
      • ବିମାନ ବନ୍ଦରର କ୍ଷମତା ସମ୍ପ୍ରସାରଣ ପାଇଁ ନଭ ନିର୍ମାଣ କାର୍ଯ୍ୟକ୍ରମର ଘୋଷଣା
      • 10ଟି ଗୁରୁତ୍ୱପୂର୍ଣ୍ଣ ପର୍ଯ୍ୟଟନ ସ୍ଥଳୀର ବିକାଶ କରାଯିବ
      • ଡିଜିଟାଲ ଇଣ୍ଡିଆ କାର୍ଯ୍ୟକ୍ରମ ଲାଗି ଦୁଇ ଗୁଣା ଆବଂଟନ
      • ସାଇବର ଭୌତିକ ବ୍ୟବସ୍ଥା ଅଭିଯାନର ଶୁଭାରମ୍ଭ ହେବ
      • ଦୂରସଂଚାର ମୌଳିକ ଭିତ୍ତିଭୂମି ନିର୍ମାଣ ଏବଂ ବୃଦ୍ଧି ଲାଗି 10 ହଜାର କୋଟି ଟଙ୍କାର ବ୍ୟୟବରାଦ
      • ଅନଲାଇନ ଅନୁଧ୍ୟାନ ବ୍ୟବସ୍ଥା ‘ପ୍ରଗତି’ ଜରିଆରେ 9.46 ଲକ୍ଷ କୋଟି ଟଙ୍କାର ପ୍ରକଳ୍ପ ତ୍ୱରାନ୍ୱିତ କରାଗଲା
      Posted On: 01 FEB 2018 10:26AM by PIB Bhubaneshwar


    ଅର୍ଥବ୍ୟବସ୍ଥାରେ ବୃଦ୍ଧିର ପ୍ରମୁଖ ବାହକକୁ ଚିହ୍ନଟ କରି ସରକାର 2018-19 ସାଧାରଣ ବଜେଟରେ ମୌଳିକ ଭିତିଭୂମି କ୍ଷେତ୍ରର ବିକାଶ ପାଇଁ ବ୍ୟୟବରାଦ ପରିମାଣ ଯଥେଷ୍ଟ ବଢ଼ାଇଛନ୍ତି । ଏହି କ୍ଷେତ୍ର ଲାଗି ବଜେଟ ଏବଂ ଅତିରିକ୍ତ ବଜେଟ ବ୍ୟୟ 2017-18 ବର୍ଷରେ 4.94 ଲକ୍ଷ କୋଟି ଟଙ୍କା ଥିବା ବେଳେ ଏଥିରେ 1 , 34 , 572 କୋଟି ଟଙ୍କା ବୃଦ୍ଧି କରାଯାଇ 2018-19 ବର୍ଷ ପାଇଁ 5.97 ଲକ୍ଷ କୋଟି ଟଙ୍କା କରାଯାଇଛି । ବର୍ତମାନ ସୁଦ୍ଧା ଏହି କ୍ଷେତ୍ରରେ ସର୍ବାଧିକ ଅର୍ଥରାଶି ଆବଂଟନ କରାଯାଇଛି । ଅନ୍ୟପକ୍ଷରେ ପ୍ରାକୃତିକ ବିପତିର ମୁକାବିଲା ଲାଗି ମୌଳିକ ଭିତ୍ତିଭୂମିକୁ ପ୍ରୋତ୍ସାହନ ଦିଆଯାଇ 60 କୋଟି ଟଙ୍କାର ଆବଂଟନ କରାଯାଇଛି । ଆଜି କେନ୍ଦ୍ର ଅର୍ଥମନ୍ତ୍ରୀ ଅରୁଣ ଜେଟଲୀ 2018-19 ବର୍ଷର ସାଧାରଣ ବଜେଟ ଉପସ୍ଥାପନ କରି ଏହି ଘୋଷଣା କରିଛନ୍ତି ।


    ସହରାଂଚଳ ଭିତ୍ତିଭୂମି କ୍ଷେତ୍ରରେ ସରକାର ସାମଗ୍ରୀକ ମୌଳିକ ଭିତ୍ତିଭୂମି ଏବଂ ଦକ୍ଷତା ବିକାଶ ମାଧ୍ୟମରେ 10ଟି ପ୍ରମୁଖ ପର୍ଯ୍ୟଟନ ସ୍ଥଳୀର ବିକାଶ କରିବା ଲାଗି ପ୍ରସ୍ତାବ ଦେଇଛନ୍ତି । ଏହାବ୍ୟତୀତ ଭାରତୀୟ ପ୍ରତ୍ନତାତ୍ୱିକ ସର୍ବେକ୍ଷଣର 100ଟି ଆଦର୍ଶ ସ୍ମାରକଗୁଡ଼ିକର ମଧ୍ୟ ଉନ୍ନତିକରଣ କରାଯିବ । ଅର୍ଥମନ୍ତ୍ରୀ ଅରୁଣ ଜେଟଲୀ ସରକାରଙ୍କ ସ୍ମାର୍ଟ ସିଟି ମିଶନ ଏବଂ ଅମୃତ ଯୋଜନାରେ କରାଯାଇଥିବା କାର୍ଯ୍ୟଗୁଡ଼ିକର ପ୍ରଶଂସା କରି ସୂଚନା ଦେଇଥିଲେ ଯେ ସ୍ମାର୍ଟ ସିଟି ମିଶନ ଅନ୍ତର୍ଗତ 2.04 ଲକ୍ଷ କୋଟି ଟଙ୍କା ବ୍ୟୟବରାଦ ସହିତ 99ଟି ସହରକୁ ବଛାଯାଇଛି । 2350 କୋଟି ଟଙ୍କା ମୂଲ୍ୟର ପ୍ରକଳ୍ପ ସମ୍ପୂର୍ଣ୍ଣ କରାଯାଇସାରିଛି ଏବଂ 20 , 852 କୋଟି ଟଙ୍କାର ପ୍ରକଳ୍ପ ପ୍ରଗତି ପଥରେ ରହିଛି ।


    ଐତିହ୍ୟ ସହରକୁ ପୁଣିଥରେ ବିକଶିତ କରିବା ଲାଗି ଜାତୀୟ ଐତିହ୍ୟ ସହର ବିକାଶ ଏବଂ ବୃଦ୍ଧି ଯୋଜନାକୁ କାର୍ଯ୍ୟକାରୀ କରାଯାଇଛି ।


    ଅମୃତ ଯୋଜନା ଅଧୀନରେ 500 ସହର ପାଇଁ 77 , 640 କୋଟି ଟଙ୍କାର ରାଜ୍ୟସ୍ତରୀୟ ଯୋଜନାକୁ ଅନୁମୋଦନ କରାଯାଇଛି । 19 , 428 କୋଟି ଟଙ୍କା ମୂଲ୍ୟର 494ଟି ଜଳଯୋଗାଣ ପ୍ରକଳ୍ପର ଠିକା ଏବଂ 12 , 429 କୋଟି ଟଙ୍କା ବ୍ୟୟରେ 272ଟି ପ୍ରକଳ୍ପ ପାଇଁ ସ୍ୱେରେଜ କାର୍ଯ୍ୟ ଲାଗି ଠିକା ଦିଆଯାଇଛି । 482ଟି ସହର କ୍ରେଡିଟ ରେଟିଂ ଆରମ୍ଭ କରିଦେଇଛନ୍ତି ଏବଂ 144ଟି ସହରକୁ ନିବେଶ ଗ୍ରେଡ ରେଟିଂ ହାସଲ ହୋଇସାରିଛି ।


    ଅର୍ଥ ମନ୍ତ୍ରୀ ଘୋଷଣା କରିଥିଲେ ଯେ ତାଙ୍କ ମନ୍ତ୍ରଣାଳୟ ଶିକ୍ଷା ଏବଂ ସ୍ୱାସ୍ଥ୍ୟ କ୍ଷେତ୍ରରେ ନିବେଶ ବ୍ୟତୀତ ଆର୍ଥିକ ଭିତ୍ତିଭୂମି ପ୍ରକଳ୍ପରେ ସହାୟତା କରିବା ଲାଗି ଇଣ୍ଡିଆ ଇନଫ୍ରାଷ୍ଟ୍ରକଚର ଫାଇନାନ୍ସ କର୍ପୋରେସନ ଲିମିଟେଡକୁ ସହାୟତା ପ୍ରଦାନ କରିବ ।


    ସଡ଼କ ନିର୍ମାଣ କ୍ଷେତ୍ରରେ ନିକଟରେ ଅନୁମୋଦନ ଲାଭ କରିଥିବା ଭାରତମାଳା ପ୍ରକଳ୍ପର ଉଦେଶ୍ୟ ପ୍ରଥମ ପର୍ଯ୍ୟାୟରେ 5 , 35 , 000 କୋଟି ଟଙ୍କାର ବ୍ୟୟରେ ପାଖାପାଖି 35 ହଜାର କିଲୋମିଟର ରାଜପଥର ବିକଶିତ କରିବା । ଭାରତୀୟ ଜାତୀୟ ରାଜପଥ ପ୍ରାଧିକରଣ ବିଶେଷ ଯୌଥ ସଂସ୍ଥା ଏବଂ ଟୋଲ , ପରିଚାଳନା ଏବଂ ସ୍ଥାନାନ୍ତରଣ (ଟିଓଟି) ଏବଂ ମୌଳିକ ନିବେଶ ପାଣ୍ଠି ଭଳି ଅଭିନବ ଭିତ୍ତିଭୂମିର ଉପଯୋଗକୁ ନିଜ ସଡ଼କ ପରିସମ୍ପତିରେ ସାମିଲ କରିବା ପ୍ରତି ବିଚାର କରିବ ।


    ସୀମାନ୍ତବର୍ତ୍ତୀ କ୍ଷେତ୍ରରେ ଯୋଗାଯୋଗ ବୃଦ୍ଧି କ୍ରମରେ , ଅର୍ଥମନ୍ତ୍ରୀ ଘୋଷଣା କରିଥିଲେ ଯେ ସରକାର ସେଲା ପାସ ନିକଟରେ ସୁଡ଼ଙ୍ଗ ନିର୍ମାଣ କରିବେ । ସେ ଏହା ମଧ୍ୟ ଘୋଷଣା କରିଥିଲେ ଯେ ପର୍ଯ୍ୟଟନ ଏବଂ ଜରୁରୀକାଳୀନ ସ୍ୱାସ୍ଥ୍ୟସେବାକୁ ପ୍ରୋତ୍ସାହନ ଦେବା ଲାଗି ସି-ପ୍ଲେନ ଗତିବିଧିରେ ନିବେଶକୁ ପ୍ରୋତ୍ସାହନ ଦେବା ଲାଗି ଆବଶ୍ୟକ ମୌଳିକ ଭିତ୍ତିଭୂମି ନିର୍ମାଣ କରାଯିବ ।


    ବେସାମରିକ ବିମାନ ଚଳାଚଳ କ୍ଷେତ୍ରରେ , 2018-19 ବଜେଟରେ ନଭ ନିର୍ମାଣ ଯୋଜନାର ଘୋଷଣା କରାଯାଇଛି । ଏହା ଅଧୀନରେ ବିମାନ ବନ୍ଦରଗୁଡ଼ିକର କ୍ଷମତା 5 ଗୁଣ ବୃଦ୍ଧି କରାଯିବ । ଗୋଟିଏ ବର୍ଷରେ ଏକ ବିଲିୟନ ଯାତାୟାତକୁ ନିୟନ୍ତ୍ରଣ କରିବା ନିମନ୍ତେ ବିମାନ ବନ୍ଦରଗୁଡ଼ିକର ଭିତ୍ତିଭୂମି ବିକାଶ କରାଯିବ । ଏହି ସମ୍ପ୍ରସାରଣ ପାଇଁ ଭାରତୀୟ ବିମାନ ବନ୍ଦର ପ୍ରାଧିକରଣର ଦୃଢ଼ ବାଲାନ୍ସ ସିଟ ଦ୍ୱାରା ଅର୍ଥ ଯୋଗାଣ କରାଯିବ । ଘରୋଇ ବିମାନ ବନ୍ଦର ଯାତ୍ରୀ ପରିବହନରେ ପ୍ରତିବର୍ଷ 18 ପ୍ରତିଶତ ହାରରେ ବୃଦ୍ଧି ଘଟିଛି । ଆଂଚଳିକ ଯୋଗାଯୋଗ ଯୋଜନା ‘ ଉଡାନ ’ ମାଧ୍ୟମରେ ବର୍ତ୍ତମାନ ବିମାନ ସେବା ନଥିବା ସାରା ଦେଶର 56ଟି ବିମାନ ବନ୍ଦର ଏବଂ 31ଟି ହେଲିପାଡ ମଧ୍ୟରେ ଯୋଗାଯୋଗ ପ୍ରତିଷ୍ଠା କରାଯିବ । 16ଟି ବିମାନ ବନ୍ଦରରେ ଚଳାଚଳ ପୂର୍ବରୁ ଆରମ୍ଭ ହୋଇସାରିଛି ।


    ଡିଜିଟାଲ ମୌଳିକ ଭିତ୍ତିଭୂମି କ୍ଷେତ୍ରରେ ସାଧାରଣ ବଜେଟ 2018-19ରେ ଡିଜିଟାଲ ଇଣ୍ଡିଆ କାର୍ଯ୍ୟକ୍ରମ ପାଇଁ 3073 କୋଟି ଟଙ୍କାର ଦୁଇଗୁଣା ଆବଂଟନ ଘୋଷଣା କରାଯାଇଛି । ବିଜ୍ଞାନ ଏବଂ ପ୍ରଯୁକ୍ତି ବିଭାଗ ରୋବୋଟିକ୍ସ , କୃତ୍ରିମ ବୁଦ୍ଧିମତା , ଡିଜିଟାଲ ମୌଳିକ ଭିତ୍ତିଭୂମି , ବ୍ୟାପକ ଡାଟା ବିଶ୍ଳେଷଣ ଏବଂ ସଂଚାର କ୍ଷେତ୍ରରେ ପ୍ରଶିକ୍ଷଣ ଏବଂ ଦକ୍ଷତା ଲାଗି ଗବେଷଣା ନିମନ୍ତେ ଉକ୍ରୃଷ୍ଟ କେନ୍ଦ୍ର ପ୍ରତିଷ୍ଠାରେ ସହାୟତା ଲାଗି ସାଇବର ଭୌତିକ ବ୍ୟବସ୍ଥା ଉପରେ ଏକ ଅଭିଯାନର ଶୁଭାରମ୍ଭ କରାଯିବ ।


    ଦୂରସଂଚାର ମୌଳିକ ଭିତ୍ତିଭୂମିର ନିର୍ମାଣ ଏବଂ ବିସ୍ତାର ଲାଗି 2018-19 ଆର୍ଥିକ ବର୍ଷର ବଜେଟରେ 10 ହଜାର କୋଟି ଟଙ୍କା ଆବଂଟନ କରାଯାଇଛି । ସରକାର 5 କୋଟି ଗ୍ରାମୀଣ ନାଗରିକମାନଙ୍କ ନିକଟରେ ବ୍ରଡବ୍ୟାଣ୍ଡ ସୁବିଧା ପ୍ରଦାନ କରିବା ଲାଗି 5 ଲକ୍ଷ ୱାଇ-ଫାଇ ସ୍ଥଳ ନିର୍ମାଣ କରିବାର ପ୍ରସ୍ତାବ ଦେଇଛନ୍ତି । ଅର୍ଥମନ୍ତ୍ରୀ ସୂଚନା ଦେଇଥିଲେ ଯେ ଭାରତ ନେଟ ପ୍ରକଳ୍ପର ପ୍ରଥମ ପର୍ଯ୍ୟାୟରେ 20 କୋଟି ଗ୍ରାମୀଣ ଭାରତୀୟଙ୍କୁ ବ୍ରଡବ୍ୟାଣ୍ଡ ସୁବିଧା ପ୍ରଦାନ କରାଯିବ ।


    ଶ୍ରୀ ଜେଟଲୀ ଏହା ମଧ୍ୟ ଘୋଷଣା କରିଥିଲେ ଯେ ନୀତି ଆୟୋଗ କୃତ୍ରିମ ବୁଦ୍ଧି ବା ଆର୍ଟିଫିସିଆଲ ଇଂଟେଲିଜେନ୍ସ କ୍ଷେତ୍ରରେ ପ୍ରତ୍ୟକ୍ଷ ପ୍ରୟାସ ଲାଗି ଏକ ଜାତୀୟ କାର୍ଯ୍ୟକ୍ରମ ଆରମ୍ଭ କରିବ । ଉଦୀୟମାନ ନୂଆ ପ୍ରଯୁକ୍ତିର ଲାଭ ପାଇବା ଲାଗି ଦୂର ସଂଚାର ବିଭାଗ ଆଇଆଇଟି ଚେନ୍ନାଇରେ ଏକ ସ୍ୱଦେଶୀ 5ଜି ଟେଷ୍ଟବେଡ (ପରୀକ୍ଷାଗାର) ପ୍ରତିଷ୍ଠା ଲାଗି ସହାୟତା ପ୍ରଦାନ କରିବ ।


    **********


    

    
    (Release ID: 1518849) Visitor Counter : 1