      ଅର୍ଥ ମନ୍ତ୍ରଣାଳୟ

      ବରିଷ୍ଠ ନାଗରିକମାନଙ୍କୁ ଆଶ୍ୱସ୍ତି : ସଂଚୟ ଜମା ଯୋଜନା ଆୟରେ ଛାଡ଼ ସୀମା 50 ହଜାର ଟଙ୍କାଙ୍କୁ ବୃଦ୍ଧି;
      ପ୍ରଧାନମନ୍ତ୍ର ବୟୋ-ବନ୍ଦନା ଯୋଜନା ମାର୍ଚ୍ଚ 2020 ପର୍ଯ୍ୟନ୍ତ ଜାରି ରହିବ;
      ପ୍ରଧାନମନ୍ତ୍ରୀ ବୟୋ-ବନ୍ଦନା ଯୋଜନାରେ ନିବେଶ ସୀମା 15 ଲକ୍ଷ ଟଙ୍କାକୁ ବୃଦ୍ଧି
      Posted On: 01 FEB 2018 12:57AM by PIB Bhubaneshwar


    ବରିଷ୍ଠ ନାଗରିକମାନଙ୍କୁ ଗରିମାପୂର୍ଣ୍ଣ ଜୀବନ ପ୍ରଦାନ କରିବା ଲାଗି କେନ୍ଦ୍ର ଅର୍ଥ ଏବଂ କର୍ପୋରେଟ ବ୍ୟାପାର ମନ୍ତ୍ରୀ ଶ୍ରୀ ଅରୁଣ ଜେଟଲୀ ବରିଷ୍ଠ ନାଗରିକମାନଙ୍କ ପାଇଁ ଗୁରୁତ୍ୱପୂର୍ଣ୍ଣ ରିହାତି ଘୋଷଣା କରିଛନ୍ତି ।


    ସଂସଦରେ ସାଧାରଣ ବଜେଟ 2018-19 ଉପସ୍ଥାପନ କରି ଅର୍ଥମନ୍ତ୍ରୀ କହିଛନ୍ତି ଯେ ବ୍ୟାଙ୍କ ତଥା ଡାକଘର ଜମା ରାଶି ଉପରେ ସୁଧ ଆୟରେ ଛାଡ଼ ସୀମା 10 ହଜାର ଟଙ୍କାରୁ ବଢ଼ାଇ 50 ହଜାର ଟଙ୍କା କରିଦିଆଯାଇଛି । ଆୟକର ଧାରା 194 ଏ ଅନ୍ତର୍ଗତ ସ୍ରୋତ ଉପରେ ଆୟକର କଟାଯିବ ନାହିଁ । ଏହି ଲାଭ ମିଆଦି ଜମା ଯୋଜନା ଏବଂ ପୁନଃପୌନିକ ଜମା (ଆରଡି) ଯୋଜନାରେ ମିଳୁଥିବା ସୁଧ ଲାଗି ମଧ୍ୟ ଉପଲବ୍ଧ ହେବ ।


    ଅର୍ଥମନ୍ତ୍ରୀ କହିଥିଲେ ଯେ ଧାରା 80 ଡି ଅନ୍ତର୍ଗତ ସ୍ୱାସ୍ଥ୍ୟ ବୀମା ପ୍ରିମିୟମ କିମ୍ବା ଚିକିତ୍ସା ବ୍ୟୟ ନିମନ୍ତେ ଟିକସ କାଟିବାର ସୀମା 30 ହଜାର ଟଙ୍କାରୁ ବଢ଼ାଇ 50 ହଜାର ଟଙ୍କା କରିଦିଆଯାଇଛି । ଏବେ ସମସ୍ତ ବରିଷ୍ଠ ନାଗିରକ କୌଣସି ସ୍ୱାସ୍ଥ୍ୟ ବୀମା ପ୍ରିମିୟମ କିମ୍ବା କୌଣସି ଚିକିତ୍ସା ସମ୍ପର୍କରେ ପ୍ରତିବର୍ଷ 50 ହଜାର ଟଙ୍କା ପର୍ଯ୍ୟନ୍ତ ଟିକସ ଛାଡ଼ର ଲାଭ ପାଇଁ ଦାବି କରିପାରିବେ ।


    ଅର୍ଥମନ୍ତ୍ରୀ ଧାରା 80 ଡିଡିବି ଅନ୍ତର୍ଗତ ଗୁରୁତର ରୋଗ ସମ୍ବନ୍ଧୀୟ ଚିକିତ୍ସା ଖର୍ଚ୍ଚ ଲାଗି ଟିକସ କାଟିବାର ସୀମା ବରିଷ୍ଠ ନାଗରିକଙ୍କ କ୍ଷେତ୍ରରେ 60 ହଜାର ଟଙ୍କାରୁ 1 ଲକ୍ଷ ଟଙ୍କା ଏବଂ ଅତି ବରିଷ୍ଠ ନାଗରିକଙ୍କ କ୍ଷେତ୍ରରେ ମଧ୍ୟ 80 ହଜାର ଟଙ୍କାରୁ ବଢ଼ାଇ ସମସ୍ତ ବରିଷ୍ଠ ନାଗରିକଙ୍କ ପାଇଁ 1 ଲକ୍ଷ ଟଙ୍କା କରିବାର ପ୍ରସ୍ତାବ ଦେଇଛନ୍ତି ।


    ଏସବୁ ରିହାତିରୁ ବରିଷ୍ଠ ନାଗରିକମାନଙ୍କୁ 4 ହଜାର କୋଟି ଟଙ୍କାର ଅତିରିକ୍ତ ଟିକସ ଲାଭ ମିଳିପାରିବ ।


    ଟିକସ ରିହାତି ବ୍ୟତୀତ ଅର୍ଥମନ୍ତ୍ରୀ କହିଥିଲେ ଯେ ପ୍ରଧାନମନ୍ତ୍ରୀ ବୟୋ-ବନ୍ଦନା ଯୋଜନାକୁ ମାର୍ଚ୍ଚ 2020 ପର୍ଯ୍ୟନ୍ତ ବଢ଼ାଇ ଦିଆଯାଇଛି । ଏହି ଯୋଜନା ଅନ୍ତର୍ଗତ ଭାରତୀୟ ଜୀବନ ବୀମା ନିଗମ ଦ୍ୱାରା 8 ପ୍ରତିଶତ ନିଶ୍ଚିତ ପ୍ରତିଲାଭ ମଧ୍ୟ ପ୍ରଦାନ କରାଯାଇଥାଏ । ଏହି ଯୋଜନା ଅଧୀନରେ ପ୍ରତ୍ୟେକ ବରିଷ୍ଠ ନାଗରିକଙ୍କୁ 7.5 ଲକ୍ଷ ଟଙ୍କାର ବର୍ତ୍ତମାନର ନିବେଶ ସୀମାକକୁ ବଢ଼ାଇ 15 ଲକ୍ଷ ଟଙ୍କା କରାଯାଉଛି ।


    **********

    
    
    (Release ID: 1518840) Visitor Counter : 1