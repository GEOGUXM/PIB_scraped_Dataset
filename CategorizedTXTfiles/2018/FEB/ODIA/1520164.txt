      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ମନ୍ତ୍ରୀ କିରେନ ରିଜିଜୁଙ୍କୁ ଭେଟିଲେ ମଣିପୁର ସ୍କୁଲ ପିଲା
      Posted On: 09 FEB 2018 6:47PM by PIB Bhubaneshwar


    ମଣିପୁର ଚୁରାଚନ୍ଦପୁରର 16 ଜଣ ସ୍କୁଲ ପିଲା ନୂଆଦିଲ୍ଲୀରେ ଆଜି କେନ୍ଦ୍ର ସ୍ୱରାଷ୍ଟ୍ର ରାଷ୍ଟ୍ରମନ୍ତ୍ରୀ କିରେନ ରିଜିଜୁଙ୍କୁ ଭେଟିଛନ୍ତି । ମଣିପୁରର ଅଗମ୍ୟ ଚୁରାଚନ୍ଦପୁର ଜିଲ୍ଲାର ଏହି ସ୍କୁଲ ପିଲାମାନେ ସପ୍ତମରୁ ନବମ ଶ୍ରେଣୀରେ ପଢ଼ୁଛନ୍ତି । ଆସାମ ରାଇଫଲ୍ସ ଦ୍ୱାରା ଆୟୋଜିତ ଜାତୀୟ ଏକତା ଯାତ୍ରାରେ ଏହି ସ୍କୁଲ ପିଲାମାନେ ଫେବୃଆରୀ 1 ରୁ 15 ତାରିଖ ପର୍ଯ୍ୟନ୍ତ ଦେଶର ବିଭିନ୍ନ ସ୍ଥାନ ଭ୍ରମଣ କରୁଛନ୍ତି ।


    ଏହି ଅବସରରେ ଶ୍ରୀ ରିଜିଜୁ ସ୍କୁଲ ପିଲାମାନଙ୍କ ପାଇଁ ଏଭଳି ଏକତା ଯାତ୍ରା ପାଇଁ ଆସାମ ରାଇଫଲ୍ସକୁ ଧନ୍ୟବାଦ ଜଣାଇଥିଲେ ।


    ମନ୍ତ୍ରୀଙ୍କ ସହ ପିଲାମାନେ ଭାବ ବିନିମୟ ବେଳେ ଜଣାପଡ଼ିଥିଲା ଯେ ସେମାନଙ୍କ ମଧ୍ୟରୁ ଅଧିକାଂଶ ପ୍ରଥମ ଥର ପାଇଁ ରାଜ୍ୟ ବାହାରକୁ ବୁଲିବାକୁ ଆସିଛନ୍ତି । ଘରକୁ ଫେରିବା ପରେ ଯାତ୍ରାର ଅଭିଜ୍ଞତା ସାଙ୍ଗସାଥୀ ଏବଂ ପରିବାର ସହ ବାଣ୍ଟିବାକୁ ମନ୍ତ୍ରୀ ସେମାନଙ୍କୁ ପରାମର୍ଶ ଦେଇଥିଲେ । ପାଠପଢ଼ା ଏବଂ ନିଜ ବୃତ୍ତିରେ କଠିନ ପରିଶ୍ରମ କରିବାକୁ ମଧ୍ୟ ମନ୍ତ୍ରୀ ପିଲାମାନଙ୍କୁ କହିଥିଲେ ।


    ଜାତୀୟ ଏକତା ଯାତ୍ରାର ମୂଳ ଉଦ୍ଦେଶ୍ୟ ଐକ୍ୟତା ଏବଂ ସଚେତନତା ସୃଷ୍ଟି । ଦେଶର ମୂଳ ଚିତ୍ର ବିଭିନ୍ନତା ମଧ୍ୟରେ ଏକତା ସହ ପିଲାମାନଙ୍କୁ ପରିଚିତ କରାଇବା । ପିଲାମାନେ ଆଗ୍ରାର ତାଜମହଲ , ଫତେପୁର ସିକ୍ରି , ଆଗ୍ରା ଦୁର୍ଗ ଏବଂ ଆଗ୍ରା ବଜାର ବୁଲିବାର ଅଭିଜ୍ଞତା ମନ୍ତ୍ରୀଙ୍କ ସହ ବାଣ୍ଟିଥିଲେ । ଆଗ୍ରା କ୍ୟାଣ୍ଟନମେଣ୍ଟରେ ସେନାର କାର୍ଯ୍ୟକଳାପ ମଧ୍ୟ ପିଲାମାନେ ବୁଲି ଦେଖିଥିଲେ । ଦିଲ୍ଲୀର ଅକ୍ଷରଧାମ ଏବଂ ଟ୍ୟାଙ୍କ ମ୍ୟୁଜିୟମ ମଧ୍ୟ ପିଲାମାନେ ବୁଲିଥିଲେ । ଆସନ୍ତା ଦୁଇ ଦିନ ମଧ୍ୟରେ ସେମାନେ ଦିଲ୍ଲୀର ଲାଲକିଲ୍ଲା , କୁତବ ମିନାର , ରାଜଘାଟ , ଇଣ୍ଡିଆ ଗେଟ୍ , ନ୍ୟାସନାଲ ମ୍ୟୁଜିୟମ ପ୍ରଗତି ମୈଦାନ ବୁଲିବାର କାର୍ଯ୍ୟକ୍ରମ ରହିଛି ।


    **********

    
    
    (Release ID: 1520164) Visitor Counter : 2