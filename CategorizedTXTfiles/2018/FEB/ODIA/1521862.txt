      ଆଣବିକ ଶକ୍ତି ବିଭାଗ

      ଭାରୀ ଜଳ ବୋର୍ଡ଼ ଏବଂ ମେସର୍ସ କ୍ଲିଅରସିନ୍ଥ ମଧ୍ୟରେ ରାଜିନାମା
      Posted On: 23 FEB 2018 2:01PM by PIB Bhubaneshwar


    ଆଣବିକ ଶକ୍ତି ବିଭାଗ ଅଧୀନସ୍ଥ ଭାରୀ ଜଳ ବୋର୍ଡ଼ ଏବଂ ମୁମ୍ବାଇର ମେସର୍ସ କ୍ଲିଅରସିନ୍ଥ୍‌ ମଧ୍ୟରେ ଏକ ରାଜିନାମା ସ୍ୱାକ୍ଷରିତ ହୋଇଛି । ରାଜିନାମାର ସର୍ତ୍ତାବଳୀ ସ୍ୱରୂପ ଭାରୀ ଜଳ ବୋର୍ଡ଼ ସଂପୃକ୍ତ କମ୍ପାନୀକୁ ବାର୍ଷିକ 20 ଟନ୍‌ ଭାରୀ ଜଳ ବିକ୍ରୟ କରିବ । ଏହି କମ୍ପାନୀ ସେହି ଜଳରେ ଡ଼ିଉଟେରିୟମ୍‌ଯୁକ୍ତ କମ୍ପାଉଣ୍ଡ , ଏନଏମଆର ସଲଭେଣ୍ଟ୍‌ , ଡ଼ି-ଲେଭଲଯୁକ୍ତ ସକ୍ରିୟ ଫାର୍ମା ଉପକରଣ ( API ) ପ୍ରସ୍ତୁତ କରିବ । ଭାରତୀୟ ଆଣବିକ ଶିଳ୍ପର ଇତିହାସରେ ଏହାଦ୍ୱାରା ଏକ ନୂତନ ଯୁଗର ଅୟମାରମ୍ଭ ଘଟିଲା ବୋଲି କୁହାଯାଇପାରେ । ଏହା ଫଳରେ ଜନସମାଜର ଉପକାର ସକାଶେ ଆଣବିକ ଶକ୍ତିର ଉପଯୋଗ ହୋଇପାରିବ । ବିଗତ ବର୍ଷମାନଙ୍କରେ ଭାରତୀୟ ଶିଳ୍ପସଂସ୍ଥାମାନେ ବିଦେଶରୁ ଡ଼ିଉଟେରେଟେଡ଼୍‌ କମ୍ପାଉଣ୍ଡ ଓ ଭାରୀ ଜଳ ଆମଦାନି କରୁଥିଲେ ଏବଂ ସେଥିପାଇଁ ବାର୍ଷିକ 9 ନିୟୁତ ଡ଼ଲାର ବ୍ୟୟ କରିବାକୁ ପଡ଼ୁଥିଲା । ଏହି ରାଜିନାମା ସ୍ୱାକ୍ଷରିତ ହେବା ଫଳରେ ଏବେ ଡ଼ିଉଟେରେଟେଡ଼ କମ୍ପାଉଣ୍ଡ ଏବଂ ଭାରୀ ଜଳର ଆମଦାନିର ବିକଳ୍ପ ସୂତ୍ର ବାହାରି ପାରିଛି ।


    ଏହି ଅବସରରେ ସୂଚନା ଦେଇ ଆଣବିକ ଶକ୍ତି କମିଶନର ଅଧ୍ୟକ୍ଷ ଡ଼କ୍ଟର ଶେଖର ବସୁ କହିଲେ ଯେ ଭାରତୀୟ କମ୍ପାନୀମାନଙ୍କୁ ଡ଼ିଉଟେରେଟେଡ଼୍‌ କମ୍ପାଉଣ୍ଡ ଯୋଗାଇ ଦେଇ ସେମାନଙ୍କ ଉତ୍ପାଦନରେ ସହଯୋଗ କରିବା ‘ ମେକ୍‌ ଇନ୍‌ ଇଣ୍ଡିଆ ’ କାର୍ଯ୍ୟକ୍ରମର ଅଂଶବିଶେଷ । ଏହି କ୍ଷେତ୍ରରେ ଭାରତୀୟ ବିଶେଷଜ୍ଞାନର ସୁଫଳ ଲୋକମାନଙ୍କ ନିକଟରେ ଦରକାରୀ ଉତ୍ପାଦ ଭାବେ ପହଞ୍ଚିବା ଆବଶ୍ୟକ । ଭାରତୀୟ ଫାର୍ମାସିଉଟିକାଲ କମ୍ପାନୀ ତଥା ଅନ୍ୟାନ୍ୟ ଶିଳ୍ପସଂସ୍ଥାମାନେ ଏହାର ସୁଯୋଗ ନେଇପାରିବେ । ତଦ୍ୱାରା ଡ଼ିଉଟେରେଟେଡ଼ କମ୍ପାଉଣ୍ଡ୍‌ ଏବଂ ଆକ୍ଟିଭ୍‌ ଫାର୍ମା ଉପାଦାନ ଭଳି ନୂତନ କ୍ଷେତ୍ରରେ ଗବେଷଣା ଓ ଉତ୍ପାଦନ ମାଧ୍ୟମରେ ବିଶେଷ ବିକାଶ ଘଟିପାରିବ । ପୁଣି ବାର୍କର ପ୍ରଯୁକ୍ତି ହସ୍ତାନ୍ତର ଏବଂ ସହଯୋଗ ଡ଼ିଭିଜନ ମାଧ୍ୟମରେ ଭାରତୀୟ କମ୍ପାନୀମାନେ ଏଭଳି ପ୍ରଯୁକ୍ତିର ବିକାଶ ଦିଗରେ ବିଶେଷ ସହାୟତା ହାସଲ କରିପାରିବା ସହ ବିଭିନ୍ନ ବିଜ୍ଞାନ ଓ ପ୍ରଯୁକ୍ତି ଉତ୍ପାଦ ପ୍ରସ୍ତୁତ କରିପାରିବେ ।


    ମୁମ୍ବାଇ ସ୍ଥିତ ଆଣବିକ ଶକ୍ତି ବିଭାଗ ସଚିବଙ୍କ କାର୍ଯ୍ୟାଳୟ ଠାରେ ଏହି ରାଜିନାମା ସ୍ୱାକ୍ଷରିତ ହୋଇଥିଲା । ଏହି ଅବସରରେ ଆଣବିକ ଶକ୍ତି ବିଭାଗ ସଚିବ ଶ୍ରୀ ଏମ ଇନବାରାସୁ , ଯୁଗ୍ମ ସଚିବ ଡ଼କ୍ଟର ୟୁ କାମଚି ମୁଦାଲି , ଭାରୀ ଜଳ ବୋର୍ଡ଼ର ମୁଖ୍ୟ କାର୍ଯ୍ୟନିର୍ବାହୀ ତଥା ଅଧ୍ୟକ୍ଷ ପ୍ରମୁଖ ଉପସ୍ଥିତ ଥିଲେ । ଏହି ରାଜିନାମାରେ ଭାରୀ ଜଳ ବୋର୍ଡ଼ର ନିର୍ଦ୍ଦେଶକ (ଅପରେସନ) ଶ୍ରୀ ଭି କୋ ଖିଲନାନୀ ଏବଂ ମେସର୍ସ କ୍ଲିୟରସିନ୍ଥ ପକ୍ଷରୁ ଏହାର ଅଧ୍ୟକ୍ଷ ତଥା ସିଇଓ ଶ୍ରୀ ବିଜୟ ଅମ୍ବାଟୀ ସ୍ୱାକ୍ଷର କରିଥିଲେ ।


    *****************

    
    
    (Release ID: 1521862) Visitor Counter : 1