      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଦିଲ୍ଲୀ ପୁଲିସର 71ତମ ପ୍ରତିଷ୍ଠା ଦିବସ ପରେଡରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀଙ୍କ ଉଦବୋଧନ
      Posted On: 16 FEB 2018 4:40PM by PIB Bhubaneshwar


    ଦିଲ୍ଲୀ ପୁଲିସର 71ତମ ପ୍ରତିଷ୍ଠା ଦିବସ ପରେଡରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ଉଦବୋଧନ ଦେଇ କହିଛନ୍ତି ଯେ , ଅପରାଧ ନିବାରକ ଦିଗରେ ଚିହ୍ନଟ ପ୍ରକ୍ରିୟା ଗୁରୁତ୍ୱପୂର୍ଣ୍ଣ । ଅପରାଧ ନିୟନ୍ତ୍ରଣ କୌଶଳରେ ପରିବର୍ତ୍ତନ ପାଇଁ ଦିଲ୍ଲୀ ପୁଲିସକୁ ସେ ନିର୍ଦ୍ଦେଶ ଦେଇଥିଲେ । ଅତ୍ୟାଧୁନିକ ପ୍ରଯୁକ୍ତି ବିଦ୍ୟାରେ ପାରଙ୍ଗମ ହେବାକୁ ସେ ପୁଲିସକୁ ପରାମର୍ଶ ଦେବା ସହ ଅପରାଧ ତଦନ୍ତରେ ଫୋରେନସିକ୍ ଗୁରୁତ୍ୱପୂର୍ଣ୍ଣ ବୋଲି ସେ କହିଥିଲେ । ରାଜଧାନୀରେ ଅଧିକ ଫୋରେନସିକ୍ ଲାବୋରେଟାରୀ ଖୋଲିବା ସହ କ୍ରାଇମ ଆଣ୍ଡ କ୍ରିମିନାଲ ଟ୍ରାକିଂ ନେଟୱର୍କ ଆଣ୍ଡ ସିଷ୍ଟମସ ( CCTNS ) ସମ୍ପୂର୍ଣ୍ଣ କାର୍ଯ୍ୟକ୍ଷମ ହୋଇଯିବା ପରେ ଦିଲ୍ଲୀ ପୁଲିସର ଦକ୍ଷତା ବୃଦ୍ଧି ପାଇବ ବୋଲି ସେ କହିଥିଲେ ।


    ଏକ ଦଶନ୍ଧିରୁ ଅଧିକ ସମୟ ହେବ ଫେରାର ଥିବା ୱାଣ୍ଟେଡ ଆତଙ୍କବାଦୀ ଜୁନେଇଦକୁ ଗିରଫ କରିବା ଏବଂ ଅପହରଣ ହୋଇଥିବା ଏକ ଶିଶୁକୁ ଉଦ୍ଧାର କରିବାରେ ସଫଳ ହୋଇଥିବା ଦିଲ୍ଲୀ ପୁଲିସକୁ ସେ ପ୍ରଶଂସା କରିଥିଲେ । କମ୍ୟୁନିଟି ପୁଲିସିଂ ଏବଂ ଦକ୍ଷ ଟ୍ରାଫିକ ପରିଚାଳନା ପାଇଁ ମଧ୍ୟ ସେ ପ୍ରଶଂସା ଜଣାଇଥିଲେ । ଏହି ଅବସରରେ ସେ ଶ୍ରେଷ୍ଠ ଥାନାକୁ ପୁରସ୍କୃତ କରିବା ସହ ବାର୍ଷିକ ଡିଜିପି ସମ୍ମିଳନୀର ପ୍ରସ୍ତାବ ଅନୁଯାୟୀ ପୁଲିସ ଷ୍ଟେସନଗୁଡ଼ିକ ମଧ୍ୟରେ ଶ୍ରେଷ୍ଠତ୍ୱ ବାଛିବା ପ୍ରକ୍ରିୟା ଯୋଗୁ ଏକ ସୁସ୍ଥ ପ୍ରତିଦ୍ୱନ୍ଦ୍ୱିତା ସୃଷ୍ଟି ହେବ ବୋଲି ସେ କହିଥିଲେ ।


    ଲାଟିନ ଆମେରିକୀୟ ସହର ତଥା କଲମ୍ବିଆର ରାଜଧାନୀ ବୋଗୋଟା କିପରି ଏକଦା ମର୍ଡର ସିଟି ଭାବେ ଖ୍ୟାତ ଥିଲେ ମଧ୍ୟ ତାକୁ ପୁଲିସ ନିରାପଦ ସହରରେ ପରିଣତ କରିପାରିଥିଲା , ତାହାର ଉଦାହରଣ ସେ ଦେଇଥିଲେ । ଏକ ଫଳପ୍ରଦ କୌଶଳ ଜରିଆରେ ମୁମ୍ବାଇ , ଦିଲ୍ଲୀ ଭଳି ମେଟ୍ରୋରେ ଅପରାଧକୁ 70% ପର୍ଯ୍ୟନ୍ତ ହ୍ରାସ କରାଯାଇପାରିବ ବୋଲି ରାଜନାଥ ସିଂହ କହିଥିଲେ । କୌଣସି ଅପରାଧୀ କେବେ ହେଲେ ପୁଲିସ ହାତରୁ ଖସି ପାରିବ ନାହିଁ ବୋଲି ସେ କହିଥିଲେ ।


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ କହିଥିଲେ , ଦିଲ୍ଲୀ ଦେଶର ରାଜଧାନୀ ହୋଇଥିବାରୁ ଦିଲ୍ଲୀ ପୁଲିସ କେବଳ ଏକ ରାଜ୍ୟର ପୁଲିସ ନୁହେଁ ବରଂ ସମଗ୍ର ଦେଶର ପୁଲିସ ଭାବେ ପରିଚିତ ପାଇଛି । ତେଣୁ ଦେଶବାସୀଙ୍କର ଏମାନଙ୍କଠାରୁ ଅନେକ ଆଶା ରହିଛି । ଦିଲ୍ଲୀ ପୁଲିସ ଏଥିପାଇଁ ଅଧିକ ସତର୍କ ଓ କାର୍ଯ୍ୟକୁଶଳ ହେବା ଉଚିତ ବୋଲି ସେ କହିଥିଲେ ।


    ଏହି ଅବସରରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ପରେଡରେ ଅଭିବାଦନ ଗ୍ରହଣ କରିବା ସହ ପୁଲିସ ପଦକ ପ୍ରଦାନ କରିଥିଲେ । ଦିଲ୍ଲୀ ପୁଲିସର ସହିଦ୍ ପାଣ୍ଠିକୁ 5 କୋଟି ଟଙ୍କା ଦେବାକୁ ସେ ଘୋଷଣା କରିଥିଲେ ।


    ***************

    
    
    (Release ID: 1520934) Visitor Counter : 1