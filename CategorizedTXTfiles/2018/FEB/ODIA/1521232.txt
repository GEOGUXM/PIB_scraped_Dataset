      ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି

      ଭଟନୀ-ଔରନିହାର ରେଳ ଲାଇନ ବିଦ୍ୟୁତିକରଣ ଏବଂ ଦୋହରୀକରଣକୁ କ୍ୟାବିନେଟ ମଞ୍ଜୁରି
      • 116.95କିମି ଲମ୍ବ ଭଟନୀ-ଔରନିହାର ଲାଇନର ଦୋହରୀକରଣ ଏବଂ ବିଦ୍ୟୁତିକରଣ ପାଇଁ ଖର୍ଚ୍ଚ ହେବ 1300.9କୋଟି
      • 2021-22 ସୁଦ୍ଧା ସମ୍ପୂର୍ଣ୍ଣ କରାଯିବାର ସମ୍ଭାବନା
      • ମୋଗଲସରାଇ-ଆହ୍ଲାବାଦ ମାର୍ଗରେ ଭିଡ଼ ହ୍ରାସ ପାଇବ
      • ଭାରତର ଆଧ୍ୟାତ୍ମିକ ରାଜଧାନୀ ବାରଣାସୀ ଜିଲ୍ଲାକୁ ଯୋଗାଯୋଗ ସୁଗମ ହେବା ଦ୍ୱାରା ତୀର୍ଥାଟନ, ପର୍ଯ୍ୟଟନ ଏବଂ ସ୍ଥାନୀୟ ଅର୍ଥବ୍ୟବସ୍ଥାକୁ ପ୍ରୋତ୍ସାହନ ମିଳିବ
      • ବିଦ୍ୟୁତିକରଣ ଦ୍ୱାରା ଟ୍ରେନର ବେଗର ବଢ଼ିବ, କାର୍ବନ ନିର୍ଗମନ କମିବ ଏବଂ ପରିବେଶକୁ ଦୀର୍ଘସ୍ଥାୟୀ ପ୍ରୋତ୍ସାହନ ମିଳିବ
      • ଇନ୍ଧନ ଆମଦାନୀ ଉପରେ ନିର୍ଭରଶୀଳତା ହ୍ରାସ ପାଇବ; ରେଳବାଇର ବିଦ୍ୟୁତ ଖର୍ଚ୍ଚ ହ୍ରାସ ସହ ବୈଦେଶିକ ମୁଦ୍ରା ସଂଚୟ ହେବ
      Posted On: 20 FEB 2018 12:36PM by PIB Bhubaneshwar


    1300.9କୋଟି ଟଙ୍କା ବ୍ୟୟରେ 116.95 କିଲୋମିଟର ଲମ୍ବ ଭଟନୀ-ଔରନିହାର ରେଳ ଲାଇନର ବିଦ୍ୟୁତିକରଣ ଏବଂ ଦୋହରୀକରଣ ପ୍ରସ୍ତାବକୁ ଆଜି ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ ଅର୍ଥନୈତିକ ବ୍ୟାପାର ସଂକ୍ରାନ୍ତ କେନ୍ଦ୍ର କ୍ୟାବିନେଟ କମିଟି (ସିସିଇଏ) ବୈଠକରେ ମଞ୍ଜୁରି ମିଳିଛି । ଏହି ପ୍ରକଳ୍ପ 2021-22 ସୁଦ୍ଧା ସମ୍ପୂର୍ଣ୍ଣ କରିବା ଲାଗି ଲକ୍ଷ୍ୟ ରଖାଯାଇଛି । ଏହି ପ୍ରକଳ୍ପ ଉତ୍ତର ପ୍ରଦେଶର ଦେବରିଆ , ବାଲିଆ , ମଉ ଏବଂ ଗାଜୀପୁର ଜିଲ୍ଲାକୁ ରେଳ ଲାଇନ ସହ ଯୋଡ଼ିବ ।


    ଔରନିହାର , ବାରାଣାସୀ ରେଳ ସମ୍ଭାଗର ଏକ ଜଙ୍କସନ ଅଟେ , ଯାହା ଔରନିହାର-ଛପରା , ଔରନିହାର-ଭଟନୀ , ଔରନିହାର-ଜୌନପୁର ଏବଂ ଔରନିହାର , ବାରାଣାସୀ ମାର୍ଗରେ ଚାରି ଦିଗରୁ ଯୋଡ଼ି ହୋଇ ରହିଛି । ବର୍ତ୍ତମାନ ଏହି ମାର୍ଗର ମୋଟ ପରିବହନ କ୍ଷମତା 118 ପ୍ରତିଶତ ହୋଇଥିବାରୁ ଏହି ଲାଇନ ଅଧିକ ବ୍ୟସ୍ତ ରହୁଛି । ଏହି କାରଣରୁ ଏହି ଲାଇନରେ ଗାଡ଼ିର ଗତି କମ ରହୁଛି । ଦୋହରୀକରଣ ପ୍ରକଳ୍ପ ଦ୍ୱାରା ଏହି ମାର୍ଗରେ ରେଳ ଲାଇନ ଏବଂ ବ୍ଲକର ମରାମତି ଲାଗି ଅଧିକ ସମୟ ମିଳିବ ଯାହାଦ୍ୱାରା ଟ୍ରେନର ବେଗ ବୃଦ୍ଧି ପାଇବ । ଟ୍ରେନଗୁଡ଼ିକ ବିଳମ୍ବରେ ଚାଲିବା କମ ହେବ ଏବଂ ରେଳ ଯାତାୟାତ ସୁରକ୍ଷା ବୃଦ୍ଧି ପାଇବ । ଉତ୍ତର ମଧ୍ୟ ରେଳବାଇର ଆହ୍ଲାବାଦ-ମୋଗଲସରାଇ ରେଳ ଲାଇନ ଯଥେଷ୍ଟ ବ୍ୟସ୍ତ ରେଳ ମାର୍ଗ ଭାବେ ପରିଚିତ । ଏପରି ସ୍ଥିତିରେ ଏହି ଦୋହରୀକରଣ ଦ୍ୱାରା ମୋଗଲସରାଇ ଆହ୍ଲାବାଦ ମାର୍ଗରେ ଟ୍ରେନର ଅଧିକ ଭିଡ଼ ଅନ୍ୟ ଲାଇନକୁ ସ୍ଥାନାନ୍ତର କରାଯାଇପାରିବ । ଏହାଦ୍ୱାରା ଦେଶର ପୂର୍ବାଂଚଳ ବିଶେଷ କରି ବିହାର , ପଶ୍ଚିମବଙ୍ଗ ଏବଂ ଉତ୍ତର-ପୂର୍ବାଂଚଳ ଆଡ଼କୁ ଯାଉଥିବା ଯାତ୍ରୀମାନଙ୍କ ଲାଭ ମିଳିବ ।


    ଭାରତର ଆଧ୍ୟାତ୍ମିକ ରାଜଧାନୀ ଭାବେ ବିବେଚନା କରାଯାଉଥିବା ବାରାଣାସୀ ଜିଲ୍ଲାକୁ ଯୋଗାଯୋଗ ସୁଗମ ହେବା ଫଳରେ ତୀର୍ଥାଟନ , ପର୍ଯ୍ୟଟନ ଏବଂ ସ୍ଥାନୀୟ ଅର୍ଥବ୍ୟବସ୍ଥାକୁ ପ୍ରୋତ୍ସାହନ ମିଳିବ । ରେଳ ଲାଇନର ବିଦ୍ୟୁତିକରଣ ଦ୍ୱାରା ରେଳଗାଡ଼ିର ବେଗ ବଢ଼ିବ , କାର୍ବନ ନିର୍ଗମନ ହ୍ରାସ ପାଇବ ଏବଂ ଦୀର୍ଘସ୍ଥାୟୀ ପରିବେଶକୁ ପ୍ରୋତ୍ସାହନ ମିଳିବ । ଏହାଦ୍ୱାରା ଇନ୍ଧନ ଆମଦାନୀ ଉପରେ ନିର୍ଭରଶୀଳତା ହ୍ରାସ ପାଇବ ଫଳରେ ବିଦ୍ୟୁତ ଖର୍ଚ୍ଚ ବଞ୍ଚିବ ଏବଂ ଦେଶର ବୈଦେଶିକ ମୁଦ୍ରା ସଂଚୟ ହୋଇପାରିବ ।


    **********

    
    
    (Release ID: 1521232) Visitor Counter : 1