      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ପେଟ୍ରୋଲିୟମ ମନ୍ତ୍ରଣାଳୟ ପକ୍ଷରୁ ଅହମ୍ମଦାବାଦ ଠାରେ ଓଏଏଲପି ଫାସିଲିଟେସନ କର୍ମଶାଳା ଆୟୋଜିତ
      Posted On: 16 FEB 2018 4:37PM by PIB Bhubaneshwar


    କେନ୍ଦ୍ର ପେଟ୍ରୋଲିୟମ୍‌ ଏବଂ ପ୍ରାକୃତିକ ବାଷ୍ପ ମନ୍ତ୍ରଣାଳୟ ପକ୍ଷରୁ ଅହମ୍ମଦାବାଦଠାରେ ଓପନ ଏକରେଜ୍‌ ଲାଇସେନ୍ସିଂ ପଲିସି ( OALP ) ଫାସିଲିଟେସନ୍‌ କର୍ମଶାଳା ଆୟୋଜିତ ହୋଇଯାଇଛି । ଏହି କର୍ମଶାଳାରେ ଯୋଗ ଦେଇଥିବା ବିଭିନ୍ନ ଅଂଶଗ୍ରହଣକାରୀଙ୍କୁ ମନ୍ତ୍ରଣାଳୟ ପକ୍ଷରୁ ଇ ବିଡ଼ିଂ ପ୍ରକ୍ରିୟା ସଂପର୍କୀତ ସକଳ ପ୍ରକାର ବ୍ୟବସ୍ଥା ଅବଗତ କରାଯାଇଛି । ଇତି ପୂର୍ବରୁ କେଇ ଦିନ ତଳେ ମୁମ୍ବାଇଠାରେ ଅନୁରୂପ ଧରଣର ଏକ କର୍ମଶାଳାର ଆୟୋଜନ କରାଯାଇଥିଲା ।


    ହାଇଡ଼୍ରୋକାର୍ବନ ମହା ନିର୍ଦ୍ଦେଶାଳୟର ମହା ନିର୍ଦ୍ଦେଶକଙ୍କ ଦ୍ୱାରା ପରିଚାଳିତ ଏହି କର୍ମଶାଳାରେ ଭାରତ ସରକାରଙ୍କ ବହୁ ବରିଷ୍ଠ ପଦାଧିକାରୀ ଯୋଗ ଦେଇ ପ୍ରାୟ 150 ଅଂଶଗ୍ରହଣକାରୀଙ୍କୁ ସରକାରଙ୍କ ଇ ବିଡ଼ିଂ ନୀତି ଏବଂ ବ୍ୟବସ୍ଥା ସଂପର୍କରେ ଅବଗତ କରାଇଥିଲେ । ଏହି ଅଂଶଗ୍ରହଣକାରୀମାନେ ବିଭିନ୍ନ ଇ ଏଣ୍ଡ ପି କମ୍ପାନୀ , ନିବେଶକ , ଉଦ୍ୟୋଗୀ ଏବଂ ଶିକ୍ଷାବିଦ୍‌ । ସରକାରଙ୍କ ଓପନ୍‌ ଲାଇସେନ୍ସିଂ ନୀତି ରାଉଣ୍ଡ-1 ବ୍ୟତୀତ ଡ଼ିଜିଏଚ ଅଧିକାରୀମାନେ ଯେଉଁ କ୍ଷେତ୍ର ନିଲାମରେ ପ୍ରଦାନ କରାଯିବ ସେ ସଂପର୍କରେ ସୂଚନା ପ୍ରଦାନ କରିଥିଲେ । ଆବିଷ୍କୃତ କ୍ଷୁଦ୍ର କ୍ଷେତ୍ର ଡ଼ିଏସଏଫ ନିଲାମ ରାଉଣ୍ଡ-2ରେ ଏହି ସବୁ କ୍ଷେତ୍ର ନିଲାମ କରାଯିବ । ସେଥିରେ ପ୍ରାୟ 1.4 ବିଲିୟନ ବାରେଲ ତୈଳ ଓ ତୈଳ ସମତୁଲ୍ୟ ବାଷ୍ପ ମହଜୁଦ ରହିଛି ଯାହାକି ବ୍ୟବସାୟିକ ଭିତ୍ତିରେ ଉତ୍ତୋଳନ କରାଯାଇପାରିବ । ସରକାର ଏଭଳି 60ଟି କ୍ଷୁଦ୍ର କ୍ଷେତ୍ରର ସନ୍ଧାନ ପାଇଛନ୍ତି । ପ୍ରଥମ ରାଉଣ୍ଡ ତୁଳନାରେ ଏହାର ଆକାର ପ୍ରାୟ ଦୁଇଗୁଣ । ଡ଼ିଏସଏଫ-1ରେ ନିଲାମଧାରୀମାନଙ୍କ ଠାରୁ ଉତ୍ତର ପ୍ରତିକ୍ରିୟା ମିଳିଛି ଏବଂ ଏଥିରେ 134 ଜଣ ନିଲାମଧାରୀ ଅଂଶ ଗ୍ରହଣ କରିଥିଲେ ଯାହାକି 13 ଜଣ ନୂତନ ନିଲାମଧାରୀଙ୍କ ପ୍ରବେଶ ସୂଚାଇଛି । ସେମାନଙ୍କ ମଧ୍ୟରୁ 12 ଜଣ ଘରୋଇ ଏବଂ ଜଣେ ବିଦେଶୀ ନିଲାମଧାରୀ ବୋଲି ଜଣାପଡ଼ିଛି ।


    ହାଇଡ଼୍ରୋକାର୍ବନ ମହାନିର୍ଦ୍ଦେଶାଳୟର ମହା ନିର୍ଦ୍ଦେଶକ ଶ୍ରୀ ଅତନୁ ଚକ୍ରବର୍ତ୍ତୀ ବିଭିନ୍ନ ନିବେଶକାରୀଙ୍କୁ ସରକାରଙ୍କ ପକ୍ଷରୁ ଯୋଗାଇ ଦିଆଯିବାକୁ ଥିବା ସୁଯୋଗ ଓ ବ୍ୟବସ୍ଥା ସଂପର୍କରେ ସମସ୍ତଙ୍କୁ ଅବଗତ କରାଇଥିଲେ । ସେହିଭଳି ସରକାରଙ୍କ ନୂତନ ନିଲାମୀ ନୀତି ସଂପର୍କରେ ସୂଚନା ଦିଆଯାଇଥିଲା । ପେଟ୍ରୋଲିୟମ୍‌ ମନ୍ତ୍ରଣାଳୟର ନିର୍ଦ୍ଦେଶକ (ଅନୁସନ୍ଧାନ) ସଞ୍ଜୟ କୁମାର ଜୈନ୍‌ HELP ନୀତି ଓ ବ୍ୟବସ୍ଥା ସଂପର୍କରେ ବିସ୍ତୃତ ବିବରଣୀ ପ୍ରଦାନ କରିଥିଲେ । ଏହା ବ୍ୟତୀତ ଇ ବିଡ଼ିଂ ପ୍ରକ୍ରିୟା , ଟିକସ ନୀତି , ଡ଼ିଏସଏଫ-2ର ସୂଚନା ସଂପର୍କରେ ସମ୍ଭାବ୍ୟ ନିଲାମଧାରୀମାନେ ଅଧିକାରୀମାନଙ୍କଠାରୁ ସବୁ ପ୍ରକାର ସୂଚନା ପ୍ରାପ୍ତ ହୋଇଥିଲେ । ଏଥି ନିମନ୍ତେ ଶେଷ ଦିନ ନିର୍ଦ୍ଦିଷ୍ଟ ଫାସିଲିଟେସନ୍‌ କିଓସ୍କମାନ ଖୋଲା ଯାଇଥିଲା ।


    ବିଗତ ବର୍ଷମାନଙ୍କରେ ପେଟ୍ରୋଲିୟମ୍‌ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ ତରଫରୁ ପ୍ରଧାନମନ୍ତ୍ରୀଙ୍କ ଶକ୍ତି ସୁରକ୍ଷା ଏବଂ ବିପୁଳତା କାର୍ଯ୍ୟକ୍ରମକୁ ସାକାର କରିବା ସକାଶେ ଅନେକ ଗୁଡ଼ିଏ ପଦକ୍ଷେପ ହାତକୁ ନିଆଯାଇଛି । ତଦନୁସାରେ ହାଇଡ଼୍ରୋକାର୍ବନ ଅନୁସନ୍ଧାନ ଓ ଲାଇସେନ୍ସିଂ ନୀତି ଅଧୀନରେ OALP ବିଡ଼ ରାଉଣ୍ଡ- 1 ଜାନୁଆରୀ , 2018ରେ ମାନ୍ୟବର ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନଙ୍କ ଦ୍ୱାରା ଶୁଭାରମ୍ଭ କରାଯାଇଥିଲା । ସେଥିରେ ମୋଟ 55ଜଣ ନିଲାମଧାରୀଙ୍କୁ ଏହିସବୁ ବ୍ଲକମାନଙ୍କ ସକାଶେ ଚୟନ କରାଯାଇଥିଲା ଯେଉଁମାନଙ୍କୁ ମୋଟ 59 , 282 ବର୍ଗ କିଲୋମିଟରର କ୍ଷେତ୍ର ନିଲାମୀ ମାଧ୍ୟମରେ ପ୍ରଦାନ କରାଯିବ । ପ୍ରଥମ ଓଏଲଏପି ବିଡ଼ିଂରେ ନିଲାମଧାରୀମାନଙ୍କ ପକ୍ଷରୁ ପ୍ରକାଶ ପାଇଥିବା ଆଗ୍ରହ ଏହି ଯୋଜନାକୁ ସାକାର କରିବାରେ ସହାୟକ ହେବ ବୋଲି ଆଶା କରାଯାଏ ।


    ଭବିଷ୍ୟତରେ ଏଭଳି ଫାସିଲିଟେସନ୍‌ କର୍ମଶାଳା କୋଲକାତା ଏବଂ ହାଇଦ୍ରାବାଦଠାରେ ଆୟୋଜନ କରାଯିବ ଏବଂ ଓଏଲଏପି ବିଡ଼ ରାଉଣ୍ଡ-1 ଏବଂ ଡ଼ିଏସଏଫ-2 ସଂପର୍କରେ ସମସ୍ତ ସୂଚନା ପ୍ରଦାନ କରାଯିବ ।


    *************

    
    
    (Release ID: 1520933) Visitor Counter : 1