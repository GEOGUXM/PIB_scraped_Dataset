      ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟ

      ଦେଶର ସମସ୍ତ ଅସମାହିତ ସମସ୍ୟା ସମାଧାନ କରିବାର କ୍ଷମତା ଭାରତୀୟ ବୈଜ୍ଞାନିକମାନଙ୍କର ରହିଛି: ଡକ୍ଟର ହର୍ଷବର୍ଦ୍ଧନ
      Posted On: 17 FEB 2018 4:59PM by PIB Bhubaneshwar


    ଦେଶ ସ୍ୱାଧୀନ ହେବାର 70 ବର୍ଷ ବିତିଯାଇଥିଲେ ସୁଦ୍ଧା ଏଯାବତ୍‌ ଦେଶର ବିଭିନ୍ନ ମୌଳିକ ସମସ୍ୟା ଅସମାହିତ ରହିଛି । ସେସବୁର ତୁରନ୍ତ ସମାଧାନ ହେବା ଆବଶ୍ୟକ ବୋଲି କେନ୍ଦ୍ର ବିଜ୍ଞାନ ଓ ପ୍ରଯୁକ୍ତି ଓ ଭୂବିଜ୍ଞାନ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ ମତପୋଷଣ କରିଛନ୍ତି । ନୂଆଦିଲ୍ଲୀଠାରେ ଆୟୋଜିତ ପ୍ରଫେସର ରାମଲିଙ୍ଗସ୍ୱାମୀ ଫେଲୋ ସମ୍ମିଳନୀରେ ଉଦ୍‌ବୋଧନ ଦେଇ ଡକ୍ଟର ହର୍ଷବର୍ଦ୍ଧନ କହିଲେ ଯେ ଅପପୁଷ୍ଟି ଏବଂ ରକ୍ତହୀନତା ଭଳି ଦେଶର କେତେକ ମୌଳିକ ସମସ୍ୟା ଏପର୍ଯ୍ୟନ୍ତ ସମାଧାନ ହୋଇପାରିନଥିବା ଦୁର୍ଭାଗ୍ୟର କଥା । ତେବେ ଭାରତୀୟ ବୈଜ୍ଞାନିକମାନେ ଦେଶର ସମସ୍ତ ସମସ୍ୟା ସମାଧାନର କ୍ଷମତା ରଖନ୍ତି ବୋଲି ସେ ଦୃଢ଼ୋକ୍ତି ବ୍ୟକ୍ତ କରିଛନ୍ତି ।


    ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ କହିଲେ ଯେ “ ଦେଶ ସ୍ୱାଧୀନ ହେବାର ଇତି ମଧ୍ୟରେ 70 ବର୍ଷ ଅତିକ୍ରମ କରିସାରିଲାଣି । କିନ୍ତୁ କେତେକ ମୌଳିକ ସମସ୍ୟା ତଥାପି ଦେଶରୁ ଦୂର ହୋଇପାରିନାହିଁ । ଦେଶର ବିଜ୍ଞାନାଗାରମାନଙ୍କରେ ଏତେ ମାତ୍ରାର ପୁଷ୍ଟିକର ଖାଦ୍ୟର ବିକାଶ ଘଟାଯାଇସାରିଛି । ତଥାପି ଆମ ସମାଜରେ କୁପୋଷଣ ଏବଂ ରକ୍ତହୀନତା ଭଳି ସମସ୍ୟା ରହିଛି । ଯେତେବେଳେ ମୁଁ ହାଇଦ୍ରାବାଦ , ମହୀଶୂର ଆଦି ସ୍ଥାନରେ ଥିବା ପୁଷ୍ଟି ବିଜ୍ଞାନାଗାରମାନ ବୁଲି ଦେଖିଲି , ସେଠାରେ ଏତେ ମାତ୍ରାର ଗବେଷଣା କାର୍ଯ୍ୟ ଚାଲିଥିବାର ଦେଖିବାକୁ ପାଇଲି । କିନ୍ତୁ ଦେଶ ତଥାପି ଏତେ ପ୍ରକାର ମୌଳିକ ସମସ୍ୟାରୁ ମୁକ୍ତି ପାଇପାରିନଥିବା ଦୁର୍ଭାଗ୍ୟଜନକ ” ବୋଲି ସେ କ୍ଷୋଭ ପ୍ରକଟ କରିଥିଲେ ।


    ଡକ୍ଟର ହର୍ଷବର୍ଦ୍ଧନ କହିଲେ ଯେ ଇତି ମଧ୍ୟରେ ବହୁ ବୈଜ୍ଞାନିକ ସ୍ୱଦେଶ ପ୍ରତ୍ୟାବର୍ତ୍ତନ କରିଛନ୍ତି ଏବଂ ବିଜ୍ଞାନ ଓ ପ୍ରଯୁକ୍ତି କ୍ଷେତ୍ରରେ ବିଭିନ୍ନ ଫେଲୋସିପ୍‌ ଗ୍ରହଣ କରି ସେମାନଙ୍କର ଗବେଷଣା ଜାରି ରଖିଛନ୍ତି । କେବଳ ପ୍ରଫେସର ରାମଲିଙ୍ଗସ୍ୱାମୀ ପ୍ରତ୍ୟାବର୍ତ୍ତନ ଫେଲୋସିପ୍‌ ଯୋଜନାରେ 290 ଜଣ ବୈଜ୍ଞାନିକ ଭାରତକୁ ଫେରି ଆସିଛନ୍ତି । ସେମାନଙ୍କୁ ଦେଶର ବିଭିନ୍ନ ଅନୁଷ୍ଠାନରେ ଭିନ୍ନ ଭିନ୍ନ ଗବେଷଣା କାର୍ଯ୍ୟରେ ନିୟୋଜିତ କରାଯାଇଛି ଏବଂ ସେମାନଙ୍କ ସଫଳତାର କାହାଣୀ ମଧ୍ୟ ଉତ୍ସାହଜନକ । ପ୍ରଫେସର ରାମଲିଙ୍ଗସ୍ୱାମୀଙ୍କ ଭଳି ଜଣେ ବିଶିଷ୍ଟ ବୈଜ୍ଞାନିକଙ୍କ ନାମରେ ଏଭଳି ଫେଲୋସିପକୁ ନାମକରଣ କରାଯିବା ଖୁସିର କଥା । ତାଙ୍କର ବିଜ୍ଞାନ ଜଗତକୁ ବିଶେଷ ଅବଦାନ ରହିଛି । ଅଧୁନା ଆମେ ବିଦେଶର ବିଭିନ୍ନ ବିଶ୍ୱବିଦ୍ୟାଳୟମାନଙ୍କରୁ ଗବେଷକମାନଙ୍କୁ ଭାରତକୁ ଆସି ଗବେଷଣା କରିବା ସକାଶେ ଆହ୍ୱାନ ଜଣାଉଛୁ । ଦେଶପାଇଁ ସେମାନଙ୍କ ଅବଦାନ ଛାଡ଼ିଯିବା ସକାଶେ ପ୍ରୋତ୍ସାହିତ କରୁଛୁ । ଅନ୍ୟ ଭାଷାରେ କହିଲେ ବ୍ରେନ୍‌ ଡ଼୍ରେନର ଧାରାକୁ ରୋକିବା ସକାଶେ ଏହା ଏକ ଅଭିନବ ପ୍ରୟାସ । ପ୍ରଫେସର ରାମଲିଙ୍ଗସ୍ୱାମୀଙ୍କ ସ୍ମୃତି ପ୍ରତି ଶ୍ରଦ୍ଧାଞ୍ଚଳି ଜ୍ଞାପନ କରିବାର ଏହା ହେଉଛି ପ୍ରକୃଷ୍ଟ କାର୍ଯ୍ୟ । ଏହି କାର୍ଯ୍ୟକ୍ରମ ଜରିଆରେ ଭାରତକୁ ପ୍ରତ୍ୟାବର୍ତ୍ତନ କରିଥିବା 290 ଜଣ ବୈଜ୍ଞାନିକ ଏବେ ଦେଶର ବିଭିନ୍ନ ନାମୀଦାମୀ ପ୍ରତିଷ୍ଠାନରେ ଗବେଷଣାରତ ଏବଂ ସେମାନେ ଏଯାବତ୍‌ 883 ଟି ଗବେଷଣାତ୍ମକ ନିବନ୍ଧ ପ୍ରକାଶ କରିବା ସହ 53 ଟି ପ୍ରଯୁକ୍ତିର ବିକାଶ ଏବଂ 33ଟି ପାଟେଣ୍ଟ ହାସଲ କରିସାରିଛନ୍ତି । ପୁଣି ଦୁଇଟି ଷ୍ଟାର୍ଟ ଅପ୍‌ ମଧ୍ୟ ଆରମ୍ଭ କରିଛନ୍ତି । ଏହା ଦେଶ ପାଇଁ ସୌଭାଗ୍ୟର କଥା ।


    ବିଦେଶରେ କାର୍ଯ୍ୟରତ ଭାରତୀୟ ବୈଜ୍ଞାନିକମାନଙ୍କୁ ଦେଶକୁ ଆକର୍ଷିତ କରିବା ଏବଂ ସେମାନଙ୍କୁ ଦେଶରେ ଗବେଷଣା ପାଇଁ ଉପଯୁକ୍ତ ସୁଯୋଗ ପ୍ରଦାନ କରିବା ହେଲା ଏହି ଫେଲୋସିପର ଉଦ୍ଦେଶ୍ୟ । ସେମାନେ ଦେଶରେ ଉଚ୍ଚମାନର ଗବେଷଣା କାର୍ଯ୍ୟ ସଂପାଦନ କରିପାରିବେ । ତାହା କୃଷି ଠାରୁ ଆରମ୍ଭ କରି ସ୍ୱାସ୍ଥ୍ୟ ବିଜ୍ଞାନ , ବାୟୋ ଇଞ୍ଜିନିୟରିଂ , ଶକ୍ତି , ପର୍ଯ୍ୟାବରଣ , ବାୟୋଇନଫର୍ମାଟିକ୍ସ ଏବଂ ଅନ୍ୟାନ୍ୟ କ୍ଷେତ୍ର ପର୍ଯ୍ୟନ୍ତ ବ୍ୟାପ୍ତ । ସେମାନଙ୍କୁ ଭାରତୀୟ ଗବେଷଣା ପ୍ରତିଷ୍ଠାନମାନଙ୍କରେ ସକଳ ପ୍ରକାର ଗବେଷଣାତ୍ମକ ସୁଯୋଗ ଓ ସୁବିଧା ଯୋଗାଇ ଦିଆଯିବାର ବ୍ୟବସ୍ଥା ସରକାର କରିଛନ୍ତି ବୋଲି ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ କହିଥିଲେ । ଏବେ ସୁଦ୍ଧା ସ୍ୱଦେଶ ପ୍ରତ୍ୟାବର୍ତ୍ତନ କରିଥିବା ଫେଲୋମାନଙ୍କୁ ସିଏସଆଇଆର , ଆଇଆଇଟି/ ଏନଆଇଟି , ଆଇସିଏମଆର , ଆଇଆଇଏସସି , ଆଇଜର/ ନାଇଜର ଏବଂ ବିଭିନ୍ନ ବିଶ୍ୱବିଦ୍ୟାଳୟ ତଥା ଘରୋଇ ସେକ୍ଟରମାନଙ୍କରେ ଅବସ୍ଥାପନ କରାଯାଇଛି । ସେମାନଙ୍କର ଗବେଷଣାତ୍ମକ ସଫଳତାର ଅନେକ କାହାଣୀ ରହିଛି ବୋଲି ସେ ସୂଚାଇଥିଲେ । ସେଥି ମଧ୍ୟରେ କ୍ୟାନସର ଚିହ୍ନଟ , ଖାଦ୍ୟରେ ପେଷ୍ଟିସାଇଡ଼ ଚିହ୍ନଟ , ସ୍ପେକ୍ଟ୍ରୋମେଟ୍ରି , ପ୍ରେଗ୍ନୋସିସି୍‌ ଡ଼ାଇବେଟିସ୍‌ , ଆଣ୍ଟି ଗ୍ଲିଓମା ଡ଼୍ରଗ , ସ୍ତନକର୍କଟ ପ୍ରୋଗ୍ନୋସିସ୍‌ ପ୍ରଯୁକ୍ତି ଆଦି ଅନ୍ୟତମ ।


    ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ କହିଲେ ଯେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ଦେଶରେ ବିଜ୍ଞାନ ଗବେଷଣାକୁ ପ୍ରୋତ୍ସାହନ ପ୍ରଦାନ ଉପରେ ଗୁରୁତ୍ୱ ଆରୋପ କରିବା ସହ ସେଥିରୁ ଯେପରି ସକାରାତ୍ମକ ସୁଫଳ ମିଳିପାରିବ ତାହା ଉପରେ ପ୍ରାଧାନ୍ୟ ଦେଇଛନ୍ତି । ପରବର୍ତ୍ତୀ ପିଢ଼ିର ବିଜ୍ଞାନ ବିପ୍ଳବ ସକାରେ ଦେଶର ବୈଜ୍ଞାନିକ ଗୋଷ୍ଠୀ ନିଜକୁ ପ୍ରସ୍ତୁତ କରିବାକୁ ସେ ଆହ୍ୱାନ ଜଣାଇଛନ୍ତି ।


    ବାୟୋଟେକ୍ନୋଲଜି ବିଭାଗର ଉପଦେଷ୍ଟା ଡ଼କ୍ଟର ମୀନାକ୍ଷୀ ମୁନସୀ କହିଲେ ଯେ ଏବେ ବାର୍ଷିକ ଫେଲୋ ଗ୍ରହଣ ସଂଖ୍ୟାକୁ 10 ରୁ 50 କୁ ବୃଦ୍ଧି କରାଯାଇଛି ଏବଂ ଚଳିତ ବର୍ଷ ଠାରୁ ତାହାକୁ 75କୁ ବୃଦ୍ଧି କରାଯିବାକୁ ସରକାର ନିଷ୍ପତ୍ତି ନେଇଛନ୍ତି । ଏହି ଫେଲୋସିପ ପ୍ରଦାନର ପାଞ୍ଚବର୍ଷ ଅବଧି ମଧ୍ୟରେ ପ୍ରଥମ ଏବଂ ଦ୍ୱିତୀୟ ବର୍ଷ ବାର୍ଷିକ 10 ଲକ୍ଷ ଲେଖାଏଁ ଅର୍ଥ ପ୍ରଦାନ କରାଯାଇଥାଏ । ତୃତୀୟ ଓ ଚତୁର୍ଥ ବର୍ଷ 7.5 ଲକ୍ଷ ଲେଖାଏଁ ଏବଂ ପଞ୍ଚମ ବର୍ଷ 5 ଲକ୍ଷ ଟଙ୍କା ଫେଲୋମାନଙ୍କୁ ଦେବାର ପ୍ରାବଧାନ ରହିଛି ବୋଲି ସେ ସୂଚାଇଥିଲେ । ଏହା ବ୍ୟତୀତ ଫେଲୋମାନଙ୍କୁ ଆନୁଷ୍ଠାନିକ ଓଭରହେଡ଼ ଖର୍ଚ୍ଚ ଯାହାର ପରିମାଣ ବାର୍ଷିକ 50 , 000 ଟଙ୍କା ତାହା ଯୋଗାଇ ଦିଆଯାଇଥାଏ । ସ୍ୱଦେଶ ବାହୁଡ଼ିଥିବା ଫେଲୋମାନଙ୍କ ମଧ୍ୟରୁ 75 ପ୍ରତିଶତଙ୍କୁ ବିଭିନ୍ନ ବୈଜ୍ଞାନିକ ପ୍ରତିଷ୍ଠାନମାନଙ୍କରେ ଅବସ୍ଥାପିତ କରାଯାଇଛି । ତେବେ ଏହି ଫେଲୋସିପ୍‌ ଏକ ସ୍ଥାୟୀ ନିଯୁକ୍ତି ହୋଇ ନଥିବାରୁ ଗବେଷକମାନଙ୍କୁ ସ୍ଥାୟୀ ଚାକିରୀ ଖୋଜିବା ସକାଶେ ଆଉ ପାଞ୍ଚ ବର୍ଷର ବଫରିଂ ସମୟ ଦିଆଯିବାର ବ୍ୟବସ୍ଥା କରାଯାଇଛି ।


    ଏହି କାର୍ଯ୍ୟକ୍ରମରେ ଏନଆଇପିଜିଆରର ନିର୍ଦ୍ଦେଶକ ଡ଼କ୍ଟର ରମେଶ ଭି ସୋଣ୍ଟି , ବିଜ୍ଞାନ ଓ ପ୍ରଯୁକ୍ତି ବିଭାଗର ଉପଦେଷ୍ଟା ଡ଼କ୍ଟର ଏସ ଏସ କୋହଲୀ ପ୍ରମୁଖ ଉଦ୍‌ବୋଧନ ଦେଇଥିଲେ ।


    ***********

    
    
    (Release ID: 1520952) Visitor Counter : 1