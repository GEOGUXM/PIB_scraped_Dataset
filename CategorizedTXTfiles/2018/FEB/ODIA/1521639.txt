      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଇକୋନୋମିକ ଟାଇମ୍ସ ବିଶ୍ୱ ବ୍ୟାପାର ସମ୍ମିଳନୀରେ ପ୍ରଧାନମନ୍ତ୍ରୀଙ୍କ ଉଦ୍ବୋଧନ
      Posted On: 23 FEB 2018 1:51PM by PIB Bhubaneshwar


    ଆଜି ନୂଆଦିଲ୍ଲୀଠାରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଇକୋନୋମିକ ଟାଇମ୍ସ ବିଶ୍ୱ ବ୍ୟାପାର ସମ୍ମିଳନୀରେ ଉଦ୍ବୋଧନ ଦେଇଛନ୍ତି । “ ନୂତନ ଅର୍ଥବ୍ୟବସ୍ଥା-ନୂତନ ନିୟମ ” ବିଷୟବସ୍ତୁ ଉପରେ ଏହି ସମ୍ମିଳନୀ ଆୟୋଜନ କରାଯାଇଥିଲା ।


    ଆଉ କିଛି ମାସ ମଧ୍ୟରେ କେନ୍ଦ୍ର ସରକାରଙ୍କ ଦାୟିତ୍ୱ ଗ୍ରହଣ କରିବାର 4 ବର୍ଷ ପୂରିବ ବୋଲି ଉଲ୍ଲେଖ କରି ପ୍ରଧାନମନ୍ତ୍ରୀ ବାସ୍ତବ ପରିବର୍ତ୍ତନ ପ୍ରତିଫଳିତ ହୋଇଥିବା କହିଥିଲେ । ସେ କହିଥିଲେ ଯେ ଅର୍ଥନୈତିକ ଏବଂ ସାମାଜିକ ସ୍ତରରେ ଏହି ପରିବର୍ତ୍ତନ ନୂତନ ଭାରତ ପାଇଁ ନୂତନ ନିୟମ ଏବଂ ନୂତନ ଅର୍ଥବ୍ୟବସ୍ଥାର ସାରାଂଶକୁ ପ୍ରତିଫଳିତ କରୁଛି ।


    ପ୍ରଧାନମନ୍ତ୍ରୀ କହିଥିଲେ ଯେ ଗତ 4 ବର୍ଷ ମଧ୍ୟରେ ପଟ ପରିବର୍ତ୍ତନ ହୋଇଛି । ପୂର୍ବରୁ ଭାରତ “ 5ଟି ଦୁର୍ବଳ ” ଅର୍ଥବ୍ୟବସ୍ଥା ମଧ୍ୟରେ ପରିଗଣିତ ହେଉଥିବା ବେଳେ ଏବେ ଏହା “ 5 ଟ୍ରିଲିୟନ ଡଲାର ” ଅର୍ଥବ୍ୟବସ୍ଥାରେ ପରିଣତ ହେବା ପଥରେ ରହିଛି । ବିଶ୍ୱର ସାମଗ୍ରୀକ ଅଭିବୃଦ୍ଧିରେ ଭାରତ କିଭଳି ଗୁରୁତ୍ୱପୂର୍ଣ୍ଣ ଭୂମିକା ନିର୍ବାହ କରୁଛି ସେ ସମ୍ପର୍କରେ ପ୍ରଧାନମନ୍ତ୍ରୀ ତଥ୍ୟଭିତ୍ତିକ ଅବତାରଣା କରିଥିଲେ । ସେ କହିଥିଲେ ଯେ ସାଧାରଣ ଭାବେ ଦେଖିଲେ ବିଶ୍ୱ ଜିଡିପିରେ ଭାରତର ଯୋଗଦାନ 2013ରେ 2.4%ରୁ ବୃଦ୍ଧି ପାଇ 2017ରେ 3.1%ରେ ପହଂଚିଛି । ସମଷ୍ଟିଗତ ଅର୍ଥବ୍ୟବସ୍ଥା ବିଭିନ୍ନ ସୋପାନରେ ଭାରତ ଉନ୍ନତ ପ୍ରଦର୍ଶନ କରୁଛି ।


    ପ୍ରଧାନମନ୍ତ୍ରୀ କହିଥିଲେ ଯେ ଏହି ପରିବର୍ତ୍ତନ ନୂତନ ଆଭିମୁଖ୍ୟ ଏବଂ ନୂତନ କର୍ମସଂସ୍କୃତି ଦ୍ୱାରା ଆସିପାରିଛି । ସେ କହିଥିଲେ ଯେ ଭାରତର ପ୍ରତିଦ୍ୱନ୍ଦ୍ୱିତାକୁ ଆଜି ସାରା ବିଶ୍ୱ ମାନ୍ୟତା ପ୍ରଦାନ କରିଛି ।


    ପ୍ରଧାନମନ୍ତ୍ରୀ ସ୍ମରଣ କରାଇଥିଲେ ଯେ ଶେଷଥର ଲାଗି ସେ ବିଶ୍ୱ ବ୍ୟାପାର ସମ୍ମିଳନୀରେ ଯୋଗ ଦେଇଥିବା ସମୟରେ ଜିଏସଟି କେବଳ ମାତ୍ର ଏକ ସମ୍ଭାବନା ଥିଲା । ଆଜି , ସେ ଉଲ୍ଲେଖ କରିଥିଲେ ଯେ , ଏହା ଏକ ବାସ୍ତବତାରେ ପରିଣତ ହୋଇଛି , ଯାହା ଏକ ଉନ୍ନତ ଟିକସ ଅନୁପାଳନ ପ୍ରଣାଳୀ ଏବଂ ଉନ୍ନତ ରାଜସ୍ୱ ବ୍ୟବସ୍ଥା ପ୍ରଦାନ କରିଛି । ଦେବାଳିଆ ଏବଂ ଦେବାଳିଆପଣ ଅଧିନିୟମ ଭଳି ଅନ୍ୟ ସଂସ୍କାର ସମ୍ପର୍କରେ ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ସରକାରଙ୍କ ଯୋଜନାର ସଫଳତା ସୁନିଶ୍ଚିତ କରିବା ପାଇଁ ଗତି , ସ୍ତର ଏବଂ ସମ୍ବେଦନଶୀଳତା ଗୁରୁତ୍ୱପୂର୍ଣ୍ଣ । ଭିତ୍ତିଭୂମି କ୍ଷେତ୍ରକୁ ତ୍ୱରାନ୍ୱିତ କରିବା ଲାଗି ପ୍ରଧାନମନ୍ତ୍ରୀ କେତେକ ଉଦାହରଣ ଦେଇଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ଆଜି ଭିତ୍ତିଭୂମି , କୃଷି , ପ୍ରଯୁକ୍ତି , ସ୍ୱାସ୍ଥ୍ୟସେବା ଏବଂ ଶିକ୍ଷା କ୍ଷେତ୍ରରେ ଅଭୂତପୂର୍ବ ନିବେଶ ହେଉଛି ।


    ମିଶନ ଇନ୍ଦ୍ରଧନୁଷ , ଜନଔଷଧି କେନ୍ଦ୍ର ଏବଂ ଆୟୁଷ୍ମାନ ଭାରତ ଭଳି ସ୍ୱାସ୍ଥ୍ୟ କ୍ଷେତ୍ରରେ ନିଆଯାଇଥିବା ପଦକ୍ଷେପ ସମ୍ପର୍କରେ ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ ।


    ଡିଜିଟାଲ ଇଣ୍ଡିଆ ଅଭିଯାନ ସମ୍ପର୍କରେ ଉଲ୍ଲେଖ କରି ପ୍ରଧାନମନ୍ତ୍ରୀ କହିଥିଲେ ଯେ 100 କୋଟି ବ୍ୟାଙ୍କ ଏକାଉଣ୍ଟ , 100 କୋଟି ଆଧାର କାର୍ଡ ଏବଂ 100କୋଟି ମୋବାଇଲ ଫୋନର ତ୍ରିମୂର୍ତ୍ତି ଏପରି ଏକ ଅଭିନବ ବାତାବରଣ ବିକଶିତ କରିବ , ଯାହା ବିଶ୍ୱରେ ଅନ୍ୟତ୍ର ଦେଖିବାକୁ ମିଳିବ ନାହିଁ । ଏମଏସଏମଇ କ୍ଷେତ୍ରରେ ନିଆଯାଇଥିବା ପଦକ୍ଷେପ ସମ୍ପର୍କରେ ସେ କହିଥିଲେ ।


    ପ୍ରଧାନମନ୍ତ୍ରୀ ସ୍ମରଣ କରି କହିଥିଲେ ଯେ ଗତଥର ସେ ଇକୋନୋମିକ ଟାଇମ୍ସ ବିଶ୍ୱ ବ୍ୟାପାର ସମ୍ମିଳନୀରେ ଉଦ୍ବୋଧନ ଦେବା ସମୟରେ ସମସ୍ତଙ୍କ ପାଇଁ ବାସଗୃହ , ବିଦ୍ୟୁତ ସେବା , ସ୍ୱଚ୍ଛ ଇନ୍ଧନ , ସ୍ୱାସ୍ଥ୍ୟସେବା ଏବଂ ସମସ୍ତଙ୍କ ପାଇଁ ବୀମା ବିଷୟରେ ଉଲ୍ଲେଖ କରିଥିଲେ । ବାସଗୃହ ନିର୍ମାଣ , ସୌଭାଗ୍ୟ ଯୋଜନା , ଉଜ୍ଜ୍ୱଳା ଯୋଜନା ଏବଂ ବୀମା କ୍ଷେତ୍ରରେ ନିଆଯାଇଥିବା ପଦକ୍ଷେପ ଏବଂ ଏହାର ସଫଳତା ବିଷୟରେ ପ୍ରଧାନମନ୍ତ୍ରୀ ଆଲୋକପାତ କରିଥିଲେ । ଗରିବଙ୍କ ସଶକ୍ତିକରଣ ସରକାରଙ୍କ ଯୋଜନାର ଉଦ୍ଦେଶ୍ୟ ବୋଲି କହି ପ୍ରଧାନମନ୍ତ୍ରୀ ଶୌଚାଳୟ ନିର୍ମାଣ , ମୁଦ୍ରା ଯୋଜନାରେ ଋଣ ବିତରଣ ଏବଂ ମୃତ୍ତିକା ସ୍ୱାସ୍ଥ୍ୟ କାର୍ଡ ବିତରଣ ବିଷୟରେ ଉଲ୍ଲେଖ କରିଥିଲେ ।


    ସର୍ବନିମ୍ନ ସମର୍ଥନ ମୂଲ୍ୟ (ଏମଏସପି) ଉପରେ ସଦ୍ୟ କେନ୍ଦ୍ର ବଜେଟରେ କରାଯାଇଥିବା ଘୋଷଣା ସମ୍ପର୍କରେ ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ ।


    ବିଭିନ୍ନ ଆର୍ଥିକ ପ୍ରତିଷ୍ଠାନରେ ନିୟମ ଏବଂ ନୈତିକତା ସୁନିଶ୍ଚିତ କରିବା ଦାୟିତ୍ୱରେ ଥିବା ବ୍ୟକ୍ତିବିଶେଷ , ବିଶେଷ କରି ଯେଉଁମାନେ ଅନୁଧ୍ୟାନ ଏବଂ ପର୍ଯ୍ୟବେକ୍ଷଣ ଦାୟିତ୍ୱରେ ଅଛନ୍ତି , ସମ୍ପୂର୍ଣ୍ଣ ସମର୍ପିତ ହୋଇ କାର୍ଯ୍ୟ କରିବା ଲାଗି ପ୍ରଧାନମନ୍ତ୍ରୀ ଆହ୍ୱାନ କରିଥିଲେ । ଆର୍ଥିକ ବ୍ୟାପାରରେ ଅନିୟମିତା ବିରୋଧରେ ସରକାର କଠୋର କାର୍ଯ୍ୟାନୁଷ୍ଠାନ ନେବେ ବୋଲି ସେ ସ୍ପଷ୍ଟ କରିଦେଇଥିଲେ । ସେ କହିଥିଲେ ଲୋକମାନଙ୍କ ଅର୍ଥର ବେଆଇନ ବିନିଯୋଗ ଗ୍ରହଣୀୟ ନୁହେଁ , ଏବଂ ଏହା “ ନୂତନ ଅର୍ଥବ୍ୟବସ୍ଥା-ନୂତନ ନିୟମ ” ର ମୂଳ ମନ୍ତ୍ର ।


    **********

    
    
    (Release ID: 1521639) Visitor Counter : 14