      ଆୟୁଷ

      ଅନ୍ତର୍ରାଷ୍ଟ୍ରୀୟ ୟୁନାନୀ ଔଷଧ ସମ୍ମିଳନୀ ଉଦ୍ଘାଟିତ
      Posted On: 10 FEB 2018 8:53PM by PIB Bhubaneshwar


    ଜୀବନଶୈଳୀ ରୋଗ ଦେଶର ପ୍ରମୁଖ ସ୍ୱାସ୍ଥ୍ୟ ଆହ୍ୱାନ ଭାବେ ଦେଖାଦେଇଛି । ଏଥିପାଇଁ ପାରମ୍ପରିକ ଚିକିତ୍ସା ବ୍ୟବସ୍ଥାର ଗୁରୁତ୍ୱପୂର୍ଣ୍ଣ ଭୂମିକା ରହିଛି ବୋଲି ଉତ୍ତର ପୂର୍ବ କ୍ଷେତ୍ର ବିକାଶ ମନ୍ତ୍ରଣାଳୟ , ପ୍ରଧାନମନ୍ତ୍ରୀ କାର୍ଯ୍ୟାଳୟ ଏବଂ ଡି / ଓ ପରମାଣୁ ଶକ୍ତି ଏବଂ ଅନ୍ତରୀକ୍ଷ ରାଷ୍ଟ୍ର ମନ୍ତ୍ରୀ ( IC ) , ଡ . ଜିତେନ୍ଦ୍ର ସିଂହ କହିଥିଲେ । ୟୁନାନୀ ଦିବସ ପାଳନର ଏକ ଅଂଶ ବିଶେଷ ଭାବେ ୟୁନାନୀ ଔଷଧ ଚିକିତ୍ସା ଉପରେ ନୂଆଦିଲ୍ଲୀଠାରେ ଦୁଇ ଦିବସୀୟ ଅନ୍ତର୍ରାଷ୍ଟ୍ରୀୟ ସମ୍ମିଳନୀର ଉଦଘାଟନ କରି ସେ ଏହା କହିଥିଲେ ।


    ଡ . ସିଂହ ରୋଗଗୁଡିକର ସମଗ୍ର ପ୍ରବନ୍ଧନ ଉପରେ ବିଶେଷ ଧ୍ୟାନ ଦିଆଯିବା ସହିତ ସ୍ୱଦେଶୀ ଚିକିତ୍ସା ପ୍ରଣାଳୀଗୁଡିକର ସର୍ବାଙ୍ଗୀନ ବିକାଶ ଉପରେ ଗୁରୁତ୍ୱ ପ୍ରଦାନ କରିଥିଲେ । ସେ କହିଥିଲେ ଯେ ସମସ୍ତ ଚିକିତ୍ସକମାନଙ୍କୁ ଔଷଧ ବ୍ୟବସ୍ଥା ସହିତ ଆଧୂନିକ ବା ପାରମ୍ପରିକ ଔଷଧ ଚିକିତ୍ସା ଜରିଆରେ ରୋଗୀମାନଙ୍କ ଆବଶ୍ୟକତା ପୂରଣ କରିବାର ପ୍ରଚେଷ୍ଟା କରାଯିବା ଦରକାର । ସେ କହିଥିଲେ ଯେ ହକିମ ଅଜମଲ ଖାନଙ୍କର ଦେଶ ପାଇଁ ପାରମ୍ପରିକ ଚିକିତ୍ସା କ୍ଷେତ୍ରରେ ଅବଦାନ ଅତୁଳନୀୟ ଏବଂ ଅବିସ୍ମରଣୀୟ । ତାଙ୍କର 150 ତମ ଜୟନ୍ତୀ ଫେବୃଆରୀ 11 ତାରିଖରେ ୟୁନାନୀ ଦିବସ ଭାବେ ପାଳନ କରାଯାଉଛି ।


    ଏହି ଅବସରରେ ବାଙ୍ଗଳାଦେଶରେ ୟୁନାନୀ ଚିକିତ୍ସା ବ୍ୟବସ୍ଥାରେ ଏକ ‘ ଏକାଡେମିକ ଚେୟାର ’ ପ୍ରତିଷ୍ଠା କରିବା ପାଇଁ ସିସିଆରୟୁଏମ ଏବଂ ହମଦର୍ଦ ବିଶ୍ୱବିଦ୍ୟାଳୟ ମଧ୍ୟରେ ବୁଝାମଣା ପତ୍ର ହସ୍ତାକ୍ଷର କରାଯାଇଥିଲା । ହମଦର୍ଦ୍ଦ ବିଶ୍ୱବିଦ୍ୟାଳୟର ଉପକୁଳପତି ଡ . ଅବଦୁଲ ମନନ ଏହି ଚୁକ୍ତି ସ୍ୱାକ୍ଷର କରିଥିଲେ । ୟୁନାନୀ ଚିକିତ୍ସା ବ୍ୟବସ୍ଥାକୁ ଅଧିକ ତ୍ୱରାନ୍ୱିତ କରିବା ପାଇଁ ଏହି ଚେୟାର କାର୍ଯ୍ୟ କରିବ ।


    ମୁଖ୍ୟ ଅତିଥି ଏହି ଅବସରରେ ଏକ ସ୍ମରଣିକା ଏବଂ ହକିମ ଆଜମଲ ଖାନଙ୍କର 150 ତମ ଜୟନ୍ତୀ ଉପଲକ୍ଷେ ତାଙ୍କ ଦ୍ୱାରା କରାଯାଇଥିବା ଉଲ୍ଲେଖନୀୟ କାର୍ଯ୍ୟର ଫୋଟୋଗ୍ରାଫ ସମ୍ବଳିତ ଏକ ଆଲବମକୁ ଉନ୍ମୋଚିତ କରିଥିଲେ । ଦୁଇ ଦିବସୀୟ ଏହି ସମ୍ମିଳନୀରେ ଦକ୍ଷିଣ ଆଫ୍ରିକା , ବ୍ରିଟେନ , ଶ୍ରୀଲଙ୍କା , ବାଂଲାଦେଶ , ଚୀନ , ଆମେରିକା , ପର୍ତ୍ତୁଗାଲ , ସଂଯୁକ୍ତ ଆରବ ଅମିରତନ୍ତ୍ର , ସ୍ଲୋଭେନିଆ , ଇସ୍ରାଏଲ , ହଙ୍ଗେରୀ , ବାହରିନ , ତାଜିକିସ୍ଥାନରୁ ୟୁନାନୀ ଚିକିତ୍ସା କ୍ଷେତ୍ରରେ ଶିକ୍ଷା , ଉଦ୍ୟୋଗ , ନିୟାମକ ଏବଂ ଅନୁସନ୍ଧାନକାରୀମାନେ ଯୋଗ ଦେଇଥିଲେ ।


    ଏହି ଅବସରରେ ଆୟୁଷ ମନ୍ତ୍ରଣାଳୟର ଯୁଗ୍ମ ସଚିବ ଶ୍ରୀ ପ୍ରମୋଦ କୁମାର ପାଠକ କହିଥିଲେ ଯେ ଅନ୍ତର୍ରାଷ୍ଟ୍ରୀୟ ସମ୍ମିଳନୀ ସ୍ୱାସ୍ଥ୍ୟ କ୍ଷେତ୍ରରେ ଆୟୁଷ ଚିକିତ୍ସାକୁ ମୁଖ୍ୟଧାରାରେ ସାମିଲ କରି ୟୁନାନୀ ଚିକିତ୍ସାକୁ ଲୋକାଦୃତ କରିବା ଲକ୍ଷ୍ୟ ନେଇ ଆୟୋଜିତ କରାଯାଇଛି । ଆୟୁଷ ମନ୍ତ୍ରଣାଳୟର ଯୁଗ୍ମ ସଚିବ ଶ୍ରୀ ରୋସନ ଜାଗ୍ଗୀ ନିଜ ଅଭିଭାଷଣରେ ମନ୍ତ୍ରଣାଳୟ ଦ୍ୱାରା ରାଷ୍ଟ୍ରୀୟ ସାର୍ବଜନୀନ ସ୍ୱାସ୍ଥ୍ୟ ପ୍ରଣାଳୀରେ ତର୍କସଙ୍ଗତ ଚିକିତ୍ସାକୁ ପ୍ରୋତ୍ସାହିତ କରିବା ପାଇଁ ନିଆଯାଇଥିବା ପଦକ୍ଷେପ ଉପରେ ଆଲୋକପାତ କରିଥିଲେ ।


    ଆୟୁଷ ମନ୍ତ୍ରଣାଳୟର ଉପଦେଷ୍ଟା ( ୟୁନାନୀ ) ପ୍ରଫେସର ରଇସ - ଉର - ରହମାନ କହିଥିଲେ ଯେ ରାଷ୍ଟ୍ରୀୟ ସ୍ୱାସ୍ଥ୍ୟ ନୀତି 2017କୁ ସାର୍ବଜନୀନ ସ୍ୱାସ୍ଥ୍ୟ ସୁବିଧାଗୁଡିକ ସହ ସମାନ ସ୍ଥାନ ଜରିଆରେ ଆୟୁଷ ଲୋକପ୍ରିୟତାକୁ ସୁନିଶ୍ଚିତ କରିବା ପାଇଁ ଡିଜାଇନ କରାଯାଇଛି ।


    ସ୍ୱାଗତ ଅଭିଭାଷଣରେ ସିସିଆରୟୁଏମ ମହାନିର୍ଦ୍ଦେଶକ ଡା . ଅନିଲ ଖୁରାନା ୟୁନାନୀ ଦିବସ ଅବସରରେ ଅନ୍ତର୍ରାଷ୍ଟ୍ରୀୟ ସମ୍ମିଳନୀ ଆୟୋଜନ କ୍ଷେତ୍ରରେ ପୃଷ୍ଠଭୂମି ବିଷୟରେ ସୂଚନା ପ୍ରଦାନ କରିଥିଲେ ।


    **********


    

    
    (Release ID: 1520595) Visitor Counter : 1