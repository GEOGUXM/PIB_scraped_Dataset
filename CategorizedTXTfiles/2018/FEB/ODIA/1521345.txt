      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ମୁମ୍ବାଇରେ ୱାଧୱାନୀ ଇନଷ୍ଟିଟ୍ୟୁଟ ଅଫ ଆର୍ଟିଫିସିଆଲ ଇଂଟେଲିଜେନ୍ସର ଉଦ୍ଘାଟନ ଅବସରରେ ପ୍ରଧାନମନ୍ତ୍ରୀଙ୍କ ଅଭିଭାଷଣ
      Posted On: 18 FEB 2018 7:40PM by PIB Bhubaneshwar


    ମହାରାଷ୍ଟ୍ରର ରାଜ୍ୟପାଳ ଶ୍ରୀ ସି.ବିଦ୍ୟାସାଗର ରାଓ , ମହାରାଷ୍ଟ୍ର ମୁଖ୍ୟମନ୍ତ୍ରୀ ଶ୍ରୀ ଦେବେନ୍ଦ୍ର ଫଡନବିସ , ମହାରାଷ୍ଟ୍ର ସରକାରଙ୍କ ମନ୍ତ୍ରୀ ବିନୋଦ ତାୱଡେ ,


    ମୁମ୍ବାଇ ବିଶ୍ୱବିଦ୍ୟାଳୟର କୁଳପତି ଦେବେନନ୍ଦ ସିନ୍ଧେ ,


    ରମେଶ ୱାଧୱାନୀ ମହୋଦୟ , ସୁନୀଲ ୱାଧୱାନୀ ମହୋଦୟ ,


    ଦେବୀ ଓ ସଜ୍ଜନମଣ୍ଡଳୀ , ୱାଧୱାନୀ ଇନଷ୍ଟିଟ୍ୟୁଟ ଅଫ୍ ଆର୍ଟଫିସିଆଲ ଇଂଟେଲିଜେନ୍ସର ଉଦ୍ଘାଟନ କରିବା ଅବସରରେ ଆଜି ମୁଁ ଏଠି ଉପସ୍ଥିତ ହୋଇ ଖୁସି ଅନୁଭବ କରୁଛି ।


    ଏହି ଇନଷ୍ଟିଟ୍ୟୁଟକୁ ବାସ୍ତବ ରୂପ ଦେବା ପାଇଁ ରମେଶ ୱାଧୱାନୀ ମହୋଦୟ , ସୁନୀଲ ୱାଧୱାନୀ ମହୋଦୟ , ମହାରାଷ୍ଟ୍ର ସରକାର ଓ ମୁମ୍ବାଇ ବିଶ୍ୱବିଦ୍ୟାଳୟ ଏକାଠି ହୋଇଥିବାରୁ ମୁଁ ପ୍ରଥମେ ସମସ୍ତଙ୍କୁ ଅଭିନନ୍ଦନ ଜଣାଉଛି । ଏହା ହେଉଛି ଏକ ପ୍ରମୁଖ ଉଦାହରଣ ଯେ ବିଶ୍ୱସ୍ତରୀୟ ପ୍ରତିଷ୍ଠାନ ନିର୍ମାଣର ଭଲ ଉଦ୍ଦେଶ୍ୟ ନେଇ ଗରିବଙ୍କ ଫାଇଦା ପାଇଁ


    କିଭଳି ସାର୍ବଜନୀନ କ୍ଷେତ୍ର ଓ ଘରୋଇ କ୍ଷେତ୍ର ଏକାଠି ହୋଇ କାମ କରିପାରିଛନ୍ତି ।


    ଗତ ସାଢ଼େ ତିନିବର୍ଷ ମଧ୍ୟରେ ମୁଁ ସମଗ୍ର ବିଶ୍ୱର ଭାରତୀୟ ସମୁଦାୟ ସହ ଅନେକ ବାର୍ତ୍ତାଳାପ କରିଛି । ଭାରତରେ ନିଜର ଯୋଗଦାନ ଦେବା ପାଇଁ ସେମାନଙ୍କ ମଧ୍ୟରେ ତୀବ୍ର ଇଚ୍ଛାଶକ୍ତିକୁ ମୁଁ ଅନୁଭବ କରିପାରିଛି । ଏହି ପ୍ରତିଷ୍ଠାନ ମାଧ୍ୟମରେ ରମେଶ ମହୋଦୟ ଓ ସୁନୀଲ ମହୋଦୟ ଏହି ଇଚ୍ଛାକୁ ଭବିଷ୍ୟତ ଗଠନ ପାଇଁ ସମୃଦ୍ଧ ଓ ଜୀବନ୍ତ ଭାରତକୁ ମିଶ୍ରିତ କରାଇଛନ୍ତି । ଏହା କରି ସେମାନେ ଏକ ଅନୁକରଣଯୋଗ୍ୟ ଉଦାହରଣ ସୃଷ୍ଟି କରିଛନ୍ତି ।


    ବନ୍ଧୁଗଣ , ଏବେ ବିଶ୍ୱର ସବୁଠୁ ଦ୍ରୁତ ଅଭିବୃଦ୍ଧି କରୁଥିବା ଅର୍ଥବ୍ୟବସ୍ଥା ମଧ୍ୟରେ ଭାରତ ହେଉଛି ଗୋଟିଏ । ଆମେ କୃଷିରୁ ଏରୋନାଟିକ୍ସ ପର୍ଯ୍ୟନ୍ତ ଓ ଅନ୍ତରୀକ୍ଷ ମିଶନରୁ ସେବା ପ୍ରଦାନ ପର୍ଯ୍ୟନ୍ତ ଜ୍ଞାନକୌଶଳକୁ ଅଣଆନୁଷ୍ଠାନିକ ଭାବେ ଉପଯୋଗ କରୁଛୁ । ଆମେ ଛୋଟ ଉଦ୍ୟୋଗରୁ ବଡ଼ ନିବେଶ ପର୍ଯ୍ୟନ୍ତ ପ୍ରବାହର ଏକ ସାକ୍ଷୀ ପାଲଟିଛୁ । ଏସବୁ ହେଉଛି ଆମର ଦୃଶ୍ୟ ହେଉଥିବା କିଛି ସାଙ୍କେତିକ , କିଭଳି ଆମେ ଆଗାମୀ ଚତୁର୍ଥ ଶିଳ୍ପ ବିପ୍ଲବ ପାଇଁ ସଠିକ ସ୍ଥାନ ପାଲଟିବୁ ।


    ବନ୍ଧୁଗଣ , ଆର୍ଟିଫିସିଆଲ ଇଂଟେଲିଜେନ୍ସ(କୃତ୍ରିମ ବୁଦ୍ଧି)ର ଆଗମନ ସହ ‘ ବଟସ୍ ଓ ରବର୍ଟ ’ ଯୋଗୁ ଆମର ଉତ୍ପାଦକତା ଆହୁରି ଆଗକୁ ବଢ଼ିବ , ଏଥିରେ ସନ୍ଦେହ ନାହିଁ । କିନ୍ତୁ ଏଠି ବି ମଣିଷ ମନରେ ଆଶଙ୍କା ରହିବ । କାରଣ ଏଠି ମନ ଓ ମେସିନ୍ ମଧ୍ୟରେ ପ୍ରତିଦ୍ୱନ୍ଦ୍ୱିତା ହେବ । ଏଭଳି ଭୟ ନୂଆ ନୁହେଁ କି ପ୍ରମାଣିତ ହୋଇନାହିଁ ମଧ୍ୟ ।


    ଜ୍ଞାନକୌଶଳ ବିପ୍ଲବର ପ୍ରତ୍ୟେକ ପର୍ଯ୍ୟାୟରେ , ଆମେ ଏଭଳି ସନ୍ଦେହ ଓ ପ୍ରଶ୍ନର ସମ୍ମୁଖୀନ ହୋଇଛୁ । ଏହା ଭବିଷ୍ୟତ ପାଇଁ ଦୁଇଟି ବିଚାରଧାରା ଆଡ଼କୁ ଯାଉଛି । ପ୍ରଥମ ହେଉଛି ଆଶା ଓ ଆକାଂକ୍ଷା ଏବଂ ଦ୍ୱିତୀୟ ହେଉଛି ଭୟ ଓ ଅବରୋଧ ଆଣିଥାଏ ।


    ଅଭିବୃଦ୍ଧି ପାଇଁ ଜ୍ଞାନକୌଶଳ ସମ୍ପୂର୍ଣ୍ଣ ଭାବେ ନୂଆ ସ୍ତର ଓ କ୍ଷେତ୍ରକୁ ଉନ୍ମୁକ୍ତ କରିଥାଏ । ଏହା ସୁଯୋଗର ନୂଆ ଆଦର୍ଶକୁ ମଧ୍ୟ ସମ୍ପୂର୍ଣ୍ଣ ଭାବେ ଉନ୍ମୁକ୍ତ କରିଥାଏ । ନୂଆ ଜ୍ଞାନକୌଶଳର ପ୍ରତ୍ୟେକ ପ୍ରବାହ ସହ ଅନେକ ନୂଆ ସୁଯୋଗ ଆସିଥାଏ । ନୂଆ ସୁଯୋଗରେ ସର୍ବଦା ଅଧିକ ସଂଖ୍ୟକ ହରାଉଥିବା ବ୍ୟକ୍ତି ରହିଥାନ୍ତି । ମନୁଷ୍ୟର ଉଦ୍ଭାବନା କୌଶଳରେ ଏହା ସର୍ବଦା ରହିଆସିଛି ଓ ଭବିଷ୍ୟତରେ ମଧ୍ୟ ଏଭଳି ଜାରି ରହିବ । ଏହି ଆଶା ପ୍ରାଚୀନ ଭାରତୀୟ ବିଚାରାଧାରା ପ୍ରତି ମୋର ଦୃଢ଼ ବିଶ୍ୱାସ ଯୋଗୁ ରହିଛି ଯାହାକି ବିଜ୍ଞାନ ଓ ଆଧ୍ୟାତ୍ମିକତାର ମିଶ୍ରଣ ଏବଂ ସୁନ୍ଦର ମାନବତା ପାଇଁ ଦୁଇଜଣଙ୍କ ମଧ୍ୟରେ ସୌହାର୍ଦ୍ଦ୍ୟରେ ଦେଖିବାକୁ ମିଳିଥାଏ ।


    ଯର୍ଜୁବେଦ ତୈକ୍ତ୍ରେୟ ଆରଣ୍ୟକରୁ ଜ୍ଞାନ ସୁକ୍ତ କଥା ମୋର ମନେପଡ଼ୁଛି : “ ସତ୍ୟେ ସର୍ବମ ପ୍ରତିଷ୍ଠିତମ୍ ” । ବୈଜ୍ଞାନିକ ଅନୁସନ୍ଧାନର ଭାବନା ସତ୍ୟର ଅନ୍ୱେଷଣରେ ନିହିତ ଥିଲା ।


    ଆମର ପ୍ରାଚୀନ ଗ୍ରନ୍ଥରେ ପୁଣି ମାନସିକ ପ୍ରତିବନ୍ଧକ ଲିପିବଦ୍ଧ ହୋଇଛି ଯାହାକି ସତ୍ୟର ଅନ୍ୱେଷଣରେ ସହାୟତା କରିଥାଏ । ଶ୍ରଦ୍ଧା(ସର୍ମପଣ) , ମେଧା(ମାନସିକ କ୍ଷମତା) , ମନୀଷା(ବୁଦ୍ଧି) , ମନସା(ମନ) , ଶାନ୍ତି , ଚିତ୍ତ(ଜାଗୃତ ଅବସ୍ଥା) , ସ୍ମୃତି , ସ୍ମରଣ ଓ ବିଜ୍ଞାନ(ଜ୍ଞାନର ଆବେଦନ) ।


    ଏହି ସତ୍ୟର ପିଛା କରି ମାନବତାର ଅଧିକରୁ ଅଧିକ ଭଲ ପାଇଁ ପରମ ରଚନାତ୍ମକ ଆଶୀର୍ବାଦ ପ୍ରାପ୍ତ କରିବା ନିମନ୍ତେ ଏହି ବୈଜ୍ଞାନିକ ଅନୁସନ୍ଧାନ କରୁଥିଲା । ଏହା ସେହି ବିକାଶ ପାଇଁ ଜ୍ଞାନକୌଶଳର ଲକ୍ଷ୍ୟ ଯାହା ମୋତେ ପ୍ରେରଣା ଦେଇଛି । ଏବଂ ଏହା ସେହି ବୈଜ୍ଞାନିକ ପ୍ରଗତିର ଭାବନା ଯାହା ମୋତେ ଭବିଷ୍ୟତ ସମ୍ପର୍କରେ ଆଶାବାଦୀ କରାଇଛି ।


    ମଣିଷର ଉଦ୍ଦେଶ୍ୟ ଉପରେ ଆର୍ଟିଫିସିଆଲ ଇଂଟେଲିଜେନ୍ସର ମାର୍ଗ ନିର୍ଭର କରୁଛି । କୃତ୍ରିମ ବୁଦ୍ଧିର ଫଳାଫଳ ନିର୍ଦ୍ଧାରଣ କରିବା ହେଉଛି ଆମର ଉଦ୍ଦେଶ୍ୟ । ପ୍ରତ୍ୟେକ ଶିଳ୍ପ ବିପ୍ଲବ ସହ ପ୍ରଯୁକ୍ତିବିଦ୍ୟାର ମାପରେ ବହୁଗୁଣା ବୃଦ୍ଧି ପାଇଛି । ଏହା ପ୍ରଯୁକ୍ତବିଦ୍ୟା ମାଧ୍ୟମରେ ସେ ଯାହା କିଛି କରେ , ତାକୁ ପ୍ରଭାବୀ କରାଇବା ନିମନ୍ତେ ମଣିଷକୁ ଅଧିକ ଶକ୍ତି ପ୍ରଦାନ କରିଥାଏ । ଏହା ବିକାଶର ଏହି ନୈତିକତା ଯାହା ସମସ୍ତ ଲୋକଙ୍କ ପାଇଁ ସମାନତା ସୁନିଶ୍ଚିତ କରିବ । ଟେକ୍ନୋଲଜିର ଯାତ୍ରାକୁ ଟେକ୍ନୋଲଜି ନିକଟରେ ପହଂଚାଇବା ପାଇଁ ସମାଜ ଭିତରେ ବିଭେଦକୁ ଅଧିକ ବଢ଼ାଯାଇ ପାରିବ ନାହିଁ । ସବ୍କା ସାଥ , ସବ୍କା ବିକାଶର ନୈତକତାରେ ଟେକ୍ନୋଲଜିର ବିକାଶ ହେବା ଉଚିତ୍ ।


    ବନ୍ଧୁଗଣ , କ ’ ଣ ଆମେ ଆର୍ଟିଫିସିଆଲ ଇଂଟେଲିଜେନ୍ସ ସୃଷ୍ଟି କରି ବିଶ୍ୱର ନେତୃତ୍ୱ ନେଇପାରିବା , ଯାହା ମନୁଷ୍ୟର କ୍ଷମତା ଓ ମାନବିକ କ୍ଷମତାକୁ ଅଧିକ ବୃଦ୍ଧି କରାଇବ ଓ ମନୁଷ୍ୟର ଅଦରକାରୀତାକୁ ହ୍ରାସ କରିବ । କ ’ ଣ ଆମେ ମଣିଷର ଭବିଷ୍ୟତକୁ ମଣିଷ ବଦଳରେ ମେସିନର ଉପଯୋଗକୁ ହ୍ରାସ କରିବା ପାଇଁ ଭବିଷ୍ୟତରେ ଭଲ ମଣିଷ କରିବା ନିମନ୍ତେ ନିଜର ଦୁର୍ବଳକୁ ସାମର୍ଥ୍ୟରେ ପରିବର୍ତ୍ତନ କରି ମାନବ ଜାତିର ଅଧିକରୁ ଅଧିକ ଭଲ କରିପାରିବା ।


    ବନ୍ଧୁଗଣ , ଆର୍ଟିଫିସିଆଲ ଇଂଟେଲିଜେନ୍ସ , ବିଗ୍ ଡାଟା ଓ ମଣିଷର ବୁଝିବା କ୍ଷେତ୍ରରେ ଆମେ ଅନେକ ସମସ୍ୟାର ସମାଧାନ କରୁଛୁ , ଯାହା ଆମକୁ ସମ୍ମୁଖୀନ ହେବାକୁ ପଡ଼ୁଛି । ଆମକୁ ଭାରତରେ ଆର୍ଟିଫିସିଆଲ ଇଂଟେଲିଜେନ୍ସ ତିଆରି କରିବାର ଆବଶ୍ୟକତା ରହିଛି ଓ କୃତ୍ରିମ ବୁଦ୍ଧିର ବ୍ୟବସ୍ଥା ଭାରତ ପାଇଁ ପ୍ରସ୍ତୁତ କରାଯାଉ ।


    ମୁଁ ସମସ୍ତଙ୍କୁ ଆହ୍ୱାନ କରୁଛି କି ଏଭଳି ବୃହତ୍ ଚାଲେଞ୍ଜକୁ ଚିହ୍ନଟ କରନ୍ତୁ ଯାହାକୁ ଆର୍ଟିଫିସିଆଲ ଇଂଟେଲିଜେନ୍ସ ଭାରତରେ ସମାଧାନ କରିପାରିବ । ଆମେ ଏଭଳି ଏକ ବିବିଧତାପୂର୍ଣ୍ଣ ରାଷ୍ଟ୍ର ଯେଉଁଠି 10ଟି ଭାଷା ଓ ଶତାଧିକ ଉପଭାଷା ରହିଛି । କ ’ ଣ ଆମ ପାଖରେ ବୁଦ୍ଧିମାନ କୃତ୍ରିମ ବୁଦ୍ଧି ଅଛି ଯାହା ଏହି ଭାଷା ଓ ଉପଭାଷାଗୁଡ଼ିକ ମଧ୍ୟରେ ଯୋଗାଯୋଗ ଓ କଥାବାର୍ତ୍ତାକୁ ସରଳ କରିପାରିବ । ମୁଁ ସର୍ବଦା ବିଶ୍ୱାସ କରେ କି ଦିବ୍ୟାଙ୍ଗମାନେ ହେଉଛନ୍ତି ଆମର ସମ୍ପତ୍ତି ଓ ସେମାନଙ୍କୁ ସଶକ୍ତ କରିବା ରାଷ୍ଟ୍ରର ଦାୟିତ୍ୱ ।


    କ ’ ଣ ଆମ ପାଖରେ ଆର୍ଟିଫିସିଆଲ ଇଂଟେଲିଜେନ୍ସ ଓ ରୋବୋଟିକ୍ସ ଅଛି ଯାହା ସେମାନଙ୍କର କ୍ଷମତାକୁ ବୃଦ୍ଧି କରିବ । ସେମାନଙ୍କୁ କାର୍ଯ୍ୟ କରିବା ଓ ସେମାନଙ୍କର ବାସ୍ତବିକ କ୍ଷମତାରସ୍ତରକୁ ଆଣିବା ପାଇଁ ସଶକ୍ତ କରିପାରିବ । ଶିକ୍ଷକ ଓ ଆର୍ଟିଫିସିଆଲ ଇଂଟେଲିଜେନ୍ସର ସଂଯୋଜନ ଆମକୁ ଶିକ୍ଷକ ଓ ଛାତ୍ରର ଅନୁପାତରେ ଥିବା ପାର୍ଥକ୍ୟକୁ ଦୂର କରିବାରେ ସହାୟକ ହେବ । ଏହା ଦ୍ୱାରା ସମଗ୍ର ଭାରତରେ ପ୍ରତ୍ୟେକ ଛାତ୍ରଛାତ୍ରୀଙ୍କୁ ଗୁଣବତାପୂର୍ଣ୍ଣ ଶିକ୍ଷା ପ୍ରଦାନ କରିବାରେ ସହାୟତା ମିଳିବ ।


    କ ’ ଣ ଆର୍ଟିଫିସିଆଲ ଇଂଟେଲିଜେନ୍ସ ଆମର ସ୍ୱାସ୍ଥ୍ୟସେବା କର୍ମୀଙ୍କ ସାମର୍ଥ୍ୟର ବିକାଶ କରି ଭାରତର ପ୍ରତ୍ୟେକ କୋଣରେ ଗୁଣାତ୍ମକ ସ୍ୱାସ୍ଥ୍ୟସେବା ପ୍ରଦାନ କରିବାରେ ସହାୟକ ହୋଇପାରିବ । କ ’ ଣ ଆର୍ଟିଫିସିଆଲ ଇଂଟେଲିଜେନ୍ସ ଆମକୁ ପ୍ରାକୃତିକ ବିପର୍ଯ୍ୟୟର ପୂର୍ବ ସୂଚନା ପ୍ରଦାନରେ ସହାୟତା ଦେଇପାରିବ ? କ ’ ଣ ଆର୍ଟିଫିସିଆଲ ଇଂଟେଲିଜେନ୍ସ ଶାରୀରିକ ଭାବେ ପ୍ରକଟ ହେବା ପୂର୍ବରୁ ଗୁରୁତର ସ୍ୱାସ୍ଥ୍ୟ ସ୍ଥିତିକୁ ଚିହ୍ନଟ କରିବାରେ ଆମର ସହାୟତା କରିପାରିବ ? କ ’ ଣ ଆର୍ଟିଫିସିଆଲ ଇଂଟେଲିଜେନ୍ସ ଆମର ଚାଷୀଙ୍କୁ ପାଣିପାଗ , ଫସଲ ଓ ବୁଣିବା ଋତୁ ସମ୍ପର୍କରେ ସଠିକ୍ ନିଷ୍ପତ୍ତି ନେବାରେ ସହାୟକ ହୋଇପାରିବ ।


    ବନ୍ଧୁଗଣ , ଆମ ସରକାରର ଦୃଢ଼ ବିଶ୍ୱାସ ଅଛି କି ଆମେ ଦାରିଦ୍ର୍ୟ ଓ ରୋଗର ମୂଳପୋଛ କରିବା ପାଇଁ ଏକବିଂଶ ଶତାବ୍ଦୀର ଏହି ଜ୍ଞାନକୌଶଳର ଶକ୍ତିକୁ ଉପଯୋଗ କରିପାରିବୁ । ଏଭଳି କରି ଆମେ ନିଜର ଗରିବ ଓ ପଛୁଆ ବର୍ଗଙ୍କ ସମୃଦ୍ଧି ଆଣିପାରିବୁ । ଆମେ ଏହି ଲକ୍ଷ୍ୟକୁ ହାସଲ କରିବା ପାଇଁ ପ୍ରତିଶ୍ରୁତିବଦ୍ଧ । ଡିଜିଟାଲ ଇଣ୍ଡିଆ ପ୍ରୟାସର ଲକ୍ଷ୍ୟ ହେଉଛି ଭାରତକୁ ଡିଜିଟାଲ ଭାବେ ସଶକ୍ତ ସମାଜ ଓ ଏକ ବୌଦ୍ଧିକ ଅର୍ଥବ୍ୟବସ୍ଥାରେ ପରିବର୍ତ୍ତନ କରିବା । ଭାରତ-ନେଟ୍ ଅନ୍ତର୍ଗତ ଆମେ ଆମର ଗାଁଗୁଡ଼ିକୁ ବ୍ରଡବେଣ୍ଡ ଇଂଟରନେଟ୍ ଯୋଗାଇ ଦେଉଛୁ । ଏହି ଡିଜିଟାଲ ଭିତ୍ତିଭୂମି ହିଁ ଅଭିନବ ଆଇଟି ଆଧାରିତ ସେବା ପ୍ରଦାନ ଓ ଅଭିନବ ଆବେଦନର ମେରୁଦଣ୍ଡ ହୋଇଛି ।


    କେନ୍ଦ୍ର ସରକାରଙ୍କ ଜାତୀୟ ଦକ୍ଷତା ବିକାଶ ମିଶନର ଲକ୍ଷ୍ୟ ମଧ୍ୟ ଆସନ୍ତା କିଛି ଦଶନ୍ଧିରେ ବିଶ୍ୱସ୍ତରରେ ନିଯୁକ୍ତିର ଆବଶ୍ୟକତାକୁ ଦୃଷ୍ଟିରେ ରଖି ସଠିକ୍ କୁଶଳୀ ଶ୍ରମଶକ୍ତି ପ୍ରସ୍ତୁତିକୁ ସୁନିଶ୍ଚିତ କରିବା । ନବସୃଜନ ଓ ଉଦ୍ୟୋଗୀ ସଂସ୍କୃତିକୁ ପ୍ରୋତ୍ସାହିତ କରିବା ପାଇଁ ଆମେ ମଧ୍ୟ ଅଟଳ ଇନୋଭେସନ୍ ମିଶନର ଶୁଭାରମ୍ଭ କରିଛୁ । ଏହାର ଉଦ୍ଦେଶ୍ୟ ବିଶ୍ୱସ୍ତରୀୟ ନବସୃଜନ ହବ୍ , ବୃହତ୍ ଚାଲେଞ୍ଜ , ଷ୍ଟାର୍ଟଅପ୍ ବିଜିନେସ ଓ ଅନ୍ୟ ଆତ୍ମନିଯୁକ୍ତିଭିତ୍ତିକ ଗତିବିଧି ପାଇଁ ଏକକ ପ୍ଲାଟଫର୍ମ ପ୍ରଦାନ କରିବା ବିଶେଷକରି ପ୍ରଯୁକ୍ତବିଦ୍ୟା ଆଧାରିତ କ୍ଷେତ୍ରରେ । ଭାରତର 10ଲକ୍ଷ ଛାତ୍ରଛାତ୍ରୀଙ୍କୁ ଯୁବ ନବ ପ୍ରବର୍ତ୍ତକ କରିବା ଲକ୍ଷ୍ୟରେ ଅଟଳ ଇନୋଭେସନ୍ ମିଶନ୍ ଦ୍ୱାରା ସମଗ୍ର ଭାରତର ସ୍କୁଲଗୁଡ଼ିକରେ ଅଟଳ ଟିଙ୍କରିଙ୍ଗ୍ ଲେବୋରେଟରୀ ସ୍ଥାପନ କରାଯାଉଛି । ଏହି ପଦକ୍ଷେପ ଦ୍ୱାରା ଆମେ ବିକାଶିତ ଜ୍ଞାନକୌଶଳ ସହ ସମନ୍ୱୟ ରଖିବାକୁ ଚାହୁଁଛୁ । ଯାହାଫଳରେ ଏହାର ଉପଯୋଗ ଆମର ଲୋକଙ୍କ ଫାଇଦା ପାଇଁ କରାଯାଇପାରିବ ।


    ବନ୍ଧୁଗଣ , ମୁଁ ନିଶ୍ଚିତ ଯେ , ଏହି ପ୍ରତିଷ୍ଠାନର ବୈଜ୍ଞାନିକମାନେ , ଗବେଷକ ଓ ଅଗ୍ରଣୀମାନେ ସେମାନଙ୍କ ହୃଦୟରେ ଭାରତର ସାଧାରଣ ଲୋକଙ୍କ ସ୍ୱାର୍ଥକୁ ରଖି ଭଲ କାମ କରିବେ । ସେମାନଙ୍କ ପ୍ରୟାସରେ ସଫଳ ହେବାକୁ ମୋର ଶୁଭକାମନା ଜଣାଉଛି । ସାଧାରଣ ଲୋକଙ୍କ ଫାଇଦା ନିମନ୍ତେ କିଭଳି ଆର୍ଟିଫିସିଆଲ ଇଂଟେଲିଜେନ୍ସର ଉପଯୋଗ ନିରାପଦ ଓ ଉତ୍ତରଦାୟିତ୍ୱ ସହ ହେବ ତାହା ସମଗ୍ର ବିଶ୍ୱକୁ ଦେଖାଇବାର ଅଭିନବ ସ୍ଥିତିରେ ଭାରତ ରହିବ ବୋଲି ମୁଁ ଆଶା କରୁଛି ।


    ମୁଁ ଏହି ପ୍ରତିଷ୍ଠାନର ଉଦ୍ଘାଟନ କରି ଖୁସି ବ୍ୟକ୍ତ କରିବା ସହ ଆମର ଲୋକଙ୍କ ସେବା ପାଇଁ ଏହା ପ୍ରତିଶ୍ରୁତିବଦ୍ଧ ରହିବ ବୋଲି ଆଶା କରୁଛି ।


    ଧନ୍ୟବାଦ


    **********

    
    
    (Release ID: 1521345) Visitor Counter : 1