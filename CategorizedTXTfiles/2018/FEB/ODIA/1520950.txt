      ଆଦିବାସୀ ବ୍ୟାପାର ମନ୍ତ୍ରଣାଳୟ

      2018-19ରେ ଆଦିବାସୀ ବ୍ୟାପାର ମନ୍ତ୍ରଣାଳୟ ପାଇଁ 12% ଅଧିକ ବଜେଟ ପ୍ରାବଧାନ
      • 50%ରୁ ଅଧିକ ଆଦିବାସୀ ଜନସଂଖ୍ୟାବିଶିଷ୍ଟ ସମସ୍ତ ବ୍ଲକ ଏବଂ ଅନ୍ୟୁନ 20,000 ଆଦିବାସୀ ଲୋକ ବସବାସ କରୁଥିବା ସ୍ଥାନରେ 2022 ସୁଦ୍ଧା ଏକଲବ୍ୟ ମଡ଼େଲ ବିଦ୍ୟାଳୟ ସ୍ଥାପନ

      Posted On: 16 FEB 2018 4:58PM by PIB Bhubaneshwar

    ଦେଶର ଆଦିବାସୀ ଅଧ୍ୟୁସିତ ଅଞ୍ଚଳରେ ଆଦିବାସୀ ବ୍ୟାପାର ମନ୍ତ୍ରଣାଳୟ ପକ୍ଷରୁ 562ରୁ ଅଧିକ ଏକଲବ୍ୟ ମଡ଼େଲ ଆବାସିକ ବିଦ୍ୟାଳୟ ( EMRS ) ସ୍ଥାପନ କରାଯିବ । ଏଥିପାଇଁ 2018-19 ଆର୍ଥିକ ବର୍ଷରେ ବଜେଟରେ କରାଯାଇଥିବା ଅର୍ଥ ବ୍ୟବସ୍ଥା ସଂପର୍କରେ ସାମ୍ବାଦିକମାନଙ୍କୁ ସୂଚନା ଦେଇ ଆଦିବାସୀ ବ୍ୟାପାର ମନ୍ତ୍ରୀ ଶ୍ରୀ ଜୁଏଲ ଓରାମ କହିଲେ ଯେ ଏଥିପାଇଁ 271ଟି ଇଏମଆରଏସ ପାଇଁ ମଂଜୁରି ମିଳିସାରିଛି ଏବଂ ସେଥି ମଧ୍ୟରୁ 190ଟି ଇଏମଆରଏସ ଏବେ କାର୍ଯ୍ୟ କରୁଛି । ଶ୍ରୀ ଓରାମ କହିଲେ ଯେ ଆଦିବାସୀ ପିଲାମାନଙ୍କୁ ସେମାନଙ୍କର ପ୍ରାକୃତିକ ପରିବେଶରେ ସର୍ବଶ୍ରେଷ୍ଠ ଗୁଣାତ୍ମକ ଶିକ୍ଷାଦାନର ବ୍ୟବସ୍ଥା କରିବା ସକାଶେ ସରକାର ପ୍ରତିଶ୍ରୁତିବଦ୍ଧ । ଅର୍ଥମନ୍ତ୍ରୀ ତାଙ୍କର ବଜେଟ ଅଭିଭାଷଣରେ କହିଥିଲେ ଯେ “ ଆଦିବାସୀ ବର୍ଗର ପିଲାମାନଙ୍କୁ ସେମାନଙ୍କର ପ୍ରାକୃତିକ ପରିବେଶରେ ଗୁଣାତ୍ମକ ଶିକ୍ଷାପ୍ରଦାନ କରିବା ସକାଶେ ସରକାର ସଂକଳ୍ପବଦ୍ଧ । ଏହି ଅଭିଯାନକୁ ସାକାର କରିବା ନିମନ୍ତେ , ସରକାର ସ୍ଥିର କରିଛନ୍ତି ଯେ 2022 ସୁଦ୍ଧା ଦେଶର ପ୍ରତ୍ୟେକ ବ୍ଲକରେ ଯେଉଁଠାରେ କି 50 ପ୍ରତିଶତରୁ ଅଧିକ ଜନସଂଖ୍ୟା ଆଦିବାସୀ ବର୍ଗର ଏବଂ ଯେଉଁ ବ୍ଲକରେ 20 , 000ରୁ ଉର୍ଦ୍ଧ୍ଵ ଜନସଂଖ୍ୟା ଆଦିବାସୀ ବର୍ଗର ସେହିସବୁ ବ୍ଲକରେ ଏକଲବ୍ୟ ମଡ଼େଲ ଆବାସିକ ବିଦ୍ୟାଳୟ ସ୍ଥାପନ କରାଯିବ । ସେହିସବୁ ଏକଲବ୍ୟ ବିଦ୍ୟାଳୟ ନବୋଦୟ ବିଦ୍ୟାଳୟ ସହ ସମାନ ହେବ ଏବଂ ସେଥିରେ ସ୍ଥାନୀୟ କଳା ଓ ସଂସ୍କୃତିକୁ ସଂରକ୍ଷଣ କରି ରଖିବା ସକାଶେ ବିଶେଷ ବ୍ୟବସ୍ଥା ରହିବା ସହ କ୍ରୀଡ଼ା ଓ କୌଶଳ ବିକାଶ ତାଲିମ ପ୍ରଦାନର ପ୍ରାବଧାନ କରାଯିବ । ”


    ମନ୍ତ୍ରୀ ଶ୍ରୀ ଓରାମ କହିଲେ ଯେ ଇଏମଆରଏସ ଗୁଡ଼ିକରେ ବୋର୍ଡ଼ିଂ ଏବଂ ଲଜିଂ ସୁବିଧା ଉପଲବ୍ଧ ରହିବ ଯେଉଁଥିରେ ଆଦିବାସୀ ପିଲାମାନେ ରହିପାରିବେ ଏବଂ ଜବାହର ନବୋଦୟ ବିଦ୍ୟାଳୟ ଭଳି ସମସ୍ତ ପ୍ରକାର ଗୁଣାତ୍ମକ ଶିକ୍ଷାଲାଭର ସୁବିଧା ହାସଲ କରିପାରିବେ । 2017-18 ଆର୍ଥିକ ବର୍ଷରେ ଏଥିପାଇଁ ରାଜ୍ୟ ସରକାରମାନଙ୍କୁ 241.60 କୋଟି ଟଙ୍କା ମଂଜୁର କରାଯାଇଥିଲା ଏବଂ ସେଥିରେ ସେମାନେ 190ଟି ଇଏମଆରଏସକୁ କାର୍ଯ୍ୟକାରୀ କରିବା ସକାଶେ ସମସ୍ତ ଖର୍ଚ୍ଚ ତୁଲାଇଥିଲେ । ସେହିସବୁ ବିଦ୍ୟାଳୟମାନଙ୍କରେ ଏବେ ମୋଟ 56000 ଛାତ୍ରଛାତ୍ରୀ ଅଧ୍ୟୟନ କରୁଛନ୍ତି ଏବଂ ସେମାନଙ୍କ ସକାଶେ ସରକାର ବାର୍ଷିକ 42 , 000 ଟଙ୍କା ବ୍ୟୟ କରୁଛନ୍ତି ।


    ଆଦିବାସୀ ବ୍ୟାପାର ମନ୍ତ୍ରଣାଳୟ ପକ୍ଷରୁ 2018-19 ଆର୍ଥିକ ବର୍ଷରେ 6000 କୋଟି ଟଙ୍କା ମଂଜୁର କରାଯାଇଛି ଯାହାକି 2017-18 ଆର୍ଥିକ ବର୍ଷରେ 5329.32 କୋଟି ଟଙ୍କା ଥିଲା । ଏହା ପୂର୍ବ ବର୍ଷ ତୁଳନାରେ 12 ପ୍ରତିଶତ (670.68 କୋଟି ଟଙ୍କା) ବୋଲି ମନ୍ତ୍ରୀ ଶ୍ରୀ ଓରାମ ସୂଚାଇଥିଲେ ।


    ଶ୍ରୀ ଓରାମ କହିଲେ ଯେ ଜଙ୍ଗଲଜାତ 24ଟି ପଦାର୍ଥ ଉପରେ ଏବେ ସରକାର ସର୍ବନିମ୍ନ ସହାୟକ ମୂଲ୍ୟ ପ୍ରଦାନ କରୁଛନ୍ତି ଯାହା ଜନଜାତି ବର୍ଗର ଲୋକମାନଙ୍କ ଉପାର୍ଜନ ବୃଦ୍ଧିରେ ବିଶେଷ ଭାବେ ସହାୟକ ହୋଇପାରୁଛି । ସେହିଭଳି , ଆଦିବାସୀ ସ୍ୱୟଂ ସହାୟକ ଗୋଷ୍ଠୀଙ୍କୁ ପର୍ଯ୍ୟାପ୍ତ ପରିମାଣର ଋଣ ଯୋଗାଣର ବ୍ୟବସ୍ଥା କରାଯାଇଛି ଯାହା ଜାତୀୟ ଆଦିବାସୀ ଅର୍ଥ ଯୋଗାଣ ବିକାଶ ନିଗମ ମାଧ୍ୟମରେ ସ୍ୱଳ୍ପ ମାତ୍ରାର ସୁଧ ହାରରେ ପ୍ରଦାନ କରାଯାଇଆସୁଛି । ଏହି ସୁଧ ହାର 1 ପ୍ରତିଶତରୁ 8 ପ୍ରତିଶତ ମଧ୍ୟରେ ରହିଛି । ଅର୍ଥମନ୍ତ୍ରୀଙ୍କ ବଜେଟ ଘୋଷଣା ଅନୁସାରେ 2018-19 ଆର୍ଥିକ ବର୍ଷରେ ତଫସିଲଭୁକ୍ତ ଜନଜାତି ବର୍ଗର ଲୋକଙ୍କ ସକାଶେ 39000 କୋଟିରୁ ଅଧିକ ଅର୍ଥର ପ୍ରାବଧାନ କରାଯାଇଛି । ତାହା ଟ୍ରାଇବାଲ୍‌ ସବ୍‌ପ୍ଲାନ୍‌ ଯୋଜନା ଆଦିରେ ପ୍ରାବଧାନ କରାଯାଇଛି ବୋଲି ସେ ସୂଚାଇଥିଲେ ।


    ଆଦିବାସୀ ବ୍ୟାପାର ବିଭାଗ ସଚିବ ସୁଶ୍ରୀ ଲୀନା ନାୟାର ସୂଚାଇଥିଲେ ଯେ 2018-19 ବର୍ଷର ବଜେଟରେ ଜନଜାତି କମ୍ପୋନେଣ୍ଟ ( STC )ରେ ଅନ୍ୟ ପାଞ୍ଚଟି ମନ୍ତ୍ରଣାଳୟଙ୍କୁ ସାମିଲ କରାଯାଇଛି ଏବଂ ଏବେ ମୋଟ 37ଟି କେନ୍ଦ୍ରୀୟ ମନ୍ତ୍ରଣାଳୟ ଓ ବିଭାଗ ଏସଟିସି ପାଇଁ ପାଣ୍ଠି ବ୍ୟବସ୍ଥା କରୁଛନ୍ତି ଯାହା ଆଦିବାସୀ ଲୋକମାନଙ୍କ ବିଭିନ୍ନ ଉନ୍ନୟନମୂଳକ କାର୍ଯ୍ୟ ସକାଶେ ଉଦ୍ଦିଷ୍ଟ । ଏହା ମୋଟ 297ଟି ବିଭିନ୍ନ ଯୋଜନାରେ ରୂପାୟନ କରାଯାଉଛି । ସେହିସବୁ ପାଣ୍ଠିର ସୁବିନିଯୋଗ ସଂପର୍କରେ ଏବେ ଆଦିବାସୀ ବ୍ୟାପାର ବିଭାଗ ମନିଟର କରିବ । ସେଥି ପାଇଁ ଏକ ଅନଲାଇନ୍‌ ମନିଟରିଂ ବ୍ୟବସ୍ଥା ପ୍ରବର୍ତ୍ତନ କରାଯାଇଛି ଏବଂ http://stcmis.nic.in ଠିକଣାରେ ତାହା ସ୍ଥାନୀତ କରାଯାଇଛି । ସୁଶ୍ରୀ ନାୟାର କହିଲେ ଯେ ଏବେ ଦେଶରେ ମୋଟ 21 ଟି ଆଦିବାସୀ ଗବେଷଣା ପ୍ରତିଷ୍ଠାନ ଏବଂ ଜାତୀୟ ମାନ୍ୟତା ଥିବା 11ଟି ସଂଗ୍ରହାଳୟ ପ୍ରତିଷ୍ଠା କରାଯାଉଛି । ସେହିସବୁ ସଂଗ୍ରହାଳୟରେ ବିଭିନ୍ନ ରାଜ୍ୟର ଆଦିବାସୀ ସ୍ୱାଧୀନତା ସଂଗ୍ରାମୀମାନଙ୍କ ସଂପର୍କରେ ବିଭିନ୍ନ ସୂଚନା ଓ ସେମାନଙ୍କ ବ୍ୟବହାର୍ଯ୍ୟ ଉପକରଣମାନ ସ୍ଥାନୀତ କରାଯିବ । ଏହିଭଳି ଗୋଟିଏ ଆଦିବାସୀ ସଂଗ୍ରହାଳୟର ଶିଳାନ୍ୟାସ ପ୍ରଧାନମନ୍ତ୍ରୀଙ୍କ ଦ୍ୱାରା କରାଯାଇଛି ବୋଲି ସେ ସୂଚନା ଦେଇଥିଲେ ।


    ***************

    
    
    (Release ID: 1520950) Visitor Counter : 1