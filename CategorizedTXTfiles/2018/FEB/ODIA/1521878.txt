      ଜାହାଜ ଚଳାଚଳ ମନ୍ତ୍ରଣାଳୟ

      ନ୍ୟାସନାଲ ଟେକ୍ନୋଲୋଜି ସେଣ୍ଟର ଫର୍ ପୋର୍ଟସର ଭିତ୍ତିପ୍ରସ୍ତର ସ୍ଥାପନ କଲେ ନୀତିନ ଗଡକରୀ
      • 70.53 କୋଟି ଟଙ୍କା ଖର୍ଚ୍ଚରେ ପ୍ରତିଷ୍ଠା ହେବ ଏହି ସେଣ୍ଟର
      • ବନ୍ଦର ଏବଂ ସାମୁଦ୍ରିକ କ୍ଷେତ୍ର ପାଇଁ ପ୍ରଯୁକ୍ତିଗତ ସହାୟତା ଯୋଗାଇବ
      Posted On: 26 FEB 2018 2:40PM by PIB Bhubaneshwar


    ଆଇଆଇଟି ଚେନ୍ନାଇରେ ଆଜି କେନ୍ଦ୍ର ସଡ଼କ ପରିବହନ ଏବଂ ରାଜପଥ , ଜାହାଜ ଚଳାଚଳ ଏବଂ ଜଳ ସମ୍ବଳ , ନଦୀ ବିକାଶ ଏବଂ ଗଙ୍ଗା ସଂରକ୍ଷଣ ମନ୍ତ୍ରୀ ନୀତିନ ଗଡକରୀ ନ୍ୟାସନାଲ ଟେକ୍ନୋଲୋଜି ସେଂଟର ଅଫ୍ ପୋର୍ଟସ , ୱାଟରୱେଜ୍ ଆଣ୍ଡ କୋଷ୍ଟସ ( NTCPWC ) ର ଭିତ୍ତିପ୍ରସ୍ତର ସ୍ଥାପନ କରିଛନ୍ତି । ଏହି ଅବସରରେ ଜାହାଜ ଚଳାଚଳ ମନ୍ତ୍ରାଳୟ ଏବଂ ଆଇଆଇଟି ଚେନ୍ନାଇ ମଧ୍ୟରେ ଏକ ବୁଝାମଣାପତ୍ର ମଧ୍ୟ ସ୍ୱାକ୍ଷର ହୋଇଥିଲା ।


    ନ୍ୟାସନାଲ ଟେକ୍ନୋଲୋଜି ସେଂଟର ଜାହାଜ ଚଳାଚଳ ମନ୍ତ୍ରାଳୟର କାର୍ଯ୍ୟକ୍ରମ ସାଗରମାଳା ଅଧୀନରେ ପ୍ରତିଷ୍ଠା କରାଯାଉଛି । ଏହା ବନ୍ଦର , ଅନ୍ତଃ ଜଳପଥ କର୍ତ୍ତୃପକ୍ଷ ଏବଂ ଅନ୍ୟାନ୍ୟ ସଂସ୍ଥାକୁ ଇଞ୍ଜିନିୟରିଂ ଏବଂ ଟେକ୍ନୋଲୋଜି ସହାୟତା ଯୋଗାଇଦେବ । ସମୁଦ୍ରର 2-D ଏବଂ 3-D ମଡେଲିଂ , ଉପକୂଳ ଏବଂ ମୁହାଣ ପ୍ରବାହ , ମଇଳା ସ୍ତର ପରିବହନ ଏବଂ ଶବ୍ଦ ତତ୍ୱ , ଜାହାଜ ଚଳାଚଳ ଏବଂ ସଂଚାଳନ , ପଙ୍କ ଉଦ୍ଧାର ଏବଂ ପଟୁ ଜମା ହେବା , ବନ୍ଦର ଏବଂ ଉପକୂଳ ଇଞ୍ଜିନିୟରିଂ କୌଶଳ ଓ ଜଳ ଅବରୋଧ , ସ୍ୱୟଂଚାଳିତ ପ୍ଲାଟଫର୍ମ ଏବଂ ଯାନବାହାନ , ଜାହାଜର ମଡେଲ ନିର୍ମାଣ , ଜଳଗତି ବିଜ୍ଞାନ ଏବଂ ବହୁମୁଖୀ ମଡେଲ , ସାମୁଦ୍ରିକ ନବୀକରଣକ୍ଷମ ଶକ୍ତି ଉପରେ ଏହି ସଂସ୍ଥା ଗବେଷଣା କରିବ । ଏହା ସ୍ୱଦେଶୀ ଜ୍ଞାନକୌଶଳର ସଫ୍ଟୱେର ଏବଂ ପ୍ରଯୁକ୍ତିବିଦ୍ୟା ଯୋଗାଇବା ସହ ବନ୍ଦର ଓ ସାମୁଦ୍ରିକ କ୍ଷେତ୍ରର ସମସ୍ୟା ସମାଧାନ ଦିଗରେ ସହାୟତା କରିବ । ଏହି ସେଂଟର ନୁତନ ଟେକ୍ନୋଲୋଜି ପ୍ରସ୍ତୁତ କରିବା ସହ ତାହାର ବ୍ୟାବସାୟିକରଣ ପାଇଁ ବାଟ ମଧ୍ୟ ଖୋଲିବ । ଜାହାଜ ଚଳାଚଳ ମନ୍ତ୍ରାଳୟର କର୍ମଚାରୀମାନଙ୍କ ପାଇଁ ଏହା ପ୍ରଶିକ୍ଷଣର ସୁବିଧା ମଧ୍ୟ ଦେବ ।


    70.53 କୋଟି ଟଙ୍କା ଖର୍ଚ୍ଚରେ ପ୍ରତିଷ୍ଠା ହେଉଥିବା ଏହି ନ୍ୟାସନାଲ ଟେକ୍ନୋଲୋଜି ସେଂଟରର ଖର୍ଚ୍ଚ କେନ୍ଦ୍ର ଜାହାଜ ଚଳାଚଳ ମନ୍ତ୍ରାଳୟ , ଆଇଡବ୍ଲୁଏଆଇ ଏବଂ ବୃହତ ବନ୍ଦର ଗୁଡ଼ିକ ବହନ କରିବେ । କ୍ଷେତ୍ର ଗବେଷଣା ସୁବିଧା ( FRF ) ଏବଂ ମୁହାଣରୁ ପଟୁ ଉଦ୍ଧାର ପରିଚାଳନା ଇତ୍ୟାଦି ମୁଖ୍ୟ ଖର୍ଚ୍ଚ କେନ୍ଦ୍ର ଜାହାଜ ଚଳାଚଳ ମନ୍ତ୍ରାଳୟ ବହନ କରିବ । ଭାରତ ଏବଂ ବିଶ୍ୱସ୍ତରରେ ବନ୍ଦର ଓ ସାମୁଦ୍ରିକ କ୍ଷେତ୍ରରେ ଔଦ୍ୟୋଗିକ ପରାମର୍ଶ ପ୍ରକଳ୍ପ ହାତକୁ ନେଇ ଏହି ସେଂଟର ତିନି ବର୍ଷ ମଧ୍ୟରେ ଆତ୍ମନିର୍ଭରଶୀଳ ହେବାର ଲକ୍ଷ୍ୟ ରଖିଛି ।


    ଏହି ସେଂଟର ପ୍ରତିଷ୍ଠା ଦ୍ୱାରା ବନ୍ଦର ଏବଂ ସାମୁଦ୍ରିକ କ୍ଷେତ୍ରରେ ସ୍ୱଦେଶୀ ଜ୍ଞାନକୌଶଳର ବିକାଶ ହୋଇପାରିବ । ଏହା ସାଗରମାଳା କାର୍ଯ୍ୟକ୍ରମକୁ ଆଗେଇ ନେବା ସହ ଭାରତ ସରକାରଙ୍କ ‘ ମେକ୍ ଇନ୍ ଇଣ୍ଡିଆ ’ କାର୍ଯ୍ୟକ୍ରମକୁ ମଧ୍ୟ ସହାୟକ ହୋଇପାରିବ ।


    ଏହି ସେଂଟର ସର୍ବକାଳୀନ ଅତ୍ୟାଧୁନିକ ଟେକ୍ନୋଲୋଜି ପ୍ରସ୍ତୁତ କରିବ , ଯଦ୍ୱାରା କି ବିଦେଶୀ ଟେକ୍ନୋଲୋଜି ଉପରେ ଆମର ନିର୍ଭରଶୀଳତା ହ୍ରାସ ପାଇବ । ଏହା ମଧ୍ୟ ବନ୍ଦର ଏବଂ ସାମୁଦ୍ରିକ କ୍ଷେତ୍ରରେ ଗବେଷଣା ଖର୍ଚ୍ଚ ହ୍ରାସ କରିବା ସହ ସମୟ ବଂଚାଇପାରିବ ।


    *******************

    
    
    (Release ID: 1521878) Visitor Counter : 2