      ଯୁବ ବ୍ୟାପାର ଓ କ୍ରୀଡା ମନ୍ତ୍ରଣାଳୟ

      ରାଜ୍ୟଗୋଷ୍ଠୀ କ୍ରୀଡ଼ାରେ ଭଲ ଆମ୍ବାସଡର ହେବା ଲାଗି ଭାରତୀୟ ଆଥଲେଟଙ୍କୁ ପ୍ରେରିତ କଲେ କର୍ଣ୍ଣେଲ ରାଠୋର
      Posted On: 26 FEB 2018 1:43PM by PIB Bhubaneshwar


    ଯୁବ ବ୍ୟାପାର ଏବଂ କ୍ରୀଡ଼ା ରାଷ୍ଟ୍ରମନ୍ତ୍ରୀ ( ସ୍ୱାଧୀନ ) କର୍ଣ୍ଣେଲ ରାଜ୍ୟବର୍ଦ୍ଧନ ସିଂ ରାଠୋର ପ୍ରକାଶ କରିଛନ୍ତି ଯେ IOA ଏବଂ ଜାତୀୟ କ୍ରୀଡ଼ା ଫେଡେରେସନ ( NSF ) ମାନଙ୍କ କାର୍ଯ୍ୟକାରିତାରେ ସ୍ୱଚ୍ଛତା ଅତ୍ୟନ୍ତ ଗୁରୁତ୍ୱପୂର୍ଣ୍ଣ ଏବଂ ଏଥି ନିମନ୍ତେ କ୍ରୀଡ଼ା ସଂହିତାରେ ବ୍ୟବସ୍ଥା କରିବା ଲାଗି ତାଙ୍କ ମନ୍ତ୍ରଣାଳୟ ଚେଷ୍ଟା କରିବ । ଆସନ୍ତା ଏପ୍ରିଲ ମାସରେ ଅଷ୍ଟ୍ରେଲିଆର ଗୋଲ୍ଡକୋଷ୍ଟରେ ଅନୁଷ୍ଠିତ ହେବାକୁ ଥିବା ରାଜ୍ୟଗୋଷ୍ଠୀ କ୍ରୀଡ଼ା ପାଇଁ କିଟ ଏବଂ ପୋଷାକ ଉନ୍ମୋଚନ ଲାଗି ଆଇଓଏ ଦ୍ୱାରା ଅନୁଷ୍ଠିତ ଏକ ଉତ୍ସବରେ ଯୋଗଦେଇ ସେ ଏହା ପ୍ରକାଶ କରିଛନ୍ତି ।


    ସେ କହିଥିଲେ ଯେ ଭାରତୀୟ କ୍ରୀଡାର ସବୁଠାରୁ ବଡ ପୃଷ୍ଠପୋଷକ ହେଉଛନ୍ତି ଭାରତ ସରକାର ଏବଂ ତାଙ୍କ ମନ୍ତ୍ରଣାଳୟ ଏହି ପୃଷ୍ଠପୋଷକତା ଚାଲୁ ରଖିବ । କ୍ରୀଡ଼ା କ୍ଷେତ୍ରରେ ପୁଞ୍ଜିନିବେଶ କରିବା ପାଇଁ କର୍ପୋରେଟ କ୍ଷେତ୍ରମାନ ଆଗ୍ରହ ପ୍ରକାଶ କରୁଛନ୍ତି ଏବଂ ଏହାର ଫାଇଦା ଉଠାଇ ଆଇଓଏ ଏବଂ ଏନଏସଏଫ ଗୁଡ଼ିକ ସେମାନଙ୍କ ନିଜସ୍ୱ ରାଜସ୍ୱ ସୃଷ୍ଟି କରିବା ପାଇଁ ସେ ଆହ୍ୱାନ ଦେଇଥିଲେ ।


    ଜାତୀୟ କ୍ରୀଡା ଉନ୍ନୟନ ଅନୁଦାନ ( NSDF ) ସମ୍ବନ୍ଧରେ ସୂଚନା ପ୍ରଦାନ କରି କର୍ଣ୍ଣେଲ ରାଠୋର ପ୍ରକାଶ କରିଥିଲେ ଯେ ଏଥିରେ ସମପରିମାଣର ଯୋଗଦାନ କରିବା ପାଇଁ ସରକାର ସଂକଳ୍ପବଦ୍ଧ । ସେ କହିଲେ ଯେ ଏହା ହେଉଛି ଏକ ସଂଘୀୟ ଅନୁଦାନ । ତେଣୁ ଯେ କେହି ଏଥିରେ ପୁଞ୍ଜି ଲଗାଇଲେ ଏହା ଦ୍ୱିଗୁଣିତ ହୋଇଥାଏ କାରଣ ସରକାର ସମାନ ପରିମାଣର ଅର୍ଥ ପ୍ରଦାନ କରିଥାନ୍ତି । କେବଳ ଏହା ନୁହେଁ ବରଂ ଯେଉଁ ବ୍ୟକ୍ତି ବା କମ୍ପାନୀ ଏହି ଅନୁଦାନରେ ଅର୍ଥ ଲଗାନ୍ତି , ସେମାନେ କହିପାରିବେ ଯେ ଏହି ଅର୍ଥ କେଉଁଠାରେ ଉପଯୋଗ କରାଯିବ , କେଉଁ ଅଂଚଳରେ , କେଉଁ ଆଥଲେଟ ପାଇଁ ଏବଂ କେଉଁ କ୍ରୀଡ଼ା ପାଇଁ ଏହା କରାଯିବ ।


    ଆଗାମୀ ରାଜ୍ୟଗୋଷ୍ଠୀ କ୍ରୀଡ଼ାରେ ସଫଳତା ପାଇଁ ଭାରତୀୟ ପ୍ରତିନିଧି ଦଳକୁ ଶୁଭକାମନା ଜଣାଇବା ସହ କ୍ରୀଡ଼ା ମନ୍ତ୍ରୀ ଖେଳାଳିମାନଙ୍କୁ ସଠିକ ଢ଼ଙ୍ଗରେ ଜିତିବା ସହ ଦେଶ ପାଇଁ ଭଲ ଆମ୍ବାସଡର ହେବା ଲାଗି ପ୍ରେରିତ କରିଥିଲେ । ସେ କହିଲେ ଯେ , “ ଯେକୌଣସି ମତେ ଜିତିବା ପାଇଁ ଆମେ ଚାହୁଁ ନାହିଁ । ଆମର ଆତ୍ମ ସଂଯମତା ଆବଶ୍ୟକ । ଖେଳାଳି ହୁଅନ୍ତୁ ବା ମ୍ୟାନେଜର ହୁଅନ୍ତୁ ଏହା ସମସ୍ତଙ୍କ ପାଇଁ ପ୍ରଜୁଜ୍ୟ । ଆମେ ସଠିକ ଢ଼ଙ୍ଗରେ ଜିତିବା । ”


    ***************

    
    
    (Release ID: 1522480) Visitor Counter : 2