      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପାଲେଷ୍ଟାଇନ ଗସ୍ତ ଅବସରରେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ପ୍ରେସ ବିବୃତି
      Posted On: 10 FEB 2018 8:48PM by PIB Bhubaneshwar


    ମହାମହିମ ରାଷ୍ଟ୍ରପତି ମହମ୍ମଦ ଆବ୍ବାସ


    ପାଲେଷ୍ଟାଇନ ଏବଂ ଭାରତୀୟ ପ୍ରତିନିଧିଦଳର ସଦସ୍ୟ


    ଗଣମାଧ୍ୟମ ପ୍ରତିନିଧି , ଭାଇ ଓ ଭଉଣୀମାନେ ,


    ସବାହ ଅଲ-ଖେର (ଶୁଭ ସକାଳ)


    କୌଣସି ଭାରତୀୟ ପ୍ରଧାନମନ୍ତ୍ରୀଙ୍କ ଦ୍ୱାରା ପ୍ରଥମ ଗସ୍ତରେ ରାମଲ୍ଲା ଆସିବା ଅତ୍ୟନ୍ତ ଆନନ୍ଦର କଥା ।


    ରାଷ୍ଟ୍ରପତି ଆବ୍ବାସ , ଆପଣ ମୋ ସମ୍ମାନରେ ଯାହା କହିଲେ ଏବଂ ଯେଉଁ ଉଦାରତାର ସହିତ ମୋର ଏବଂ ମୋ ସହିତ ଆସିଥିବା ଅତିଥିମାନଙ୍କୁ ଚମତ୍କାର ସ୍ୱାଗତ କଲେ ସେଥିପାଇଁ ମୁଁ ଆପଣଙ୍କୁ ଧନ୍ୟବାଦ ଜଣାଉଛି ।


    ମହାମହିମ , ଆପଣ ମୋତେ ଆଜି ଅତ୍ୟନ୍ତ ଆତ୍ମୀୟତାର ସହିତ ପାଲେଷ୍ଟାଇନର ସର୍ବୋଚ୍ଚ ସମ୍ମାନରେ ସମ୍ମାନିତ କରିଛନ୍ତି । ଏହା ସାରା ଭାରତ ପାଇଁ ସମ୍ମାନର ବିଷୟ । ଆହୁରି ଭାରତ ଲାଗି ପାଲେଷ୍ଟାଇନର ବନ୍ଧୁତା ଏବଂ ସଦ୍ଭାବନାର ପ୍ରତୀକ ମଧ୍ୟ ।


    ଭାରତ ଏବଂ ପାଲେଷ୍ଟାଇନ ମଧ୍ୟରେ ଯେଉଁ ପୁରୁଣା ଏବଂ ମଜବୁତ ଐତିହାସିକ ସମ୍ପର୍କ ରହିଛି ତାହା ସମୟର ପରୀକ୍ଷାରେ ଉତୀର୍ଣ୍ଣ ହୋଇଛି । ପାଲେଷ୍ଟାଇନର ସ୍ୱାର୍ଥ ପ୍ରତି ଆମର ସମର୍ଥନକୁ ଆମ ବୈଦେଶିକ ନୀତିରେ ସର୍ବୋଚ୍ଚ ସ୍ଥାନ ଦିଆଯାଇଛି । ନିରନ୍ତର ଓ ଅବିଚଳିତ ଭାବେ ।


    ସେଥିପାଇଁ , ଆଜି ଏଠାରେ ରାମଲ୍ଲାରେ ରାଷ୍ଟ୍ରପତି ମହମଦ ଆବ୍ବାସ , ଯିଏକି ଭାରତର ଅତି ପୁରୁଣା ବନ୍ଧୁ , ତାଙ୍କ ସହିତ ଛିଡ଼ା ହୋଇ ମୁଁ ଆନନ୍ଦ ଅନୁଭବ କରୁଛି । ଗତ ବର୍ଷ ମେ ମାସରେ ତାଙ୍କର ନୂଆଦିଲ୍ଲୀ ଗସ୍ତ ଅବସରରେ ତାଙ୍କୁ ସ୍ୱାଗତ କରିବା ପାଇଁ ମୋତେ ସୌଭାଗ୍ୟ ମିଳିଥିଲା ।


    ଆମ ବନ୍ଧୁତା ଏବଂ ଭାରତର ସମର୍ଥନକୁ ନବୀନତା ପ୍ରଦାନ କରି ମୁଁ ଆନନ୍ଦିତ ।


    ଏହି ଗସ୍ତ ଅବସରରେ ମୋତେ ଅବୁ ଅମାରଙ୍କ ସମାଧିସ୍ଥଳରେ ଶ୍ରଦ୍ଧାଞ୍ଜଳି ଅର୍ପଣ କରିବାର ସୁଯୋଗ ମିଳିଲା । ସେ ନିଜ ସମୟର ଶୀର୍ଷ ନେତାଙ୍କ ମଧ୍ୟରୁ ଅନ୍ୟତମ ଥିଲେ । ପାଲେଷ୍ଟାଇନ ସଂଘର୍ଷରେ ତାଙ୍କର ଭୂମିକା ଅତୁଳନୀୟ । ଅବୁ ଅମାର ଭାରତର ମଧ୍ୟ ଜଣେ ବିଶିଷ୍ଟ ବନ୍ଧୁ ଥିଲେ । ତାଙ୍କୁ ସମର୍ପିତ ସଂଗ୍ରହାଳୟ ଭ୍ରମଣ କରିବା ମଧ୍ୟ ମୋ ପାଇଁ ଅବିସ୍ମରଣୀୟ ଅନୁଭବ ଅଟେ । ମୁଁ ଅବୁ ଅମାରଙ୍କୁ ପୁଣିଥରେ ହାର୍ଦ୍ଦିକ ଶ୍ରଦ୍ଧାଞ୍ଜଳି ଜଣାଉଛି ।


    ଭାଇ ଓ ଭଉଣୀମାନେ ,


    ପାଲେଷ୍ଟାଇନର ଲୋକମାନେ ନିରନ୍ତର ଆହ୍ୱାନ ଏବଂ ସଂକଟର ସ୍ଥିତିରେ ଅଦ୍ଭୂତ ଦୃଢ଼ତା ଏବଂ ସାହସର ପରିଚୟ ଦେଇଛନ୍ତି । ଆପଣମାନେ ପରିସ୍ଥିତି ସହ ମୁକାବିଲା କରିବା ଲାଗି ଚଟାଣ ଭଳି ସଂକଳ୍ପଶକ୍ତିର ପରିଚୟ ଦେଇଛନ୍ତି ।


    ଆହୁରି ତାହା ପୁଣି ଏହା ସତ୍ୱେ ଯେ ଅସ୍ଥିରତା ଏବଂ ଅସୁରକ୍ଷାର ବାତାବରଣ ମଧ୍ୟରେ , ଯାହା ପ୍ରଗତିରେ ବାଧକ ସାଜିଥାଏ ଏବଂ କଠିନ ସଂଘର୍ଷରୁ ପ୍ରାପ୍ତ ଲାଭକୁ ବିପଦରେ ପକାଇଥାଏ । ଯେଉଁ କଠିନ ପରିସ୍ଥିତି ଏବଂ ଆହ୍ୱାନ ମଧ୍ୟରେ ଆପଣ ଆଗକୁ ବଢ଼ୁଛନ୍ତି , ତାହା ପ୍ରଶଂସନୀୟ ।


    ଆମେ ଆପଣଙ୍କ ଭାବନା ଏବଂ ଉନ୍ନତ ଭବିଷ୍ୟତ ଲାଗି ପ୍ରୟାସ କରିବାରେ ଆପଣଙ୍କ ବିଶ୍ୱାସକୁ ପ୍ରଶଂସା କରୁଛୁ ।


    ପାଲେଷ୍ଟାଇନର ରାଷ୍ଟ୍ର ନିର୍ମାଣ ପ୍ରୟାସରେ ଭାରତ ଏହାର ବହୁତ ପୁରୁଣା ସହଯୋଗୀ ଅଟେ । ଆମ ଭିତରେ ତାଲିମ , ପ୍ରଯୁକ୍ତି , ଭିତ୍ତି ଭୂମି ବିକାଶ , ପ୍ରକଳ୍ପ ସହାୟତା ଏବଂ ବଜେଟ ସହଯୋଗ କ୍ଷେତ୍ରରେ ସହଯୋଗ ରହିଛି ।


    ଆମର ନୂଆ ପଦକ୍ଷେପର ଅଂଶବିଶେଷ ସ୍ୱରୂପ , ଆମେ ଏଠାରେ ରାମଲ୍ଲାରେ ଏକ ପ୍ରଯୁକ୍ତି ପାର୍କ ପ୍ରକଳ୍ପ ଆରମ୍ଭ କରିଛୁ ସେଠାରେ ଏବେ ନିର୍ମାଣ କାର୍ଯ୍ୟ ଚାଲିଛି । ଏହା ନିର୍ମାଣ ହୋଇସାରିବା ପରେ , ଆମେ ଆଶା କରୁଛୁ ଯେ ଏହି ସଂସ୍ଥା ନିଯୁକ୍ତିକୁ ପ୍ରୋତ୍ସାହନ ଦେଉଥିବା ଦକ୍ଷତା ଏବଂ ସେବା କେନ୍ଦ୍ର ରୂପରେ କାର୍ଯ୍ୟ କରିବ ।


    ଭାରତ , ରାମଲ୍ଲାରେ ଇନଷ୍ଟି ଟ୍ୟୁ ଟ ଅଫ ଡିପ୍ଲୋମେସି ନିର୍ମାଣ କରିବାରେ ମଧ୍ୟ ସହଯୋଗ କରୁଛି । ଆମର ବିଶ୍ୱାସ ଯେ ଏହି ପ୍ରତିଷ୍ଠାନ ପାଲେଷ୍ଟାଇନର ଯୁବ କୂଟନୀତିଜ୍ଞଙ୍କ ପାଇଁ ଏକ ବିଶ୍ୱସ୍ତରୀୟ ପ୍ରଶିକ୍ଷଣ ପ୍ରତିଷ୍ଠାନ ରୂପରେ ବିକଶିତ ହେବ ।


    ଆମେ ଦକ୍ଷତା ବିକାଶ ସହଯୋଗରେ ଦୀର୍ଘ ଏବଂ ସ୍ୱଳ୍ପକାଳୀନ ପାଠ୍ୟକ୍ରମ ଲାଗି ପାରସ୍ପରିକ ପ୍ରଶିକ୍ଷଣରେ ସାମିଲ ଅଛୁ । ବିଭିନ୍ନ କ୍ଷେତ୍ର , ଯେପରିକି ଅଗ୍ରଣୀ ଭାରତୀୟ ଶିକ୍ଷଣୀୟ ପ୍ରତିଷ୍ଠାନରେ ଅର୍ଥ , ପରିଚାଳନା , ଗ୍ରାମୀଣ ବିକାଶ ଏବଂ ସୂଚନା ପ୍ରଯୁକ୍ତିରେ ପାଲେଷ୍ଟାଇନ ଲାଗି ତାଲିମ ଏବଂ ସ୍କଲାରଶିପ ସ୍ଲଟକୁ ନିକଟରେ ପ୍ରୋତ୍ସାହନ ଦିଆଯାଇଥିଲା ।


    ମୁଁ ଆନନ୍ଦିତ ଯେ ଏହି ଗସ୍ତ ଅବସରରେ ଆମେ ନିଜ ବିକାଶ ସହଯୋଗକୁ ଆଗକୁ ବଢ଼ାଉଛୁ । ଭାରତ , ପାଲେଷ୍ଟାଇନରେ ସ୍ୱାସ୍ଥ୍ୟ , ଶିକ୍ଷଣ ଭିତ୍ତି ଭୂମି , ମହିଳା ସଶକ୍ତିକରଣ କେନ୍ଦ୍ର ଏବଂ ଏକ ମୁଦ୍ରଣ ପ୍ରେସ ପ୍ରତିଷ୍ଠା କରିବାର ପ୍ରକଳ୍ପରେ ନିବେଶ କରିବ ।


    ଆମେ ଶକ୍ତିସମ୍ପନ୍ନ ପାଲେଷ୍ଟାଇନ ରାଷ୍ଟ୍ର ଲାଗି ଏହି ଯୋଗଦାନକୁ ଦୃଢ଼ ଭିତ୍ତି ବୋଲି ବିବେଚନା କରୁଛୁ ।


    ଦ୍ୱିପାକ୍ଷିକ ସ୍ତରରେ , ଆମେ ମନ୍ତ୍ରିସ୍ତରୀୟ ଯୁଗ୍ମ କମିଶନ ବୈଠକ ମାଧ୍ୟମରେ ନିଜ ସମ୍ପର୍କକୁ ଆହୁରି ଅଧିକ ଗଭୀର କରିବା ଲାଗି ସହମତ ହୋଇଛୁ ।


    ପ୍ରଥମ ଥର ଲାଗି , ଗତବର୍ଷ ଭାରତ ଏବଂ ପାଲେଷ୍ଟାଇନର ଯୁବ ପ୍ରତିନିଧିଦଳଙ୍କ ମଧ୍ୟରେ ବିନିମୟ କାର୍ଯ୍ୟକ୍ରମ ହୋଇଛି । ଆମର ଯୁବପିଢ଼ିଙ୍କ ଠାରେ ନିବେଶ କରିବା ଏବଂ ସେମାନଙ୍କ ଦକ୍ଷତା ବିକାଶ ଏବଂ ସମ୍ପର୍କରେ ସହଯୋଗ କରିବା , ଏକ ସହଭାଗୀ ପ୍ରାଥମିକତା ଅଟେ ।


    ଭାରତ , ପାଲେଷ୍ଟାଇନ ଭଳି ଯୁବକମାନଙ୍କର ଦେଶ । ଆମର ଆକାଂକ୍ଷା ପାଲେଷ୍ଟାଇନ ଯୁବପିଢ଼ିର ଭବିଷ୍ୟତକୁ ନେଇ ସେହିପରି ଯେପରି ଆମେ ଭାରତର ଯୁବପିଢ଼ି ପାଇଁ ରଖିଛୁ , ଯେଉଁଥିରେ ପ୍ରଗତି , ସମୃଦ୍ଧି ଏବଂ ଆତ୍ମନିର୍ଭରଶୀଳତାର ସୁଯୋଗ ଉପଲବ୍ଧ । ଏମାନେ ହିଁ ଆମର ଭବିଷ୍ୟତ ଏବଂ ଆମର ବନ୍ଧୁତାର ଉତ୍ତରାଧିକାରୀ ଅଟନ୍ତି ।


    ମୁଁ ଏହା ଘୋଷଣା କରି ଆନନ୍ଦିତ ଯେ ଆମେ ଏହି ବର୍ଷ ଠାରୁ ଯୁବପିଢ଼ିଙ୍କ ମଧ୍ୟରେ ବିନିମୟକୁ 50ରୁ ବଢ଼ାଇ 100 ବ୍ୟକ୍ତି ପର୍ଯ୍ୟନ୍ତ କରିଦେବୁ ।


    ଭାଇ ଓ ଭଉଣୀମାନେ ,


    ଆମର ଆଜି ହୋଇଥିବା ଆଲୋଚନାରେ , ମୁଁ ରାଷ୍ଟ୍ରପତି ଆବ୍ବାସଙ୍କୁ ପୁଣିଥରେ ଆଶ୍ୱସ୍ତ କରିଛି ଯେ ଭାରତ ପାଲେଷ୍ଟାଇନ ଲୋକମାନଙ୍କ ସ୍ୱାର୍ଥକୁ ଧ୍ୟାନ ରଖିବା ପ୍ରତି ଅଙ୍ଗୀକାରବଦ୍ଧ ଅଟେ ।


    ପାଲେଷ୍ଟାଇନ ଶାନ୍ତିପୂର୍ଣ୍ଣ ପରିବେଶରେ ଶୀଘ୍ର ଏକ ସାର୍ବଭୌମ , ସ୍ୱତନ୍ତ୍ର ଦେଶ ହେଉ ବୋଲି ଭାରତ ଆଶା କରୁଛି ।


    ରାଷ୍ଟ୍ରପତି ଆବ୍ବାସ ଏବଂ ମୁଁ , ସାମ୍ପ୍ରତିକ ଆଞ୍ଚଳିକ ଏବଂ ବିଶ୍ୱସ୍ତରୀୟ ପ୍ରଗତି ଉପରେ ବିଚାର-ଆଲୋଚନା କଲୁ ଯାହାର ସମ୍ପର୍କ ପାଲେଷ୍ଟାଇନ ଶାନ୍ତି , ସୁରକ୍ଷା ଏବଂ ଶାନ୍ତି ପ୍ରକ୍ରିୟା ସହ ରହିଛି ।


    ଭାରତ , ଏହି କ୍ଷେତ୍ରରେ ଶାନ୍ତି ଏବଂ ସ୍ଥିରତା ଲାଗି ବହୁତ ଆଶା କରୁଛି ।


    ଆମେ ମନେ କରୁ ଯେ ଅନ୍ତତଃ ପାଲେଷ୍ଟାଇନ ପ୍ରଶ୍ନର ସ୍ଥାୟୀ ଉତ୍ତର ଏହି ଆଲୋଚନା ଏବଂ ବୁଝାମଣାରେ ହିଁ ନିହିତ ରହିଛି ଯାହା ଜରିଆରେ ଶାନ୍ତିପୂର୍ଣ୍ଣ ସହାବସ୍ଥାନର ମାର୍ଗ ମିଳିପାରିବ ।


    କେବଳ ଗଭୀର କୁଟନୀତି ଏବଂ ଦୂରଦୃଷ୍ଟି ମାଧ୍ୟମରେ ହିଂସାର ଚକ୍ର ଏବଂ ଇତିହାସର ବୋଝରୁ ମୁକ୍ତି ମିଳିପାରିବ ।


    ଆମେ ଜାଣିଛୁ ଏହା ସହଜ ନୁହେଁ । କିନ୍ତୁ ଆମକୁ ଲଗାତାର ପ୍ରୟାସ କରିବାକୁ ହେବ କାରଣ ଅନେକ କିଛି ବାଜି ଲାଗିଛି ।


    ମହାମହିମ , ମୁଁ ହୃଦୟରୁ ଆପଣଙ୍କ ଚମତ୍କାର ଆତିଥ୍ୟ ଲାଗି କୃତଜ୍ଞତା ବ୍ୟକ୍ତ କରୁଛି ।


    ମୁଁ , 125 କୋଟି ଭାରତୀୟଙ୍କ ତରଫରୁ ପାଲେଷ୍ଟାଇନ ଲୋକମାନଙ୍କ ପ୍ରଗତି ଏବଂ ସମୃଦ୍ଧି ଲାଗି ହାର୍ଦ୍ଦିକ ଶୁଭକାମନା ଜଣାଉଛି ।


    ଧନ୍ୟବାଦ!


    ଶୁକ୍ରନ ଜଜୀଲନ ।


    **********

    
    
    (Release ID: 1520242) Visitor Counter : 1