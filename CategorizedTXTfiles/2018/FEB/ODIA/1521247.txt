      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଲକ୍ଷ୍ନୌଠାରେ ଉତ୍ତରପ୍ରଦେଶ ନିବେଶକ ଶିଖର ସମ୍ମିଳନୀକୁ ଫେବୃଆରୀ 21 ରେ ଉଦଘାଟନ କରିବେ ପ୍ରଧାନମନ୍ତ୍ରୀ
      Posted On: 20 FEB 2018 12:57PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆସନ୍ତା କାଲି ଲକ୍ଷ୍ନୌଠାରେ ଆରମ୍ଭ ହେଉଥିବା ଦୁଇଦିନିଆ ଉତ୍ତରପ୍ରଦେଶ ନିବେଶକ ଶିଖର ସମ୍ମିଳନୀ-2018 କୁ ଉଦଘାଟନ କରିବେ । ଏଥିରେ ଶ୍ରୀ ରାଜନାଥ ସିଂହ , ଶ୍ରୀ ଅରୁଣ ଜେଟଲୀ , ନିର୍ମଳା ସିତାରମଣ , ଶ୍ରୀ ନିତିନ ଗଡକରୀ , ଶ୍ରୀ ସୁରେଶ ପ୍ରଭୁ , ଶ୍ରୀମତୀ ସ୍ମୃତି ଇରାନୀ , ଶ୍ରୀ ରବି ଶଙ୍କର ପ୍ରସାଦ , ଡ. ହର୍ଷବର୍ଦ୍ଧନ , ଶ୍ରୀ ଭି.କେ.ସିଂହ , ଶ୍ରୀ ଧର୍ମେନ୍ଦ୍ର ପ୍ରଧାନଙ୍କ ସମେତ ଅନେକ କେନ୍ଦ୍ର ମନ୍ତ୍ରୀ ଅଂଶଗ୍ରହଣ କରିବେ । ସେମାନେ ଏହି ସମ୍ମିଳନୀର ପୃଥକ ପୃଥକ ଅଧିବେଶନରେ ଅଧ୍ୟକ୍ଷତା କରି ରାଜ୍ୟକୁ ପୁଂଜି ନିବେଶକାରୀମାନଙ୍କୁ ଆକୃଷ୍ଟ କରିବେ । ପ୍ରଧାନମନ୍ତ୍ରୀ ଫେବୃଆରୀ 21 ରେ ଏହି ସମ୍ମିଳନୀକୁ ଉଦଘାଟନ କରୁଥିବାବେଳେ ରାଷ୍ଟ୍ରପତି ଶ୍ରୀ ରାମନାଥ କୋବିନ୍ଦ ସମ୍ମିଳନୀର ଉଦ୍ଯାପନୀ ଅଧିବେଶନରେ ଯୋଗ ଦେବେ ।


    ଉତ୍ତରପ୍ରଦେଶ ସରକାର ନିଜ ରାଜ୍ୟରେ ରହିଥିବା ବ୍ୟାପକ ପୁଂଜି ନିବେଶର ସୁଯୋଗ ଓ ସମ୍ଭାବନାକୁ ପ୍ରଦର୍ଶୀତ କରିବା ଲାଗି ଏହି ସମ୍ମିଳନୀର ଆୟୋଜନ କରିଛନ୍ତି । ଏହି ସମ୍ମିଳନୀରେ ନିବେଶକ , ଉଦ୍ୟୋଗ ଜଗତର ଅଗ୍ରଣୀ ନେତା , ବରିଷ୍ଠ ନୀତି ନିର୍ଦ୍ଧାରକ , କେନ୍ଦ୍ରମନ୍ତ୍ରୀ ବୃନ୍ଦ , ଅନେକ ଆନ୍ତର୍ଜାତିକ ଅନୁଷ୍ଠାନର ମୁଖ୍ୟ ଏବଂ ବିଶ୍ୱର ବିଭିନ୍ନ ସ୍ଥାନରୁ ଶିକ୍ଷାବିତ୍ ମାନେ ଏହି ସମ୍ମିଳନୀରେ ଏକତ୍ରିତ ହେଉଛନ୍ତି । ଏ ପ୍ରକାର ନିବେଶକ ସଙ୍ଗମ ରାଜ୍ୟର ଆର୍ଥିକ ବିକାଶ ଏବଂ ଭାଗିଦାରୀକୁ ଆହୁରୀ ପରିବ୍ୟାପ୍ତ କରିବାରେ ସହାୟକ ହେବ ।


    ଫିନଲ୍ୟାଣ୍ଡ , ନେଦରଲାଣ୍ଡ , ଜାପାନ , ଚେକ୍ ଗଣତନ୍ତ୍ର , ଥାଇଲାଣ୍ଡ , ସ୍ଲୋଭାକିଆ ଏବଂ ମରିସସ୍ ଭଳି ସାତଟି ରାଷ୍ଟ୍ର ଏହି ସମ୍ମିଳନୀର ସହଯୋଗୀ ରାଷ୍ଟ୍ର ବିବେଚିତ ହୋଇଛନ୍ତି । ନିବେଶକ ଶିଖର ସମ୍ମିଳନୀ ଅବସରରେ ଉତ୍ତର ପ୍ରଦେଶ ସରକାରଙ୍କ ସହିତ ଅନେକ ବୁଝାମଣାପତ୍ର ସ୍ୱାକ୍ଷର ହେବାର ଆଶା କରାଯାଉଛି ।


    ପ୍ରଧାନମନ୍ତ୍ରୀ ସଂଘୀୟ ଗଣତନ୍ତ୍ର ଓ ସହଯୋଗ ଭିତ୍ତିକ ଭାବନା ଆଧାରରେ ରାଜ୍ୟମାନଙ୍କ ମଧ୍ୟରେ ବିକାଶ ଲାଗି ପ୍ରତିଯୋଗୀତା ହେବା ନିମନ୍ତେ ଯେଉଁ ଆହ୍ୱାନ ଦେଇଥିଲେ ତାର ପରିଣାମ ସ୍ୱରୁପ ଏଭଳି ବିଶ୍ୱ ସ୍ତରର ନିବେଶକ ସମ୍ମିଳନୀମାନ ବିଭିନ୍ନ ରାଜ୍ୟରେ ଆୟୋଜନ କରାଯାଉଛି ଯାହାକି ରାଜ୍ୟମାନଙ୍କର ନିବେଶ ଓ ଅନୁକୂଳ ଶିଳ୍ପ ବାତାବରଣର ବ୍ୟାପକ ସମ୍ଭାବନାକୁ ପ୍ରଦର୍ଶୀତ କରିବ । ସଂପ୍ରତି ପ୍ରଧାନମନ୍ତ୍ରୀ ଏହି ଧାରାରେ ଫେବୃଆରୀ 4 ତାରିଖରେ ଗୌହାଟୀଠାରେ ବିଶ୍ୱ ନିବେଶକ ସମ୍ମିଳନୀ ଏବଂ ଫେବୃଆରୀ 18 ରେ ମ୍ୟାଗନେଟିକ ମହାରାଷ୍ଟ୍ର ସମ୍ମିଳନୀକୁ ଉଦଘାଟନ କରିଥିଲେ ।


    **********

    
    
    (Release ID: 1521247) Visitor Counter : 10