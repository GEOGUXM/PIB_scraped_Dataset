      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ଛାୱଲା ବିଏସଏଫ ଶିବିରରେ ପିଏନଜି ଯୋଗାଣ କେନ୍ଦ୍ର ଉଦ୍‌ଘାଟନ କଲେ କେନ୍ଦ୍ର ପେଟ୍ରୋଲିୟମ ମନ୍ତ୍ରୀ ଧର୍ମେନ୍ଦ୍ର ପ୍ରଧାନ
      Posted On: 10 FEB 2018 8:55PM by PIB Bhubaneshwar


    କେନ୍ଦ୍ର ପେଟ୍ରୋଲିୟମ୍ ‌ ଓ ପ୍ରାକୃତିକ ବାଷ୍ପ ଏବଂ କୌଶଳ ବିକାଶ ଓ ଉଦ୍ୟୋଗ ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ ଦକ୍ଷିଣ ଉତ୍ତର ଦିଲ୍ଲୀର ଛାୱଲାରେ ଥିବା ସୀମା ସୁରକ୍ଷା ବଳ ( BSF ) ଶିବିରଠାରେ ଆଜି ଏକ ପିଏନଜି ଯୋଗାଣ କେନ୍ଦ୍ର ଉଦଘାଟନ କରିଛନ୍ତି । ଏହି ଅବସରରେ ବିଏସଏଫର ମହା ନିର୍ଦ୍ଦେଶକ ଶ୍ରୀ କେକେ ଶର୍ମା , ଇନ୍ଦ୍ରପ୍ରସ୍ଥ ଗ୍ୟାସ ଲିମିଟେଡ଼ ( IGL ) ର ପରିଚାଳନା ନିର୍ଦ୍ଦେଶକ ଶ୍ରୀ ଇ ଏସ ରଙ୍ଗନାଥନ ପ୍ରମୁଖ ଉପସ୍ଥିତ ଥିଲେ ।


    ଏହି ଅବସରରେ ଉଦ୍ ‌ ବୋଧନ ଦେଇ ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ ଦେଶର ସୀମାକୁ ସୁରକ୍ଷିତ ରଖିବା ଦିଗରେ ସୀମା ସୁରକ୍ଷା ବଳର ତ୍ୟାଗ ଓ କର୍ତ୍ତବ୍ୟନିଷ୍ଠା ପାଇଁ ଦେଶବାସୀ ସେମାନଙ୍କ ନିକଟରେ ଋଣୀ । ବିଏସଏଫ ଜାଗ୍ରତ ପ୍ରହରୀ ହୋଇ ସୀମାକୁ ସୁରକ୍ଷିତ ରଖୁଥିବାରୁ ଦେଶର 125 କୋଟି ଜନତା ଶାନ୍ତିରେ ନିଦ୍ରା ଯାଇପାରୁଛନ୍ତି । ବିଏସଏଫ ଯବାନମାନେ ସୀମାନ୍ତର ଛାମୁଆ ଅଞ୍ଚଳରେ ମୁତୟନ ରହିଛନ୍ତି । ତେଣୁ ସେମାନଙ୍କ ତ୍ୟାଗ ଓ ନିଷ୍ଠାକୁ ସମ୍ମାନ ପ୍ରଦର୍ଶନ ପୂର୍ବକ ତାଙ୍କ ମନ୍ତ୍ରଣାଳୟ ପକ୍ଷରୁ ବିଏସଏଫକୁ ସକଳ ପ୍ରକାର ସହଯୋଗ ଯୋଗାଇ ଦିଆଯିବ ବୋଲି ମନ୍ତ୍ରୀ ଶ୍ରୀ ପ୍ରଧାନ ପ୍ରତିଶ୍ରୁତି ଦେଇଥିଲେ । ଛୱାଲାର ବିଏସଏଫ ଶିବିରକୁ ପିଏନଜି ଯୋଗାଣ ସେମାନଙ୍କ ଜୀବନଧାରଣକୁ ସହଜସାଧ୍ୟ କରିବା ଲାଗି ଉଦ୍ଦିଷ୍ଟ । ସେମାନଙ୍କୁ ଏବେ ଆଉ ସେମାନଙ୍କ ଏଲପିଜି ସିଲିଣ୍ଡରକୁ ବାରମ୍ବାର ବଦଳାଇବାକୁ ପଡ଼ିବନାହିଁ । ବିଏସଏଫର ବିଭିନ୍ନ ପ୍ରକାର ସାମାଜିକ କାର୍ଯ୍ୟକ୍ରମ ପାଇଁ ସେମାନଙ୍କୁ ଅଭିନନ୍ଦନ ଜଣାଇ ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ ଭିନ୍ନକ୍ଷମ ଲୋକମାନଙ୍କ କୌଶଳ ବିକାଶ ସକାଶେ ବିଏସଏଫ ଆଗେଇ ଆସିବା ଲାଗି ସେ ଆହ୍ୱାନ ଜଣାଇଥିଲେ । ଏହା ଦେଶର ବିକାଶ ପ୍ରକ୍ରିୟାକୁ ତ୍ୱରାନ୍ୱିତ କରିବ । ଏଥିରେ ବିଏସଏଫର ଅବସରପ୍ରାପ୍ତ ଅଧିକାରୀ , ମହିଳା ଏବଂ ଶିଶୁମାନେ ସାମିଲ ହୋଇପାରିବେ । ଏହାଦ୍ୱାରା ସେମାନଙ୍କ ଉପାର୍ଜନ ବୃଦ୍ଧି ପାଇବ ବୋଲି ସେ କହିଥିଲେ ।


    ଏହି କାର୍ଯ୍ୟକ୍ରମ ଜରିଆରେ ଛାୱଲାସ୍ଥିତ ବିଏସଏଫ ଶିବିରର ସମସ୍ତ ଘରକୁ ପିଏନଜି ସଂଯୋଗ ଯୋଗାଇ ଦିଆଯାଇଛି । ପରବର୍ତ୍ତୀ ପର୍ଯ୍ୟାୟରେ ନିର୍ମାଣ ଏବଂ ମରାମତି କାର୍ଯ୍ୟର ଶେଷ ପର୍ଯ୍ୟାୟରେ ସମସ୍ତ ଫ୍ଲାଟକୁ ଏହି ସଂଯୋଗ ଯୋଗାଇ ଦିଆଯିବ ବୋଲି ସେ କହିଥିଲେ । ଆବାସିକ ପରିବାରଙ୍କ ବ୍ୟତୀତ ଆଇଜିଏଲର ପିଏନଜି ସଂଯୋଗ ସେଠାରେ ଥିବା 19ଟି ସାମୁହିକ ଭୋଜନାଳୟକୁ ମଧ୍ୟ ଯୋଗାଇ ଦିଆଯିବ । ଆଇଜିଏଲ ସେଠାରେ ଏବେସୁଦ୍ଧା ପ୍ରାୟ 4.5 କିଲୋମିଟର ଦୈର୍ଘ୍ୟର MDPE ପାଇପଲାଇନ୍ ‌ ବିଛାଇ ସାରିଛି ଏବଂ ଆଉ 1.5 କିଲୋମିଟରର ପାଇପଲାଇନ୍ ‌ ବିଛାଯିବାର ଯୋଜନା ରହିଛି ।


    ଏହି ଅବସରରେ କାର୍ଯ୍ୟକ୍ରମ ପ୍ରାରମ୍ଭରେ ଶ୍ରୀ କେକେ ଶର୍ମା ସମସ୍ତ ଅତିଥିମାନଙ୍କୁ ସ୍ୱାଗତ କରିଥିଲେ ଏବଂ ବିଏସଏଫ ସୀମା ସୁରକ୍ଷା ସହ ଦେଶର ବିଭିନ୍ନ ସାମାଜିକ ଉନ୍ନୟନ କାର୍ଯ୍ୟକ୍ରମରେ କିଭଳି ଭାବେ ଜଡ଼ିତ ରହିଛି ତାହା ଉପରେ ଆଲୋକପାତ କରିଥିଲେ । ଦେଶ ଗଠନ ଦିଗରେ ବିଏସଏଫ ନିଜକୁ ସଂପୂର୍ଣ୍ଣ ଭାବେ ସମର୍ପିତ କରିଛି ବୋଲି ସେ କହିଥିଲେ । କାର୍ଯ୍ୟକ୍ରମ ଶେଷରେ ଶ୍ରୀ ଇ ଏସ ରଙ୍ଗନାଥନ୍ ‌ କହିଲେ ଯେ ଆଇଏଲ ବିଏସଏଫ ଭଳି ସମର୍ପିତ ଶକ୍ତି ସହ ହାତମିଳାଇ ନିଜକୁ ଗର୍ବିତ ମନେକରୁଛି । ପିଏନଜି ବ୍ୟବହାରର ବିଭିନ୍ନ ଉପକାରିତା ସଂପର୍କରେ ସେ ଆଲୋକପାତ କରିଥିଲେ । ତେଣୁ ଅନ୍ୟାନ୍ୟ ପ୍ରତିରକ୍ଷା ସଂସ୍ଥାରେ ପିଏନଜିର ଉପଯୋଗ ଜରୁରି ବୋଲି ସେ ମତ ପୋଷଣ କରିଥିଲେ ।


    ***************

    
    
    (Release ID: 1520597) Visitor Counter : 7