      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ପେଟ୍ରୋଲିୟମ୍‌ ମନ୍ତ୍ରୀଙ୍କ ସହ ସାଉଦୀ ଆରବର ଶକ୍ତି, ଶିଳ୍ପ ତଥା ଖଣିଜ ସଂପଦ ମନ୍ତ୍ରୀଙ୍କ ସାକ୍ଷାତ
      Posted On: 23 FEB 2018 1:56PM by PIB Bhubaneshwar


    ସାଉଦୀ ଆରବର ଶକ୍ତି , ଶିଳ୍ପ ତଥା ଖଣିଜ ସଂପଦ ମନ୍ତ୍ରୀ ତଥା ସାଉଦୀ ଆରାମକୋର ଅଧ୍ୟକ୍ଷ ମହାନୁଭବ ଖଲିଦ୍‌ ଏ ଅଲ୍‌-ଫଲିହ୍‌ ନୂଆଦିଲ୍ଲୀଠାରେ ପେଟ୍ରୋଲିୟମ୍‌ ଓ ପ୍ରାକୃତିକ ବାଷ୍ପ ଓ କୌଶଳ ବିକାଶ ତଥା ଉଦ୍ୟୋଗ ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନଙ୍କୁ ସାକ୍ଷାତ କରିଛନ୍ତି । ସଂପ୍ରତି ଫେବୃୟାରୀ 22-26 , 2018 ପର୍ଯ୍ୟନ୍ତ ମନ୍ତ୍ରୀ ଶ୍ରୀ ଫଲିହ୍‌ ଭାରତ ଗସ୍ତରେ ଆସିଛନ୍ତି ।


    ହାଇଡ଼୍ରେକାର୍ବନ କ୍ଷେତ୍ରରେ ଉଭୟ ରାଷ୍ଟ୍ରଙ୍କ ମିଳିତ ସହଯୋଗ ବୃଦ୍ଧି ସଂକ୍ରାନ୍ତରେ ଏହି ସାକ୍ଷାତ ଆଲୋଚନା ଅନୁଷ୍ଠିତ ହୋଇଥିଲା । ଗତ ଏକ ବର୍ଷ ମଧ୍ୟରେ ଉଭୟ ମନ୍ତ୍ରୀ ଡ଼ାଭୋସ , ବ୍ୟାଙ୍କକ୍‌ , ଭିଏନା ଏବଂ ହୋଷ୍ଟନ୍‌ଠାରେ ଅନ୍ୟୁନ ଚାରି ଥର ପରସ୍ପରକୁ ସାକ୍ଷାତ କରିଛନ୍ତି । ସାଉଦୀ ଆରବ ସହ ହାଇଡ଼୍ରୋକାର୍ବନ କ୍ଷେତ୍ରରେ ଗୁରୁତ୍ୱପୂର୍ଣ୍ଣ ସହଯୋଗ ଘଟିଚାଲିଛି । ସାଉଦୀ ଆରବ ହେଉଛି ବିଶ୍ୱର ସର୍ବବୃହତ୍‌ ତୈଳ ଉତ୍ପାଦନକାରୀ ରାଷ୍ଟ୍ର । ପୁଣି ଭାରତକୁ ଅଶୋଧିତ ତୈଳ ଓ ଏଲପିଜି ରପ୍ତାନୀକାରୀ ରାଷ୍ଟ୍ରଙ୍କ ମଧ୍ୟରେ ସାଉଦୀ ଆରବର ସ୍ଥାନ ଦ୍ୱିତୀୟ । 1916-17 ଆର୍ଥିକ ବର୍ଷରେ ଭାରତ ବିଦେଶରୁ ମୋଟ 214 ନିୟୁତ ମେଟ୍ରିକ ଟନ୍‌ ଅଶୋଧିତ ତୈଳ ଆମଦାନି କରିଥିବା ବେଳେ ସାଉଦୀ ଆରବ ଠାରୁ ମୋଟ 39.5 ନିୟୁତ ମେଟ୍ରିକ ଟନ୍‌ ଅଶୋଧିତ ତୈଳ ଆମଦାନି କରିଛି ଯାହାକି ମୋଟ ପରିମାଣର 18.5 ପ୍ରତିଶତ ।


    ଏହି ବୈଠକ ଅବସରରେ ମନ୍ତ୍ରୀ ଶ୍ରୀ ପ୍ରଧାନ ଭାରତର ପେଟ୍ରୋଲିୟମ୍‌ ଇନ୍ଧନ ଆମଦାନି କ୍ଷେତ୍ରରେ ସାଉଦୀ ଆରବର ଗୁରୁତ୍ୱ ପ୍ରସଙ୍ଗରେ ଅବତାରଣା କରିଥିଲେ । ଏହା ବ୍ୟତୀତ ଭାରତରେ ଉଭୟ ଡ଼ାଉନଷ୍ଟ୍ରୀମ୍‌ ତଥା ଅପ୍‌ଷ୍ଟ୍ରୀମ୍‌ କମ୍ପାନୀମାନଙ୍କରେ ପୁଞ୍ଜି ନିବେଶର ପର୍ଯ୍ୟାପ୍ତ କ୍ଷେତ୍ର ଥିବା ଉଲ୍ଲେଖ କରିଥିଲେ । ତେଣୁ ଭାରତର ଷ୍ଟ୍ରାଟେଜିକ୍‌ ପେଟ୍ରୋଲିୟମ୍‌ ରିଜର୍ଭ ( SPR ) କାର୍ଯ୍ୟକ୍ରମରେ ସାଉଦୀ ଆରବ ଅଂଶଗ୍ରହଣ କରିବାକୁ ସେ ଆମନ୍ତ୍ରଣ ଜଣାଇଥିଲେ । ସେହିଭଳି ସାଉଦୀ ଆରବ ପକ୍ଷରୁ ସେ ଦେଶରେ ଭାରତୀୟ କମ୍ପାନୀମାନଙ୍କ ନିବେଶ ସୁଯୋଗ ସଂପର୍କରେ ବିସ୍ତୃତ ବିବରଣୀ ପ୍ରଦାନ କରାଯାଇଥିଲା । ତେଣୁ ଉଭୟ ରାଷ୍ଟ୍ର ଏକ ସମୟାନୁବଦ୍ଧ ଭିତ୍ତିରେ ନିବେଶ ପ୍ରସ୍ତାବକୁ କାର୍ଯ୍ୟକାରୀ କରିବା ସକାଶେ ସହମତ ହୋଇଥିଲେ ।


    **************

    
    
    (Release ID: 1521860) Visitor Counter : 1