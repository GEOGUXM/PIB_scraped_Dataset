      ନୀତି ଆୟୋଗ

      ନୀତି ଆୟୋଗଙ୍କ ପକ୍ଷରୁ “ସୁସ୍ଥ ରାଜ୍ୟ, ପ୍ରଗତିଶୀଳ ଭାରତ” ରିପୋର୍ଟ ଜାରି
      • ସାମଗ୍ରୀକ ପ୍ରଦର୍ଶନ ହାରରେ କେରଳ, ପଞ୍ଜାବ ଓ ତାମିଲନାଡ଼ୁ ଶୀର୍ଷରେ
      • ବାର୍ଷିକ ପ୍ରଗତି କ୍ଷେତ୍ରରେ ଝାଡ଼ଖଣ୍ଡ, ଜାମ୍ମୁ-କଶ୍ମୀର ଏବଂ ଉତ୍ତର ପ୍ରଦେଶ ଶୀର୍ଷରେ
      Posted On: 09 FEB 2018 8:27PM by PIB Bhubaneshwar


    ନୀତି ଆୟୋଗଙ୍କ ପକ୍ଷରୁ ଆଜି ବିସ୍ତୃତ ସ୍ୱାସ୍ଥ୍ୟ ସୂଚକାଙ୍କ ରିପୋର୍ଟ ଜାରି କରାଯାଇଛି । “ ସୁସ୍ଥ ରାଜ୍ୟ , ପ୍ରଗତିଶୀଳ ଭାରତ ” ଶୀର୍ଷକ ଏହି ରିପୋର୍ଟ ଆଜି ଜାତୀୟ ରାଜଧାନୀରେ ଆୟୋଜିତ ଏକ ବିଶେଷ କାର୍ଯ୍ୟକ୍ରମରେ ଉନ୍ମୋଚନ କରାଯାଇଥିଲା । ଏହି ରିପୋର୍ଟରେ ରାଜ୍ୟ ଏବଂ କେନ୍ଦ୍ର ଶାସିତ ଅଂଚଳଗୁଡ଼ିକୁ ସ୍ୱାସ୍ଥ୍ୟସେବା କ୍ଷେତ୍ରରେ ସେମାନଙ୍କ ବାର୍ଷିକ ପ୍ରଗତି ଏବଂ ପରସ୍ପର ତୁଳନାରେ ସେମାନଙ୍କ ସାମଗ୍ରୀକ ପ୍ରଦର୍ଶନ ଆଧାରରେ ଅଭିନବ ଢଙ୍ଗରେ ରାଙ୍କିଙ୍ଗ ପ୍ରଦାନ କରାଯାଇଛି । ନୀତି ଆୟୋଗର ସିଇଓ ଅମିତାଭ କାନ୍ତ , ସ୍ୱାସ୍ଥ୍ୟ ଏବଂ ପରିବାର କଲ୍ୟାଣ ମନ୍ତ୍ରଣାଳୟର ସଚିବ ପ୍ରୀତି ସୁଦାନ ଏବଂ ଭାରତରେ ଅବସ୍ଥାପିତ ବିଶ୍ୱ ବ୍ୟାଙ୍କ କଂଟ୍ରି ଡାଇରେକ୍ଟର ଜୁନୈଦ ଅହମ୍ମଦଙ୍କ ଦ୍ୱାରା ମିଳିତ ଭାବେ ଏହି ରିପୋର୍ଟ ଉନ୍ମୋଚନ କରାଯାଇଥିଲା । ସ୍ୱାସ୍ଥ୍ୟସେବା କ୍ଷେତ୍ରରେ ଦେଶର ପ୍ରଦର୍ଶନରେ ଜଟିଳତା ଏବଂ ବିବିଧତାକୁ ମାପିବା ତଥା ବୁଝିବା ଲାଗି ଏପରି ଏକ ବାର୍ଷିକ ବ୍ୟବସ୍ଥା ପ୍ରତିଷ୍ଠା କରିବା ନିମନ୍ତେ ପ୍ରଥମ ଥର ଲାଗି ପ୍ରୟାସ କରାଯାଇଛି । ଏହି ରିପୋର୍ଟ ବିଶ୍ୱ ବ୍ୟାଙ୍କ ଏବଂ ସ୍ୱାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରଣାଳୟର ବୈଷୟିକ ସହଯୋଗ କ୍ରମେ ନୀତି ଆୟୋଗଙ୍କ ପକ୍ଷରୁ ପ୍ରସ୍ତୁତ କରାଯାଇଛି ।


    ରାଜ୍ୟ ଏବଂ କେନ୍ଦ୍ର ଶାସିତ ଅଂଚଳଗୁଡ଼ିକୁ ତିନୋଟି ବର୍ଗ- ଯଥା , ବୃହତ ରାଜ୍ୟ , କ୍ଷୁଦ୍ର ରାଜ୍ୟ ଏବଂ କେନ୍ଦ୍ରଶାସିତ ଅଂଚଳରେ ରାଙ୍କିଙ୍ଗ ପ୍ରଦାନ କରାଯାଇଛି । ସମାନ ବର୍ଗ ମଧ୍ୟରେ ତୁଳନା ସୁନିଶ୍ଚିତ କରିବା ଲାଗି ଏପରି କରାଯାଇଛି । ସ୍ୱାସ୍ଥ୍ୟ ସୂଚକାଙ୍କ ଏକ ବୃହତ ସାମଗ୍ରୀକ ସୂଚକାଙ୍କ , ଯାହା ବୃହତ ରାଜ୍ୟଗୁଡ଼ିକ ପାଇଁ ତିନୋଟି କ୍ଷେତ୍ରକୁ ଆଧାର କରି ପ୍ରସ୍ତୁତ କରାଯାଇଛି- (କ)ସ୍ୱାସ୍ଥ୍ୟସେବା କ୍ଷେତ୍ରରେ ପ୍ରଦର୍ଶନ (70%) , ( ଖ) ପ୍ରଶାସନ ଏବଂ ସୂଚନା (12%) ଏବଂ (ଗ) ଗୁରୁତ୍ୱପୂର୍ଣ୍ଣ ଇନପୁଟ ଏବଂ ପ୍ରକ୍ରିୟା (18%) । ଏଥିରେ ଗୁରୁତ୍ୱ ଆଧାରରେ ପ୍ରତ୍ୟେକ ବର୍ଗର ନିର୍ଦ୍ଧାରଣ କରାଯାଇଛି ।


    ବଡ଼ ରାଜ୍ୟଗୁଡ଼ିକ ମଧ୍ୟରେ କେରଳ , ପଞ୍ଜାବ ଏବଂ ତାମିଲନାଡ଼ୁ ସାମଗ୍ରୀକ ପ୍ରଦର୍ଶନ ହାରରେ ଶୀର୍ଷରେ ରହିଛନ୍ତି । ଅନ୍ୟପଟେ ବାର୍ଷିକ ପ୍ରଗତି ହାରରେ ଝାଡ଼ଖଣ୍ଡ , ଜାମ୍ମୁ ଏବଂ କଶ୍ମୀର ଓ ଉତ୍ତରପ୍ରଦେଶ ଶୀର୍ଷ ତିନୋଟି ରାଜ୍ୟ ଭାବେ ରାଙ୍କିଙ୍ଗରେ ସ୍ଥାନ ପାଇଛନ୍ତି । ଆରମ୍ଭ ଠାରୁ ଉଲ୍ଲେଖ କରାଯାଇଥିବା ବର୍ଷ ପର୍ଯ୍ୟନ୍ତ ସ୍ୱାସ୍ଥ୍ୟସେବା କ୍ଷେତ୍ରରେ ପ୍ରଦର୍ଶନରେ ଝାଡ଼ଖଣ୍ଡ , ଜାମ୍ମୁ ଏବଂ କଶ୍ମୀର ଓ ଉତ୍ତରପ୍ରଦେଶ ସର୍ବାଧିକ ପ୍ରଗତି ହାସଲ କରିଛନ୍ତି । ନବଜାତ ମୃତ୍ୟୁହାର (NMR) , 5 ବର୍ଷରୁ କମ ଶିଶୁଙ୍କ ମୃତ୍ୟୁ ହାର(U5MR) , ପୂର୍ଣ୍ଣ ଟିକାକରଣ କଭରେଜ , ଡାକ୍ତରଖାନାରେ ପ୍ରସବ ଏବଂ ଆଂଟି ରେଟ୍ରୋଭାଇରାଲ ଥେରାପି (ART)ରେ ରହୁଥିବା ଏଚଆଇଭି ସଂକ୍ରମିତ ବ୍ୟକ୍ତି (PLHIV)ଙ୍କ ଭଳି ସଂକେତରେ ଏହି ତିନୋଟି ରାଜ୍ୟ ଭଲ ପ୍ରଦର୍ଶନ କରିଛନ୍ତି ।


    କ୍ଷୁଦ୍ର ରାଜ୍ୟଗୁଡ଼ିକ ମଧ୍ୟରେ ସାମଗ୍ରୀକ ପ୍ରଦର୍ଶନ ହାରରେ ମିଜୋରାମ ପ୍ରଥମ ସ୍ଥାନ ହାସଲ କରିଥିବା ବେଳେ ମଣିପୁର ଦ୍ୱିତୀୟ ସ୍ଥାନରେ ରହିଛି । ଅନ୍ୟପକ୍ଷରେ ବାର୍ଷିକ ପ୍ରଗତି ଆଧାରରେ ହୋଇଥିବା ରାଙ୍କିଙ୍ଗରେ ମଣିପୁର ପ୍ରଥମ ସ୍ଥାନରେ ରହିଥିବା ବେଳେ ଗୋଆ ଦ୍ୱିତୀୟ ସ୍ଥାନରେ ରହିଛି । ଏଆରଟିରେ ରହୁଥିବା ପିଏଲଏଚଆଇଭି , ପ୍ରଥମ ତିନି ମାସରେ ପ୍ରସବ ପୂର୍ବବର୍ତ୍ତୀ ଯତ୍ନ ପାଇଁ ପଞ୍ଜିକରଣ (ANC) , ଗୋଷ୍ଠୀ ସ୍ୱାସ୍ଥ୍ୟକେନ୍ଦ୍ରଗୁଡ଼ିକର ଗୁଣବତ୍ତା ମାନକ ବର୍ଗୀକରଣ , ପ୍ରମୁଖ ରାଜ୍ୟସ୍ତରୀୟ ଅଧିକାରୀଙ୍କ ହାରାହାରୀ ଅଧିକାର ଏବଂ ସମନ୍ୱିତ ରୋଗ ଅନୁଧ୍ୟାନ କାର୍ଯ୍ୟକ୍ରମ (IDSP)ର ଭଲ ରିପୋର୍ଟିଂ ଭଳି ସଂକେତରେ ମଣିପୁର ସର୍ବାଧିକ ପ୍ରଗତି ହାସଲ କରିଛି ।


    କେନ୍ଦ୍ର ଶାସିତ ଅଂଚଳଗୁଡ଼ିକ ମଧ୍ୟରେ ଲାକ୍ଷାଦ୍ୱୀପ ଉଭୟ ସାମଗ୍ରୀକ ପ୍ରଦର୍ଶନ ଏବଂ ବାର୍ଷିକ ପ୍ରଗତିରେ ଶ୍ରେଷ୍ଠ ହୋଇପାରିଛି । ଡାକ୍ତରଖାନାରେ ପ୍ରସବ , ଯକ୍ଷ୍ମା ଚିକିତ୍ସା ଏବଂ ଜାତୀୟ ସ୍ୱାସ୍ଥ୍ୟ ମିଶନ ପାଣ୍ଠି ରାଜକୋଷରୁ କାର୍ଯ୍ୟକାରୀ ସଂସ୍ଥା ନିକଟକୁ ହସ୍ତାନ୍ତର କରିବା ଆଦି ସଂକେତରେ ଲାକ୍ଷାଦ୍ୱୀପ ସର୍ବାଧିକ ପ୍ରଗତି ହାସଲ କରିଛି ।


    ଏହି ସ୍ୱାସ୍ଥ୍ୟ ସୂଚକାଙ୍କ ରିପୋର୍ଟରେ ଦର୍ଶାଯାଇଛି ଯେ କମ ସ୍ତରର ବିକାଶରୁ ଆରମ୍ଭ କରିଥିବା ରାଜ୍ୟ ଏବଂ କେନ୍ଦ୍ରଶାସିତ ଅଂଚଳଗୁଡ଼ିକ ସାଧାରଣତଃ ହାରାହାରୀ ଅଭିବୃଦ୍ଧିଶୀଳ ପ୍ରଗତି କ୍ଷେତ୍ରରେ ଉଚ୍ଚ ସୂଚକାଙ୍କ ସ୍କୋର ଥିବା ରାଜ୍ୟଗୁଡ଼ିକ ତୁଳନାରେ ଭଲ ପ୍ରଦର୍ଶନ କରିଛନ୍ତି । ଏହି ଦୃଷ୍ଟିରୁ ଉଚ୍ଚ ସୂଚକାଙ୍କ ସ୍କୋର ଥିବା ରାଜ୍ୟଗୁଡ଼ିକ ପାଇଁ ସେମାନଙ୍କ ପ୍ରଦର୍ଶନ ବଜାୟ ରଖିବା ଏକ ଆହ୍ୱାନ ଭାବେ ଉଭା ହୋଇଛି । ଉଦାହରଣସ୍ୱରୂପ ସାମଗ୍ରୀକ ପ୍ରଦର୍ଶନ ହାରରେ କେରଳ ଶୀର୍ଷ ରାଙ୍କ ହାସଲ କରିଛି , କିନ୍ତୁ ପ୍ରଗତିର ଗତି ଧିମେଇ ଯାଇଛି , କାରଣ ରାଜ୍ୟରେ ନବଜାତ ଶିଶୁ ମୃତ୍ୟୁ ହାର , 5 ବର୍ଷରୁ କମ ଆୟୁର ଶିଶୁ ମୃତ୍ୟୁ ହାର ଏବଂ ରିପ୍ଲେସମେଣ୍ଟ ଆଧାରିତ ଫର୍ଟିଲିଟିର ହାର ପୂର୍ବାପେକ୍ଷା ଯଥେଷ୍ଟ ହ୍ରାସ ପାଇଛି , ଯାହାଦ୍ୱାରା ଏଥିରେ ଆହୁରି ସୁଧାର ସମ୍ଭାବନା ସୀମିତ ହୋଇଯାଇଛି ।


    ତେବେ , ରିପୋର୍ଟର ପ୍ରଗତିଶୀଳ ମାପକରୁ ଏହା ଜଣାପଡ଼ିଛି ଯେ ଏକ ତୃତୀୟାଂଶ ରାଜ୍ୟ 2015 ଅପେକ୍ଷା 2016ରେ ଖରାପ ପ୍ରଦର୍ଶନ କରିଛନ୍ତି । ତେଣୁ ଏଥିରେ କ୍ଷେତ୍ର ଆଧାରିତ ତଥା ନିର୍ଦ୍ଦିଷ୍ଟ ଲକ୍ଷ୍ୟ ରଖାଯାଇ ପଦକ୍ଷେପ ନେବା ଉପରେ ଗୁରୁତ୍ୱାରୋପ କରାଯାଇଛି । ଅଧିକାଂଶ ରାଜ୍ୟ ଏବଂ କେନ୍ଦ୍ର ଶାସିତ ଅଂଚଳଗୁଡ଼ିକ ପାଇଁ ସମାନ ଆହ୍ୱାନ ରହିଛି ଯେପରିକି ଖାଲିଥିବା ଗୁରୁତ୍ୱପୂର୍ଣ୍ଣ ପଦବୀ ପୂରଣ କରିବାର ଆବଶ୍ୟକତା , ଜିଲ୍ଲାସ୍ତରୀୟ ହୃଦରୋଗ ଚିକିତ୍ସା ୟୁନିଟ (CCU) ପ୍ରତିଷ୍ଠା କରିବା , ସାର୍ବଜନୀନ ସ୍ୱାସ୍ଥ୍ୟ ସୁବିଧାର ଗୁଣବତ୍ତା ପ୍ରମାଣକରିବା ଏବଂ ମାନବ ସମ୍ବଳ ପରିଚାଳନା ସୂଚନା ବ୍ୟବସ୍ଥାକୁ ସଂସ୍ଥାଗତ କରିବା ଆଦି । ଏହାବ୍ୟତୀତ , ଅଧିକାଂଶ ବୃହତ ରାଜ୍ୟ ଜନ୍ମ ସମୟରେ ଲିଙ୍ଗ ଅନୁପାତ (SRB) ପ୍ରତି ଗୁରୁତ୍ୱ ଦେବାର ଆବଶ୍ୟକତା ରହିଛି । ସ୍ୱାସ୍ଥ୍ୟ ଏବଂ ପରିବାର କଲ୍ୟାଣ ମନ୍ତ୍ରଣାଳୟ ଦ୍ୱାରା ଜାତୀୟ ସ୍ୱାସ୍ଥ୍ୟ ମିଶନ ଅଧୀନରେ ପ୍ରୋତ୍ସାହନ ଲାଗି ଏହି ସୂଚକାଙ୍କ ଯୋଡ଼ିବା ଦ୍ୱାରା ଏପରି ଅଭ୍ୟାସର ମହତ୍ୱକୁ ରେଖାଙ୍କିତ କରୁଛି । ଏହି ରିପୋର୍ଟରେ ଆହୁରି ମଧ୍ୟ ଉଲ୍ଲେଖ କରାଯାଇଛି ପ୍ରଥମ ବର୍ଷରେ ଅନେକ ଗୁରୁତ୍ୱପୂର୍ଣ୍ଣ ଶିକ୍ଷା ଲାଭ କରାଯାଇଛି ଏବଂ ଏହା ଆସନ୍ତା ବର୍ଷର ସୂଚକାଙ୍କୁ ଆହୁରି ଉନ୍ନତ କରିବାରେ ମାର୍ଗଦର୍ଶନ କରିବ । ଏହା ମଧ୍ୟ ଆଉ କେତେକ ସୀମା ବିଷୟରେ ଉଲ୍ଲେଖ କରିବ । ଏଥିରେ ଉଲ୍ଲେଖ କରାଯାଇଛି ଯେ ପ୍ରମୁଖ କ୍ଷେତ୍ରରେ ପ୍ରତିନିଧିତ୍ୱ , ସମସ୍ତ ରାଜ୍ୟ ଏବଂ କେନ୍ଦ୍ର ଶାସିତ ଅଂଚଳ ପାଇଁ ସାମୟିକ ଉପଲବ୍ଧତା , ଏବଂ ଘରୋଇ କ୍ଷେତ୍ରରେ ସେବା ପ୍ରଦାନ କ୍ଷେତ୍ରରେ ପୂର୍ଣ୍ଣତା ଅନୁଯାୟୀ ସ୍ୱାସ୍ଥ୍ୟ କ୍ଷେତ୍ରରେ ଡାଟା ସିଷ୍ଟମର ଉନ୍ନତିକରଣର ଜରୁରୀ ଆବଶ୍ୟକତା ଦେଖାଦେଇଛି । ଏହି ସୂଚକାଙ୍କ ରାଜ୍ୟଗୁଡ଼ିକୁ ସେମାନଙ୍କ ସ୍ୱାସ୍ଥ୍ୟ ବ୍ୟବସ୍ଥା ଓ ଜନସଂଖ୍ୟା ସ୍ୱାସ୍ଥ୍ୟ ସୁଧାର ଲକ୍ଷ୍ୟ ହାସଲ କରି ପ୍ରୋତ୍ସାହିତ କରିବ ବୋଲି ଆଶା କରାଯାଉଛି ।


    ସ୍ୱାସ୍ଥ୍ୟ ସମ୍ବନ୍ଧୀୟ ଲକ୍ଷ୍ୟ ହାସଲ କରିବା ଲାଗି ସହଯୋଗୀ ଏବଂ ପ୍ରତିଦ୍ୱନ୍ଦ୍ୱିତାମୂଳକ ସଂଘୀୟ ବ୍ୟବସ୍ଥାର ଲାଭ ଉଠାଇବା ଲାଗି ଏହି ସ୍ୱାସ୍ଥ୍ୟ ସୂଚକାଙ୍କକୁ ଏକ ଉପକରଣ ଭାବେ ବିକଶିତ କରାଯାଇଛି । ଏହା ରାଜ୍ୟ ଏବଂ କେନ୍ଦ୍ର ଶାସିତ ଅଂଚଳ ଏବଂ କେନ୍ଦ୍ର ମନ୍ତ୍ରଣାଳୟଗୁଡ଼ିକ ପାଇଁ ବାର୍ଷିକ ସ୍ତରରେ ଲକ୍ଷ୍ୟ ହାସଲ ଆକଳନ ଏକ “ ଉପକରଣ ” ରୂପରେ ମଧ୍ୟ କାର୍ଯ୍ୟ କରିବ । ଆଶା କରାଯାଉଛି ଯେ ସୂଚକାଙ୍କର ବାର୍ଷିକ ପ୍ରକାଶ ଏବଂ ସାର୍ବଜନୀନ କ୍ଷେତ୍ରରେ ଏହାର ଉପଲବ୍ଧତା ସମସ୍ତ ଅଂଶୀଦାରଙ୍କୁ ନିରନ୍ତର ବିକାଶ ଲକ୍ଷ୍ୟ (SDG) ଲକ୍ଷ ନମ୍ବର 3 ହାସଲ କରିବା ଲାଗି ସତର୍କ ରଖିବ ।


    ସୂଚକାଙ୍କକୁ ଉନ୍ନତ କରିବାର ପ୍ରକ୍ରିୟାରେ ରାଜ୍ୟ ଏବଂ କେନ୍ଦ୍ର ଶାସିତ ଅଂଚଳ , ଜାତୀୟ ଏବଂ ଅନ୍ତର୍ଜାତୀୟ କ୍ଷେତ୍ରର ବିଶେଷଜ୍ଞ ଏବଂ ବିକାଶ ଭାଗୀଦାରମାନଙ୍କଠାରୁ ମିଳିଥିବା ପରାମର୍ଶ ସାମିଲ କରାଯାଇଛି । ରାଜ୍ୟ ଏବଂ କେନ୍ଦ୍ର ଶାସିତ ଅଂଚଳଗୁଡ଼ିକ ଦ୍ୱାରା ଉପଲବ୍ଧ କରାଯାଉଥିବା ତଥ୍ୟକୁ ଏକ ସ୍ୱାଧୀନ ମାନ୍ୟତାପ୍ରାପ୍ତ ଏଜେନ୍ଷୀ ଦ୍ୱାରା ଯାଞ୍ଚ କରାଯାଇଥିଲା , ଯାହାପରେ ୱେବ ପୋର୍ଟାଲରେ ସୂଚକାଙ୍କ ମୂଲ୍ୟ ଏବଂ ଶ୍ରେଣୀ ପ୍ରସ୍ତୁତ କରାଯାଇଥିଲା ।


    ************

    
    
    (Release ID: 1520581) Visitor Counter : 1