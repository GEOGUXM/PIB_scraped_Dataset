      ପ୍ରତିରକ୍ଷା ମନ୍ତ୍ରଣାଳୟ

      କୁରଗିଆକ ଉପତ୍ୟାକାରେ ଉଦ୍ଧାର କାର୍ଯ୍ୟ
      Posted On: 17 FEB 2018 4:27PM by PIB Bhubaneshwar


    2018 ଫେବୃଆରୀ 16 ତାରିଖରେ ଲେହ ବାୟୁ ସେନା ଷ୍ଟେସନରେ ଅବସ୍ଥିତ ‘ ସିଆଚିନ ପାୟୋନିର୍ସ ’ ଙ୍କୁ ଏକ କଠିନ ଆହ୍ୱାନ ଯୁକ୍ତ ଉଦ୍ଧାର କାର୍ଯ୍ୟ ପାଇଁ ଦାୟିତ୍ୱ ପ୍ରଦାନ କରାଯାଇଥିଲା । ଏହି କାର୍ଯ୍ୟକ୍ରମ ଅନ୍ତର୍ଗତ ଡିସଫାଗିଆ ରୋଗରେ ଆକ୍ରାନ୍ତ 3 ମାସର ଗର୍ଭବତୀ 35 ବର୍ଷୀୟ ଷ୍ଟାନଜିନ ଲାଟୋନଙ୍କୁ ସିନକୁନ ଲା ପାସ ଉପତ୍ୟାକାର ଦୁର୍ଗମ କୁରଗିଆକ ଗ୍ରାମରୁ ଉଦ୍ଧାର କରିବା ଦାୟିତ୍ୱ ପ୍ରଦାନ କରାଯାଇଥିଲା । ସେତେବେଳକୁ ଅପରାହ୍ନ ଦୁଇଟା ହୋଇଥାଏ ଏବଂ କୋହଲା ପାଗ ହୋଇଥାଏ । ଖୁବ କମ ସମୟ ମଧ୍ୟରେ ବାୟୁସେନାର କର୍ମୀମାନେ ପାଣିପାଗର ପରିସ୍ଥିତିର ଆକଳନ କରିଥିଲେ । ଏଥିସହିତ ସେମାନେ ମଧ୍ୟ ବିଭିନ୍ନ ସାମ୍ଭାବ୍ୟ ପରିସ୍ଥିତି ସମ୍ବନ୍ଧରେ ଆଲୋଚନା କରିବା ସହିତ ରୁଟ ସ୍ଥିର କରି ପ୍ରଚୁର ଇନ୍ଧନ ପକାଇଥିଲେ ଯେପରିକି ଜରୁରୀକାଳୀନ ପରିସ୍ଥିତିରେ ପୁଣି ଥରେ ଇନ୍ଧନ ଭରିବାର ଆବଶ୍ୟକତାକୁ ଦୂର କରାଯାଇପାରିବ ।


    ମୁଖ୍ୟ ବାୟୁଯାନରେ ୱିଙ୍ଗ କମାଣ୍ଡର ଏସଆଇ ଖାନ ଏବଂ ପ୍ଲାଇଟ ଲ୍ୟୁଟନାଂଟ ପ୍ରବୀଣ ଏବଂ ସହାୟକ ବାୟୁଯାନରେ ସ୍କାଡ୍ରନ ଲିଡର ଏ ବେଡେକାର ମାତ୍ର 30 ମିନିଟ ମଧ୍ୟରେ ଉଡାଣ ଭରିଥିଲେ । ଯିବା ସମୟରେ ପାଗ ଏତେଟା ଭଲ ନଥିଲା ଏବଂ ଉପତ୍ୟାକାର ସଂକୀର୍ଣ୍ଣତା ଫଳରେ ବାୟୁଯାନର ଅବତରଣ ଅତ୍ୟନ୍ତ କଷ୍ଟକର ଥିଲା । ତେବେ ବାୟୁଯାନର କର୍ମକର୍ତ୍ତାମାନେ ସଫଳତାର ସହ ଉପତ୍ୟାକ ଉପରେ ଉଡାଣ ଭରି ପଦମରେ ପହଂଚିଥିଲେ । ପରେ ସେମାନେ ପୁଣି ରଣନୀତି ସ୍ଥିର କରି ପଦମର 50 କିଲୋମିଟର ଦୂରରେ ଥିବା କୁରଗିଆକ ଅଭିମୁଖେ ଯାତ୍ରା କରିଥିଲେ ।


    କୁରଗିଆକ ଉପତ୍ୟାକାରେ ପାଗ ଆହୁରି ଖରାପ ଥିଲା । ପର୍ବତଶ୍ରେଣୀ ଗୁଡ଼ିକ ସମ୍ପୂର୍ଣ୍ଣ ବରଫାବୃତ ଥିଲା ଏବଂ ଆକାଶ ମେଘାଛନ୍ନ ଯୋଗୁ ଅନ୍ଧାର ଆଛାଦିତ ଥିଲା ଏବଂ ଦୁର୍ଘଟଣାର ସମ୍ଭାବନା ଅଧିକ ଥିଲା । ଏହାସତ୍ତ୍ୱେ କର୍ମକର୍ତ୍ତା ସଫଳତାର ସହ ଗ୍ରାମକୁ ଚିହ୍ନଟ କରିଥିଲେ । ଯେହେତୁ ପର୍ବତଶ୍ରେଣୀ ବରଫ ଆଛାଦିତ ଥିଲା ଏବଂ କୌଣସି ଭୂମିରୂପ ଦୃଷ୍ଟି ଗୋଚର ହେଉନଥିଲା , ତେଣୁ କର୍ମକର୍ତ୍ତାମାନେ ଗ୍ରାମ ପାର୍ଶ୍ଵବର୍ତ୍ତି ଏକ ସ୍ଥାନର ଚୟନ କରିଥିଲେ । ଏହା ଢ଼ାଲୁ ଆକାରରେ ଥିଲେ ମଧ୍ୟ କୌଣସି ମତେ ଏଠାରେ ଯାନକୁ ଅବତରଣ କରାଇଥିଲେ ଏବଂ ଉକ୍ତ ମହିଳାଙ୍କୁ ଯାନକୁ ଆଣିଥିଲେ । ଦୀର୍ଘ ଉଚ୍ଚତା , ଅମ୍ଳଜାନର ଅଭାବ ଏବଂ ଅତ୍ୟନ୍ତ କମ ଉତ୍ତାପ ଯୋଗୁ ମହିଳା ଜଣଙ୍କୁ ନିଶ୍ୱାସ ନେବାରେ କଷ୍ଟ ହେଉଥିଲା ।


    ଫେରିବା କାର୍ଯ୍ୟ ଆହୁରି ଦୁରୂହ ଥିଲା କାରଣ ଜୋରରେ ପବନ ବୋହୁଥିବା ଯୋଗୁ ଏବଂ କମ ଆଲୋକ ଯୋଗୁ ବାୟୁ ଯାନରେ ଉଡାଣ ଭରିବା କଷ୍ଟକର ଥିଲା । କର୍ମକର୍ତ୍ତାମାନେ ସେମାନଙ୍କର ସକଳ ବୃତ୍ତିଗତ ଅଭିଜ୍ଞତା ଆଧାରରେ ପ୍ରତିକୁଳ ପାଗର ମୁକାବିଲା କରିବାରେ ସକ୍ଷମ ହୋଇଥିଲେ ଏବଂ ସଠିକ ସମୟରେ ଲେହରେ ପହଂଚିଥିଲେ । ଏହିପରି ଭାବେ ସେହି ମହିଳା ଏବଂ ତାଙ୍କ ଗର୍ଭରେ ଥିବା ଶିଶୁର ଜୀବନ ରକ୍ଷା କରାଯାଇ ପାରିଥିଲା ।


    ************

    
    
    (Release ID: 1520925) Visitor Counter : 6