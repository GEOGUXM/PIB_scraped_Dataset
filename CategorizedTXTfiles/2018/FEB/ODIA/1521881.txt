      ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟ

      ପ୍ରାକ୍‌ ଭୂମି: ପାଷଣୀୟ ଜୈବ ଇନ୍ଧନ ଶୀର୍ଷକ ଅନ୍ତରାଷ୍ଟ୍ରୀୟ ଆଲୋଚନାଚକ୍ର, ଆଇସିଏସବି 2018
      Posted On: 24 FEB 2018 2:48PM by PIB Bhubaneshwar


    ଅଭିନବତ୍ୱ ଅଭିଯାନ (ମିଶନ୍‌ ଇନୋଭେସନ) ବିଶ୍ୱର 22ଟି ରାଷ୍ଟ୍ର ତଥା ୟୁରୋପୀୟ ସଂଘଙ୍କ ଏକ ମିଳିତ ପ୍ରୟାସ ଯାହା ଅଭିନବ ଉପାୟରେ ବିଶ୍ୱରେ ସ୍ୱଚ୍ଛ ଶକ୍ତି ଉତ୍ପାଦନ କ୍ଷେତ୍ରରେ ବୈପ୍ଳବିକ ପରିବର୍ତ୍ତନ ଘଟାଇବା ସକାଶେ ଉଦ୍ଦିଷ୍ଟ । ଏହି ପ୍ରୟାସର ଅଂଶବିଶେଷ ସ୍ୱରୂପ ସହଭାଗୀ ରାଷ୍ଟ୍ରମାନେ ଆଗାମୀ ପାଞ୍ଚ ବର୍ଷ ମଧ୍ୟରେ ସ୍ୱଚ୍ଛ ଶକ୍ତି କ୍ଷେତ୍ରରେ ଗବେଷଣା ଓ ବିକାଶ ଦିଗରେ ପୁଞ୍ଜି ନିବେଶ ସକାଶେ ସେମାନଙ୍କର ପ୍ରତିବଦ୍ଧତା ପ୍ରକଟ କରିଛନ୍ତି ।


    ମିଶନ୍‌ ଇନୋଭେସର ସାତଟି ଚାଲେଞ୍ଜ୍‌ ମଧ୍ୟରୁ ପୋଷଣୀୟ ଜୈବ ଇନ୍ଧନ ଅନ୍ୟତମ ଏବଂ ଏହି ଦିଗରେ ବ୍ରାଜିଲ , କାନାଡ଼ା ଏବଂ ଚୀନ ସହ ଭାରତ ଏହାର ସହ ନେତୃତ୍ୱ ଗ୍ରହଣ କରିଛି । ପୋଷଣୀୟ ଜୈବ ଇନ୍ଧନର ବିକାଶ ଯେତିକି ବଡ଼ ଚାଲେଞ୍ଜ୍‌ ଅଂଶୀଦାର ରାଷ୍ଟ୍ରଙ୍କ ସରକାର , ଗବେଷକ , ନିବେଶକ ଏବଂ ଶିଳ୍ପସଂସ୍ଥାମାନଙ୍କୁ ଏକତ୍ର କାର୍ଯ୍ୟ କରିବା ସକାଶେ ତାହା ସେତିକି ସୁଯୋଗ ପ୍ରଦାନ କରିଛି । ଏହି ଦିଗରେ ଦ୍ରୁତ ଗବେଷଣା ଏବଂ ବିକାଶ ତଥା କାର୍ଯ୍ୟକ୍ଷମ ସଫଳତା ହାସଲ କରାଯାଇପାରିଛି । ତଥାପି ଏ ଦିଗରେ ଅନେକ ଚାଲେଞ୍ଜ ରହିଛି ଯାହା ଏବେ ସୁଦ୍ଧା ହାସଲ କରାଯିବାକୁ ଅଛି । ସେଥି ମଧ୍ୟରୁ ପ୍ରାଥମିକ ସ୍ତରର ବ୍ୟବସାୟିକ ଜୈବ ଇନ୍ଧନ ବିକାଶ ଅନ୍ୟତମ ।


    ଏହି ପରିପ୍ରେକ୍ଷୀରେ ମିଶନ୍‌ ଇନୋଭେସନ୍‌ ଏବଂ ବାୟୋଫ୍ୟୁଚର ପ୍ଲାଟଫର୍ମଙ୍କ ପକ୍ଷରୁ ଭାରତ ସରକାରଙ୍କ ବାୟୋଟେକ୍ନୋଲଜି ବିଭାଗ ନୂଆଦିଲ୍ଲୀସ୍ଥିତ ଇଣ୍ଡିଆ ହାବିଟାଟା ସେଣ୍ଟରର ଷ୍ଟେନ୍‌ ପ୍ରେକ୍ଷାଳୟଠାରେ ପୋଷଣୀୟ ଜୈବ ଇନ୍ଧନ ଉପରେ ଏକ ଦୁଇଦିନିଆ ଆନ୍ତର୍ଜାତିକ ଆଲୋଚନାଚକ୍ରର ଆୟୋଜନ କରାଯାଇଛି । ଏହି ସମ୍ମିଳନୀରେ ଜୈବ ଇନ୍ଧନ କ୍ଷେତ୍ରରେ କାର୍ଯ୍ୟରତ ବିଭିନ୍ନ ବିଶେଷଜ୍ଞମାନେ ଏକତ୍ରିତ ହେବା ସହ ବର୍ତ୍ତମାନର ଜ୍ଞାନକୌଶଳ ଉପରେ ଆଲୋଚନା କରିବେ ତଥା ନିଜ ନିଜ ମଧ୍ୟରେ ସେ ସଂକ୍ରାନ୍ତ ଅଭିଜ୍ଞତା ପରସ୍ପର ସହ ବଣ୍ଟନ କରିପାରିବେ । ଭବିଷ୍ୟତ re ଏହି କ୍ଷେତ୍ରରେ କି ପ୍ରକାର ଶ୍ରେଷ୍ଠ କାର୍ଯ୍ୟପନ୍ଥା ଗ୍ରହଣ କରାଯାଇପାରିବ ସେ ସଂକ୍ରାନ୍ତରେ ମଧ୍ୟ ସହମତ ପ୍ରକାଶ ପାଇବାର ଆଶା କରାଯାଉଛି । ଏହି ଆଲୋଚନାଚକ୍ରରେ ସରକାରଙ୍କ ବରିଷ୍ଠ ପଦାଧିକାରୀଙ୍କ ସମେତ ବିଭିନ୍ନ ବୈଷୟିକ ବିଶେଷଜ୍ଞ , ଶିକ୍ଷାବିତ୍‌ , ଗବେଷକ ତଥା ବିଭିନ୍ନ ରାଷ୍ଟ୍ର ଓ ଶିଳ୍ପସଂସ୍ଥାରୁ ଆସିଥିବା ପ୍ରତିନିଧି ଓ ନିବେଶକମାନେ ଅଂଶଗ୍ରହଣ କରୁଛନ୍ତି ।


    କେନ୍ଦ୍ର ବିଜ୍ଞାନ ଓ ପ୍ରଯୁକ୍ତି , ଭୂବିଜ୍ଞାନ ଓ ପର୍ଯ୍ୟାବରଣ , ଜଙ୍ଗଲ ତଥା ଜଳବାୟୁ ପରିବର୍ତ୍ତନ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ ଫେବୃୟାରୀ 26 , 2018 ତାରିଖ ଦିନ ଏହି ଅନ୍ତରାଷ୍ଟ୍ରୀୟ ସମ୍ମିଳନୀରେ ମୁଖ୍ୟ ଅତିଥି ରୂପେ ଯୋଗ ଦେବା ସହ ଏହାକୁ ଉଦ୍ଘାଟନ କରିବେ ଏବଂ ସେଥିରେ ଉଦ୍‌ବୋଧନ ଦେବେ । ନୀତି ଆୟୋଗର ସଦସ୍ୟ ଶ୍ରୀ ଭି କେ ସାରସ୍ୱତ ଏହି ସମ୍ମିଳନୀରେ କି-ନୋଟ୍‌ ଭାଷଣ ପ୍ରଦାନ କରିବେ ତଥା ବାୟୋଟେକ୍ନୋଲଜି ଓ ବିଜ୍ଞାନ ଓ ପ୍ରଯୁକ୍ତି ବିଭାଗର ସଚିବ ପ୍ରଫେସର ଆଶୁତୋଷ ଶର୍ମା ଏଥିରେ ଉଦ୍‌ବୋଧନ ଦେବାର କାର୍ଯ୍ୟକ୍ରମ ରହିଛି । ଅନ୍ୟମାନଙ୍କ ମଧ୍ୟରେ ମିଶନ୍‌ ଇନୋଭେସନର ବ୍ରିଟେନସ୍ଥିତ ସଚିବାଳୟର ମୁଖ୍ୟ ସୁଶ୍ରୀ ସାରା ୱେବ୍‌ , ବ୍ରାଜିଲ ସରକାରଙ୍କ ବୈଦେଶିକ ମନ୍ତ୍ରଣାଳୟର ରାଷ୍ଟ୍ରଦୂତ ଆଣ୍ଟୋନିଓ ମାର୍କୋଣ୍ଡେସ୍‌ ଜୈବ ଇନ୍ଧନ ପ୍ଲାଟଫର୍ମ ଓ ସହଯୋଗୀ ରାଷ୍ଟ୍ରମାନଙ୍କ ଠାରୁ ଆଶା କରାଯାଉଥିବା ସହଯୋଗ ସଂପର୍କରେ ଆଲୋଚନା କରିବେ ।


    କାନାଡ଼ାର ୟୁବିସିର ପ୍ରଫେସର ଜାକ୍‌ ସାଡ଼ଲର ‘ ପରିବହନ ଇନ୍ଧନକୁ ଡ଼ିକାର୍ବନାଇଜ କରିବାର ଅତ୍ୟାଧୁନିକ ଜୈବଇନ୍ଧନ କାର୍ଯ୍ୟପନ୍ଥା ’ ଶୀର୍ଷକ ଏକ ଅଭିଭାଷଣ ସାଧାରଣ ଅଧିବେଶନରେ ପ୍ରଦାନ କରିବେ । ମିଲି ଇନୋଭେସନ୍‌ ଏବଂ ବାୟୋଫ୍ୟୁଚର ପ୍ଲାଟଫର୍ମ ତଥା ଆନ୍ତର୍ଜାତିକ ଶକ୍ତି ଏଜେନ୍ସି ( IEA )ର ପ୍ରତିନିଧିମାନେ ଏହି ଆଲୋଚନାଚକ୍ରରେ ସକ୍ରିୟ ଭାବେ ଅଂଶଗ୍ରହଣ କରିବେ ।


    ଏହି ଅବସରରେ 18ଟି ରାଷ୍ଟ୍ରର 300ରୁ ଉର୍ଦ୍ଧ୍ଵ ପ୍ରତିନିଧି ଏହି ସମ୍ମିଳନୀରେ ଯୋଗ ଦେଉଛନ୍ତି । ନିଜ ନିଜ ରାଷ୍ଟ୍ରର ସରକାର , ନୀତି ନିର୍ଦ୍ଧାରକ , ଶିଳ୍ପସଂସ୍ଥା ତଥା ନିବେଶକ ଓ ଗବେଷକ ଗୋଷ୍ଠୀଙ୍କ ସକାଶେ ଏକ ସମାନ ପ୍ଲାଟଫର୍ମ ସୃଷ୍ଟି କରିବା , ତଥା ଜୈବ ଇନ୍ଧନ ଉତ୍ପାଦନ କ୍ଷେତ୍ରରେ ଥିବା ବିଭିନ୍ନ ପ୍ରକାର ସମସ୍ୟାର ସମାଧାନ ପନ୍ଥା ନିର୍ଦ୍ଧାରଣ ଏବଂ ଏହାକୁ ତ୍ୱରାନ୍ୱିତ କରିବା ଏହି ଆନ୍ତର୍ଜାତୀୟ ସମ୍ମିଳନୀ ଆୟୋଜନର ମୂଳ ଉଦ୍ଦେଶ୍ୟ । ଏହା ବ୍ୟତୀତ ଏହି ସମ୍ମିଳନୀରେ ଘରୋଇ ସେକ୍ଟରକୁ କିଭଳି ଭାବେ ପୋଷଣୀୟ ଜୈବ ଇନ୍ଧନ ଉତ୍ପାଦନ କ୍ଷେତ୍ରରେ ବ୍ୟାପକ ଭାବେ ସାମିଲ କରାଯାଇପାରିବ ତାହାର ଉପାୟ ଚିନ୍ତା କରାଯିବ ।


    ଉଦ୍‌ଘାଟନୀ ଅଧିବେଶନ ପରେ ଏକ କୋର୍‌ ସାଧାରଣ ଅଧିବେଶନରେ ‘ ପୋଷଣୀୟ ଜୈବ ଇନ୍ଧନ ’ ଉପରେ ବିଭିନ୍ନ ବିଶେଷଜ୍ଞ ବକ୍ତାମାନେ ସେମାନଙ୍କର ବକ୍ତବ୍ୟ ରଖିବେ । ଏହା ପରେ ଆୟୋଜିତ ଅଧିବେଶନମାନଙ୍କରେ ଜାତୀୟ ଆଭିମୁଖ୍ୟ ସହଯୋଗର ସୁଯୋଗ , ପ୍ରଯୁକ୍ତି ଓ ବିକାଶ ଓ ଅଭିନବତ୍ୱର ଆବଶ୍ୟକତା , ଜୈବ ଇନ୍ଧନର ବୈଶ୍ୱିକ ସ୍ଥିତି ଓ ପ୍ରଯୁକ୍ତି ବୃଦ୍ଧିର ସୁଯୋଗ , ଅତ୍ୟାଧୁନିକ ଜୈବ ଇନ୍ଧନ ଓ ଏହାର ବ୍ୟବସାୟିକରଣ ସକାଶେ ନୀତିଗତ ସହଯୋଗ ଆଦି ଉପରେ ଆଲୋଚନା କରାଯିବ । ଏହି ଆଲୋଚନା ଜୈବ ଇନ୍ଧନ ଉତ୍ପାଦନକାରୀ ତଥା ଏହାର ବଜାର ଏବଂ ଆଗାମୀ ଦିନରେ ଏହାର ଚାହିଦା ବୃଦ୍ଧି ସଂପର୍କରେ ନିର୍ଦ୍ଦିଷ୍ଟ ଦିଶା ନିର୍ଦ୍ଦେଶ କରିବ । ବିଶେଷ କରି ସହଭାଗୀ ରାଷ୍ଟ୍ରମାନେ ଏଥିରୁ ଯଥେଷ୍ଟ ଉପକୃତ ହୋଇପାରିବେ । ଜୈବ ଇନ୍ଧନର ବ୍ୟବସାୟିକରଣ ଦୃଷ୍ଟିରୁ ଏହା ନୀତି ନିର୍ଦ୍ଧାରଣ ଏବଂ ଉତ୍ପାଦନ ସକାଶେ ସଂପୃକ୍ତ ରାଷ୍ଟ୍ରମାନଙ୍କୁ ପ୍ରେତ୍ସାହନ ଓ ପ୍ରେରଣା ଯୋଗାଇବ । ସହଯୋଗ ଓ ସହମତି ଭିତ୍ତିରେ ସେମାନେ ପରସ୍ପରର ନିକଟତର ହୋଇପାରିବେ ବୋଲି ଆଶା କରାଯାଉଛି ।


    ଏହି ଆନ୍ତର୍ଜାତିକ ଆଲୋଚନାଚକ୍ର ଜୈବ ଅର୍ଥନୀତିର ବିକାଶ ସଂପର୍କରେ ସମସ୍ତଙ୍କ ଏକ ନିର୍ଦ୍ଦିଷ୍ଟ ଧାରଣା ପ୍ରଦାନ କରିବ । ପୁନଶ୍ଚ , ଏହା ଦ୍ୱାରା ଶିଳ୍ପ ଓ ନିବେଶକମାନଙ୍କ ମଧ୍ୟରେ ଘନିଷ୍ଠ ଯୋଗସୂତ୍ର ସ୍ଥାପିତ ହୋଇପାରିବ । ସମ୍ମିଳନୀ ଶେଷରେ ‘ ପୋଷଣୀୟ ଜୈବ ଇନ୍ଧନ ସଂକ୍ରାନ୍ତ ନୂଆଦିଲ୍ଲୀ ଘୋଷଣାନାମା ’ ଜାରି କରାଯିବାର ସମ୍ଭାବନା ରହିଛି । ସମ୍ମିଳନୀ ପୃଷ୍ଠଭୂମିରେ ଏକ ପ୍ରଦର୍ଶନୀର ମଧ୍ୟ ଆୟୋଜନ କରାଯାଇଛି ଯାହା ଏହି କ୍ଷେତ୍ରରେ ଶ୍ରେଷ୍ଠ କାର୍ଯ୍ୟାନ୍ୱୟନ , ଅଭିନବ ପ୍ରଯୁକ୍ତିକୁ ପ୍ରଦର୍ଶିତ କରିବ ।


    ********************

    
    
    (Release ID: 1521881) Visitor Counter : 2