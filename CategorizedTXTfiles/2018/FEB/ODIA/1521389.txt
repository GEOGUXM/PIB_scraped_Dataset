      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଗ୍ରୀଷ୍ମ ପ୍ରବାହର ମୁକାବିଲା ପାଇଁ ଏନଡିଏମ୍ଏର କର୍ମଶାଳା
      Posted On: 21 FEB 2018 3:32PM by PIB Bhubaneshwar


    ଦେଶର ବିଭିନ୍ନ ଭାଗରେ ଗ୍ରୀଷ୍ମ ପ୍ରବାହର ମୁକାବିଲା ପାଇଁ ଜାତୀୟ ବିପର୍ଯ୍ୟୟ ପରିଚାଳନା କର୍ତ୍ତୃପକ୍ଷ ( NDMA ) ଓ ଆନ୍ଧ୍ର ପ୍ରଦେଶ ସରକାରଙ୍କ ପକ୍ଷରୁ ମିଳିତ ଭାବେ ବିଜୟୱାଡାରେ ଦୁଇ ଦିନିଆ କର୍ମଶାଳା ଆୟୋଜିତ ହୋଇଛି । ଗ୍ରୀଷ୍ମ ପ୍ରବାହର ମୁକାବିଲା ପାଇଁ ସମସ୍ତ ରାଜ୍ୟକୁ ସଚେତନ କରିବା ଏହି କର୍ମଶାଳାର ଉଦ୍ଦେଶ୍ୟ । ଏନଡିଏମ୍ଏ ପକ୍ଷରୁ 2016ରେ ପ୍ରଥମେ ପ୍ରସ୍ତୁତ ହୋଇଥିଲା ‘ ଗ୍ରୀଷ୍ମ ପ୍ରବାହର ନିରାକରଣ ଏବଂ ପରିଚାଳନା , କାର୍ଯ୍ୟାନ୍ୱୟନ ଯୋଜନା ପ୍ରସ୍ତୁତି ନିୟମାବଳୀ ’ ପ୍ରସ୍ତୁତ ହୋଇଥିଲା । ପରେ 2017ରେ ଏହାକୁ ପୁନଃ ପ୍ରସ୍ତୁତ କରାଯାଇଥିଲା । ଏହାକୁ ପାଳନ କରିବା ଲାଗି ସମସ୍ତ ରାଜ୍ୟକୁ ଅବଗତ ମଧ୍ୟ କରାଯାଇଥିଲା ।


    କର୍ମଶାଳାରେ ଏନଡିଏମ୍ଏର ସଦସ୍ୟ ଆର୍କେଜୈନ କହିଥିଲେ ଯେ , ଆଗୁଆ ଯୋଜନା ଓ ପ୍ରସ୍ତୁତି ଦ୍ୱାରା ଗ୍ରୀଷ୍ମଜନିତ ମୃତ୍ୟୁ ସଂଖ୍ୟା ହ୍ରାସ କରାଯାଇପାରିବ । 2016 ତୁଳନାରେ 2017ରେ ମୃତ୍ୟୁ ସଂଖ୍ୟା ହ୍ରାସ ପାଇପାରିଛି । ଚଳିତ ବର୍ଷ ଏହି ସଂଖ୍ୟା ଶୂନ୍ୟରେ ରଖିବା ଆମର ଲକ୍ଷ୍ୟ । ଆମ ଯୋଜନାରେ ସଂଶୋଧନ ସହ ସଚେତନତା ଅଭିଯାନ ଦ୍ୱାରା ନିରାକରଣ ପଦକ୍ଷେପ ନେବାକୁ ଆମ ନିକଟରେ ଏବେ ଯଥେଷ୍ଟ ସମୟ ଅଛି ।


    ଅତୀତର ଅଭିଜ୍ଞତା , କୃତିତ୍ୱ ଏବଂ ଶିକ୍ଷାର ଉଦାହରଣ ଦେଇ ଏନଡିଏମ୍ଏର ଯୁଗ୍ମ ସଚିବ ଡକ୍ଟର ଭି . ଥିରୁପ୍ପୁଗାଜ ଗ୍ରୀଷ୍ମ ପ୍ରବାହର ମୁକାବିଲା ପାଇଁ ସ୍ଥାନୀୟ ସମ୍ବଳର ଉପଯୋଗକୁ ଗୁରୁତ୍ୱ ଦେଇଥିଲେ ।


    ଗ୍ରୀଷ୍ମ ପ୍ରବାହର ନିରାକରଣ ଏବଂ ପରିଚାଳନା ପାଇଁ କାର୍ଯ୍ୟାନ୍ୱୟନ ଯୋଜନା ଓ ବିପଦ ହ୍ରାସକୁ ପ୍ରଥମ ଟେକ୍ନିକାଲ ଅଧିବେଶନରେ ଗୁରୁତ୍ୱ ଦିଆଯାଇଥିଲା । ସ୍ଥାନୀୟ ସମ୍ବଳକୁ କିପରି ଉପଯୋଗ କରି ବିପଦ ହ୍ରାସ କରାଯାଇ ପାରିବ ସେ ନେଇ ଆଲୋଚନା ହୋଇଥିଲା । ଗ୍ରୀଷ୍ମ ପ୍ରବାହର ମୁକାବିଲା ପାଇଁ ଉପଯୁକ୍ତ ପରିବେଶ ସୃଷ୍ଟିକୁ ମଧ୍ୟ ପ୍ରାଧାନ୍ୟ ଦିଆଯାଇଥିଲା ।


    ଗ୍ରୀଷ୍ମ ପ୍ରବାହର ଆଗୁଆ ସୂଚନାଏବଂ ଆକଳନ ଉପରେ ସ୍ୱତନ୍ତ୍ର ଅଧିବେଶନରେ ଅଧ୍ୟକ୍ଷତା କରିଥିଲେ ଏନଡିଏମ୍ଏ ସଦସ୍ୟ କମଲ କିଶୋର । ନିର୍ଦ୍ଦିଷ୍ଟ ଅଞ୍ଚଳ ଭିତ୍ତିରେ ଗ୍ରୀଷ୍ମ ପ୍ରବାହର ଆଗୁଆ ସୂଚନା ଉପରେ ଏହି ଆଲୋଚନାରେ ଗୁରୁତ୍ୱ ଦିଆଯାଇଥିଲା ।


    ତୃତୀୟ ଅଧିବେଶନରେ ଆନ୍ଧ୍ର ପଦେଶ , ଗୁଜରାଟ , ତେଲଙ୍ଗାନା , ଓଡ଼ିଶା ଏବଂ ମହାରାଷ୍ଟ୍ର ଗ୍ରୀଷ୍ମ ପ୍ରବାହ ଏବଂ ଏହାର ମୁକାବିଲା ନେଇ ନିଜର ନିଜର ଅଭିଜ୍ଞତା ବର୍ଣ୍ଣନା କରିଥିଲେ , ଯାହାକି ଅନ୍ୟ ରାଜ୍ୟଗୁଡ଼ିକ ପାଇଁ ଶିକ୍ଷଣୀୟ ହୋଇ ପାରିଥିଲା ।


    **************

    
    
    (Release ID: 1521389) Visitor Counter : 4