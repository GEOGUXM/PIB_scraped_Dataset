      ସୂଚନା ଓ ପ୍ରସାରଣ ମନ୍ତ୍ରଣାଳୟ

      ବିଇଏସ ଏକ୍ସପୋ-2018 ଉଦଘାଟନ କଲେ ସୂଚନା ଓ ପ୍ରସାରଣ ମନ୍ତ୍ରୀ
      • ଦୂରଦର୍ଶନ ଫ୍ରି ଡିଶ ଦ୍ୱାରା ହୋଇଥିବା ପ୍ରସାରର ଲାଭ ଉଠାଇ ବିଜ୍ଞାପନ ଜରିଆରେ ରାଜସ୍ୱ ସଂଗ୍ରହରେ ସୁଧାର ଆଣିବା ଉଚିତ : ଶ୍ରୀମତି ସ୍ମୃତି ଜୁବିନ ଇରାନୀ

      Posted On: 26 FEB 2018 2:53PM by PIB Bhubaneshwar

    କେନ୍ଦ୍ର ସୂଚନା ଏବଂ ପ୍ରସାରଣ ଓ ବୟନ ଶିଳ୍ପ ମନ୍ତ୍ରୀ ସ୍ମୃତି ଜୁବିନ ଇରାନୀ କହିଛନ୍ତି ଯେ ଦୂରଦର୍ଶନକୁ ଉଚ୍ଚ ଗୁଣବତ୍ତା ଯୁକ୍ତ କାର୍ଯ୍ୟକ୍ରମ ପ୍ରସ୍ତୁତ କରିବା ଏବଂ ବିଜ୍ଞାପନ ଜରିଆରେ ରାଜସ୍ୱ ବଢ଼ାଇବା ଲାଗି ଫ୍ରି ଡିଶ ଦ୍ୱାରା ହୋଇଥିବା ପ୍ରସାରର ଲାଭ ଉଠାଇବାର ଆବଶ୍ୟକତା ରହିଛି । ଯାହାଦ୍ୱାରା ଟିକସଦାତାଙ୍କ ବୋଝ ହାଲୁକା ହୋଇପାରିବ । ଶ୍ରୀମତି ଇରାନୀ ଆଜି ଏଠାରେ ବ୍ରଡକାଷ୍ଟ ଇଞ୍ଜିନିୟର୍ସ ସୋସାଇଟି ପକ୍ଷରୁ ଆୟୋଜିତ ନନ ଲିନିୟର ବ୍ରଡକାଷ୍ଟିଂ ଟେକନୋଲୋଜି ଏଣ୍ଡ ବିଜନେସ ମଡେଲ ଏବଂ ସାଟେଲାଇଟ ବ୍ରଡକାଷ୍ଟିଂ ପ୍ରସାରଣ ଲାଗି 24ତମ ଅନ୍ତର୍ଜାତୀୟ ସମ୍ମିଳନୀ ଏବଂ ପ୍ରଦର୍ଶନୀ BES EXPO 2018 ର ଉଦଘାଟନ କରିବା ଅବସରରେ ଏହା କହିଥିଲେ ।


    ଶ୍ରୀମତି ଇରାନୀ ଏହି ଅବସରରେ କହିଥିଲେ ଯେ ଭାରତରେ ସ୍ପାର୍ଟ ଫୋନ ବ୍ୟବହାର କରୁଥିବା ଲୋକଙ୍କ ସଂଖ୍ୟା ଚଳିତ ବର୍ଷର ଶେଷସୁଦ୍ଧା 53 କୋଟି ହୋଇଯିବ । ଚୀନ ପରେ ସ୍ମାର୍ଟଫୋନର ଦ୍ୱିତୀୟ ସର୍ବାଧିକ ଉପଭୋକ୍ତା ଭାରତରେ ହୋଇଯିବେ । ସେ କହିଥିଲେ ଯେ 40 ପ୍ରତିଶତରୁ ଅଧିକ ସାମଗ୍ରୀ ଅନଲାଇନ ବ୍ୟବହାର କରାଯାଉଛି । ସେ ଏହା ମଧ୍ୟ କହିଥିଲେ ଯେ ଚଳିତ ବର୍ଷ ବିଜ୍ଞାପନ ଉପରେ ହେଉଥିବା ଖର୍ଚ୍ଚ ଗତ ବର୍ଷର 9.6 ପ୍ରତିଶତରୁ ବଢ଼ାଇ 12.5 ପ୍ରତିଶତ ହେବାର ସମ୍ଭାବନା ରହିଛି ।


    ବ୍ରଡକାଷ୍ଟ ଇଞ୍ଜିନିୟରିଂ ପ୍ରତିଷ୍ଠାନର ଛାତ୍ରଛାତ୍ରୀ ଏବଂ ଶିକ୍ଷକମାନଙ୍କ ସହିତ ଯୋଗାଯୋଗ ସମ୍ପ୍ରସାରଣ କରିବା ଲାଗି ସୂଚନା ଏବଂ ପ୍ରସାରଣ ମନ୍ତ୍ରୀ ବିଇଏସକୁ ଅନୁରୋଧ କରିଥିଲେ । ସେ କହିଥିଲେ ଯେ ଭାରତରେ ପ୍ରସାରଣ କ୍ଷେତ୍ରର କ୍ଷମତାକୁ କେବଳ ଉପଲବ୍ଧ ଚ୍ୟାନେଲର ସଂଖ୍ୟା ଆଧାରରେ ନୁହେଁ , ବରଂ ଏହାଦ୍ୱାରା ଉପଲବ୍ଧ କରାଯାଉଥିବା କାର୍ଯ୍ୟକ୍ରମର ଗୁଣବତ୍ତା ଆଧାରରେ ଦେଖାଯିବା ଉଚିତ । ସେ ପ୍ରସାର ଭାରତୀର ସମସ୍ତ ବ୍ରଡକାଷ୍ଟ ଇଞ୍ଜିନିୟରିଂ କର୍ମଚାରୀଙ୍କୁ ପ୍ରଶିକ୍ଷଣ ଦେବା ଲାଗି ବିଇଏସକୁ ଅନୁରୋଧ କରିଥିଲେ ।


    ବିଇଏସ ଏକ୍ସପୋ 2018 ବ୍ରଡକାଷ୍ଟ ଇଞ୍ଜିନିୟରିଂ ସୋସାଇଟି (ଇଣ୍ଡିଆ) ଦ୍ୱାରା ଆୟୋଜନ କରାଯାଉଛି । ଏହି ଏକ୍ସପୋକୁ ଭାରତରେ ପ୍ରସାରଣ ପ୍ରଯୁକ୍ତିର ସବୁଠୁ ବଡ଼ ଆୟୋଜନ ଭାବେ ବିବେଚନା କରାଯାଉଛି । 25 ଟି ଦେଶର ପାଖାପାଖି 300 କମ୍ପାନୀ ବିଇଏସ ଏକ୍ସପୋ 2018 ରେ ସିଧାସଳଖ କିମ୍ବା ଭାରତରେ ଡିଲର ଏବଂ ବିତରକଙ୍କ ମାଧ୍ୟମରେ ନିଜର ଉତ୍ପାଦ ପ୍ରଦର୍ଶିତ କରିବେ । ପ୍ରଦର୍ଶନୀରେ ଅଷ୍ଟ୍ରେଲିଆ , ଅଷ୍ଟ୍ରିଆ , କାନାଡା , ଚୀନ , ଡେନମାର୍କ , ଫିନଲ୍ୟାଣ୍ଡ , ଫ୍ରାନ୍ସ , ଜର୍ମାନୀ , ହଂକଂ , ଭାରତ , ଇସ୍ରାଏଲ , ଇଟାଲୀ , ଜାପାନ , କୋରିଆ , ନେଦରଲ୍ୟାଣ୍ଡସ , ନରୱେ , ସିଙ୍ଗାପୁର , ସ୍ପେନ , ସ୍ୱିଡେନ , ସ୍ୱିଜରଲ୍ୟାଣ୍ଡ , ତାଇୱାନ , ଇଂଲଣ୍ଡ ଏବଂ ଆମେରିକୀୟ କମ୍ପାନୀ ସାମିଲ ହୋଇଛନ୍ତି ।


    ଏକ୍ସପୋ ଉଦଘାଟନ ଅବସରରେ ସୂଚନା ଏବଂ ପ୍ରସାରଣ ସଚିବ ଶ୍ରୀ ଏନକେ ସିହ୍ନା , ପ୍ରସାର ଭାରତୀର ମୁଖ୍ୟ କାର୍ଯ୍ୟନିର୍ବାହୀ ଅଧିକାରୀ ଶ୍ରୀ ଶଶିଶେଖର ଭେମପତି ଏବଂ ପ୍ରସାରଣ ପ୍ରଯୁକ୍ତି କ୍ଷେତ୍ରର ବରିଷ୍ଠ ଗବେଷକ ଶ୍ରୀ ଡାଭିଡ ଗୋମ୍ସ ବରକ୍ୟୁଏରୋ ମଧ୍ୟ ଉପସ୍ଥିତ ଥିଲେ ।


    *************

    
    
    (Release ID: 1521885) Visitor Counter : 3