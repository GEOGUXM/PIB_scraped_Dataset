      ଅର୍ଥ ମନ୍ତ୍ରଣାଳୟ

      ରାଜ୍ୟ ଜରିଆରେ ଲାଗୁ କରାଯାଉଛି 372ଟି ସ୍ୱତନ୍ତ୍ର ସଂସ୍କାର କାର୍ଯ୍ୟ;
      ସିଙ୍ଗଲ ୱିଣ୍ଡୋ ଅନଲାଇନ ମାର୍କେଟ ପ୍ଲେସ ରୂପେ ପ୍ରସ୍ତୁତ କରାଯିବ ନେସନାଲ ଲଜିଷ୍ଟିକ୍ସ ପୋର୍ଟାଲ

      Posted On: 01 FEB 2018 8:38PM by PIB Bhubaneshwar

    କେନ୍ଦ୍ର ସରକାର ଦେଶରେ ବ୍ୟବସାୟିକ ସୁଗମତା ଉନ୍ନତ କରିବା ଲାଗି ନିରନ୍ତର ପ୍ରୟାସ କରିଆସୁଛନ୍ତି । କେନ୍ଦ୍ର ଅର୍ଥ ଏବଂ କର୍ପୋରେଟ ବ୍ୟାପାର ମନ୍ତ୍ରୀ ଶ୍ରୀ ଅରୁଣ ଜେଟଲୀ ଆଜି ସଂସଦରେ ସାଧାରଣ ବଜେଟ 2018-19 ଉପସ୍ଥାପନ କରି କହିଥିଲେ ଯେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ‘ ସର୍ବନିମ୍ନ ସରକାର ଏବଂ ସର୍ବାଧିକ ପ୍ରଶାସନ ’ ର ଦୃଷ୍ଟିକୋଣ ସହିତ ସର୍ବଦା ସୁଶାସନ ଉପରେ ଗୁରୁତ୍ୱାରୋପ କରିଆସିଛନ୍ତି । ଏହି ଦୃଷ୍ଟିକୋଣ ସରକାରୀ ସଂସ୍ଥାଗୁଡ଼ିକର ନୀତି , ନିୟମ ଏବଂ ପ୍ରକ୍ରିୟାରେ ଶତାଧିକ ସଂସ୍କାର ଆଣିବା ଲାଗି ପ୍ରେରଣା ଦେଇ ଆସିଛି । ଏହି ପରିବର୍ତ୍ତନର ଆଭାସ ବିଶ୍ୱ ବ୍ୟାଙ୍କର ବ୍ୟବସାୟିକ ସୁଗମତା (ଇଜ ଅଫ ଡୁଇଂ ବିଜନେସ) ରେଙ୍କିଙ୍ଗରେ ଦେଖିବାକୁ ମିଳିଛି । ଗତ ତିନି ବର୍ଷର ଅବଧି କାଳରେ ଭାରତର 42 ଟି ସ୍ଥାନ ଉପରକୁ ଉଠି ପ୍ରଥମ ଥର ଲାଗି ପ୍ରଥମ 100ଟି ଦେଶ ତାଲିକାରେ ସାମିଲ ହୋଇଛି ।


    ଅର୍ଥମନ୍ତ୍ରୀ ଦେଶର ପ୍ରତ୍ୟେକ ରାଜ୍ୟରେ ବ୍ୟବସାୟିକ ସୁଗମତା ସୁନିଶ୍ଚିତ କରିବା ଏବଂ ତା ’ କୁ ଉନ୍ନତ କରିବା ଲାଗି ବ୍ୟବସାୟିକ ସୁଧାର ଆଣିବା ଲାଗି କହିଛନ୍ତି । ଭାରତ ସରକାର 372 ସ୍ୱତନ୍ତ୍ର ବ୍ୟବସାୟିକ ସଂସ୍କାର କାର୍ଯ୍ୟ ଚିହ୍ନଟ କରିଛନ୍ତି । ସମସ୍ତ ରାଜ୍ୟ ପରସ୍ପର ସହ ପ୍ରତିଦ୍ୱନ୍ଦ୍ୱିତା କରି ମିଶନ ମୋଡରେ ଏହି ସଂସ୍କାରକୁ ପ୍ରୋତ୍ସାହନ ଦେଉଛନ୍ତି । ଏହି କାର୍ଯ୍ୟକ୍ରମ ଅନ୍ତର୍ଗତ ପ୍ରଦର୍ଶନର ମୂଲ୍ୟାଙ୍କନ ଏବେ ଉପଯୋଗକାରୀଙ୍କ ଫିଡବ୍ୟାକ ଉପରେ ଆଧାରିତ ହେବ ।


    ଅର୍ଥମନ୍ତ୍ରୀ ଘୋଷଣା କରିଥିଲେ ଯେ ବାଣିଜ୍ୟ ବିଭାଗ ସମସ୍ତ ହିତାଧିକାରୀଙ୍କୁ ଯୋଡ଼ିବା ଲାଗି ଗୋଟିଏ ସିଙ୍ଗଲ ୱିଣ୍ଡୋ ଅନଲାଇନ ମାର୍କେଟ ପ୍ଲେସ ଆଧାରରେ ନେସନାଲ ଲଜିଷ୍ଟିକ ପୋର୍ଟାଲ ବିକଶିତ କରିବେ ।


    ଶ୍ରୀ ଜେଟଲୀ କହିଥିଲେ ଯେ ସରକାର କେନ୍ଦ୍ର ମନ୍ତ୍ରଣାଳୟ ଏବଂ ବିଭାଗଗୁଡ଼ିକ ଉପରେ ଇ-ଅଫିସ ଏବଂ ଅନ୍ୟ ଇ-ଶାସନକୁ ଲାଗୁ କରି ନିଜର କାର୍ଯ୍ୟପ୍ରଣାଳୀ ପରିବର୍ତ୍ତନ କରୁଛନ୍ତି । ମହାଲେଖାନିୟନ୍ତ୍ରକଙ୍କ ତତ୍ୱାବଧାନରେ ଏକ ୱେବ ଆଧାରିତ ସରକାରୀ ସମନ୍ୱିତ ଆର୍ଥିକ ପରିଚାଳନା ସୂଚନା ବ୍ୟବସ୍ଥା (ଜିଆଇଏଫଏମଆଇଏସ) ଆରମ୍ଭ କରାଯାଇଛି , ଯାହାଦ୍ୱାରା ସାଧାରଣ କ୍ରୟ ପୋର୍ଟାଲରେ କ୍ରୟ ସମ୍ବନ୍ଧୀୟ ସମସ୍ତ ସୂଚନା ଗୋଟିଏ ସ୍ଥାନରେ ଉପଲବ୍ଧ ହୋଇପାରିବ । ଏହି ପ୍ଲାଟଫର୍ମରେ ପ୍ରାୟ 3.5 ଲକ୍ଷ ଠିକାଦାର ଏବଂ ଭେଣ୍ଡର ପଞ୍ଜିକୃତ ହୋଇଛନ୍ତି ।


    **********


    

    
    (Release ID: 1519070) Visitor Counter : 1