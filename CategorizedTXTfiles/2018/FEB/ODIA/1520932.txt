      ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟ

      ରାମଲିଙ୍ଗସ୍ୱାମୀ ପୁନଃପ୍ରବେଶ ଫେଲୋସିପ୍‌ କାର୍ଯ୍ୟକ୍ରମ
      • ଦେଶରେ ବୈଜ୍ଞାନିକ ଗବେଷଣା ବାତାବରଣରେ ବ୍ୟାପକ ପ୍ରଗତି
      • ଅଭିନବ ଓ ଉନ୍ନତ ଗବେଷଣାକୁ ପ୍ରୋତ୍ସାହନ ପ୍ରଦାନ କରିଛି
      Posted On: 15 FEB 2018 4:36PM by PIB Bhubaneshwar


    ରାମଲିଙ୍ଗସ୍ୱାମୀ ରି-ଏଣ୍ଟ୍ରି ଫେଲୋସିପ୍‌ ପ୍ରଥମେ 2006-07 ମସିହାରେ ଦେଶରେ ଆରମ୍ଭ କରାଯାଇଥିଲା ଏବଂ ଯେଉଁ ବୈଜ୍ଞାନିକ (ଭାରତୀୟ ବୈଜ୍ଞାନିକ)ମାନେ ଦେଶ ବାହାରେ କାର୍ଯ୍ୟ କରୁଛନ୍ତି ସେମାନଙ୍କୁ ଭାରତକୁ ପ୍ରତ୍ୟାବର୍ତ୍ତନ କରି ସେମାନଙ୍କର ଗବେଷଣା କାର୍ଯ୍ୟ କରିବା ସକାଶେ ପ୍ରେତ୍ସାହନ ପ୍ରଦାନ କରିବା ଏହାର ଉଦ୍ଦେଶ୍ୟ । ଆଧୁନିକ ବାୟୋଲୋଜି , ବାୟୋଟେକ୍ନୋଲୋଜି , ଲାଇଫ୍‌ ସାଇନ୍ସ ଏବଂ ଅନ୍ୟାନ୍ୟ ତତସଂକ୍ରାନ୍ତ କ୍ଷେତ୍ର ପାଇଁ ଏହି ବ୍ୟବସ୍ଥା ଲାଗୁ କରାଯାଇଛି । ଏହି ଯୋଜନାର ପ୍ରଧାନ ଆଭିମୁଖ୍ୟ ହେଲା ଜୀବ ବିଜ୍ଞାନ , ଆଧୁନିକ ପ୍ରାଣୀବିଜ୍ଞାନ , ଏବଂ ବାୟୋଟେକ୍ନୋଲଜି ଗବେଷଣା କ୍ଷେତ୍ରରେ ଦେଶର ମାନବ ସମ୍ବଳ କ୍ଷମତା ବୃଦ୍ଧି କରିବା । ଏହା ଦ୍ୱାରା ଗବେଷଣାତ୍ମକ ବିକାଶ ସହ ଏହାକୁ କିଭଳି ବିଦେଶରେ ବସବାସ ଓ ଗବେଷଣା କରୁଥିବା ଭାରତୀୟ ବୈଜ୍ଞାନିକମାନଙ୍କ ମନରେ ଭାବନା ସୃଷ୍ଟି କରାଯିବ ଏବଂ ସେମାନେ ସ୍ୱଦେଶକୁ ପ୍ରତ୍ୟାବର୍ତ୍ତନ କରିବେ ସେଥିପାଇଁ ସରକାର ଚେଷ୍ଟିତ ।


    ଏହି ବ୍ୟବସ୍ଥା କାର୍ଯ୍ୟକାରୀ ହେବାର ଏକ ଦଶନ୍ଧି ମଧ୍ୟରେ ରାମଲିଙ୍ଗସ୍ୱାମୀ ରି ଏଣ୍ଟ୍ରି ଫେଲୋସିପ୍‌ କାର୍ଯ୍ୟକ୍ରମ ମାଧ୍ୟମରେ ବିଶେଷ ସଫଳତା ହାସଲ କରାଯାଇପାରିଛି । ସରକାର ଏହି ଅବଧି ମଧ୍ୟରେ ମୋଟ 1492 ଟି ଆବେଦନ ପତ୍ର ପାଇଛନ୍ତି ଏବଂ ସେଥିମଧ୍ୟରୁ 396 ଙ୍କୁ ଏଭଳି ଫେଲୋସିପ୍‌ ପ୍ରଦାନ କରାଯାଇଛି । ପୁନଶ୍ଚ ସେମାନଙ୍କ ମଧ୍ୟରୁ ଏବେ ସୁଦ୍ଧା 280 ଜଣ ବୈଜ୍ଞାନିକ ଭାରତର ବିଭିନ୍ନ ବିଜ୍ଞାନାଗାରରେ ବିଭିନ୍ନ ପଦପଦବୀରେ ଅବସ୍ଥାପିତ ହୋଇ କାର୍ଯ୍ୟ କରୁଛନ୍ତି । ଏଯାବତ୍‌ ମୋଟ 188 ଜଣ ଫେଲୋ ସ୍ଥାୟୀ ଅଧ୍ୟାପକ ପଦବୀ ପାଇଁ ଅନୁରୋଧ କରି ଭାରତର ବିଭିନ୍ନ ପ୍ରତିଷ୍ଠାନରେ ଯୋଗ ଦେଇଛନ୍ତି । ଏହି ଫେଲୋସିପ୍‌ ସମୟ କ୍ରମେ ବୈଜ୍ଞାନିକ ମହଲରେ ବିଶେଷ ଆଗ୍ରହ ସୃଷ୍ଟି କରିଛି ଏବଂ ଏକ ବ୍ରାଣ୍ଡ୍‌ ମୂଲ୍ୟ ଉଦ୍ରେକ କରିଛି । ଏହି ଫେଲୋସିପରେ ସ୍ୱଦେଶ ପ୍ରତ୍ୟାବର୍ତ୍ତନ କରିଥିବା ବୈଜ୍ଞାନିକମାନେ ଇତି ମଧ୍ୟରେ ସେମାନଙ୍କ ଗବେଷଣା ଜାରି ରଖି ଅନେକ ଗବେଷଣାତ୍ମକ ନିବନ୍ଧ ଜାତୀୟ ଓ ଆନ୍ତର୍ଜାତୀୟ ଜର୍ଣ୍ଣାଲମାନଙ୍କରେ ପ୍ରକାଶ କରିସାରିଛନ୍ତି । ବିଗତ ଏକ ଦଶନ୍ଧି ମଧ୍ୟରେ ଦେଶର ଅଭିନବ ପ୍ରଯୁକ୍ତି ଓ ବୈଜ୍ଞାନିକ ବାତାବରଣରେ ବୈପ୍ଳବିକ ପରିବର୍ତ୍ତନ ଆଣିଛି ।


    ଏହିସବୁ ଫେଲୋମାନେ କରୁଥିବା ଗବେଷଣା ସଂପର୍କରେ ନିୟମିତ ଭାବେ ମନିଟର କରାଯାଉଛି ଏବଂ ସେଥିପାଇଁ ଏକ ତିନିଦିନିଆ ସମ୍ମିଳନୀର ଆୟୋଜନ କରାଯାଇ ସେମାନଙ୍କ ଗବେଷଣା ଏବଂ ସେମାନେ ଅନ୍ୟମାନଙ୍କ ପାଇଁ କିଭଳି ମେଣ୍ଟର ଭୂମିକା ଗ୍ରହଣ କରୁଛନ୍ତି ଏବଂ ଦେଶର ବୈଜ୍ଞାନିକ ବାତାବରଣକୁ ସୃଷ୍ଟି କରୁଛନ୍ତି ତାହା ସରକାର ଅବଗତ ହେଉଛନ୍ତି । ଦଶବର୍ଷ ପୂରଣ କରିବା କରେ ଏବେ ଏହି ବିଭାଗ ଏକ ସମ୍ମିଳନୀର ଆୟୋଜନ କରୁଛି । ସେଥିରେ ବିଗତ ବର୍ଷମାନଙ୍କରେ ହୋଇଥିବା ଗବେଷଣା ଓ ଏହାର ସଫଳତା ସଂପର୍କରେ ତର୍ଜମା ଓ ବିଶ୍ଳେଷଣ କରାଯିବ । ନୂଆଦିଲ୍ଲୀର ନ୍ୟାସନାଲ ଇନଷ୍ଟିଚ୍ୟୁଟ ଅଫ୍‌ ପ୍ଲାଣ୍ଟ ଜେନୋମ୍‌ ରିସର୍ଚ୍ଚ ( nipgr ) ଦ୍ୱାରା ଫେବୃୟାରୀ ୧୫- ୧୭ ପର୍ଯ୍ୟନ୍ତ ନୂଆଦିଲ୍ଳୀ ଠାରେ ଏହାର ଅଷ୍ଟମ ସମ୍ମିଳନୀର ଆୟୋଜନ କରାଯାଇଛି । ବାୟୋଟେକ୍ନୋଲୋଜି ବିଭାଗ ଏବଂ ଏନଆଇପିଜିଆର , ନୂଆଦିଲ୍ଳୀଙ୍କ ତରଫରୁ ନୂଆଦିଲ୍ଲୀର ଅଶୋକା ହୋଟେଲ , ଡ଼ିପ୍ଲୋମାଟିକ୍‌ ଏଭିନ୍ୟୁ , ଚାଣକ୍ୟପୁରୀ ଠାରେ ଏହି ସମ୍ମିଳନୀର ଆୟୋଜନ କରାଯାଇଛି । ଏହି କାର୍ଯ୍ୟକ୍ରମରେ କେନ୍ଦ୍ର ବିଜ୍ଞାନ ଓ ପ୍ରଯୁକ୍ତି ତଥା ଭୂବିଜ୍ଞାନ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ ଏବଂ ଡ଼ିବିଟିର ପ୍ରଫେସର ଆଶୁତୋଷ ଶର୍ମା ପୌରୋହିତ୍ୟ କରିବେ । ଏହି ସମ୍ମିଳନୀରେ ଫେଲୋମାନଙ୍କ ଗବେଷଣା କାର୍ଯ୍ୟର ପ୍ରଗତି ସଂପର୍କରେ ମନିଟର କରାଯିବା ସହ ସେମାନେ ପରସ୍ପର ସହ ଗବେଷଣା ସଂକ୍ରାନ୍ତ ଭାବ ବିନିମୟର ସୁଯୋଗ ପାଇପାରିବେ । ଏଥିରେ ଦେଶର ବିଶିଷ୍ଟ ବୈଜ୍ଞାନିକମାନେ ବିଶେଷ ଅଭିଭାଷଣ ପ୍ରଦାନ କରିବେ । ନୂତନ ପିଢ଼ିର ବୈଜ୍ଞାନିକମାନେ କିଭଳି ଭାବେ ସେମାନଙ୍କ ଗବେଷଣା ଏବଂ ବିଜ୍ଞାନାଗାର ସ୍ଥାପନ କରିବେ ସେ ସଂପର୍କରେ ମେଣ୍ଟର ଭାଷଣରେ ସୂଚନା ପ୍ରଦାନ କରାଯିବ । ଆଲୁମିନିମାନେ ସେମାନଙ୍କ ରାମଲିଙ୍ଗା ଫେଲୋସିପ୍‌ ଗ୍ରହଣଜନିତ ଗବେଷଣା ଅନୁଭୂତି ଅନ୍ୟ ବୈଜ୍ଞାନିକମାନଙ୍କ ମଧ୍ୟରେ ବଣ୍ଟନ କରିବେ ।


    ଦେଶରେ ଜୀବ ଓ ପ୍ରାଣୀବିଜ୍ଞାନ କ୍ଷେତ୍ରରେ ଉଚ୍ଚତର ଗବେଷଣାର ବାତାବରଣ ସୃଷ୍ଟି କରିବା ଏହି କାର୍ଯ୍ୟକ୍ରମ ଆୟୋଜନର ମୂଳ ଉଦ୍ଦେଶ୍ୟ । ଯେଉଁ ବୈଜ୍ଞାନିକମାନେ ସ୍ୱଦେଶ ପ୍ରତ୍ୟାବର୍ତ୍ତନ କରିଛନ୍ତି ସେମାନେ କିଭଳି ଗବେଷଣାର ପ୍ରକୃଷ୍ଟ ବାତାବରଣ ଏବଂ ସହଯୋଗ ପାଇବାରିବେ ତାହା ସୁନିଶ୍ଚିତ କରିବା ସରକାରଙ୍କ ଲକ୍ଷ୍ୟ । ସେମାନଙ୍କ ଗବେଷଣା ଦେଶର ପ୍ରଗତିରେ ସହାୟକ ହୋଇପାରିବ ।


    ***************

    
    
    (Release ID: 1520932) Visitor Counter : 1