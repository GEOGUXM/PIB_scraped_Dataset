      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ବିଶ୍ୱ ନିରନ୍ତର ବିକାଶ ଶିଖର ସମ୍ମିଳନୀ(ଡବ୍ଲ୍ୟୁଏସଡିଏସ-2018) ଉଦ୍ଘାଟନ ଅବସରରେ ପ୍ରଧାନମନ୍ତ୍ରୀଙ୍କ ଉଦ୍ବୋଧନ
      Posted On: 16 FEB 2018 9:00PM by PIB Bhubaneshwar


    ମଞ୍ଚରେ ଉପସ୍ଥିତ ବିଶିଷ୍ଟ ବ୍ୟକ୍ତିମାନେ


    ଭାରତ ଓ ବିଦେଶରୁ ଆସିଥିବା ଅତିଥିବୃନ୍ଦ


    ମହିଳା ଓ ସୁଧୀମଣ୍ଡଳୀ


    ମୁଁ ବିଶ୍ୱ ନିରନ୍ତର ବିକାଶ ଶିଖର ସମ୍ମିଳନୀର ଉଦ୍ଘାଟନ କରି ଅତ୍ୟନ୍ତ ଖୁସି । ଆମ ସହ ସାମିଲ ହେବାକୁ ବିଦେଶରୁ ଆସିଥିବା ବ୍ୟକ୍ତିମାନଙ୍କୁ ସ୍ୱାଗତ କରୁଛି । ଦିଲ୍ଲୀରେ ଆପଣମାନଙ୍କୁ ସ୍ୱାଗତ ।


    ଶିଖର ସମ୍ମିଳନୀ ବାଦ୍ ଏହି ସହରର କିଛି ଐତିହାସିକ ଓ ଗୌରବକୁ ଦେଖିବା ପାଇଁ ଆପଣମାନେ କିଛି ସମୟ ବାହାର କରିବେ ବୋଲି ମୁଁ ଆଶା ବ୍ୟକ୍ତ କରୁଛି । ଆମ ପାଇଁ ଓ ଆମ ଭବିଷ୍ୟତ ପିଢି ପାଇଁ ଏକ ନିରନ୍ତର ଗ୍ରହ ନିମନ୍ତେ ଏହି ସମ୍ମିଳନୀ ଭାରତର ପ୍ରତିଶ୍ରୁତିବଦ୍ଧତାକୁ ପ୍ରମାଣିତ କରାଉଛି ।


    ଗୋଟିଏ ରାଷ୍ଟ୍ର ଭାବେ ଆମେ ଆମର ଦୀର୍ଘ ଇତିହାସ ଓ ମଣିଷ ଏବଂ ପ୍ରକୃତି ମଧ୍ୟରେ ପାରମ୍ପରିକ ସୌହାର୍ଦ୍ଦ୍ୟପୂର୍ଣ୍ଣ ସହାବସ୍ଥାନ ପାଇଁ ଗର୍ବ ଅନୁଭବ କରୁ । ପ୍ରକୃତିକୁ ସମ୍ମାନ ଦେବା ଆମ ମୂଲ୍ୟବୋଧଭିତ୍ତିକ ବ୍ୟବସ୍ଥାର ଏକ ଅଭିନ୍ନ ଅଂଶ ।


    ସ୍ଥାୟୀ ଜୀବନଶୈଳୀରେ ଆମର ପାରମ୍ପରିକ ପ୍ରଥାର ଯୋଗଦାନ ରହିଛି । ଆମର ଲକ୍ଷ୍ୟ ହେଉଛି ଆମର ପ୍ରାଚୀନ ଗ୍ରନ୍ଥକୁ ଜୀବନ୍ତ କରିବାରେ ସକ୍ଷମ କରାଇବା , ଯାହାକି କହେ -


    “ ଶୁଦ୍ଧ ପୃଥିବୀ ହେଉଛି ଆମ ମା ’ ଓ ଆମେ ତା ’ ର ସନ୍ତାନ ” ।


    ସବୁଠୁ ପ୍ରାଚୀନ ଗ୍ରନ୍ଥ ମଧ୍ୟରୁ ଗୋଟିଏ ହେଉଛି ଅଥର୍ବ ବେଦ , ଯାହାକି କହେ


    - माताभूमि : पुत्रोहंपृथिव्या :


    - ମାତାଭୂମିଃ , ପୁତ୍ରୋହଂପୃଥିବ୍ୟାଃ


    ଏହା ହିଁ ହେଉଛି ଆଦର୍ଶ ଯାହାକୁ ଆମେ ନିଜର କାର୍ଯ୍ୟ ମାଧ୍ୟମରେ ଜୀବନ୍ତ ରଖିବାକୁ ଚାହିଁଥାଉ । ସମସ୍ତ ସମ୍ବଳ ଓ ଐଶ୍ୱର୍ଯ୍ୟ ହେଉଛି ପ୍ରକୃତି ଓ ସର୍ବଶକ୍ତିମାନଙ୍କର ବୋଲି ଆମେ ବିଶ୍ୱାସ କରୁ । ଆମେ କେବଳ ଏସବୁ ଐଶ୍ୱର୍ଯ୍ୟର ପରିଚାଳକ ଅବା ଟ୍ରଷ୍ଟି ବିବେଚନା କରୁ । ମହାତ୍ମା ଗାନ୍ଧି ମଧ୍ୟ ଏହି ଟ୍ରଷ୍ଟିବାଦୀ ଦର୍ଶନ ସପକ୍ଷରେ ଯୁକ୍ତି ବାଢ଼ୁଥିଲେ ।


    ନିକଟରେ , ନେସନାଲ ଜିଓଗ୍ରାପିକ୍ ଗ୍ରୀନଡେକ୍ସ ରିପୋର୍ଟ- 2014 ଯାହାକି ଖାଉଟିଙ୍କ ପସନ୍ଦରେ ପରିବେଶଗତ ସ୍ଥିରତାର ମୂଲ୍ୟାଙ୍କନ କରିଥିଲା , ସେଥିରେ ଭାରତ ନିଜର ସବୁଜିମା ଉପଯୋଗ ପାଇଁ ସବୁଠୁ ଶୀର୍ଷରେ ରହିଥିଲା । ବିଗତ ବର୍ଷମାନଙ୍କରେ ବିଶ୍ୱ ନିରନ୍ତର ଶିଖର ସମ୍ମିଳନୀ ପୃଥିବୀ ମା ’ ର ଶୁଦ୍ଧତାକୁ ସଂରକ୍ଷିତ ରଖିବାରେ ଆମର କାର୍ଯ୍ୟକାରିତା ସମ୍ପର୍କରେ ସମଗ୍ର ବିଶ୍ୱରେ ସଚେତନତା ସୃଷ୍ଟି କରାଇଛି ।


    2015 ମସିହାରେ ପ୍ୟାରିସରେ ସିଓପି- 21 ରେ ଏହି ସାଧାରଣ ଆକାଂକ୍ଷା ପ୍ରଦର୍ଶିତ ହୋଇଛି । ଆମ ଗ୍ରହର ସ୍ଥାୟିତ୍ୱ ପାଇଁ ଏକାଠି ମିଶି ମିଳିତ କାରଣ ପାଇଁ କାମ କରିବା ନିମନ୍ତେ ସମଗ୍ର ଦେଶ ଏକଜୁଟ ହୋଇଛି । ଯେହେତୁ ସମଗ୍ର ବିଶ୍ୱ ପରିବର୍ତ୍ତନ ପାଇଁ ପ୍ରତିବଦ୍ଧତା ଦେଖାଇଛି , ସେଥିପାଇଁ ଆମେ ମଧ୍ୟ ଏଭଳି କରିଛୁ । ଯେତେବେଳେ ବିଶ୍ୱ ‘ ଅଣବ୍ୟବହାରିକ ସତ୍ୟ ’ କୁ ନେଇ ଚର୍ଚ୍ଚା କରୁଛି ଆମେ ତାକୁ ‘ ବ୍ୟବହାରିକ କ୍ରିୟା ’ ରେ ପରିବର୍ତ୍ତନ କରିଛୁ । ଭାରତ ଅଭିବୃଦ୍ଧିରେ ବିଶ୍ୱାସ କରେ କିନ୍ତୁ ପରିବେଶର ସୁରକ୍ଷା ପାଇଁ ମଧ୍ୟ ପ୍ରତିଶ୍ରୁତିବଦ୍ଧ ।


    ବନ୍ଧୁଗଣ , ଏହା ହିଁ ସେହି ଚିନ୍ତାଧାରା ଯାହା ଫ୍ରାନ୍ସ ସହ ମିଶି ଭାରତ ଦ୍ୱାରା ଆନ୍ତର୍ଜାତିକ ସୌର ମେଣ୍ଟର ପଦକ୍ଷେପ ନିଆଯାଇଥିଲା । ଏଥିରେ ଏପର୍ଯ୍ୟନ୍ତ 121 ସଦସ୍ୟ ରହିସାରିଲେଣି । ବୋଧହୁଏ ପ୍ୟାରିସ ପରେ ଏହା ସବୁଠୁ ଗୁରୁତ୍ୱପୂର୍ଣ୍ଣ ଏକକ ଆନ୍ତର୍ଜାତିକ ଉପଲବ୍ଧୀ । ଜାତୀୟସ୍ତରରେ ନିର୍ଦ୍ଧାରିତ ଯୋଗଦାନର ଅଂଶବିଶେଷ ରୂପେ ଭାରତ 2005 ରୁ 2030 ମଧ୍ୟରେ ଉତ୍ସର୍ଜନ ତୀବ୍ରତାକୁ ନିଜର ଜିଡିପିର 35 ରୁ 33 ପ୍ରତିଶତକୁ ହ୍ରାସ କରିବାକୁ ପ୍ରତିଶ୍ରୁତିବଦ୍ଧ ।


    ଆମର ଲକ୍ଷ୍ୟ ହେଉଛି 2030 ସୁଦ୍ଧା ଅଙ୍ଗାରକାମ୍ଳର 2.5 ବିଲିୟନରୁ 3 ବିଲିୟନ କାର୍ବନ ସିଙ୍କ୍ ପ୍ରସ୍ତୁତ କରିବା ଯାହାକି ଏକଦା ଅନେକଙ୍କୁ ସମସ୍ୟା ହେବ ବୋଲି ଲାଗୁଥିଲା । ତଥାପି ଆମର ମାର୍ଗରେ ସ୍ଥିର ପ୍ରଗତି ଜାରି ରହିବ । ୟୁଏନ୍ଇପି ଗ୍ୟାପ୍ ରିପୋର୍ଟ ଅନୁସାରେ ଉର୍ତ୍ସଜନ ତୀବ୍ରତାକୁ ହ୍ରାସ କ୍ଷେତ୍ରରେ କୋପେନହେଗନ ନିବେଦନକୁ ଦୃଷ୍ଟିରେ ରଖି ଭାରତ 2020 ମସିହା ସୁଦ୍ଧା 2005 ର ସ୍ତରକୁ ଆଣିବା ଦିଗରେ ନିଜର ଜିଡିପିର 20 ରୁ 25 ପ୍ରତିଶତକୁ ପୂରଣ କରିବା ଲାଗି କାର୍ଯ୍ୟ କରୁଛି ।


    ଆମେ ମଧ୍ୟ 2030 ମସିହା ସୁଦ୍ଧା ଜାତୀୟସ୍ତରରେ ନିର୍ଦ୍ଧାରିତ ଯୋଗଦାନକୁ ପୂରଣ କରିବା ପାଇଁ କାର୍ଯ୍ୟ କରୁଛି । ଜାତିସଂଘ ସ୍ଥାୟୀ ବିକାଶ ଲକ୍ଷ୍ୟ ଆମକୁ ସମାନତା , ନିରପେକ୍ଷତା ଓ ଜଳବାୟୁ ନ୍ୟାୟର ମାର୍ଗ ଦେଖାଇଛି । ଯେତେବେଳେ ଆମେ ସବୁକିଛି କରୁଛୁ ଯାହାକି ଆମ ପାଇଁ ଆବଶ୍ୟକ , ଆମେ ମଧ୍ୟ ଆଶା କରୁଛୁ ଯେ ଅନ୍ୟମାନେ ମଧ୍ୟ ସେମାନଙ୍କର ପ୍ରତିଶ୍ରୁତିବଦ୍ଧତା ପୂରଣ ଦିଗରେ ବିଭେଦାତ୍ମକ ଉତ୍ତରଦାୟିତ୍ୱ ଓ ନିରପେକ୍ଷତା ଆଧାରରେ ସାମିଲ ହୁଅନ୍ତୁ ।


    ସମସ୍ତ ଦୁର୍ବଳ ବର୍ଗର ଜନସଂଖ୍ୟା ପାଇଁ ଜଳବାୟୁ ନ୍ୟାୟ ଦେବା ଉପରେ ଆମକୁ ନିଶ୍ଚିତ ଭାବେ ଗୁରୁତ୍ୱ ଦେବାକୁ ପଡ଼ିବ । ଆମେ ଭାରତରେ ଗୁଡ୍ ଗଭର୍ଣ୍ଣାନ୍ସ , ସ୍ଥାୟୀ ଜୀବିକାନିର୍ବାହ ଓ ସ୍ୱଚ୍ଛ ପରିବେଶ ମାଧ୍ୟମରେ ସହଜ ଜୀବନନିର୍ବାହ - ଇଜି ଅଫ୍ ଲିଭିଂ ଉପରେ ଧ୍ୟାନକେନ୍ଦ୍ରିତ କରୁଛୁ । ସ୍ୱଚ୍ଛ ଭାରତ ଅଭିଯାନ ଦିଲ୍ଲୀର ରାଜରାସ୍ତାରୁ ଆରମ୍ଭ ହୋଇ ଦେଶର ପ୍ରତିଟି କୋଣଅନୁକୋଣରେ ପହଂଚିଛି । ପରିଚ୍ଛନ୍ନତା ହିଁ ଉତ୍ତମ ସ୍ୱାସ୍ଥ୍ୟରକ୍ଷା , ସୁସ୍ଥ ସ୍ୱାସ୍ଥ୍ୟ , ଉତ୍ତମ କାର୍ଯ୍ୟର ସ୍ଥିତି ଓ ଏହା ସହିତ ଉତ୍ତମ ଆୟ ଓ ଜୀବନ ଆଡ଼କୁ ନେଇଯାଉଛି ।


    ଆମେ ମଧ୍ୟ ଏକ ବ୍ୟାପକ ଅଭିଯାନ ଆରମ୍ଭ କରିଛୁ ଯାହାକି ଆମର ଚାଷୀଙ୍କୁ ନିଜର କୃଷି ବର୍ଜ୍ୟକୁ ଜଳାଇବା ପରିବର୍ତ୍ତେ ମୂଲ୍ୟବାନ ପୋଷକ ଭାବେ ପରିବର୍ତ୍ତନକୁ ସୁନିଶ୍ଚିତ କରାଯାଇପାରିବ ।


    ବିଶ୍ୱ ପରିବେଶ ଦିବସ- 2018 କୁ ଆୟୋଜନ କରି ଆମେ ଖୁସି ଯେ ଆମେ ନିଜର ପ୍ରତିଶ୍ରୁତିବଦ୍ଧତା ଓ ବିଶ୍ୱକୁ ଏକ ପରିଚ୍ଛନ୍ନମୁକ୍ତ ସ୍ଥାନ କରିବା ପାଇଁ ଆମର ଭାଗିଦାରୀ ଜାରି ରଖିଥିବା ବିଷୟକୁ ରେଖାଙ୍କିତ କରିପାରିଛୁ ।


    ଆମେ ଜଳର ଉପଲବ୍ଧତା ସମସ୍ୟାର ମୁକାବିଲାର ଆବଶ୍ୟକତା ମଧ୍ୟ ପରିଚିତ ଅଛୁ । ଯାହାକି ପ୍ରମୁଖ ଚାଲେଞ୍ଜ ହେବାରେ ଲାଗିଛି । ସେଇଥିପାଇଁ ଆମେ ବ୍ୟାପକ ‘ ନମାମି ଗଙ୍ଗେ ’ ପ୍ରୟାସକୁ ଆରମ୍ଭ କରିଛୁ । ଏହି କାର୍ଯ୍ୟକ୍ରମ ଯାହାକି ଫଳାଫଳ ଦେବା ଆରମ୍ଭ କଲାଣି , ଖୁବଶୀଘ୍ର ଆମର ମୂଲ୍ୟବାନ ଗଙ୍ଗା ନଦୀର ପୁନରୁଦ୍ଧାର କରାଇବ ।


    ଆମ ଦେଶ ମୁଖ୍ୟତଃ କୃଷିଭିତ୍ତିକ । କୃଷି ପାଇଁ ଜଳର ଉପଲବ୍ଧତାକୁ ଜାରି ରଖିବା ଉପରେ ଗୁରୁତ୍ୱ ଦିଆଯାଉଛି । ପ୍ରଧାନମନ୍ତ୍ରୀ କୃଷି ସିଂଚାଇ ଯୋଜନା ଆରମ୍ଭ ହେଉଛି ଯାହାକି କୌଣସି ଜମି ଯେଭଳି ବିନା ପାଣିରେ ନରହିବ ତାହା ସୁନିଶ୍ଚିତ କରାଯାଉଛି । ଆମର ଲକ୍ଷ୍ୟ ହେଉଛି ‘ ଅଧିକ ଫସଲ , ପ୍ରତି ବୁନ୍ଦା ’ ।


    ଜୈବ ବିବିଧତା ସଂରକ୍ଷଣରେ ଭାରତର ଏକ ବେଶ୍ ଭଲ ରିପୋର୍ଟ କାର୍ଡ ରହିଛି । ବିଶ୍ୱର ମାତ୍ର 2.4 ଭୂଭାଗରେ ଭାରତର 7-8 ପ୍ରତିଶତରେ ବିବିଧ ଜୈବପ୍ରଜାତି ରହିଥିବାବେଳେ ପ୍ରାୟ 18 ପ୍ରତିଶତରେ ମନୁଷ୍ୟ ଜନସଂଖ୍ୟା ରହିଛି ।


    ୟୁନେସ୍କୋର ମଣିଷ ଓ ଜୀବମଣ୍ଡଳ କାର୍ଯ୍ୟକ୍ରମ ଅନ୍ତର୍ଗତ ଜୈବମଣ୍ଡଳ ସଂରକ୍ଷଣରେ ଭାରତ ଆନ୍ତର୍ଜାତିକ ମାନ୍ୟତା 18 ରୁ 10 ହାସଲ କରିଛି । ଏହା ହିଁ ଆମର ବିକାଶ ସବୁଜମୟ ଓ ବନ୍ୟ ଜୀବନ ସୁଦୃଢ଼ ଅଛି ବୋଲି ପ୍ରମାଣିତ କରୁଛି ।


    ବନ୍ଧୁଗଣ


    ଭାରତ ପ୍ରତ୍ୟେକଙ୍କ ନିକଟରେ ସୁଶାସନର ଫାଇଦା ପହଂଚାଇବାରେ ସର୍ବଦା ବିଶ୍ୱାସ କରେ । ଆମର ମିଶନ ‘ ସବ୍କା ସାଥ୍ ସବ୍କା ବିକାଶ ’ ହେଉଛି ଏହି ଦର୍ଶନର ସମ୍ପ୍ରସାରଣ । ଏହି ଦର୍ଶନ ମାଧ୍ୟମରେ ଆମର କିଛି ସବୁଠୁ ବଂଚିତ କ୍ଷେତ୍ର ବିଶେଷକରି ଅନ୍ୟମାନଙ୍କ ସହ ସାମାଜିକ ଓ ଆର୍ଥିକ ପ୍ରଗତିକୁ ସୁନିଶ୍ଚିତ କରାଉଛି ।


    ବର୍ତ୍ତମାନ ସମୟ ଓ ଯୁଗରେ ବିଦ୍ୟୁତ ଓ ସ୍ଵଚ୍ଛ ଇନ୍ଧନ ଉପଲବ୍ଧ କରାଇବା ହେଉଛି ମୌଳିକ ଆବଶ୍ୟକତା ଯାହାକି ପ୍ରତ୍ୟେକ ବ୍ୟକ୍ତିଙ୍କୁ ନିଶ୍ଚିତ ଭାବେ ମିଳିବା ଉଚିତ । ଏହା ହିଁ ଯେକୌଣସି ରାଷ୍ଟ୍ରର ଆର୍ଥିକ ବିକାଶର ମୂଳପିଣ୍ଡ ହୋଇଥାଏ ।


    ତଥାପି ଭାରତ ଓ ଭାରତ ବାହାରେ ଅନେକ ଏବେ ବି ବିଦ୍ୟୁତ ଓ ସ୍ୱଚ୍ଛ ରନ୍ଧନ ଗ୍ୟାସ ଅଭାବକୁ ନେଇ ସଂଘର୍ଷ କରୁଛନ୍ତି । ଲୋକମାନେ ଅସ୍ୱାସ୍ଥ୍ୟକର ରନ୍ଧନ ଶୈଳୀ ଉପଯୋଗ ପାଇଁ ବାଧ୍ୟ ହେଉଛନ୍ତି ଯାହାକି ବାହ୍ୟ ବାୟୁ ପ୍ରଦୂଷଣ ସୃଷ୍ଟି କରୁଛି । ମୋତେ କୁହାଯାଇଛି ଯେ ଗ୍ରାମାଂଚଳ ରୋଷେଇରେ ହେଉଥିବା ଧୂଆଁ ଯୋଗୁ ଗୁରୁତର ସ୍ୱାସ୍ଥ୍ୟ ସମସ୍ୟା ସୃଷ୍ଟି ହୋଇଥାଏ । ତଥାପି କିଛି ଏ ସମ୍ପର୍କରେ କୁହନ୍ତି । ଏହାକୁ ଦୃଷ୍ଟିରେ ରଖି ଆମେ ଦୁଇଟି ପ୍ରୟାସ ଆରମ୍ଭ କରିଛୁ । ଉଜ୍ୱଳା ଓ ସୌଭାଗ୍ୟ । ଯେବେଠୁ ଏସବୁ ଆରମ୍ଭ ହେଲାଣି , ଏହି ଯୋଜନା ଲକ୍ଷ ଲକ୍ଷ ଲୋକଙ୍କ ଜୀବନ ଉପରେ ପ୍ରଭାବ ପକାଇଛି । ଏହି ଦୁଇଟି କାର୍ଯ୍ୟକ୍ରମ ଯୋଗୁ ମା ’ କୁ ଜଙ୍ଗଲର ଜାଳେଣି କାଠରେ ରୋଷେଇ କରିବା କିମ୍ବା ଗୋବର ଘଷିରେ ରୋଷେଇ କରି ନିଜ ପରିବାରକୁ ଖାଇବାକୁ ଦେବାକୁ ପଡ଼ୁନି । ଏସବୁ କରିବା ଶୀଘ୍ର ବନ୍ଦ ହୋଇଯିବ । ପାରମ୍ପରିକ ଜାଳେଣି କାଠ ଚୁଲା ଖୁବଶୀଘ୍ର ଆମ ସମାଜର ଇତିହାସରେ କେବଳ ଫଟୋଚିତ୍ର ହୋଇ ରହିଯିବ ।


    ସେହିପରି , ସୌଭାଗ୍ୟ ଯୋଜନାରେ ଆମେ ଦେଶର ପ୍ରତ୍ୟେକ ପରିବାରର ବିଦ୍ୟୁତକରଣ ଦିଗରେ କାର୍ଯ୍ୟ କରୁଛୁ । ବିଶେଷକରି ଚଳିତବର୍ଷ ଶେଷ ସୁଦ୍ଧା । ଆମେ ଜାଣିଛୁ ଯେ କେବଳ ଏକ ସୁସ୍ଥ ରାଷ୍ଟ୍ର ହିଁ ବିକାଶ ପ୍ରକ୍ରିୟାର ନେତୃତ୍ୱ ନେଇପାରିବ । ଏହାକୁ ଦୃଷ୍ଟିରେ ରଖି ଆମେ ବିଶ୍ୱର ସବୁଠୁ ବଡ଼ ସରକାରୀ ଆର୍ଥିକ ସହାୟତା ବିଶିଷ୍ଟ ସ୍ୱାସ୍ଥ୍ୟ ଯୋଜନା ଆରମ୍ଭ କରିଛୁ । ଏହି କାର୍ଯ୍ୟକ୍ରମ କୋଟି କୋଟି ଗରିବ ପରିବାରକୁ ସହାୟତା କରିବ ।


    ଆମର ‘ ସମସ୍ତଙ୍କ ପାଇଁ ବାସଘର ’ ଓ ‘ ସମସ୍ତଙ୍କୁ ବିଦ୍ୟୁତ ’ ପଦକ୍ଷେପ ମଧ୍ୟ ଯେଉଁମାନେ ଏସବୁ କ୍ରୟ କରିପାରିବେ ନାହିଁ ସେମାନଙ୍କୁ ଏହି ମୌଳିକ ସୁବିଧା ଉପଲବ୍ଧ କରାଇବାର ଆମର ଏଜେଣ୍ଡାରେ ରହିଛି ।


    ବନ୍ଧୁଗଣ ,


    ଆପଣମାନେ ଜାଣନ୍ତି , ଭାରତ ହେଉଛି ବିଶ୍ୱ ସମୁଦାୟର ଏକ ଷଷ୍ଠାଂଶ । ଆମର ବିକାଶର ଆବଶ୍ୟକତା ମଧ୍ୟ ବହୁତ ଅଧିକ । ଆମର ଦାରିଦ୍ର୍ୟ ଅବା ସମୃଦ୍ଧି ମଧ୍ୟ ବିଶ୍ୱର ଦାରିଦ୍ର୍ୟ ଓ ସମୃଦ୍ଧି ଉପରେ ସିଧାସଳଖ ପ୍ରଭାବ ପକାଇବ । ଭାରତର ଲୋକମାନେ ଦୀର୍ଘ ଦିନ ଧରି ଆଧୁନିକ ସୁବିଧା ଓ ବିକାଶର ଅପେକ୍ଷାରେ ଥିଲେ ।


    ଆମେ ଏସବୁ କାର୍ଯ୍ୟକୁ ସେମାନଙ୍କ ଆକାଂକ୍ଷା ଅବଧି ପରିବର୍ତ୍ତେ ଖୁବଶୀଘ୍ର ପୂରଣ କରିବାକୁ ପ୍ରତିଶ୍ରୁତିବଦ୍ଧ । ତଥାପି ଆମେ ମଧ୍ୟ କହୁଛୁ ଯେ ଏସବୁ କାର୍ଯ୍ୟକୁ ଆମେ ସ୍ୱଚ୍ଛ ଓ ସବୁଜିମା ମାର୍ଗରେ କରିବୁ । ଆପଣମାନଙ୍କୁ ଏହାର କିଛି ଉଦାହରଣ ଦେଉଛି । ଆମେ ହେଉଛୁ ଯୁବ ରାଷ୍ଟ୍ର । ଆମେ ନିଜର ଯୁବ ବର୍ଗଙ୍କୁ ନିଯୁକ୍ତି କରାଇବା ନିମନ୍ତେ ଆମେ ଭାରତକୁ ବିଶ୍ୱ ନିର୍ମାଣ ହବ୍ କରିବାକୁ ନିଷ୍ପତ୍ତି ନେଇଛୁ । ଆମେ ଏଥିପାଇଁ ‘ ମେକ୍ ଇନ୍ ଇଣ୍ଡିଆ ’ ଅଭିଯାନ ଆରମ୍ଭ କରିଛୁ । ତଥାପି ଠିକ୍ ଏହି ସମୟରେ ଆମେ ମଧ୍ୟ ନିର୍ମାଣ କ୍ଷେତ୍ରରେ ଶୂନ୍ୟ ଦୋଷ ଓ ଶୂନ୍ୟ ପ୍ରଭାବ(ଜିରୋ ଡିଫେକ୍ଟ ଓ ଜିରୋ ଇଫେକ୍ଟ) ଉପରେ ଗୁରୁତ୍ୱ ଦେଉଛୁ ।


    ବିଶ୍ୱର ସବୁଠୁ ଦ୍ରୁତ ଅଭିବୃଦ୍ଧି କରୁଥିବା ପ୍ରମୁଖ ଅର୍ଥବ୍ୟବସ୍ଥା ଭାବେ ଆମର ଶକ୍ତି ଆବଶ୍ୟକତା ଅଧିକ ରହିଛି । ଅବଶ୍ୟ ଆମେ 2022 ମସିହା ସୁଦ୍ଧା ଅକ୍ଷୟ ଶକ୍ତିରୁ 175 ଗିଗାୱାଟ୍ ଶକ୍ତି ପାଇବାକୁ ଯୋଜନା କରିଛୁ । ଏଥିରେ 100 ଗିଗାୱାଟ୍ ହେଉଛି ସୌର ଶକ୍ତି ଓ ବାକି 75 ଗିଗାୱାଟ ପବନ ଓ ଅନ୍ୟ ଶକ୍ତି ଉତ୍ସରୁ ରହିଛି । ଆମେ ଇତିମଧ୍ୟରେ 14 ଗିଗାୱାଟ ସୌର ଶକ୍ତି ଉତ୍ପାଦନ କରିସାରିଲାଣୁ ଯାହାକି 3ବର୍ଷ ତଳେ ମାତ୍ର 3 ଗିଗାୱାଟ ଥିଲା ।


    ଏହା ସହିତ ଆମେ ବିଶ୍ୱର ପଞ୍ଚମ ସର୍ବବୃହତ୍ ସୌର ଶକ୍ତି ଉତ୍ପାଦନକାରୀ ରାଷ୍ଟ୍ର ପାଲଟିଛୁ । କେବଳ ସେତିକି ନୁହେଁ ଆମେ ମଧ୍ୟ ଅକ୍ଷୟ ଶକ୍ତି ଉତ୍ପାଦନରେ ବିଶ୍ୱର ଷଷ୍ଠ ସର୍ବବୃହତ୍ ରାଷ୍ଟ୍ର ।


    କ୍ରମବର୍ଦ୍ଧିଷ୍ଣୁ ସହରୀକରଣ ସହ ଆମର ପରିବହନ ଆବଶ୍ୟକତା ମଧ୍ୟ ବଢିଚି । କିନ୍ତୁ ଆମେ ସାମୁହିକ ପରିବହନ ବ୍ୟବସ୍ଥା ଉପରେ ଧ୍ୟାନକେନ୍ଦ୍ରିତ କରୁଛୁ ବିଶେଷକରି ମେଟ୍ରୋ ରେଳ ବ୍ୟବସ୍ଥା । ଏପରିକି ଦୀର୍ଘ ଦୂରତ୍ୱ ମଧ୍ୟରେ ମାଲ ପରିବହନ ପାଇଁ ଆମେ ଜାତୀୟ ଜଳ ମାର୍ଗ ବ୍ୟବସ୍ଥା ଆରମ୍ଭ ଦିଗରେ କାର୍ଯ୍ୟ କରୁଛୁ । ଆମର ପ୍ରତ୍ୟେକ ରାଜ୍ୟ ମଧ୍ୟ ଜଳବାୟୁ ପରିବର୍ତ୍ତନ ଉପରେ ନିଜସ୍ୱ ଏକ୍ସନ୍ ପ୍ଲାନ୍ ପ୍ରସ୍ତୁତ କରିଛନ୍ତି ।


    ଯେତେବେଳେ ଆମେ ନିଜର ପରିବେଶର ସଂରକ୍ଷଣ ପାଇଁ କାମ କରୁଛନ୍ତି ଆମେ ଆମର ସବୁଠୁ ଦୁର୍ବଳ କ୍ଷେତ୍ରକୁ ସୁରକ୍ଷିତ ରଖିବାକୁ ମଧ୍ୟ ସୁନିଶ୍ଚିତ କରିବାକୁ ଚାହୁଁଛୁ । ଆମର ସବୁଠୁ ବଡ଼ ରାଜ୍ୟ ମଧ୍ୟରୁ ଗୋଟିଏ ମହାରାଷ୍ଟ୍ର ପୂର୍ବରୁ ହିଁ ଏ ଦିଗରେ ନିଜର ଯୋଜନା ପ୍ରସ୍ତୁତ କରି ଏହାକୁ ଆପଣାଇ ସାରିଛି । ଆମେ ନିଜେ ମଧ୍ୟ ଆମର ସ୍ଥାୟୀ ବିକାଶ ଲକ୍ଷ୍ୟର ଉଦ୍ଦେଶ୍ୟକୁ ହାସଲ କରିବା ପାଇଁ ଚାହୁଁଛୁ । କିନ୍ତୁ ସହଯୋଗ ହେଉଛି ମହତ୍ୱପୂର୍ଣ୍ଣ । ବିଶେଷକରି ସରକାର ମଧ୍ୟରେ , ଶିଳ୍ପାନୁଷ୍ଠାନ ମଧ୍ୟରେ , ଲୋକଙ୍କ ମଧ୍ୟରେ ସହଯୋଗିତା । ବିକଶିତ ବିଶ୍ୱର ଲୋକ ଏହାକୁ ଦ୍ରୁତ ଗତିରେ ହାସଲ କରିବାରେ ସହାୟତା କରିପାରିବ ।


    ସଫଳ ଜଳବାୟୁ କାର୍ଯ୍ୟକ୍ରମ ନିମନ୍ତେ ବିତୀୟ ସମ୍ବଳ ଓ ପ୍ରଯୁକ୍ତିବିଦ୍ୟା ହାସଲ କରିବାର ଆବଶ୍ୟକତା ରହିଛି । ଭାରତ ଭଳି ରାଷ୍ଟ୍ରକୁ ସ୍ଥାୟୀ ଭାବେ ବିକଶିତ କରିବା ଓ ଗରିବ ଲୋକଙ୍କୁ ଲାଭାନ୍ୱିତ କରିବା ନମନ୍ତେ ସକ୍ଷମ କରାଇବା ପାଇଁ ଜ୍ଞାନକୌଶଳ ସହାୟକ ହେବ ।


    ବନ୍ଧୁଗଣ ,


    ଆମେ ଆଜି ଏଠାରେ ଏକଜୁଟ ହୋଇଛେ ଯେ ମଣିଷ ଭାବେ ଆମେ ବିଶ୍ୱାସ କରୁଛୁ କି ଏହି ଗ୍ରହକୁ ଭିନ୍ନ ଭାବେ ଗଢ଼ି ପାରିବୁ । ଆମକୁ ବୁଝିବାର ଆବଶ୍ୟକତା ରହିଛି ଯେ ଏହି ଗ୍ରହ ହେଉଛି , ଆମ ମା ’ ପୃଥିବୀ , କେବଳ ଗୋଟିଏ । ଆଉ ତେଣୁ ଆମକୁ ଆମର ବଂଶ , ଧର୍ମ ଓ ଶକ୍ତି ଆଦିର ବିଭେଦତାରୁ ଉର୍ଦ୍ଧ୍ଵକୁ ଉଠି ତାକୁ ବଂଚାଇବା ପାଇଁ ଏକଜୁଟ ହୋଇ କାମ କରିବାକୁ ପଡ଼ିବ ।


    ପ୍ରକୃତି ସହ ସହାବସ୍ଥାନ ଓ ପ୍ରତ୍ୟେକଙ୍କ ସହ ସହାବସ୍ଥାନର ଆମର ମୂଳ ଦର୍ଶନ ସହ ଏହି ଗ୍ରହକୁ ଅଧିକ ନିରାପଦ ଓ ସ୍ଥାୟୀ ସ୍ଥାନ କରିବା ମାର୍ଗରେ ସାମିଲ ହେବାକୁ ମୁଁ ଆପଣମାନଙ୍କୁ ଆମନ୍ତ୍ରଣ କରୁଛି ।


    ମୁଁ ବିଶ୍ୱ ସ୍ଥାୟୀ ବିକାଶ ଶିଖର ସମ୍ମିଳନୀର ସଫଳତା କାମନା କରୁଛି ।


    ଧନ୍ୟବାଦ ।


    **********

    
    
    (Release ID: 1520816) Visitor Counter : 1