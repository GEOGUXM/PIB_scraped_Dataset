      ଅର୍ଥ ମନ୍ତ୍ରଣାଳୟ

      ନୂତନ ଭାରତ ଲାଗି ଆୟୁଷ୍ମାନ ଭାରତ ୨୦୨୨ ଘୋଷିତ ସ୍ୱାସ୍ଥ୍ୟ କ୍ଷେତ୍ରରେ ଦୁଇଟି ଗୁରୁତ୍ୱପୂର୍ଣ୍ଣ ଯୋଜନା ଘୋଷଣା
      • ୧.୫ ଲକ୍ଷ ସ୍ୱାସ୍ଥ୍ୟ ଏବଂ ପରିବାର କଲ୍ୟାଣ କେନ୍ଦ୍ର ଲାଗି ୧୨ଶହ କୋଟି ଟଙ୍କା ଆବଂଟନ
      • ୧୦ କୋଟିରୁ ଅଧିକ ଗରିବ ଏବଂ ଦୁର୍ବଳ ପରିବାରକୁ ସ୍ୱାସ୍ଥ୍ୟସେବା ଉପଲବ୍ଧ କରାଇବା ଲାଗି ଜାତୀୟ ସ୍ୱାସ୍ଥ୍ୟ ସଂରକ୍ଷଣ ଯୋଜନା
      Posted On: 01 FEB 2018 12:58AM by PIB Bhubaneshwar


    କେନ୍ଦ୍ର ସରକାର ଆଜି ଆୟୁଷ୍ମାନ କାର୍ଯ୍ୟକ୍ରମ ଅନ୍ତର୍ଗତ ସ୍ୱାସ୍ଥ୍ୟସେବା କ୍ଷେତ୍ରରେ ଦୁଇଟି ଗୁରୁତ୍ୱପୂର୍ଣ୍ଣ ଯୋଜନାର ଘୋଷଣା କରିଛନ୍ତି । କେନ୍ଦ୍ର ଅର୍ଥ ଏବଂ କର୍ପୋରେଟ ବ୍ୟାପାର ମନ୍ତ୍ରୀ ଶ୍ରୀ ଅରୁଣ ଜେଟଲୀ ଆଜି ସଂସଦରେ ୨୦୧୮-୧୯ ବର୍ଷର ସାଧାରଣ ବଜେଟ ଉପସ୍ଥାପନ କରି କହିଥିଲେ ଯେ ଏହି ଯୋଜନାର ଉଦେ୍ଦଶ୍ୟ ସ୍ୱାସ୍ଥ୍ୟ ସେବା ସହ ଜଡ଼ିତ ଆହ୍ୱାନର ସାମଗ୍ରୀକ ଭାବେ ମୁକାବିଲା କରିବା । ଏହା ଅନ୍ତର୍ଗତ ପ୍ରାଥମିକ , ଦ୍ୱିତୀୟ ଏବଂ ତୃତୀୟ କ୍ଷେତ୍ରରେ ସ୍ୱାସ୍ଥ୍ୟସେବାକୁ ଉନ୍ନତ କରିବା ପ୍ରତି ଧ୍ୟାନ ଦିଆଯିବ ।


    ଉପକ୍ରମଗୁଡ଼ିକ ନିମ୍ନରେ ଉଲ୍ଲେଖ କରାଗଲା:-


    ୧. ସ୍ୱାସ୍ଥ୍ୟ ଏବଂ ଯତ୍ନ କେନ୍ଦ୍ର : ଜାତୀୟ ସ୍ୱାସ୍ଥ୍ୟ ନୀତି ୨୦୧୭ରେ ଭାରତରେ ସ୍ୱାସ୍ଥ୍ୟସେବା ବ୍ୟବସ୍ଥା ମୂଳଦୁଆ ପ୍ରତିଷ୍ଠା କରିବା ରୂପରେ ସ୍ୱାସ୍ଥ୍ୟ ଏବଂ ଆରୋଗ୍ୟ କେନ୍ଦ୍ରର ପରିକଳ୍ପନା କରାଯାଇଥିଲା । ଏହି ୧.୫ ଲକ୍ଷ କେନ୍ଦ୍ର ସ୍ୱାସ୍ଥ୍ୟ ସେବା ବ୍ୟବସ୍ଥାକୁ ଲୋକମାନଙ୍କ ଘର ପର୍ଯ୍ୟନ୍ତ ନେଇଯିବ । ଏହି ସ୍ୱାସ୍ଥ୍ୟ କେନ୍ଦ୍ର ଅଣସଂକ୍ରାମକ ରୋଗ ଏବଂ ମାତୃତ୍ୱ ତଥା ଶିଶୁ ସ୍ୱାସ୍ଥ୍ୟ ସେବା ସହିତ ବ୍ୟାପକ ସ୍ୱାସ୍ଥ୍ୟ ଯତ୍ନ ଉପଲବ୍ଧ କରାଇବ । ଏହି କେନ୍ଦ୍ର ଆବଶ୍ୟକ ଔଷଧ ଏବଂ ନିଦାନ ସେବା ମଧ୍ୟ ମାଗଣାରେ ଉପଲବ୍ଧ କରାଇବ । ଏହି ଗୁରୁତ୍ୱପୂର୍ଣ୍ଣ କାର୍ଯ୍ୟ ଲାଗି ୧୨ଶହ କୋଟି ଟଙ୍କାର ବ୍ୟବସ୍ଥା କରାଯାଇଛି । ଏହି କେନ୍ଦ୍ରକୁ ଆପଣାଇବା ଲାଗି ସିଏସଆର ଏବଂ ସ୍ୱେଚ୍ଛାସେବୀ ସଂସ୍ଥାଗୁଡ଼ିକ ଜରିଆରେ ଘରୋଇ କ୍ଷେତ୍ରଗୁଡ଼ିକୁ ମଧ୍ୟ ଆହ୍ୱାନ କରାଯାଉଛି ।


    ୨. ଜାତୀୟ ସ୍ୱାସ୍ଥ୍ୟ ସଂରକ୍ଷଣ ଯୋଜନା - ଆୟୁଷ୍ମାନ ଭାରତ ଅଧୀନରେ ଦୀର୍ଘକାଳୀନ ପଦକ୍ଷେପ ସ୍ୱରୂପ ୧୦ କୋଟିରୁ ଅଧିକ ଗରିବ ଏବଂ ଦୁର୍ବଳ ପରିବାରଗୁଡ଼ିକୁ (ପାଖାପାଖି ୫୦ କୋଟି ହିତାଧିକାରୀ)ଙ୍କୁ ପରିସରଭୁକ୍ତ କରିବା ଲାଗି ଏକ ଫ୍ଲାଗସିପ ଜାତୀୟ ସଂରକ୍ଷଣ ଯୋଜନା ଆରମ୍ଭ କରାଯିବ , ଯାହା ଅଧୀନରେ ଦ୍ୱିତୀୟ ଏବଂ ତୃତୀୟ ଯତ୍ନ ହସପିଟାଲରେ ଭର୍ତି ହେବା ଲାଗି ପ୍ରତ୍ୟେକ ପରିବାରକୁ ବାର୍ଷିକ ୫ ଲକ୍ଷ ଟଙ୍କା ପର୍ଯ୍ୟନ୍ତ କଭରେଜ ପ୍ରଦାନ କରାଯିବ । ଏହା ବିଶ୍ୱର ସବୁଠୁ ବଡ଼ ସରକାରୀ ଅର୍ଥ ଯୋଗାଣକାରୀ ସ୍ୱାସ୍ଥ୍ୟ ସେବା କାର୍ଯ୍ୟକ୍ରମ ହେବ । ଏହି କାର୍ଯ୍ୟକ୍ରମକୁ ସୂଚାରୁ ରୂପେ ସମ୍ପାଦନ କରିବା ଲାଗି ପର୍ଯ୍ୟାପ୍ତ ଅର୍ଥରାଶି ଉପଲବ୍ଧ କରାଯିବ ।


    ଅର୍ଥମନ୍ତ୍ରୀ କହିଥିଲେ ଯେ ଆୟୁଷ୍ମାନ ଭାରତ ଅନ୍ତର୍ଗତ ଦୁଇଟି ସ୍ୱାସ୍ଥ୍ୟ କ୍ଷେତ୍ରର କାର୍ଯ୍ୟକ୍ରମ ୨୦୨୨ ସୁଦ୍ଧା ନୂତନ ଭାରତ ନିର୍ମାଣ କରିବ । ଏହାଦ୍ୱାରା ପରିବର୍ଦ୍ଧିତ ଉତ୍ପାଦକତା , କଲ୍ୟାଣରେ ବୃଦ୍ଧି ହେବ ଏବଂ ଏହାଦ୍ୱାରା ମଜୁରୀ କ୍ଷତି ଓ ଦାରିଦ୍ର୍ୟରୁ ମୁକ୍ତି ମିଳିବ । ଏହି ଯୋଜନାରୁ ବିଶେଷ କରି ମହିଳାମାନଙ୍କ ରୋଜଗାର ପାଇଁ ଲକ୍ଷ ଲକ୍ଷ ସୁଯୋଗ ସୃଷ୍ଟି ହେବ ।


    ଅର୍ଥମନ୍ତ୍ରୀ କହିଥିଲେ ଯେ ଉନ୍ନତମାନର ଚିକିତ୍ସା ଶିକ୍ଷା ଏବଂ ସ୍ୱାସ୍ଥ୍ୟ ସେବାର ପ୍ରସାର ବଢ଼ାଇବା ଲକ୍ଷ୍ୟ ନେଇ ଦେଶରେ ବର୍ତମାନ ଥିବା ଜିଲ୍ଲା ଚିକିତ୍ସାଳୟଗୁଡ଼ିକର ଉନ୍ନତିକରଣ କରାଯାଇ ୨୪ଟି ନୂଆ ସରକାରୀ ମେଡ଼ିକାଲ କଲେଜ ଏବଂ ହସପିଟାଲ ପ୍ରତିଷ୍ଠା କରାଯିବ । ଏହି ପଦକ୍ଷେପ ଦ୍ୱାରା ପ୍ରତ୍ୟେକ ୩ଟି ସଂସଦୀୟ କ୍ଷେତ୍ର ଲାଗି ହାରାହାରୀ ଗୋଟିଏ ମେଡ଼ିକାଲ ଜଲେଜ ଏବଂ ଦେଶର ପ୍ରତ୍ୟେକ ରାଜ୍ୟରେ ହାରାହାରୀ ଗୋଟିଏ ନୂଆ ସରକାରୀ ମେଡ଼ିକାଲ କଲେଜ ଉପଲବ୍ଧ ହୋଇପାରିବ ।


    **********

    
    
    (Release ID: 1518841) Visitor Counter : 2