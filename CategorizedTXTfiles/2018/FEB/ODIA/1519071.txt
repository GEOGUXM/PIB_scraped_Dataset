      ଅର୍ଥ ମନ୍ତ୍ରଣାଳୟ

      କୃଷକ, ଗରିବ ଓ ଅନ୍ୟ ଦୁର୍ବଳ ଶ୍ରେଣୀର ଲାଭ ନିମନ୍ତେ ବିଭିନ୍ନ ପ୍ରକଳ୍ପର ଶୁଭାରମ୍ଭ କଲେ ସରକାର;
      ସୁଦୃଢ଼ ମୌଳିକ ସଂସ୍କାର ଶୃଙ୍ଖଳା ମଧ୍ୟମ ଓ ଦୀର୍ଘକାଳୀନ ଅବଧିରେ ଭାରତୀୟ ଅର୍ଥବ୍ୟବସ୍ଥାର ଦୃଢ଼ ଅଭିବୃଦ୍ଧି ହାସଲରେ ସହାୟକ ହେଉଛି

      Posted On: 01 FEB 2018 8:39PM by PIB Bhubaneshwar

    କେନ୍ଦ୍ର ଅର୍ଥମନ୍ତ୍ରୀ ଶ୍ରୀ ଅରୁଣ ଜେଟଲୀ ଜୋର ଦେଇ କହିଛନ୍ତି ଯେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ନେତୃତ୍ୱରେ ସରକାର ରାଜନୈତିକ ହାନି-ଲାଭ ପ୍ରତି ଧ୍ୟାନ ନଦେଇ ପ୍ରତ୍ୟେକ୍ଷ କ୍ଷେତ୍ରରେ ଗୁରୁତ୍ୱର ସହ ପଦକ୍ଷେପ ନେଇଛନ୍ତି । ଲୋକସଭାରେ ସାଧାରଣ ବଜେଟ 2018-19 ଉପସ୍ଥାପନ କରି କେନ୍ଦ୍ର ଅର୍ଥ ଏବଂ କର୍ପୋରେଟ ବ୍ୟାପାର ମନ୍ତ୍ରୀ ଶ୍ରୀ ଅରୁଣ ଜେଟଲୀ କହିଥିଲେ ଯେ ସରକାର ଦେଶରେ କୃଷକ , ଗରିବ ଏବଂ ଅନ୍ୟ ଦୁର୍ବଳ ଶ୍ରେଣୀର ଲୋକମାନଙ୍କୁ ଲାଭ ପ୍ରଦାନ କରିବା ଏବଂ ଅବିକଶିତ କ୍ଷେତ୍ରର ଉନ୍ନତି ପାଇଁ ବିଭିନ୍ନ କାର୍ଯ୍ୟକ୍ରମର ଶୁଭାରମ୍ଭ କରିଛନ୍ତି ।


    ସରକାର ଉଜ୍ଜ୍ୱଳା ଯୋଜନା ମାଧ୍ୟମରେ ଦେଶର ଗରିବଲୋକଙ୍କୁ ନିଃଶୁଳ୍କ ଗ୍ୟାସ ସଂଯୋଗ ପ୍ରଦାନ କରୁଛନ୍ତି । ସୌଭାଗ୍ୟ ଯୋଜନା ମାଧ୍ୟମରେ 4 କୋଟି ଘରକୁ ବିଦ୍ୟୁତ ସଂଯୋଗ ଦିଆଯାଉଛି । ତିନି ହଜାରରୁ ଅଧିକ ଜନ ଔଷଧି କେନ୍ଦ୍ରରେ 800ରୁ ଅଧିକ ଔଷଧ କମ ମୂଲ୍ୟରେ ବିକ୍ରି କରାଯାଉଛି । ଷ୍ଟେଂଟର ମୂଲ୍ୟ ନିୟନ୍ତ୍ରଣ କରାଯାଇଛି । ଗରିବଙ୍କ ମାଗଣା ଡାଏଲିସିସ ନିମନ୍ତେ ସ୍ୱତନ୍ତ୍ର ଯୋଜନା ଆରମ୍ଭ କରାଯାଇଛି ।


    ଅର୍ଥମନ୍ତ୍ରୀ କହିଥିଲେ ଯେ ଗରିବ ଏବଂ ମଧ୍ୟବିତ୍ତ ବର୍ଗର ଲୋକମାନଙ୍କୁ ବାସଗୃହ ଯୋଜନାରେ ମଧ୍ୟ ସୁଧହାରରେ ବୃହତ ରିହାତି ପ୍ରଦାନ କରାଯାଇଛି । ସରକାରୀ ସେବା , ବସ ହେଉ କିମ୍ବା ଟ୍ରେନ ଟିକେଟ କିମ୍ବା ସମସ୍ତଙ୍କୁ ଅନଲାଇନ ପ୍ରମାଣପତ୍ର ଉପଲବ୍ଧ କରାଇବା ଲାଗି ପ୍ରୟାସ କରାଯାଉଛି । ଦୁଇରୁ ତିନି ଦିନ ଭିତରେ ଘରକୁ ପାସପୋର୍ଟ , ଗୋଟିଏ ଦିନରେ କମ୍ପାନୀର ରେଜିଷ୍ଟ୍ରେସନ ଭଳି ଲାଭ ଦେଶରେ ବୃହତ ବର୍ଗକୁ ଦିଆଯାଇସାରିଛି ।


    ସେ କହିଥିଲେ ଯେ ପ୍ରମାଣପତ୍ରର ଆଟେଷ୍ଟେସନ କରିବାର ବାଧ୍ୟତା ଉଠାଇ ଦିଆଯାଇଛି । ତୃତୀୟ ଏବଂ ଚତୁର୍ଥ ଶ୍ରେଣୀର ସରକାରୀ ଚାକିରିରେ ସାକ୍ଷାତକାର ପରୀକ୍ଷାକୁ ଶେଷ କରାଯିବା ଦ୍ୱାରା ଲକ୍ଷାଧିକ ନବଯୁବକଙ୍କ ସମୟ ଏବଂ ଅର୍ଥ ସଂଚୟ କରାଯାଇଛି । ସରକାର ପ୍ରତ୍ୟେକ ବ୍ୟକ୍ତିକୁ ଉପଯୋଗ ଦେବା ଲାଗି ପ୍ରତିବଦ୍ଧ ।


    ଶ୍ରୀ ଜେଟଲୀ କହିଥିଲେ ଯେ ଚାରି ବର୍ଷ ପୂର୍ବରୁ ବର୍ତ୍ତମାନର ସରକାର ଏପରି ଏକ ସଚ୍ଚୋଟ ସ୍ୱଚ୍ଛ ଏବଂ ପାରଦର୍ଶୀ ସରକାର ଦେବାର ଶପଥ ନେଇଥିଲା । ସରକାର ଭାରତୀୟ ଅର୍ଥବ୍ୟବସ୍ଥାର ମଜବୁତ ପ୍ରଦର୍ଶନ ବଜାୟ ରଖିବା ଲାଗି କଠୋର ନିଷ୍ପତ୍ତି ନେବାରେ ସକ୍ଷମ ନେତୃତ୍ୱର ଭରସା ଦେଇଛି । ଅର୍ଥମନ୍ତ୍ରୀ କହିଥିଲେ ଯେ ସରକାର ଦାରିଦ୍ର୍ୟ ଦୂରୀକରଣ କରିବା , ମୌଳିକ ଭିତ୍ତିଭୂମି ନିର୍ମାଣକୁ ତ୍ୱରାନ୍ୱିତ କରିବା ସହିତ ଏକ ସୁଦୃଢ଼ , ଆତ୍ମବିଶ୍ୱାସରେ ପରିପୂର୍ଣ୍ଣ ନୂତନ ଭାରତର ନିର୍ମାଣ ଲାଗି ସଂକଳ୍ପ ନେଇଥିଲେ ।


    ସେ କହିଥିଲେ ଯେ ସରକାର ଢାଂଚାଗତ ସୁଧାରର ଏକ ଶୃଙ୍ଖଳାକୁ ସଫଳତା ପୂର୍ବକ କାର୍ଯ୍ୟକାରୀ କରିଛନ୍ତି । ବସ୍ତୁ ଏବଂ ସେବା କର (ଜିଏସଟି) ସହିତ ପରୋକ୍ଷ ଟିକସ ବ୍ୟବସ୍ଥାକୁ ସରଳ କରିଦିଆଯାଇଛି । ଅର୍ଥମନ୍ତ୍ରୀ କହିଥିଲେ ଯେ ଡିଜିଟାଲ ପ୍ରଯୁକ୍ତିର ଉପଯୋଗ ଦ୍ୱାରା ଗରିବଙ୍କ ପର୍ଯ୍ୟନ୍ତ ଲାଭ ପହଁଚାଇବା ଲକ୍ଷ୍ୟ ଆହୁରି ପ୍ରଭାବଶାଳୀ ହୋଇଛି । ଉଚ୍ଚ ମୂଲ୍ୟଯୁକ୍ତ ନୋଟର ବିମୁଦ୍ରୀକରଣ ଦ୍ୱାରା ନଗଦ କାରବାର ହ୍ରାସ ପାଇଛି । ଏହାଦ୍ୱାରା କରାଧାନ (ଟ୍ୟାକ୍ସେସନ)ର ଆଧାର ଏବଂ ଅର୍ଥବ୍ୟବସ୍ଥାକୁ ଆହୁରି ଅଧିକ ଡିଜିଟାଲ କରିବାରେ ସହାୟତା ମିଳିପାରିଛି ।


    ଅର୍ଥମନ୍ତ୍ରୀ କହିଥିଲେ ଯେ ଶୋଦ୍ଧନ ଅକ୍ଷମତା ଏବଂ ଦେବାଳିଆ କୋଡ ଲାଗୁ କରିବା ଦ୍ୱାରା ଋଣୀ-ଋଣଦାତାଙ୍କ ମଧ୍ୟରେ ସମ୍ପର୍କ ବଦଳିଛି । ବ୍ୟାଙ୍କଗୁଡ଼ିକର ପୁନଃପୁଞ୍ଜିକରଣ ଦ୍ୱାରା ବ୍ୟାଙ୍କ ଏବେ ବିକାଶର ଗତିରେ ସହାୟତା ପ୍ରଦାନ କରିବା ଲାଗି ଅଧିକ ସକ୍ଷମ ହୋଇପାରିଛି । ସେ କହିଥିଲେ ଯେ ଏ ସମସ୍ତ ଢାଂଚାଗତ ସୁଧାର ଦ୍ୱାରା ମଧ୍ୟମ ଏବଂ ଦୀର୍ଘକାଳୀନ ଭିତ୍ତିରେ ଭାରତୀୟ ଅର୍ଥବ୍ୟବସ୍ଥା ଦୀର୍ଘ ସମୟ ପର୍ଯ୍ୟନ୍ତ ସୁଦୃଢ଼ ବିକାଶ ଗତି ହାସଲ କରିପାରିବ ।


    ଅର୍ଥମନ୍ତ୍ରୀ କହିଥିଲେ ଯେ ଏହାର ଫଳସ୍ୱରୂପ ଭାରତ ବିଶ୍ୱର ସବୁଠୁ ଦ୍ରୁତ ଗତିରେ ଅଭିବୃଦ୍ଧି ହାସଲ କରୁଥିବା ଅର୍ଥବ୍ୟବସ୍ଥାରେ ପରିଗଣିତ ହେଉଛି । ଅନ୍ତର୍ଜାତୀୟ ମୁଦ୍ରା ପାଣ୍ଠି ନିକଟରେ ଭାରତର ଜିଡିପି ଅଭିବୃଦ୍ଧି ହାର ଆସନ୍ତା ବର୍ଷ 7.4 ପ୍ରତିଶତ ରହିବ ବୋଲି ଘୋଷଣା କରିଛି ।


    **********

    
    
    (Release ID: 1519071) Visitor Counter : 1