      उपभोक्‍ता कार्य, खाद्य एवं सार्वजनिक वितरण मंत्रालय

      श्री राम विलास पासवान ने वित्त मंत्री श्री अरुण जेटली को समावेशी और ऐतिहासिक बजट पेश करने पर बधाई दी
      Posted On: 01 FEB 2018 5:56PM by PIB Delhi


    केन्‍द्रीय उपभोक्ता मामले, खाद्य एवं सार्वजनिक वितरण मंत्री श्री राम विलास पासवान ने य प्रधानमंत्री श्री नरेन्‍द्र मोदी के नेतृत्‍व में वित्त मंत्री श्री अरुण जेटली द्वारा किसानों, युवाओं, महिलाओं और समाज के सभी वर्गों के सशक्‍तिकरण के लिए समावेशी और ऐतिहासिक बजट पेश करने पर उनका हार्दिक अभिनन्‍दन किया। श्री पासवान ने कहा कि निश्चित ही बजट 2018-19 से आम नागरिकों के जीवन स्‍तर में सुधार आएगा।


    श्री पासवान ने बताया कि देश में रिकॉर्ड स्‍तर पर खाद्यान्‍न का उत्‍पादन हुआ है। वर्ष 2017-18 में 275 मिलियन टन खाद्यान्‍न और 300 मिलियन टन से अधिक फलों का उत्‍पादन हुआ है। किसानों के कल्‍याण के लिए हमारी सरकार ने निरन्‍तर प्रयास किए हैं, जिन्‍हें इस बजट में भी जारी रखा गया है और किसानों को उनकी लागत के 1½ गुना न्‍यूनतम समर्थन मूल्‍य दिए जाने के लिए बजट में किए गए प्रावधान से उनकी आय में बढ़ोतरी होगी।


    वर्ष 2022 तक हर सिर को छत देने के लिए सरकार द्वारा 51 लाख नए घरों का निर्माण, 4 करोड़ गरीबों को बिजली कनेक्‍शन, 2 करोड़ शौचालयों का निर्माण, 8 करोड़ गरीब महिलाओं को मुफ्त गैस कनेक्‍शन दिए जाने से समाज के गरीबी रेखा के अंतिम छोर पर बैठे व्‍यक्ति को इसका लाभ मिलेगा, जिससे विकास के साथ-साथ रोज़गार के अवसर भी पैदा होंगे।


    स्‍वास्‍थ्‍य के क्षेत्र में विश्व की सबसे बड़ी योजना के तहत 10 करोड़ परिवारों को हर साल 5 लाख रुपए प्रति परिवार की दर से चिकित्‍सा प्रतिपूर्ति की योजना स्‍वागत योग्‍य है।


    आधारभूत संरचना – सड़क और विद्युत, रेलवे का विस्‍तार, शिक्षा के विकास के साथ-साथ रोज़गार सृजन के लिए बजट में समुचित प्रावधान किए गए हैं। आईटी के क्षेत्र में क्रान्‍ति लाने के लिए 5 करोड़ ग्रामीण क्षेत्रों में 5 लाख वाई-फाई हॉटस्‍पॉट देकर 5 करोड़ ग्रामीणों को जोड़ने से क्रान्‍ति आएगी।


    श्री पासवान ने कहा कि सरकार ने खाद्य सुरक्षा योजना के अंतर्गत वितरित किए जाने वाले अनाज की दरों में कोई परिवर्तन नहीं किया है और आज भी गरीबों को 2/- रुपए प्रति किलो गेहूं, 3/- रुपए प्रति किलो चावल और 1/- रुपए प्रति किलो की दर से मोटा अनाज मिल रहा है। सार्वजनिक वितरण प्रणाली में आईटी का उपयोग कर पारदर्शिता लाई गई है और अनाज सही लाभार्थी तक पहुंचे, इसके लिए राशन कार्डों की सीडिंग आधार से की गई है। उन्‍होंने विश्व में सबसे बड़ी अर्थात् 84 करोड़ लोगों तक अनाज पहुंचाने वाली इस योजना की सफलता का श्रेय प्रधानमंत्री श्री नरेंद्र मोदी को दिया। श्री पासवान ने आश्वस्‍त किया कि आम उपभोक्ता के लिए आवश्‍यक वस्‍तुओं की कीमतों को किसी भी हालत में बढ़ने नहीं दिया जाएगा।


    श्री पासवान ने कहा कि कुल मिलाकर यह बजट किसानों, गरीबों, खास कर अनुसूचित जाति-जनजाति वर्ग के लिए हितकारी है। देश को विकास के मार्ग पर ले जाने वाले प्रधानमंत्री श्री नरेन्‍द्र मोदी के मार्गदर्शन में वित्त मंत्री श्री अरुण जेटली द्वारा ऐतिहासिक बजट प्रस्‍तुत करने पर मैं उन्‍हें पुन: हार्दिक धन्‍यवाद देता हूं।


    *****


    AK


    

    
    (Release ID: 1518738) Visitor Counter : 169