      प्रधानमंत्री कार्यालय

      प्रधानमंत्री ने किया अरुणाचल प्रदेश का दौरा, ईटानगर में सम्मेलन केंद्र का किया उद्घाटन
      Posted On: 15 FEB 2018 1:05PM by PIB Delhi


    प्रधानमंत्री श्री नरेन्द्र मोदी ने आज अरुणाचल प्रदेश का दौरा किया और ईटानगर में एक समारोह में दोरजी खांडू स्‍टेट कन्वेंशन सेंटर का उद्घाटन किया। इस कन्वेंशन सेंटर में एक सभागार , एक सम्मेलन कक्ष और एक प्रदर्शनी कक्ष भी है।


    प्रधानमंत्री ने इस अवसर पर राज्य का सचिवालय भवन राष्ट्र को समर्पित भी किया और तोमोरीबा संस्थान के स्वास्थ्य और चिकित्सा विज्ञान अकादमिक ब्लॉक की आधारशिला रखी। इसके बाद एक उत्‍साहित जनसभा को संबोधित करते हुए , उन्होंने कहा कि वह अरुणाचल प्रदेश आकर और यहां के लोगों से मिलकर बहुत खुश हैं।


    उन्होंने कहा कि अधिकांश प्रमुख विभाग नए सचिवालय में है , जिससे दूर-दराज के गांवों से यहां आने वाले लोगों के लिए आसानी होती है , इससे समन्‍वय और सुविधा दोनों में इजाफा होता है।


    ईटानगर में कन्वेंशन सेंटर के उद्घाटन पर प्रसन्‍नता व्‍यक्‍त करते हुए प्रधानमंत्री ने कहा कि‍ यह केवल एक भवन ही नहीं अपितु इससे भी कहीं ज्‍यादा है। यह एक ऐसा जीवंत केंद्र है जो अरुणाचल प्रदेश की जनआकांक्षाओं को बढाने में मदद करेगा। उन्होंने कहा कि सम्मेलनों और सांस्कृतिक गतिविधियों के जरिए सरकारी अधिकारियों और निजी कंपनियों को इनमें भागीदार बनाया जा सकेगा। उन्होंने कहा कि वह व्यक्तिगत रूप से लोगों को यह सुझाव देंगे कि‍ वे अरुणाचल प्रदेश जाएं और नए कन्वेंशन सेंटर का इस्‍तेमाल महत्वपूर्ण बैठकें आयोजित करने के लिए करें। उन्होंने इस अवसर पर पूर्वोत्तर परिषद की बैठक में हिस्‍सा लेने के लिए की गयी शिलांग की अपनी पिछली यात्रा का स्‍मरण करते हुए कहा कि‍ इस दौरान सिक्किम में कृषि से संबंधित एक महत्वपूर्ण बैठक भी हुई थी।


    प्रधानमंत्री ने कहा कि केन्द्रीय मंत्री और केंद्र सरकार के अधिकारी पूर्वोत्‍तर क्षेत्र का नियमित रूप से दौरा करते हैं। स्वास्थ्य क्षेत्र के बारे में बोलते हुए , प्रधानमंत्री ने कहा कि इस क्षेत्र में मानव संसाधन विकास , बुनियादी ढांचे , औरआधुनिक प्रौद्योगिकी के इस्‍तेमाल पर ध्यान केंद्रित करने की आवश्यकता है। उन्होंने कहा कि केंद्र सरकार राष्ट्र के सभी भागों में मेडिकल कॉलेज बनाने की दिशा में काम कर रही है। उन्होंने कहा कि यह इसलिए है क्योंकि , जब किसी विशेष क्षेत्र में कोई अध्ययन करता है , तो वह स्थानीय स्वास्थ्य चुनौतियों से ज्‍यादा बेहतर तरीके से परिचित हो जाता है।


    प्रधानमंत्री ने कहा कि स्वास्थ्य सेवाएं सस्‍ती और गुणवत्ता युक्‍त होनी चाहिए। उन्होंने कहा कि स्टेंटों की कीमतें नीचे लाई गई हैं ताकि गरीब और मध्यवर्गीय परिवारों को इसका फायदा मिल सके। उन्होंने कहा कि आयुष्‍मान भारत योजना सस्ती और गुणवत्‍ता वाली स्वास्थ्य सेवाएं उपलब्‍ध कराने में महत्वपूर्ण भूमिका निभाएगी।


    प्रधानमंत्री ने राज्य में अच्छे काम के लिए अरुणाचल प्रदेश के मुख्यमंत्री श्री पेमा खांडू को बधाई दी। उन्होंने कहा कि मुख्यमंत्री ने 2027 में अरुणाचल प्रदेश का स्‍वरूप कैसा हो इसके लिए एक बेहतरीन रोडमैप तैयार किया है। उन्होंने कहा कि इसे तैयार करने में सिर्फ अधिकारियों ही नहीं बल्कि जीवन के सभी क्षेत्रों से जुडे लोगों के सुझाव शामिल किए गए हैं।


    *****


    वीके/एएम/एमएस– 6673


    

    
    (Release ID: 1520647) Visitor Counter : 18
    
    
      Read this release in: English , Assamese , Gujarati , Tamil