      संस्‍कृति मंत्रालय

      दो दिवसीय संस्‍कृति महोत्‍सव ‘रस बनारस-स्‍वच्‍छाग्रह-बापू को कार्यांजलि’ वाराणसी में आरंभ
      Posted On: 21 FEB 2018 8:19PM by PIB Delhi


    वाराणसी के रचनात्‍मक और सांस्‍कृतिक उद्योगों के उत्‍सव के रूप में संस्‍कृति मंत्रालय द्वारा आयोजित दो दिवसीय संस्कृति महोत्सरव ‘रस बनारस-स्वच्छाग्रह-बापू को कार्यांजलि’ आज आरंभ हो गया है। इसका आयोजन अस्‍सी घाट और मनमंदिर में किया जा रहा है। गंगा नदी के किनारे समस्‍त धरोहरों से जुड़े संस्‍थानों/अभियानों के सहयोग से इसका आयोजन किया जा रहा है। इनमें राष्‍ट्रीय स्‍वच्‍छ गंगा मिशन, नमामि गंगा जागृति यात्रा, अकादमिक जगत, कलाकार, शिल्‍पकार, लेखक, कवि, पर्यावरण एवं सांस्‍कृतिक मंच मिलकर नदी की सुरक्षा और संरक्षण के मद्देनजर सांस्‍कृतिक अभिव्‍यक्तियां प्रस्‍तुत करेंगे।


    दो दिवसीय आयोजन के दौरान ‘स्‍वच्‍छाग्रह’ की विषय-वस्‍तु पर संगीत और नृत्‍य प्रदर्शन किया जाएगा। इसका प्रस्‍तुतिकरण ‘स्वच्छाग्रह-बापू को कार्यांजलि’ के तहत किया जाएगा। संस्‍कृति मंत्रालय प्रस्‍तुतिकरण योजना से जुड़े स्‍कूली बच्‍चों ने प्रदर्शनियों, गीतों, कठपुतली प्रदर्शनों, नुक्‍कड़ नाटकों और लोकनृत्‍यों के जरिये स्‍वच्‍छता अभियान की शुरूआत की है।


    उद्घाटन दिवस के अवसर पर पांच वर्षीय अवन्तिका मिश्रा ने एक शानदार पेशकश की। इसके अलावा प्रस्‍तुतिकरण केन्‍द्रों के बच्‍चों ने स्‍वच्‍छता गीत प्रस्‍तुत किया। सांस्‍कृतिक कार्यक्रमों के तहत शास्‍त्रीय कलाकारों और वाराणसी के लोक कलाकारों ने ऐतिहासिक और समकालीन कलाओं को मिलाकर शानदार प्रस्‍तुतिकरण दिया। पंडित नरेन्‍द्र मिश्र और पंडित पूरन महाराज ने सितार और तबला वादन पेश किया। इनके अलावा संजीव और अश्‍विन शंकर ने शहनाई का मनभावन प्रदर्शन किया। नृत्‍य वर्ग के तहत सौरव-गौरव ने कथक नृत्‍य पेश किया।


    अस्‍सी घाट पर एनसीजेडसीसी द्वारा आयोजित शिल्‍प मेले में मेहमानों को खरीदारी करने का अनोखा अनुभव प्राप्‍त हुआ। मेले में वाराणसी और देश के अन्‍य भागों के रंगारंग तथा पारंपरिक हस्‍तशिल्‍प और वस्‍त्रों को प्रदर्शि‍त किया गया है। बाजार में लोक गायकों और नृत्‍य कलाकारों ने अपनी कला का प्रदर्शन किया। विभिन्‍न राज्‍यों से आए हुए कलाकार इनमें शामिल थे तथा अरूणाचल प्रदेश और मेघालय पर विशेष आयोजन था। ये सभी राज्‍य उत्‍तर प्रदेश के साथ मिलकर ‘एक भारत, श्रेष्‍ठ भारत’ का अनुकरण कर रहे है। वाराणसी की पाककला के अतिरिक्‍त अरूणाचल प्रदेश और मेघालय की पाककला का भी प्रदर्शन किया गया। कला विशेषज्ञों को कलाकारों के साथ बातचीत करने का अवसर मिला और उन्‍होंने प्रत्‍यक्ष प्रदर्शन का अवलोकन किया।


    महोत्सव में राष्ट्रीय पुरातत्व द्वारा ‘वाराणसी’ पर एक प्रदर्शनी का आयोजन मनमंदिर घाट पर किया गया। नेशनल गैलरी ऑफ मॉर्डन ऑर्ट ने बीएचयू के फाईन आर्ट्स स्कूल की सहायता से छात्रों के साथ मिलकर एक टेराकोटा-शिल्प कला कार्यशाला का आयोजन किया।


    इस महोत्सव की थीम ‘स्वच्छता’ थी। इस विषय पर छात्रों द्वारा चित्रित बड़े कैनवसों को नगर के प्रमुख स्थलों और घाटों पर प्रदर्शित किया गया। जिला प्रशासन द्वारा उपलब्ध करायी गई दीवारों, बसों तथा नावों पर ग्रैफिटी-आर्ट और बहुरंगी दीवार चित्र का प्रदर्शन किया गया। इसकी थीम थी ‘स्वच्छाग्रह  बापू को कार्यांजलिथी। संगीत नाटक अकादमी में नगर के विभिन्न स्थलों पर अपने कार्यक्रम प्रस्तुत किये।


    इस महोत्सव का एक अन्य लक्ष्य था – किसी भी सांस्कृतिक प्रतिभा या विरासत पर पूरा ध्यान दिया जाना चाहिए। यदि प्रतिभा है तो उसे विकसित किया जाना चाहिए। यदि विरासत है तो इसका संरक्षण होना चाहिए। विरासत का उपयोग इतिहास से सीख लेने के लिए किया जाना चाहिए। प्रतिभा सम्पन्न कलाकारों को प्रदेश व देश की सीमाओं से आगे जाकर अपनी प्रतिभा का प्रदर्शन करना चाहिए। महोत्सव का आयोजन सांस्कृतिक मानचित्रण, शोध तथा वाराणसी की विरासत पर दस्तावेज तैयार करने के उद्देश्य से किया गया था।


    महोत्सव के दूसरे दिन लोक संगीत, नृत्य, कला, शास्रीय कलाओं का आयोजन किया जाएगा। मन मंदिर घाट पर मालिनी अवस्थी ठुमरी तथा श्रुति साडोलिकर शास्त्रीय गीत प्रस्तुत करेंगी। विशाल कृष्ण और समूह कथक नृत्य प्रस्तुत करेंगे।


    समापन समारोह के अवसर पर केन्द्रीय संस्कृति राज्य मंत्री (स्वतंत्र प्रभार) तथा पर्यावरण, वन और जलवायु परिवर्तन राज्य मंत्री डॉ. महेश शर्मा, वाराणसी नगर निगम की महापौर श्रीमती मृदुला जायसवाल, वाराणसी उत्तर के विधायक रवीन्द्र जायसवाल, विधि एवं न्यायसूचना, खेल, युवा तथा कल्याण राज्‍य मंत्री डॉ. नीलकंठ तिवारी, वाराणसी छावनी के विधायक श्री सौरभ श्रीवास्तव, रोहनियां के विधायक श्री सुरेन्द्र नारायण सिंह तथा सेवापुरी के विधायक श्री नील रतन सिंह पटेल उपस्थित रहेंगे।


    वीएल/एएम/एकेपी/जेके/जीआरएस/एल – 6753

    
    
    (Release ID: 1521421) Visitor Counter : 29
    
    
      Read this release in: English , Tamil