      रेल मंत्रालय

      भारतीय रेलवे में 635 स्‍टेशनों के विकास के लिए अभिनव विचार आमंत्रित करने हेतु एक प्रतियोगिता ‘सृजन (संयुक्‍त कदम के जरिए स्‍टेशन कायाकल्‍प पहल)’ का शुभारंभ माईगव (MyGov) पोर्टल पर किया गया है
      
      लोगो प्रतियोगिता के विजेता को 75,000 रुपये का नकद पुरस्‍कार और टैगलाइन के विजेता को भी 75,000 रुपये का नकद पुरस्‍कार दिया जाएगा, प्रविष्टियां प्रस्‍तुत करने की अंतिम तिथि 26 मार्च, 2018 है
      
      आईआरएसडीसी ने स्‍टेशन विकास में इच्‍छुक कंपनियों और प्रोफेशनलों के लिए स्‍टेशनों के पुनर्विकास हेतु अवधारणा और मास्‍टर प्‍लान विकसित करने के लिए खुला निमंत्रण दिया
      
      Posted On: 26 FEB 2018 7:16PM by PIB Delhi


    भारतीय रेलवे स्‍टेशन विकास निगम लिमिटेड (आईआरएसडीसी) ने देश भर में लगभग 600 प्रमुख रेलवे स्‍टेशनों के पुनर्विकास की दिशा में काम शुरू किया है। इस व्‍यापक अभियान के तहत सभी हितधारकों यथा रेल यात्रियों, शहरी नियोजकों, वास्‍तुकारों और अभियंताओं की सहायता एवं भागीदारी अत्‍यंत आवश्‍यक है। हितधारकों के साथ सलाह-मशविरा करने के इस उद्देश्‍य को ध्‍यान में रखते हुए भारतीय रेलवे में 635 स्‍टेशनों के विकास के लिए अभिनव विचारों (आइडिया) को आमंत्रित करने हेतु एक प्रतियोगिता ‘सृजन’ (संयुक्‍त कदम के जरिए स्‍टेशन कायाकल्‍प पहल) का शुभारंभ माईगव पोर्टल पर किया गया है। इस प्रतियोगिता के लिए प्रविष्टियां प्रस्‍तुत करने की अंतिम तिथि 26 मार्च, 2018 है। विजेताओं को प्रमाण पत्र दिए जाएंगे और सुयोग्‍य विचारों को संबंधित डिजाइनों में अंतर्निहित किया जाएगा।


    आईआरएसडीसी ने लोगो और टैगलाइन के लिए माईगव पोर्टल के जरिए प्रतियोगिता शुरू की है। लोगो प्रतियोगिता के विजेता को 75,000 रुपये का नकद पुरस्‍कार और टैगलाइन के विजेता को भी 75,000 रुपये का नकद पुरस्‍कार दिया जाएगा।


    आईआरएसडीसी ने पैनल बनाने का एक दौर पूरा कर लिया है और 11 कंपनियों को ए, बी, सी श्रेणियों में सूचीबद्ध किया गया है। हालांकि, सभी स्‍टेशनों पर एक साथ काम शुरू करने के लिए और ज्‍यादा वास्तु फर्मों की आवश्‍यकता है। इसे ध्‍यान में रखते हुए सूचीबद्धता के लिए अनुरोध का दूसरा दौर पहले ही शुरू कर दिया गया है, जो एक निरंतर जारी रहने वाली प्रक्रिया है। इसके अलावा, स्‍टेशनों के पुनर्विकास के लिए अवधारणा एवं मास्‍टर प्‍लान विकसित करने हेतु सभी प्रोफेशनलों के लिए एक खुला निमंत्रण वेबसाइट https://www.irsdc.com/images/Invitation%20Concept%20Plan%20120218.pdf पर दिया गया है। स्‍टेशनों के लिए अपनी अभिरुचि प्रस्‍तुत करने की अंतिम तिथि 09 मार्च, 2018 है। मार्च, 2018 में जल्‍द ही एक ‘वास्‍तुकार-संवाद’ आयोजित करने की योजना बनाई गई है, जिसमें रेल मंत्री भी इस योजना को आगे बढ़ाने के लिए संबंधित रणनीति पर वास्‍तुकारों के साथ संवाद करेंगे।


    तीन स्‍टेशनों यथा ग्‍वालियर, नागपुर और बेप्पनहल्ली के लिए अंतर्राष्‍ट्रीय डिजाइन प्रतियोगिता का पहला दौर पूरा हो चुका है और दूसरा चरण 31 मार्च, 2018 तक पूरा हो जाएगा। इसके बाद इन स्‍टेशनों के लिए इंजीनियरिंग खरीद अनुबंध (ईपीसी) निविदाएं आमंत्रित की जाएंगी। पांच स्‍टेशनों यथा चंडीगढ़, आनंद विहार (दिल्‍ली), सिकंदराबाद, बेंगलुरू और पुणे के लिए निजी पक्षों के जरिए एकीकृत स्‍टेशन प्रबंधन हेतु निविदाएं आमंत्रित की गई हैं। इन अनुबंधों के जरिए निजी पक्षों के माध्‍यम से स्‍टेशनों का एकीकृत प्रबंधन किया जाएगा। चंडीगढ़, आनंद विहार, बिजवासन और सूरत स्‍टेशनों के पुनर्विकास के लिए मार्च, 2018 तक निविदाएं आमंत्रित किए जाने की आशा है।


    ****


    वीके/एएम/आरआरएस/वाईबी-6815

    
    
    (Release ID: 1521809) Visitor Counter : 376