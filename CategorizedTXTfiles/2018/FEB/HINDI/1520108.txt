      गृह मंत्रालय

      मणिपुर के स्कूली बच्चों ने गृह राज्य मंत्री श्री किरेन रिजिजू से भेंट की
      Posted On: 09 FEB 2018 4:39PM by PIB Delhi


    मणिपुर के चुराचंदपुर के 16 स्‍कूली बच्‍चों के समूह ने आज यहां गृह राज्य मंत्री श्री किरेन रिजिजू से भेंट की। कक्षा 07 से लेकर कक्षा 09 तक के सभी स्कूली बच्चे मणिपुर के चुराचंदपुर जिले के दूरदराज गांवों के रहने वाले हैं। वे असम राइफल्स द्वारा 1 से लेकर 15 फरवरी, 2018 तक आयोजित राष्ट्रीय एकता यात्रा पर आए हुए हैं।


    इस अवसर पर श्री रिजिजू ने दूरदराज क्षेत्र के बच्चों को भारत की भव्यता से अवगत कराने के लिए राष्ट्रीय राजधानी और अन्य ऐतिहासिक शहरों में जाने का अवसर देने हेतु राष्ट्रीय एकता यात्रा के आयोजन के लिए असम राइफल्स को बधाई दी।


    इन विद्यार्थियों के साथ बातचीत करते हुए श्री रिजिजू ने कहा कि राष्ट्रीय एकता यात्रा का आयोजन असम राइफल्स द्वारा की गई एक अच्छी पहल है क्योंकि यह इनमें से ज्‍यादातर विद्यार्थियों के लिए राज्य से बाहर की पहली यात्रा है। उन्होंने इन बच्चों को अपने घर वापस जाने पर परिवार और दोस्तों के साथ अपने अनुभवों को साझा करने की सलाह दी। उन्होंने इन बच्‍चों को अपनी पढ़ाई के साथ-साथ प्रोफेशनल करियर सुनिश्चित करने के लिए कड़ी मेहनत करने की भी सलाह दी।


    राष्ट्रीय एकता यात्रा का लक्ष्‍य सद्भाव और जागरूकता को बढ़ावा देना है। इस यात्रा का उद्देश्य विद्यार्थियों को राष्‍ट्र के साथ जोड़ना और ‘विविधता में एकता’ की अवधारणा को बढ़ावा देना है। विद्यार्थियों ने आगरा की अपनी यात्रा के बारे में मंत्री महोदय के साथ अपने अनुभव साझा किए। इन विद्यार्थियों ने बताया कि वे ताजमहल, फतेहपुर सीकरी, आगरा बाजार और आगरा फोर्ट जैसे ऐतिहासिक स्थल देखने गए थे। इन विद्यार्थियों को आगरा कैंट में भारतीय सेना के सैन्य दृष्टिकोण को समझने का अवसर मिला। ये विद्यार्थी दिल्ली में टैंक संग्रहालय और अक्षरधाम भी देखने गए थे। ये स्कूली बच्चे अगले दो दिनों के दौरान दिल्ली में लाल किला, राजघाट, राष्ट्रीय संग्रहालय, प्रगति मैदान, इंडिया गेट, कुतुब मीनार भी देखने जाएंगे।


    ***


    वीके/एएम/आरआरएस/एल -6609


    

    
    (Release ID: 1520108) Visitor Counter : 38