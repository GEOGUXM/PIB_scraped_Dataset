      विज्ञान एवं प्रौद्योगिकी मंत्रालय

      टिकाऊ जैव ईंधनों पर अंतरराष्ट्रीय सम्मेलन (आईसीएसबी), 2018
      Posted On: 24 FEB 2018 1:24PM by PIB Delhi


    मिशन इनोवेशन (एमआई) दुनिया भर के 22 देशों और यूरोपीय देशों द्वारा वैश्विक स्तर पर स्वच्छ ऊर्जा नवाचार को गति देने के लिए शुरू की गई वैश्विक पहल है। भागीदार देशों ने इस पहल के तहत 5 वर्षों में स्वच्छ ऊर्जा अनुसंधान एवं विकास पर निवेश को दोगुना करने के लिए प्रतिबद्धता जाहिर की है।


    टिकाऊ जैव ईंधन मिशन इनोवेशन की 7 चुनौतियों में से एक है और भारत, ब्राजील, कनाडा और चीन जैसे अन्य देशों के साथ इसका सह नेतृत्व कर रहा है। सरकारों, शोधकर्ताओं, निवेशकों और उद्योग के लिए टिकाऊ जैव ईंधन का विकास एक अहम चुनौती के साथ ही मिलकर काम करने का अवसर भी है। टिकाऊ जैव ईंधनों के क्षेत्र में तेज अनुसंधान एवं विकास और प्रदर्शन में सुधार देखने को मिला है, हालांकि अधिकांश जैविक ईंधनों के सामने शुरुआती व्यावसायिक विकास की चुनौती बरकरार है।


    जैव प्रौद्योगिकी विभाग, भारत सरकार द्वारा मिशन इनोवेशन और बायोफ्यूचर प्लेटफॉर्म की तरफ से स्टेन ऑडिटोरियम, इंडिया हैबीटेट सेंटर, नई दिल्ली में संयुक्त रूप से टिकाऊ जैव ईंधन पर एक दो दिवसीय अंतरराष्ट्रीय सम्मेलन का आयोजन किया जा रहा है। इस कार्यक्रम से जैव ईंधन क्षेत्र के विशेषज्ञ एक ही जगह पर एकजुट होंगे और जानकारियां और बेहतर प्रक्रियाओं को साझा करेंगे। साथ ही इस दिशा में आगे बढ़ने के लिए उठाए जाने वाले कदमों पर सहमति कायम की जाएगी। इस कार्यक्रम में विभिन्न देशों के सरकारी अधिकारी, तकनीक विशेषज्ञ, शिक्षाविद्, शोधकर्ता, उद्योगों के प्रतिनिधि और निवेशक भाग लेंगे।


    केंद्रीय विज्ञान एवं प्रौद्योगिकी, पृथ्वी विज्ञान और पर्यावरण, वन एवं जलवायु परिवर्तन मंत्री डॉ. हर्ष वर्धन इस कार्यक्रम के मुख्य अतिथि होंगे और इसके बाद 26 फरवरी, 2018 को होने वाली प्रदर्शन का उद्घाटन करेंगे और अंतरराष्ट्रीय सम्मेलन को संबोधित करेंगे। नीति आयोग के सदस्य श्री वी. के. सारस्वत मुख्य संबोधन देंगे। इसके साथ ही जैव प्रौद्योगिकी विभाग और विज्ञान एवं प्रौद्योगिकी विभाग में सचिव प्रो. आशुतोष शर्मा भी संबोधन देंगे। मिशन इनोवेशन सेक्रेटरियाट यूके की प्रमुख साराह वेब मिशन इनोवेशन के उद्देश्यों के बारे में बताएंगी, वहीं ब्राजील के विदेश मंत्री एम्बेस्डर एंटोनिओ मारकोन्डिस बायोफ्यूचर प्लेटफॉर्म और सदस्य देशों से उम्मीदों के बारे में चर्चा करेंगे।


    प्रोफेसर जैक सैडलर, यूबीसी कनाडा द्वारा ‘ एडवांस बायोफ्यूल्स टू डिकॉर्बोनाइज ट्रांसपोर्ट फ्यूल्स ’ पर विस्तार से चर्चा करेंगे। मिशन इनोवेशन एंड बायोफ्यूचर प्लेटफॉर्म और अंतरराष्ट्रीय ऊर्जा एजेंसी (आईईए) के सदस्य देशों से आए प्रतिनिधि इस कार्यक्रम में सक्रिय रूप से भागीदारी करेंगे।


    इस कार्यक्रम में 18 देशों के प्रतिनिधियों के अलावा 300 से ज्यादा भागीदार भाग लेंगे। इस कार्यक्रम का उद्देश्य सरकार के नीति निर्धारकों, उद्योग, निवेशकों और शोधकर्ताओं को अनुभवों और उन्नत जैव ईंधन के विकास और आकलन से संबंधित चुनौतियों के आदान प्रदान के लिए एक समान मंच उपलब्ध कराना है। इसके साथ ही सम्मेलन का एक अन्य उद्देश्य टिकाऊ ईंधन के व्यापक स्तर पर उत्पादन को गति देने में निजी क्षेत्र के सामने मौजूद चुनौतियों पर ध्यान केंद्रित करना है।


    उद्घाटन सत्र के बाद मुख्य रूप से ‘ टिकाऊ जैव ईंधन ’ पर चर्चा होगी। इसके बाद राष्ट्रीय संभावनाओं, भागीदारी के अवसरों, प्रौद्योगिकी विकास और नवाचार की जरूरत, जैव ईंधन तकनीकों के विस्तार की वैश्विक स्थिति और व्यावसायीकरण के लिए नीतिगत सहयोग केंद्रित सत्र होंगे। इन विषयों पर चर्चा का उद्देश्य भागीदार देशों द्वारा जैव अर्थव्यवस्था के विकास पर एक स्पष्ट सहमति विकसित करना, उन्नत जैव ईंधनों के व्यावसायीकरण के विस्तार की दिशा में उद्योग-निवेशकों के सामने आने वाली चुनौतियों के बारे में नीति निर्धारकों की जागरूकता बढ़ाना है। इस अंतरराष्ट्रीय कार्यक्रम से व्यावसायीकरण को गति देने और उन्नत जैव ईंधनों के क्षेत्र में शोध एवं विकास पर ध्यान केंद्रित करने में मदद मिलेगी।


    इस अंतरराष्ट्रीय सम्मेलन के दौरान ‘ न्यू डेल्ही डेक्लेरेशन ऑन सस्टेनेबल बायोफ्यूल्स ’ (या टिकाऊ जैव ईंधनों पर नई दिल्ली घोषणा पत्र) का अनुमोदन किया जाएगा, जिसे मिशन इनोवेशन के सदस्य देशों और बायोफ्यूचर प्लेटफॉर्म ग्रुप के साथ परामर्श से तैयार किया गया है। यह सम्मेलन एक प्रदर्शनी के साथ ही सर्वश्रेष्ठ प्रक्रियाओं, प्रौद्योगिकी के प्रदर्शन का एक मंच है। इस दो दिवसीय सम्मेलन में चुनिंदा विषयों और उप-विषयों, प्रदर्शन, सांस्कृतिक कार्यक्रम व अन्य संबंधित गतिविधियों पर सत्र शामिल हैं।


    ***


    वीके/एमपी/एमबी/आरके -6799

    
    
    (Release ID: 1521630) Visitor Counter : 955