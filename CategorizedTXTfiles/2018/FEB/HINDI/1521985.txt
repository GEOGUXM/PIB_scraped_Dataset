      कार्मिक, लोक शिकायत एवं पेंशन मंत्रालय

      ई-गवर्नेंस पर हैदराबाद में दो दिवसीय राष्ट्रीय सम्मेलन का शुभारंभ
      Posted On: 26 FEB 2018 5:39PM by PIB Delhi


    केंद्रीय वाणिज्य एवं उद्योग तथा उपभोक्ता मामले, खाद्य एवं जन वितरण राज्यमंत्री श्री सी आर चौधरी एवं तेलंगाना के सूचना प्रौद्योगिकी, नगरीय प्रशासन व शहरी विकास, वाणिज्य एवं उद्योग मंत्री श्री के टी रामाराव ने आज हैदराबाद में ई-गवर्नेंस पर 21 वें राष्ट्रीय सम्मेलन का शुभारंभ किया। अपने अध्यक्षीय भाषण में श्री सी आर चौधरी ने अनुरोध किया कि यदि ई-गवर्नेंस को प्रभावी बनाना है एवं लोगों के जीवन में गुणात्मक परिवर्तन लाने हैं, तो जन-सामान्य की सोच में परिवर्तन लाना होगा। उन्होंने कहा कि ई-गवर्नेंस के माध्यम से हम पारदर्शिता लाकर भ्रष्टाचार मिटा सकते हैं एवं नागरिकों को सेवाओं की प्राप्ति होने में लगने वाले समय को कम कर सकते हैं। ई-गवर्नेंस के फायदों का उदाहरण देते हुए मंत्री महोदय ने जनवितरण प्रणाली में 3 करोड़ डुप्लीकेट राशन कार्डों की समाप्ति का ज़िक्र किया जिससे 17000 करोड़ की बचत हुई एवं केवल ज़रूरतमंदों को खाद्य पदार्थों की आपूर्ति सुनिश्चित हो सकी। उन्होंने कहा कि ई-गवर्नेंस से व्यापार करने की सुगमता में सहायता मिल सकती है और लिहाज़ा प्रधानमंत्री श्री नरेंद्र मोदी के देश में और अधिक प्रत्यक्ष विदेशी निवेश आकर्षित करने के लक्ष्य की प्राप्ति हो सकती है। उन्होंने कहा कि अच्छी योजनाओं को ई-गवर्नेंस के माध्यम से अच्छे क्रियान्वयन की ज़रूरत होती है। विकास के लिये तकनीक के इस्तेमाल का अनुरोध करते हुए उन्होंने पैनल परिचर्चा के दौरान प्रतिनिधियों को लाभदायक विमर्श करने के लिये शुभकामनाएं दी।


    श्री के टी रामाराव ने अपने संबोधन में कहा कि डिजिटल क्रांति को डिजिटल लोकतंत्र की ओर ले जाना चाहिये एवं तकनीकी विकास से प्राप्त शक्ति का उपयोग जनसामान्य के विकास में होना चाहिये। श्री के चंद्रशेखर राव के निर्देशों का उदाहरण देते हुए श्री रामाराव ने याद दिलाया कि तकनीक का उद्देश्य लोगों की सहायता करना होना चाहिये।सूचना तकनीक मंत्री के रूप में अपनी उपलब्धियों का वर्णन करते हुए उन्होंने अनेक सूचना तकनीक परियोजनाओं का ज़िक्र किया जिन्होंने आरटीए एम-वॉलेट के माध्यम से वाहन मालिकों की बाधाओं को दूर किया है।इस वॉलेट को तीन महीने में तीन मिलियन लोगों ने डाउनलोड किया था, जो लोगों में इसकी प्रासंगिकता को दर्शाता है। इसी प्रकार उन्होंने तेलंगाना प्रदेश में 4500 मी-सेवा केंद्रों की सफलता को चिह्नांकित किया, जिससे दस करोड़ बार लेनदेन हुआ (प्रतिदिन 1.5 लाख बार लेनदेन)।


    उन्होंने घोषणा की कि 180 सरकारी सेवाओं वाले मी-सेवा एप्लीकेशन के ताज़ातरीन वर्ज़न 2.0 एप को शीघ्र ही लॉंच किया जाएगा। तेलंगाना में निवेश को आकर्षित करने के एक महत्वपूर्ण कदम पर ज़ोर देते हुए मंत्री महोदय ने कहा कि एक निवेशक को अब केवल TS iPass के माध्यम से ऑनलाइन आवेदन करने की आवश्यकता है, जिसके बाद 15 दिन की समय सीमा में निर्णय बता दिया जाएगा। यदि देरी भी हुई तो यह स्वीकृति मानी जा सकती है। नये दिशानिर्देशों के अंतर्गत अब तक 6000 मामलों में हरी झंडी दी जा चुकी थी ।श्री रामाराव ने कहा कि ‘व्यापार की सुगमता’की रैंकिग में 1,20,000 करोड़ के निवेश को आकर्षित कर और 3 लाख नौकरियों का सृजन कर तेलंगाना राज्य नम्बर-वन हो गया है।


    इसके साथ ही उद्घाटन सत्र को प्रशासनिक सुधार एवं जन शिकायत विभाग के सचिव श्री के वी इयप्पन, इलेक्ट्रॉनिक्स एवं सूचना प्रौद्योगिकी मंत्रालय के सचिव श्री अजय प्रकाश साहनी, यूआईडीएआई के मुख्य कार्यकारी अधिकारी एवं जीएसटीएन के अध्यक्ष श्री अजय भूषण पाण्डेय एवं तेलंगाना के मुख्य सचिव श्री शैलेन्द्र कुमार जोशी आदि ने भी संबोधित किया। कार्यक्रम में प्रशासनिक सुधार एवं जन शिकायत विभाग की अतिरिक्त सचिव सुश्री वसुधा मिश्रा ने धन्यवाद प्रस्ताव पेश किया।


    इससे पहले दोनों मंत्रियों ने संयुक्त रूप से एक सूचना प्रौद्योगिकी प्रदर्शनी का उद्घाटन किया जहां केंद्र एवं विभिन्न राज्य सरकारों की ई-गवर्नेंस परियोजनाओं का प्रदर्शन किया गया। इस वर्ष सम्मेलन का विषय ‘विकास को गतिमान बनाने के लिये प्रौद्योगिकी’है। सम्मेलन में चार विषयों प्रयोगकर्ता के अनुभव का स्थापन, साधारणीकरण व प्रतिचित्रण एवं ई-गवर्नेंस का संचालन, ई-गवर्नेंस श्रेष्ठ/ श्रेष्ठतम कार्यप्रणालियां एवं उभरती तकनीकें पर परिचर्चा का आयोजन किया जाएगा। समापन सत्र का विषय ‘केंद्र एवं राज्य सरकारों की भूमिका में एकरूपता’ होगा।


    केंद्रीय पूर्वोत्तर क्षेत्र विकास राज्यमंत्री (स्वतंत्र प्रभार), प्रधानमंत्री कार्यालय, कार्मिक, लोक शिकायत एवं पेंशन, परमाणु ऊर्जा एवं अंतरिक्ष विभाग राज्यमंत्री डॉक्टर जितेंद्र सिंह कल समापन सत्र को संबोधित करेंगे एवं हर श्रेणी में स्वर्ण एवं रजत समेत ई-गवर्नेंस के विभिन्न आयामों से संबंधित 8 श्रेणियों में राष्ट्रीय ई-गवर्नेंस पुरस्कार 2018 प्रदान करेंगे।


    ****


    वीएल / एएम / एबी /एजे – 6738


    

    
    (Release ID: 1521985) Visitor Counter : 27
    
    
      Read this release in: English , Tamil , Telugu