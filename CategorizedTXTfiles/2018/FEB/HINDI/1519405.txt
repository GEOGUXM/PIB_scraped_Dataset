      रेल मंत्रालय

      रेल मंत्रालय ने रेलवे अस्पतालों में आयुष सेवाओं को बढ़ावा देने के लिये आयुष मंत्रालय के साथ सहमति पत्र पर हस्ताक्षर किये
      
      कर्मचारियों के कल्याण के लिये उठाये कदमों से उन्हें आयुष प्रणाली के जरिये समग्र सेवा देने में मदद मिलेगी
      
      रेल कर्मियों की स्वास्थ्य रक्षा सबसे पहली चिंता: श्री मनोज सिन्हा
      
      
      Posted On: 06 FEB 2018 8:46PM by PIB Delhi


    रेल मंत्रालय और आयुष मंत्रालय ने बी.आर. सिंह अस्पताल , पूर्वी रेलवे , पेरंबूर रेलवे अस्पताल , दक्षिण रेलवे , उत्तर रेलवे के केंद्रीय अस्पताल , पश्चिम रेलवे के जे. आर. अस्पताल एवं उत्तर-पूर्वी सीमांत रेलवे के केंद्रीय अस्पताल में आयुष सुविधाओं को बढ़ावा देने का निर्णय किया है।


    इसके लिए आज नई दिल्ली में रेल मंत्रालय एवं आयुष मंत्रालय के बीच एक सहमति पत्र पर दस्तखत किये गये जिसके तहत रेलवे के नई दिल्ली , मुंबई , कोलकाता , चेन्नै एवं गुवाहाटी क्षेत्रीय अस्पतालों में आयुष सेवाओं को बढ़ावा दिया जायेगा। रेल मंत्रालय की ओर से प्रमुख कार्यकारी निदेशक , स्वास्थ्य - डॉ. गजेंद्र कुमार और आयुष मंत्रालय की तरफ से सलाहकार डॉ. मनोज नेसारी ने हस्ताक्षर किये। इस अवसर पर रेल राज्य मंत्री एवं संचार राज्य मंत्री (स्वतंत्र प्रभार) श्री मनोज सिन्हा , आयुष राज्य मंत्री (स्वतंत्र प्रभार) श्री यशोपद नाइक , रेल राज्य मंत्री श्री राजन गोहेन , रेलवे बोर्ड के अध्यक्ष श्री अश्वनी लोहानी , रेलवे बोर्ड के अन्य सदस्य एवं दोनों मंत्रालयों के गणमान्य व्यक्ति उपस्थित थे।


    इस अवसर पर रेल राज्य मंत्री श्री मनोज सिन्हा ने कहा कि रेलवे कर्मियों का स्वास्थ्य सुनिश्चित करना सबसे मुख्य चिंता है। आयुष प्रणाली का परंपरागत ज्ञान उन रेल कर्मियों के लिये मददगार साबित हो सकता है जो बड़ी संख्या में कार्यालय के बाहर तनावपूर्ण ड्यूटी करते हैं। रेल राज्यमंत्री श्री राजन गोहेन ने कहा कि रेल मंत्रालय एवं आयुष मंत्रालय के बीच सहयोग औषधि विज्ञान की प्राचीन परंपरा के लाभ फैलाने में काम आयेगा। श्री गोहेन ने कहा कि उन्हें गुवाहाटी स्थित रेल अस्पताल में आयुष प्रणाली से हुये फायदों की विशेष जानकारी है। आयुष मंत्री (स्वतंत्र प्रभार) श्री यशोपद नाइक ने कहा कि आयुष प्रणाली से तैयार औषधियां कई रोगों के लिये एक सुरक्षित , प्रभावी एवं समग्र उपचार उपलब्ध करवाती हैं। उन्होंने कहा कि प्रस्तावित सहयोग रेलवे क्षेत्र में काम कर रहे लोगों की स्वास्थ्य संबंधी जरूरतों को पूरा करने में केंद्रीय भूमिका निभायेगा।


    सहमति पत्र की शर्तों के अनुसार रेल मंत्रालय सहमति पत्र के दिशा-निर्देशों के अनुसार बुनियादी ढांचे एवं परिवहन की सुविधायें उपलब्ध करवायेगा जिसमें भूमि एवं भवन , उपकरण , फर्नीचर , आयुष प्रणाली की दवाइयां और कर्मी उपलब्ध करवाना शामिल है। साथ ही मंत्रालय नये भर्ती होने वाले आयुष प्रणाली के चिकित्सकों एवं सह-कर्मियों को प्रशिक्षण उपलब्ध करायेगा। आयुष मंत्रालय अपनी ओर से पांच चिन्हित रेलवे अस्पतालों में आयुष प्रणाली के प्रयोग के लिये आवश्यक तकनीकी जानकारी मुहैया करायेगा। आयुष मंत्रालय औषधि विज्ञान , दवाइयों के भण्डारण , अस्पतालों के लिये योजना बनाने से संबंधित तकनीकी जानकारी उपलब्ध करायेगा। कर्मियों की नियुक्ति से संबंधित दिशा-निर्देश और भर्ती से संबंधित नियम , पांच रेलवे अस्पतालों में आयुष प्रणाली को लागू करने के लिये आयुष चिकित्सकों एवं सह-कर्मियों को प्रक्रिया संबंधी जानकारी मुहैया कराना साथ ही अनुबंध के आधार पर आयुष चिकित्सकों एवं सहकर्मियों की नियुक्ति के लिये दिशा-निर्देश आयुष मंत्रालय उपलब्ध करायेगा।


    वर्तमान में भारतीय रेलवे स्थापना निदेशालय के कर्मी कल्याण कोष के जरिये 126 होम्योपैथिक और 40 आयुर्वेदिक चिकित्सा केंद्रों का संचालन कर रही है।


    *****


    वीके/एएम/डीएनटी/वाईबी– 65 66


    

    
    (Release ID: 1519405) Visitor Counter : 110