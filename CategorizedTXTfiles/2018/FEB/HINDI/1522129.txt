      नागरिक उड्डयन मंत्रालय

      चंडीगढ़ में विमानन बहु-कौशल विकास केन्‍द्र का शुभारंभ
      
      विमानन केन्‍द्र में नौकरी में कौशल विकास वृद्धि के लिए एएआई के सीएसआर की एक पहल
      
      Posted On: 27 FEB 2018 6:35PM by PIB Delhi


    केन्‍द्रीय नागरिक उड्डयन मंत्री पी.अशोक गजपति राजू ने आज चंडीगढ़ में अपनी तरह की विमानन बहु कौशल विकास केंद्र (एमएसडीसी) का उद्घाटन किया। यह भारतीय हवाई अड्डा प्राधिकरण (एएआई) के सीएसआर की पहल से स्‍थापित किया गया है। इस अवसर पर चंडीगढ़ की सांसद श्रीमती किरण खेर और आनंदपुर साहिब के सांसद श्री प्रेम सिंह चंदुमाजरा भी उप‍स्थित थे। यह केंद्र राष्ट्रीय कौशल विकास निगम (एनएसडीसी) के सहयोग से स्थापित किया गया है और इसमें भारत के एयरोस्पेस और एविएशन सेक्टर स्किल काउंसिल (एएएससीसी) द्वारा सहायता की जा रही है।


    इस अवसर पर बोलते हुए श्री पी गजपति राजू ने कहा कि "इस केंद्र में अगले 3 वर्षों में 8 विमानन नौकरियों में लगभग 2,400 युवकों और महिलाओं को प्रशिक्षित किया जाएगा। इसके लिए पहले से ही बहुत ही उत्साहजनक समर्थन प्राप्त हुआ है। मैं आशा करता हूं कि पूरे देश में विमानन कौशल विकास के लिए ऐसे कई और केंद्र स्‍थापित किए जाएंगे।"


    पिछले तीन-चार वर्षों में नागरिक विमानन क्षेत्र में तीव्र वृद्धि के साथ कुशल विमानन कर्मियों की मांग भी निरंतर बढ़ती जा रही है। आने वाले कुछ सालों में अनुसूचित भारतीय एयरलाइंसों द्वारा 900 से अधिक नए विमानों को शामिल करने की उम्मीद है। उड़ान क्षेत्रीय कनेक्टिविटी स्कीम के माध्यम से नए हवाई मार्गों और हवाई सेवा से वंचित या कम हवाई सेवा मार्गों को सक्रिय करने के लिए परिवहन में यात्री और भाड़े के लिए एयर कनेक्टिविटी में वृद्धि हो रही है। विमानों की मरम्‍मत और ओवरहॉलिंग तथा जमीन पर देखभाल के लिए कुशल कर्मियों की मांग में भी निरंतर वृद्धि हो रही है।


    इस मांग को देखते हुए और कौशल भारत मिशन को बढ़ावा देने के लिए नागरिक उड्डयन और कौशल विकास एवं उद्यम मंत्रालय ने संयुक्‍त रूप से चंडीगढ़ में पुराने हवाई अड्डा टर्मिनल भवन में इस विमानन एमएसडीसी का आरंभ किया। यह 5.25 करोड़ रुपये के परिव्यय वाली एएआई के सीएसआर की एक अनूठी परियोजना है। एमएसडीई को लागू करने वाली एजेंसी एनएसडीसी , बर्ड एजुकेशन सोसाइटी फॉर ट्रैवल एंड टुरिज़्म (बीएसटीटी) के सहयोग से प्रशिक्षण कार्यक्रमों का संचालन करेगी। एएएसएससी द्वारा प्रशिक्षण का पाठ्यक्रम और व्‍यावहारिक आकलन राष्ट्रीय कौशल योग्यता ढांचा के अनुसार तैयार किया गया है।


    चंडीगढ़ के पुराने हवाई अड्डे के टर्मिनल भवन में स्थित यह केन्‍द्र एएआई के मौजूदा बुनियादी ढांचे का उपयोग करेगा , जिसे आधुनिक विमानन पाठ्यक्रमों में प्रशिक्षण के साथ-साथ कौशल विकास कार्यक्रमों के लिए परिवर्तित किया गया है, इसमें युवकों और विशेष रूप से महिलाओं को प्रशिक्षित करने का कार्य किया जाएगा। केंद्र एक उद्योग-संबंधित पूरक पाठ्यक्रम के साथ आधुनिक प्रशिक्षण बुनियादी ढांचे से सुसज्जित है। कौशल प्रशिक्षण के सफल समापन पर उम्‍मीदवारों को एएएसएससी के माध्यम से एनएसडीसी द्वारा प्रमाणित किया जाएगा। प्रशिक्षण प्रदाता - बीईएसटीटी- को सफल प्रशिक्षणार्थियों में कम से कम 70% के लिए विमानन और संबद्ध क्षेत्रों में नौकरी सुनिश्चित करने के लिए आदेश दिया गया है।


    ***


    वीएल/एएम/पीसी/जीआरएस–6851

    
    
    (Release ID: 1522129) Visitor Counter : 36
    
    
      Read this release in: English , Urdu , Tamil