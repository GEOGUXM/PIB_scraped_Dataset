      सूचना और प्रसारण मंत्रालय

      दूरदर्शन को फ्री डिश द्वारा बनाई गई पहुंच का लाभ उठाना चाहिए और विज्ञापन के जरिए राजस्व जुटाने के उपायों में सुधार लाना चाहि‍ए : श्रीमती स्‍मृति जुबिन ईरानी
      
      श्रीमती स्मृति जुबिन ईरानी ने बीईएस एक्सपो 2018 का उद्घाटन किया
      
      Posted On: 26 FEB 2018 4:09PM by PIB Delhi


    केन्द्रीय सूचना एवं प्रसारण तथा वस्‍त्र मंत्री श्रीमती स्मृति जुबिन ईरानी ने कहा है कि दूरदर्शन को गुणवत्‍ता युक्‍त सामग्री तैयार करने तथा विज्ञापन के जरिए राजस्‍व बढाने के लिए फ्री डिश द्वारा बनाई गयी पहुंच का लाभ उठाना चाहिए ताकि करदाताओं पर बोझ कम हो सके। श्रीमती ईरानी आज यहां (ब्रॉडकास्ट इंजीनियर्स सोसाइटी) द्वारा नान लीनियर ब्रॉडकास्टिंग टेक्नोलॉजीस एंड बिज़नेस मॉडल' विषय पर टेरेस्‍टीरियल और सेटेलाइट ब्रॉडकास्टिंग प्रसारण के 24 वें अंतरराष्ट्रीय सम्मेलन और प्रदर्शनी बीईएस एक्‍सपो 2018 के उद्घाटन अवसर पर बेाल रही थीं।


    श्रीमती ईरानी ने इस मौके पर कहा कि‍ भारत में स्‍मार्टफोन इस्‍तेमाल करने वालों की संख्‍या इस साल के अंत तक 53 करोड़ हो जाएगी जो कि चीन के बाद स्‍मार्टफोन के दूसरे सबसे ज्‍यादा उपभोक्‍ता होंगे। उन्‍होंने कहा कि‍ 40 प्रतिशत से अधिक सामग्री का ऑनलाइन इस्‍तेमाल किया जाता है। उन्होंने यह भी कहा कि इस साल विज्ञापन पर होने वाला खर्च पिछले साल के 9.6 प्रतिशत से बढ़कर 12.5 प्रतिशत ​​हो जाने की संभावना है।


    सूचना प्रसारण मंत्री ने बीईएस से ब्रॉडकास्ट इंजीनियरिंग संस्थानों के छात्रों और शिक्षकों के साथ संपर्क विस्‍तार का कार्यक्रम संचालित करने का भी अनुरोध किया। उन्‍होंने कहा कि भारत में प्रसारण क्षेत्र की क्षमता को केवल उपलब्ध चैनलों की संख्या के आधार पर नहीं बल्कि इसके द्वारा उपलब्‍ध करायी गयी सामग्री की गुणवत्ता के आधार पर देखा जाना चाहिए। उन्होंने प्रसार भारती के सभी ब्रॉडकास्ट इंजीनियरिंग कर्मचारियों को प्रशिक्षित करने का बीईएस से अनुरोध किया।


    बीईएस एक्सपो 2018 ब्रॉडकास्ट इंजीनियरिंग सोसाइटी (इंडिया) द्वारा आयोजित किया गया है। इस एक्सपो को भारत में प्रसारण प्रौद्योगिकी का सबसे बड़ा आयोजन माना जा रहा है। 25 देशों की लगभग 300 कंपनियां बीईएस एक्सपो 2018 में सीधे तौर पर या फिर भारत में डीलरों और वितरकों के माध्यम से अपने उत्पाद प्रदर्शित करेंगी। प्रदर्शनी में ऑस्ट्रेलिया, ऑस्ट्रिया, कनाडा, चीन, डेनमार्क, फिनलैंड, फ्रांस, जर्मनी, हांगकांग, भारत, इज़राइल, इटली, जापान, कोरिया, नीदरलैंड, नॉर्वे, सिंगापुर, स्पेन, स्वीडन, स्विट्जरलैंड, ताइवान, यूके और अमेरीका की कंपनियां शामिल हो रही हैं।


    एक्‍सपो के उद्घाटन अवसर पर सूचना एंव प्रसारण सचिव श्री एन के सिन्‍हा,प्रसार भारती के मुख्‍य कार्यकारी अधिकारी श्री शशि शेखर वेमपति तथा प्रसारण प्रौद्योगिकी क्षेत्र के वरिष्‍ठ अनुसंधानकर्ता श्री डेविड गोम्‍ज बरक्‍यूऐरो भी उपस्थित थे।


    *******


    वीके/एएम/एमएस/एसकेपी–6806


    

    
    (Release ID: 1521747) Visitor Counter : 154
    
    
      Read this release in: English