      सड़क परिवहन एवं राजमार्ग मंत्रालय

      श्री नितिन गडकरी ने इलाहाबाद के आसपास 5632 करोड़ रुपये की लागत वाली पांच राजमार्ग परियोजनाओं का उद्घाटन किया/आधारशिला रखी
      Posted On: 07 FEB 2018 9:21PM by PIB Delhi


    केन्द्रीय सड़क परिवहन एवं राजमार्ग, शिपिंग और जल संसाधन, नदी विकास व गंगा संरक्षण मंत्री श्री नितिन गडकरी ने आज उत्तर प्रदेश में इलाहाबाद के आसपास 5632 करोड़ रुपये की लागत वाली एवं 137 किलोमीटर लंबी राजमार्ग परियोजनाओं का उद्घाटन किया/आधारशिला रखी। राष्ट्रीय राजमार्गों को चौड़ा करने के अलावा इलाहाबाद के फाफामऊ में गंगा नदी पर एक नए छह लेन वाले पुल का निर्माण करना भी शामिल है।


    इलाहाबाद स्थित परेड ग्राउंड में संबोधित करते हुए श्री गडकरी ने कहा कि उनके मंत्रालय ने अगले वर्ष सरकार का पांच साल का कार्यकाल पूरा होने से पहले उत्तर प्रदेश में 2 लाख करोड़ रुपये की लागत वाले राजमार्गों का निर्माण करने की योजना बनाई है। उन्होंने कहा कि इसके लिए भूमि अधिग्रहण करने और पर्यावरण मंजूरी पाने के लिए राज्य सरकार के सहयोग की जरूरत पड़ेगी। उन्होंने यह भी कहा कि नौवहन के लिए गंगा नदी को विकसित करने के लिए जारी कार्य से राज्य में किसानों की वित्तीय स्थिति सुधरेगी। मंत्री महोदय ने विद्यार्थियों और गैर-सरकारी संगठनों के साथ-साथ राज्य के लोगों से आगे आने और नदी तथा पर्यावरण के संरक्षण के लिए गंगा नदी के आसपास पेड़ लगाने की अपील की। उन्होंने कहा कि नदी के आसपास घाटों को विकसित करने के लिए कंपनियों और विभिन्न लोगों से आवश्यक धनराशि जुटाई जा रही है।


    श्री गडकरी ने राष्ट्रीय राजमार्ग (एनएच)-27 के 41.34 किलोमीटर लंबे खंड का उद्घाटन किया, जो पहले चार लेन का था और इस पर 775 करोड़ रुपये की लागत आई है। उन्होंने तीन परियोजनाओं की आधारशिला रखी जिनमें 1813 करोड़ रुपये की लागत से एनएच-2 के 53.15 किलोमीटर लंबे हंदिया-औरई खंड को छह लेन का बनाना, 830 करोड़ रुपये की लागत से 15 किलोमीटर लंबी एवं चार लेन वाली पुरामुफ्ती-कौधिहर अंदरूनी रिंग रोड के प्रथम चरण का निर्माण करना और 314 करोड़ रुपये की लागत से इलाहाबाद बाईपास से लेकर इलाहाबाद शहर तक एनएच-96 के 17.77 किलोमीटर लंबे खंड का निर्माण करना शामिल है। श्री गडकरी ने इलाहाबाद के फाफामऊ में गंगा नदी पर एक नए छह लेन वाले पुल के निर्माण कार्य के शुभारंभ समारोह में भी भाग लिया, जिसके निर्माण पर 1900 करोड़ रुपये की लागत आएगी।


    ***


    वीके/एएम/आरआरएस/डीके-6584


    

    
    (Release ID: 1519674) Visitor Counter : 53