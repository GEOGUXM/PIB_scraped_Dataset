      गृह मंत्रालय

      केंद्रीय गृह मंत्री ने युवा विनिमय कार्यक्रम ‘वतन को जानो‘ के तहत जम्मू कश्मीर के युवाओं से मुलाकात की
      Posted On: 18 FEB 2018 5:43PM by PIB Delhi


    केंद्रीय गृह मंत्री श्री राजनाथ सिंह ने आज यहां युवा विनिमय कार्यक्रम ‘ वतन को जानो ‘ 2017-18 के तहत जम्मू एवं कश्मीर के युवकों से मुलाकात की। गृह मामले मंत्रालय जम्मू एवं कश्मीर के बच्चों एवं युवकों को देश के अन्य हिस्सों के बारे में सांस्कृतिक एवं सामाजिक आर्थिक जानकारी एवं ज्ञान देने के लिए ‘ वतन को जानो ‘ कार्यक्रम का आयोजन करता रहा है। इस प्रयोजन के लिए समाज के कमजोर एवं आतंकवाद से प्रभावित बच्चों एवं युवकों की पहचान की गई है। राज्य के करीब 200 युवक 11 फरवरी से 20 फरवरी 2018 तक इस कार्यक्रम के एक हिस्से के रूप में देश के विभिन्न हिस्सों की यात्रा पर हैं।


    केंद्रीय गृह मंत्री श्री राजनाथ सिंह ने इस बात पर प्रसन्नता जताई कि इन युवकों ने देश के विभिन्न हिस्सों का भ्रमण किया है और देश की समृद्ध सांस्कृतिक एवं ऐतिहासिक विरासत का अवलोकन किया है। इन बच्चों ने अजमेर , जयपुर और आगरा का भ्रमण कर लिया है और अब दिल्ली के ऐतिहासिक स्थानों का भ्रमण करेंगे। गृह मंत्री ने कहा कि ये युवक देश के अविभाज्य हिस्से हैं।


    श्री राजनाथ सिंह ने कहा कि इन बच्चें ने भले ही इन स्थानों के बारे में अपनी किताब में पढ़ रखा होगा और चित्र देखा होगा पर अब इन्हें खुद से देखने का अवसर मिला है।


    केंद्रीय गृह मंत्री श्री राजनाथ सिंह ने कहा कि जब उनकी उम्र बढ़ेगी , तो उनके सामने देश के प्रति कुछ जिम्मेदारियां भी होंगी। युवकों को शिक्षा में दिलचस्पी लेनी चाहिए , अपने बुजुर्गों का आदर करना चाहिए और कुछ ऐसा करना चाहिए जिससे देश को गौरवान्वित करने का अवसर मिल सके।


    इस अवसर पर राज्य मंत्री (पीपी) डॉ. जितेंद्र सिंह एवं राज्य मंत्री (गृह) श्री किरेन रिजिजू ने भी बच्चों के साथ बातचीत की। गृह मामले मंत्रालय के वरिष्ठ अधिकारी भी इस अवसर पर उपस्थित थे।


    वीके/एएम/एसकेजे/पीबी 6709


    

    
    (Release ID: 1520876) Visitor Counter : 141
    
    
      Read this release in: English