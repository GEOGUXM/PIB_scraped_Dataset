      निर्वाचन आयोग

      आईआईआईडीईएम ने नाइजीरिया से आए स्वतंत्र राष्ट्रीय निर्वाचन आयोग के प्रतिनिधिमंडल के लिए चार दिवसीय परामर्श/अध्ययन दौरे का आयोजन किया
      Posted On: 07 FEB 2018 9:21PM by PIB Delhi


    नाइजीरिया से आए एक स्वतंत्र राष्ट्रीय निर्वाचन आयोग के प्रतिनिधिमंडल ने आज नई दिल्ली में भारत के मुख्य निर्वाचन आयुक्त श्री ओ.पी. रावत से मुलाकात की। श्री रावत ने आईएनईसी नाईजीरिया के चुनाव आयुक्तों और वरिष्ठ अधिकारियों का स्वागत किया। भारतीय अंतर्राष्ट्रीय लोकतंत्र और चुनाव प्रबंधन संस्थान (आईआईआईडीईएम) नाईजीरिया के स्वतंत्र राष्ट्रीय निर्वाचन आयोग के प्रतिनिधिमंडल (आईएनईसी) के लिए चार दिवसीय परामर्श/अध्ययन दौरे का आयोजन कर रहा है, जिसे 5 से 8 फरवरी 2018 तक निर्वाचन सदन, चुनाव आयोग में आयोजित किया जा रहा है।


    अध्ययन दौरे का उद्देश्य चुनाव प्रक्रिया और प्रबंधन से संबंधित विभिन्न विषयों पर एक गोलमेज सम्मेलन का आयोजन करना है। विभिन्न सत्रों की रूपरेखा की जानकारी देते हुए मुख्य निर्वाचन आयुक्त श्री रावत ने कहा कि आईआईआईडीईएम ने एक व्यापक कार्यक्रम तैयार किया है जो प्रतिभागियों की जरूरतों और अपेक्षाओं के अनुसार डिज़ाइन किया गया है। उन्होंने उम्मीद जताई कि कार्यक्रम के माध्यम से प्रतिभागियों को कई महत्वपूर्ण जानकारियां प्राप्त होंगी और यह उनके चुनाव प्रबंधन में मददगार साबित होगा।


    आईएनएसी नाइजीरिया से अध्ययन दौरे पर आए प्रतिनिधिमंडल के साथ में सीईसी श्री ओ.पी. रावत


    अध्ययन दौरे के विषयों में मतदाता पंजीकरण के लिए कानूनी ढांचे, हितधारकों के साथ जुड़ाव, ऑनलाइन मतदाता पंजीकरण, ईसीआई का राष्ट्रीय मतदाता सेवा पोर्टल, इलेक्ट्रॉनिक वोटिंग मशीन और मतदाता सत्यापनपत्र पेपर ऑडिट ट्रेल, ईवीएम का प्रदर्शन, वीवीपैट और मॉक पोल का प्रदर्शन, और भारत में चुनाव का अनुभव शामिल हैं। यह प्रतिनिधिमंडल नई दिल्ली में मतदाता पंजीकरण केंद्र और राष्ट्रीय राजधानी क्षेत्र दिल्ली के मुख्य निर्वाचन अधिकारी के कार्यालय का भी दौरा करेगा।


    ***


    वीके/एएम/केजे – 6583

    
    
    (Release ID: 1519673) Visitor Counter : 38