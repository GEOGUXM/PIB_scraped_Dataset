      वाणिज्‍य एवं उद्योग मंत्रालय

      भारत और बांग्‍लादेश के बीच वाणिज्‍य सचिव स्‍तर की बैठक ढाका में संपन्‍न
      Posted On: 12 FEB 2018 2:33PM by PIB Delhi


    भारत और बांग्‍लादेश के बीच वाणिज्‍य सचिव स्‍तर की द्विपक्षीय बैठक 7-8 फरवरी, 2018 को ढाका में आयोजित की गई। भारतीय प्रतिनिधिमंडल की अगुवाई वाणिज्‍य सचिव सुश्री रीता तेवतिया और बांग्‍लादेश के प्रतिनिधिमंडल की अगुवाई बांग्‍लादेश सरकार के वाणिज्‍य मंत्रालय में सचिव श्री शुभाशीष बोस ने की।


    दोनों पक्षों ने द्विपक्षीय व्‍यापार एवं आर्थिक संबंधों से जुड़े विभिन्‍न मुद्दों पर विस्‍तृत एवं सकारात्‍मक परिचर्चाएं कीं। सीमा व्‍यापार केन्‍द्रों पर अवस्थित बुनियादी ढांचागत सुविधाओं को विकसित एवं उन्‍नत करना, दोनों देशों के सीमा हाटों का और विस्‍तारीकरण करना, द्विपक्षीय व्‍यापार को प्रभावित करने वाले गैर-शुल्‍क मसलों को सुलझाना, बीबीआईएन एमवीए के तहत क्षेत्रीय कनेक्टिविटी और निवेश में सहूलियत सुनिश्चित करना इन मुद्दों में शामिल हैं।


    दोनों पक्षों ने व्‍यापार से जुड़े मसलों पर क्षमता निर्माण तथा निर्यात संवर्धन जैसे विभिन्‍न क्षेत्रों में आपसी सहयोग बढ़ाने तथा द्विपक्षीय व्‍यापार संबंधों को और ज्‍यादा मजबूत करने की संभावनाएं तलाशने पर सहमति जताई। दोनों पक्षों के वाणिज्‍य सचिवों ने एक संस्‍थागत बी2बी (कारोबारियों के बीच) व्‍यवस्‍था की स्‍थापना करने के मसले पर भी बातचीत की, ताकि व्‍यापार एवं निवेश पर नीतिगत स्‍तर की आवश्‍यक जानकारियां प्रदान की जा सकें।


    अगली द्विपक्षीय बैठक आपसी सहमति के आधार पर निर्धारित तिथि को नई दिल्‍ली में आयोजित की जाएगी।


    ***


    वीके/एएम/आरआरएस/वाईबी-6638

    
    
    (Release ID: 1520330) Visitor Counter : 11
    
    
      Read this release in: English , Urdu , Tamil