      स्‍वास्‍थ्‍य एवं परिवार कल्‍याण मंत्रालय

      श्री जे.पी. नड्डा ने एनएचएम के संचालन समूह मिशन की 5वीं बैठक की अध्‍यक्षता की
      
      स्‍वास्‍थ्‍य और वेलनेस सेन्‍टर 12 सेवाओं के पैकेज देंगे : श्री जे.पी.नड्डा

      Posted On: 27 FEB 2018 8:20PM by PIB Delhi

    "स्वास्थ्य और वेलनेस सेन्‍टर’ रोग निवारण, प्रबन्धन और रोगी की देखभाल के लिए 12 सेवाओं के पैकेज देंगे।" यह बात केन्‍द्रीय स्‍वास्‍थ्‍य और परिवार कल्‍याण मंत्री श्री जे पी नड्डा ने आज यहां राष्‍ट्रीय स्‍वास्‍थ्‍य मिशन (एनएचएम) के मिशन संचालन समूह की 5वीं बैठक की अध्यक्षता करते हुए कही। इस बैठक में केन्‍द्रीय आवास और शहरी मामले राज्‍य मंत्री (स्‍वतंत्र प्रभार) श्री हरदीप एस.पुरी, स्‍वास्‍थ्‍य और परिवार कल्‍याण राज्‍य मंत्री श्री अश्विनी कुमार चौबे और श्रीमती अनुप्रिया पटेल तथा नीति आयोग के उपाध्‍यक्ष डॉ. राजीव कुमार भी उपस्थि‍त थे।


    बैठक में श्री नड्डा ने कहा कि एनएचएम राज्‍य की स्‍वास्‍थ्‍य प्रणालियों में सुधार में सहायता के लिए महत्‍वपूर्ण है। उन्‍होंने कहा कि माननीय प्रधानमंत्री की आकांक्षी जिलों पर सबसे अधिक ध्‍यान केन्द्रित करने की घोषणा से इन जिलों में असमानता और विकास संबंधी पिछड़ेपन को दूर करने में महत्‍वपूर्ण अवसर उपलब्‍ध हुए हैं।


    केन्‍द्रीय स्‍वास्‍थ्‍य मंत्री को एनएचएम के तहत कार्यक्रमों की प्रगति के बारे में जानकारी दी गई। उन्‍हें बताया गया कि एनएचएम के तहत निशुल्‍क औषधि सेवा पहल शुरू की गई, जिसमें सार्वजनिक स्‍वास्‍थ्‍य सुविधा केन्‍द्रों में निशुल्‍क औषधि और दवाई खरीदने तथा गुणवत्‍ता गारंटी के प्रावधान के लिए आईटी आधारित प्रणालियां स्‍थापित करने के वास्‍ते राज्‍यों/केन्‍द्र शासित प्रदेशों को निधि उपलब्‍ध कराई जा रही है। वर्तमान में सभी 36 राज्‍यों/केन्‍द्र शासित प्रदेशों को सार्वजनिक स्‍वास्‍थ्‍य सुविधा केन्‍द्रों में आवश्‍यक दवाईयां निशुल्‍क उपलब्‍ध कराने की नीति के बारे में अधिसूचित किया गया है। एनएचएम के तहत निशुल्‍क जांच सेवा पहल के जरिये सार्वजनिक स्‍वास्‍थ्‍य सुविधा केन्‍द्रों में आवश्‍यक जांच सेवा निशुल्‍क करवाने के लिए राज्‍यों को उनके संसाधन के भीतर निधि प्रदान की गई है। ये कार्यक्रम 29 राज्‍यों/केन्‍द्र शासित प्रदेशों में शुरू किया गया है, जहां सरकार द्वारा या सार्वजनिक निजी साझेदारी के तौर पर निशुल्‍क जांच सेवाएं प्रदान की जा रही है।


    केन्‍द्रीय आवास और शहरी मामले राज्‍य मंत्री (स्‍वतंत्र प्रभार) श्री हरदीप एस.पुरी ने एमडीजी विशेष रूप से आईएमआर, एमएमआर, यू5एमआर और एचआईवी/एड्स की रोकथाम में प्रगति के लिए स्‍वास्‍थ्‍य मंत्रालय को बधाई दी। उन्‍होंने नये आकांक्षी जिलों के सम्‍पूर्ण विकास के लिए स्‍वास्‍थ्‍य मंत्रालय को पूरा सहयोग देने का आश्‍वासन भी दिया।


    एनएचएम के मिशन संचालन समूह ने कार्यक्रम की पहुंच बढ़ाने, एनएचएम के कारकों के भीतर परियोजनाएं और सुविधाएं बढ़ाने, वायरल, हेपेटाइटिस की रोकथाम और नियंत्रण, टीकाकरण, व्‍यापक प्राथमिक स्‍वास्थ्‍य देखभाल, मरीज की सहायता और निजी क्षेत्र की भागीदारी के संबंध में संशोधित राष्‍ट्रीय टीबी नियंत्रण कार्यक्रम के अंतर्गत नये उपाय, स्‍वास्‍थ्‍य कर्मियों की क्षमता बढ़ाने सहित विभिन्‍न बिन्‍दुओं पर चर्चा की।


    बैठक में स्‍वास्‍थ्‍य और परिवार कल्‍याण मंत्रालय में सचिव श्रीमती प्रीति सूदन, एनएचएम के अपर सचिव और प्रबंध निदेशक श्री मनोज झालानी तथा मंत्रालय के अन्‍य वरिष्‍ठ अधिकारी भी उपस्थित थे। इसमें आयुष, जनजातीय मामले, महिला एवं बाल विकास, पेयजल एवं स्‍वच्‍छता, पंचायती राज, ग्रामीण विकास, शहरी विकास मंत्रालय और उच्‍च शिक्षा, सामाजिक न्‍याय तथा आधिकारिता विभाग के प्रतिनिधि एवं स्‍वास्‍थ्‍य देखभाल क्षेत्र के विशेषज्ञ भी शामिल हुए थे।


    ***


    वीएल/एएम/एमके/जीआरएस-6836


    

    
    (Release ID: 1521973) Visitor Counter : 98