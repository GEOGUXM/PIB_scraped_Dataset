      सड़क परिवहन एवं राजमार्ग मंत्रालय

      राष्‍ट्रीय राजमार्ग परियोजनाओं में तेजी के लिए अनेक कदम उठाए गए
      Posted On: 05 FEB 2018 7:39PM by PIB Delhi


    सड़क परिवहन एवं राजमार्ग मंत्रालय ने कामकाज और सड़क परियोजनाओं को विकेंद्रित करने के लिए कई कदम उठाए हैं। सड़क परिवहन एवं राजमार्ग मंत्रालय द्वारा विभिन्‍न आदेश जारी किए गए हैं। सड़क परिवहन एवं राजमार्ग मंत्रालय के क्षेत्रीय कार्यालयों में कार्यरत मुख्‍य अभियंता-क्षेत्रीय अधिकारी (सीई-आरओ) को अधिकार देना, परियोजनाओं के क्रियान्‍वयन के लिए अधिकार देना, राष्‍ट्रीय राजमार्गों (गैर-योजना)-प्रथम चरण के रखरखाव एवं मरम्‍मत के तहत प्रशासकीय/वित्‍तीय मंजूरी सावधि नवीकरण/मार्ग गुणवत्‍ता सुधार कार्यक्रम के लिए अधिकार सौंपना इत्‍यादि इन आदेशों में शामिल हैं।


    विभिन्‍न स्‍तरों पर अधिकार सौंपना भी कैबिनेट स्‍वीकृत भारतमाला परियोजना के प्रथम चरण का हिस्‍सा है। इस चरण का वास्‍ता वर्ष 2017-18 से लेकर वर्ष 2021-22 तक के पांच वर्षों की अवधि के दौरान 5,35,000 करोड़ रुपये के परिव्‍यय के साथ 34,800 किलोमीटर लम्‍बे राष्‍ट्रीय राजमार्गों के विकास/उन्‍नयन से है।


    इस आशय की जानकारी सड़क परिवहन एवं राजमार्ग, शिपिंग और रसायन एवं उर्वरक राज्‍य मंत्री श्री मनसुख एल. मंडाविया ने आज राज्‍यसभा में एक लिखित प्रश्‍न के उत्‍तर में दी।


    ****


    वीके/एएम/आरआरएस/वाईबी-6552

    
    
    (Release ID: 1519216) Visitor Counter : 120