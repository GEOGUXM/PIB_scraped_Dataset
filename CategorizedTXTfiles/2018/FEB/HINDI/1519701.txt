      राष्ट्रपति सचिवालय

      नोबल पुरस्कार प्राप्त विजेताओं के सम्मेलन में आदरणीय राष्ट्रपति श्री रामनाथ कोविंद का समापन संबोधन
      Posted On: 05 FEB 2018 8:05PM by PIB Delhi


    1. मेरी दृष्टि में एक अत्यंत फलप्रद एवं बौद्धिक रूप से प्रोत्साहित करने वाले दिन के समापन कार्यक्रम में आपसे दोबारा मिलने पर मुझे प्रसन्नता है। आज सुबह अपने उद्घाटन भाषण में मैंने प्राचीन भारत में विज्ञान एवं वैज्ञानिक जिज्ञासा की परम्परा का ज़िक्र किया था । एक और प्राचीन भारतीय परम्परा संवाद अथवा बातचीत या वार्तालाप की है – एक दो तरफा प्रक्रिया, न कि एकतरफा व्याख्यान ।


    2. मुझे प्रसन्नता है कि संरचनात्मक रूप से आज का कार्यक्रम संवाद की अवधारणा के अनुरूप था । नोबल पुरस्कार प्राप्त विद्वज्जनों एवं विज्ञान के प्रशासकों के मध्य एक घंटे के वार्तालाप के बाद एक घंटे तक प्रशनोत्तर हुए । एक घंटे का समय जिसमें शोधार्थी, युवा वैज्ञानिक एवं देश के कुछ बेहतरीन मस्तिष्कों ने अपने क्षेत्र के प्रतिष्ठित नेतृत्वकर्ताओं से सीधे बातचीत की !


    3. यहां विस्तार से प्रश्नों का उत्तर देने का समय निकालने और इस संतुष्टिदायक स्वरूप से राज़ी होने के लिये मुझे नोबल पुरस्कार प्राप्त विजेताओं की प्रशंसा करनी होगी । आपने अपना ज्ञान एवं विद्या प्रेरणास्पद ढंग से साझा किये हैं । भारत में आपकी मौजूदगी एवं इस चर्चा के लिए नोबल फाउंडेशन और विज्ञान एवं तकनीकी मंत्रालय का साथ आना इस बात का संकेत है कि किस तरह भारत में शोध, विकास एवं नवाचार की उन्नति दोनों की साझा अभिलाषा है । हर भारतीय ऐसे गंभीर एवं शिष्ट मित्रों के प्रति कृतज्ञ है ।


    4. हमारी आकांक्षाएं एकसमान हैं, और हमारा मार्ग भी । आज सामने आए कुछ प्रसंगों से शायद ही कोई मतभेद पैदा हों । जैसा कि एक वक्ता ने ज़ोर देकर कहा है, शिक्षा इस समूचे तंत्र का आधार है, वैज्ञानिक शोध का शिखर है । सुदृढ़, स्फूर्त एवं रचनात्मक शिक्षा एवं विद्यालयी निकाय के बिना हम शोध एवं नवाचार की संस्कृति की रचना नहीं कर सकते हैं । हमारी कक्षाओं में जिज्ञासा की भावना पैदा करना एवं विज्ञान को अनाप शनाप बकवास से पैदा उत्पीड़न से मुक्त करना महत्वपूर्ण है ।


    5. इसको आगे ले जाने के लिए, जैसा आज कहा भी गया है, श्रेष्ठ शोधार्थी श्रेष्ठ शिक्षक एवं प्राध्यापकों की क़द्र करने वाले वातावरण में पैदा होते हैं । शोध संस्थानों एवं विश्वविद्यालयों- और मैं कहूंगा कि शोध एवं उद्योग में सम्बन्ध अत्यंत महत्वपूर्ण है । इनका अलग अलग अस्तित्व में बने रहना संभव नहीं है ।


    6. विज्ञान को समाज से जोड़ा जाना भी महत्वपूर्ण है। उदाहरण के लिये हमारे अंतरिक्ष कार्यक्रम को बड़े पैमाने पर मिले समर्थन का एक बड़ा कारण भारतीय अंतरिक्ष वैज्ञानिकों की आम भारतीयों के जीवन में समाधान देने की योग्यता है- चाहे वो मौसम के स्वरूप का मापन हो जो हमारे किसानों की मदद करता है अथवा टेलीमेडिसिन का क्षेत्र हो जो बेहतर स्वास्थ्य तक लोगों की सुगम पहुंच में वृद्धि करता है ।


    7. चर्चा में आया एक अन्य बिंदु नेतृत्व एवं प्रशासनिक क्षमताओं के विकास की आवश्यकता का था- साथ ही हमारे वैज्ञानिकों की सार्वजनिक संवाद क्षमताओं के विकास का। तकनीकी रूप से सक्षम 15-20 शोधार्थियों की एक टीम का नेतृत्व करने में काफी कौशल लगता है । ऐसे सुविज्ञ वैज्ञानिकों की टीम से संवाद करने में भी काफी कौशल की आवश्यकता होती है ।कुछेक हज़ार के एक संस्थान का नेतृत्व करने में विभिन्न प्रकार की किंतु आपस में सम्बंधित क्षमताओं का प्रयोग होता है । और सामान्य लोगों को विज्ञान एवं प्रौद्योगिकी की गूढ़ताएं स्पष्ट करने में हमारे पढ़े लिखे वैज्ञानिकों में काफी धैर्य चाहिए । और इसके बाद भी हमारे वैज्ञानिकों को समाज की भलाई के लिए यह करना पड़ता है । विज्ञान का संवाद कर आप विज्ञान के सिद्धान्त को ही आगे ले जाएंगे ।


    8. आज हमने हमारे नोबल पुरस्कार प्राप्त साथियों में भावना की वही उदारता देखी है । मैं आशा करता हूं कि आपकी भारत की यात्रा अच्छी रही है, एवं मैं आप एवं अन्य सभी को भविष्य में आपके प्रयासों के लिए शुभकामनाएं देता हूं । और मुझे अगले वर्ष भी नोबल फाउंडेशन के प्रतिनिधिमंडल के हमारे देश की यात्रा करने का इंतज़ार है । मुझे यह कहने की आवश्यकता नहीं है कि राष्ट्रपति भवन के दरवाज़े आपके लिए सदा खुले हैं ।


    आपका धन्यवाद ।


    जय हिन्द !


    *****


    वीके/एबी/एसके—6588

    
    
    (Release ID: 1519701) Visitor Counter : 34
    
    
      Read this release in: English , Urdu