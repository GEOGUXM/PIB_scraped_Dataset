      वित्‍त मंत्रालय

      सरकार संस्थानों के निर्माण तथा सार्वजनिक सेवाओं को मुहैया कराने के लिए सुधार प्रक्रिया जारी रखेगी
      
      प्रत्येक उद्यम को एक अनूठा पहचान पत्र दिया जाएगा
      
      सार्वजनिक क्षेत्र की तीन बीमा कंपनियों का विलय होगा
      
      Posted On: 01 FEB 2018 1:24PM by PIB Delhi


    पिछले साढ़े तीन वर्षों के दौरान सरकार ने पूरे देश में संस्थाओं के निर्माण और सार्वजनिक सेवाओं को बेहतर ढंग से मुहैया कराने के लिए कई महत्वपूर्ण सुधार किए हैं। संसद में आज आम बजट 2018-19 प्रस्तुत करते हुए केन्द्रीय वित्त और कॉरपोरेट मामलों के मंत्री श्री अरुण जेटली ने कहा कि आधार ने प्रत्येक भारतीय को एक पहचान दी है। बड़े या छोटे किसी भी उद्यम को भी एक अनूठी पहचान की जरूरत है। वित्त मंत्री ने घोषणा करते हुए कहा कि सरकार एक ऐसी योजना लाएगी, जिसके तहत भारत में प्रत्येक उद्यम को एक अनूठा पहचान पत्र उपलब्ध कराया जाएगा।


    भारतीय खाद्य निगम की पूंजी की पुनर्संरचना की जाएगी, ताकि समानता को बढ़ावा दिया जा सके और कार्यशील पूंजी आवश्यकताओं के लिए दीर्घावधि ऋण को बढ़ाया जा सके। वित्त मंत्री ने कहा कि राज्य सरकारों द्वारा प्रारंभ किए गए मैट्रो उद्यमों में भारत सरकार के योगदान में एकरुपता लाई जाएगी।


    सरकार ने दो बीमा कंपनियों समेत सार्वजनिक क्षेत्र के 14 केन्द्रीय उद्यमों को स्टॉक एक्सचेंज में सूचीबद्ध करने की मंजूरी दे दी है। श्री जेटली ने कहा कि ओएनजीसी द्वारा हिन्दुस्तान पेट्रोलियम कॉरपोरेशन के अधिग्रहण करने की प्रक्रिया सफलतापूर्वक पूरी की जा चुकी है। सार्वजनिक क्षेत्र की तीन बीमा कंपनियों- नेशनल इंश्योरेंस कंपनी लिमिटेड, यूनाईटेड इंडिया एश्योरेंस कंपनी लिमिटेड और ऑरिएंटल इंडिया इंश्योरेंस कंपनी लिमिटेड – का विलय करके एक बीमा कंपनी बनाई जाएगी और फिर इसे सूचीबद्ध किया जाएगा।


    वित्त मंत्री ने घोषणा करते हुए कहा कि सोने के परिसंपत्ति मूल्य में वृद्धि करने के लिए सरकार एक समेकित स्वर्ण नीति का निर्माण करेगी। देश में स्वर्ण विनिमय को व्यापार और उपभोक्ता अनुकूल बनाने के लिए सरकार एक प्रणाली विकसित करेगी। स्वर्ण मुद्रीकरण योजना को पुनर्जीवित किया जाएगा, ताकि लोग बिना किसी परेशानी के स्वर्ण जमा योजना के खाते खुलवा सकें।


    ****


    डीएसएम/वीके/एएम/आरआरएस/एसकेसी/बीपीएस/पीकेए/जेएस/जेके/एसकेएस/डी/आरके/एसएस/एसके/एमबी/एमएस/सीएल/सीपी/एके- 10

    
    
    (Release ID: 1518537) Visitor Counter : 60