      प्रधानमंत्री कार्यालय

      प्रधानमंत्री ने दमन और दीव में 1,000 करोड़ रूपये की लागत की विभिन्‍न विकास परियोजनाओं का शुभारंभ किया
      Posted On: 24 FEB 2018 7:13PM by PIB Delhi


    प्रधानमंत्री श्री नरेन्‍द्र मोदी ने आज दमन और दीव में 1,000 करोड़ रूपये की लागत की विभिन्न विकास परियोजनाओं का शुभारंभ किया। उन्‍होंने कार्यक्रमों के लाभार्थियों को प्रमाण-पत्र वितरित किये और दमन कॉलेज ग्राउंड में एक जनसभा को भी संबोधित किया।


    प्रधानमंत्री ने दमन में आयोजित जनसभा को न केवल यहां आए लोगों की संख्‍या के हिसाब से बल्कि यहां से विभिन्न विकास परियोजनाओं के शुभारंभ किये जाने के रूप में भी ऐति‍हासिक कार्यक्रम बताया।


    प्रधानमंत्री ने दमन के लोगों से आग्रह किया कि वे स्‍वच्‍छता को सबसे अधिक महत्‍व देना जारी रखे, क्‍योंकि जहां स्‍वच्‍छता होती है, वहां पर्यटन के अवसर बढ़ते है। उन्‍होंने दमन को खुले में शौच से मुक्‍त बनाने के लिए लोगों और स्‍थानीय प्रशासन को बधाई दी। उन्‍होंने कहा कि ई-रिक्‍शा और सीएनजी का इस्‍तेमाल कर जन आंदोलन के रूप में स्‍वच्‍छता को अपनाने में दमन ने हम सभी के सामने एक बढि़या उदाहरण पेश किया है।


    दमन की मिलीजुली संस्‍कृति की सराहना करते हुए प्रधानमंत्री ने कहा कि दमन एक छोटा भारत बन गया है। यहां देश के सभी इलाकों के लोग आकर रहते और कार्य करते हैं। प्रधानमंत्री ने कहा कि सरकार मछुआरों के कल्‍याण के लिए कई कदम उठा रही है और मछुआरों के जीवन में सकारात्‍मक परिवर्तन लाने की प्रतिबद्धता के कारण उनका पूरा जोर ‘नीली क्रांति’ पर है।


    प्रधानमंत्री ने उड़ान योजना के अंतर्गत अहमदाबाद को दीव से जोड़ने के लिए एयर ओडिशा की विमान सेवा का भी उद्घाटन किया। उन्‍होंने वीडियो लिंक के जरिये दमन से दीव तक पवन हंस हेलीकॉप्‍टर सेवा का भी शुभारंभ किया।


    प्रधानमंत्री ने बेटी बचाओ, बेटी पढ़ाओ योजना के अंतर्गत नवजात कन्‍याओं के लिए बधाई किट भी प्रदान की। उन्‍होंने दमन और दीव प्रशासन द्वारा निशुल्‍क ड्राईविंग प्रशिक्षण दी गई महिलाओं को प्रमाण-पत्र और स्‍कूली छात्राओं को साईकिल प्रदान कीं। प्रधानमंत्री ने सीएनजी चालित वाहनों के लिए परमिट भी वितरित किये। उन्‍होंने प्रधानमंत्री आवास योजना ग्रामीण और शहरी, प्रधानमंत्री जीवन ज्‍योति बीमा योजना, प्रधानमंत्री जीवन सुरक्षा योजना और प्रधानमंत्री मुद्रा योजना के लाभार्थियों को प्रमाण-पत्र भी वितरित किये। प्रधानमंत्री ने ई-रिक्‍शा, पहली सवारी और एम्‍बुलेंस सेवाओं का शुभारंभ किया।


    ***


    वीएल/एएम/एमके/जीआरएस-6834

    
    
    (Release ID: 1521956) Visitor Counter : 44