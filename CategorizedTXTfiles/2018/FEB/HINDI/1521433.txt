      पेयजल एवं स्‍वच्‍छता मंत्रालय

      पेयजल एवं स्वच्छता मंत्री सुश्री उमा भारती ने उत्तराखंड के मुख्यमंत्री श्री त्रिवेन्द्र सिंह रावत के साथ देहरादून में बैठक की I राज्य में पेयजल के संकट को खत्म करने के संभावित उपायों पर विस्तृत चर्चा हुई।
      Posted On: 22 FEB 2018 5:43PM by PIB Delhi


    माननीय मंत्री पेयजल एवं स्वच्छता मंत्रालय, भारत सरकार सुश्री उमा भारती ने उत्तराखंड के माननीय मुख्यमंत्री श्री त्रिवेन्द्र सिंह रावत के साथ देहरादून में बैठक की जिसमें राज्य में पेयजल के संकट को खत्म करने के संभावित उपायों पर विस्तृत चर्चा हुई। बैठक में उत्तराखंड के पेयजल एवं स्वच्छता मंत्री श्री प्रकाश पंत एवं अन्य भी शामिल थे।


    माननीय मंत्री सुश्री उमा भारती ने राज्य सरकार को उत्तराखंड को खुला शौच मुक्त करने पर हार्दिक बधाई देते हुए कहा कि स्वच्छ भारत अभियान के साथ -साथ ‘राष्ट्रीय ग्रामीण पेयजल योजना’ में भी उत्तराखंड राज्य ने तत्परता से कार्य किया है और भारत सरकार द्वारा वर्ष 2017-18 हेतु निर्गत 83 करोड़ की धनराशि को गाइडलाइन्स के अनुसार ससमय खर्च किया है और इसलिए भारत सरकार ने उत्तराखंड राज्य को 27 करोड़ रुपये की अतिरिक्त प्रोत्साहन धनराशि देने की स्वीकृति प्रदान की है।


    अगले वित्तीय वर्ष 2018-19 में भी उत्तराखंड को लगभग 100 करोड़ की धनराशि का आवंटन संभावित है।


    माननीय मंत्री सुश्री उमा भारती ने उत्तराखंडवासियों की स्वजल योजना में तत्परता से किये गए कार्यों की खूब सराहना की। उन्होंने गत दो दिनों के दौरान उत्तरकाशी जिले के गांवों में किये गए भ्रमण के जायजा देते हुए कहा कि साडग गांव के ग्रामीण ने स्वजल योजना पर बहुत ही सराहनीय कार्य किया है जिससे न केवल गांव में पानी की समस्या का समाधान हुआ बल्कि बहुत से रोजगार सृजित हुए एवं लोगों की आमदनी भी बढ़ गयी। उन्होंने इस स्वजल से स्वावलंबन के उदाहरण को भारत अन्य गांवों में फैलाने हेतु अधिकारियों को आवश्यक निर्देश दिए , ताकि भारत के अन्य ग्रामीण भी लाभान्वित हो सके।


    राज्य सरकार के उपस्थित प्रतिनिधियों द्वारा उत्तराखंड राज्य में पेयजल से संबंधित नये परियोजना हेतु अतिरिक्त धनराशि मांग करने पर माननीय मंत्री ने उन्हें यथासंभव मदद करने का आश्वासन देते हुए कहा कि भारत सरकार द्वारा मंत्रालय को उपलब्ध करायी गयी धनराशि से तो वो यथासंभव मदद करने को तैयार ही है , राज्य सरकार को वर्ल्ड बैंक आदि अंतरराष्ट्रीय संगठनों द्वारा इस क्षेत्र में दिए जा रहे मदद का भी यथासंभव उपयोग करना चाहिए।


    <><><><><>


    SNC

    
    
    (Release ID: 1521433) Visitor Counter : 202