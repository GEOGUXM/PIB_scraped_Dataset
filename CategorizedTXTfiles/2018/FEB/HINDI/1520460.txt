      सामाजिक न्‍याय एवं अधिकारिता मंत्रालय

      श्री थावर चंद गहलोत ने आम बजट 2018-19 में सामाजिक न्‍याय और अधिकारिता मंत्रालय को मिले आवंटन के संबंध में मीडिया को सम्‍बोधित किया
      Posted On: 12 FEB 2018 9:00PM by PIB Delhi


    श्री थावर चंद गहलोत ने आज यहां आम बजट 2018-19 में सामाजिक न्याय और अधिकारिता मंत्रालय को मिले आवंटन के संबंध में मीडियाकर्मियों को सम्बोधित किया। उन्‍होंने जानकारी देते हुए कहा कि मंत्रालय के लिए बजट आवंटन में पिछले वर्ष की तुलना में 12.10 प्रतिशत की वृद्धि हुई है। 2017-18 में मंत्रालय के लिए बजट आवंटन 6908 करोड़ रुपये था , जो 2018-19 के लिए बढ़कर 7750 करोड़ रुपये हो गया है। योजनाओं के लिए भी बजट आवंटन में 11.57 प्रतिशत की वृद्धि हुई है। ओबीसी के कल्‍याण के लिए भी बजट आवंटन में पिछले वर्ष की तुलना में 41.03 प्रतिशत की बढ़ोत्‍तरी हुई है।


    मंत्री महोदय ने कहा कि अनुसूचित जाति के लिए बने वेंचर कैपिटल फंड की तर्ज पर अन्‍य पिछड़ा वर्ग के लिए भी 200 करोड़ रुपये की लागत से एक वेंचर कैपिटल फंड बनाया जाएगा। 2018-19 के बजट में इसके लिए 140 करोड़ रुपये आवंटित किए गए हैं।


    श्री गहलोत ने कहा कि 13 ,587 सफाईकर्मियों (स्‍केवेंजर्स) वालों तथा उनके आश्रितों को कौशल विकास प्रशिक्षण दिया गया है। 809 सफाईकर्मियों वालों को बैंक ऋण उपलब्‍ध कराये गए हैं।


    उन्‍होंने मीडियाकर्मियों को जानकारी देते हुए कहा कि नशीली दवा के पीडि़तों की पहचान के लिए पहली बार एक राष्‍ट्रीय सर्वेक्षण किया जा रहा है। इस सर्वेक्षण में 185 जिलों के 1.5 लाख परिवारों और 6 लाख व्‍यक्तियों को शामिल किया गया है। इस सर्वेक्षण को मार्च-अप्रैल 2018 तक पूरे होने की उम्‍मीद है।


    मंत्री महोदय ने कहा कि ओबीसी के लिए मैट्रिक पूर्व छात्रवृत्ति हेतु वार्षिक आय की सीमा को 44 ,500 रुपये से बढ़ाकर 2.5 लाख कर दिया गया है। अनुसूचित जाति के अन्‍तर्गत दसवीं से पहले की छात्रवृत्ति की योग्‍यता के लिए आय सीमा 2 लाख प्रति वर्ष से बढ़ाकर 2.5 लाख प्रति वर्ष कर दिया गया है। घर में रहकर स्‍कूल जाने वालों के लिए वजीफे की राशि को 150 रुपये से बढ़ाकर 225 रुपये तथा छात्रावास में रहने वालों के लिए 350 रुपये से बढ़ाकर 525 रुपये कर दिया गया है। अनुसूचित जाति के अन्‍तर्गत उच्‍चस्‍तरीय शिक्षा के लिए छात्रवृत्ति की राशि 4.5 लाख रुपये से बढ़ाकर 6 लाख रुपये कर दी गई है। स्‍थानीय छात्रों के लिए वजीफे की राशि 1500 से बढ़ाकर 2500 रुपये कर दी गई है, जबकि शहर के बाहर के छात्रों के लिए इसे 3000 से बढ़ाकर 5000 रुपये कर दिया गया है।


    श्री गहलोत ने कहा कि पहली से पांचवीं , छठी से आठवीं तथा नौवीं से दसवीं कक्षा के छात्रों के लिएके छात्रवृति की राशि क्रमश: 25 रुपये, 40 रुपये और 50 रुपये प्रति माह (दस महीने तक) थी। इसे बढ़ाकर 100 रुपये प्रति माह (दस महीने तक) कर दिया गया है। अनुसूचित जाति के छात्रों के लिए राष्‍ट्रीय छात्रवृति के अन्‍तर्गत सहायता राशि 25000 रुपये प्रति छात्र से बढ़ाकर 28000 रुपये प्रति छात्र कर दी गई है।


    *****


    वीके /जेके/आरएन–6660


    

    
    (Release ID: 1520460) Visitor Counter : 7
    
    
      Read this release in: English