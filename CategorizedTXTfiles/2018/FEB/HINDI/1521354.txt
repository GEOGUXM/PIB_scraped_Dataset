      नागरिक उड्डयन मंत्रालय

      सफदरजंग हवाई अड्डे पर डीजीसीए, बीसीएएस, एईआरए, एएआईबी और एएआई के एकीकृत कार्यालय परिसर की आधारशिला
      Posted On: 21 FEB 2018 7:50PM by PIB Delhi


    केन्‍द्रीय नागर विमानन मंत्री श्री पी. अशोक गजपति राजू ने आज नई दिल्‍ली के सफदरजंग हवाई अड्डे पर नागर विमानन महानिदेशालय (डीजीसीए), ब्‍यूरो ऑफ सिविल एवीएशन सिक्‍यूरिटी (बीसीएएस), भारतीय हवाई अड्डा आर्थिक नियामक प्राधिकरण (एईआरए), विमान दुर्घटना जांच ब्यूरो (एएआईबी) और भारतीय हवाई अड्डा प्राधिकरण (एएआई) के एकीकृत कार्यालय परिसर की आधारशिला रखी। इस अवसर पर केन्द्रीय नागर विमानन राज्य मंत्री श्री जयंत सिन्हा, नागर विमानन सचिव श्री आर.एन. चौबे, एईआरए के अध्यक्ष श्री एस. मचेन्द्रनाथन, डीजीसीए के महानिदेशक श्री आर.एस. भुल्लर, बीसीएएस के महानिदेशक श्री कुमार राजेश चन्द्र, एएआईबी के महानिदेशक श्री बीर सिंह राय और एएआई के अध्यक्ष डॉ. गुरु प्रसाद महापात्र भी मौजूद थे।


    करीब 303 करोड़ रुपये की अनुमानित लागत से बनने वाला यह एकीकृत कार्यालय परिसर विमानन नियामक प्राधिकरणों के कार्यालय एक ही स्थान पर और नागर विमानन मंत्रालय के नजदीक होने की लम्बे समय से चली आ रही आवश्यकता को पूरा करेगा। 70,940 वर्ग मीटर क्षेत्र में बनने वाला यह प्रस्तावित एकीकृत कार्यालय परिसर तीन मंजिला होगा और इसमें 1500 कर्मी काम कर सकते है। इस इमारत का डिजाइन निरंतर हरित और पर्यावरण अनुकूल विशेषताओं के साथ तैयार किया गया है और इसकी छत पर सोलर पैनल ऊर्जा, बिजली बचाने की व्यवस्था, वर्षा के पानी से सिंचाई की प्रणाली, कचरा नहीं फैलने की व्यवस्था होगी और ऐसे शीशे लगे होंगे जिससे दिन में प्राकृतिक रोशनी मिल सके। इसके अलावा इमारत के प्रांगण के बीच एक अनोखी बागवानी की व्यवस्था होगी जो छायादार क्षेत्र प्रदान करेगी। प्रत्येक कमरे से प्राकृतिक दृश्य का नजारा और आस-पास की हरियाली देखने को मिलेगी जिससे काम करने वालों को एक अच्छा माहौल मिलेगा। इस परियोजना के कार्यान्वयन का कार्य एएआई को सौंपा गया है।


    केन्द्रीय नागर विमानन मंत्री श्री पी. अशोक गजपति राजू, नागर विमानन राज्य मंत्री श्री जयंत सिन्हा, नागर विमानन सचिव श्री आर.एन. चौबे और वरिष्ठ अधिकारियों की मौजूदगी में डीजीसीए, बीसीएएस, एईआरए, एएआईबी और एएआई के एकीकृत कार्यालय परिसर की आधारशिला रखने के दौरान पट्टिका का अनावरण करते हुए।


    ***


    वीएल/एएम/केपी/डीके – 6748


    

    
    (Release ID: 1521354) Visitor Counter : 96