      सामाजिक न्‍याय एवं अधिकारिता मंत्रालय

      राष्ट्रपति भारत सरकार के सामाजिक न्याय एवं अधिकारिता मंत्रालय की मेगा एडिप एवं वयोश्री योजना कैंप का 11 फरवरी, 2018 को ग्वालियर में उद्घाटन करेंगे
      Posted On: 09 FEB 2018 7:02PM by PIB Delhi


    सरकार द्वारा मंत्रालय के अधीनस्थ केन्द्रीय सार्वजनिक उपक्रम एलिम्को के माध्यम से दिव्यांगजनों और वरिष्ठ नागरिकों को सहायक यंत्रों एवं उपकरणों के वितरण के लिए 11 फरवरी, 2018 को ग्वालियर (मध्य प्रदेश) में एक मेगा कैंप का आयोजन किया जायेगा। कैंप का आयोजन जीवाजी विश्वविद्यालय मैदान, ग्वालियर, मध्य प्रदेश में भारत के माननीय राष्ट्रपति श्री रामनाथ कोविंद की सम्मानीय उपस्थिति में संपन्न होगा।


    श्रीमती आनन्दीबेन पटेल, माननीया राज्यपाल, मध्य प्रदेश, श्री शिवराज सिंह चौहान, माननीय मुख्यमंत्री, मध्य प्रदेश, श्री कप्तान सिंह सोलंकी, माननीय राज्यपाल, हरियाणा, श्री थावरचन्द गहलोत, माननीय मंत्री, सामाजिक न्याय एवं अधिकारिता, भारत सरकार, श्री नरेन्द्र सिंह तोमर, माननीय मंत्री, ग्रामीण विकास, पंचायती राज एवं खनन, भारत सरकार अपनी उपस्थिति से इस अवसर की गरिमा को बढ़ायेंगे। इनके अतिरिक्त इस समारोह में श्री नारायण सिंह कुशवाहा, माननीय मंत्री, मध्य प्रदेश सरकार, श्री गौरीशंकर चर्तुभुज बीसेन, माननीय मंत्री, मध्य प्रदेश सरकार, श्री गोपाल भार्गव, माननीय मंत्री, सामाजिक न्याय, मध्य प्रदेश, श्रीमती माया सिंह, मंत्री, मध्य प्रदेश सरकार, श्री जयमान सिंह पवैया, मंत्री, मध्य प्रदेश, श्रीमती जी लता कृष्णा राव, सचिव, सामाजिक न्याय एवं अधिकारिता, भारत सरकार, श्रीमती शकुन्तला डी गामलिन, सचिव, दिव्यांगजन सशक्तिकरण विभाग, भारत सरकार तथा राज्य के अन्य गणमान्य व्यक्ति भी इस अवसर पर उपस्थित रहेंगे।


    इस कैंप का आयोजन एडिप योजना तथा भारत सरकार की राष्ट्रीय वयोश्री योजना के अंतर्गत किया जा रहा है। एडिप योजना वर्ष 1981 से प्रचलन में है तथा 01 अप्रैल, 2017 को इसमें संशोधन किया गया। एडिप योजना का मुख्य उद्देश्य नवीनतम एवं आधुनिक यंत्रों को प्रदान करना है जिससे कि दिव्यांगजनों के शारीरिक, सामाजिक एवं मनोवैज्ञानिक स्वास्थ्य लाभ तथा उनकी आर्थिक क्षमता में वृद्धि की जा सके। एडिप योजना की एक प्रमुख कार्यान्वयन एजेंसी के रूप में एलिम्को द्वारा एडिप योजना एवं एडिप-एसएसए (सर्व शिक्षा अभियान) कार्यक्रम के अंतर्गत दिव्यांगजनों एवं विशेष आवश्यकताओं वाले दिव्यांग बच्चों को सहायक यंत्र एवं उपकरण प्रदान करने के लिए पूरे देश में नियमित रूप से कैंपों का आयोजन किया जाता है। जिन कैंपों में लाभार्थियों की संख्या 1000 से अधिक है तथा सहायक यंत्रों एवं उपकरणों का मूल्य 1 करोड़ रुपये से अधिक है, वे मेगा कैंप के अन्तर्गत आते हैं। मंत्रालय द्वारा विगत 4 वर्षों एवं वर्तमान वर्ष के दौरान अब तक ऐसे 281 मेगा कैंपों का आयोजन किया गया है। दो मेगा कैंपों का आयोजन अभी हाल ही में क्रमशः 03 एवं 04 फरवरी, 2018 को रामपुर और गोरखपुर (उत्तर प्रदेश) में किया गया। ग्वालियर में आयोजित किये जाने वाला कैंप 282वां मेगा कैंप होगा।


    राष्ट्रीय वयोश्री योजना बीपीएल श्रेणी से संबंधित वरिष्ठ नागरिकों को सहायक दिनचर्या उपकरण उपलब्ध कराने के लिए देश में दिसबंर, 2016 में प्रारंभ की गई। इस योजना के अंतर्गत प्रथम वितरण कैंप 1 अप्रैल, 2017 को नेल्लोर (आंध्र प्रदेश) में आयोजित किया गया था। एलिम्को राष्ट्रीय वयोश्री योजना (आरवीवाई) की एकमात्र कार्यान्वयन एजेंसी है। पिछले 1 वर्ष के दौरान 20 ऐसे कैंप एलिम्को द्वारा आयोजित किए गए हैं और राष्ट्रीय वयोश्री योजना के अंतर्गत 29764 वरिष्ठ नागरिकों को सहायक दिनचर्या उपकरण उपलब्ध कराए गए हैं। ग्वालियर में आयोजित किया जाने वाला कैंप कुल मिलाकर 21वां कैंप होगा।


    दिव्यांगजनों और वरिष्ठ नागरिकों को अधिक-से-अधिक लाभान्वित करने के लिए एएपीसी-जबलपुर यूनिट एलिम्को ने ग्वालियर जिले में रहने वाले दिव्यांगजनों और वरिष्ठ नागरिकों के लिए मूल्यांकन कैंपों का आयोजन किया है जिसमें विशेष रूप से दूरदराज के ग्रामीण क्षेत्रों में रहने वाले इस तरह के व्यक्तियों की अधिकतम आबादी पर फोकस किया गया है। जिला प्रशासन, ग्वालियर तथा हरियाणा और मध्य प्रदेश की भारतीय रेड क्रास सोसायटी की पूर्ण सहायता से मूल्यांकन कैंप आयोजित किया गया था। 12 दिसंबर, 2017 से 25 जनवरी, 2018 तक की अवधि के दौरान ब्लॉक स्तर पर ग्वालियर जिले में 11 स्थानों पर मूल्यांकन कैंप आयोजित किये गए थे, जिसमें एडिप योजना के अंतर्गत सहायक यंत्र और उपकरण प्रदान करने के लिए कुल 2436 लाभार्थी (दिव्यांग) पंजीकृत किए गए।


    इसके साथ-साथ बीपीएल श्रेणी से संबंधित वरिष्ठ नागरिकों के लिए मूल्यांकन कैंप 23 से 28 जनवरी, 2018 तक एएपीसी-जबलपुर यूनिट एलिम्को द्वारा नियुक्त की गई चार टीमों के जरिये ग्वालियर जिले में 8 स्थानों पर आयोजित किया गया। राष्ट्रीय वयोश्री योजना के अंतर्गत सहायक यंत्र और उपकरण प्रदान करने के लिए इन कैंपों में कुल 1835 लाभार्थियों (वरिष्ठ नागरिकों) की पहचान की गई है।


    मूल्यांकन किए गए 4271 लाभार्थियों, जिसमें एडिप योजना के अंतर्गत 2436 दिव्यांगजन और राष्ट्रीय वयोश्री योजना के अंतर्गत 1835 वरिष्ठ नागरिक शामिल हैं, को 288.72 लाख रुपये की कुल लागत के 8108 सहायक यंत्र और उपकरण प्रदान किए जाएंगे।


    एडिप योजना के अंतर्गत वितरण किए जाने वाले प्रमुख यंत्र और उपकरण इस प्रकार हैं- मोटरीकृत ट्राइसाइकिल-119, परंपरागत ट्राइसाइकिल-762, व्हीलचेयर-277, बैशाखी- 1236, वाकिंग स्टिक-327, ब्रेल केन-34, ब्रेल किट-36, ब्रेल स्लेट-19, श्रवण यंत्र-742, रोलेटर-38, स्मार्ट केन-127, स्मार्ट फोन-50, एडीएल किट-26, सेल फोन-26, डेजी प्लेयर-30, एमएसआईईडी किट-268, कैलीपयर्स-324, आदि।


    राष्ट्रीय वयोश्री योजना के अंतर्गत ये प्रमुख सहायक यंत्र और उपकरण वितरित किए जाने हैं- वाकिंग स्टिक -1089, व्हील चेयर-250, श्रवण यंत्र-773, बैशाखी-14, ट्राइपोड- 417, टेट्रापोड-197 वाकर फोल्डेवल-03, पूर्ण डेंचर -45, आंशिक डेंचर - 40, चश्मा-806, आदि।


    मध्य प्रदेश के ग्वालियर जिले ने देश का प्रथम ‘‘दिव्यांग मित्र’’ जिला बनने की पहल की है। इसका उद्देश्य जिले के दिव्यांगजनों की रोजगार जरूरतों को पूरा करने के साथ-साथ उनके सामाजिक-आर्थिक विकास के लिए अन्य अवसर सृजित करना है।


    यह अब तक का पहला ऐसा मेगा वितरण कैंप होगा जिसकी शोभा भारत के माननीय राष्ट्रपति द्वारा बढ़ाई जायेगी।


    ***


    वीके/एएम/आरआरएस/एल - 6614


    

    
    (Release ID: 1520172) Visitor Counter : 22
    
    
      Read this release in: English