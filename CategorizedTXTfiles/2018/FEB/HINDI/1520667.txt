      उपभोक्‍ता कार्य, खाद्य एवं सार्वजनिक वितरण मंत्रालय

      श्री रामविलास पासवान खाद्य और सार्वजनिक वितरण विभाग के अधिकारियों को स्‍वच्‍छता शपथ दिलाएंगे
      Posted On: 15 FEB 2018 5:16PM by PIB Delhi


    केन्‍द्रीय उपभोक्‍ता मामले, खाद्य और सार्वजनिक वितरण मंत्री श्री रामविलास पासवान विभाग के 16 से 28 फरवरी, 2018 तक चलने वाले स्‍वच्‍छता पखवाड़े के पहले दिन 16-2-2018 को सुबह 11.30 बजे खाद्य और सार्वजनिक वितरण विभाग के अधिकारियों को स्‍वच्‍छता शपथ दिलाएंगे।


    इस पखवाड़े का आयोजन अधिकारियों और आम जनता को स्‍वच्‍छता और स्‍वास्‍थ्‍य को बनाए रखने के महत्‍व के प्रति जागरूक करना है। यह सरकार और राज्‍यों के सहयोग से चलाया जा रहा है ताकि लोगों की निजी और पर्यावरण को स्‍वच्‍छ रखने से संबंधित गंदगी फैलाने की आदतों को समाप्‍त करने के लिए उनमें व्‍यवहार संबंधी बदलाव लाया जा सके।


    पखवाड़े के दौरान विभाग और उससे जुड़े कार्यालय स्‍वच्‍छता को बढ़ावा देने के लिए विभिन्‍न गतिविधियों को हाथ में लेंगे। इनमें कार्यालय और उसके आसपास की जगहों में स्‍वच्‍छता की स्थिति में सुधार, कार्यस्‍थलों में उचित शौचालयों, पीने के पानी की आपूर्ति का प्रावधान, खाद्यान्‍नों की गुणवत्‍ता के बारे में जागरूकता पैदा करना आदि शामिल है। उन इलाकों में जहां सबसे ज्‍यादा लोग आते–जाते हैं, सार्वजनिक स्‍थानों की सफाई करके, जुलूसों, नुक्‍क्‍ड़ नाटकों, नारों आदि के जरिये स्‍वच्‍छता का संदेश लोगों तक पहुंचाया जाएगा। छात्रों और इलाकों में रहने वाले लोगों को संवेदनशील बनाने के लिए कुछ चुने हुए स्‍कूलों और दिल्‍ली के इलाकों का दौरा किया जाएगा। विभाग द्वारा सबसे स्‍वच्‍छ वर्ग की ट्रॉफी दी जाएगी। पखवाड़े के दौरान सहयोगी संगठनों द्वारा पौधारोपण अभियान चलाया जाएगा। इस दौरान पुराने रिकार्डों को निकालने, उपयोग में नहीं आने वाली आफिस सामग्री का निपटारा सुनिश्चित किया जाएगा। विभाग से जुड़े कार्यालयों के अधिकारियों को अपने घरों के आसपास स्‍वच्‍छता अभियान चलाने के लिए प्रोत्‍साहित किया गया है।


    राज्‍य सरकारों के खाद्य और नागरिक आपूर्ति विभागों से अनुरोध किया गया है कि वे पखवाड़े के दौरान अपने-अपने इलाकों में स्‍वच्‍छता का संदेश फैलाएं। उन्‍हें सुझाव दिया गया है कि उचित दर की दुकानों में स्‍वच्‍छता अभियान चलाएं और उनके आसपास स्‍वच्‍छता पर बैनर और स्‍लोगन लगाएं ।


    पहली बार एफसीआई, सीडब्‍ल्‍यूसी, सीआरडब्‍ल्‍यूसी ने क्षेत्रीय और राष्‍ट्रीय स्‍तर पर सबसे स्‍वच्‍छ खाद्यान्‍न डिपो के लिए ट्रॉफी शुरू की है। संगठनों ने अपने निगरानी दिशा-निर्देशों में भी संशोधन किया है ताकि यह सुनिश्चित हो सके कि निरीक्षण अधिकारी निरीक्षण किए जाने वाले कार्यालयों/डिपो में स्‍वच्‍छता और सफाई के पहलुओं पर ध्‍यान दें। चीनी मिलों और तेल फैक्‍टरियों से अनुरोध किया गया है कि वे अपनी सम्‍बद्ध एसोसिएशनों के जरिये अपने परिसरों में स्‍वच्‍छता अभियान चलाएं और पखवाड़े के दौरान स्‍वच्‍छता का संदेश फैलाएं।


    ***


    वीके/एएम/केपी/आरएन-6678

    

    
    (Release ID: 1520667) Visitor Counter : 21