      उपभोक्‍ता कार्य, खाद्य एवं सार्वजनिक वितरण मंत्रालय

      श्री रामविलास पासवान ने 16 से 28 फरवरी, 2018 तक मनाए जाने वाले स्‍वच्‍छता पखवाड़े की शुरूआत की
      
      श्री पासवान ने खाद्य और सार्वजनिक वितरण विभाग के अधिकारियों को स्‍वच्‍छता की शपथ दिलाई

      Posted On: 16 FEB 2018 2:26PM by PIB Delhi

    केंद्रीय उपभोक्‍ता मामले, खाद्य और सार्वजनिक वितरण मंत्री श्री रामविलास पासवान ने आज नई दिल्‍ली में कृषि भवन के बाहर के कुछ क्षेत्र में साफ-सफाई की। श्री पासवान ने खाद्य और वितरण प्रणाली विभाग के 16 से 28 फरवरी, 2018 तक मनाए जाने वाले स्‍वच्‍छता पखवाड़े के पहले दिन विभाग के अधिकारियों और कर्मचारियों को स्‍वच्‍छता की शपथ भी दिलाई। केंद्रीय मंत्री ने खाद्य और सार्वजनिक वितरण विभाग के अधिकारियों से राष्‍ट्रव्‍यापी स्‍वच्‍छता अभियान से पूरे मन से जुड़ने का आग्रह किया। श्री पासवान ने उनके मंत्रालय के अधिकारियों से भी इस अभियान में शामिल होने का आग्रह करते हुए अपने घरों, कार्यालयों, आसपास के स्‍थानों, कस्‍बों और शहरों को स्‍वच्‍छ रखने को कहा। इस अवसर पर उपभोक्‍ता मामले, खाद्य और सार्वजनिक वितरण राज्‍य मंत्री श्री सी आर चौधरी, खाद्य और सार्वजनिक वितरण विभाग में सचिव श्री रवि कांत तथा अन्‍य वरिष्‍ठ अधिकारी भी उपस्थित थे।


    स्‍वच्‍छता और साफ-सफाई रखने के महत्‍व पर अधिकारियों के साथ ही आम जनता के बीच जागरूकता फैलाने के लिए यह पखवाड़ा आयोजित किया जा रहा है। स्‍वच्‍छता पखवाड़े के दौरान उचित शौचालयों के प्रावधान, पेयजल की आपूर्ति सहित विभाग और इससे संबंधित कार्यालयों में अधिक साफ-सफाई को बढ़ावा देने के लिए विभिन्‍न स्‍वच्‍छता गतिविधियां चलाई जाएगी। इनमें कार्य स्‍थलों पर गुणवत्‍तापरक खाद्यान्‍नों के बारे में जानकारी देना, जुलूसों, वार्ताओं, नुक्‍कड़ नाटकों और नारों के जरिए जनता को स्‍वच्‍छता के बारे में जागरूक करना शामिल है। छात्रों और निवासियों को स्‍वच्‍छता अभियान में शामिल होने को प्रोत्‍साहित करने के लिए दिल्‍ली के चयनित स्‍कूलों और स्‍थानों का दौरा भी किया जाएगा। विभाग के सबसे स्‍वच्‍छ सेक्‍शन को ट्रॉफी भी प्रदान की जाएगी। पखवाड़े के दौरान संबंधित संगठनों द्वारा पौधारोपण अभियान भी चलाया जाएगा।


    राज्‍यों के खाद्य और नागरिक आपूर्ति विभागों से भी पखवाड़े के दौरान अपने-अपने क्षेत्रों में स्‍वच्‍छता के संदेश फैलाने का आग्रह किया गया है।


    ***


    वीके/एएम/एमके/एसके-6686


    

    
    (Release ID: 1520744) Visitor Counter : 91