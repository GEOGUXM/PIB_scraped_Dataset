      रक्षा मंत्रालय

      रियर एडमिरल अतुल आनंद, वीएसएम ने उप-नौसेना प्रमुख – विदेश सहयोग एवं आसूचना (एसीएनएस (एफसीआई) के रूप में पदभार ग्रहण किया
      Posted On: 05 FEB 2018 6:00PM by PIB Delhi


    रियर एडमिरल अतुल आनंद, वीएसएम ने उप-नौसेना प्रमुख – विदेश सहयोग एवं आसूचना (एसीएनएस (एफसीआई) के रूप में एकीकृत मुख्यालय, रक्षा मंत्रालय (नौसेना) में पदभार ग्रहण किया। उन्होंने 1988 में भारतीय नौसेना के कार्यकारी विभाग में कमीशण्ड अधिकारी के रूप ज्वाइन किया था।


    वह राष्ट्रीय रक्षा अकादमी, खडकवासला और रक्षा सेवायें कमाण्ड एवं स्टॉफ कॉलेज, मीरपुर, बांग्लादेश एवं राष्ट्रीय रक्षा महाविद्यालय, नई दिल्ली के छात्र रह चुके हैं और वे नौवहन एवं दिशा खोजने के विशेषज्ञ हैं। इसके अलावा उन्होंने यूएसए के हवाई द्वीप में स्थित एशिया पैसिफिक सेंटर फॉर सिक्योरिटी स्टडीज से रक्षा सहयोग में एक प्रतिष्ठित कोर्स भी किया है।


    विशिष्ट सेवा मेडल प्राप्त एडमिरल ने नौसेना में अपनी सेवा के दौरान कई अहम कमाण्ड की जिम्मेदारी संभाली है जिसमें टॉरपीडो रिकवरी पोत आईएन टीआरवी ए72, मिसाइल नौका आईएनएस चातक, कॉरवेट आईएनएस खुखरी और विध्वंसक पोत आईएनएस मुंबई शामिल हैं। उन्होंने भारतीय नौसेना के पोत शारदा, रणविजय एवं ज्योति में नौवहन अधिकारी के रूप में भी सेवा दी है। इसके अलावा सी-हैरियर के दस्ते आईएनएएस 300 के दिशा अधिकारी एवं विध्वंसक पोत आईएनएस दिल्ली के एक्जक्यटिव ऑफिसर के रूप में भी काम किया है।


    उनकी महत्वपूर्ण स्टॉफ नियुक्तियों में संयुक्त निदेशक स्टॉफ रिक्वायरमेंट, वेलिंगटन स्थित डिफेंस सर्विसेज स्टॉफ कॉलेज में डॉयरेक्टिंग स्टॉफ, निदेशक नौसेना ऑपरेशन्स, निदेशक नौसेना आसूचना (ऑप्स), प्रमुख निदेशक नेवल ऑपरेशन्स एवं प्रमुख निदेशक, रणनीति, कॉन्सेप्ट्स एवं ट्रॉंसफॉर्मेशन के रूप में भी काम किया है।


    इसके अलावा वह याटिंग असोसिएशन ऑफ इंडिया (वाईएआई) के मानद महासचिव भी हैं।


    *****


    वीके/केटी/सीएल– 6547


    

    
    (Release ID: 1519186) Visitor Counter : 9