      पर्यावरण, वन एवं जलवायु परिवर्तन मंत्रालय

      स्वच्छ वायु अभियान से दिल्ली की वायु गुणवत्ता पर सकारात्मक प्रभाव : पर्यावरण मंत्रालय
      Posted On: 19 FEB 2018 6:25PM by PIB Delhi


    केन्द्रीय पर्यावरण, वन व जलवायु परिवर्तन मंत्रालय तथा दिल्ली सरकार के सहयोग से 10 फरवरी, 2018 को संयुक्त स्वच्छ वायु अभियान की शुरूआत की गई है। पहले सप्ताह में दिल्ली की वायु गुणवत्ता में सकारात्मक सुधार दर्ज किया गया है।


    केन्द्रीय पर्यावरण, वन व जलवायु परिवर्तन मंत्रालय, दिल्ली सरकार, केन्द्रीय प्रदूषण नियंत्रण बोर्ड (सीपीसीबी), दिल्ली प्रदूषण नियंत्रण समिति (डीपीसीसी) तथा नगर निगमों के अधिकारियों को शामिल करते हुए 70 टीमें बनाई गई हैं। इन टीमों ने 10 फरवरी, 2018 को संबंधित क्षेत्रों का दौरा किया। पूरे दिन तक चलने वाले दौरों की शुरूआत 12 फरवरी को हुई। इन टीमों ने अब तक नियम उल्लंघन के 4,347 मामले दर्ज किए हैं। कुल 5.4 करोड़ रुपये मूल्य के 1,892 मामलों में चालान जारी किया गया है।


    अभियान की शुरुआत के बाद केन्द्रीय प्रदूषण नियंत्रण बोर्ड द्वारा इकट्ठा किए गए आंकड़ों से यह पता चलता है कि अभियान के प्रारंभ में वायु गुणवत्ता का स्तर ‘बेहद खराब’ की श्रेणी में था। 12 से 15 फरवरी तक यह ‘मध्यम’ श्रेणी में रहा। 16, 17 और 18 फरवरी को वायु गुणवत्ता का स्तर ‘खराब’ श्रेणी में रहा।


    2017 से तुलना करें तो प्रदूषण के स्तर में उल्लेखनीय कमी आई है। पिछले वर्ष मध्यम श्रेणी के अंतर्गत कोई भी दिन नहीं था। इस वर्ष 16, 17 और 18 फरवरी को भी प्रदूषण स्तर में कमी दर्ज की गई है।


    वायु गुणवत्ता औऱ मौसम पूर्वानुमान तथा शोध प्रणाली (एसएएफएआर) के अनुसार स्वच्छ वायु अभियान से हवा के प्रदूषण स्तर में उल्लेखनीय कमी आई है।


    अभियान में प्राप्त अनुभवों का उपयोग प्रदूषण कम करने की गतिविधियों में किया जाएगा। इस दौरान सभी हितधारकों के साथ विस्तृत विचार-विमर्श हुआ है। स्वच्छ वायु अभियान 23 फरवरी तक जारी रहेगा।


    ***


    वीके/एएम/जेके/डीए- 6715

    
    
    (Release ID: 1520972) Visitor Counter : 99