      कृषि एवं किसान कल्‍याण मंत्रालय

      2022 तक किसानो की आमदनी दोगुनी करने का लक्ष्य हासिल करने के लिए मंत्रालय प्रयत्नशीलः केंद्रीय कृषि मंत्री
      
      किसानों को आवश्यक तकनीकी एवं कृषि संबंधित जानकारी उपलब्ध कराने के लिए किसान मेलों का आयोजनः राधामोहन सिंह
      
      केंद्रीय कृषि मंत्री की छोटे और सीमांत किसानो से कम लागत और अच्छी आमदनी वाली जैविक खेती पर ध्यान देने की अपील

      Posted On: 15 FEB 2018 6:58PM by PIB Delhi

    केन्‍द्रीय कृषि एंव किसान कल्‍याण मंत्री राधामोहन सिंह ने आज कहा कि प्रधानमंत्री नरेन्द्र मोदी ने 2022 तक किसानो की आमदनी दुगुनी करने का लक्ष्य रखा है। कृषि मंत्रालय इस लक्ष्य को हासिल करने के लिए प्रयत्नशिल है।


    श्री सिंह आज पोर्ट ब्लेयर में दक्षिणी क्षेत्र के किसान मेले को संबोधित करते हुए कहा किसानों को आवश्यक तकनीकी एवं कृषि संबंधित जानकारी उपलब्ध कराने के लिए एक नए कार्यक्रम की रूपरेखा रखी गई है जिसके तहत देश के पांचों क्षेत्रों में क्षेत्रीय कृषि मेले कराने का काम किया जा रहा है। उन्होंने कहा कि दक्षिणी क्षेत्र में पहली बार यह कार्यक्रम, अण्डमान एवं निकोबार द्वीपसमूह में किया जा रहा है जो सरकार की द्वीपों के विकास के प्रति प्रतिबद्धता को भी परिलक्षित करता हैं।


    उन्होंने कहा कि इस द्वीप समूह में व्याप्त सीमित संसाधनों को देखते हुए तथा द्वीपों में किसानों को आत्मनिर्भर बनाने के उद्देश्य से 23 जून, 1978 को भारतीय कृषि अनुसंधान परिषद् द्वारा द्वीपसमूह में स्थित विभिन्न कृषि अनुसंधान केन्द्रों का विलय कर केन्द्रीय द्वीपीय कृषि अनुसंधान संस्थान का गठन किया गया। यह संस्थान, कृषि अनुसंधान एवं विकास की विभिन्न जरूरतों को पूरा करता हैं तथा अनुकूल एवं मौलिक अनुसंधान के माध्यम से फसलों, बागवानी उत्पादों, पशुधन और मत्स्य पालन में उत्पादकता तथा उत्पाद गुणवत्ता को बढ़ानें के लिए विभिन्न नवीन शोध कार्यो को करने हेतु तत्पर हैं।


    उन्होंने बताया कि वर्ष 2016 से संस्थान की गतिविधियों का और अधिक विस्तार किया गया जिसके तहत लक्षद्वीप में स्थित कृषि विज्ञान केन्द्र को भी इस संस्थान के साथ जोड़ा गया। अप्रैल 2017 से केन्द्रीय द्वीपीय कृषि अनुसंधान संस्थान, मिनिकॉय द्वीप, ल़क्षद्वीप में भी अपना एक क्षेत्रीय केन्द्र चला रहा है। उन्होंने इस मेले में लक्षद्वीप से भी किसानों के शामिल होने पर प्रसन्नता जताई।


    श्री सिंह ने कहा कि द्वीप समूह में पर्यटन के अलावा, कृषि भी द्वीपवासियों की आजीविका का एक मुख्य अंग है तथा कृषि को और अधिक बढावा देने तथा किसानों को अधिक लाभप्रद फसलों के उत्पादन के लिए यह संस्थान अपनी ओर से आधुनिक वैज्ञानिक तकनीक प्रदान करने के लिए समर्पित है। उन्होंने बताया कि इस संस्थान को अपनी सेवा के विगत चार दशकों के दौरान कई बाधाओं का सामना करना पड़ा है। इन बाधाओं के बावजूद भी संस्थान ने द्वीपों में कृषि के विकास के लिए कई उल्लेखनीय उपलब्ध्यिां हासिल की है। अण्डमान एवं निकोबार प्रशासन के विकास संबंधी विभाग यहां बहुत अच्छा कार्य कर रहें है और इस संस्थान एवं प्रशासन के बीच बहुत अच्छे समन्वय एवं तालमेल से कार्य किया जा रहा है जिससे यहां के किसानों को अत्याधिक लाभ पहुंचने की संभावना हैं ।


    कृषि मंत्री ने इसके पहले पोर्ट ब्लेयर में ही आयोजित जैविक खेती सम्मेलन में हिस्सा लिया। इस मौके पर उन्होंने बताया कि भारतवर्ष में वर्तमान में विभिन्न योजनाओं के माध्यम से 22.5 लाख हेक्टेयर जमीन पर जैविक खेती हो रही हैI जिसमें परंपरागत कृषि विकास योजना एवं जैविक मूल्य श्रृंखला ने महत्वपूर्ण भूमिका निभाई है। कृषि मंत्री ने जानकारी दी कि भारत सरकार, कृषि एवं किसान कल्याण मंत्रालय द्वारा परम्परागत कृषि विकास योजना (पीकेवीवाई) शुरू की गई है, जिसमें क्लस्टर मोड पर ओर्गनिक उत्पादन को बढ़ावा देने के लिए देश भर में रू.50,000 प्रति हेक्‍टेयर के हिसाब से 3 वर्षों के लिए अनुदान राशि दी जा रही है। यह अनुदान समस्त भारतवर्ष में जैविक उत्पादन, पीजीएस प्रमाणीकरण, पैकेजिंग, ब्रांडिंग और विपणन के लिए दी जा रही है। पीकेवीवाई के तहत देश के विभिन्‍न क्षेत्रों में 2015-16 से 10,000 क्‍लस्‍टरों के गठन से 2 लाख हैक्‍टेयर क्षेत्र जैविक खेती के लिए कवर किया गया है।


    श्री सिंह ने इस अवसर पर यह भी कहा कि उन्हें भारतीय कृषि अनुसंधान परिषद द्वीपीय कृषि अनुसंधान संस्थान और इन द्वीपों में आकर तथा हितधारकों के साथ जैविक खेती से संबंधित महत्वपूर्ण बातें साझा करके काफी प्रसन्नता हो रही है। उन्होंने कहा कि छोटे और सीमांत किसान जो कृषि लागत की खरीद के लिए असमर्थ है वे जैविक खेती की ओर उन्मुख हो सकते है जिसका खर्च कम है और मुनाफा ज्यादा। जैविक खेती के लिए पूरी तरह अनुकूल अंडमान निकोबार द्वीप समूह ने छोटे स्तर पर, (321 हेक्टेयर जैविक क्षेत्र) जैविक खेती को अपनाना शुरू कर दिया है।


    *****


    वीके/एमएस/सीएल– 6676


    

    
    (Release ID: 1520699) Visitor Counter : 143