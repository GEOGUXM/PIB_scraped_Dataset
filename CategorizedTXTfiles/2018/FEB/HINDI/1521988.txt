      वित्‍त मंत्रालय

      कृषि क्षेत्र के लिये प्राथमिकता प्राप्त क्षेत्र ऋण हेतु 11 लाख करोड़ रुपये का लक्ष्य साध्य हैः श्री अरुण जेटली, केंद्रीय वित्त एवं कॉर्पोरेट मामले मंत्री
      Posted On: 26 FEB 2018 6:47PM by PIB Delhi


    केंद्रीय वित्त एवं कॉर्पोरेट मामले मंत्री श्री अरुण जेटली ने कहा है कि वर्ष 2018-19 में कृषि क्षेत्र के लिये 11 लाख करोड़ के ऋणप्रवाह का लक्ष्य बैंकिंग क्षेत्र के लिये हासिल करने योग्य है एवं इससे वर्ष 2022 तक किसानों की आय दोगुनी करने के लिये की जा रही कोशिशों में तेज़ी आएगी। श्री जेटली आज नई दिल्ली में नाबार्ड में अपने वार्षिक संबोधन के दौरान यह बात कही। उन्होंने इससे पहले पेश किये गए केंद्रीय आम बजट में घोषित की गई निधियों की समीक्षा भी की एवं सभी हिस्सेदारों से किसानों की आय में बढ़ोतरी करने के लिये साथ मिल कर कार्य करने पर ज़ोर दिया। वित्त मंत्री श्री जेटली ने ज़ोर दिया कि बैंकिंग क्षेत्र को कृषि क्षेत्र में पूंजी लाने हेतु दीर्घकालिक सम्पत्तियों में निवेश करना चाहिये। उन्होंने आगे कहा कि पिछले कुछ वर्षों में वित्तीय प्रौद्योगिकी में हुए निवेश से ग्रामीण वित्त पारितंत्र में दक्षता, गति एवं पारदर्शिता आई है ।


    वित्त सेवा विभाग, भारत सरकार के सचिव श्री राजीव कुमार ने उच्च जीडीपी दर से पैदा अवसरों केइस्तेमाल के लिये वित्तीय समावेशन की आवश्यकता एवं तकनीकों के अभिग्रहण को चिह्नांकित किया । उन्होंने बैंकिंग क्षेत्र से उत्तर-पूर्व, पूर्व एवं केंद्रीय भारत जैसे भौगोलिक क्षेत्रों पर ध्यान देने का अनुरोध किया जहां औपचारिक ऋण इन क्षेत्रों में विकास के सामर्थ्य को बढ़ा सकता है । उन्होंने यह भी कहा कि उनका विभाग एक संपन्न पारितंत्र की रचना के लिये अन्य मंत्रालयों के साथ सक्रिय रूप से जुड़ा है ।


    नाबार्ड के अध्यक्ष डॉक्टर हर्ष कुमार भंवाला ने बताया कि नाबार्ड ने पिछले केंद्रीय बजट में घोषित निधि को संचालित किया है एवं उन्होंने विशेष रूप से कहा कि प्रधानमंत्री ग्रामीण आवास योजना को जल्द ही 9000 करोड़ रुपये की मदद दी जाने वाली है । 5000 करोड़ रुपये की सूक्ष्म सिंचाई निधि, जिससे जल संरक्षण एवं उत्पादकता में बढ़ोतरी की प्रौद्योगिकी को प्रोत्साहन मिलेगा, का संचालन भी जल्द ही कर दिया जाएगा । उन्होंने मज़बूत कृषक उत्पादन संस्थानों (एफपीओ) के निर्माण की आवश्यकता पर बल दिया एवं वित्त मंत्री को वचन दिया कि नाबार्ड भी शीघ्र ही एफपीओ की रचना करेगा।


    ****


    वीएल / एएम / एबी / एजे – 6844


    

    
    (Release ID: 1521988) Visitor Counter : 35
    
    
      Read this release in: English , Tamil