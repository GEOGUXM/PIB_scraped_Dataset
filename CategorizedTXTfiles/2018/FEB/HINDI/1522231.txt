      रेल मंत्रालय

      अगले 12 महीनों में कुल 100 नये पैदल पुल मुंबईवासियों की सेवा में समर्पित किये जाएंगे: पीयूष गोयल
      
      एल्फिन्स्टन रोड, करी रोड एवं एंबी वैली में भारतीय सेना द्वारा नवनिर्मित तीन पैदल-पुल मुंबईवासियों द्वारा देश को समर्पित
      
      Posted On: 28 FEB 2018 6:54PM by PIB Delhi


    एक दुर्लभ एवं अपनी तरह की पहली घटना में एल्फिन्स्टन रोड , करी रोड एवं एंबी वैली में भारतीय सेना द्वारा निर्मित तीन नये पैदल-पुल मंगलवार, 27 फरवरी, 2018 को श्री देवेंद्र फड़नवीस, मुख्यमंत्री,महाराष्ट्र, केंद्रीय कोयला एवं रेल मंत्री श्री पीयूष गोयल, श्री राजेश गोहैन, रेल राज्यमंत्री एवं डॉक्टर सुभाष भामरे, रक्षा राज्यमंत्री की गरिमामयी उपस्थिति में आयोजित उद्घाटन समारोह में, केंद्रीय रेलवे के करी रोड एवं एंबी वैली स्टेशनों पर दो अन्य पैदल पुलों के साथ, मुंबईवासियों द्वारा समर्पित किये गए। एलफिन्स्टन रोड पर नवनिर्मित पैदल-पुल की पट्टिका का अनावरण एक फूल विक्रेता श्री शिवराज कोण्डे द्वारा किया गया, जबकि करी रोड पर निर्मित पैदल-पुल की पट्टिका का अनावरण एक डब्बेवाले श्री सोपन मोरे ने किया एवं एंबी वैली पर बने तीसरे पैदल-पुल का उद्घाटन एक मत्स्य विक्रेता श्रीमती लता चंद्रकांत कोली द्वारा किया गया ।


    बहादुर भारतीय सेना के प्रति कृतज्ञता प्रदर्शित करते हुए देश को समर्पित करने के लिये एल्फिन्स्टन रोड पर बने पुल को फूल विक्रेताओं ने विशेष तौर पर समारोह के लिये सजाया। रेल मंत्रालय ने मुंबई के तीन उपनगरीय रेलवे स्टेशनों- एल्फिन्स्टन रोड , करी रोड एवं एंबी वैली में पैदल पुलों के निर्माण के लिये रक्षा मंत्रालय के साथ हाथ मिलाया था। भारतीय सेना ने इन तीनों स्टेशनों पर पुलों के निर्माण का कार्य युद्धस्तर पर शुरू किया था एवं लगभग तीन महीने के रिकॉर्ड समय में पूरा कर दिया । इसका उद्देश्य जनता को राहत देना एवं इन स्टेशनों पर जनता के बढ़ते दबाव की फिक्र करना है ।


    इस अवसर पर रेल मंत्री श्री पीयूष गोयल ने इस भारी भरकम कार्य की ज़िम्मेदारी लेने के लिये एवं रिकॉर्ड समय में पूरा करने के लिये एक मुंबईवासी के तौर पर भारतीय सेना के प्रति अपनी कृतज्ञता प्रकट की। उन्होंने आगे कहा कि अक्टूबर 2017 से समूचे मुंबई उपनगरीय क्षेत्र में 20 नये पैदल-पुलों का निर्माण किया गया है। इनमें से तीन का निर्माण भारतीय सेना ने किया है एवं 17 का निर्माण पश्चिम एवं उत्तर रेलवे ने किया है । श्री गोयल ने कहा कि “जून, 2018 तक 22 नये पैदल पुलों के निर्माण की योजना है एवं और 56 पैदल पुलों को स्वीकृति मिल चुकी है जोअगले 12 महीने के अंदर बना लिये जाएंगे ।” तदनुसार कुल 100 नये पैदल पुल मुंबईवासियों की सेवा में समर्पित कर दिये जाएंगे। श्री गोयल ने जोड़ा कि मुंबई में विभिन्न अत्यावश्यक परियोजनाओं की पूर्ति से, “हम आदरणीय प्रधानमंत्री के ‘नया भारत, नया रेलवे’ के सपने को संजो पाएंगे ।”


    महाराष्ट्र के मुख्यमंत्री श्री फड़नवीस ने मीडिया को संबोधित करते हुए मुंबईवासियों के लिये मूल्यवान योगदान के लिये भारतीय सेना का एवं मुंबई उपनगर क्षेत्र में रेलवे की अवसंरचना के विकास के लिये पिछले वित्त वर्ष से 55000 करोड़ के बजट का अनुमोदन करने के लिये भारत सरकार का धन्यवाद अदा किया ।


    इन नतीजों के साथ यात्रियों की सुरक्षा को दृष्टिगत रखते हुए रेलवे ने परेल , एल्फिन्स्टन रोड एवं अन्य ऐसे उपनगरीय स्टेशनों पर विशेष जोर देते हुए और अधिक सुरक्षित एवं आरामदायाक यात्रा के लिये सभी उपनगरीय स्टेशनों पर अवसंरचना के आधुनिकीकरण की रफ़्तार बढ़ा दी है ।


    एल्फिन्स्टन रोड पर नवनिर्मित पैदल-पुल का ब्यौरा


    एल्फिन्स्टन रोड पर 73.1 मीटर लंबे एवं 3.65 मीटर चौड़े नवनिर्मित पैदल पुल , जो पूर्व दिशा से परेल स्टेशन एवं पश्चिमी सिरे से एल्फिन्स्टन रोड स्टेशन के बाहर फूलवाली गली से जोड़ता है, का निर्माण भारतीय सेना ने 10.44 करोड़ रुपये की लागत से 117 दिनों के रिकॉर्ड समय में किया है। यह नया पैदल पुल यात्रियों के सुचारू प्रवाह के लिये एवं एल्फिन्स्टन रोड एवं परेल स्टेशन दोनों पर, विशेषकर अधिक भीड़ वाली अवधि में, भीड़भाड़ कम करने के लिये किया गया है । एल्फिन्स्टन रोड स्टेशन पर 29 सितम्बर 2017 को भगदड़ की दुर्भाग्यजनक घटना के बाद रक्षा मंत्रालय ने युद्धस्तर पर इस पैदल पुल का निर्माण किया है ।


    प्रमुख लाभः


    यह नया पुल अधिक भीड़भाड़ वाली अवधि में एल्फिन्स्टन रोड और परेल स्टेशन दोनों पर भीड़भाड़ कम करेगा और भीड़ का प्रवाह सुचारू बनाने में मदद करेगा। यह पास स्थित बाज़ार के फूल एवं मछली विक्रेताओं के लिये अत्यधिक मददगार सिद्ध होगा। यह नया पैदल पुल नित्य आने जाने वालों के लिये एक वरदान होगा जो कि न सिर्फ पूर्वी से पश्चिमी सिरे की ओर एवं पश्चिमी से पूर्वी सिरे की ओर प्लेटफॉर्म बदलने के लिये न सिर्फ अतिरिक्त ज़रिया मुहैया कराएगा बल्कि इन दोनों स्टेशनों पर प्रतिदिन आने जाने वाले 1.6 लाख यात्रियों को भी अत्यधिक लाभ होगा ।


    *****


    वीके/एएम/एबी/एजे/ डीए - 6877

    
    
    (Release ID: 1522231) Visitor Counter : 12
    
    
      Read this release in: English , Tamil