      पर्यावरण, वन एवं जलवायु परिवर्तन मंत्रालय

      पर्यावरण मंत्री ने लोगों से‘ग्रीन गुड डीड्स’अभियान के साथ व्यापक स्तर पर जुड़ने का आह्वान किया
      
      डॉ. हर्षवर्धन ने मोबाइल एप लांच किया
      
      Posted On: 28 FEB 2018 8:27PM by PIB Delhi


    पर्यावरण संरक्षण को जन आंदोलन का स्वरूप प्रदान करने के प्रयासों के तहत एक डिजिटल मोबाइल एप आज नई दिल्ली में केन्द्रीय पर्यावरण, वन एवं जलवायु परिवर्तन, पृथ्वी विज्ञान और विज्ञान एवं प्रौद्योगिकी मंत्री डॉ. हर्षवर्धन द्वारा लांच किया गया। ‘डॉ. हर्षवर्धन’ नामक इस एप के तहत उनकी सामाजिक एवं सार्वजनिक गतिविधियों के साथ-साथ ‘ग्रीन गुड डीड्स’ अभियान में नागरिकों की भागीदारी पर ध्यान केन्द्रित किया गया है। इस अभियान के तहत लोगों से प्रति दिन हरियाली से जुड़ा कम से कम एक उत्तम कार्य करने का अनुरोध किया गया है। मोबाइल एप में लगभग 500 ग्रीन गुड डीड्स (हरियाली संबंधी उत्तम कार्य) शामिल किये गये हैं, जिनमें पेड़ लगाना, ऊर्जा बचाना, जल संरक्षण, सार्वजनिक परिवहन प्रणाली का उपयोग करना और कार-पूल को बढ़ावा देना शामिल हैं। ग्रीन गुड डीड्स को सार्वजनिक अभियान के रूप में रूपांतरित करने का उद्देश्‍य सार्वजनिक डिजिटल अभियानों द्वारा सर्वोत्‍तम ढंग से पूरा किया जा सकता है। इससे यह युवाओं और बच्‍चों में आसानी से पहुंच सकता है। डिजिटल सम्‍पर्क लोगों की सोच और उनकी कार्यप्रणाली में परिवर्तन ला सकता है, जिसके द्वारा जनता के प्रतिनिधियों और नागरिकों के बीच में संबंधों में सुधार लाया जा सकता है।


    दोतरफा संपर्क का डिजिटल टूल ‘कनेक्‍ट विद मी’ इस एप्‍लीकेशन की एक अनूठी विशेषता है यह सीधे संपर्क के 6 अलग–अलग तरीके उपलब्‍ध कराता है, जिसमें सोशल कॉर्नर, वीडियो/फोटो भेजने की व्‍यवस्‍था ज्वाइन माई इनीशियेटिव, कास्‍ट योर वोट, सब्मिट एन आइडिया और चैट रूम शामिल हैं। यह लोगों को पर्यावरण से जुड़े विभिन्‍न मुद्दों पर अपने सुझाव और प्रतिक्रियाएं सीधे प्रेषित करने की सुविधा प्रदान करता है।


    मोबाइल एप्‍लीकेशन के जरिए राष्‍ट्रीय और अंतर्राष्‍ट्रीय महत्‍व की खबरें सीधी देखी जा सकती हैं।


    60 दिनों के परीक्षण के बाद एप्‍लीकेशन को अंतिम रूप दिया गया। इस मोबाइल एप्‍लीकेशन पर अब तक करीब 600 लोग अपने सुझाव, प्रतिक्रियाएं और टिप्‍पणियां भेज चुके हैं।


    ****


    वीके/एएम/आरआरएस/पीसी/एमएस/जीआरएस/डीके – 6862

    
    
    (Release ID: 1522187) Visitor Counter : 217