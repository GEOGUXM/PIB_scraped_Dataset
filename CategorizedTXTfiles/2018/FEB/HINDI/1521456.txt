      रक्षा मंत्रालय

      रक्षा मंत्री ने ‘रक्षा और एयरोस्पेस: उत्तर प्रदेश में निवेश के अवसर’ विषय पर निवेशक सम्मेलन – 2018 के पूर्ण सत्र को सम्बोधित किया
      
      उत्तर प्रदेश के आर्थिक विकास के लिए रक्षा औद्योगिक कोरिडोर इंजन का काम करेगा: रक्षा मंत्री
      
      Posted On: 22 FEB 2018 7:17PM by PIB Delhi


    रक्षा मंत्री ने आज लखनऊ में ‘रक्षा और एयरोस्पेस: उत्तर प्रदेश में निवेश के अवसर’ विषय पर निवेशक सम्मेलन – 2018 के पूर्ण सत्र को सम्बोधित किया।


    निवेशक सम्मेलन – 2018 के दूसरे दिन पूर्ण सत्र को संबोधित करते हुए उन्होंने कहा कि उत्तर प्रदेश रक्षा औद्योगिक कॉरिडोर अलीगढ़, आगरा, झांसी, चित्रकूट के समीपवर्ती क्षेत्रों में प्रस्तावित है। इसमें कानपुर और लखनऊ भी शामिल हैं। यह रक्षा कॉरिडोर उत्तर प्रदेश के आयुध कारखानों तथा रक्षा क्षेत्र के सार्वजनिक उद्यमों को मजबूती प्रदान करेगा।


    रक्षा औद्योगिक कॉरिडोर के लाभों को रेखांकित करते हुए श्रीमती सीतारमन ने कहा कि 6-लेन वाले राजमार्ग से बुंदेलखण्ड का विकास होगा। यूपी सरकार ने चित्रकूट से झांसी तक 6-लेन वाले राजमार्ग-निर्माण का प्रस्ताव दिया है। इससे निवेश की जाने वाली इकाईयों को आवश्यक अवसंरचना सहयोग मिलेगा। उन्होंने कहा कि रक्षा मंत्रालय निजी निवेश को बढ़ावा देने के लिए आवश्यक कदम उठायेगा तथा युद्ध सामग्री की ब्लास्ट टेस्टिंग के लिए अवसंरचना का निर्माण करेगा।


    रक्षा मंत्री ने कहा कि भूमि की कम कीमत, निम्न मजदूरी दर तथा मानव संसाधन की उपलब्धता यूपी रक्षा औद्योगिक कॉरिडोर के लिए आकर्षण का केन्द्र होंगे। उत्तर प्रदेश विशेषकर बुंदेलखण्ड के आर्थिक विकास के लिए रक्षा औद्योगिक कॉरिडोर इंजन का काम करेगा।


    वित्त मंत्री ने अपने बजट – 2018 भाषण में देश में दो रक्षा औद्योगिक कॉरिडोर की स्थापना की घोषणा की थी। प्रधानमंत्री ने निवेशक सम्मेलन – 2018 के उद्घाटन संबोधन में घोषण की थी कि उत्तर प्रदेश में रक्षा औद्योगिक कॉरिडोर की स्थापना की जाएगी।


    इस अवसर पर उत्तर प्रदेश के मुख्यमंत्री श्री योगी आदित्यनाथ, उत्तर प्रदेश के औद्योगिक विकास मंत्री श्री सतीश महाना, उत्तर प्रदेश की पर्यटन मंत्री श्रीमती रीता बहुगुणा जोशी तथा अन्य गणमान्य व्यक्ति व अधिकारी उपस्थित थे।


    ****


    वीके/एएम/जेके/एल-6763


    

    
    (Release ID: 1521456) Visitor Counter : 87