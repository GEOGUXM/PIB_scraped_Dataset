      वित्‍त मंत्रालय

      भारत और केन्‍या के बीच दोहरे कराधान से बचने का संशोधित समझौता अधिसूचित
      
      संशोधित समझौते से कर मामलों में पारदर्शिता बढ़ेगी, कर चोरी और कर वंचन रोकने में मदद मिलेगी, दोहरे कराधान की समस्‍या को दूर किया जा सकेगा और दोनों देशों के बीच निवेश, टेक्‍नोलॉजी और सेवाओं का प्रवाह बढ़ेगा
      
      Posted On: 22 FEB 2018 4:18PM by PIB Delhi


    भारत और केन्‍या के बीच दोहरे कराधान से बचने के समझौते पर 1985 में हस्‍ताक्षर किए गए थे और इसे अधिसूचित किया गया था। इसके बाद समझौते के बारे में फिर से बातचीत की गई और दोनों देशों के बीच 11 जुलाई , 2016 को एक संशोधित समझौते पर हस्‍ताक्षर किए गए। संशोधित समझौते को सरकारी राजपत्र में 19 फरवरी, 2018 को अधिसूचित कर दिया गया।


    संशोधित समझौते की कुछ प्रमुख विशेषताएं इस प्रकार हैं-


    सीमा पार से निवेश और टेक्‍नोलॉजी को बढ़ावा देने के लिए , संशोधित समझौते में लाभांश पर कर कटौती दर 15 प्रतिशत से 10 प्रतिशत, ब्‍याज पर 15 प्रतिशत से 10 प्रतिशत, रॉयल्‍टी पर 20 से 10 प्रतिशत तथा प्रबंधन, व्‍यवसाय संबंधी और तकनीकी सेवाओं के लिए शुल्‍क 17.5 प्रतिशत से घटाकर 10 प्रतिशत करने का प्रावधान है।


    I. संशोधित समझौते में दोनों देशों के वास्‍तविक निवासियों को संधि के लाभ की इजाजत देने के लिए लाभ के सीमांकन , किसी तीसरे देश के निवासियों द्वारा संधि के दुरुपयोग से निपटने और कर वंचन अथवा चोरी को रोकने के लिए घरेलू कानून लागू करने की इजाजत के नए प्रावधान किए गए हैं।


    II. सूचना के आदान-प्रदान के प्रावधान में नवीनतम अंतर्राष्‍ट्रीय मानकों के अनुसार संशोधन किए गए हैं , जिससे कर उद्देश्‍यों के लिए बैंकिंग संबंधी सूचना सहित सूचना का आदान-प्रदान विस्‍तार से किया जा सके।


    III. संशोधित संधि में करों के संग्रह में सहायता के बारे में नए प्रावधान किए गए हैं , जिससे दोनों देशों के बीच कर राजस्‍व दावों के संग्रह में सहायता दी जा सकेगी।


    संशोधित समझौता भारत और केन्‍या के बीच कर मामलों में पारदर्शिता बढ़ाएगा , कर चोरी और कर वंचन रोकने में मदद करेगा , दोहरे कराधान की समस्‍या को दूर करेगा और दोनों देशों के बीच निवेश, टेक्‍नोलॉजी और सेवाओं का प्रवाह बढ़ाएगा।


    ***


    वीएल/एएम/केपी/वाईबी – 67 57

    
    
    (Release ID: 1521430) Visitor Counter : 56
    
    
      Read this release in: English , Urdu , Tamil