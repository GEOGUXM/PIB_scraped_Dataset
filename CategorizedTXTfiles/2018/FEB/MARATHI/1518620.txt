      अर्थ मंत्रालय

      संस्थांच्या निर्मितीसाठी आणि सार्वजनिक सेवा सुधारण्यासाठी सरकार सुधारणा कार्यक्रम सुरुच ठेवणार
      
      प्रत्येक उद्योगाला विशिष्ट ओळखपत्र देणार
      
      सार्वजनिक क्षेत्रातील तीन विमा कंपन्यांचे एका कंपनीत विलिनिकरण करणार

      Posted On: 01 FEB 2018 3:53PM by PIB Mumbai

    नवी दिल्ली 1 फेब्रुवारी 201 8


    गेल्या साडेतीन वर्षात संस्थांची निर्मिती आणि सार्वजनिक सेवा सुधारण्यासाठी सरकारने अनेक महत्वपूर्ण सुधारणा कार्यक्रम हाती घेतले आहेत. संसदेत आज 2018-19 वर्षासाठी सर्वसाधारण अर्थसंकल्प सादर करताना केंद्रीय अर्थमंत्री अरुण जेटली म्हणाले की ज्याप्रमाणे आधारने प्रत्येक भारतीयाला ओळख मिळवून दिली, त्याप्रमाणे प्रत्येक छोट्या-मोठ्या उद्योगाला देखील विशिष्ट ओळखपत्राची गरज आहे. प्रत्येक वैयक्तिक उद्योगाला विशिष्ट ओळखपत्र देणारी योजना सरकार सुरु करणार असल्याची घोषणा अर्थमंत्र्यांनी केली.


    भारतीय अन्न महामंडळाची क्रियाशील भांडवलाची गरज पूर्ण करण्यासाठी दीर्घकालीन कर्ज उभारण्यासाठी तसेच तरलता वाढवण्यासाठी भांडवलाची पुनर्रचना केली जाणार आहे. तसेच दोन विमा कंपन्यांसह 14 सार्वजनिक क्षेत्रातील उद्योगांच्या शेअर बाजारातील सूचीबद्धतेला सरकारने मंजुरी दिली आहे. ओएनजीसीकडून हिंदुस्तान पेट्रोलियम कॉर्पोरेशनच्या संपादनाची प्रक्रिया यशस्वीपणे पूर्ण झाल्याचे जेटली म्हणाले. नॅशनल इन्शुरन्स कंपनी लि., युनायटेड इंडिया ॲश्युरन्स कंपनी लि. आणि ओरिएंटल इंडिया इन्शुरन्स कंपनी लि. या तीन सार्वजनिक क्षेत्रातील विमा कंपन्यांचे एका विमा कंपनीत विलीनीकरण करुन ती सूचीबद्ध करण्यात येईल.


    सोन्याला संपत्तीचा दर्जा देण्यासाठी सरकार सर्वसमावेशक सोने धोरण आखणार असल्याची घोषणा अर्थमंत्र्यांनी केली. सरकार देशात ग्राहक स्नेही आणि व्यापाराला अनुकूल असे नियंत्रित सुवर्ण बाजार स्थापन करणार आहे. लोकांना सुवर्ण ठेव खाते कुठल्याही अडचणीविना उघडता यावे, यासाठी सुवर्ण मुद्रीकरण योजनेची पुनर्रचना करण्यात येणार आहे.


    B.Gokhale/S.Kane/D.Rane

    
    
    (Release ID: 1518620) Visitor Counter : 26