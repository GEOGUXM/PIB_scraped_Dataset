      माहिती आणि प्रसारण मंत्रालय

      जनतेचे प्रबोधन करणाऱ्या महितीपटांना व्यासपीठ आणि निधी पुरवण्याची गरज : माईक पांडे
      Posted On: 01 FEB 2018 4:22PM by PIB Mumbai


    मुंबई 1 फेब्रुवारी 201 8


    माहितीपट हे जनतेच्या प्रबोधनाचं प्रभावी आणि बहुआयामी माध्यम असून ते लोकांपर्यंत पोचवण्यासाठी त्यांना योग्य व्यासपीठ आणि पुरेसा निधी मिळवून देणे नाव आवश्यक आहे , असं मत भारतीय माहितीपट निर्माते संघटना , आयडीपीएचे अध्यक्ष माईक पांडे यांनी व्यक्त केलं. मुंबई आंतरराष्ट्रीय चित्रपट महोत्सवादरम्यान आज झालेल्या पत्रकार परिषदेत ते बोलत होते.


    माहितीपट देशाच्या कानाकोपऱ्यात पोचवण्याचं उद्दिष्ट घेऊन आयडीपीए काम करत आहे , असं ते पुढे म्हणाले. आज - काल सोशल मीडिया आणि इतर ठिकाणी खोट्या , अतिरंजित , पूर्वग्रहदूषित बातम्यांचे पेव फुटले असतांना , जीवनाचं वास्तव चित्रण करणाऱ्या महितीपटांचं महत्व अधिकच वाढलं आहे. माहितीपट कोणावर केवळ दोषारोपण करत नाहीत , ते अतिरंजित किंवा नाट्यमय नसतात , ते कुठल्याही निष्कर्षावर येऊन विषय मांडत नाहीत , तर ते केवळ सत्य सांगतात- जसे असेल तसे. त्यावर कोणताही रंग न चढवता! त्यामुळेच ही विश्वासार्हता टिकवून ठेवणे , माहितीपट निर्मात्यांची जबाबदारी आहे , असं माईक पांडे यावेळी म्हणाले. माहितीपट शिक्षणाचं अत्यंत प्रभावी साधन असून ते अधिकाधिक लोकांपर्यत पोचण्यासाठी , एक स्वतंत्र वहिनी सुरु व्हायला हवी , अशी अपेक्षा त्यांनी व्यक्त केली.


    माहितीपट निर्मात्यांसमोर आज दोन महत्वाचे प्रश्न आहेत. एक तर त्यांचे माहितीपट दाखवण्यासाठी व्यासपीठ नसणं आणि दुसरा , निधीची कमतरता! प्रेक्षकांना आजकाल केवळ मनोरंजापेक्षा काहितरी अर्थपूर्ण बघायला आवडतं आणि उत्तम गुणवत्ता आणि कथा यांचा मिलाफ असलेले माहितीपट बनवले जातात , असं मत त्यांनी व्यक्त केलं. भारतात , माहितीपट बनवण्याची विपुल क्षमता आणि गुणवत्ता आहे , जर या नवोदितांना निधी मिळाला , तर ते अत्यंत उत्तम माहितीपट बनवतील , असा विश्वास पांडे यांनी व्यक्त केला.


    कॉर्पोरेट कंपन्यांनी सामाजिक जबाबदारीच्या निय मां तर्गत माहितीपट निर्मितीसाठी निधी द्यावा , हे माहितीपट एकाच वेळी अनेक लोकांचं प्रबोधन करण्याचं काम करतील , अशी सूचना त्यांनी केली. भारताला महासत्ता बनायचं असेल , तर आपल्याला लोकांना सामाजिक , शैक्षणिक , पर्यावरण अशा अनेक विषयांवर शिक्षण देण्याची गरज आहे , शिक्षण हे बदलाचे साधन आहे आणि माहितीपट त्या बदलांकडे घेऊन जाणारे वाहन आहे , असं मत त्यांनी व्यक्त केलं.


    आयडीपीएच्या उपाध्यक्ष उषा देशपांडे यांनी मिफ मध्ये आयडीपीएच्या सहभागाची माहिती दिली. मिफच्या सुरुवातीपासूनच आयडीपीए त्याचा भाग असून मुक्त व्यासपीठ चर्चासत्र आयोजित करत आहे. या चर्चासत्रांमधून माहितीपटांशी निगडित विविध विषयांवर विचारमंथन होऊन अनेक उपयुक्त सूचना मिळतात , असं देशपांडे यांनी सांगितलं.


    आयडीपीएचे सरचिटणीस संस्कार देसाई हे ही यावेळी उपस्थित होते. केवळ चित्रपट महोत्सवांमध्ये माहितीपट दाखवले जाणं पुरेसं नाही , महितीपटांसाठी वाहिन्यांनी एक विशेष वेळ राखीव ठेवावी , असं मत त्यांनी व्यक्त केलं. दूरदर्शनने दर शनिवारी अर्धा तास माहितीपटांसाठी राखीव ठेवला आहे , असं सांगत हा कालावधी एक तास करायला हवा , अशी अपेक्षा त्यांनी व्यक्त केली.


    ज्येष्ठ माहितीपट निर्मात्या विजया मुळ्ये यांच्या सन्मानार्थ आयडीपीएने त्यांच्या नावाने पुरस्कार सुरु केला आहे , अशी माहिती माईक पांडे यांनी यावेळी दिली. समाजप्रबोधन करणाऱ्या मूल्याधिष्ठित माहितीपटांच्या निर्मितीसाठी आयडीपीए लवकरच विद्यार्थ्यांना शिष्यवृत्ती देणार असल्याचं , त्यांनी सांगितलं. विद्यार्थ्यांना माहितीपट निर्मितीसाठी प्रोत्साहन देण्याच्या दृष्टीने आयडीपीए उकृष्ट चित्रपटांना पुरस्कार देऊन सन्मानित करत असतं अशी माहिती त्यांनी दिली.


    N.Sapre /R.Aghor/D.Rane

    
    
    (Release ID: 1518892) Visitor Counter : 6