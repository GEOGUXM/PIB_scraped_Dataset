      सुक्ष्म, लघु आणि मध्यम उदयोग मंत्रालय

      ग्लोबल व्हॅल्यू चेनच्या विकासात सूक्ष्म, लघु आणि मध्यम उद्योगांची मोठी भूमिका - जनरल व्ही के सिंग
      सूक्ष्म, लघु आणि मध्यम उद्योगासाठीच्या कर ढाच्याविषयी वास्तववादी मूल्यांकनाची गरज – जनरल व्ही.के.सिंग

      Posted On: 23 FEB 2018 5:46PM by PIB Mumbai

    मुंबई 23 फेब्रुवारी 201 8


    जागतिक मूल्य साखळीच्या विकासात सूक्ष्म, लघु आणि मध्यम उद्योगांना मोठी भूमिका बजावावी लागेल असे परराष्ट्र व्यवहार राज्यमंत्री जनरल व्ही.के.सिंग (निवृत्त) यांनी म्हटले आहे. अल्प भांडवलाची आवश्यकता आणि रोजगार निर्मितीची मोठी क्षमता या दोन घटकांमुळे सूक्ष्म, लघु आणि मध्यम उद्योग, भारतासारख्या विकसनशील देशांसाठी योग्य ठरतात, याकडे त्यांनी लक्ष वेधले. उद्‌घाटनपर सत्रात सन्माननीय अतिथी म्हणून ते आज बोलत होते. मुंबईतले वर्ल्ड ट्रेड सेंटर आणि ऑल इंडिया असोसिएशन ऑफ इंडस्ट्रीज यांनी ही परिषद आयोजित केली आहे.


    जागतिक मूल्य साखळी म्हणजे जागतिक स्तरावरच्या पुरवठा श्रृंखला आहेत. केवळ देशांतर्गत बाजारपेठ नव्हे तर देशाबाहेरच्या बाजारपेठांच्या गरजांची पूर्तता करु शकणाऱ्या मूल्य साखळ्या भारतात निर्माण करण्याची आवश्यकता त्यांनी व्यक्त केली.


    सध्याचे युग हे स्पेशलायझेशनचे अर्थात नैपुण्याचे आहे. मग ते तंत्रज्ञान असो वा वस्तू आणि सेवा असो. तज्ञ, कच्चा माल, कौशल्य आणि तंत्रज्ञानविषयक ज्ञान यांच्या मिलाफातून जगातला विशिष्ट भाग हा एखाद्या विशिष्ट वस्तूच्या उत्पादनात नैपुण्य प्राप्त करु शकतो आणि जागतिक मूल्य साखळीच्या माध्यमातून त्याचे जागतिक स्तरावर वितरण शक्य असल्याचे मत त्यांनी व्यक्त केले. उत्तम उत्पादन आणि पुरवठा साखळीतल्या विविध घटकांचा फायदा व्हावा यासाठी भागीदारीकरता योग्य करारांची गरज त्यांनी अधोरेखित केली.


    शाश्वत व्यापाराचे महत्वही त्यांनी विशद केले. उत्पादन आणि विपणन यांच्यात सुयोग्य समतोल राखण्याची गरज त्यांनी व्यक्त केली.


    सूक्ष्म, लघु आणि मध्यम उद्योगांना प्रोत्साहन देण्यासाठी सरकारने हाती घेतलेल्या उपक्रमांविषयी माहिती देतांना या क्षेत्रासाठी केंद्र सरकारने 18 देशांसमवेत सामंजस्य करारांवर स्वाक्षऱ्या केल्याची माहिती त्यांनी दिली. सूक्ष्म, लघु आणि मध्यम उद्योग मंत्रालयाअंतर्गत, येणाऱ्या राष्ट्रीय लघु उद्योग महामंडळाने या क्षेत्रात सहकार्याविषयक 34 सामंजस्य करार केले आहेत.


    2018 च्या केंद्रीय अर्थ संकल्पात सूक्ष्म, लघु आणि मध्यम उद्योगांसाठीच्या तरतुदीत वाढ करण्यात आली आहे आणि या उद्योगासाठी कॉर्पोरेट कर दर कमी करण्यात आला आहे. या क्षेत्रासाठी आवश्यक असा आधार देण्यासाठी, या क्षेत्राच्या कराधान सोपानचे वास्तववादी मूल्यांकन करणे महत्वाचे असल्याचे सिंग यांनी सांगितले.


    सातव्या जागतिक आर्थिक परिषदेत जागतिक मूल्य साखळी आणि सूक्ष्म, लघु आणि मध्यम उद्योगावर लक्ष केंद्रीत करणे समयोचित आणि आवश्यकच असल्याचे मंत्र्यांनी सांगितले.


    भारत सूक्ष्म, लघु आणि मध्यम उद्योग अहवाल 2017 आणि एमव्हीआयआरडीसी वर्ल्ड सेंटर मुंबईच्या, “ महाराष्ट्राच्या निर्यात स्पर्धात्मकतेला गती देणे ” या विषयावरच्या संशोधन अभ्यास अहवालाचे प्रकाशनही मंत्र्यांनी यावेळी केले. ग्लोबल व्हॅल्यू चेन उत्कृष्टता पुरस्काराचे वितरणही मंत्र्यांनी केले.


    याआधी ओदिशाचे सूक्ष्म, लघु आणि मध्यम उद्योग क्षेत्राचे मंत्री प्रफुल्ल सामल यांनी उपस्थितांना संबोधित केले. राज्यातली सूक्ष्म, लघु आणि मध्यम उद्योग क्षेत्रातली गुंतवणूक क्षमता याविषयी त्यांनी माहिती दिली. एमव्हीआयआरडीसी वर्ल्ड ट्रेड सेंटर, मुंबईचे कमल मोरारका आणि ऑल इंडिया असोसिएशन ऑफ इंडस्ट्रीजचे अध्यक्ष आणि मुंबई वर्ल्ड ट्रेड सेंटरचे उपाध्यक्ष विजय कलंत्री आणि इतर मान्यवर यावेळी उपस्थित होते.


    B.Gokhale / N.Chitale /P.Malandkar


    

    
    (Release ID: 1521546) Visitor Counter : 100