      दूरसंचार आणि माहिती तंत्रज्ञान मंत्रालय

      भारतीय टपाल खात्याच्या ऑनलाईन ग्राहक सर्वेक्षणाचा प्रारंभ
      Posted On: 20 FEB 2018 4:43PM by PIB Mumbai


    नवी दिल्ली 20 फेब्रुवारी 201 8


    1854 या वर्षी स्थापना झाल्यापासून भारतीय टपाल खाते नागरिकांच्या दळणवळण व्यवस्थेच्या पायाभूत आवश्यकता पूर्ण करत आहे. गेल्या अनेक वर्षात टपाल खात्याने भारतीय नागरिकांना टपाल सेवा (देशांतर्गत आणि परदेशात), पैसे पाठवण्याची सेवा (देशांतर्गत आणि परदेशात), लघु बचत, टपाल तिकिटांचा संग्रह आणि अभ्यास, सुरक्षित जीवन, किरकोळ सेवा तसेच हिशोबाचा भरणा आदी विविध सेवा पुरवल्या आहेत.


    भारतीय टपाल खात्याद्वारे अनेक क्षेत्रात सेवा पुरवल्या जात असल्याने, ग्राहकांची नस ओळखणे आवश्यक आहे. ग्राहकांना पुरवलेल्या सेवांबद्दल काय वाटते ? या सेवांमध्ये सुधारणा होण्याची गरज आहे का ? आणि ग्राहकांच्या समाधानाचे ग्राहकांच्या आनंदात रुपांतर होणे आवश्यक आहे का ? याबद्दल माहिती जाणून घेणे महत्वाचे ठरले आहे.


    यासंदर्भात ऑनलाईन ग्राहक प्रतिसाद पाहणी सुरु करण्यात आली असून, या अंतर्गत ग्राहक, भारतीय टपाल खात्यांच्या सेवांबद्दल प्रतिसाद देऊ शकतील/आपली मते मांडू शकतील. ही ऑनलाईन प्रतिसाद पाहणी 16 फेब्रुवारी 2018 ते 15 मे 2018 या कालावधीत घेण्यात येईल आणि सर्वसामान्यांसाठी भारतीय टपाल खात्याच्या ( www.indiapost.gov.in ) या संकेतस्थळावर उपलब्ध आहे. कोणीही नागरिक या संकेतस्थळावर टपाल खाते पुरवत असलेल्या सेवांच्या दर्जाबद्दल आपली मते नोंदवू शकतात. तसेच ग्राहकांना वाटल्यास ते त्यांची टिप्पणी/सूचनाही देऊ शकतात.


    या पाहणीत प्राप्त झालेल्या प्रतिसादानंतर ज्या विशिष्ट सेवांमध्ये सुधारणा करण्यात कोणते अडथळे आहेत ते जाणून घेता येईल तसेच पिछाडीवर पडलेली टपाल कार्यालये माहिती होण्यास मदत होईल.


    N.Sapre / J.Patankar /P.Malandkar

    
    
    (Release ID: 1521135) Visitor Counter : 14