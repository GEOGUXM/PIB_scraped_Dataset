      अर्थ मंत्रालय

      ग्रामीण भागातील रोजगार निर्मिती आणि पायाभूत सुविधांसाठी 2018-19 या वर्षात 14.34 लाख कोटी रुपये खर्च करण्यात येणार
      
      सिंचनाचा अभाव असलेल्या 96 जिल्ह्यांमध्ये सिंचनसुविधा निर्माण करण्यासाठी पंतप्रधान कृषी सिंचन योजने अंतर्गत 2600 कोटी रुपयांची तरतूद

      Posted On: 01 FEB 2018 5:53PM by PIB Mumbai

    नवी दिल्ली 1 फेब्रुवारी 201 8


    2018-19 या वर्षाचा अर्थसंकल्प सादर करताना केंद्रीय अर्थ आणि कॉर्पोरेट व्यवहारमंत्री अरुण जेटली यांनी ग्रामीण भागातील रोजगारनिर्मितीला चालना देण्यासाठी काही महत्त्वाच्या उपायांची घोषणा केली. ग्रामीण रोजगार , शेती आणि संबंधित कामे आणि ग्रामीण पायाभूत सुविधांची निर्मिती यांवर जास्तीत जास्त खर्च करून ग्रामीण भागात जास्तीत जास्त रोजगारसंधी निर्माण करण्यावर भर दिला जाणार आहे, असे अर्थमंत्र्यांनी यावेळी सांगितले.


    ग्रामीण पायाभूत सुविधा आणि रोजगार निर्मितीसाठी 2018-19 या आर्थिक वर्षात विविध मंत्रालयांकडून एकूण 14.34 लाख कोटी रुपये खर्च करण्यात येणार आहेत , अशी माहिती जेटली यांनी दिली. यामध्ये अतिरिक्त अर्थसंकल्पीय आणि बिगर अर्थसंकल्पीय स्रोतांद्वारे 11.98 लाख कोटी रुपयांच्या तरतुदींचा समावेश आहे. शेतीविषयक कामे आणि स्वयंरोजगाराव्यतिरिक्त या खर्चाद्वारे 321 कोटी मनुष्य दिवसांच्या रोजगाराची निर्मिती, 3.17 लाख किलोमीटर लांबीचे ग्रामीण रस्ते, 51 लाख नवी ग्रामीण घरे, 1.88 कोटी शौचालये आणि 1.75 कोटी नव्या वीज जोडण्या यांचा समावेश आहे. तसेच सरकारने राष्ट्रीय ग्रामीण चरितार्थ मोहीमेसाठीच्या तरतुदीत वाढ करून ती 2018-19 साठी रु. 5750 कोटी केली आहे.


    ‘हर खेत को पानी’ या पंतप्रधान कृषी सिंचन योजने अंतर्गत भूजल सिंचन योजनेला बळकटी देण्यासाठी सरकारने रु. 2600 कोटींची तरतूद केली आहे. यामुळे सिंचनाचा अभाव असलेल्या आणि केवळ 30 टक्के जमिनीलाच पाणी मिळणा-या 96 जिल्ह्यांमध्ये सिंचनाच्या सुविधा उपलब्ध होणार आहेत.


    B.Gokhale/S.Patil/D.Rane

    
    
    (Release ID: 1518733) Visitor Counter : 26