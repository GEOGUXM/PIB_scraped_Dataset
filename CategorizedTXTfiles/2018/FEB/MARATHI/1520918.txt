      उपराष्ट्रपती कार्यालय

      शिक्षणाने, विद्यार्थ्यांमध्ये नैतिक मूल्ये बिंबवणे आवश्यक – उपराष्ट्रपती
      Posted On: 19 FEB 2018 4:11PM by PIB Mumbai


    नवी दिल्ली 19 फेब्रुवारी 201 8


    शिक्षणाने दृढ व्यक्तीमत्व घडवण्याबरोबरच विद्यार्थ्यांमध्ये नैतिक मूल्ये बिंबवायला हवीत असे उपराष्ट्रपती एम व्यंकय्या नायडू यांनी म्हटले आहे. मुंबईतल्या आर ए पोद्दार महाविद्यालयाच्या अमृतमहोत्सवी वर्षाच्या कार्यक्रमाचे उद्‌घाटन करताना ते आज बोलत होते.


    शाळांमधले त्याचबरोबर घरातले वातावरणही तणावमुक्त असावे याची खातरजमा पालक, शिक्षक, शाळा आणि महाविद्यालयांनी करावी असे आवाहन त्यांनी केले. अनेकदा आपला पाल्य कोणत्या मानसिक तणावातून जात आहे किंवा त्याच्या ताणाबाबतची धोक्याची चिन्हे ओळखण्यात पालक अपयशी ठरतात हे र्दुदैवी असल्याचे उपराष्ट्रपती म्हणाले. पंतप्रधान नरेंद्र मोदी यांना या विषयासंदर्भात आत्मीयता असून, परीक्षेचा ताण आणि चिंता यावर कशी मात करावी याबाबत त्यांनी एक्झाम वॉरियर्स नावाचे पुस्तक लिहिल्याचे उपराष्ट्रपतींनी सांगितले.


    देशाचे विशाल मनुष्यबळ उपयोगात आणून येत्या काळात भारताची जगातल्या सर्वोच्च तीन अर्थव्यवस्थांमधला एक देश म्हणून गणना व्हावी यासाठी भारताची विकासगाथा भरभराटीला आणावी अशी अपेक्षा त्यांनी व्यक्त केली.


    शिक्षणाने व्यक्तीच्या सर्वांगीण व्यक्तीमत्वाचा विकास घडवावा यासाठी त्या व्यक्तीला आयुष्याच्या प्रत्येक टप्प्यावर त्याच्या पसंतीचे क्षेत्र निवडीची संधी उपलब्ध करुन सर्वंकष पद्धतीने व्यक्तीचा व्यक्तीमत्व विकास घडवावा असे ते म्हणाले.


    शिक्षणाने युवकांना सबल करुन ज्ञानी करावे, विश्लेषणात्मक कौशल्य विकसित करावे आणि कल्पक शोधासाठी प्रवृत्त करावे. दर्जा आणि सर्वसमावेशक शिक्षणावाचून केवळ अधिकाधिक इमारतींची भर घातल्याने नव भारत साकारणे शक्य होणार नाही. शिक्षणाची केवळ संधी उपलब्ध असून भागणार नाही तर ते माफक अर्थात परवडणाऱ्या दरात उपलब्ध व्हायला हवे त्याचबरोबर ते रोजगाराभिमुखही हवे आणि त्याने जनतेला सबल करण्याबरोबरच अज्ञानापासून मुक्तीही द्यायला हवी असे उपराष्ट्रपती म्हणाले.


    N.Sapre / N.Chitale /P.Malandkar


    

    
    (Release ID: 1520918) Visitor Counter : 4