      माहिती आणि प्रसारण मंत्रालय

      मिफ्फ 2018 मध्ये समकालीन ज्वलंत विषयांवरील चित्रपटांचे वर्चस्व – आंतरराष्ट्रीय ज्युरी
      Posted On: 02 FEB 2018 6:03PM by PIB Mumbai


    मुंबई 2 फेब्रुवारी 201 8


    गेल्या काही वर्षात माहितीपट, लघुपट आणि अनिमेशनपटांचा मुंबई आंतरराष्ट्रीय चित्रपट महोत्स वाची व्याप्ती वाढली असून, यावर्षी मोठ्या प्रमाणावर आमच्याकडे प्रवेशिका आल्या आहेत, ज्यातून निवड करणे हे खूपच कठीण काम आहे, असे आंतरराष्ट्रीय स्पर्धा विभागाच्या परीक्षक सदस्यांनी मिफ्फ मिडिया सेंटर येथे माध्यमांशी संवाद साधतांना सांगितले.


    या परीक्षक सदस्यांमध्ये फ्रान्सचे ख्यातनाम चित्रपट आणि दूरचित्रवाणी दिग्दर्शक डॉमिनिक डुबोश, फिलिपिन्सचे बेबी रुथ विलारामा, कॅनडाचे निर्माते दिग्दर्शक एलिसा पलोशी, माहितीपट दिग्दर्शक हाओबाम पबन कुमार आणि भारतातील ॲनिमेशन शिक्षणाच्या प्रणेत्यांपैकी एक आणि ॲनिमेशन, व्हीज्युवल इफेक्ट्स, गेमिंग आणि कॉमिक्स फोरमच्या फिक्कीचे अध्यक्ष आशिष कुलकर्णी यांचा समावेश आहे.


    पुरस्कारांसाठी चित्रपटांची निवड करण्याच्या अनुभवाबाबत बोलतांना आशिष कुलकर्णी म्हणाले की, यावर्षी मिफ्फमध्ये समकालीन ज्वलंत समस्यांवर आधारीत मोठ्या संख्येने चित्रपट आले आहेत. यापैकी तीन ते चार चित्रपट एकाच विषयावर आधारीत आहेत, मात्र वेगळ्या पद्धतीने मांडण्यात आले आहेत. अनेक चित्रपट महिलांशी संबंधित आणि भावनिक कथांवरील आहेत. ते पुढे म्हणाले की, जेव्हा तुम्ही एखाद्या स्पर्धेसाठी परीक्षक म्हणून काम करता, तेव्हा तुम्हाला सर्वप्रथम आत्मपरीक्षण करावे लागते. अनेक दर्जेदार चित्रपटांमधून निवडक चित्रपटांची निवड करणे हे आमच्यासाठी खरोखरच कठीण काम होते.


    निवड प्रक्रियेबाबत आपले मत व्यक्त करतांना एलिशा पलोशी म्हणाल्या की, प्रेक्षकांशी परिणामकारकपणे संवाद साधणारे चित्रपट अधिक सामर्थ्यवान आहेत. माहितीपटात ज्वलंत विषय मांडले जात आहेत. व्यावसायिक चित्रपटांच्या तुलनेत माहितीपटांकडे अजूनही दुय्यम म्हणून पाहिले जाते. त्यामुळे माहितीपट बनवणाऱ्याला नेहमीच निधीची समस्या जाणवते. त्यांनी सर्व प्रवेशिकांची प्रशंसा केली. त्या म्हणाल्या की, यातून पुरस्कारासाठी चित्रपटांची निवड करणे हे खरोखरच कठीण काम होते. त्या पुढे म्हणाल्या की, परीक्षकांनी काही चांगल्या चित्रपटांची विशेष उल्लेखनीय पुरस्कारासाठी शिफारस केली आहे.


    प्रथमच भारत भेटीवर आलेल्या बेबी रुथ विलारामा यांनी भारताबाबत आणि परीक्षक म्हणून आपले अनुभव सांगितले. त्या म्हणाल्या की, माहितीपटांमधून त्यांना खऱ्या भारताचे, सकारात्मक आणि आशावादी भारताचे तसेच चमकदार भारताचे दर्शन घडले. त्या म्हणाल्या की, आम्ही प्रसिद्धी किंवा पैशांसाठी चित्रपट बनवत नाही, तर समाजासमोर वास्तवाचे दर्शन घडवणे ही आमची कटिबद्धता आहे. उदयोन्मुख चित्रपट दिग्दर्शकांना मदत करण्यात फिल्म्स डिव्हिजनच्या भूमिकेची त्यांनी प्रशंसा केली. नवोदितांचे तांत्रिक ज्ञान आणि दर्जा वाढवण्यासाठी वारंवार कार्यशाळांचे आयोजन करण्याची सूचना रुथ यांनी केली.


    मिफ्फशी 2006 पासून आपण जोडलेलो आहोत अशी आठवण हाओबाम पबन कुमार यांनी सांगितली. ते म्हणाले की, परीक्षक म्हणून काम करणे हा त्यांच्यासाठी खूप काही शिकवणारा अनुभव होता. फिल्म्स डिव्हिजनने त्यांचे कार्य सर्वांपर्यंत न्याव, जेणेकरुन अनेक लोकांना चांगले माहितीपट पाहण्याची संधी मिळेल, अशी सूचना त्यांनी केली. यावर फिल्म्स डिव्हिजनचे संचालक मनिष देसाई यांनी आश्वासन दिले की स्थानिक प्रशासनाच्या मदतीने भारताच्या कानाकोपऱ्या माहितीपट पोहोचवले जात असून, भविष्यातही ते सुरु राहील.


    पुरस्कारांसाठी सर्वोत्कृष्ट चित्रपटांची निवड करण्याच्या निकषांबाबत परीक्षक सदस्य म्हणाले की, तंत्रज्ञान आणि दर्जाबरोबरच विषय आणि आशयही तेवढाच महत्वाचा आहे. थोडक्यात सांगायचे तर, जे चित्रपट प्रेक्षकांना भावतात ते चांगले चित्रपट आहेत, असे एलिसा म्हणाल्या.


    निधीच्या कमतरतेवरील प्रश्नाला उत्तर देतांना आशिष कुलकर्णी म्हणाले की, चित्रपट उद्योगाचा एक ‘उद्योग’ म्हणून विचार व्हायला हवा, तरच त्याला योग्य निधी मिळेल. गेल्या चार वर्षांपासून माहिती आणि प्रसारण मंत्रालय अन्य देशांबरोबर ‘ऑडिओ-व्हीज्यूवल को-प्रेाडक्शन’ करार करत आहे. यामुळे माहितीपट तयार करणाऱ्यांना परदेशी चित्रपट दिग्दर्शकांबरोबर चित्रपटांची सहनिर्मिती करता येईल.


    या महोत्सवासाठी आंतरराष्ट्रीय स्पर्धा विभागाकडे 32 देशांमधून 194 प्रवेशिका आल्या आहेत. या स्पर्धेसाठी चित्रपटांची निवड स्वतंत्र निवड समित्यांनी केली आहे. मिफ्फ 2018 आंतरराष्ट्रीय स्पर्धेसाठी आंतरराष्ट्रीय निवड समितीने 25 चित्रपटांची शिफारस केली आहे.


    N.Sapre /S.Kane/D.Rane

    
    
    (Release ID: 1518973) Visitor Counter : 11