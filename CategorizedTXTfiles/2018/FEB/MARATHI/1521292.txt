      निती आयोग

      नीती आयोगासाठी अर्थसंकल्पीय तरतुदीत 20 टक्क्यांपेक्षा जास्त वृद्धी
      Posted On: 21 FEB 2018 4:55PM by PIB Mumbai


    नवी दिल्ली 21 फेब्रुवारी 201 8


    देशात परिवर्तन घडवून आणण्यासाठी नीती आयोगाची महत्त्वाची भूमिका, केंद्रीय वित्तमंत्री अरुण जेटली यांनी सादर केलेल्या अर्थसंकल्पातून प्रतीत होत असल्याचे केंद्रीय नियोजन राज्यमंत्री राव इंद्रजीत सिंग यांनी म्हटले आहे. नीती आयोगासाठी अर्थसंकल्पीय तरतूद, नीती आयोगाची कामगिरी आणि कार्यक्रम या संदर्भात नवी दिल्लीत घेतलेल्या पत्रकार परिषदेत ते आज बोलत होते.


    नीती आयोगाचा भाग असलेल्या नियोजन मंत्रालयासाठी गेल्या वर्षीच्या तुलनेत तरतुदीत 20 टक्क्यांपेक्षा जास्त वाढ झाली आहे. 2017-18 या वर्षात ही तरतूद 279.79 कोटी रुपये होती. 2018-19 या वर्षात यात वाढ करुन ही रक्कम 339.65 कोटी रुपये करण्यात आली आहे.


    शेतकऱ्यांना त्यांच्या कृषी मालासाठी योग्य दर मिळावा यासाठी केंद्र आणि राज्य सरकारांशी सल्लामसलत करुन नीती आयोग भक्कम यंत्रणा कार्यान्वित करणार आहे.


    भारताच्या धोरण क्षेत्रात नीती आयोगाला महत्त्वाचे स्थान आहे. कृत्रिम बुद्धीमत्ता, या संदर्भातले संशोधन आणि त्याच्या वापरासंदर्भात प्रयत्नांना दिशा देण्यासाठी नीती आयोग राष्ट्रीय कार्यक्रम सुरु करणार आहे. जगातली सर्वात मोठी आरोग्य विमा योजना असलेल्या आयुष्यमान भारत या योजनेच्या आखणीत नीती आयोगाचे अधिकारी, सल्लागारांची भूमिका महत्वपूर्ण राहिली आहे.


    B.Gokhale / N.Chitale /P.Malandkar


    

    
    (Release ID: 1521292) Visitor Counter : 32