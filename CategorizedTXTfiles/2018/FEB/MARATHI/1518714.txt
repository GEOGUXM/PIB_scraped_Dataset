      अर्थ मंत्रालय

      शेतकरी, गरीब आणि इतर दुर्बल घटकांच्या कल्याणासाठी सरकारने हाती घेतले विविध कार्यक्रम
      
      भारतीय अर्थव्यवस्थेला मध्यम आणि दीर्घकालीन वाटचालीत भक्कम विकासाला सहाय्यभूत असलेल्या मूलभूत संरचनात्मक सुधारणा प्रक्रियांच्या मालिका

      Posted On: 01 FEB 2018 5:40PM by PIB Mumbai

    नवी दिल्ली 1 फेब्रुवारी 201 8


    नरेंद्र मोदी सरकारने अतिशय प्रामाणिकपणे काम केले आहे आणि कधीही राजकीय फायद्याची पर्वा केली नाही , असे प्रतिपादन केंद्रीय अर्थमंत्र्यांनी केले आहे. वर्ष 2018-19 चा सर्वसाधारण अर्थसंकल्प सादर करताना केंद्रीय अर्थ आणि कॉर्पोरेट व्यवहार मंत्री अरुण जेटली म्हणाले की या सरकारने शेतकरी, गरीब आणि समाजातील इतर दुर्बल घटकांच्या कल्याणासाठी आणि देशातील मागास भागांच्या विकासासाठी देखील अनेक कार्यक्रम सुरू केले.


    उज्वला योजनेच्या माध्यमातून सरकार गरिबांना मोफत एलपीजी कनेक्शन उपलब्ध करून देत आहे. सौभाग्य योजनेंतर्गत 4 कोटी कुटुंबांना वीज जोडण्या दिल्या जात आहेत. देशभरातील 3 हजारांहून अधिक जनऔषधी केंद्रांच्या माध्यमातून 800 हून अधिक औषधे अतिशय अल्प दरात विकली जात आहेत. स्टेंट्सच्या किंमतींवर सरकारने नियंत्रण आणले आहे. गरीबांना मोफत डायलिसिसची सुविधा उपलब्ध करून देण्यासाठी विशेष योजना सुरू करण्यात आली आहे. गृहनिर्माण योजनांवरील व्याजदरामध्ये गरीब आणि मध्यमवर्गाला मोठ्या प्रमाणावर दिलासा देण्यात आला आहे. बस किंवा रेल्वे तिकिटे किंवा एखाद्या व्यक्तीला आवश्यक प्रमाणपत्रे अशा सर्व प्रकारच्या सरकारी सेवा ऑनलाइन उपलब्ध करून देण्याचे प्रयत्न करण्यात येत आहेत. यामध्ये पासपोर्ट सेवेचा समावेश असून या अंतर्गत पासपोर्ट दोन ते तीन दिवसात घरपोच देता येणार आहेत. तसेच कंपनीची नोंदणी केवळ एका दिवसात करणे शक्य होणार आहे. या सर्व सोयीसुविधांचा फायदा समाजातील एका मोठ्या वर्गाला होत आहे , असे जेटली यांनी सांगितले. प्रमाणपत्रांना आता सांक्षाकित करण्याची गरज उरलेली नाही, क आणि ड श्रेणीच्या पदांसाठी मुलाखतीची अट रद्द करण्यात आली. या उपाययोजनांमुळे आपल्या लाखो युवकांचा बहुमूल्य वेळ आणि पैसा वाचला आहे. कडक नियम आणि निर्बंधांमुळे जे बाधित झाले आहेत, त्यांना दिलासा देण्याचा प्रयत्न आमचे सरकार अत्याधुनिक तंत्रज्ञानाचा वापर करून करत आहे, असे जेटली म्हणाले.


    चार वर्षांपूर्वी विद्यमान सरकारने एक प्रामाणिक , स्वच्छ आणि पारदर्शक सरकार देण्याचा संकल्प केला होता, असे अर्थमंत्री जेटली यांनी सांगितले. भारतीय अर्थव्यवस्थेला पुन्हा भक्कम करता यावे यासाठी कठोर निर्णय घेण्याची क्षमता असलेल्या नेतृत्वाची हमी आम्ही दिली होती. आम्ही गरिबी कमी करण्याचे, पायाभूत सुविधांच्या निर्मिती प्रक्रियेला चालना देण्याचे आणि एका भक्कम, आत्मविश्वासयुक्त आणि नव्या भारताची निर्मिती करण्याचे वचन दिले होते, असे अर्थमंत्री म्हणाले.


    सरकारने मूलभूत संरचनात्मक सुधारणांची मालिका यशस्वीरित्या राबवली असल्याचे त्यांनी सांगितले. वस्तू आणि सेवा कर(जीएसटी) सुरू केल्यामुळे अप्रत्यक्ष कर प्रणाली अतिशय सोपी झाली आहे. डिजिटल तंत्रज्ञानाचा वापर करून गरिबांसाठी असलेल्या योजनांचे लाभ प्रत्यक्ष त्यांच्यापर्यंत प्रभावी पद्धतीने पोहोचवले जात आहेत. उच्च मूल्याच्या चलनाचे विमुद्रीकरण केल्यामुळे व्यवहारातील रोख चलनाचा वापर कमी झाला आहे. त्यामुळे करआकारणीचा पाया अधिक भक्कम झाला आणि आणि अर्थव्यवस्थेच्या डिजिटायजेशनतचा विस्तार झाला. विलयन आणि दिवाळखोरी संहितेमुळे कर्जदाता आणि कर्जदार संबंधात बदल झाले. या सर्व संरचनात्मक बदलांमुळे भारतीय अर्थव्यवस्थेला मध्यम आणि दीर्घकालीन वाटचालीमध्ये भक्कम विकासाला बळ मिळणार आहे.


    याचा परिणाम म्हणून , जगातील झपाट्याने विकास करणाऱ्‍या अर्थव्यवस्थांमध्ये भारत वरच्या स्थानावर जाणार आहे, आंतरराष्ट्रीय नाणेनिधीने अलीकडेच जाहीर केलेल्या अंदाजात भारताच्या अर्थव्यवस्थेचा विकास दर पुढील वर्षी 7.4 टक्के राहणार असल्याचे म्हटले आहे, असे जेटली यांनी नमूद केले. अशा संरचनात्मक सुधारणा स्वीकारण्याची कमालीची क्षमता भारतीय समाज आणि अर्थव्यवस्थेने सिद्ध केली असल्याने 8 टक्क्यांहून अधिक जास्त दराने विकास करण्याच्या मार्गावर भारताची भक्कम वाटचाल सुरू असल्याचे प्रतिपादन जेटली यांनी केले आहे.


    आमच्या सरकारच्या काळात पहिल्या तीन वर्षात भारताने सरासरी 7.5 टक्के विकासदर गाठला , असे अर्थमंत्री म्हणाले. भारतीय अर्थव्यवस्था आता 2.5 ट्रिलियन डॉलरची अर्थव्यवस्था बनली आहे म्हणजेच ही अर्थव्यवस्था आता जगातील आघाडीच्या अर्थव्यवस्थांच्या क्रमवारीत सातव्या क्रमांकावर आहे. लवकरच या क्रमवारीत आणखी सुधारणा होऊन भारत पाचव्या क्रमांकावर झेप घेण्याची शक्यता आहे. पर्चेसिंग पॉवर पॅरिटी(पीपीपी)च्या निकषांवर आपण यापूर्वीच जागतिक स्तरावर तिसऱ्‍या क्रमांकाची अर्थव्यवस्था बनलो आहोत, असे अर्थमंत्री म्हणाले.


    या वर्षीचा अर्थसंकल्प या सर्व फायद्यांना एकत्रित करेल आणि विशेषत्वाने आर्थिक स्थिती बेताची असणाऱ्‍या वर्गासाठी चांगल्या आरोग्य सुविधांची तरतूद करण्यामुळे , पायाभूत सुविधांची निर्मिती करण्यामुळे आणि देशातील शिक्षणाचा दर्जा सुधारण्यासाठी अधिक संसाधने उपलब्ध करून देण्यासाठी राज्यांसोबत काम करण्याच्या तरतुदी केल्यामुळे कृषी आणि ग्रामीण अर्थव्यवस्थेला बळकटी देण्यावर भर देईल, असे जेटली यांनी सांगितले.


    गेल्या काही वर्षात आर्थिक सुधारणा करण्याचा हा प्रवास खरोखरच आव्हानात्मक होता , असे जेटली यांनी सांगितले. थेट परकीय गुंतवणुकीत त्यामुळे वाढ झाली आणि आणि भारतात व्यवसाय करणे पूर्वीपेक्षा खूपच जास्त सोपे झाले. यापुढील काळात व्यवसाय क्षेत्रातील सुधारणा पुढे सुरू ठेवण्यासाठी भारत सरकारने 372 विशिष्ट व्यवसाय सुधारणा निर्धारित केल्या आहेत आणि सर्व राज्यांनीही त्या अंमलात आणल्या असून एका मोहिमेच्या स्वरुपात एकमेकांशी स्पर्धा करत आहेत. या कार्यक्रमांतर्गत कामगिरीचे मूल्यमापन करण्यात येईल, असे जेटली यांनी सांगितले.


    उत्तम प्रशासनावर पंतप्रधान नरेंद्र मोदी यांनी नेहमीच भर दिला आहे. त्यांच्या अशा प्रकारच्या दृष्टिकोनामुळे सरकारी संस्थांना धोरणात , नियमांत आणि प्रक्रियांमध्ये शेकडो सुधारणा करणे शक्य झाले आहे, असे जेटली यांनी सांगितले.


    सरकारी योजनांचे फायदे पात्र लाभार्थ्यांपर्यंत थेट पोहोचतील याची काळजी सरकार घेत आहे. प्रत्येक भारतीयाला त्याची स्वतःची वेगळी ओळख देणाऱ्‍या ‘आधार’मुळे अनेक सेवा जनतेपर्यंत पोहोचवणे सोपे झाले आहे. त्यामुळे भ्रष्टाचार कमी झाला आहे आणि अनेक प्रक्रियांमधील मध्यस्थांना दूर सारण्यात यश आले आहे. भारतातील थेट लाभ हस्तांतरण योजना ही सर्वात मोठी योजना असून ती जागतिक पातळीवरील यशोगाथा ठरली आहे , असा विश्वास अर्थमंत्री जेटली यांनी व्यक्त केला. भारतातील लहान असो वा मोठा, प्रत्येक उद्योगाला स्वतःच्या ओळखपत्राची गरज आहे. त्यासाठी सरकार प्रत्येक उद्योगाला हे ओळखपत्र देणारी योजना आणणार आहे, अशी माहिती जेटली यांनी दिली.


    B.Gokhale/S.Patil/D.Rane

    
    
    (Release ID: 1518714) Visitor Counter : 23