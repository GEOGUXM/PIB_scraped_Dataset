      ਪ੍ਰਧਾਨ ਮੰਤਰੀ ਦਫਤਰ

      ਕੈਨੇਡਾ ਦੇ ਪ੍ਰਧਾਨ ਮੰਤਰੀ ਦੇ ਭਾਰਤ ਦੇ ਸਰਕਾਰੀ ਦੌਰੇ ਦੌਰਾਨ ਪ੍ਰਧਾਨ ਮੰਤਰੀ ਦੇ ਪ੍ਰੈੱਸ ਬਿਆਨ ਦਾ ਮੂਲ-ਪਾਠ(23 ਫਰਵਰੀ, 2018)
      Posted On: 23 FEB 2018 6:31PM by PIB Chandigarh


    English rendering of Prime Minister’s press statement during the official visit of the Prime Minister of Canada to India (February 23, 2018)


    ਕੈਨੇਡਾ ਦੇ ਪ੍ਰਧਾਨ ਮੰਤਰੀ ਦੇ ਭਾਰਤ ਦੇ ਸਰਕਾਰੀ ਦੌਰੇ ਦੌਰਾਨ ਪ੍ਰਧਾਨ ਮੰਤਰੀ ਦੇ ਪ੍ਰੈੱਸ ਬਿਆਨ ਦਾ ਮੂਲ-ਪਾਠ(23 ਫਰਵਰੀ , 2018)


    ਮਾਨਯੋਗ , ਸਨਮਾਨਯੋਗ ਪ੍ਰਧਾਨ ਮੰਤਰੀ ਟਰੂਡੋ ,


    ਵਿਸ਼ੇਸ਼ ਵਫਦ ਦੇ ਮੈਂਬਰੋ ,


    ਮੀਡੀਆ ਦੇ ਮਿੱਤਰੋ ,


    ਭਾਰਤ ਦੇ ਸਰਕਾਰੀ ਦੌਰੇ ਉੱਤੇ ਆਉਣ ਉੱਤੇ ਪ੍ਰਧਾਨ ਮੰਤਰੀ ਟਰੂਡੋ ਦਾ ਸਵਾਗਤ ਕਰਨ ਵਿੱਚ ਮੈਨੂੰ ਖੁਸ਼ੀ ਮਹਿਸੂਸ ਹੋ ਰਹੀ ਹੈ ।


    ਹਾਲਾਂਕਿ ਪ੍ਰਧਾਨ ਮੰਤਰੀ ਦੇ ਤੌਰ ‘ਤੇ ਇਹ ਉਨ੍ਹਾਂ ਦਾ ਪਹਿਲਾ ਦੌਰਾ ਹੈ , , ਇਨ੍ਹਾਂ ਨੇ ਆਪਣੇ ਪਿਤਾ ਅਤੇ ਤੱਤਕਾਲੀ ਪ੍ਰਧਾਨ ਮੰਤਰੀ ਪਿਅਰੇ ਟਰੂਡੋ ਨਾਲ 1983 ਵਿੱਚ ਵੀ ਭਾਰਤ ਦਾ ਦੌਰਾ ਕੀਤਾ ਸੀ ।


    ਪ੍ਰਧਾਨ ਮੰਤਰੀ ਜੀ , ਤੁਹਾਡੇ ਦੌਰੇ ਦੀ ਲੰਬੇ ਸਮੇਂ ਤੋਂ ਉਡੀਕ ਹੋ ਰਹੀ ਸੀ । ਸਾਨੂੰ ਖੁਸ਼ੀ ਹੈ ਕਿ ਤੁਸੀਂ ਆਪਣੀ ਪਤਨੀ ਅਤੇ ਬੱਚਿਆਂ ਨਾਲ ਆਏ ਹੋ । ਸਾਨੂੰ ਇਹ ਵੀ ਖੁਸ਼ੀ ਹੈ ਕਿ ਸਾਡੀ ਅੱਜ ਦੀ ਮੁਲਾਕਾਤ ਤੋਂ ਪਹਿਲਾਂ ਤੁਸੀਂ ਭਾਰਤ ਦੇ ਵੱਖ-ਵੱਖ ਸ਼ਹਿਰਾਂ ਦਾ ਦੌਰਾ ਕੀਤਾ ਹੈ ।


    ਸਾਲ 2015 ਵਿੱਚ ਕੈਨੇਡਾ ਦੀ ਮੇਰੀ ਯਾਤਰਾ 42 ਸਾਲਾਂ ਵਿੱਚ ਕਿਸੇ ਭਾਰਤੀ ਪ੍ਰਧਾਨ ਮੰਤਰੀ ਦੀ ਪਹਿਲੀ ਦੁਵੱਲੀ ਯਾਤਰਾ ਸੀ । ਉਸ ਵੇਲੇ ਮੈਂ ਵੈਨਕੂਵਰ , ਟੋਰਾਂਟੋ ਅਤੇ ਓਟਾਵਾ ਗਿਆ ਸੀ । ਭਾਰਤ ਪ੍ਰਤੀ ਕੈਨੇਡਾ ਦੀ ਜਨਤਾ ਦੇ ਲਗਾਅ ਅਤੇ ਪ੍ਰੇਮ ਨੂੰ ਮੈਂ ਮਹਿਸੂਸ ਕੀਤਾ ਸੀ ।


    ਮੈਨੂੰ ਵਿਸ਼ਵਾਸ ਹੈ ਕਿ ਪ੍ਰਧਾਨ ਮੰਤਰੀ ਟਰੂਡੋ ਨੇ ਵੀ ਕੈਨੇਡਾ ਪ੍ਰਤੀ ਭਾਰਤ ਵਿੱਚ ਗਰਮਜੋਸ਼ੀ ਅਤੇ ਸੁਭਾਵਿਕ ਸਾਂਝ ਨੂੰ ਮਹਿਸੂਸ ਕੀਤਾ ਹੋਵੇਗਾ । ਉਨ੍ਹਾਂ ਨੇ ਸਾਡੇ ਦੇਸ਼ ਦੀ ਵਨਸੁਵੰਨਤਾ ਅਤੇ ਸਾਡੇ ਲੋਕਤੰਤਰ ਦੀ ਥਿਰਕਨ ਨੂੰ ਮਹਿਸੂਸ ਕੀਤਾ ਹੋਵੇਗਾ ।


    ਦੋਸਤੋ ,


    ਕੈਨੇਡਾ ਨਾਲ ਆਪਣੀ ਰਣਨੀਤਕ ਭਾਈਵਾਲੀ ਨੂੰ ਅੱਗੇ ਵਧਾਉਣ ਨੂੰ ਭਾਰਤ ਅਹਿਮੀਅਤ ਦਿੰਦਾ ਹੈ ।


    ਸਾਡੇ ਸੰਬੰਧ ਲੋਕਤੰਤਰ , ਬਹੁਲਵਾਦ , ਕਾਨੂੰਨ ਦੀ ਸਰਵਉੱਚਤਾ ਅਤੇ ਆਪਸੀ ਸੰਪਰਕ ਉੱਤੇ ਅਧਾਰਤ ਹਨ. ।


    ਵਪਾਰ ਅਤੇ ਨਿਵੇਸ਼ ਤੋਂ ਲੈਕੇ ਊਰਜਾ ਤੱਕ , ਖੋਜ ਤੋਂ ਲੈਕੇ ਸਿੱਖਿਆ ਤੱਕ ਅਤੇ ਮੁਹਾਰਤ ਵਿਕਾਸ ਤੱਕ ਹਰ ਖੇਤਰ ਵਿੱਚ ਭਾਰਤ ਅਤੇ ਕੈਨੇਡਾ ਮਿਲ ਕੇ ਕੰਮ ਕਰ ਸਕਦੇ ਹਨ ।


    ਸਾਡੀ ਅੱਜ ਦੀ ਚਰਚਾ ਵਿੱਚ ਅਸੀਂ ਆਪਣੇ ਸਬੰਧਾਂ ਦੇ ਪੂਰੇ ਦਾਇਰੇ ਦੀ ਸਮੀਖਿਆ ਕੀਤੀ ਅਤੇ ਆਪਸੀ ਸਹਿਯੋਗ ਨੂੰ ਵਧਾਉਣ ਲਈ ਠੋਸ ਉੁਪਾਵਾਂ ਦੀ ਪਛਾਣ ਕੀਤੀ ।


    ਸਭ ਤੋਂ ਪਹਿਲਾਂ ਅਸੀਂ ਆਪਣੇ ਸੁਰੱਖਿਆ ਸਹਿਯੋਗ ਨੂੰ ਮਜ਼ਬੂਤ ਕਰਨ ਬਾਰੇ ਸਹਿਮਤ ਹੋਏ । ਅਤਿਵਾਦ ਅਤੇ ਦਹਿਸ਼ਤਵਾਦ ਭਾਰਤ ਅਤੇ ਕੈਨੇਡਾ ਵਰਗੇ ਲੋਕਰਾਜੀ , ਬਹੁਲਵਾਦੀ ਸਮਾਜ ਲਈ ਖਤਰਾ ਹਨ । ਇਨ੍ਹਾਂ ਤਾਕਤਾਂ ਦਾ ਮੁਕਾਬਲਾ ਕਰਨ ਲਈ ਸਾਡਾ ਇਕਮੁੱਠ ਹੋਣਾ ਅਹਿਮ ਹੈ ।


    ਸੰਪਰਦਾਏ ਦੀ ਸਿਆਸੀ ਉਦੇਸ਼ ਲਈ ਦੁਰਵਰਤੋਂ ਕਰਨ ਵਾਲਿਆਂ ਅਤੇ ਵੰਡ ਦਾ ਪਾੜਾ ਪਾਉਣ ਵਾਲਿਆਂ ਲਈ ਕੋਈ ਜਗ੍ਹਾ ਨਹੀਂ ਹੋਣੀ ਚਾਹੀਦੀ ।


    ਸਾਡੇ ਦੇਸ਼ ਦੀ ਪ੍ਰਭੂਸੱਤਾ , ਏਕਤਾ ਅਤੇ ਅਖੰਡਤਾ ਨੂੰ ਚੁਣੌਤੀ ਦੇਣ ਵਾਲਿਆਂ ਨੂੰ ਵੀ ਬਰਦਾਸ਼ਤ ਨਹੀਂ ਕੀਤਾ ਜਾ ਸਕਦਾ ।


    ਦਹਿਸ਼ਤਵਾਦ ਅਤੇ ਅਤਿਵਾਦ ਵਿਰੁੱਧ ਲੜਨ ਲਈ ਪ੍ਰਧਾਨ ਮੰਤਰੀ ਟਰੂਡੋ ਅਤੇ ਮੈਂ ਸਹਿਮਤ ਹੋਏ ਹਾਂ । ਸਾਡੇ ਐੱਨਐੱਸਏ ਵੀ ਪਹਿਲਾਂ ਮਿਲੇ ਹਨ । ਉਨ੍ਹਾਂ ਨੇ ਦਹਿਸ਼ਤਵਾਦ ਅਤੇ ਹਿੰਸਕ ਅਤਿਵਾਦ ਦੇ ਟਾਕਰੇ ਲਈ ਸਹਿਯੋਗ ਦੇ ਢਾਂਚੇ ਨੂੰ ਅੰਤਿਮ ਰੂਪ ਦਿੱਤਾ ਹੈ ।


    ਦੋਸਤੋ ,


    ਅਸੀਂ ਆਪਣੇ ਆਰਥਿਕ ਸਬੰਧਾਂ ਦੀ ਸਮੀਖਿਆ ਕੀਤੀ ਹੈ । ਅਸੀਂ ਸਹਿਮਤ ਹੋਏ ਹਾਂ ਕਿ ਭਾਰਤ ਅਤੇ ਕੈਨੇਡਾ ਦਰਮਿਆਨ ਆਰਥਿਕ ਸਬੰਧਾਂ ਨੂੰ ਹੋਰ ਡੂੰਘਾ ਬਣਾਵਾਂਗੇ ।


    ਭਾਰਤ ਦੀ ਤੇਜ਼ ਅਤੇ ਨਿਰੰਤਰ ਆਰਥਿਕ ਪ੍ਰਗਤੀ ਅਤੇ ਆਰਥਿਕ ਸੁਧਾਰ ਕਾਫੀ ਮੌਕੇ ਪ੍ਰਦਾਨ ਕਰਦੇ ਹਨ । ਕੈਨੇਡੀਆਈ ਪੈਨਸ਼ਨ ਫੰਡ ਭਾਰਤ ਦੇ ਢਾਂਚਾ ਵਿਕਾਸ ਲਈ ਮਜ਼ਬੂਤ ਭਾਈਵਾਲ ਬਣਿਆ ਹੋਇਆ ਹੈ ।


    ਸਾਡੀ ਆਰਥਿਕ ਭਾਈਵਾਲੀ ਲਈ ਇਕ ਸੰਸਥਾਗਤ ਢਾਂਚੇ ਦਾ ਪ੍ਰਬੰਧ ਕਰਨਾ ਵੀ ਜ਼ਰੂਰੀ ਹੈ । ਇਸ ਸੰਦਰਭ ਵਿੱਚ ਅਸੀਂ ਆਪਣੇ ਵਾਰਤਾਕਾਰਾਂ ਨੂੰ ਹਦਾਇਤ ਦਿੱਤੀ ਹੈ ਕਿ ਉਹ ਦੁਵੱਲੇ ਨਿਵੇਸ਼ ਅਤੇ ਉਤਸ਼ਾਹ ਸਮਝੌਤੇ ਅਤੇ ਵਿਸਤ੍ਰਿਤ ਭਾਈਵਾਲੀ ਸਮਝੌਤੇ ਲਈ ਆਪਣੇ ਯਤਨਾਂ ਨੂੰ ਦੁੱਗਣਾ ਕਰ ਦੇਣ ।


    ਅੱਜ ਦੋਹਾਂ ਦੇਸ਼ਾਂ ਦੇ ਸੀਈਓਜ਼ ਨਾਲ ਵੀ ਸਾਨੂੰ ਗੱਲਬਾਤ ਕਰਨ ਦਾ ਮੌਕਾ ਮਿਲੇਗਾ ।


    ਉੱਚ ਸਿੱਖਿਆ ਲਈ ਭਾਰਤ ਦੇ ਵਿਦਿਆਰਥੀਆਂ ਲਈ ਕੈਨੇਡਾ ਅਹਿਮ ਟਿਕਾਣਾ ਹੈ । ਅੱਜ ਕੈਨੇਡਾ ਵਿੱਚ 1 ਲੱਖ 20 ਹਜ਼ਾਰ ਤੋਂ ਵੱਧ ਭਾਰਤੀ ਵਿਦਿਆਰਥੀ ਹਨ । ਉੱਚ ਵਿੱਦਿਆ ਬਾਰੇ ਐਮਓਯੂ ਦਾ ਅੱਜ ਨਵੀਨੀਕਰਨ ਕਰ ਦਿੱਤਾ ਗਿਆ ਹੈ ਜਿਸ ਨਾਲ ਦੋਹਾਂ ਧਿਰਾਂ ਦੇ ਵਿਦਿਆਰਥੀਆਂ ਅਤੇ ਅਧਿਆਪਕਾਂ ਦੀ ਆਵਾਜਾਈ ਨੂੰ ਸੁਖਾਲ਼ਾ ਬਣਾਉਣ ਵਿੱਚ ਮਦਦ ਮਿਲੇਗੀ ।


    ਮੈਂ ਮਾਹਿਰ ਪੇਸ਼ੇਵਾਰਾਂ ਦੀ ਆਵਾਜਾਈ ਨੂੰ ਉਤਸ਼ਾਹਿਤ ਕਰਨ ਅਤੇ ਇਸ ਨੂੰ ਸੁਖਾਲ਼ਾ ਬਣਾਉਣ ਲਈ ਪ੍ਰਧਾਨ ਮੰਤਰੀ ਟਰੂਡੋ ਨੂੰ ਬੇਨਤੀ ਕੀਤੀ ਹੈ । ਇਸ ਨਾਲ ਸਾਡੇ ਦੋਹਾਂ ਦੇਸ਼ਾਂ ਨੂੰ ਲਾਭ ਹੋਵੇਗਾ ਅਤੇ ਕੈਨੇਡਾ ਦੀ ਅਰਥ ਵਿਵਸਥਾ ਨੂੰ ਵਧੇਰੇ ਮੁਕਾਬਲੇ ਭਰੀ ਬਣਾਇਆ ਜਾਵੇਗਾ ।


    ਸਾਡੇ ਦਰਮਿਆਨ ਟੈਕਨੋਲੋਜੀ ਭਾਈਵਾਲੀ ਲਈ ਵੀ ਵਿਸ਼ਾਲ ਸੰਭਾਵਨਾਵਾਂ ਹਨ । ਸਾਡੇ ਵਿਗਿਆਨੀਆਂ ਅਤੇ ਖੋਜੀਆਂ ਵੱਲੋਂ ਨਵੀਂ ਟੈਕਨੋਲੋਜੀ ਅਤੇ ਪ੍ਰਣਾਲੀਆਂ ਸਾਹਮਣੇ ਲਿਆਂਦੀਆਂ ਜਾ ਰਹੀਆਂ ਹਨ ਜਿਨ੍ਹਾਂ ਨਾਲ ਭਾਰਤ ਅਤੇ ਕੈਨੇਡਾ ਦੋਹਾਂ ਉੱਤੇ ਹੀ ਹਾਂ-ਪੱਖੀ ਪ੍ਰਭਾਵ ਪਵੇਗਾ । ਕੈਨੇਡਾ ਟੈਕਨੋਲੋਜੀ ਸਮਿਟ 2017 ਦਾ ਭਾਈਵਾਲ ਦੇਸ਼ ਸੀ । ਸੂਚਨਾ ਅਤੇ ਸੰਚਾਰ ਤਕਨੀਕ ਦੇ ਖੇਤਰ ਵਿੱਚ ਸਹਿਯੋਗ ਨੂੰ ਮਜ਼ਬੂਤ ਕਰਨ ਲਈ ਸਾਡੀਆਂ ਸਰਕਾਰਾਂ ਸਹਿਮਤ ਹੋਈਆਂ ਹਨ ।


    ਕੈਨੇਡਾ ਊਰਜਾ ਵਿੱਚ ਸੁਪਰ ਪਾਵਰ ਹੈ ਅਤੇ ਸਾਡੀਆਂ ਵਧਦੀਆਂ ਊਰਜਾ ਲੋੜਾਂ ਨੂੰ ਪੂਰਾ ਕਰ ਸਕਦਾ ਹੈ । ਅੱਜ ਅਸੀਂ ਊਰਜਾ ਸਬੰਧੀ ਗੱਲਬਾਤ ਦਾ ਵਿਸਥਾਰ ਕਰਨ ਅਤੇ ਸਾਡੀ ਊਰਜਾ ਭਾਈਵਾਲੀ ਦੇ ਭਵਿੱਖ ਦੀ ਰੂਪਰੇਖਾ ਤਿਆਰ ਕਰਨ ਦਾ ਫੈਸਲਾ ਕੀਤਾ ਹੈ ।


    ਸਾਡੇ ਪ੍ਰਮਾਣੂ ਊਰਜਾ ਸਹਿਯੋਗ ਦੀ ਮਜ਼ਬੂਤੀ ਯੂਰੇਨੀਅਮ ਦੀ ਬੇਰੋਕਟੋਕ ਸਪਲਾਈ ਵਿੱਚ ਨਜ਼ਰ ਆਉਂਦੀ ਹੈ । ' ਅੱਜ , ਅਸੀਂ ਆਪਣੇ ਸਹਿਯੋਗ ਵਿੱਚ ਪ੍ਰਮਾਣੂ ਵਿਗਿਆਨ , ਟੈਕਨੋਲੋਜੀ ਅਤੇ ਖੋਜ ਨੂੰ ਜੋੜ ਰਹੇ ਹਾਂ ।


    ਦੋਸਤੋ ,


    ਮੇਰੇ ਮਿੱਤਰ ਪ੍ਰਧਾਨ ਮੰਤਰੀ ਟਰੂਡੋ ਅਤੇ ਮੈਂ ਖੇਤਰੀ ਅਤੇ ਵਿਸ਼ਵ ਸਥਿਤੀ ਬਾਰੇ ਆਪਣੇ ਵਿਚਾਰਾਂ ਦਾ ਅਦਾਨ-ਪ੍ਰਦਾਨ ਕੀਤਾ ਹੈ ।


    ਅਫ਼ਗ਼ਾਨਿਸਤਾਨ ਦੀ ਸਥਿਤੀ ਬਾਰੇ ਵੀ ਵਿਸਥਾਰ ਨਾਲ ਚਰਚਾ ਹੋਈ । ਅਫ਼ਗ਼ਾਨਿਸਤਾਨ ਦੀ ਸਰਕਾਰ ਅਤੇ ਉੱਥੋਂ ਦੀ ਜਨਤਾ ਨੂੰ ਸਰਹੱਦ ਪਾਰ ਦੇ ਅਤਿਵਾਦ ਦੀਆਂ ਚੁਣੌਤੀਆਂ ਨਾਲ ਨਜਿੱਠਣ ਲਈ ਅਤੇ ਇੱਕ ਸ਼ਾਂਤੀਪੂਰਨ ਸੁਰੱਖਿਅਤ , ਮਜ਼ਬੂਤ ਅਤੇ ਲੋਕਰਾਜੀ ਅਫ਼ਗ਼ਾਨਿਸਤਾਨ ਦੇ ਨਿਰਮਾਣ ਵਿੱਚ ਉਨ੍ਹਾਂ ਦੇ ਯਤਨਾਂ ਵਿੱਚ ਸਹਿਯੋਗ ਕਰਨ ਦੀ ਲੋੜ ਸਪਸ਼ਟ ਹੈ ।


    ਭਾਰਤ ਪ੍ਰਸ਼ਾਂਤ ਖੇਤਰ ਵਿੱਚ ਸਮੁੰਦਰੀ ਆਵਾਜਾਈ ਦੀ ਅਜ਼ਾਦੀ , ਉੱਤਰੀ ਕੋਰੀਆ ਨਾਲ ਜੁੜੀਆਂ ਪ੍ਰੋਲੀਫਰੇਸ਼ਨ ਦੀਆਂ ਕੜੀਆਂ ਦੇ ਖਤਰੇ ਅਤੇ ਮਾਲਦੀਵ ਵਿੱਚ ਲੋਕਰਾਜੀ ਸੰਸਥਾਨਾਂ ਦੀ ਅਜ਼ਾਦੀ ਦੀ ਬਹਾਲੀ ਬਾਰੇ ਸਾਡੇ ਵਿਚਾਰ ਇਕੋ ਜਿਹੇ ਹਨ ।


    ਅਸੀਂ ਸ਼ਾਂਤੀ ਸਥਾਪਨਾ ਦੇ ਖੇਤਰ ਨੂੰ ਮਜ਼ਬੂਤ ਕਰਨ ਦੇ ਨਾਲ ਤੀਸਰੇ ਦੇਸ਼ਾਂ ਵਿੱਚ ਸਮਰੱਥਾ ਵਿਕਾਸ ਉੱਤੇ ਵੀ ਵਿਸ਼ੇਸ਼ ਧਿਆਨ ਬਾਰੇ ਸਹਿਮਤ ਹੋਏ ਹਾਂ ।


    ਮਿੱਤਰੋ ,


    ਲੋਕਾਂ ਤੋਂ ਲੋਕਾਂ ਤੱਕ ਸੰਪਰਕ ਸਾਡੀ ਰਣਨੀਤਿਕ ਭਾਈਵਾਲੀ ਦਾ ਠੋਸ ਅਧਾਰ ਹੈ ।


    ਕੈਨੇਡਾ ਸਥਿਤ ਭਾਰਤੀ ਭਾਈਚਾਰੇ ਦੀਆਂ ਪ੍ਰਾਪਤੀਆਂ ਉੱਤੇ ਭਾਰਤ ਨੂੰ ਮਾਣ ਹੈ । ਮੈਨੂੰ ਇਹ ਦੇਖ ਕੇ ਖੁਸ਼ੀ ਹੋਈ ਹੈ ਕਿ ਪ੍ਰਧਾਨ ਮੰਤਰੀ ਉਨ੍ਹਾਂ ਵਿੱਚੋਂ ਬਹੁਤ ਸਾਰਿਆਂ ਨੂੰ ਆਪਣੇ ਨਾਲ ਇਸ ਦੌਰੇ ‘ਤੇ ਲਿਆਏ ਹਨ ।


    ਕੈਨੇਡਾ ਸਥਿਤ ਭਾਰਤੀ ਭਾਈਚਾਰੇ ਨਾਲ ਮਿੱਤਰਤਾ ਅਤੇ ਸਦਭਾਵਨਾ ਦੇ ਨਿਰਮਾਣ ਲਈ ਅਸੀਂ ਵਚਨਬੱਧ ਹਾਂ ਅਤੇ ਭਾਰਤ ਦੀ ਪ੍ਰਗਤੀ ਅਤੇ ਵਿਕਾਸ ਵਿੱਚ ਉਨ੍ਹਾਂ ਦੀ ਸਰਗਰਮ ਭਾਈਵਾਲੀ ਚਾਹੁੰਦੇ ਹਾਂ ।


    ਪ੍ਰਧਾਨ ਮੰਤਰੀ ਜੀ ,


    ਭਾਰਤ ਕੈਨੇਡਾ ਦਰਮਿਆਨ ਸਾਂਝੀਆਂ ਕਦਰਾਂ-ਕੀਮਤਾਂ ਦੀ ਇੱਕ ਸੁਭਾਵਕ ਭਾਈਵਾਲੀ ਹੈ । ਮੈਨੂੰ ਦੋਹਾਂ ਦੇਸ਼ਾਂ ਦਰਮਿਆਨ ਵਧੇਰੇ ਮਜ਼ਬੂਤ ਭਾਈਵਾਲੀ ਅਤੇ ਇਸ ਤੋਂ ਸਾਡੇ ਦੋਹਾਂ ਦੇਸ਼ਾਂ ਦੇ ਉੱਜਵਲ ਭਵਿੱਖ ਦੀ ਆਸ ਹੈ ।


    ਧੰਨਵਾਦ ।


    ***


    

    
    (Release ID: 1521790) Visitor Counter : 1