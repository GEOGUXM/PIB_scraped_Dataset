      ധനകാര്യ മന്ത്രാലയം

      ഏഷ്യന്‍ അടിസ്ഥാന സൗകര്യ നിക്ഷേപ ബാങ്കിന്റെ മൂന്നാമത് വാര്‍ഷിക സമ്മേളനം പ്രധാനമന്ത്രി ഉദ്ഘാടനം ചെയ്യും
      Posted On: 22 JUN 2018 3:56PM by PIB Thiruvananthpuram


    ഏഷ്യന്‍ അടിസ്ഥാനസൗകര്യ നിക്ഷേപ ബാങ്കും (എ.ഐ.ഐ.ബി) കേന്ദ്ര ധനകാര്യ മന്ത്രാലയവും ചേര്‍ന്ന് സംഘടിപ്പിക്കുന്ന മൂന്നാമത് എ.ഐ.ഐ.ബി വാര്‍ഷിക സമ്മേളനം ഈ മാസം 25, 26 തീയതികളില്‍ (ജൂണ്‍ 25, 26) മുംബൈയിലെ ഹോട്ടല്‍ ട്രിഡന്റ് /ഒബ്‌റോയി, നാഷണല്‍ സെന്‍ര്‍ ഫോര്‍ പെര്‍ഫോര്‍മിംഗ് ആര്‍ട്‌സ് എന്നിവിടങ്ങളിലായി നടക്കും. ജൂണ്‍ 26 ന് പ്രധാനമന്ത്രി ശ്രീ. നരേന്ദ്ര മോദി വാര്‍ഷിക സമ്മേളനം ഉദ്ഘാടനം ചെയ്യും. ധനകാര്യവകുപ്പിന്റെ ചുമതലയുള്ള കേന്ദ്ര മന്ത്രി ശ്രീ. പീയുഷ് ഗോയല്‍, സാമ്പത്തികകാര്യ വകുപ്പ് സെക്രട്ടറി ശ്രീ.സുഭാഷ് ചന്ദ്ര ഗാര്‍ഗ് എന്നിവര്‍ ചടങ്ങില്‍ പങ്കെടുക്കും. ഇന്ത്യയിലെ അടിസ്ഥാനസൗകര്യ മേഖലകളിലെ നിക്ഷേപ സാധ്യതകളെക്കുറിച്ച് സമ്മേളനം ചര്‍ച്ച ചെയ്യും.
    അടിസ്ഥാനസൗകര്യത്തിനായി ധനം സ്വരൂപിക്കല്‍, നവീനതയും യോജിച്ച പ്രവര്‍ത്തനവും എന്നതാണ് ഈ വര്‍ഷത്തെ സമ്മേളനത്തിന്റെ പ്രമേയം. ഗവണ്‍മെന്റിന്റെ വിവിധ തലങ്ങളില്‍നിന്നുള്ള ഉദ്യോഗസ്ഥരും വിവിധ സംഘടനാ നേതാക്കളും കരുത്തുറ്റ അടിസ്ഥാന സൗകര്യ വികസനത്തിലൂടെ സുസ്ഥിര ഭാവി സൃഷ്ടിക്കുന്നതു ലക്ഷ്യമിട്ട് നടത്തുന്ന ചര്‍ച്ചകളില്‍ പങ്കെടുക്കും. അടിസ്ഥാനസൗകര്യ വികസനത്തിനായി ധനം സ്വരൂപിക്കല്‍, ജെന്‍ഡര്‍ ആന്റ് ഇന്‍ഫ്രാസ്ട്രക്ചര്‍, ഏഷ്യയിലെയും പുറത്തുമുള്ള കണക്റ്റിവിറ്റി എന്നീ വിഷയങ്ങളില്‍ നിരവധി ശില്‍പ്പശാലകള്‍ നടക്കും. സംസ്ഥാന മുഖ്യ മന്ത്രിമാര്‍ പങ്കെടുക്കുന്ന ആതിഥേയ രാഷ്ട്ര ശില്‍പ്പശാലകളും സമ്മേളനത്തോടനുബന്ധിച്ച് നടക്കും.
    മുതിര്‍ന്ന നയരൂപകര്‍ത്താക്കള്‍, എ.ഐ.ഐ.ബി അംഗരാജ്യങ്ങളില്‍ നിന്നുള്ള മന്ത്രിമാര്‍, പങ്കാളിത്ത സ്ഥാപനങ്ങളില്‍നിന്നുള്ള പ്രതിനിധികള്‍, സ്വകാര്യ മേഖല, പൗര സംഘടനകളില്‍നിന്നുള്ളവര്‍ തുടങ്ങിയവര്‍ സമ്മേളനത്തില്‍ പങ്കെടുക്കും. പരിസ്ഥിതി സൗഹൃദവും സാമൂഹികപരവുമായ രീതിയില്‍ ഏഷ്യയുടെ അടിസ്ഥാന സൗകര്യ രംഗത്തെ വിടവ് പരിഹരിക്കുന്നത് സംബന്ധിച്ച ചര്‍ച്ചകള്‍ക്ക് വിവിധ മേഖലകളില്‍നിന്നുള്ള വിദഗ്ധര്‍ നേതൃത്വം നല്‍കും.
    മഹാരാഷ്ട്ര വ്യവസായ വികസന കോര്‍പറേഷനാണ് സമ്മേളനത്തിന്റെ നോഡല്‍ ഏജന്‍സി. കോണ്‍ഫെഡറേഷന്‍ ഓഫ് ഇന്ത്യന്‍ ഇന്‍ഡസ്ട്രി സമ്മേളനത്തിന്റെ പ്രൊഫഷണല്‍ കോണ്‍ഫറന്‍സ് ഓര്‍ഗനൈസറും റിസര്‍ച്ച് ആന്റ് ഇന്‍ഫര്‍മേഷന്‍ സിസ്റ്റംസ് ഫോര്‍ ഡെവലപ്പിങ് കണ്‍ട്രീസ് നോളജ് പാര്‍ട്‌നറുമാണ്.
    സമ്മേളനത്തെക്കുറിച്ചുള്ള വിശദവിവരങ്ങള്‍ക്ക് http://aiib-am2018.gov.in/, https://www.aiib.org/ എന്നീ വെബ്‌സൈറ്റുകള്‍ സന്ദര്‍ശിക്കുക.
    @AIIB_Official @FinMinIndia @PIBMumbai & @PIB_Indiaഎന്നതാണ് സമ്മേളനത്തെക്കുറിച്ചറിയാന്‍ പിന്തുടരാവുന്ന ട്വിറ്റര്‍ വിലാസങ്ങള്‍.
    2016 ല്‍ ചൈനയിലും 2017 ല്‍ ദക്ഷിണ കൊറിയയിലുമാണ് എ.ഐ.ഐ.ബി സമ്മേളനം നടന്നത്.
    ഏഷ്യയിലേയും പുറത്തേയും സാമൂഹിക, സാമ്പത്തിക രംഗം മെച്ചപ്പെടുത്തുക എന്ന ലക്ഷ്യത്തോടെ സ്ഥാപിതമായ വികസന ബാങ്കാണ് ഏഷ്യന്‍ അടിസ്ഥാനസൗകര്യ നിക്ഷേപ ബാങ്ക്. ബെയ്ജിംഗ് അണ് ബാങ്കിന്റെ ആസ്ഥാനം. 2016 ലാമ് ബാങ്ക് പ്രവര്‍ത്തനം ആരംഭിച്ചത്.
    AM MRD–506
    ***


    

    
    (Release ID: 1536489) Visitor Counter : 4
    
    
      Read this release in: English , Marathi , Bengali , Tamil