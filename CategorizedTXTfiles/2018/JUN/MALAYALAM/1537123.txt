      PIB Headquarters

      വിദേശ സഞ്ചാരികളെ സഹായിക്കാന്‍ ഉദ്യോഗസ്ഥരെ നിയോഗിക്കുന്നത് പരിഗണനയില്‍ : കേന്ദ്ര ടൂറിസം സഹമന്ത്രി അല്‍ഫോണ്‍സ് കണ്ണന്താനം
      Posted On: 28 JUN 2018 6:18PM by PIB Thiruvananthpuram


    

    ഇന്ത്യയിലെത്തുന്ന വിദേശ സഞ്ചാരികളെ സ്വീകരിക്കുന്നതിനും സഹായിക്കുന്നതിനും ഗവണ്‍മെന്റിന്റെ ഔദ്യോഗിക പ്രതിനിധികളെ നിയോഗിക്കുന്നതു പരിഗണിക്കുമെന്ന് കേന്ദ്ര ടൂറിസം സഹമന്ത്രി (സ്വതന്ത്ര ചുമതല) ശ്രീ. അല്‍ഫോണ്‍സ് കണ്ണന്താനം അറിയിച്ചു. അമേരിക്കയിലെ വിവിധ സംസ്ഥാനങ്ങളില്‍ ഇന്ത്യന്‍ ടൂറിസം പരിചയപ്പെടുത്തുന്ന പ്രചാരണ പരിപാടി 'ഇന്‍ക്രെഡിബിള്‍ ഇന്ത്യ' റോഡ് ഷോയില്‍ പങ്കെടുത്ത ശേഷം അദ്ദേഹം അറിയിച്ചതാണിത്.അമേരിക്കയിലെയും ഇന്ത്യയിലേയും നൂറുകണക്കിനു ടൂര്‍ ഓപറേറ്റര്‍മാരുമായി നടത്തിയ സംവാദപരിപാടിയില്‍ ഈ നിര്‍ദേശം ഉയര്‍ന്നിരുന്നു.


    ന്യൂയോര്‍ക്ക്, ഷിക്കാഗോ, ഹൂസ്റ്റണ്‍ എന്നിവിടങ്ങളിലെത്തിയ സംഘം വിവിധ ഉദ്യോഗസ്ഥരുമായും ചര്‍ച്ച നടത്തി. കേന്ദ്രമന്ത്രി ശ്രീ. അല്‍ഫോണ്‍സ് കണ്ണന്താനം, ജോയിന്റ് സെക്രട്ടറി ശ്രീ. സുമന്‍ ബില്ല, എന്നിവരുടെ നേതൃത്വത്തിലായിരുന്നു പര്യടനം. ഷിക്കാഗോയില്‍ ഫെഡറേഷന്‍ ഓഫ് മലയാളി അസോസിയേഷന്‍ ഓഫ് അമേരിക്കയുടെ കണ്‍വന്‍ഷനിലും ശ്രീ. കണ്ണന്താനം പങ്കെടുത്തു.


    അതാത് സ്റ്റേറ്റുകളിലെ കോണ്‍സല്‍ ജനറലും, ഇന്ത്യന്‍ സമൂഹവുമായിനടന്ന സംവാദത്തില്‍ ഇന്ത്യയിലേയ്ക്ക് കൂടുതല്‍ നിക്ഷേപം നടത്താന്‍ നിരവധി പേര്‍ താല്‍പര്യം പ്രകടിപ്പിച്ചു.


    സെന്റ് ലൂയിസ് സിറ്റി ഒരു പുതിയ വിപണിയായി ഈ യാത്രയില്‍ കണ്ടെത്തുകയും, അവിടെയുള്ള ധാരാളം പ്രവാസി ഇന്ത്യാക്കാരോട് നാട്ടില്‍ നിക്ഷേപം നടത്താന്‍ കേന്ദ്ര സഹമന്ത്രി ആഹ്വാനം ചെയ്തു.


    അമേരിക്കയിലെ കത്തോലിക്കാ രൂപതയായ ഷിക്കാഗോയിലെ രൂപതാധ്യക്ഷന്‍ മാര്‍ ജേക്കബ് അങ്ങാടിയത്ത്, സഹായമെത്രാന്‍, മറ്റു വൈദിക സമൂഹം തുടങ്ങിയവരുമായും ശ്രീ. അല്‍ഫോണ്‍സ് കണ്ണന്താനം കൂടിക്കാഴ്ച നടത്തി.
    ND/MRD

    
    
    (Release ID: 1537123) Visitor Counter : 3