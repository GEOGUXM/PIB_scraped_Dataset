      PIB Headquarters

      യോഗ അംബാസഡര്‍ ടൂറിന് നാളെ തുടക്കം
      Posted On: 13 JUN 2018 1:37PM by PIB Thiruvananthpuram


    കേരളത്തെ ആഗോള യോഗാ കേന്ദ്രമാക്കാന്‍ ലക്ഷ്യമിട്ടുകൊണ്ടുള്ള യോഗാ അംബാസഡര്‍ ടൂറിന് നാളെ (ജൂണ്‍ 14, 2018) തുടക്കമാകും. അസോസിയേഷന്‍ ഓഫ് ടൂറിസം ട്രേഡ് ഓര്‍ഗനൈസേഷന്‍സ് ഇന്ത്യ (അറ്റോയ്) സംഘടിപ്പിക്കുന്ന യോഗാ അംബാസഡര്‍ ടൂറില്‍ ഇരുപതിലേറെ രാജ്യങ്ങളില്‍ നിന്ന് അറുപതോളം യോഗാ വിദഗ്ദ്ധര്‍ പങ്കെടുക്കും. അറ്റോയ് ക്കൊപ്പം കേന്ദ്ര ആയുഷ് മന്ത്രാലയവും കേരള ടൂറിസവും യോഗാ ടൂറില്‍ കൈകോര്‍ക്കുന്നുണ്ട്.


    ലോകത്തെ തന്നെ ആദ്യ യോഗാ ടൂറിനാണ് കേരളം ആതിഥ്യമരുളുന്നത്.


    ജൂണ്‍ 14 മുതല്‍ രാജ്യാന്തര യോഗാ ദിനമായ 21 വരെയാണ് യോഗാ ടൂര്‍. തെക്കന്‍ കേരളത്തിലെ പ്രധാന വിനോദ സഞ്ചാര കേന്ദ്രങ്ങള്‍ സംഘം സന്ദര്‍ശിക്കും. നാളെ രാവിലെ കോവളം ലീലാ റാവിസ് ഹോട്ടലില്‍ കേന്ദ്ര ആയുഷ് സഹമന്ത്രി (സ്വതന്ത്ര ചുമതല) ശ്രീ. ശ്രീപദ് യെശോ നായിക് യോഗാ ടൂര്‍ ഉദ്ഘാടനം ചെയ്യും. സംസ്ഥാന ടൂറിസം മന്ത്രി ശ്രീ. കടകംപള്ളി സുരേന്ദ്രന്‍ മുഖ്യ പ്രഭാഷണം നടത്തും. ശ്രീ. ശശി തരൂര്‍ എംപി, ശ്രീ. എം വിന്‍സന്റ് എംഎല്‍ എ , ആയുഷ് മന്ത്രാലയ ജോയിന്റ് സെക്രട്ടറി ശ്രീ. രഞ്ജിത്ത് കുമാര്‍, സംസ്ഥാന ടൂറിസം സെക്രട്ടറി ശ്രീമതി റാണി ജോര്‍ജ്, ഡയറക്ടര്‍ ശ്രീ. പി ബാലകിരണ്‍, തുടങ്ങിയവര്‍ ചടങ്ങില്‍ സംബന്ധിക്കും.


    തുടര്‍ന്ന് നടക്കുന്ന രാജ്യാന്തര യോഗാ സമ്മേളനം മംഗളൂരു സര്‍വകലാശാല യോഗാ വിഭാഗം അദ്ധ്യാപകന്‍ ഡോ. കൃഷ്ണശര്‍മ അധ്യക്ഷനായിരിക്കും. പുരാതന രേഖകളിലെ യോഗയെക്കുറിച്ചു ലോണവാല കൈവല്യ ധര്‍മയിലെ ഡോ . ബിആര്‍ ശര്‍മയും ഹത യോഗ പരമ്പരയെക്കുറിച്ചു ഡോ . യോഗി ശിവനും ദര്‍ശനങ്ങളിലെ യോഗയെക്കുറിച്ചു മൈസൂരു മഹാരാജാ സംസ്‌കൃത കോളജ് ന്യായ വിഭാഗം അദ്ധ്യാപകന്‍ ഡോ ആള്‍വാറും പ്രഭാഷണം നടത്തും.


    ഉച്ചയ്ക്ക് 2 നു 'യോഗയ്ക്ക് പിന്നിലെ ശാസ്ത്രം' എന്ന വിഷയത്തില്‍ സമ്മേളനം നടക്കും. കൈവല്യ ധര്‍മ മുന്‍ ജോയിന്റ് ഡയറക്ടര്‍ ഡോ . എംവി ഭോലെ അധ്യക്ഷനും ഒല്ലൂര്‍ വിശ്വ യോഗാ കേന്ദ്രത്തിലെ യോഗി ജയദേവന്‍ ഉപാധ്യക്ഷനുമായിരിക്കും. യോഗയും മാനസിക- നാഡീ പ്രതിരോധവും എന്ന വിഷയത്തില്‍ ബംഗളൂരു ഫെയ്ത്ത്‌സ് ഡയറക്ടര്‍ ഡോ. കെ വി നവീനും യോഗ ചികിത്സ; തത്വവും പ്രയോഗവും എന്ന വിഷയത്തില്‍ പോണ്ടിച്ചേരി സൈറ്റര്‍ ഡെപ്യൂട്ടി ഡയറക്ടര്‍ ഡോ. മീനാ രാമനാഥനും യോഗയും മാനസികാരോഗ്യവും എന്ന വിഷയത്തില്‍ ബംഗളൂരു നിംഹാന്‍സിലെ പ്രൊഫസര്‍ ശിവരാമ വരമ്പള്ളിയും സംസാരിക്കും.


    15 നു രാവിലെ സംഘം നെയ്യാര്‍ ശിവാനന്ദ ആശ്രമത്തിലേക്കും പിന്നീട് കന്യാകുമാരിയിലേക്കും പോകും. തിരുവള്ളുവര്‍ പ്രതിമ, വിവേകാനന്ദപ്പാറ എന്നിവിടങ്ങള്‍ സന്ദര്‍ശിച്ചശേഷം സംഘം അന്നു തന്നെ കോവളത്തിനു മടങ്ങും.


    16 നു അമൃതാനന്ദമയി ആശ്രമം സന്ദര്‍ശിക്കുന്ന സംഘം പിന്നീട് ആലപ്പുഴയില്‍ ഹൗസ് ബോട്ട് സവാരി നടത്തും.
    17 നു തേക്കടിയിലേക്കാണ് യോഗാ ടൂര്‍. വൈകിട്ട് താമസ സ്ഥലത്തു കളരിപ്പയറ്റ് അരങ്ങേറും.18 നു ആരണ്യ നിവാസ് സന്ദര്‍ശിക്കുന്ന സംഘം ഉച്ചയ്ക്ക് മൂന്നാറിന് തിരിക്കും. വഴിമധ്യേ സുഗന്ധവിള തോട്ടവും സംഘം കാണും.


    19നു യോഗയുടെ കേരള ശേഷിപ്പായ മുനിയറകളിലേക്കാണ് യാത്ര. രാജ്യാന്തര യോഗാ ദിനമായ 21നു രാവിലെ കൊച്ചിയിലെ മാരിയറ്റ് ഹോട്ടലില്‍ വിശാല യോഗാ പ്രദര്‍ശനം. പിന്നീട് സംഘം ഫോര്‍ട്ട് കൊച്ചി, മട്ടാഞ്ചേരി മേഖലകളിലെ ചരിത്ര സ്മാരകങ്ങള്‍ സന്ദര്‍ശിക്കും. വൈകിട്ട് കേരള വിനോദ സഞ്ചാര മേഖലയുമായി ബന്ധപ്പെട്ടവരുമായി കൂടിക്കാഴ്ച്ച നടത്തും. വിദേശ ടിവി ഷോകളില്‍ കേരളത്തേയും കേരളീയ രുചികളേയും പരിചയപ്പെടുത്തുന്ന കൊച്ചി സ്വദേശി ഷെഫ് വിസ്മയം ലിറ്റില്‍ കിച്ചയെ ആദരിക്കും.


    ND MRL–226
    ***

    
    
    (Release ID: 1535476) Visitor Counter : 1