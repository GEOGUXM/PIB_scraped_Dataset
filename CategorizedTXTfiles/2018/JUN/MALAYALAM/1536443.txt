      PIB Headquarters

      ആരോഗ്യ, ശാസ്ത്ര, സാങ്കേതിക മേഖലകളുടെ സമന്വയത്തിലൂടെ ചെലവുകുറഞ്ഞ ചികിത്സാ സംവിധാനങ്ങള്‍ ഒരുക്കണം : കേന്ദ്ര മന്ത്രി ഡോ. ഹര്‍ഷ് വര്‍ദ്ധന്‍
      ശ്രീ. ചിത്ര ഇന്‍സ്റ്റിറ്റ്യൂട്ടിന്റെ നാല് വന്‍ പദ്ധതികള്‍ക്ക് കേന്ദ്രമന്ത്രി തുടക്കമിട്ടു
      Posted On: 23 JUN 2018 1:34PM by PIB Thiruvananthpuram


    ചെലവുകുറഞ്ഞ രോഗ നിര്‍ണ്ണയ ചികിത്സാ സംവിധാനങ്ങള്‍ സാധാരണക്കാര്‍ക്ക് ലഭ്യമാക്കാന്‍ ആരോഗ്യ, ശാസ്ത്ര, സാങ്കേതിക മേഖലകളുടെ സമന്വയം രാജ്യത്തുടനീളമുണ്ടാകണമെന്ന് കേന്ദ്ര ശാസ്ത്ര സാങ്കേതിക, പരിസ്ഥിതി, വനം, കാലാവസ്ഥാ വ്യതിയാന, ഭൗമശാസ്ത്ര മന്ത്രി ഡോ. ഹര്‍ഷ് വര്‍ദ്ധന്‍ പറഞ്ഞു.
    കേന്ദ്ര ശാസ്ത്ര സാങ്കേതിക മന്ത്രാലയത്തിന് കീഴിലുള്ള തിരുവനന്തപുരത്തെ ശ്രീ ചിത്ര തിരുനാള്‍ ഇന്‍സ്റ്റിറ്റ്യൂട്ട് ഫോര്‍ മെഡിക്കല്‍ സയന്‍സസ്സ് ആന്റ് ടെക്‌നോളജിയില്‍ നാല് വന്‍ വികസന പദ്ധതികള്‍ക്ക് തുടക്കം കുറിക്കുകയായിരുന്നു അദ്ദേഹം.
    രാജ്യത്തെ ആരോഗ്യ പരിചരണ രംഗത്ത് ഇറക്കുമതി കുറയ്‌ക്കേണ്ടത് അടിയന്തിര ആവശ്യമാണെന്ന് ഡോ. ഹര്‍ഷ് വര്‍ദ്ധന്‍ പറഞ്ഞു. രോഗ നിര്‍ണ്ണയ സംവിധാനങ്ങളായ എം ആര്‍ ഐ, സി ടി സ്‌കാനിംഗ് യന്ത്രങ്ങള്‍, കത്തീറ്ററൈസേഷന്‍ ലബോറട്ടറികള്‍, ആന്‍ജിയോഗ്രാഫി യന്ത്രങ്ങള്‍ എന്നിവയുടെ ചെലവ് കുറയ്‌ക്കേണ്ടതുണ്ട്. ഇതിന് പുറമേ കൃത്രിമ ഇംപ്ലാന്റുകള്‍, ബയോണിക് അവയവങ്ങള്‍, അത്യാധുനിക പുനരധിവാസ സാങ്കേതിക വിദ്യകള്‍ മുതലായവ വികസിപ്പിച്ചെടുക്കാനും ഗവേഷണങ്ങള്‍ നടക്കണമെന്ന് മന്ത്രി പറഞ്ഞു. ടിഷ്യൂ എഞ്ചിനീയറിംഗ്, സ്റ്റെംസെല്‍ എഞ്ചിനീയറിംഗ്, ജീന്‍ തെറാപ്പി എന്നിവയിലും ഗവേഷണവും ക്ലിനിക്കല്‍ പരീക്ഷണവും അത്യാന്താപേഷിതമാണ്. പ്രമേഹം പോലുള്ള ജീവിത ശൈലീ രോഗങ്ങളുടെ ചികിത്സയ്ക്ക് ആവശ്യമായ ചെലവുകുറഞ്ഞ നിരീക്ഷണ കിറ്റുകള്‍ വികസിപ്പിച്ചെടുക്കേണ്ടതുണ്ടെന്നും കേന്ദ്ര മന്ത്രി പറഞ്ഞു. ശ്രീ ചിത്ര ഇന്‍സ്റ്റിറ്റ്യൂട്ട് പോലുള്ള സ്ഥാപനങ്ങള്‍ക്ക് ഈ രംഗത്ത് ഒട്ടേറെ സംഭാവനകള്‍ നല്‍കാനാവുമെന്നും അദ്ദേഹം ചൂണ്ടിക്കാട്ടി. ശ്രീ ചിത്രാ ഇന്‍സ്റ്റിറ്റ്യൂട്ടിനെ ലോകനിലവാരത്തിലുള്ള സ്ഥാപനമാക്കി ഉയര്‍ത്തുന്നതിന് കേന്ദ ഗവണ്‍മെന്റ് സാധ്യമായ എല്ലാ സഹായങ്ങളും നല്‍കുമെന്ന് ഡോ. ഹര്‍ഷ് വര്‍ദ്ധന്‍ വ്യക്തമാക്കി.
    കഴിഞ്ഞ നാലുവര്‍ഷത്തിനിടെ ശാസ്ത്ര സാങ്കേതിക മേഖലയില്‍ രാഷ്ട്രം വന്‍ പുരോഗതി കൈവരിച്ചതായി കേന്ദ്രമന്ത്രി പറഞ്ഞു. ശാസ്ത്ര ഗവേഷണത്തിനുള്ള സഹായം മൂന്ന് മടങ്ങായി വര്‍ദ്ധിപ്പിച്ചു. റിസര്‍ച്ച് ജേര്‍ണലുകളില്‍ ലോകത്ത് ആറാം സ്ഥാനമാണ് ഇന്ത്യയ്ക്ക്. കൃത്യമായ കാലാവസ്ഥാ പ്രവചനത്തില്‍ ഒമ്പതാം സ്ഥാനവും. കഴിഞ്ഞ നാലുവര്‍ഷത്തിനിടെ അയ്യായിരത്തിലധികം സാങ്കേതിക വിദ്യകള്‍ വികസിപ്പിക്കുകയും അവയില്‍ എണ്ണൂറിലധികം കൈമാറുകയും ചെയ്തു. ആയിരക്കണക്കിന് സ്റ്റാര്‍ട്ട് അപ്പ് സംരഭകര്‍ക്ക് ഇതിന്റെ പ്രയോജനം ലഭിച്ചുവെന്നും ഡോ. ഹര്‍ഷ് വര്‍ദ്ധന്‍ ചൂണ്ടിക്കാട്ടി.
    നിപാ പോലുള്ള വൈറസുകള്‍ കേരളത്തിലെത്തിയ സാഹചര്യത്തില്‍ ഇത്തരം വൈറസ്സുകളെക്കുറിച്ചുള്ള പഠനത്തില്‍ ശ്രീ ചിത്രാ ഇന്‍സ്റ്റിറ്റ്യൂട്ടിന് സുപ്രധാന പങ്കുവഹിക്കാനാകുമെന്ന് ചടങ്ങില്‍ അധ്യക്ഷനായിരുന്ന സംസ്ഥാന സഹകരണ ടൂറിസം -ദേവസ്വം വകുപ്പ് മന്ത്രി ശ്രീ. കടകംപള്ളി സുരേന്ദ്രന്‍ പറഞ്ഞു.
    എം പിമാരായ ശ്രീമതി. പി കെ ശ്രീമതി ടീച്ചര്‍, ശ്രീ. ജോയ് എബ്രഹാം, ശ്രീ. ഒ രാജഗോപാല്‍ എംഎല്‍എ, ഇന്‍സ്റ്റിറ്റ്യൂട്ട് പ്രസിഡന്റ് ശ്രീ. കെ എം ചന്ദ്രശേഖര്‍, സ്ഥാപക ഡയറക്ടര്‍ പ്രൊഫ. എം.എസ് വലിയത്താന്‍ എന്നിവര്‍ സംസാരിച്ചു. ഇന്‍സ്റ്റിറ്റ്യൂട്ട് ഡയറക്ടര്‍ പ്രൊഫ. ആശാ കിഷോര്‍ സ്വാഗതവും, ബയോമെഡിക്കല്‍ വിഭാഗം മേധാവി ഡോ. പി ആര്‍ ഹരികൃഷ്ണ വര്‍മ്മ നന്ദിയും പറഞ്ഞു.
    പ്രധാനമന്ത്രി സ്വാസ്ഥ്യ സുരക്ഷാ യോജന പ്രകാരം നിര്‍മ്മിക്കുന്ന ആശുപത്രി ബ്ലോക്ക്, പൂജപ്പുര ബയോ ടെക്‌നോളജി ക്യാമ്പസിലെ കോമ്പിനേഷന്‍ ഡിവൈസ് ബ്ലോക്ക് എന്നിവയുടെ നിര്‍മ്മാണ ഉദ്ഘാടനവും കേന്ദ്ര ഇലക്‌ട്രോണിക്‌സ്, ഐ റ്റി വകുപ്പിന്റെ ധനസഹായത്തോടെ നിര്‍മ്മിക്കുന്ന പുതിയ ഡാറ്റ സെന്റര്‍, അച്യുതമേനോന്‍ സെന്ററിലെ റീജ്യണല്‍ ടെക്‌നോളജി അസസ്സ്‌മെന്റ് കേന്ദ്രം എന്നിവയുടെ ഉദ്ഘാടനവുമാണ് ഡോ. ഹര്‍ഷ് വര്‍ദ്ധന്‍ നിര്‍വ്വഹിച്ചത്. അച്യുതമേനോന്‍ സെന്ററിന്റെ രജത ജൂബിലി സോവനീറും അദ്ദേഹം ചടങ്ങില്‍ പ്രകാശനം ചെയ്തു.


    നിലവിലെ ആശുപത്രി കെട്ടിടത്തിന് സമീപത്തായി 83 സെന്റ് സ്ഥലത്താണ് 170 കിടക്കകളോട് കൂടിയ സ്വാസ്ഥ്യ സുരക്ഷാ ബ്ലോക്ക് നിര്‍മ്മിക്കുന്നത്. 2020 മാര്‍ച്ചില്‍ പൂര്‍ത്തിയാക്കാന്‍ ഉദ്ദേശിക്കുന്ന ബ്ലോക്കില്‍ അത്യാധുനിക സൗകര്യങ്ങളോടു കൂടിയ ഓപ്പറേഷന്‍ തീയേറ്ററുകള്‍, അത്യാഹിത വിഭാഗങ്ങള്‍ മുതലായവയുണ്ടാകും. പ്രതിവര്‍ഷം 10,000 പേര്‍ക്ക് കിടത്തി ചികിത്സയും 15,000 പേര്‍ക്ക് ഒ.പി സേവനവും ഒരു ലക്ഷത്തിലേറെ പേര്‍ക്ക് ഒ.പിയില്‍ തുടര്‍ ചികിത്സയും പുതിയ ബ്ലോക്ക് വഴി നല്‍കാന്‍ കഴിയും.
    ബയോ മെഡിക്കല്‍ ഉപകരണങ്ങള്‍ വികസിപ്പിക്കുന്നതിനുള്ള ആധുനിക സൗകര്യങ്ങള്‍ ഒരുക്കുന്നതിനും അവയുടെ മൂല്യ നിര്‍ണ്ണയത്തിനും ഊന്നല്‍ നല്‍കി ഇന്‍സ്റ്റിറ്റ്യൂട്ട് രൂപം കൊടുത്ത വിഷന്‍ 2030 പദ്ധതിയുടെ ഭാഗമായിട്ടാണ് കോമ്പിനേഷണല്‍ ഡിവൈസസ് ബ്ലോക്ക് ആരംഭിക്കുന്നത്.
    ഔഷധ നിര്‍മ്മാണം, രോഗീ പരിചരണത്തിനുള്ള പുതിയ മാര്‍ഗ്ഗങ്ങള്‍, ഇ-ഹെല്‍ത്ത് പോലുള്ള ആരോഗ്യ മേഖലയിലെ പുതിയ സങ്കേതങ്ങള്‍ എന്നിവയെ സമൂഹ നന്‍മക്കായി ഉപയോഗിക്കുകയാണ് അച്യുത മേനോന്‍ സെന്ററില്‍ ആരംഭിക്കുന്ന ഹെല്‍ത്ത് ടെക്‌നോളജി അസസ്‌മെന്റ് സെന്ററിന്റെ ലക്ഷ്യം.
    കേന്ദ്ര ഇലക്‌ട്രോണിക്‌സ് മന്ത്രാലയത്തിന്റേയും കേന്ദ്ര ശാസ്ത്ര സാങ്കേതിക വകുപ്പിന്റേയും സഹായത്തോടെയാണ് ഡാറ്റാ സെന്റര്‍ യാഥാര്‍ത്ഥ്യമാക്കിയിട്ടുള്ളത്.


    ND MRD – 506

    ***


    

    
    (Release ID: 1536443) Visitor Counter : 3