      ആഭ്യന്തരകാര്യ മന്ത്രാലയം

      കുട്ടികള്‍ക്കെതിരായ കുറ്റകൃത്യങ്ങളിലെ നിയമനടപടികള്‍ സംബന്ധിച്ച് പോലീസിനുള്ള ഹാന്‍ഡ് ബുക്ക് പുറത്തിറക്കി
      Posted On: 19 JUN 2018 5:32PM by PIB Thiruvananthpuram


    കുട്ടികള്‍ക്കെതിരായ കുറ്റകൃത്യങ്ങളില്‍ സ്വീകരിക്കേണ്ട നിയമനടപടികള്‍ സംബന്ധിച്ച് പോലീസിനുള്ള ഹാന്‍ഡ് ബുക്ക് കേന്ദ്ര വനിതാ ശിശുവികസന മന്ത്രി ശ്രീമതി മനേകാ സഞ്ജയ് ഗാന്ധി പുറത്തിറക്കി. കുട്ടികള്‍ക്കെതിരായ കുറ്റകൃത്യങ്ങള്‍ തടയുന്നതില്‍ ഒത്തൊരുമിച്ച് പോരാടാന്‍ ശ്രീമതി മനേകാ സഞ്ജയ് ഗാന്ധി ആഹ്വാനം ചെയ്തു. സ്ത്രീകള്‍ക്കും കുട്ടികള്‍ക്കുമെതിരായ കുറ്റകൃത്യങ്ങളില്‍ നിന്നും വിമുക്തമായ രാജ്യം കെട്ടിപ്പടുക്കാന്‍ ഗവണ്‍മെന്റ് പ്രതിജ്ഞാ ബദ്ധമാണെന്നും മന്ത്രി പറഞ്ഞു.

    എല്ലാ പോലീസ് സ്റ്റേഷനുകളിലും, എല്ലാ ഭാഷകളിലും ഈ ഹാന്‍ഡ് ബുക്ക് ലഭ്യമാണെന്ന് കേന്ദ്ര വനിതാ ശിശു വികസന മന്ത്രാലയം ഉറപ്പുവരുത്തും. കുട്ടികള്‍ക്കെതിരായ കുറ്റകൃത്യങ്ങളില്‍ സ്വീകരിക്കേണ്ട ഘട്ടം ഘട്ടമായ നടപടിക്രമങ്ങളെ കുറിച്ചുള്ള കൃത്യമായ വിവരണമാണ് ഹാന്‍ഡ് ബുക്കിലുള്ളത്. ഇത് സംബന്ധിച്ച ഏറ്റവും പുതിയ കോടതി ഉത്തരവുകളും നിയമങ്ങളും പുസ്തകത്തില്‍ പരാമര്‍ശിച്ചിട്ടുണ്ട്. ടാറ്റാ ഇന്‍സ്റ്റിറ്റ്യൂട്ട് ഓഫ് സോഷ്യല്‍ സയന്‍സസിലെ ഡോ. പി. എം. നായരുടെ നേതൃത്വത്തിലുള്ള സംഘമാണ് ഹാന്‍ഡ് ബുക്ക് തയ്യാറാക്കിയത്. ടാറ്റാ ഇന്‍സ്റ്റിറ്റ്യൂട്ട് ഓഫ് സോഷ്യല്‍ സയന്‍സസും ബ്യൂറോ ഓഫ് പോലീസ് റിസര്‍ച്ച് ആന്‍ഡ് ഡവലപ്‌മെന്റും ചേര്‍ന്നാണ് പുസ്തകം പ്രസിദ്ധീകരിക്കുന്നത്. ബ്യൂറോ ഓഫ് പോലീസ് റിസര്‍ച്ച് ആന്‍ഡ് ഡവലപ്‌മെന്റ് ഡയറക്ടര്‍ ജനറല്‍ ഡോ. എ. പി. മഹേശ്വരി ചടങ്ങില്‍ സംബന്ധിച്ചു.


    IE/AB/BSN

    
    
    (Release ID: 1535994) Visitor Counter : 3
    
    
      Read this release in: English , Hindi , Tamil