      PIB Headquarters

      വ്യാജ ഐഎസ്‌ഐ മാര്‍ക്ക് പതിപ്പിച്ച അലൂമിനിയം പാത്രങ്ങള്‍ പിടിച്ചെടുത്തു
      Posted On: 13 JUN 2018 4:31PM by PIB Thiruvananthpuram


    ആലുവയിലെ ഇന്‍ഡസ്ട്രിയല്‍ ഡെവലപ്‌മെന്റ് ഏരിയയില്‍ പ്രവര്‍ത്തിക്കുന്ന ഗാബ്രി അലൂമിനിയം കമ്പനി പ്രൈവറ്റ് ലിമിറ്റഡ് എന്ന സ്ഥാപനത്തില്‍ നിന്നും വ്യാജ ഐഎസ്‌ഐ മുദ്ര പതിപ്പിച്ച അലൂമിനിയം പാത്രങ്ങള്‍ ബ്യൂറോ ഓഫ് ഇന്ത്യന്‍ സ്റ്റാന്‍ഡേര്‍ഡ്‌സ്, കൊച്ചി ഓഫീസിന്റെ നേതൃത്വത്തില്‍ നടത്തിയ റെയ്ഡില്‍ പിടിച്ചെടുത്തു. വ്യാജ ഐഎസ്‌ഐ മുദ്ര പതിപ്പിച്ച കടായി, ഫ്രൈ പാന്‍, തവ, ചീനച്ചട്ടി തുടങ്ങിയവയും, വ്യാജ മുദ്രയോടു കൂടിയ പാക്കേജിങ്ങ് സാധനങ്ങളും, ലേബലുകളും റെയ്ഡില്‍ പിടിച്ചെടുത്തു. ബി.ഐ.എസ്സ്. ലൈസന്‍സ് ഇല്ലാതെ പ്രവര്‍ത്തിക്കുന്ന സ്ഥാപനത്തിനെതിരെ ബി.ഐ.എസ്സ് ചട്ടം 2016 പ്രകാരമുള്ള നിയമനടപടികള്‍ സ്വീകരിച്ചു. രണ്ട് വര്‍ഷം വരെ തടവോ, രണ്ട് ലക്ഷം രൂപയില്‍ കുറയാത്ത പിഴയോ, ഇവ രണ്ടും കൂടിയോ ലഭിക്കാവുന്ന കുറ്റകൃത്യമാണിത്.


    ഉത്പന്നങ്ങളിലെ ഐഎസ്‌ഐ മുദ്ര യഥാര്‍ത്ഥമാണോ എന്നും, സ്ഥാപനത്തിന് ബിഎസ്‌ഐ ലൈസന്‍സ് ഉണ്ടോ എന്നും www.bis.gov.in എന്ന വെബ്‌സൈറ്റിലൂടെ ഉപഭോക്താക്കള്‍ക്ക് പരിശോധിച്ചറിയാവുന്നതാണ്. വ്യാജ ഐഎസ്‌ഐ മുദ്രയുള്ള ഉത്പന്നങ്ങള്‍ ശ്രദ്ധയില്‍പ്പെട്ടാല്‍ കൊച്ചിയിലെ ഇടപ്പള്ളി സിഗ്നല്‍ ജംഗ്ഷനിലുള്ള ബി.ഐ.എസ് ഓഫീസുമായി 0484-2341174/ 2341175 എന്നീ ഫോണ്‍ നമ്പരുകളിലോ 0484-2341176 എന്ന ഫാക്‌സ് നമ്പരിലോ, hkobo@bis.gov.in എന്ന ഇ-മെയിലിലോ ബന്ധപ്പെടാവുന്നതാണ്. വിവരങ്ങള്‍ കൈമാറുന്ന വ്യക്തികളുടെ പേരുവിവരങ്ങള്‍ രഹസ്യമായി സൂക്ഷിക്കുന്നതായിരിക്കും.
    എബി (13.06.2018)

    
    
    (Release ID: 1535473) Visitor Counter : 1