      PIB Headquarters

      ലഹരി വിരുദ്ധദിനാചരണം: ബോധവത്ക്കരണ പരിപാടി നടത്തി
      Posted On: 26 JUN 2018 2:46PM by PIB Thiruvananthpuram


    ലഹരി വിരുദ്ധ ദിനാചരണത്തോടനുബന്ധിച്ച് കേന്ദ്ര ഗവണ്‍മെന്റിന്റെ കീഴിലുള്ള റീജണല്‍ ഔട്ട്‌റീച്ച് ബ്യൂറോയും നാര്‍കോട്ടിക്‌സ് കണ്‍ട്രോള്‍ ബ്യൂറോയും സംയുക്തമായി ആലുവ മാറമ്പള്ളി എം.ഇ.എസ്. കോളേജില്‍ ബോധവത്ക്കരണ പരിപാടി സംഘടിപ്പിച്ചു. മദ്യനിരോധന സമിതി പ്രസിഡന്റ് ഫാദര്‍ ജേക്കബ് മണ്ണാര്‍പ്രായില്‍ ബോധവത്ക്കരണ പരിപാടി ഉദ്ഘാടനം ചെയ്തു. ലോകത്തിലെ എല്ലാ മതങ്ങളും ലഹരി ഉപയോഗത്തെ കര്‍ശനമായി വിലക്കിയിട്ടുണ്ടെന്നും എല്ലാ ജനങ്ങളും ഇതിനെതിരെ അണിനിരക്കണമെന്നും അദ്ദേഹം പറഞ്ഞു.

      എം.ഇ.എസ് കോളജ് പ്രിന്‍സിപ്പല്‍ ഡോ. എ. ബിജു അധ്യക്ഷത വഹിച്ചു. കൊച്ചി നാര്‍കോട്ടിക്‌സ് കണ്‍ട്രോള്‍ ബ്യൂറോ സബ് സോണിലെ ഇന്റലിജന്‍സ് ഓഫീസര്‍ ശ്രീ കുമാര്‍ മനോഹര്‍ മഞ്ജുള്‍ ബോധവത്ക്കരണ ക്ലാസ് നയിച്ചു. മയക്ക് മരുന്ന് ഉപയോഗം എന്ന വിഷയത്തില്‍ വിദ്യാര്‍ത്ഥികള്‍ക്കായി നടത്തിയ പ്രബന്ധ മത്സരത്തിലെ വിജയികള്‍ക്കുള്ള സമ്മാനങ്ങളും ചടങ്ങില്‍ വിതരണം ചെയ്തു. കോളജിലെ സൈക്കോളജി വിഭാഗം മേധാവി ഡോ. രശ്മി. പി. സ്വാഗതവും ഫീല്‍ഡ് എക്‌സ്ബിഷന്‍ ഓഫീസര്‍ ശ്രീ എല്‍.സി. പൊന്നുമോന്‍ കൃതജ്ഞതയും രേഖപ്പെടുത്തി.
      ഐഇ-ബിഎസ്എന്‍ (26.06.2018)
    
    
    (Release ID: 1536682) Visitor Counter : 1