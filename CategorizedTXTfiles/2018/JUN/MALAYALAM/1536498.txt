      PIB Headquarters

      ശ്രീചിത്ര മെഡിക്കല്‍ ഇന്‍സ്റ്റിറ്റ്യൂട്ടില്‍ നാല് വന്‍ പദ്ധതികള്‍ക്ക് കേന്ദ്ര മന്ത്രി ഡോ. ഹര്‍ഷ് വര്‍ദ്ധന്‍ നാളെ തുടക്കം കുറിക്കും
      Posted On: 22 JUN 2018 5:22PM by PIB Thiruvananthpuram


    കേന്ദ്ര ശാസ്ത്ര സാങ്കേതിക മന്ത്രാലയത്തിന് കീഴിലുള്ള തിരുനന്തപുരത്തെ ശ്രീചിത്ര തിരുനാള്‍ ഇന്‍സ്റ്റിറ്റ്യൂട്ട് ഫോര്‍ മെഡിക്കല്‍ സയന്‍സസ്സ് ആന്റ് ടെക്‌നോളജിയില്‍ നാല് വന്‍ വികസന പദ്ധതികള്‍ക്ക് നാളെ (2018 ജൂണ്‍ 23 ന്) തുടക്കം കുറിക്കും. ഇന്‍സ്റ്റിറ്റ്യൂട്ടിലെ അച്യുതമേനോന്‍ സെന്റര്‍ ഫോര്‍ ഹെല്‍ത്ത് സയന്‍സ് സ്റ്റഡീസ് ഓഡിറ്റോറിയത്തില്‍ നാളെ രാവിലെ 10.30 ന് നടക്കുന്ന ചടങ്ങില്‍ കേന്ദ്ര ശാസ്ത്ര സാങ്കേതിക, പരിസ്ഥിതി, വനം, കാലാവസ്ഥാ വ്യതിയാന, ഭൗമശാസ്ത്ര മന്ത്രി ഡോ. ഹര്‍ഷ് വര്‍ദ്ധന്‍ ഇവയുടെ ഉദ്ഘാടനം നിര്‍വ്വഹിക്കും.


    പ്രധാനമന്ത്രി സ്വാസ്ഥ്യ സുരക്ഷാ യോജന പ്രകാരം നിര്‍മ്മിക്കുന്ന ആശുപത്രി ബ്ലോക്ക്, പൂജപ്പുര ബയോ ടെക്‌നോളജി ക്യാമ്പസിലെ കോമ്പിനേഷന്‍ ഡിവൈസ് ബ്ലോക്ക് എന്നിവയുടെ നിര്‍മ്മാണ ഉദ്ഘാടനവും കേന്ദ്ര ഇലക്‌ട്രോണിക്‌സ്, ഐ.റ്റി. വകുപ്പിന്റെ ധനസഹായത്തോടെ നിര്‍മ്മിക്കുന്ന പുതിയ ഡാറ്റ സെന്റര്‍, അച്യുതമേനോന്‍ സെന്ററിലെ റീജ്യണല്‍ ടെക്‌നോളജി അസസ്സ്‌മെന്റ് കേന്ദ്രം എന്നിവയുടെ ഉദ്ഘാടനവും ഡോ. ഹര്‍ഷ് വര്‍ദ്ധന്‍ നിര്‍വ്വഹിക്കും.


    സംസ്ഥാന സഹകരണ ടൂറിസം മന്ത്രി ശ്രീ. കടകംപള്ളി സുരേന്ദ്രന്റെ അദ്ധ്യക്ഷതയില്‍ നടക്കുന്ന ചടങ്ങില്‍ എം.പി. മാരായ പി.കെ. ശ്രീമതി ടീച്ചര്‍, ശ്രീ. ജോയ് എബ്രഹാം, ശ്രീ. ഒ. രാജഗോപാല്‍ എം.എല്‍.എ, പ്രൊഫ. എം.എസ്. വലിയത്താന്‍, ഇന്‍സ്റ്റിറ്റ്യൂട്ട് പ്രസിഡന്റും മുന്‍ കേന്ദ്ര കാബിനറ്റ് സെക്രട്ടറിയുമായ ശ്രീ. കെ.എം. ചന്ദ്രശേഖര്‍, കേന്ദ്ര ശാസ്ത്ര സാങ്കേതിക സെക്രട്ടറി പ്രൊഫ. ആഷുതോഷ് ശര്‍മ്മ, കേന്ദ്ര ആരോഗ്യ കുടുംബക്ഷേമ ജോയിന്റ് സെക്രട്ടറി ശ്രീ. സുനില്‍ ശര്‍മ്മ തുടങ്ങിയവര്‍ പങ്കെടുക്കും.


    മൊത്തം 662 കോടി രൂപയുടെ പദ്ധതികള്‍ക്കാണ് നാളെ തുടക്കമിടുന്നത്. നിലവിലെ ആശുപത്രി കെട്ടിടത്തിന് സമീപത്തായി 83 സെന്റ് സ്ഥലത്താണ് 170 കിടക്കകളോട് കൂടിയ സ്വാസ്ഥ്യ സുരക്ഷാ ബ്ലോക്ക് നിര്‍മ്മിക്കുന്നത്. 2020 മാര്‍ച്ചില്‍ പൂര്‍ത്തിയാക്കാന്‍ ഉദ്ദേശിക്കുന്ന ബ്ലോക്കില്‍ അത്യാധുനിക സൗകര്യങ്ങളോടു കൂടിയ ഓപ്പറേഷന്‍ തീയേറ്ററുകള്‍, അത്യാഹിത വിഭാഗങ്ങള്‍ മുതലായവയുണ്ടാകും. പ്രതിവര്‍ഷം 10,000 പേര്‍ക്ക് കിടത്തി ചികിത്സയും 15000 പേര്‍ക്ക് ഒ.പി സേവനവും ഒരു ലക്ഷത്തിലേറെ പേര്‍ക്ക് ഒ.പിയില്‍ തുടര്‍ ചികിത്സയും പുതിയ ബ്ലോക്ക് വഴി നല്‍കാന്‍ കഴിയും.
    ബയോ മെഡിക്കല്‍ ഉപകരണങ്ങള്‍ വികസിപ്പിക്കുന്നതിനുള്ള ആധുനിക സൗകര്യങ്ങള്‍ വികസിപ്പിക്കുന്നതിനും അവയുടെ മൂല്യ നിര്‍ണ്ണയം, ഹരിത സംരംഭങ്ങള്‍ എന്നീ മേഖലകള്‍ക്ക് ഊന്നല്‍ നല്‍കി ഇന്‍സ്റ്റിറ്റ്യൂട്ട് രൂപം കൊടുത്ത വിഷന്‍ 2030 പദ്ധതിയുടെ ഭാഗമായിട്ടാണ് 50 കോടി രൂപ ചെലവില്‍ കോമ്പിനേഷണല്‍ ഡിവൈസസ് ബ്ലോക്ക് ആരംഭിക്കുന്നത്.
    ഔഷധ നിര്‍മ്മാണം, രോഗീ പരിചരണത്തിനുള്ള പുതിയ മാര്‍ഗ്ഗങ്ങള്‍, ഇ-ഹെല്‍ത്ത് പോലുള്ള ആരോഗ്യ മേഖലയിലെ പുതിയ സങ്കേതങ്ങള്‍ എന്നിവ കത്തെി അവയെ സമൂഹ നന്‍മക്കായി ഉപയോഗിക്കുകയാണ് അച്യുത മേനോന്‍ സെന്ററില്‍ ആരംഭിക്കുന്ന ഹെല്‍ത്ത് ടെക്‌നോളജി അസസ്‌മെന്റ് സെന്ററിന്റെ ലക്ഷ്യം.
    കേന്ദ്ര ഇലക്‌ട്രോണിക്‌സ് മന്ത്രാലയത്തിന്റേയും കേന്ദ്ര ശാസ്ത്ര സാങ്കേതിക വകുപ്പിന്റേയും സഹായത്തോടെ 12.5 കോടി രൂപ ചെലവഴിച്ചാണ് ഡാറ്റാ സെന്റര്‍ യാഥാര്‍ത്ഥ്യമാക്കിയിട്ടുള്ളത്.
    ND MRD – 505
    ***

    
    
    (Release ID: 1536498) Visitor Counter : 1