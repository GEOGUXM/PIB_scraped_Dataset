      PIB Headquarters

      പതിനാലാം ധനകാര്യ കമ്മീഷന്‍ ധനസഹായം ഉപയോഗിക്കുന്നതില്‍ സംസ്ഥാനത്തെ തദ്ദേശ ഭരണ സ്ഥാപനങ്ങള്‍ വീഴ്ച വരുത്തിയതായി സി.എ.ജി. റിപ്പോര്‍ട്ട് ; കേന്ദ്രാവിഷ്‌കൃത പദ്ധതികളുടെ നടത്തിപ്പിലും വീഴ്ച
      Posted On: 18 JUN 2018 12:52PM by PIB Thiruvananthpuram


    പതിനാലാം ധനകാര്യ കമ്മീഷന്‍ ധനസഹായം ഉപയോഗിക്കുന്നതിന് കേന്ദ്ര ധനമന്ത്രാലയത്തിന്റെ മാര്‍ഗ്ഗ രേഖകള്‍ അനുസരിച്ച് പ്രവര്‍ത്തിക്കുന്നതില്‍ സംസ്ഥാനത്തെ തദ്ദേശ സ്ഥാപനങ്ങള്‍ക്ക് വീഴ്ച വന്നതായി 2017 മാര്‍ച്ചില്‍ അവസാനിച്ച വര്‍ഷത്തെ തദ്ദേശ ഭരണ സ്ഥാപനങ്ങള്‍ സംബന്ധിച്ച സി.എ.ജി. റിപ്പോര്‍ട്ടില്‍ പറയുന്നു. കേന്ദ്രാവിഷ്‌കൃത പദ്ധതികളുടെ നടത്തിപ്പിലും വന്‍വീഴ്ചയുണ്ടായതായി നിയമസഭയില്‍ ഇന്ന് സമര്‍പ്പിച്ച റിപ്പോര്‍ട്ട് ചൂണ്ടിക്കാട്ടുന്നു.


    ധനകാര്യ കമ്മീഷന്റെ മാര്‍ഗരേഖകള്‍ അനുസരിക്കാതെ തദ്ദേശ സ്ഥാപനങ്ങള്‍ക്ക് പെര്‍ഫോര്‍മന്‍സ് ഗ്രാന്‍ഡ് അനുവദിച്ചതില്‍ പൊതു ഖജനാവില്‍ നിന്നും 33. 26 കോടിയുടെ അധിക ചെലവുണ്ടായി. 2015-16 ല്‍ 785.42 കോടി രൂപ ഫണ്ട് ലഭിച്ചതില്‍ 366.44 കോടി രൂപയും അവശേഷിക്കുകയാണ്.2016-17ല്‍ 13 10.05 കോടി രൂപാ ലഭിച്ചപ്പോള്‍ 528.24 കോടി അവശേഷിക്കുകയാണ്.


    കേന്ദ്രാവിഷ്‌കൃത പദ്ധതികളുടെ നടത്തിപ്പിലും വന്‍വീഴ്ചയാണ് സംസ്ഥാനത്തിന് സംഭവിച്ചിരിക്കുന്നത്. അനുവദിച്ച 3475.25 കോടിയില്‍ 813.46 കോടി മുടങ്ങിക്കിടക്കുകയാണ്. എന്നാല്‍ ഫണ്ടുകളുടെ കാലതാമസം, മനുഷ്യവിഭവ ദൗര്‍ലഭ്യം തുടങ്ങിയവയാണ് ധനവിനിയോഗം കുറയാന്‍ കാരണമായതെന്ന് ഗവണ്‍മെന്റ് വിശദീകരിച്ചിട്ടുണ്ട്.


    കേന്ദ്രാവിഷ്‌കൃത പദ്ധതികളുടെ നടത്തിപ്പിനായി നല്കിയ തുക ശരിയായ രീതിയില്‍ വിനിയോഗിക്കാത്തതു മൂലം സംസ്ഥാനതല നോഡല്‍ ഏജന്‍സി, ദാരിദ്ര നിര്‍മ്മാര്‍ജ്ജന യൂണിറ്റ്, കേരള സുസ്ഥിര നഗര വികസന പദ്ധതി എന്നിവിടങ്ങളില്‍ മുടങ്ങിക്കിടക്കുകയാണ്. അടിസ്ഥാന സേവനങ്ങള്‍ക്കല്ലാതെ ധനകാര്യ കമ്മീഷന്‍ ഗ്രാന്റും ചെലവു ചെയ്യരുതെന്ന് ധനകാര്യ കമ്മീഷനും ധനമന്ത്രാലയവും കര്‍ശന നിര്‍ദേശം നല്കിയിട്ടും പരിശോധന നടത്തിയ 35 തദ്ദേശസ്വയം ഭരണ സ്ഥാപനങ്ങളില്‍ 22.72 കോടി രൂപയും ഇക്കാര്യത്തിനല്ല ചെലവാക്കിയതെന്ന് കണ്ടെത്തി. മാത്രവുമല്ല ധനകാര്യ കമ്മീഷന്‍ ഗ്രാന്റ് ഉപയോഗിക്കാന്‍ പാടില്ലാത്ത പ്രത്യേകപദ്ധതികള്‍ക്കായി 10.60 കോടി രൂപ വിനിയോഗിച്ചിട്ടുമുണ്ട്.


    പഞ്ചായത്ത് രാജ് സ്ഥാപനങ്ങളിലെ ഖരമാലിന്യ നിര്‍മ്മാര്‍ജ്ജനത്തിനായുള്ള പദ്ധതികളുടെ നടപ്പാക്കലിലും വീഴ്ചയുണ്ടായി. ലഭിച്ച ഫണ്ട് പൂര്‍ണ്ണമായി വിനിയോഗിക്കുന്നതില്‍ പരാജയപ്പെട്ടത് കര-ജല മലിനീകരണത്തിനു കാരണമായി. ഇത്തരം സ്ഥാപനങ്ങള്‍ ഏറ്റെടുത്ത പ്രവൃത്തികള്‍ നിരീക്ഷിക്കുന്നതില്‍ ജില്ലാ ശുചിത്വ മിഷനുകള്‍ക്കൂം വീഴ്ചയുണ്ടായി. എഴുപതു ശതമാനം തദ്ദേശ സ്ഥാപനങ്ങളും പ്രവര്‍ത്തന ക്ഷമതയില്‍ പരാജയപ്പെട്ടു. ഫണ്ട് വിനിയോഗിക്കുന്നതിലുണ്ടായ കാലതാമസം മൂലം വായ്പാ കാലയളവു നീണ്ടതിനു പുറമേ 45.45 കോടി രൂപയുടെ വായ്പ നഷ്ടമാകുകയും ചെയ്തു.


    ഓഡിറ്റിംഗിന് വിധേയമായ മുപ്പതു തദ്ദേശ സ്വയം ഭരണ സ്ഥാപനങ്ങളില്‍ ആകെ വകയിരുത്തലിന്റെ 52.12 ശതമാനം മാത്രമാണ് വിനിയോഗിക്കപ്പെട്ടത്. സ്ത്രീകളുടെ ആവശ്യങ്ങളും അവര്‍ക്ക് വേണ്ട കാര്യങ്ങളും തിട്ടപ്പെടുത്തുന്നതിനായി ജെന്‍ഡര്‍ വിശകലനം നടത്തുക, ബജറ്റ് തയ്യാറാക്കുക, ഡാറ്റാ സൂക്ഷിക്കല്‍ എന്നിവയൊന്നും ഇവിടങ്ങളില്‍ നടന്നിട്ടില്ല.
    പൊതു, സാമൂഹിക മേഖലകളെ കുറിച്ചുള്ള സി.എ.ജി. റിപ്പോര്‍ട്ടില്‍ ഉയര്‍ന്ന മുന്‍ഗണനാ ജില്ലകളായ കാസര്‍ഗോഡ്, മലപ്പുറം, പാലക്കാട് എന്നിവയ്ക്ക് അധിക ധനസഹായമായ 86.40 കോടി രൂപ നിഷേധിക്കപ്പെട്ടതായി ചൂണ്ടിക്കാട്ടുന്നു. അതേ സമയം ശിശു മരണ നിരക്കും, മാതൃ മരണ നിരക്കും കുറയ്ക്കുന്നതില്‍ ലക്ഷ്യം മറികടന്ന സംസ്ഥാനത്തിന്റെ പ്രകടനം മികച്ചതായിരുന്നുവെന്നും സി.എ.ജി. റിപ്പോര്‍ട്ട് പറയുന്നു.
    രണ്ട് റിപ്പോര്‍ട്ടുകളിലെയും കണ്ടെത്തലുകള്‍ അക്കൗണ്ടന്റ് ജനറല്‍മാരായ ശ്രീമതി ജി. സുധര്‍മിണി, ശ്രീ. എസ്. സുനില്‍ രാജ്, ശ്രീ. കെ.പി. ആനന്ദ് എന്നിവര്‍ തിരുവനന്തപുരത്ത് വാര്‍ത്താ സമ്മേളനത്തില്‍ വിശദീകരിച്ചു.
    ND MRL–236
    ***

    
    
    (Release ID: 1535871) Visitor Counter : 1