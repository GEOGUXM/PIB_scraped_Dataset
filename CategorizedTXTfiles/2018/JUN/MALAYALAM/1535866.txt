      PIB Headquarters

      മെച്ചപ്പെട്ട മൈാബൈല്‍ ഇന്റര്‍നെറ്റ് വേഗതയുമായി ബി.എസ്.എന്‍.എല്‍
      Posted On: 18 JUN 2018 12:45PM by PIB Thiruvananthpuram


    ബി.എസ്.എന്‍.ലിന്റെ കേരളത്തിലുള്ള മൊബൈല്‍ ഉപഭോക്താക്കള്‍ക്ക് മികച്ച ഇന്റര്‍നെറ്റ് സേവനം ലഭ്യമാക്കുന്നതിന്റെ ഭാഗമായി കേരളത്തിന് വേണ്ടി മാത്രമായി പുതിയ ജി.ജി.എസ്.എന്‍. (GGSN - Gateway GPRS Serving Node ) കൊച്ചി, പനമ്പിള്ളി നഗര്‍ എക്‌സ്‌ചേഞ്ചില്‍ പ്രവര്‍ത്തിച്ചു തുടങ്ങി. കേരളത്തിലെ മൊബൈല്‍ ഉപഭോക്താക്കള്‍ക്ക് മെച്ചപ്പെട്ട ഡേറ്റ സ്പീഡും സേവന അനുഭൂതിയും പ്രദാനം ചെയ്യാന്‍ കഴിയുന്ന ഈ സാങ്കേതിക സംവിധാനത്തിന്റെ ഔപചാരിക ഉദ്ഘാടനം ഇന്ന് (ജൂണ്‍ 18 തിങ്കളാഴ്ച) കൊച്ചിയില്‍ നടന്ന ചടങ്ങില്‍ ബി.എസ്.എന്‍. എല്ലിന്റെ മൊബൈല്‍ സേവന വിഭാഗം ഡയറക്ടര്‍ ശ്രീ. ആര്‍.കെ. മിത്തല്‍ കേരള ചീഫ് ജനറല്‍ മാനേജര്‍ ഡോ. പി.റ്റി. മാത്യുവിന്റെ സാന്നിധ്യത്തില്‍ നിര്‍വഹിച്ചു.
    ചെന്നെയിലുള്ള ജി.ജി.എസ്.എന്‍. സംവിധാനമായിരുന്നു ഇത് വരെ ദക്ഷിണേന്ത്യ മൊത്തമുള്ള മൊബൈല്‍ ഡാറ്റ കൈകാര്യം ചെയ്തിരുന്നത്. വേള്‍ഡ് കപ്പ് ഫുട്‌ബോള്‍ ഉള്‍പ്പെടയുള്ള വീഡിയോ സ്ട്രീമിംഗ്, ഹൈ സ്പീഡ് ഡേറ്റ്, ലൈവ് ഗെയിംമിംഗ് തുടങ്ങിയ സേവനങ്ങള്‍ കാര്യക്ഷമതയോടെ കൈകാര്യം ചെയ്യാന്‍ കഴിയുന്ന ഈ സംവിധാനം 4ജി സാങ്കേതിക വിദ്യയുടെ VOLTE ഉള്‍പ്പെടെയുള്ള ആധുനിക പ്രത്യേകതകള്‍ ഉള്‍ക്കൊണ്ടിട്ടുള്ളതാണ്.
    കേരളത്തില്‍ മൊബൈല്‍ നെറ്റ്‌വര്‍ക്ക് വികസനത്തിന്റെ ഭാഗമായി പുതിയ 2600 മൊബൈല്‍ ബി.ടി.എസുകള്‍ (BTS) ഉള്‍പ്പെടെയുള്ള 250 കോടി രൂപയുടെ ഉപകരണങ്ങള്‍ ബി.എസ്.എന്‍.എല്‍. വിന്യസിച്ചുകൊണ്ടിരിക്കുകയാണെന്ന് ഡോ. പി.റ്റി. മാത്യു അറിയിച്ചു. രണ്ട് മാസത്തിനകം ഇത് പൂര്‍ത്തീകരിക്കപ്പെടുമ്പോള്‍ സംസ്ഥാനത്തെ മൊബൈല്‍ കവറേജും ഡാറ്റ വേഗതയും ഏറെ മെച്ചപ്പെടുമെന്ന് അദ്ദേഹം പറഞ്ഞു.
    
    ND MRL–233

    
    
    (Release ID: 1535866) Visitor Counter : 2