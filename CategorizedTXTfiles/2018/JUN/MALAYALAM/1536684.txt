      സാമൂഹ്യനീതി, ശാക്തീകരണ മന്ത്രാലയം

      മദ്യപാനാസക്തിയും ലഹരി മരുന്ന് ഉപയോഗവും നിയന്ത്രിക്കുന്നതുമായി ബന്ധപ്പെട്ട മികച്ച സേവനങ്ങള്‍ക്ക് ദേശീയ പുരസ്‌ക്കാരം
      Posted On: 26 JUN 2018 1:31PM by PIB Thiruvananthpuram


    മദ്യപാനാസക്തിയും ലഹരി മരുന്ന് ഉപയോഗവും നിയന്ത്രിക്കുന്നതുമായി ബന്ധപ്പെട്ട് മികച്ച സേവനം കാഴ്ച വച്ച വ്യക്തികള്‍ക്കും സ്ഥാപനങ്ങള്‍ക്കുമുള്ള നാലാമത് ദേശീയ പുരസ്‌ക്കാരങ്ങള്‍ രാഷ്ട്രപതി ശ്രീ രാം നാഥ് കോവിന്ദ് വിതരണം ചെയ്തു. രാജ്യാന്തര ലഹരി വിരുദ്ധ ദിനാചരണത്തോടനുബന്ധിച്ച് കേന്ദ്ര സാമൂഹിക നീതി, ശാക്തീകരണ മന്ത്രാലയം ന്യൂഡല്‍ഹിയിലെ വിഗ്യാന്‍ ഭവനില്‍ വച്ച് നടത്തിയ പരിപാടിയിലാണ് പുരസ്‌ക്കാരങ്ങള്‍ നല്‍കിയത്. ലഹരിമരുന്ന്, മദ്യപാനാസക്തി നിയന്ത്രണ പ്രവര്‍ത്തനങ്ങള്‍ക്കുള്ള വ്യക്തിഗത പുരസ്‌ക്കാരം തിരുവനന്തപുരം വെള്ളനാട് സ്വദേശി ശ്രീ എല്‍. ആര്‍. മധുജന്‍ ഉള്‍പ്പെടെ മൂന്ന് പേര്‍ സ്വന്തമാക്കി.


    ലഹരി മരുന്ന് ആസക്തി ദാരിദ്ര്യത്തെ പ്രോത്സാഹിപ്പിക്കുമെന്നും ഇത് നമ്മുടെ ദേശീയ സുരക്ഷയ്ക്കും വികസന, പൊതു ക്ഷേമ ലക്ഷ്യങ്ങള്‍ക്കും വെല്ലുവിളി ഉയര്‍ത്തുമെന്നും രാഷ്ട്രപതി പറഞ്ഞു. അതിര്‍ത്തി പ്രദേശങ്ങളില്‍ ലഹരി കടത്തിലും ലഹരി ഉപയോഗത്തിലുമുണ്ടാകുന്ന വര്‍ദ്ധന തീവ്രവാദവും രാഷ്ട്രീയ അസ്ഥിരതയുമായി ബന്ധപ്പെട്ടിരിക്കുന്നതായും അദ്ദേഹം പറഞ്ഞു. കേന്ദ്ര സാമൂഹിക നീതി, ശാക്തീകരണ വകുപ്പ് മന്ത്രി ചെയര്‍മാനായ ദേശീയ തിരഞ്ഞെടുപ്പ് സമിതിയാണ് നോമിനേഷനുകള്‍ പരിശോധിച്ച് പുരസ്‌ക്കാര ജേതാക്കളെ തിരഞ്ഞെടുത്തത്. കേന്ദ്ര സാമൂഹിക നീതി, ശാക്തീകരണ വകുപ്പ് മന്ത്രി ശ്രീ താവര്‍ചന്ദ് ഗേഹ്‌ലോട്ട്, സഹമന്ത്രിമാരായ ശ്രീ കൃഷന്‍ പാല്‍ ഗുര്‍ജര്‍, ശ്രീ രാംദാസ് അതാവലേ, ശ്രീ വിജയ് സാംപ്ല, വകുപ്പ് സെക്രട്ടറി ശ്രീമതി നീലം സാഹ്നി തുടങ്ങിയര്‍ ചടങ്ങില്‍ പങ്കെടുത്തു.


    രാജസ്ഥാന്‍ കോട്ട സ്വദേശി ഡോ. ആര്‍. സി. സാഹ്നി, ഗോവ സ്വദേശി ഡോ. രാജേഷ് തുകാരാം പാട്ടീല്‍ എന്നിവരാണ് ശ്രീ മധുജനൊപ്പം വ്യക്തിഗത പുരസ്‌ക്കാരങ്ങള്‍ നേടിയത്. മികച്ച സംയോജിത റീഹാബിലിറ്റേഷന്‍ കേന്ദ്രത്തിനുള്ള പുരസ്‌ക്കാരം രാജസ്ഥാനിലെ തപോവന്‍ നശാമുക്തി ഏവം പുനര്‍വസ് സന്‍സ്ഥാന് ലഭിച്ചു. മികച്ച ലഹരി വിരുദ്ധ പ്രവര്‍ത്തനങ്ങള്‍ നടത്തിയ പഞ്ചായത്തീ രാജ്, മുനിസിപ്പല്‍ സ്ഥാപനത്തിനുള്ള പുരസ്‌ക്കാരം ഒഡീഷയിലെ ലാരിയപാളി ഗ്രാമപഞ്ചായത്ത് നേടി. ലഹരി, മദ്യപാന നിയന്ത്രണ പ്രവര്‍ത്തനം നടത്തിയ മികച്ച വിദ്യാഭ്യാസ സ്ഥാപനത്തിനുള്ള പുരസ്‌ക്കാരം നേടിയത് പഞ്ചാബ് ഇന്‍സ്റ്റിറ്റ്യൂട്ട് ഓഫ് മെഡിക്കല്‍ സയന്‍സാണ്. ലഹരി, മദ്യപാന നിയന്ത്രണ മേഖലയിലെ മികച്ച നോണ്‍ പ്രോഫിറ്റ് സംഘടനയ്ക്കുള്ള പുരസ്‌ക്കാരം മുംബൈയിലെ നശ്ബന്ധി മണ്ഡലും മികച്ച ഗവേഷണത്തിനുള്ള പുരസ്‌ക്കാരം ചണ്ഡീഗഢിലെ ഡ്രഗ്, ഡീ അഡിക്ഷന്‍ ആന്‍ഡ് ട്രീറ്റ്‌മെന്റ് സെന്ററിനും മികച്ച ബോധവത്ക്കരണ പ്രചാരണത്തിനുള്ള പുരസ്‌ക്കാരം ബീഹാറിലെ സംസ്ഥാന സാക്ഷരതാ മിഷന്‍ അതോറിറ്റിയും നേടി.


    IE-AB-BSN(26.06.2018)


    

    
    (Release ID: 1536684) Visitor Counter : 3
    
    
      Read this release in: English , Hindi