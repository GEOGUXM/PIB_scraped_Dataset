      উপ-রাষ্ট্রপতিরসচিবালয়

      সঠিক তথ্যের ভিত্তিতে উন্নয়নমূলক কাজের ক্ষমতা তৈরির মাধ্যম হতে হবে সংবাদমাধ্যমকে, বলেন উপ-রাষ্ট্রপতি নেতিবাচক বা বিভাজনমূলক নয়, জাতীয় স্বার্থে গঠনমূলকভাবে মতবিনিময়ের আহ্বান শ্রী ভেঙ্কাইয়া নাইডু’র রাজ্যসভা টিভির ইউটিউব গ্রাহকের সংখ্যা ১০ লক্ষ ছাপিয়ে যাওয়ার সুবাদে উপ-রাষ্ট্রপতির চায়ের আসর
      Posted On: 19 JUN 2018 12:01PM by PIB Kolkata


    নয়াদিল্লি, ১৮ জুন, ২০১৮


    ভারতের উপ-রাষ্ট্রপতি ও রাজ্যসভা টিভির চেয়ারম্যান শ্রী এম ভেঙ্কাইয়া নাইডু সংবাদমাধ্যমকে সঠিক তথ্যের ভিত্তিতে উন্নয়নমূলক কাজের ক্ষমতা তৈরির মাধ্যম হওয়ার আহ্বান জানিয়েছেন । এছাড়া, দেশ জুড়ে সাধারণের মধ্যে বিভিন্ন গুরুত্বপূর্ণ বিষয়ের ওপর ইতিবাচক ও গঠনমূলক মতবিনিময়ের প্রয়োজনীয়তার ওপর তিনি জোর দেন । একইসঙ্গে, সংবাদমাধ্যমকে নিজ ভূমিকার কথাও স্মরণ করিয়ে দেন তিনি ।


    রাজ্যসভা টিভির পেশাদারদের উপ-রাষ্ট্রপতি বিশেষভাবে বলেন, আলাপ-আলোচনা কখনই নেতিবাচক, তিক্ত বা বিভাজনমূলক হওয়া উচিৎ নয়। আলাপচারিতার মাধ্যমে মানুষে-মানুষে ভেদাভেদ নয়, বরং মেলবন্ধন রচনা করতে হবে বলে উপ-রাষ্ট্রপতি মন্তব্য করেন। এই মাসে রাজ্যসভা টিভির উপভোক্তার সংখ্যা ১০ লক্ষ অতিক্রম করেছে বলে রাজ্যসভা টিভির ১০০ জন পেশাদারকে তিনি একটি চায়ের আসরে আমন্ত্রণ জানিয়েছিলেন। ২০১১-র আগস্টে চালু হওয়ার পর গত ছ’বছরে চ্যানেলটির দর্শক সংখ্যা ৪.২৫ লক্ষ হয়েছিল। তারপর গত ১০ মাসে রাজ্যসভা টিভির নতুন গ্রাহকের সংখ্যা ৫ লক্ষ ছাপিয়ে গেছে বলে উপ-রাষ্ট্রপতি জানান।


    শ্রী নাইডু বলেন, একটি জাতির অগ্রগতি সে দেশের জনমতের দ্বারা প্রভাবিত হয়। সেজন্য, দেশের সমস্যাগুলি মোকাবিলার লক্ষ্যে দেশের জনসাধারণের মধ্যে মতবিনিময়ের প্রক্রিয়াকে ইতিবাচক ও গঠনমূলক করে তোলার প্রয়োজন রয়েছে। উপ-রাষ্ট্রপতি আরও বলেন, গণতন্ত্রের চতুর্থ স্তম্ভ হিসাবে সংবাদমাধ্যমের একটি গুরুদায়িত্ব হল ইতিবাচক মতবিনিময় সম্ভব করা। বিভিন্ন পর্যায়ে প্রশাসন ও নীতি রূপায়ণের সমস্যা ও ঘাটতিগুলি তুলে ধরার প্রয়োজন রয়েছে যা মানুষকে তথ্যভিত্তিক সিদ্ধান্ত গ্রহণ করতে সাহায্য করবে। সংবাদমাধ্যম কোন বিশেষ উদ্দেশ্য ছারাই সমালোচনা করতে পারে এবং তার প্রয়োজনও রয়েছে বলে উপ-রাষ্ট্রপতি মন্তব্য করেন।


    রাজ্যসভা টিভি-কে সংসদের একটি প্রতিষ্ঠান উল্লেখ করে উপ-রাষ্ট্রপতি বলেন, চ্যানেলটির সম্পাদকীয় নীতি ও সংবাদ পরিবেশনের কাজ সংসদের আদেশ দ্বারা পরিচালিত হবে। দেশের বর্তমান ও ভবিষ্যতের সমস্যাগুলি সমাধানের মাধ্যমে আর্থ-সামাজিক উন্নয়নের কাজ ত্বরান্বিত করাই সংসদের অনুশাসনের মূলে রয়েছে বলে তিনি উল্লেখ করেন ।


    CG/SC/DM/….

    
    
    (Release ID: 1535856) Visitor Counter : 5