      প্রতিরক্ষামন্ত্রক

      বিশ্ব পরিবেশ দিবস, ২০১৮ : লক্ষ্য প্লাস্টিক থেকে দূষণমুক্তি
      Posted On: 05 JUN 2018 12:04PM by PIB Kolkata


    নয়াদিল্লি, ৪ জুন, ২০১৮


    বিশ্ব পরিবেশ দিবসে সবুজায়ন কর্মসূচি রূপায়ণের চারটি বছর ইতিমধ্যেই সম্পূর্ণ করেছে ভারতীয় নৌ-বাহিনী। পরিবেশ সংরক্ষণ প্রচেষ্টার একটি অঙ্গ হিসাবে সমুদ্রের নীল জলের সঙ্গে সবুজায়ন কর্মসূচির সাযুজ্য বজায় রাখার মতো একটি উচ্চাকাঙ্ক্ষামূলক উদ্যোগও গ্রহণ করা হয়েছে। জ্বালানি সাশ্রয় এবং পরিবেশ সংরক্ষণ সম্পর্কিত বিভিন্ন নীতি অনুসরণ করার ফলে নৌ-বাহিনীর প্রতিষ্ঠানগুলিতে যে সুফল মিলেছে একথাও আজ একটি প্রমাণিত সত্য।


    বাতাসে কার্বন নির্গমনের মাত্রা প্রায় শূন্যে নামিয়ে আনার লক্ষ্যে জ্বালানি সাশ্রয়ের সঙ্গে নৌ-বাহিনী যুক্ত করেছে সবুজ প্রযুক্তিকে। এই প্রযুক্তির হাত ধরেই কাগজ-কলম ছাড়াই প্রাতিষ্ঠানিক কাজকর্ম সেরে ফেলার উদ্যোগ গ্রহণ করা হয়েছে। এজন্য আশ্রয় নেওয়া হচ্ছে ডিজিটাল পদ্ধতির। অন্যদিকে, সবুজায়ন তথা বনায়ন কর্মসূচির আওতায় গত বছর ১৬ হাজার বৃক্ষ চারাও রোপণ করা হয়েছে।


    পরিবেশকে দূষণমুক্ত করার উদ্দেশ্যে নৌ-বাহিনী আরও বেশি করে জোর দিয়েছে ব্যাটারি-চালিত যান ব্যবহারের ওপর। এর ফলে, জীবাশ্ম জ্বালানির ওপর নির্ভরশীলতা হ্রাস পাওয়ার সুবাদে কার্বন নির্গমনের মাত্রাও উল্লেখযোগ্যভাবে হ্রাস পেয়েছে।


    বিশ্ব পরিবেশ দিবস, ২০১৮ উদযাপনের একটি থিম হিসাবে এ বছর বেছে নেওয়া হয়েছে প্লাস্টিক দূষণ প্রতিরোধের মতো একটি বিষয়কে। এখানে উল্লেখ করা যেতে পারে যে গত শতাব্দীর মোট প্লাস্টিক উৎপাদনের মাত্রাকে ছাপিয়ে গেছে শুধুমাত্র গত এক দশকেই উৎপাদিত প্লাস্টিক সামগ্রী। প্রত্যেক বছর বিশ্বের বিভিন্ন দেশে ব্যবহার করা হয় ৫০০ বিলিয়নের মতো প্লাস্টিক ব্যাগ যা মোট বর্জ্যের ১০ শতাংশ স্থান অধিকার করে থাকে। এই কারণেই প্লাস্টিক দূষণ সম্পর্কে সচেতনতা প্রসারের লক্ষ্যেই এবারের বিশ্ব পরিবেশ দিবসকে প্লাস্টিক দূষণ প্রতিরোধী কর্মসূচি হিসাবে পালন করার উদ্যোগ গ্রহণ করা হয়েছে।


    CG/SKD/DM/

    
    
    (Release ID: 1534350) Visitor Counter : 27
    
    
      Read this release in: English