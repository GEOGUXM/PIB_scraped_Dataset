      প্রতিরক্ষামন্ত্রক

      শিশুদের ওপর অপরাধ কমানোর জন্য পুলিশ কি কি আইনি প্রক্রিয়া নিতে পারে সে নিয়ে হ্যান্ডবুক প্রকাশ করলেন মানেকা সঞ্জয় গান্ধী
      Posted On: 21 JUN 2018 12:53PM by PIB Kolkata


    নয়াদিল্লি, ২০ জুন , ২০১৮


    শিশুদের বিরুদ্ধে অপরাধ প্রবণতা বন্ধ করতে পুলিশ যাতে সহজেই আইনি প্রক্রিয়া শুরু করতে পারে সেজন্য একটি হ্যান্ডবুক প্রকাশ করলেন কেন্দ্রীয় মহিলা ও শিশু বিকাশ মন্ত্রী মানেকা সঞ্জয় গান্ধী। গতকাল নতুন দিল্লীতে একটি অনুষ্ঠানে তিনি এই হ্যান্ডবুক প্রকাশ করেন।


    অনুষ্ঠানে বক্তব্য রাখতে গিয়ে শ্রীমতি গান্ধী শিশুদের ওপর অপরাধ বন্ধ করতে সংশ্লিষ্ট সব পক্ষকে একজোট হওয়ার আহ্বান জানান। তিনি বলেন, মহিলা ও শিশুদের ওপর অপরাধ সম্পূর্ণ বন্ধ করতে এই সরকার বদ্ধপরিকর। তিনি এও জানান, বিশেষ কয়েকটি সংস্হার সঙ্গে মহিলা ও শিশু বিকাশ মন্ত্রক একযোগে কাজ করবে যাতে এই হ্যান্ডবুকটি স্হানীয় ভাষায় প্রত্যেক পুলিশ স্টেশনেই পাওয়া যায়। সরকার যে এই সমস্যা মেটাতে বিভিন্ন পদক্ষেপ নেওয়ার সিদ্ধান্ত নিয়েছে, তাও কথাপ্রসঙ্গে জানান তিনি। এক্ষেত্রে পুলিশ ও আরও কিছু সংস্হার দক্ষতাবৃদ্ধির পাশাপাশি, এদের আরও ক্ষমতা প্রদান করা একটি গুরুত্বপূর্ণ পদক্ষেপ হতে পারে, যার মাধ্যমে পেশাগতভাবে এ ধরণের অপরাধ মোকাবিলা করা সম্ভব।


    অনুষ্ঠানে শ্রীমতি গান্ধী নিখোঁজ শিশুদের পুনরুদ্ধার করে পরিবারে ফিরিয়ে দেওয়ার ক্ষেত্রে, চাইল্ড লাইন ও রেলওয়ে চাইল্ড লাইনের সাফল্য তুলে ধরেন। এ প্রসঙ্গে ভালো এবং মন্দ স্পর্শ সম্পর্কে শিশুদের সচেতন করতে কোমল নামের যে ছোট ডকুচিত্রটি প্রকাশ করা হয়েছে, সে বিষয়টিও উত্থাপন করেন তিনি।


    ধর্ষনের অভিযোগের তদন্দের জন্য শ্রীমতী গান্ধী প্রত্যেক থানায় তদন্ত করার বিশেষ কিট রাখার প্রয়োজনীয়তা সম্পর্কেও বলেন। এ ব্যাপারে ছেলেমেয়েদের সতর্ক করতে প্রত্যেক পড়ার বইয়ের প্রথম ও শেষ পৃষ্ঠায় পকসো সংক্রান্ত আইন ছাপার বিষয়টি কেন্দ্রীয় মানবসম্পদ উন্নয়ন মন্ত্রক বিবেচনা করছে। এছাড়াও ই-বক্স অভিযোগ ব্যবস্হা সম্পর্কেও বলেন, শ্রীমতী গান্ধী।


    উল্লেখ্য, টাটা ইন্সটিটিউট অফ সোশ্যাল সায়েন্সেস (টিআইএমএম)-এর ডঃ পি এম নায়ারের নেতৃত্বে একটি দল এই হ্যান্ডবুকটি তৈরি করেছে। বইটি টিআইএমএম-এর সহযোগিতায় প্রকাশ করেছে ব্যুরো অফ পোলিস রিসার্চ অ্যান্ড ডেভেলপমেন্ট।


    CG/BD /NS/…

    
    
    (Release ID: 1536114) Visitor Counter : 5