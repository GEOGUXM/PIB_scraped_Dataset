      প্রধানমন্ত্রীরদপ্তর

      মধ্যপ্রদেশে নগরোন্নয়ন প্রকল্পের সূচনা করলেন প্রধানমন্ত্রী; বন্টন করলেন স্বচ্ছ সর্বেক্ষণ পুরস্কার
      Posted On: 25 JUN 2018 4:41PM by PIB Kolkata


    নয়াদিল্লি , ২ ৩ জুন, ২০১ ৮


    প্রধানমন্ত্রী শ্রী নরেন্দ্র মোদী শনিবার মধ্যপ্রদেশের বিভিন্ন স্থানে প্রধানমন্ত্রী আবাস যোজনা, শহরাঞ্চলে পানীয় জল সরবরাহ কর্মসূচি, শহর এলাকায় কঠিন বর্জ্য ব্যবস্থাপনা, নগর পরিবহণ, শহরাঞ্চলের স্বাস্থ্য ব্যবস্থা এবং নগর-কেন্দ্রিক অন্যান্য প্রকল্পের আনুষ্ঠানিক সূচনা করেন রিমোটের সাহায্যে।


    ইন্দোরে আয়োজিত এক অনুষ্ঠানে স্বচ্ছ সর্বেক্ষণ – ২০১৮ পুরস্কার বন্টনের পাশাপাশি স্বচ্ছ সর্বেক্ষণ – ২০১৮’র ফলাফল সংশ্লিষ্ট একটি ড্যাশবোর্ডেরও এদিন তিনি সূচনা করেন।


    বিশাল এক জনসমাবেশে ভাষণদানকালে প্রধানমন্ত্রী বলেন যে, স্বচ্ছ ভারত গড়ে তোলা ছিল মহাত্মা গান্ধীর এক স্বপ্নবিশেষ। তাঁর এই স্বপ্ন পূরণেই আজ সংকল্পবদ্ধ ১২৫ কোটি ভারতবাসী । শ্রী মোদী বলেন যে , সমগ্র দেশ আজ ইন্দোরকে দেখে অনুপ্রাণিত হতে পারে। কারণ, এই শহরটি দেশের পরিচ্ছন্নতম শহর হিসাবে পুরস্কৃত । পরিচ্ছন্নতা অভিযানের ক্ষেত্রে বিশেষ সাফল্য দেখানোর জন্য ঝাড়খন্ড, মহারাষ্ট্র এবং ছত্তিশগড়েরও বিশেষ প্রশংসা করেন তিনি। স্বাস্থ্য ব্যবস্থার ক্ষেত্রে এ পর্যন্ত অর্জিত সাফল্য ও অগ্রগতির কথাও এদিন উল্লেখ করেন প্রধানমন্ত্রী। তিনি বিশেষ আশা প্রকাশ করে বলেন যে, আগামী বছর মহাত্মা গান্ধীর সার্ধশত জন্মবার্ষিকীকালে তাঁর স্বপ্ন বাস্তবায়িত হতে চলেছে।


    নাগরিক পরিকাঠামোর আধুনিকীকরণের লক্ষ্যে কেন্দ্রীয় সরকারের প্রচেষ্টার কথাও উল্লেখ করেন প্রধানমন্ত্রী। স্বচ্ছ ভারত মিশন ছাড়াও, প্রধানমন্ত্রী আবাস যোজনা (শহরাঞ্চল), স্মার্ট নগরী প্রকল্প, অম্রুত, শহরাঞ্চলের জন্য দীনদয়াল জাতীয় জীবিকা মিশন ইত্যাদিরও উল্লেখ ছিল প্রধানমন্ত্রীর ভাষণে। ভারতের প্রথম স্মার্ট নগরী নয়া রায়পুরে কয়েকদিন আগে এক সুসংবদ্ধ নির্দেশ ও নিয়ন্ত্রণ কেন্দ্রের উদ্বোধন করে এসেছেন বলে জানান তিনি। শ্রী মোদী বলেন যে, এই ধরণের কর্মসূচি বর্তমানে রূপায়িত হচ্ছে মধ্যপ্রদেশের ৭টি শহরে। মধ্যপ্রদেশে নগরোন্নয়ন সম্পর্কিত অন্যান্য যে সমস্ত প্রকল্পের কাজ চলছে, তারও উল্লেখ করেন তিনি। প্রধানমন্ত্রী জানান যে, এই রাজ্যের ১ লক্ষেরও বেশি মানুষ তাঁদের একটি করে নিজস্ব বাসস্থানের সুযোগলাভ করেছেন।


    প্রধানমন্ত্রী বলেন যে, আগামী ২০২২ সালের মধ্যে সকলের জন্য বাসস্থান গড়ে তোলার লক্ষ্য পূরণে নিরলসভাবে কাজ করে চলেছে কেন্দ্রীয় সরকার। গত চার বছরে ১ কোটি ১৫ লক্ষের মতো বাসস্থান ইতিমধ্যেই নির্মিত হয়েছে এবং আগামী ২০২২ সালের মধ্যে সুনির্দিষ্ট লক্ষ্যমাত্রা পূরণে আরও প্রায় ২ কোটি বাসস্থান নির্মাণ করা হবে। প্রধানমন্ত্রী আবাস যোজনা যে কর্মসংস্থান ও নারী ক্ষমতায়নের পথ প্রশস্ত করেছে – একথারও উল্লেখ করেন তিনি।


    উন্নয়নের অন্যান্য ক্ষেত্রে অগ্রগতির একটি ছবিও এদিন ফুটে ওঠে প্রধানমন্ত্রীর বক্তব্যে।


    SSS/SKD / SB……

    
    
    (Release ID: 1536480) Visitor Counter : 6
    
    
      Read this release in: English