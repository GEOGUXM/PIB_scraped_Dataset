      জাহাজচলাচলমন্ত্রক

      সুন্দরবনের অদূরে অগ্নিকাণ্ডে ক্ষতিগ্রস্ত বাণিজ্য পোত ‘এসএসএল কলকাতা’র ওপর বিশেষ নজর রাখার ব্যবস্থা
      Posted On: 19 JUN 2018 12:13PM by PIB Kolkata


    নয়াদিল্লি, ১৮ জুন, ২০১৮


    সুন্দরবন অঞ্চল থেকে ১০ মাইল দূরে আটকে পড়া জাহাজ ‘এসএসএল কলকাতা’য় উদ্ধার কাজ চালানোর বিষয়টির ওপর নজর রেখে চলেছে কেন্দ্রীয় জাহাজ চলাচল আধিকারিকের দপ্তর। উদ্ধার কাজের দায়িত্ব দেওয়া হয়েছে সিঙ্গাপুরের নাম করা সংস্থা মেসার্স স্মিথ ইন্টারন্যাশনালকে। তবে, প্রতিকূল আবহাওয়া এবং সামুদ্রিক পরিস্থিতির কারণে এই মুহূর্তে উদ্ধার কাজ বন্ধ রয়েছে। উদ্ধার কাজের সঙ্গে যুক্ত কর্মীরা ইতিমধ্যেই কলকাতায় পৌঁছে গেছেন এবং আবহাওয়াজনিত পরিস্থিতির উন্নতি হলে উদ্ধার কাজ আবার শুরু করা হবে। জাহাজটিতে আগুন লাগার ঘটনায় হতাহতের কোন খবর এ পর্যন্ত পাওয়া যায়নি।


    উল্লেখ্য, গত ১৩ই জুন, রাত ১০-৫০ মিনিটে জাহাজ চলাচল আধিকারিকের দপ্তরের যোগাযোগ কেন্দ্রে ঐ বাণিজ্য পোতটি থেকে খবর আসে যে জাহাজের মাল রাখার জায়গায় বিস্ফোরণ ঘটার ফলে কন্টেনারগুলিতেও আগুন ধরে গেছে। এই কারণে প্রয়োজনীয় সাহায্য ও সহায়তা চেয়ে বার্তা পাঠানো হয় যোগাযোগ কেন্দ্রটিতে। মোট ২২ জন নাবিক ঐ সময় জাহাজটিতে ছিলেন এবং ৪৬৪টি মাল ভর্তি কন্টেনার নিয়ে তা অন্ধ্রপ্রদেশের কৃষ্ণপত্তনম বন্দর থেকে পশ্চিমবঙ্গের কলকাতা বন্দরের দিকে আসছিল। বার্তা পাওয়ার সঙ্গে সঙ্গেই জাহাজ চলাচল দপ্তরের আধিকারিকের যোগাযোগ কেন্দ্র থেকে সতর্ক করে দেওয়া হয় উপকূল রক্ষী বাহিনী এবং কলকাতা পোর্ট ট্রাস্ট সহ সংশ্লিষ্ট অন্যানা পক্ষকে। বিপদগ্রস্ত জাহাজটির মাস্টার এবং নাবিকদের সর্বতোভাবে সাহায্য ও সহযোগিতার নির্দেশ দেওয়া হয়। পরদিন ভোরবেলায় পরিস্থিতি খতিয়ে দেখে কলকাতা পোর্ট ট্রাস্ট এবং ভারতীয় উপকূল রক্ষী বাহিনীকে অনুরোধ করা হয় জাহাজটির আগুন নিভিয়ে ফেলার সঙ্গে সঙ্গে নাবিকদের উদ্ধার ও রক্ষা করার জন্য। সেইসঙ্গে, জাহাজটি থেকে সমুদ্রের জলে যাতে কোনরকম দূষণ না ঘটে, তা নিশ্চিত করার জন্য প্রয়োজনীয় পদক্ষেপ গ্রহণেরও নির্দেশ দেওয়া হয়। জাহাজটির মাস্টার এবং নাবিকদের উদ্ধার করে নিয়ে আসে ভারতীয় উপকূল রক্ষী বাহিনী।


    সুন্দরবন যেহেতু পরিবেশের দিক থেকে খুবই গুরুত্বপূর্ণ একটি অঞ্চল, সেই কারণে জাহাজটি থেকে যে কোন ধরণের দূষণ রোধে নির্দেশ দেওয়া হয় জাহাজ চলাচল আধিকারিকের দপ্তর থেকে। দ্রুত ব্যবস্থা গ্রহণের জন্য আর্জি জানানো হয় সংশ্লিষ্ট জাহাজ সংস্থা এবং তার পরিচালন কর্তৃপক্ষকে। ঐদিনই কলকাতা বন্দর কর্তৃপক্ষ, ভারতীয় নৌ-বাহিনী এবং ভারতীয় উপকূল রক্ষী বাহিনী সহ সংশ্লিষ্ট বিভিন্ন পক্ষকে নিয়ে এক জরুরি বৈঠকে মিলিত হন মার্কেন্টাইল মেরিন দপ্তরের প্রিন্সিপাল আধিকারিক। জাহাজটির মালিক কর্তৃপক্ষকেও ঐ বৈঠকে ডাকা হয়। সুন্দরবন এবং বাংলাদেশের জল সীমানায় যাতে জাহাজটি কোনভাবে দূষণ ছড়াতে না পারে, সেই মর্মে এক সিদ্ধান্তও গৃহীত হয় এই বৈঠকে। ভারতীয় নৌ-বাহিনী ১৬ই জুন বিশেষ তৎপরতার সঙ্গে এক অভিযান চালিয়ে জাহাজটিকে বাংলাদেশ জল সীমানার ১৫ মাইল দূরে নিয়ে আসার কাজে সফল হয়।


    CG/SKD/DM/…

    
    
    (Release ID: 1535859) Visitor Counter : 7
    
    
      Read this release in: English