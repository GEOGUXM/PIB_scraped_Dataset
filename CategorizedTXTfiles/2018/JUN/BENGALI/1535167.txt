      কয়লামন্ত্রক

      কয়লা মন্ত্রকের গত চার বছরের বিভিন্ন উদ্যোগ ও সাফল্য সম্পর্কে ভিডিও সম্মেলন শ্রী পীযূষ গোয়েলের
      Posted On: 12 JUN 2018 4:24PM by PIB Kolkata


    কোল ইন্ডিয়া লিমিটেডের কয়লা উৎপাদনের মাত্রা ২০১৩-১৪ অর্থ বছরের ৪৬২ মিলিয়ন টন থেকে ২০১৭-১৮ অর্থ বছরে বৃদ্ধি পেয়েছে ৫৬৭ মিলিয়ন টনে। কয়লা অনুসন্ধানের কাজে খননের মাত্রাও ২০১৩-১৪ অর্থ বছরের তুলনায় ২০১৭-১৮ অর্থ বছরে বৃদ্ধি পেয়েছে প্রায় দ্বিগুণ। কোল ইন্ডিয়া লিমিটেডের পক্ষ থেকে ২০১৩-১৪ সালে খনন কার্য চালানো হয়েছিল ৬.৯ লক্ষ মিটার এলাকা বরাবর। তুলনায় ২০১৭-১৮ অর্থ বছরে খনন কাজের মাত্রা বৃদ্ধি পেয়েছে ১৩.৭ লক্ষ মিটারে। এই সাফল্যের নিরিখে একথা বোধ হয় নিশ্চিতভাবেই বলা যায় যে, সপ্তাহের সাত দিনই ২৪ ঘন্টা করে সকলের জন্য শক্তি বা বিদ্যুৎ ব্যবস্থা সুলভ করে তুলতে প্রধানমন্ত্রী শ্রী নরেন্দ্র মোদীর চিন্তাভাবনা অচিরেই বাস্তবায়িত হতে চলেছে।


    দেশের ১২টি শহরের সংবাদ মাধ্যম প্রতিনিধিদের সঙ্গে এক ভিডিও সম্মেলনে আজ এই তথ্য প্রকাশ করেন কেন্দ্রীয় রেল ও কয়লা মন্ত্রী শ্রী পীযূষ গোয়েল। কেন্দ্রীয় যোগাযোগ (স্বাধীন দায়িত্বপ্রাপ্ত) ও রেল প্রতিমন্ত্রী শ্রী মনোজ সিনহা এবং অপর এক রেল প্রতিমন্ত্রী শ্রী রাজেন গোহাইন-ও উপস্থিত ছিলেন ভিডিও সম্মেলনকালে। আমেদাবাদ, ভোপাল, চেন্নাই, গুয়াহাটি, ইম্ফল, জয়পুর, কলকাতা, লক্ষ্ণৌ, পুণে, পাটনা, রায়পুর এবং রাঁচি – এই ১২টি শহরের সংবাদ মাধ্যম প্রতিনিধিরা যোগ দেন এই বৈঠকে।

                                                                                                                                                                          
                                         সর্বভারতীয় কয়লা উৎপাদনের মাত্রা (এমটি)  কোল ইন্ডিয়া লিমিটেডের কয়লা উৎপাদনের মাত্রা (এমটি)  সর্বভারতীয় কয়লা পরিবহণের মাত্রা (এমটি)
                                                                                                                                                                          
                                                                                                                                                                          
                                                                                                                                                                          
২০১০-১১ থেকে ২০১৩-১৪                     ৩৩                                      ৩১                                                 ৪৮.৬                                  
                                                                                                                                                                          
                                                                                                                                                                          
                                                                                                                                                                          
২০১৪-১৫ থেকে ২০১৭-১৮                     ৬৭                                      ৭৩                                                 ৮৭.৭৬                                 
                                                                                                                                                                          
                                                                                                                                                                          
                                                                                                                                                                          
গত চার বছরে উৎপাদন ও পরিবহণ বৃদ্ধির হার  ১০৩ শতাংশ                               ১৩৫ শতাংশ                                          ৮০.৬ শতাংশ                            
                                                                                                                                                                          
                                                                                                                                                                          

    শ্রী গোয়েল সংবাদ মাধ্যম প্রতিনিধিদের জানান যে, উন্নতমানের কয়লা উৎপাদনের জন্য সর্বতোভাবে প্রচেষ্টা চালিয়ে যাচ্ছে তাঁর মন্ত্রক । কয়লার গুণমানের ওপর নজরদারি প্রক্রিয়ায় স্বচ্ছতা ও দক্ষতা নিশ্চিত করার লক্ষ্যে চালু হয়েছে ‘উত্তম’ অ্যাপ। কোল ইন্ডিয়া লিমিটেড (সিআইএল) এবং সিঙ্গারেনি কোলিয়ারিজ কোম্পানি লিমিটেডের (এসসিসিএল) সবকটি খনিরই গ্রেড পুনর্নির্ধারণ করা হয়েছে। ব্যয় সাশ্রয়ী পদ্ধতিতে কম খরচে বিদ্যুতের যোগান নিশ্চিত করার জন্যও সর্বতোভাবে প্রচেষ্টা চালানো হয়েছে। সেই সঙ্গে নিশ্চিত করা হয়েছে উন্নত মানের বিদ্যুৎ উৎপাদন। ইউনিট প্রতি বিদ্যুৎ উৎপাদনের ক্ষেত্রে কয়লা ব্যবহারের পরিমাণও এই কারণে গত চার বছরে হ্রাস পেয়েছে ৮ শতাংশের মতো।


    শক্তি উৎপাদনের ক্ষেত্রে ক্ষমতা, দক্ষতা এবং নিরাপত্তা বৃদ্ধির কাজে দেশের কয়লা ক্ষেত্রের সংস্কার কর্মসূচির এক বিশেষ অবদান রয়েছে। ‘সাফ নিয়াত, সহি বিকাশ’ – এই মন্ত্রকে সম্বল করে সার্বিক উন্নয়ন প্রচেষ্টার ওপর জোর দিয়েছে কেন্দ্রীয় সরকার। কয়লা ক্ষেত্রের সর্বাপেক্ষা উচ্চাকাঙ্খামূলক সংস্কার কর্মসূচি ‘বাণিজ্যিক কয়লা খনি গড়ে তোলা’র বিষয়টিকেও অনুমোদন দেওয়া হয়েছে। এরফলে, অধিকতর বিনিয়োগ এবং উন্নততর প্রযুক্তিকে সম্বল করে প্রত্যক্ষ ও পরোক্ষ কর্মসংস্থানের সুযোগ সৃষ্টি সম্ভব হবে। ৮৯টি কয়লা খনিকে এক স্বচ্ছ প্রক্রিয়ার মাধ্যমে নিলাম করা হয়। কয়লা খনি অঞ্চল রয়েছে এই ধরণের রাজ্যগুলি যাতে ১০০ শতাংশ পর্যন্ত রাজস্ব অর্জনের সুযোগ লাভ করতে পারে, তারও ব্যবস্থা করা হয়েছে। অতিরিক্ত পরিমাণ রাজস্ব অর্জনের সুবাদে আর্থ-সামাজিক অনগ্রসর শ্রেণীগুলির আর্থিক বিকাশ তথা উন্নয়নকামী রাজ্যগুলির অর্থনৈতিক উন্নয়নও সম্ভব হবে বলে আশা করা হচ্ছে।


    জ্বালানি সরবরাহ সম্পর্কিত ১৬টি চুক্তি স্বাক্ষরিত হয়েছে ‘শক্তি’ কর্মসূচির আওতায়। এরফলে, কয়লা বন্টনের ক্ষেত্রে স্বচ্ছতা নিশ্চিত করার পাশাপাশি সুলভ বিদ্যুতের যোগানও সম্ভব হবে বলে মনে করা হচ্ছে। অনিয়ন্ত্রিত ক্ষেত্রে ৪৫.১৮ এমটিপিএ-র নিলাম ব্যবস্থা সফল হয়েছে।


    কয়লা ও রেল মন্ত্রকের মধ্যে পারস্পরিক যোগাযোগ ও সহযোগিতার মাধ্যমে কয়লার পরিবহণ ব্যবস্থাকে উন্নত করে তোলার দিকেও বিশেষ নজর দিয়েছে কেন্দ্রীয় সরকার। বিদ্যুৎ ক্ষেত্রে কয়লার যোগানকে বাস্তবসম্মত করে তোলা হয়েছে। এর ফলে, ৫৫.৬৬ মেট্রিক টন কয়লার যোগান আরও বাস্তবমুখী করে তোলার পাশাপাশি বছরে সাশ্রয় ঘটেছে ৩৩৫৯ কোটি টাকার।


    ২০১৪-১৫ অর্থ বছরে কোল ইন্ডিয়া লিমিটেডের দৈনিক কয়লা লোডিং-এর মাত্রা ছিল ১৯৫ রেক। তুলনায়, ২০১৭-১৮ অর্থ বছরে তা বৃদ্ধি পেয়ে দাঁড়িয়েছে ২৩০ রেক-এ। পর্যাপ্ত পরিমাণে কয়লা সরবরাহের লক্ষ্যে এ বছর মার্চ মাসে চালু করা হয়েছে টোরি-শিবপুর রেলপথের টোরি-বালুমঠ রেল সেকশনটিকে। ওড়িশার ঝাড়সুগুড়া-বরাকোল্লি রেল প্রকল্পের কাজও সম্পূর্ণ করা হয়েছে।


    আজকের অনুষ্ঠানে রেল ও কয়লার ওপর হিন্দি ও ইংরাজিতে বিশদ তথ্য সম্বলিত যে দুটি পুস্তিকা প্রকাশিত হয়েছে, তা সংগ্রহ করা যাবে যথাক্রমে http://164.100.117.97/writeReadData/userfiles/4%20Yr%20Rail$20&%20Coal%20Booklet_Hindi.pdf এবং http://164.100.117.97/writeReadData/userfiles/4%20Yr%20Rail$20&%20Coal%20Booklet_English.pdf – এই দুটি ওয়েবসাইটে।

    
    
    (Release ID: 1535167) Visitor Counter : 6
    
    
      Read this release in: English