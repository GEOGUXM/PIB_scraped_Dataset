      স্বরাষ্ট্র মন্ত্রক

      পদ্ম পুরস্কার – ২০১৯-এর জন্য ১,২০০-রও বেশি মনোনয়ন পেশ; ১৫ই সেপ্টেম্বর পর্যন্ত চলবে এই প্রক্রিয়া
      Posted On: 12 JUN 2018 5:47PM by PIB Kolkata


    ২০১৯-এর সাধারণতন্ত্র দিবস উপলক্ষে যে পদ্ম পুরস্কার ঘোষণা করা হবে তার অনলাইন মনোনয়ন / সুপারিশের শেষ দিন ধার্য হয়েছে ২০১৮-র ১৫ই সেপ্টেম্বর। ইতিমধ্যেই ১,৬৫৪টি মনোনয়ন ওয়েবসাইটে নথিভুক্ত হয়েছে। এর মধ্যে এ পর্যন্ত ১,২০৭টি মনোনয়নের কাজ সম্পূর্ণ হয়েছে। ২০১৮-র পয়লা মে মনোনয়নের সূচনার দিন থেকে এ পর্যন্ত এই অগ্রগতি হয়েছে।


    কেন্দ্রীয় মন্ত্রক / বিভাগ, রাজ্য / কেন্দ্রশাসিত অঞ্চলের সরকার, ভারতরত্ন এবং পদ্মবিভূষণ পুরস্কারপ্রাপক, বিভিন্ন উৎকর্ষমূলক প্রতিষ্ঠান এবং অন্যান্য বেশ কিছু উৎস থেকে পদ্ম পুরস্কারের জন্য মনোনয়ন আহ্বান করা হয়েছে। ২০১৮-র ২৫শে এপ্রিল, কেন্দ্রীয় স্বরাষ্ট্র মন্ত্রকের জারি করা বিজ্ঞপ্তিতে উপযুক্ত প্রতিভাবান যে সব ব্যক্তির কাজের স্বীকৃতি দেওয়া প্রয়োজন, এই ধরণের ব্যক্তিদের চিহ্নিত করতে সমন্বিত উদ্যোগের জন্য এইসব মন্ত্রক, বিভাগ ও প্রতিষ্ঠানকে অনুরোধ জানানো হয়।


    পদ্ম পুরস্কারের জন্য মনোনয়ন / সুপারিশ কেবলমাত্র অনলাইনের মাধ্যমে www.padmaawards.gov.in নামে পদ্ম পুরস্কারের বিশেষ পোর্টালে গ্রহণ করা হয়। দেশের সমস্ত নাগরিক নিজেদের নাম সহ বিভিন্ন ব্যক্তির নাম এই পুরস্কারের জন্য মনোনয়ন / সুপারিশ করতে পারেন। এই মনোনয়ন / সুপারিশের জন্য পদ্ম পোর্টালে দেওয়া নির্দিষ্ট ফরম্যাটে প্রাসঙ্গিক তথ্য থাকতে হবে। এছাড়া, সর্বোচ্চ ৮০০ শব্দের মধ্যে সংশ্লিষ্ট ব্যক্তি সম্পর্কে একটি প্রশংসাপত্র, যার মধ্য দিয়ে সংশ্লিষ্ট ব্যক্তিটির ব্যতিক্রমী কাজ / পরিষেবা এবং তার নিজ নিজ ক্ষেত্রের উল্লেখ থাকতে হবে। অনলাইনে কোন ব্যক্তির নাম সুপারিশ করতে হলে প্রয়োজনীয় তথ্যগুলি সেখানে ফরম্যাটে যথাযথভাবে পূরণ করতে হবে।


    পদ্মবিভূষণ, পদ্মভূষণ এবং পদ্মশ্রী-র মতো পদ্ম পুরস্কারগুলি আমাদের দেশের সর্বোচ্চ অসামরিক পুরস্কার। ১৯৫৪ সালে শুরু হওয়া এই পুরস্কার প্রতি বছর সাধারণতন্ত্র দিবসের দিন ঘোষণা করা হয়। এই পুরস্কারের মাধ্যমে বিশেষ কাজের স্বীকৃতি দেওয়া হয় এবং সর্বক্ষেত্রে মানুষের ব্যতিক্রমী পরিষেবা, কাজ এবং অগ্রগতির জন্য এই পুরস্কার দেওয়া হয়ে থাকে। শিল্প, সাহিত্য, শিক্ষা, ক্রীড়া, চিকিৎসা, সামাজিক কাজ, বিজ্ঞান ও প্রযুক্তি, জনসাধারণের কাজ, সিভিল সার্ভিস, শিল্প ও বাণিজ্য – এইসব ক্ষেত্রেই শ্রেষ্ঠ কাজের স্বীকৃতিতে এই পুরস্কারের জন্য মনোনয়ন দেওয়া যায়।


    জাতি, পেশা, সামাজিক অবস্থান অথবা লিঙ্গ ব্যাতিরেকে সমস্ত ব্যক্তি এই পুরস্কারের জন্য যোগ্য বলে বিবেচিত হন। পদ্মবিভূষণ, ব্যতিক্রমী এবং অসাধারণ পরিষেবার জন্য, পদ্মভূষণ, উচ্চপর্যায়ের অসাধারণ পরিষেবা এবং যে কোন ক্ষেত্রে অসামান্য কাজের স্বীকৃতিতে পদ্মশ্রী দেওয়া হয়ে থাকে।


    স্বরাষ্ট্র মন্ত্রকের বিজ্ঞপ্তিতে মহিলা, সমাজের দুর্বলতর শ্রেণী, তপশিলি জাতি এবং উপজাতি, দিব্যাঙ্গ শ্রেণীর মধ্য থেকে যাঁদের কাজের স্বীকৃতি পাওয়া উচিৎ, সেইসব প্রতিভাবান মানুষদের চিহ্নিত করার জন্য উদ্যোগ নিতে সংশ্লিষ্ট সকলকে অনুরোধ জানানো হয়। চিকিৎসক এবং বিজ্ঞানী বাদে, রাষ্ট্রায়ত্ত সংস্থাগুলিতে কর্মরত সরকারি কর্মচারীরা এই পুরস্কারের জন্য বিবেচিত হন না।


    এ বিষয়ে বিস্তারিত জানতে কেন্দ্রীয় স্বরাষ্ট্র মন্ত্রকের ওয়েবসাইট – www.mha.nic.in -এর অ্যাওয়ার্ডস অ্যান্ড মেডেল্‌স-এ ক্লিক করতে হবে। এ সংক্রান্ত নিয়মকানুনগুলি কেন্দ্রীয় স্বরাষ্ট্র মন্ত্রকের ওয়েবসাইটের এই লিঙ্ক থেকে জানা যাবে – http://padmaawards.gov.in/SelectionGuidelines.aspx ।

    
    
    (Release ID: 1535278) Visitor Counter : 8
    
    
      Read this release in: English