      পানীয়জলওস্বাস্থ্যব্যবস্থামন্ত্রক

      স্বচ্ছ ভারত মিশনের আওতায় দশটি নতুন বিখ্যাত স্বচ্ছ স্থানের সূচনা
      Posted On: 12 JUN 2018 5:45PM by PIB Kolkata


    স্বচ্ছ ভারত মিশনের বিখ্যাত স্বচ্ছ স্থানসমূহ (এসআইপি) কর্মসূচির তৃতীয় পর্যায়ে সারা দেশে ১০টি বিখ্যাত স্বচ্ছ স্থান গড়ে তোলার কাজের সূচনা হয়েছে। এগুলি হল – রাঘবেন্দ্রস্বামী মন্দির (অন্ধ্রপ্রদেশের কুর্নুলে); হাজারদুয়ারি প্রাসাদ (পশ্চিমবঙ্গের মুর্শিদাবাদে); ব্রহ্মসরোবর মন্দির (হরিয়ানার কুরুক্ষেত্রে); বিদুর কুটীর (উত্তরপ্রদেশের বিজনৌরে); মানা গ্রাম (উত্তরাখণ্ডের চামোলিতে); প্যাঙ্গং হ্রদ (জম্মু-কাশ্মীরের লেহ-লাদাখে); নাগবাসুকি মন্দির (উত্তরপ্রদেশের এলাহাবাদে); ইমাকেইথাল বাজার (মণিপুরের ইম্ফলে); সবরীমালা মন্দির (কেরল); কন্ব আশ্রম (উত্তরাখণ্ড) ।


    রাজ্য সরকারগুলির সহায়তায় ও সংশ্লিষ্ট এলাকার স্থানীয় কর্তৃপক্ষের সক্রিয় সহযোগিতায় কেন্দ্রীয় পানীয় জল ও পরিচ্ছন্নতা মন্ত্রকের উদ্যোগে প্রধানমন্ত্রীর স্বপ্নের এই প্রকল্পটি সুসংহতভাবে পরিচালিত হচ্ছে। কর্পোরেট সংস্থাগুলির সামাজিক দায়িত্ব কর্মসূচির অঙ্গ হিসাবে নতুন স্থান নির্বাচনের জন্য রাষ্ট্রায়ত্ত সংস্থা / কর্পোরেট-এর নাম নির্বাচনের জন্য আলাপ-আলোচনা চলছে। নতুন এই বিখ্যাত স্বচ্ছ স্থানগুলি এই প্রকল্পের প্রথম ও দ্বিতীয় পর্যায়ে ইতিমধ্যেই নির্বাচিত ২০টি স্থানের সঙ্গে যুক্ত হবে। আগের দুটি পর্যায়ের নির্বাচিত স্থানগুলিতে বিশেষ পরিচ্ছন্নতা কর্মসূচি রূপায়ণের কাজ চলেছে।


    ২০১৬-য় শুরু হওয়া এই প্রকল্পের প্রথম পর্যায়ে যে যে স্থানগুলিকে নির্বাচিত করা হয়েছিল তা হল – আজমের শরিফ দরগা; মুম্বাইয়ের সিএসটি স্টেশন; স্বর্ণ মন্দির; কামাক্ষ্যা মন্দির; মনিকর্ণিকা ঘাট; মীনাক্ষী মন্দির, শ্রী মাতা বৈষ্ণদেবী মন্দির; শ্রী জগন্নাথ মন্দির, তাজমহল এবং তিরুপতি মন্দির।


    দ্বিতীয় পর্যায়ে স্বচ্ছ স্থানের কর্মসূচি ২০১৭-র নভেম্বর মাসে সূচনা হয়েছিল। এই পর্যায়ের নির্বাচিত স্থানগুলি ছিল – গঙ্গোত্রী, যমুনোত্রী, মহাকালেশ্বর মন্দির, চার্মিনার, কনভেন্ট অ্যান্ড চার্চ অফ সেন্ট ফ্রান্সিস অফ আসিসি, কালাডি, গোমতেশ্বর, বৈদ্যনাথ ধাম, গয়া তীর্থ এবং সোমনাথ মন্দির।


    বিশেষ স্বচ্ছ এই স্থানের কর্মসূচিটি তিনটি কেন্দ্রীয় মন্ত্রক, আবাসন এবং পুর সংক্রান্ত মন্ত্রক, সংস্কৃতি মন্ত্রক এবং পর্যটন মন্ত্রকের সহযোগিতায় পরিচালিত হচ্ছে। এছাড়া, সংশ্লিষ্ট রাজ্যটির স্থানীয় স্বায়ত্তশাসিত সংস্থা, রাষ্ট্রায়ত্ত শিল্প সংস্থা এবং বেসরকারি কোম্পানিগুলিও এই কাজে অংশীদার হিসাবে আর্থিক সহায়তা দিচ্ছে।


    এই প্রকল্পের তৃতীয় পর্যায়ের কাজের আজ উত্তরাখণ্ডের বদ্রীনাথ মন্দিরের নিকটবর্তী মানা গ্রামে সূচনা করা হয়েছে। প্রতি বছর দেশ ও বিদেশের বহু পর্যটক এবং তীর্থযাত্রী এই বিখ্যাত এই স্থানটি সফর করেন।


    অনুষ্ঠানের সূচনা উপলক্ষে কেন্দ্রীয় পানীয় জল এবং পরিচ্ছন্নতা মন্ত্রকের সচিব শ্রী পরমেশ্বরন আয়ার বলেন, এই প্রকল্পের প্রথম পর্যায়ে বিখ্যাত স্বচ্ছ স্থানগুলির জন্য গুরুত্বপূর্ণ উদ্যোগ নেওয়া হয়েছিল। এই উদ্যোগের মধ্যে ছিল উন্নত জল নিকাশি পরিকাঠামো, বর্জ্য নিষ্কাশন ব্যবস্থা, সিউয়েজ ট্রিটমেন্ট প্ল্যান্ট বসানো, পরিচ্ছন্নতার উন্নত ব্যবস্থা, জল বিতরণের মেশিন বসানো, কঠিন এবং তরল বর্জ্য পরিচালন ব্যবস্থা, কাঠামো পুনঃস্থাপন, সড়ক পরিচালন, আলোর ব্যবস্থা, এলাকার পার্কগুলির সৌন্দর্যায়ন, প্রধান কেন্দ্র ছাড়াও পাশাপাশি এলাকার জন্য পরিবহণের সুব্যবস্থা প্রভৃতি। তিনি জানান, এ মাসের শেষ দিকে হায়দরাবাদের বিখ্যাত পর্যটন স্থল চার্মিনারে প্রথম এবং দ্বিতীয় পর্যায়ের কাজের অগ্রগতির বার্ষিক পর্যালোচনা করা হবে।


    তিনি মানা গ্রামে চারটি কঠিন ও তরল বর্জ্য পরিচালন ব্যবস্থারও উদ্বোধন করেন। এর মধ্যে রয়েছে – গোষ্ঠী সোক পিট, কম্পোস্ট পিট, জৈব এবং অজৈব বর্জ্য পৃথকীকরণ কেন্দ্র এবং তরল বর্জ্যের জন্য নালার পরিকল্পনা। এই প্রকল্পগুলির জন্য মোট ২৬.৮৭ লক্ষ টাকা বরাদ্দ করা হয়েছে।

    
    
    (Release ID: 1535277) Visitor Counter : 10
    
    
      Read this release in: English