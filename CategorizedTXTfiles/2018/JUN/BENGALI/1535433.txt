      কেন্দ্রীয়মন্ত্রিসভা

      কেন্দ্রীয় মন্ত্রিসভা বাঁধ নিরাপত্তা বিল, ২০১৮ কার্যকর করার প্রস্তাব অনুমোদন করেছে
      Posted On: 13 JUN 2018 8:43PM by PIB Kolkata


    প্রধানমন্ত্রী শ্রী নরেন্দ্র মোদীর পৌরহিত্যে কেন্দ্রীয় মন্ত্রিসভার বৈঠকে আজ ২০১৮-র বাঁধ নিরাপত্তা বিল সংসদে পেশ করার সিদ্ধান্ত অনুমোদিত হয়েছে।


    দেশের সবকটি রাজ্য ও কেন্দ্রশাসিত অঞ্চল যাতে একই ধরণের বাঁধ নিরাপত্তা ব্যবস্থা গ্রহণ করতে পারে, সেই লক্ষ্যেই এই বিলটি পেশ করার কথা ভাবা হয়েছে। এছাড়া, এই বিলটি মানুষের জীবন, গবাদিপশু ও সম্পত্তি সুরক্ষার ক্ষেত্রে সহায়ক হবে। দেশ ও বিদেশের বিশেষজ্ঞদের সঙ্গে ব্যাপক-ভিত্তির আলোচনার পর বিলটির খসড়া চূড়ান্ত করা হয়েছে।


    এই বিলটিতে দেশের সমস্ত চিহ্নিত বাঁধের নিরাপদ কাজকর্ম সুনিশ্চিত করতে যথাযথভাবে নজরদারি এবং পরিচালনের সংস্থান রয়েছে। এছাড়াও, দেশের বাঁধগুলির নিরাপত্তা সংক্রান্ত নীতি-নির্ধারণ ও প্রয়োজনীয় সুপারিশ করার জন্য বাঁধ নিরাপত্তা সংক্রান্ত একটি জাতীয় কমিটি গঠনের কথাও এতে বলা হয়েছে। দেশের বাঁধগুলির নিরাপত্তা সুনিশ্চিত করতে নীতি, নীতি-নির্দেশিকা এবং উচ্চমান ধরে রাখতে একটি জাতীয় বাঁধ নিরাপত্তা কর্তৃপক্ষ নামে নিয়ন্ত্রণকারী সংস্থা গড়ে তোলার সংস্থানও এই বিলে রয়েছে। অন্যদিকে, রাজ্য সরকারগুলিও যাতে বাঁধ নিরাপত্তার জন্য রাজ্য পর্যায়ের কমিটি গঠন করতে পারে, তার সংস্থানও বিলে রাখা হয়েছে।


    জাতীয় বাঁধ নিরাপত্তা কর্তৃপক্ষকে রাজ্য পর্যায়ে বাঁধ নিরাপত্তা সংগঠন এবং সংশ্লিষ্ট বাঁধগুলির মালিকদের সঙ্গে বাঁধ নিরাপত্তা সংক্রান্ত তথ্য ও প্রচলিত ব্যবস্থার মান নির্ধারণের দায়িত্ব অর্পণ করা হবে। এই কর্তৃপক্ষ রাজ্য ও রাজ্য পর্যায়ের বাঁধ নিরাপত্তা সংগঠনগুলিকে প্রযুক্তি এবং পরিচালনগত সহায়তা দেবে। দেশের সবকটি বাঁধের জন্য একটি জাতীয় পর্যায়ের তথ্য ভাণ্ডার গড়ে তোলা এবং বাঁধের ত্রুটি ও ব্যর্থতার অতীত রেকর্ড সংরক্ষণের ব্যবস্থার কাজও এই কর্তৃপক্ষ করবে। যে কোনও ধরণের বাঁধের ব্যর্থতার কারণ অনুসন্ধান করবে এই কর্তৃপক্ষ। কর্তৃপক্ষ নিয়মিতভাবে বাঁধ নিরাপত্তা সংক্রান্ত নীটি-নির্দেশিকা প্রকাশ করবে এবং এগুলি নিয়মিতকরণের উদ্যোগ নেবে। এছাড়া, নিয়ম-ভিত্তিক বাঁধ পরিদর্শন এবং বাঁধ ও তার কার্যাবলি বিষয়ে বিস্তারিত অনুসন্ধানের দায়িত্বও থাকবে এই কর্তৃপক্ষের হাতে। এই ধরণের অনুসন্ধান ও নতুন বাঁধ নির্মাণ ও তার পরিকল্পনার জন্য বিভিন্ন সংগঠনের স্বীকৃতি বা গুণমানগত পরিচিতি প্রদানের ব্যবস্থাও করবে এই কর্তৃপক্ষ। দুটি রাজ্যের বাঁধ কর্তৃপক্ষের মধ্যে বিরোধ নিষ্পত্তির দায়িত্বও এই কর্তৃপক্ষের হাতে দেওয়া হবে। অন্যদিকে, একটি রাজ্যের বাঁধ অন্য রাজ্যে ভৌগোলিক এলাকার মধ্যে পড়লে জাতীয় কর্তৃপক্ষ রাজ্য বাঁধ নিরাপত্তা সংগঠনের দায়িত্ব পালনের মধ্য দিয়ে আন্তঃরাজ্য বিরোধের সম্ভাবনা দূর করবে।


    সারা দেশের বিভিন্ন রাজ্যে ৫২০০টি বড় বাঁধ রয়েছে এবং প্রায় ৪৫০টি নতুন বাঁধ নির্মাণের কাজ চলছে। এছাড়াও, ছোট ও মাঝারি আকারের হাজার হাজার বাঁধ আমাদের দেশে রয়েছে। এইসব বাঁধগুলির নিরাপত্তা সুনিশ্চিত করতে একটি আইনগত ও প্রাতিষ্ঠানিক ব্যবস্থা নিশ্চিত করার লক্ষ্যেই এই বিলটি আনা হবে বলে জানা গেছে।


    

    
    (Release ID: 1535433) Visitor Counter : 8
    
    
      Read this release in: English