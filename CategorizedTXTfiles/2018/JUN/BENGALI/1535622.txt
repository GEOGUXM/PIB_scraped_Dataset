      সড়কপরিবহণওমহাসড়কমন্ত্রক

      ৩০০টি জাতীয় মহাসড়ক প্রকল্পের কাজ আগামী বছরের মার্চের মধ্যেই সম্পূর্ণ করার কথা ঘোষণা করলেন শ্রী নীতিন গড়করি
      Posted On: 14 JUN 2018 7:33PM by PIB Kolkata


    দেশে ৭০০টিরও বেশি জাতীয় মহাসড়ক প্রকল্পের রূপায়ণ সম্পর্কে দু’দিনের এক দ্রুত পর্যালোচনা শেষে প্রায় ৩০০টি প্রকল্পের কাজ আগামী বছরের মার্চের মধ্যে সম্পূর্ণ করার জন্য চিহ্নিত করেছে কেন্দ্রীয় সড়ক পরিবহণ ও মহাসড়ক মন্ত্রক। এর মধ্যে ১০০টি প্রকল্পের কাজ বর্তমান বছরের ডিসেম্বরের মধ্যেই সম্পূর্ণ হওয়ার কথা। সংবাদমাধ্যম প্রতিনিধিদের সঙ্গে আজ (১৪ই জুন, ২০১৮) এখানে আয়োজিত এক বৈঠকে একথা জানান কেন্দ্রীয় সড়ক পরিবহণ ও মহাসড়ক; জাহাজ চলাচল; জলসম্পদ, নদী বিকাশ ও গঙ্গার পুনরুজ্জীবন দপ্তরের মন্ত্রী শ্রী নীতিন গড়করি। তিনি আরও জানান যে তাঁর দপ্তরের কেন্দ্রীয় প্রতিমন্ত্রী শ্রী মনসুখলাল মাণ্ডব্যর সঙ্গে যৌথভাবে ২০টি রাজ্যে নির্মীয়মান প্রকল্পগুলি সম্পর্কে পর্যালোচনার কাজ সেরে ফেলেছেন। জাতীয় মহাসড়ক কর্তৃপক্ষের ৪২৭টি প্রকল্প এবং এনএইচআইডিসিএল-এর ৩১১টি প্রকল্পের অগ্রগতি তাঁরা খতিয়ে দেখেছেন।


    শ্রী গড়করি সাংবাদিকদের জানান যে জমি অধিগ্রহণ, পরিবেশ সংক্রান্ত ছাড়পত্র এবং গাছ কেটে ফেলার অনুমতি লাভের জন্য বিলম্বের কারণেই মহাসড়ক প্রকল্পগুলির কাজ মূলতঃ থেমে থাকে। তবে, উত্তরপ্রদেশ, তামিলনাড়ু, মহারাষ্ট্র, গুজরাট এবং অন্ধ্রপ্রদেশের মতো রাজ্যগুলি এই ধরণের সমস্যা দ্রুত মিটিয়ে ফেলে মহাসড়ক প্রকল্পগুলির দ্রুত রূপায়ণের ওপর বিশেষ জোর দিয়েছে। বিহার এবং ওড়িশার মতো রাজ্যগুলিকেও এইভাবে এগিয়ে আসতে হবে বলে তিনি মন্তব্য করেন।

    
    
    (Release ID: 1535622) Visitor Counter : 5
    
    
      Read this release in: English