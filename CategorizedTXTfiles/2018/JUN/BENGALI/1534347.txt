      রাষ্ট্রপতিরসচিবালয়

      ৪৯তম রাজ্যপাল সম্মেলনে রাজ্যপালদের কর্তব্য ও দায়িত্বশীলতার ওপর জোর দিলেন রাষ্ট্রপতি শ্রী রামনাথ কোবিন্দ
      Posted On: 05 JUN 2018 12:02PM by PIB Kolkata


    নয়াদিল্লি, ৪ জুন, ২০১৮


    রাষ্ট্রপতি ভবনে রাষ্ট্রপতি শ্রী রামনাথ কোবিন্দের উদ্বোধনী ভাষণের মধ্য দিয়ে আজ (৪ জুন, ২০১৮) সূচনা হল দেশের রাজ্যপাল এবং উপ-রাজ্যপালদের দু’দিনের এক সম্মেলনের।


    রাষ্ট্রপতি তাঁর প্রারম্ভিক ভাষণে বলেন যে সাংবিধানিক পদ্ধতি অনুযায়ী প্রশাসনের এক বিশেষ আসন অলঙ্কৃত করেন রাজ্যপালরা। রাজ্য সরকারগুলির তাঁরা পরামর্শদাতা এবং পথ প্রদর্শকও বটে। একইসঙ্গে তাঁরা যুক্তরাষ্ট্রীয় কাঠামোর সঙ্গে রাজ্যগুলির এক গুরুত্বপূর্ণ সংযোগ রক্ষাকারী ভূমিকাও পালন করে থাকেন। রাজ্যবাসীরা রাজ্যপাল এবং রাজভবনকে আদর্শ ও মূল্যবোধের এক পীঠস্থান বলেই মনে করেন।


    রাষ্ট্রপতি বলেন, দেশে বর্তমানে তপশিলি উপজাতিভুক্ত মানুষের সংখ্যা ১০ কোটি। তাঁদের এক সংখ্যাগরিষ্ঠ অংশ বসবাস করেন সংবিধানের পঞ্চম এবং ষষ্ঠ তপশিলভুক্ত অঞ্চলগুলিতে। সহ-নাগরিকদের জীবনযাত্রা যাতে উন্নততর হয়ে ওঠে, তার রূপরেখা তৈরি করার কাজেও রাজ্যপালরা এক উল্লেখযোগ্য ভূমিকা পালন করতে পারেন। কারণ, এই সম্প্রদায়ের মানুষরা আমাদের উন্নয়নের যাত্রাপথের সুফলগুলি প্রত্যাশানুযায়ী ভোগ করতে পারেন না।


    শ্রী কোবিন্দ বলেন, দেশের মোট বিশ্ববিদ্যালয়গুলির ৬৯ শতাংশই রাজ্য সরকারগুলির প্রশাসনিক দায়িত্বে রয়েছে। এই সমস্ত বিশ্ববিদ্যালয়ে উচ্চতর শিক্ষার জন্য ভর্তি হওয়া ছাত্রছাত্রীর হার প্রায় ৯৪ শতাংশ। আবার, রাজ্যপালরা হলেন এই অধিকাংশ বিশ্ববিদ্যালয়েরই আচার্য। সুতরাং, আচার্য হিসাবে তাঁদের দায়িত্ব ও কর্তব্য রয়েছে বিশ্ববিদ্যালয়ের মতো প্রতিষ্ঠানগুলিতে নানাভাবে উৎসাহ ও অনুপ্রেরণার মাধ্যমে শিক্ষা ও পঠনপাঠনের মানকে আরও উন্নত করে তুলতে সাহায্য করা। জনজীবনে রাজ্যপালদের কাজের অভিজ্ঞতা যেহেতু খুবই সমৃদ্ধ, সেই কারণে এই ধরণের দায়িত্ব পালনের জন্য তাঁরাই হলেন সবচেয়ে উপযুক্ত।


    রাষ্ট্রপতি বলেন যে রাজ্য বিশ্ববিদ্যালয়গুলিতে ছাত্রছাত্রীদের ভর্তি এবং শিক্ষকদের নিয়োগ প্রক্রিয়া যাতে স্বচ্ছতার সঙ্গেই সম্পূর্ণ হয় তা নিশ্চিত করার জন্য সাহায্য করতে পারেন রাজ্যপালরা । অন্যদিকে, পরীক্ষা এবং তার ফল ঘোষণা যাতে সময়সূচি মেনে চলে এবং সমাবর্তন অনুষ্ঠান যাতে নির্দিষ্ট দিনক্ষণ মেনে আয়োজিত হয়, তা নিশ্চিত করতেও রাজ্যপালরা এক উল্লেখযোগ্য ভূমিকা পালন করতে পারেন। একইসঙ্গে, বিশ্ববিদ্যালয়গুলিতে শৃঙ্খলা ও সংহতি রক্ষার জন্য পরামর্শও দিতে পারেন তাঁরা।


    CG/SKD/DM/…

    
    
    (Release ID: 1534347) Visitor Counter : 13
    
    
      Read this release in: English