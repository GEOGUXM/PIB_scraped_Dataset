      জলসম্পদমন্ত্রক

      জলসম্পদের সঠিক পরিকল্পনা ও ব্যবস্থাপনার ওপর জোর দিলেন কেন্দ্রীয় জলসম্পদ মন্ত্রী
      Posted On: 14 JUN 2018 7:35PM by PIB Kolkata


    দেশে জলের কোন অভাব নেই। কিন্তু আমাদের এই মুহূর্তে যা প্রয়োজন তা হল জলসম্পদের সঠিক পরিকল্পনা ও ব্যবস্থাপনাকে আরও উন্নত করে তোলা।


    নয়াদিল্লিতে আয়োজিত এক অনুষ্ঠানে নাবার্ড প্রকাশিত ‘ভারতের প্রধান প্রধান ফসল উৎপাদন এবং জলের উৎপাদনশীলতার মানচিত্র’ শীর্ষক একটি গ্রন্থের আনুষ্ঠানিক প্রকাশ উপলক্ষে আজ একথা বলেন কেন্দ্রীয় জলসম্পদ, নদী বিকাশ ও গঙ্গার পুনরুজ্জীবন, জাহাজ চলাচল, সড়ক পরিবহণ ও মহাসড়ক দপ্তরের মন্ত্রী শ্রী নীতিন গড়করি। তিনি জানান যে জলসম্পদের উন্নততর ব্যবস্থাপনার লক্ষ্যে তাঁর মন্ত্রক তথা কেন্দ্রীয় সরকার উদ্ভাবনমূলক পন্থাপদ্ধতির কথা চিন্তা করছে। তুতিকোরিন, পারাদীপ এবং কান্দলায় তিনটি প্রকল্প রূপায়ণের প্রস্তাবও বর্তমানে বিবেচনাধীন রয়েছে। এই প্রকল্পগুলিতে জলকে লবণমুক্ত করে সেচ এবং অন্যান্য কাজে ব্যবহারের উপযোগী করে তোলা হবে।


    শ্রী গড়করি বলেন, বড় বড় ক্যানেল নির্মাণের পরিবর্তে পাইপলাইন বসানোর কাজকে বর্তমানে উৎসাহিত করা হচ্ছে । কারণ, পাইপলাইনের মাধ্যমে সরবরাহকৃত জল এবং ‘বিন্দু বিন্দু সেচ ব্যবস্থা’ নিশ্চিতভাবেই জল সংরক্ষণকে নিশ্চিত করবে। শস্য উৎপাদনের আগে মাটির স্বাস্থ্য পরীক্ষার মতো জলের গুণমান পরীক্ষার ওপরও বিশেষ জোর দেন তিনি। কারণ, এর ফলে শস্যের ফলন বৃদ্ধির পাশাপাশি জলের অপচয়ও বহুলাংশে হ্রাস পাবে। প্রতিটি কৃষি জমিতে জলের যোগান নিশ্চিত করা এবং জলবিন্দু প্রতি অধিকতর শস্য ফলনের লক্ষ্যে সরকার অঙ্গীকারবদ্ধ বলে জানান কেন্দ্রীয় জলসম্পদ মন্ত্রী।


    অনুষ্ঠানে বক্তব্য রাখেন কেন্দ্রীয় জলসম্পদ, নদী বিকাশ এবং গঙ্গার পুনরুজ্জীবন মন্ত্রকের সচিব শ্রী ইউ পি সিংহও । জল সংরক্ষণের লক্ষ্যে স্বল্পমেয়াদি ব্যবস্থা গ্রহণের ওপর জোর দেন তিনি।


    বিশিষ্ট কৃষি অর্থনীতিবিদ ডঃ অশোক গুলাটির নেতৃত্বে একটি বিশেষ টিমের সমীক্ষার ভিত্তিতে রচিত ‘ভারতের প্রধান প্রধান ফসল উৎপাদন এবং জলের উৎপাদনশীলতার মানচিত্র’ বইটিতে চাল, গম, ভুট্টা, ডালশস্য, তৈলবীজ, আখ, তুলো এবং আলুর মতো মোট ১০টি প্রধান প্রধান উৎপাদিত পণ্যের কৃষি প্রক্রিয়ায় জলসম্পদের যোগান ও গুরুত্বের বিষয়টি ব্যাখ্যা করা হয়েছে ।

    
    
    (Release ID: 1535623) Visitor Counter : 3
    
    
      Read this release in: English