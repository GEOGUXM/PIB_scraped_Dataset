      অর্থমন্ত্রক

      পাচার করা বিরল পাখি উদ্ধার করল রেভেনিউ ইনটেলিজেন্স নির্দেশালয়
      Posted On: 29 JUN 2018 5:53PM by PIB Kolkata


    কিছু বিরল প্রজাতির বিদেশী পাখি উত্তর ২৪ পরগণায় ভারত- বাংলাদেশ সীমান্ত দিয়ে পাচার হয়ে চাকদহ/কল্যাণী এক্সপ্রেসওয়ের ওপর দিয়ে গাড়িতে করে কলকাতায় যাচ্ছে। এমন একটি খবর পেয়ে রাজস্ব বিভাগের গোয়েন্দারা সঙ্গে সঙ্গে কাজে নেমে পড়েন। তারা কল্যাণী এক্সপ্রেসওয়ে’র ওপর মুড়াগাছা মোড়ে গাড়িটা চিহ্নিত করে চালক ও আরো তিনজন’কে জিজ্ঞাসাবাদ করেন। তিনটি লাল ও নীল ম্যাকাও, তিনটি একলেকটাস প্যারট, আটটা পিগমি ফ্যালকন ও সাতটি সাদা হাঁস’কে প্লাস্টিক ব্যাগের মধ্যে চাপাচাপি করে গাড়ির ভেতর ও ডিকি’তে রাখা ছিল। গোয়েন্দারা পশ্চিমবঙ্গের প্রধান মুখ্য বনপালের দপ্তর ও আলিপুর চিড়িয়াখানার নির্দেশকের সঙ্গে যোগাযোগ করেন। সেইমত, রাজস্ব গোয়েন্দা নির্দেশালয়ের আধিকারিকরা পাখিগুলি নিয়ে চিড়িয়াখানা কর্তৃপক্ষের হাতে তুলে দেন।


    বন্যপ্রাণ সুরক্ষা আইন অনুযায়ী বন্যপ্রাণের আমদানি বেআইনি কাজ যা শুল্ক আইনের ১১১(ডি) ধারাকেও লঙ্ঘন করে।১৯৬২-র শুল্ক আইন ও ১৯৭২-এর বন্যপ্রাণী সুরক্ষা আইন অনুযায়ী পাখিগুলি বাজেয়াপ্ত করা হয়।পরবর্তী পর্যায়ের তদন্ত চালানো হচ্ছে।


    সীমান্ত পেরিয়ে অপরাধমূলক কাজ যেমন বন্যপ্রাণী পাচার বন্ধ করতে রেভেনিউ ইনটেলিজেন্স নির্দেশালয় দায়বদ্ধ। ইতিপূর্বে রেড স্যান্ডার্স কাঠ যা চীন ও পূর্ব এশিয়ায় বহুমূল্যে বিক্রি হয়, স্টার টরটয়েস সহ বিভিন্ন প্রজাতির কচ্ছপ, হরিণের শিং, বাঘ ও চিতার ছাল এবং হাতির দাঁত ও নির্দেশালয়ের গোয়েন্দারা উদ্ধার করেছেন। গত মার্চেই কলকাতা থেকে ২১৪টি ইন্ডিয়ান স্টার টরটোয়েস উদ্ধার করা হয়। কিছুদিন আগে বাংলাদেশে পাচার হওয়া দুটি হুলক গিবন ও দুটি পাম সিভেট (দুটিই বিপন্ন প্রজাতির বাঁদর হিসেবে ঘোষিত) ও বহু বিরল প্রজাতির পাখি উদ্ধার করা হয়।


    বন্যপ্রাণের বিরুদ্ধে অপরাধের মোকাবিলা করতে রেভেনিউ ইনটেলিজেন্স নির্দেশালয় জনসাধারণের কাছ থেকে তথ্য চায়। তথ্যপ্রদানকারীদের পরিচয় গোপন রেখে তাদের পুরস্কৃত করারও ব্যবস্থা করা হয়।

    
    
    (Release ID: 1537201) Visitor Counter : 4
    
    
      Read this release in: English