      নীতিআয়োগ

      নীতি আয়োগের পরিচালন পর্ষদের চতুর্থ বৈঠক শেষ হল
      Posted On: 19 JUN 2018 12:02PM by PIB Kolkata


    নয়াদিল্লি, ১৮ জুন, ২০১৮


    প্রধানমন্ত্রী শ্রী নরেন্দ্র মোদীর পৌরোহিত্যে রবিবার (১৭ জুন) রাষ্ট্রপতি ভবনে নীতি আয়োগের পরিচালন পর্ষদের চতুর্থ বৈঠক অনুষ্ঠিত হয়। বৈঠকে ২৩টি রাজ্যের মুখ্যমন্ত্রী এবং আন্দামান-নিকোবর দ্বীপপুঞ্জের উপ-রাজ্যপাল ছাড়াও একাধিক কেন্দ্রীয় মন্ত্রী ও বিশেষ আমন্ত্রিতরা উপস্থিত ছিলেন।


    একদিনের বৈঠক শেষে প্রধানমন্ত্রী সহযোগিতামূলক যুক্তরাষ্ট্রীয় ব্যবস্থাকে অনুপ্রাণিত করার একটি মঞ্চ হিসাবে নীতি আয়োগের পরিচালন পর্ষদের গুরুত্বের কথা উল্লেখ করেন। তিনি উন্নয়নমূলক ফলাফলগুলিকে আরও এগিয়ে নিয়ে যেতে কেন্দ্র ও রাজ্যগুলির জন্য দু’অঙ্কের বিকাশ হার অর্জনে গুরুত্ব দেন। তিনি রাজ্যগুলিকে তাদের আর্থিক বিকাশ হার স্থির করার আহ্বান জানান। পাঁচ ট্রিলিয়ন মার্কিন ডলারের অর্থনীতিধর দেশ হয়ে উঠতে চলা ভারতের দিকে সমগ্র বিশ্ব তাকিয়ে রয়েছে। তিনি রাজ্যগুলিকে রপ্তানি বাড়ানোর ওপর জোর দিতে বলেন। সেইসঙ্গে, রপ্তানি-কেন্দ্রিক বিনিয়োগ আকর্ষণে আরও উদ্যোগী হওয়ার পরামর্শ দেন।


    মুখ্যমন্ত্রীদের একাধিক গঠনমূলক চিন্তাভাবনা ও পরামর্শকে স্বাগত জানিয়ে প্রধানমন্ত্রী বৈঠকে উপস্থিত সকলকে আশ্বস্ত করে বলেন, সিদ্ধান্ত গ্রহণ প্রক্রিয়ায় তাঁদের পরামর্শগুলিকে গুরুত্বের সঙ্গে বিবেচনা করা হবে। রাজ্যগুলির পরামর্শের প্রেক্ষিতে আগামী তিন মাসের মধ্যে কার্যকর ব্যবস্থা গ্রহণের জন্য নীতি আয়োগকে নির্দেশ দেওয়া হয়।


    কৃষি ও এমজিনারেগা – এই দুটি বিষয়ে সমন্বয়মূলক প্রয়াস গ্রহণের মাধ্যমে সুপারিশ দেওয়ার জন্য একযোগে কাজ করতে প্রধানমন্ত্রী মধ্যপ্রদেশ, বিহার, সিকিম, গুজরাট, উত্তরপ্রদেশ, পশ্চিমবঙ্গ ও অন্ধ্রপ্রদেশের মুখ্যমন্ত্রীদের প্রতি আহ্বান জানান। খাদ্য প্রক্রিয়াকরণ, গুদামঘর, লজিস্টিক্স সহ কৃষিক্ষেত্রে কর্পোরেট বিনিয়োগ বাড়ানোর সুযোগ-সুবিধা খুঁজে বের করার জন্য তিনি রাজ্যগুলিকে উৎসাহিত করেন।


    প্রধানমন্ত্রী আরও বলেন, আগামী ১৫ আগস্টের মধ্যে সাতটি ‘ফ্ল্যাগশিপ’ কর্মসূচির যাবতীয় সুযোগ-সুবিধা ১১৫টি উন্নয়নকামী জেলার অতিরিক্ত ৪৫ হাজার গ্রামে পৌঁছে দিতে তাঁর সরকার বদ্ধপরিকর।


    ‘ভারতে সহাজে ব্যবসা-বাণিজ্যে’র পরিবেশকে কিভাবে আরও অনুকূল ও সাধারণ মানুষের ‘সহজে জীবনযাপন’কে কিভাবে আরও উন্নত করা যায়, সে নিয়ে রাজ্যগুলির সঙ্গে আলাপ-আলোচনার জন্য নীতি আয়োগ শীঘ্রই বৈঠক ডাকবে।


    প্রধানমন্ত্রী আশা প্রকাশ করেন, সমস্ত সরকারি ভবন, সড়ক ও সরকারি আবাসনে চিরাচরিত বাতির পরিবর্তে বিদ্যুৎসাশ্রয়ী ও অর্থকরী এলইডি বাতির শীঘ্রই ব্যবহার শুরু হবে। ২০২৫-এর মধ্যে ভারতকে যক্ষ্মামুক্ত দেশে পরিণত করার লক্ষ্যে তিনি রাজ্যগুলিকে একযোগে কাজ করার আহ্বান জানান।


    পঞ্চদশ অর্থ কমিশনের বিচার্য বিষয়ে রাজ্যগুলির উদ্বেগ প্রসঙ্গে প্রধানমন্ত্রী তাদেরকে নতুন ধ্যান-ধারণা বা নতুন প্রণালী তৈরি করতে উৎসাহিত করেন।


    কেন্দ্রীয় সরকারের ‘সব কা সাথ, সব কা বিকাশ’ নীতির কথা উল্লেখ করে প্রধানমন্ত্রী বলেন, সরকারের প্রকল্প ও কর্মসূচিগুলি নির্দিষ্ট শ্রেণীর মানুষ বা নির্দিষ্ট জনজাতির জন্য সীমিত নয়। এগুলির সুযোগ-সুবিধা কোনরকম পক্ষপাতিত্ব ছাড়াই সকলের কাছে সমানভাবে পৌঁছে যাচ্ছে।


    মুখ্যমন্ত্রীরা জলবায়ু পরিবর্তন সংক্রান্ত বিষয়, স্থানীয় চাহিদার ওপর ভিত্তি করে রাজ্যকেন্দ্রিক প্রকল্প রচনা ও তার রূপায়ণের মতো দিকগুলি বৈঠকে তুলে ধরেন। ‘আয়ুষ্মান ভারত’ কর্মসূচি রূপায়ণে বিভিন্ন রাজ্য তাদের কাজকর্মের খতিয়ান পেশ করে। উন্নয়নকামি জেলা কর্মসূচিতে অগ্রগতির বিবরণও রাজ্যগুলির পক্ষ থেকে জানানো হয়।


    মহাত্মা গান্ধীর সার্ধশত জন্মবার্ষিকী যথাযথভাবে উদযাপনের বিষয়ে সমস্ত রাজ্যের মুখ্যমন্ত্রীরা তাঁদের প্রতিশ্রুতির কথা জানান। প্রধানমন্ত্রী তাঁর সমাপ্তি ভাষণে বলেন, জাতির জনকের প্রতি শ্রদ্ধা প্রদর্শনের জন্য কেবলমাত্র প্রকাশ্য স্থানে শৌচকর্ম বর্জনই যথেষ্ট নয়, সেইসঙ্গে ভারতকে ২০১৯-এর ২রা অক্টোবরের মধ্যে জঞ্জাল ও নোংরামুক্ত করে তোলাও প্রয়োজন।


    প্রধানমন্ত্রী একইসঙ্গে লোকসভা ও বিধানসভা নির্বাচনের সম্ভাবনা খুঁজে বের করার আহ্বান জানান। প্রতিটি রাজ্যের জন্য অভিন্ন ভোটার তালিকা তৈরির সুবিধার কথাও তিনি উল্লেখ করেন। কেন্দ্র ও রাজ্যের মধ্যে জমে থাকা সমস্ত বিষয়ের সমাধানে একযোগে কাজ করার ব্যাপারেও প্রধানমন্ত্রী বৈঠকে উপস্থিত মুখ্যমন্ত্রীদের আশ্বস্ত করেন।


    উল্লেখ করা যেতে পারে, নিতি আয়োগের প্রথম বৈঠক ২০১৫-র ৮ই ফেব্রুয়ারি অনুষ্ঠিত হয়েছিল। এরপর, পরিচালন পর্ষদের দ্বিতীয় বৈঠক ২০১৫-র ১৫ই জুলাই এবং তৃতীয় বৈঠক ২০১৭-র ২৩শে এপ্রিল অনুষ্ঠিত হবে।


    CG/BD/DM/….

    
    
    (Release ID: 1535857) Visitor Counter : 5
    
    
      Read this release in: English