      মানবসম্পদবিকাশমন্ত্রক

      কলেজ ও বিশ্ববিদ্যালয়গুলিতে শ্রেষ্ঠ মান ও যোগ্যতার শিক্ষক এবং শিক্ষাকর্মী নিয়োগে নতুন নিয়মনীতি
      Posted On: 13 JUN 2018 6:04PM by PIB Kolkata


    দেশের কলেজ ও বিশ্ববিদ্যালয়গুলিতে শ্রেষ্ঠ মান ও যোগ্যতার শিক্ষক এবং শিক্ষাকর্মীদের আকৃষ্ট করার লক্ষ্যে বিশ্ববিদ্যালয় মঞ্জুরি কমিশন (ইউজিসি) এক নতুন নিয়মনীতি চালু করেছে।


    নতুন দিল্লীতে আজ (১৩ জুন, ২০১৮) সংবাদমাধ্যম প্রতিনিধিদের উপস্থিতিতে এ তথ্য প্রকাশ করেন কেন্দ্রীয় মানবসম্পদ বিকাশ মন্ত্রী শ্রী প্রকাশ জাভড়েকর। নতুন নিয়মনীতি সম্পর্কে তিনি জানান যে, এর আগের অর্থাৎ ২০১০-এর নিয়মনীতি অনুযায়ী শিক্ষকদের সমস্তরকম সুযোগ-সুবিধাই অপরিবর্তিত রাখার পাশাপাশি, পরবর্তীকালে এ সম্পর্কিত বিভিন্ন সংশোধনও কার্যকর থাকবে। এর মধ্যে রয়েছে এমফিল বা পিএইচডি-র জন্য বিভিন্ন ধরণের সুযোগ-সুবিধা।


    কেন্দ্রীয় মন্ত্রীর বক্তব্য অনুযায়ী, এপিআই-ভিত্তিক পিবিএএস পদ্ধতি তুলে দেওয়া হয়েছে। পরিবর্তে, একটি নতুন ও সরল শিক্ষক মূল্যায়ন গ্রেডিং পদ্ধতি চালু করা হয়েছে। গবেষণাকে আরও উন্নতমানের করে তুলতে বিশ্ববিদ্যালয়গুলির জন্য রিসার্চ স্কোরও চালু করা হয়েছে। সিএএস-এর আওতায় বিশ্ববিদ্যালয় শিক্ষকদের পদোন্নতির বিষয়টিকে আরও বেশি করে গবেষণা-ভিত্তিক করে তোলা হয়েছে। অন্যদিকে, কলেজ শিক্ষকদের ক্ষেত্রে পদোন্নতির জন্য শিক্ষাদানে দক্ষতার বিষয়টিকে প্রাধান্য দেওয়া হবে।


    শ্রী জাভড়েকর জানিয়েছেন যে এই প্রথম কলেজ শিক্ষকদের প্রফেসর অর্থাৎ অধ্যাপক পদ পর্যন্ত পদোন্নতির সিদ্ধান্ত নেওয়া হয়েছে । কোন বিশ্ববিদ্যালয় বা শিক্ষা প্রতিষ্ঠান থেকে পিএইচডি ডিগ্রিধারী প্রার্থীদের সহকারী অধ্যাপক পদে নিয়োগের জন্য বিশেষ সংস্থান রাখা হয়েছে কলেজ ও বিশ্ববিদ্যালয়গুলির জন্য। নতুন নিয়মনীতি অনুযায়ী, বিশ্ববিদ্যালয়, কলেজ এবং উচ্চতর শিক্ষা প্রতিষ্ঠানগুলিতে নবনিযুক্ত সহকারী অধ্যাপকদের এক মাসের জন্য কোন উচ্চতর শিক্ষা প্রতিষ্ঠানে কাজ করা বাধ্যতামূলক করা হয়েছে। অন্যদিকে, ১ জুলাই, ২০২১ থেকে কলেজ শিক্ষকদের সিলেকশন গ্রেডের মাধ্যমে সহকারী অধ্যাপক পদ পর্যন্ত পদোন্নতির ক্ষেত্রে পিএইচডি ডিগ্রিকে আবশ্যিক বা বাধ্যতামূলক করে তোলা হচ্ছে।


    নতুন নিয়মনীতি অনুসারে, বিশ্ববিদ্যালয়গুলির অনুমোদিত অধ্যাপক পদের ১০ শতাংশ পর্যন্ত বিশ্ববিদ্যালয়ের সিনিয়র অধ্যাপক পদে নিয়োগের জন্য বিবেচনা করা হবে। সিএএস-এর আওতায় পাদোন্নতির মাধ্যমে তাঁরা সরাসরি নিযুক্ত হবেন সিনিয়র অধ্যাপক পদে। পিএইচডি এবং এমফিল গবেষণার জন্য প্রয়োজন-ভিত্তিক সুযোগ-সুবিধা দেওয়া হবে কলেজ শিক্ষকদের। অলিম্পিক্স, এশিয়ান গেম্‌স এবং কমনওয়েল্‌থ গেম্‌স-এ পদক জয়ী প্রার্থীদের সহকারী নির্দেশক / কলেজ অধিকর্তা ইত্যাদি পদে নিয়োগের জন্য একটি বিশেষ ক্ষেত্র বা পর্যায় গড়ে তোলা হবে।

    
    
    (Release ID: 1535558) Visitor Counter : 3
    
    
      Read this release in: English