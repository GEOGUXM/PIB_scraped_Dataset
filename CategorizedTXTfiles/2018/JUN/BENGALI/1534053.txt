      বস্ত্রমন্ত্রক

      খাদিকে ফ্যাশন দুনিয়ায় বেশি করে ব্যবহারের পরামর্শ দিলেন কেন্দ্রীয় বস্ত্রমন্ত্রী শ্রীমতী স্মৃতি জুবিন ইরানি
      Posted On: 01 JUN 2018 10:57AM by PIB Kolkata


    কলকাতা, ৩১ মে, ২০১৮


    বিশ্ব বাজারে খাদিকে একটি ব্র্যান্ড হিসাবে গড়ে তুলে বিশ্ব ফ্যাশন দুনিয়ায় প্রতিযোগিতায় ভারতকে এগিয়ে রাখার ওপর জোর দিলেন কেন্দ্রীয় বস্ত্রমন্ত্রী শ্রীমতী স্মৃতি জুবিন ইরানি। কলকাতায় আজ (৩১ মে, ২০১৮) ইনস্টিটিউট অফ ফ্যাশন টেকনলজি (এনআইএফটি)-র সমাবর্তন অনুষ্ঠানে কেন্দ্রীয় বস্ত্রমন্ত্রী ভাষণ দিচ্ছিলেন। তিনি বলেন, বস্ত্র ও ফ্যাশন ভারতীয় অর্থনীতির একটি প্রাচীনতম শিল্প। পরাধীন ভারতের ইতিহাসে খাদি হল স্বদেশী আন্দোলনের প্রতীক। ব্রিটিশ শাসনের অবসান ঘটাতে মহাত্মা গান্ধী দেশবাসীকে বিদেশি বস্ত্র ত্যাগ করে খাদি ব্যবহারের ডাক দিয়েছিলেন বলে শ্রীমতী ইরানি উল্লেখ করেন।


    বস্ত্রশিল্পের ইতিহাসে এই প্রথমবার সরকার একটি ৬ হাজার কোটি টাকার প্রকল্প চালু করেছে। শিল্পের সঙ্গে জড়িত কারিগরদের দক্ষতা বৃদ্ধি করতে এবং দেশের বস্ত্রশিল্পকে আন্তর্জাতিক মানের উপযোগী করে তুলতেই এই উদ্যোগ। এছাড়াও, ১,৩০০ কোটি টাকার একটি অতিরিক্ত তহবিল দেওয়া হয়েছে বলে জানান কেন্দ্রীয় বস্ত্রমন্ত্রী শ্রীমতী স্মৃতি জুবিন ইরানি।


    সমাবর্তন অনুষ্ঠানে আজ ২৩৬ জন ছাত্রছাত্রীকে শ্রীমতী ইরানি ডিগ্রি প্রদান করেন। অনুষ্ঠানে ছাত্রছাত্রীদের উদ্দেশে তিনি বলেন, এই সরকারি প্রকল্পগুলিতে এমন কিছু সুযোগ-সুবিধা রয়েছে যা তাঁদের আগামীদিনে স্বাধীনভাবে ব্যবসা-বাণিজ্য করার ক্ষেত্রে কাজে লাগবে। মন্ত্রীর মতে, বস্ত্রশিল্পের বর্তমানের প্রতিযোগিতামূলক বাজারে টিকে থাকতে এই শিল্পের পেশাদারদের নতুন নতুন উদ্ভাবন সামনে নিয়ে আসতে হবে। নবীন ছাত্রছাত্রীদের ভারতকে ফ্যাশন দুনিয়ায় এগিয়ে নিয়ে যেতে এবং এই কাজের মাধ্যমে দেশের বস্ত্রশিল্পে ইতিবাচক পরিবর্তন নিয়ে আসার আহ্বান জানান কেন্দ্রীয় বস্ত্রমন্ত্রী। বস্ত্রশিল্পে নতুন প্রযুক্তির ব্যবহারের মাধ্যমে জামা-কাপড় ও অন্যান্য সামগ্রী ব্যবহারে বৈচিত্র্য আনার ওপর তিনি জোর দেন । ক্রেতাদের চাহিদা বুঝে সেই মতো তা পূরণ করতে হবে বলে শ্রীমতী ইরানি ছাত্রছাত্রীদের পরামর্শ দেন।


    অনুষ্ঠানে বিশিষ্টজনদের মধ্যে উপস্থিত ছিলেন পশ্চিমবঙ্গের রাজ্যপাল শ্রী কেশরীনাথ ত্রিপাঠি এবং এনআইএফটি মহানির্দেশক শ্রীমতী সারদা মুরলীধরন।


    CG/SC/DM/…

    
    
    (Release ID: 1534053) Visitor Counter : 10