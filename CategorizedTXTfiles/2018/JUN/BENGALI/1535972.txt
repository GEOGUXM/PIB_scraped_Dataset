      বিজ্ঞানওপ্রযুক্তিমন্ত্রক

      মশার জিনগত পরিবর্তনের মাধ্যমে ম্যালেরিয়া ও ডেঙ্গুর প্রকোপ আটকানো যাবে, বললেন মার্কিন বিজ্ঞানী
      Posted On: 20 JUN 2018 11:18AM by PIB Kolkata


    কলকাতা, ১৯ জুন , ২০১৮


    মশার জিনে পরিবর্তন ঘটানোর মাধ্যমে ভারতে ম্যালেরিয়া ও ডেঙ্গুর মতো রোগের প্রকোপ ও সমস্যা নিয়ন্ত্রণ করা যাবে বলে মন্তব্য করেছেন আমেরিকা প্রবাসী জীববিজ্ঞানের অধ্যাপক ডঃ নবারুণ ঘোষ। ওয়েস্ট টেক্সাস এ অ্যান্ড এম বিশ্ববিদ্যালয়ের জীবনবিজ্ঞান ও পরিবেশ বিজ্ঞান বিভাগে অধ্যাপক ডঃ ঘোষ জানান, রোগ নিরাময় ও জিনগত সমস্যা যার এখনও পর্যন্ত কোনও সমাধানসূত্র পাওয়া যায়নি, সেসব ক্ষেত্রে সমস্যা সমাধানে আগামীদিনে জিন থেরাপি কার্যকর হবে বলে মনে করা হচ্ছে। মার্কিন প্রবাসী বাঙালী অধ্যাপক আজ কলকাতার সায়েন্স সিটিতে ‘ জিন থেরাপি ’ ও ‘ জৈব প্রযুক্তির ভবিষ্যৎ ’ বিষয়ে বক্তৃতা দিচ্ছিলেন। জৈব প্রযুক্তির বেশকিছু উপকারী দিক তিনি তুলে ধরেন যা আগামীদিনে খুবই কাজে লাগবে। বিভিন্ন প্রজাতির প্রাণীর জিন মিশ্রন সংক্রান্ত ভাবনাচিন্তার বিষয়েও আজকের বক্তৃতায় তিনি আলোকপাত করেন।


    ডঃ নবারুণ ঘোষের গবেষণার বিষয়গুলির মধ্যে রয়েছে- সাইটোজেনেটিক, জৈবপ্রযুক্তি, ভাইরোলজি, মাইকোলজি, প্রাণীকোষ বিজ্ঞান, টিস্যু কালচার ও পরিবেশ বিদ্যার বিভিন্ন বিষয়। তিনি টেক্সাসের সোসাইটি ফর মাইক্রোস্কোপি-র সভাপতি ছিলেন এবং আমেরিকান অ্যাকাডেমি অফ অ্যালার্জি, অ্যাজমা অ্যান্ড ইমিউনোলজি-সহ ১৫টি বৈজ্ঞানিক প্রতিষ্ঠানের সদস্য হিসেবে কাজ করেছেন। গবেষণার জন্য তিনি ১২টি আন্তর্জাতিক পর্যায়ের বিজ্ঞান পুরস্কার পেয়েছেন।


    কলকাতার সায়েন্স সিটিতে এরকম বিজ্ঞান সংক্রান্ত বক্তৃতাসভার আয়োজন করা হয়, যাতে সাধারণ মানুষ বিজ্ঞান ও প্রযুক্তির বিভিন্ন চলতি বিষয়ের ওপর জ্ঞান অর্জন করে উপকৃত হন। সায়েন্স সিটি হল কেন্দ্রীয় সংস্কৃতি মন্ত্রকাধীন স্বশাসিত সংস্হা ন্যাশনাল কাউন্সিল অফ সায়েন্স মিউজিয়াম-এর অন্তর্গত একটি প্রতিষ্ঠান।


    SSS/SC /NS…

    
    
    (Release ID: 1535972) Visitor Counter : 8