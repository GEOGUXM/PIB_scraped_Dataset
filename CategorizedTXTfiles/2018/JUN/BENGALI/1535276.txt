      ক্ষুদ্র, অতিক্ষুদ্রওমাঝারিশিল্পমন্ত্রক

      খাদি ও গ্রামোদ্যোগ কমিশন কাশ্মীরে ২৩৩০-টি মৌমাছি বাক্স বিতরণ করে তাদের নিজেদের রেকর্ড ভেঙেছে
      Posted On: 12 JUN 2018 6:40PM by PIB Kolkata


    খাদি ও গ্রামোদ্যোগ কমিশন একদিনে সর্বোচ্চ সংখ্যক মৌমাছি বাক্স বিতরণ করে বিশ্ব রেকর্ড গড়েছে। কাশ্মীরের কুপওয়াড়াতে জঙ্গলি সেনা ছাউনি এলাকায় কমিশন এই কাজ করে তাদের নিজেদের তৈরি করা রেকর্ড ভেঙে দিয়েছে। এর আগে, বিশ্ব মৌমাছি দিবস উপলক্ষে অসমের মিসিং উপজাতির মধ্যে কাজিরাঙ্গা বনাঞ্চলে তারা ১ হাজারটি মৌমাছি বাক্স বিতরণ করেছিল। জঙ্গলি এলাকায় ২৩৩ জন প্রাপকের হাতে ২৩৩০টি মৌমাছি বাক্স তুলে দেওয়া হয়।


    এই উপলক্ষে আয়োজিত এক অনুষ্ঠানে জম্মু-কাশ্মীরের উপ-মুখ্যমন্ত্রী কবিন্দর গুপ্তা বলেন যে, খাদি ও গ্রামোদ্যোগ কমিশনের এই কর্মসূচির ফলে কাশ্মীর উপত্যকায় কর্মসংস্থানের সুযোগ সৃষ্টি হবে। কমিশনের চেয়ারম্যান বিনয় কুমার সাক্সেনা বলেন, প্রধানমন্ত্রী নরেন্দ্র মোদীর যে ‘মিষ্টি বিপ্লব’-এর আহ্বান জানিয়েছেন, তা পূরণ করার লক্ষ্যে ‘মধু মিশন’ পরিচালিত হচ্ছে। সারা দেশে ২০১৮-র নভেম্বরের মধ্যে ১ লক্ষ ৩০ হাজার মৌমাছি বাক্স বিতরণের লক্ষ্যমাত্রা সমন্বিত ‘মধু মিশন’ নামে এই কর্মপরিকল্পনা কমিশনের উদ্যোগে পরিচালিত হচ্ছে। ইতিমধ্যেই ২৭ হাজার এই ধরণের মৌমাছি বাক্স বিতরণের কাজ সম্পূর্ণ হয়েছে। তিনি বলেন, খাদি ও গ্রামোদ্যোগ কমিশন প্রধানমন্ত্রীর কর্মসৃজন কর্মসূচি (পিএমইজিপি)-র আওতায় একটি নোডাল এজেন্সি হিসাবে কাজ করছে। এই কর্মসূচিতে মধুর প্রক্রিয়াকরণ, বোতলে সংরক্ষণ, প্যাকেজিং এবং লেবেলিং-এর কাজের জন্য ঋণের ব্যবস্থা করা হবে।


    কাশ্মীর উপত্যকায় শান্তি ও ঐক্য প্রতিষ্ঠার লক্ষ্যে ভারতীয় সেনাবাহিনীর ‘সদ্ভাবনা কর্মসূচি’র আওতায় কুপওয়াড়ায় এই অনুষ্ঠানের আয়োজন করা হয়েছিল। কুপওয়াড়ার বজ্র ডিভিশনের জিওসি মেজর জেনারেল সি ভি পোনাপ্পা এই অনুষ্ঠানে তাঁর ভাষণে বলেন যে, এই ধরণের উন্নয়নমূলক কর্মসূচি জম্মু-কাশ্মীরে শান্তি ও ঐক্য প্রতিষ্ঠায় বিশেষ গুরুত্বপূর্ণ ভূমিকা নিতে পারে। ভারতীয় সেনাবাহিনী মৌমাছি পালনের উদ্যোগ গড়ে তোলার জন্য প্রাপকদের প্রশিক্ষণ এবং ১০ শতাংশ আর্থিক সহায়তার ব্যবস্থা করেছে। এর ফলে, প্রাপকদের জীবিকার্জনের অনুকূল একটি মঞ্চের ব্যবস্থা করা সম্ভব হয়েছে।

    
    
    (Release ID: 1535276) Visitor Counter : 4
    
    
      Read this release in: English