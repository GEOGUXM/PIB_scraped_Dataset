      প্রধানমন্ত্রীরদপ্তর

      প্রধানমন্ত্রী নানিয়াং প্রযুক্তি বিশ্ববিদ্যালয় পরিদর্শন করেছেন
      Posted On: 04 JUN 2018 11:58AM by PIB Kolkata


    নয়াদিল্লি , ১ জুন, ২০১ ৮


    প্রধানমন্ত্রী শ্রী নরেন্দ্র মোদী আজ সিঙ্গাপুরে নানিয়াং প্রযুক্তি বিশ্ববিদ্যালয় পরিদর্শন করেন। তিনি বিশ্ববিদ্যালয়ের ছাত্রছাত্রীদের সঙ্গে এক আলাপচারিতায় তাঁদের বেশ কিছু প্রশ্নের উত্তর দেন। ‘একুশ শতকে এশিয়ার সামনে চ্যালেঞ্জ’ বিষয়ে এক প্রশ্নের জবাবে প্রধানমন্ত্রী বলেন, প্রায়ই শোনা যায় যে একুশ শতক এশিয়ার শতক। তিনি বলেন, আমাদের নিজেদের ওপর আস্থা থাকা বিশেষভাবে প্রয়োজন এবং এটাও জানা প্রয়োজন যে এবার আমাদের সময় এসেছে। প্রধানমন্ত্রী বলেন, আমাদের সময়ের দাবি মেনে উঠে দাঁড়াতে হবে এবং নেতৃত্ব হাতে নিতে হবে।


    প্রধানমন্ত্রী, সাম্প্রতিক চিন সফরে গিয়ে সে দেশের রাষ্ট্রপতি সি জিন পিং-এর সঙ্গে তাঁর সাক্ষাৎকারের প্রসঙ্গ তোলেন। তিনি বলেন যে, রাষ্ট্রপতি সি জিন পিং-কে তিনি একটি নথি দিয়েছেন। তাতে দেখা যাচ্ছে যে, বিগত ২,০০০ বছরের মধ্যে প্রায় ১,৬০০ বছর ধরে ভারত এবং চিন যৌথভাবে বিশ্বের মোট অভ্যন্তরীণ উৎপাদনের ৫০ শতাংশেরও বেশি অংশীদার ছিল । এই কৃতিত্ব কোনরকম বিরোধ ছাড়াই অর্জিত হয়েছিল। প্রধানমন্ত্রী বলেন, আমাদের বিরোধ ছাড়াই যোগাযোগ বৃদ্ধির ওপর জোর দিতে হবে।


    অন্য এক প্রসঙ্গে প্রধানমন্ত্রী বলেন যে, সুপ্রশাসনের ক্ষেত্রে মহাকাশ প্রযুক্তির এক প্রধান ভূমিকা রয়েছে। এই প্রযুক্তি সাধারণ মানুষের জীবন দারুণভাবে উন্নত করে তুলতে পারে। মহাকাশ প্রযুক্তি আমাদের উন্নয়ন পরিকাঠামোর যথাযথ মানচিত্র তৈরিতে বিশেষ সহায়তা করে, যেমন কোথায় আমাদের স্কুল দরকার, কোথায় সড়ক আর কোথায়ই বা হাসপাতাল প্রয়োজন তা এই প্রযুক্তি ব্যবহার করে আমরা জানতে পারি।


    ঐতিহ্য এবং বিশ্বায়নের মধ্যে সামঞ্জস্য বিধান বিষয়ে এক প্রশ্নের জবাবে প্রধানমন্ত্রী বলেন যে, মানবজাতি উদ্ভাবনের মধ্য দিয়েই যুগের পর যুগ ধরে এগিয়ে চলেছে এবং নৈতিকতা ও মানবিক মূল্যবোধেরও এক্ষেত্রে অবদান রয়েছে। তিনি বলেন, প্রযুক্তি মানুষের সৃজনশীলতাকে সাহায্য করছে। বিভিন্ন সামাজিক গণমাধ্যম লক্ষ লক্ষ মানুষকে তাঁদের মত প্রকাশের অধিকার দিয়েছে ।


    চতুর্থ শিল্প বিপ্লবের যুগে অন্তর্ভুক্ত বৃদ্ধি সুনিশ্চিত করা প্রসঙ্গে প্রধানমন্ত্রী বলেন যে, বর্তমানের ‘ডিসরাপশন’ নামে অভিনব যে প্রযুক্তির কথা শোনা যাচ্ছে, তার অর্থ কিন্তু ধ্বংস নয়। তিনি বলেন, প্রযুক্তি মানুষের ক্ষমতায়ন করে এবং প্রযুক্তি-নির্ভর সমাজ সামাজিক প্রতিবন্ধকতার বেড়া ভেঙে দেয়। তবে, এই প্রযুক্তিকে সুলভ এবং ব্যবহারকারীদের উপযোগী করে তুলতে হবে বলে তিনি অভিমত প্রকাশ করেন। শ্রী মোদী বলেন যে, মানুষ এক সময় কম্পিউটার নিয়ে সন্দিহান ছিল। কিন্তু কম্পিউটার আমাদের জীবনে রূপান্তর আনার ক্ষেত্রে বিশেষ সহায়ক ভূমিকা নিয়েছে।


    CG/PB/DM/…

    
    
    (Release ID: 1534212) Visitor Counter : 11
    
    
      Read this release in: English