      ରସାୟନ ଓ ସାର ମନ୍ତ୍ରଣାଳୟ

      ପ୍ରଧାନମନ୍ତ୍ରୀ ଭାରତୀୟ ଜନଔଷଧୀ ପ୍ରକଳ୍ପ
      • ପରିବେଶ ଅନୁକୂଳ ନାପକିନ ଜନ ଔଷଧୀ ସୁବିଧାର ଶୁଭାରମ୍ଭ
      • 33ଟି ରାଜ୍ୟ ଏବଂ କେନ୍ଦ୍ରଶାସିତ ଅଞ୍ଚଳରେ କାର୍ଯ୍ୟକାରୀ 3600 କେନ୍ଦ୍ରରେ 2.50 ଟଙ୍କାରେ ଉପଲବ୍ଧ କରାଯିବ ସାନିଟାରୀ ନାପକିନ
      Posted On: 04 JUN 2018 4:04PM by PIB Bhubaneshwar


    କେନ୍ଦ୍ର ରସାୟନ ଏବଂ ସାର , ସଡକ ପରିବହନ ଏବଂ ରାଜମାର୍ଗ , ଜାହାଜ ଚଳାଚଳ ରାଷ୍ଟ୍ରମନ୍ତ୍ରୀ ଶ୍ରୀ ମନସୁଖ ଏଲ. ମାଣ୍ଡଭୀୟ ପ୍ରଧାନମନ୍ତ୍ରୀ ଭାରତୀୟ ଜନଔଷଧୀ ପ୍ରକଳ୍ପ ଅଧିନରେ ପରିବେଶ ଅନୁକୂଳ ସାନିଟାରୀ ନାପକିନ ‘ ଜନଔଷଧୀ ସୁବିଧା ’ ର ଶୁଭାରମ୍ଭ କରିଛନ୍ତି । ଦେଶର 33ଟି ରାଜ୍ୟ ଏବଂ କେନ୍ଦ୍ରଶାସିତ ଅଞ୍ଚଳଗୁଡିକରେ 3600ରୁ ଅଧିକ ଜନଔଷଧୀ କେନ୍ଦ୍ରଗୁଡିକରେ ସୁଲଭ ମୂଲ୍ୟରେ ଏହି ସାନିଟାରୀ ନାପକିନ ଉପଲବ୍ଧ କରାଯିବ । କେନ୍ଦ୍ର ରସାୟନ ଏବଂ ସାର ତଥା ସଂସଦୀୟ ବ୍ୟାପାର ମନ୍ତ୍ରୀ ଶ୍ରୀ ଅନନ୍ତ କୁମାର ମାର୍ଚ୍ଚ 8 , 2018ରେ ବିଶ୍ୱ ମହିଳା ଦିବସ ଅବସରରେ ସୁଲଭ ମୂଲ୍ୟରେ ସାନିଟାରୀ ନାପକିନ ଉପଲବ୍ଧ କରାଇବାର ପ୍ରତିଶୃତି ଦେଇଥିଲେ ।


    ଶ୍ରୀ ମାଣ୍ଡଭୀୟ କହିଥିଲେ ଯେ ବିଶ୍ୱ ପରିବେଶ ଦିବସରେ ଏହା ସମସ୍ତ ମହିଳାମାନଙ୍କ ପାଇଁ ଏକ ସ୍ୱତନ୍ତ୍ର ଉପହାର । ଏହି ଉତ୍ପାଦ ସୁଲଭ ମୂଲ୍ୟରେ ସୁବିଧାଜନକ ଭାବେ ମିଳିପାରୁଥିଲାବେଳେ ଏହାକୁ ନଷ୍ଟ କରିବା ସହଜ ହେବ । ଏହି ଉତ୍ପାଦ ମହିଳାମାନଙ୍କର ସ୍ୱଚ୍ଛତା , ସ୍ୱାସ୍ଥ୍ୟ ଏବଂ ସୁବିଧା ସୁନିଶ୍ଚିତ କରିହେବ । ଜନ ଔଷଧୀ ସୁବିଧାକୁ ବ୍ୟବହାର ପରେ ଅମ୍ଳଜାନ ସଂସ୍ପର୍ଶରେ ଆସି ଅତି ସହଜରେ ନଷ୍ଟ ହୋଇଯାଏ । ଶ୍ରୀ ମାଣ୍ଡଭୀୟ କହିଥିଲେ ଯେ ଦେଶର ଗରିବ ମହିଳାମାନଙ୍କୁ ମଧ୍ୟ ସ୍ୱଚ୍ଛତା , ସ୍ୱାସ୍ଥ୍ୟ ଏବଂ ସୁବିଧା ପହଂଚାଇବା ସହିତ ଉତ୍ତମ ମାନର ସ୍ୱାସ୍ଥ୍ୟ ସୁବିଧା ପ୍ରଦାନ ପାଇଁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଲକ୍ଷ୍ୟ ହାସଲ ଦିଗରେ ଏହା ସହାୟକ ହେବ ।


    ଶ୍ରୀ ମାଣ୍ଡଭୀୟ କହିଥିଲେ ଯେ ବଜାରରେ ଉପଲବ୍ଧ ସାନିଟାରୀ ନାପକିନ ପ୍ରତି ପ୍ୟାଡ 8 ଟଙ୍କା ଦେବାକୁ ପଡୁଥିବାବେଳେ ସୁବିଧା ନାପକିନ ମାତ୍ର 2 ଟଙ୍କା 50ରେ ଉପଲବ୍ଧ କରାଯିବ । ଏହାଦ୍ୱାରା ମହିଳାମାନଙ୍କ ମଧ୍ୟରେ ବ୍ୟକ୍ତିଗତ ସ୍ୱଚ୍ଛତା ସୁନିଶ୍ଚିତ କରିହେବ ।


    ଶ୍ରୀ ମାଣ୍ଡଭୀୟ କହିଥିଲେ ଯେ ଭାରତରେ ମହିଳାମାନଙ୍କର ସ୍ୱାସ୍ଥ୍ୟ ସୁରକ୍ଷା ସୁନିଶ୍ଚିତ କରାଇବା ଅତ୍ୟନ୍ତ ଗୁରୁତ୍ୱପୂର୍ଣ୍ଣ । ବର୍ତ୍ତମାନ ମଧ୍ୟ ବଜାରରେ ଉପଲବ୍ଧ ବଡ ବଡ ବ୍ରାଣ୍ଡର ସାନିଟାରୀ ନାପକିନ ମହିଳାମାନଙ୍କ ପାଖରେ ପହଞ୍ଚି ପାରିନାହିଁ । ଋତୁସ୍ରାବ ସମୟରେ ଅସ୍ୱଚ୍ଛ ବ୍ୟବହାର ବା ଅପରିଚ୍ଛନ୍ନତା ଯୋଗୁଁ ମହିଳାମାନେ ଅନେକ ରୋଗର ଶିକାର ହେଉଛନ୍ତି ।


    ରାଷ୍ଟ୍ରୀୟ ପରିବାର ସ୍ୱାସ୍ଥ୍ୟ ସର୍ବେକ୍ଷଣ 2015-16 ଅନୁସାରେ 15 ରୁ 24 ବର୍ଷ ବୟସର 58 ପ୍ରତିଶତ ମହିଳା ତାଙ୍କ ନିକଟରେ ଉପଲବ୍ଧ ସାନିଟାରୀ ନାପକିନ ବ୍ୟବହାର କରୁଥିବାବେଳେ ସହରାଂଚଳରେ 78 ପ୍ରତିଶତ ମହିଳା ସ୍ୱଚ୍ଛ ଭାବେ ପରିସ୍କାର ପରିଚ୍ଛନ୍ନତା ଉପାୟ ଅବଲମ୍ବନ କରିଥାନ୍ତି । ଗ୍ରାମାଂଚଳରେ କେବଳ 48 ପ୍ରତିଶତ ମହିଳାମାନେ ସାନିଟାରୀ ନାପକିନ ବ୍ୟବହାର କରନ୍ତି ।


    ଫାର୍ମାସ୍ୟୁଟିକାଲ ବିଭାଗର ଯୁଗ୍ମ ସଚିବ ଶ୍ରୀ ନବଦୀପ ରିନୱା ଏବଂ ମନ୍ତ୍ରଣାଳୟର ଅନ୍ୟ ବରିଷ୍ଠ ଅଧିକାରୀମାନେ ଏହି ଅବସରରେ ଉପସ୍ଥିତ ଥିଲେ ।


    **************

    
    
    (Release ID: 1534770) Visitor Counter : 2