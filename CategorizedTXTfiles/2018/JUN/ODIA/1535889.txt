      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଲକ୍ଷ୍ନୌରେ ଯୋଗ ଦିବସ କାର୍ଯ୍ୟକ୍ରମରେ ଯୋଗ ଦେବେ କେନ୍ଦ୍ର ସ୍ୱରାଷ୍ଟ୍ରମନ୍ତ୍ରୀ ରାଜନାଥ ସିଂହ
      • ଯୋଗ ଦିବସରେ ସିଏପିଏଫ୍ ଏବଂ ଦିଲ୍ଲୀ ପୁଲିସ ବିଭିନ୍ନ କାର୍ଯ୍ୟକ୍ରମ ଆୟୋଜନ କରିବେ

      Posted On: 18 JUN 2018 3:27PM by PIB Bhubaneshwar

    ଚତୁର୍ଥ ଆନ୍ତର୍ଜାତିକ ଯୋଗ ଦିବସ ଅବସରରେ ଉତ୍ତରାଖଣ୍ଡର ଡେରାଡୁନସ୍ଥିତ ଫରେଷ୍ଟ ରିସର୍ଚ୍ଚ ଇନଷ୍ଟିଚ୍ୟୁଟ ( FRI )ରେ ଆୟୋଜିତ ହେବାକୁ ଥିବା କାର୍ଯ୍ୟକ୍ରମରେ ଅର୍ଦ୍ଧସାମରିକ ବଳର 2000 ଯବାନ ଯୋଗଦେବେ । ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ମଧ୍ୟ ଏହି କାର୍ଯ୍ୟକ୍ରମରେ ଯୋଗଦେବେ । ଲକ୍ଷ୍ନୌରେ ଅନୁଷ୍ଠିତ ହେବାକୁ ଥିବା କାର୍ଯ୍ୟକ୍ରମରେ ଅର୍ଦ୍ଧସାମରିକ ବଳର 2000 ଯବାନ (SSB/CRPF/ITBP) ଅଂଶ ଗ୍ରହଣ କରିବେ । କେନ୍ଦ୍ର ସ୍ୱରାଷ୍ଟ୍ରମନ୍ତ୍ରୀ ରାଜନାଥ ସିଂହ ଏଠାରେ ଯୋଗଦେବେ ।


    ଡେରାଡୁନରେ ହେବାକୁ ଥିବା ଯୋଗଦିବସ କାର୍ଯ୍ୟକ୍ରମ ଆୟୋଜନ କରିବାର ଦାୟିତ୍ୱ ନେଇଛି ଇଣ୍ଡୋ-ତିବ୍ଦତାନ୍ ବର୍ଡର ପୁଲିସ ( ITBP ) । ଦେଶର ବିଭିନ୍ନ ସ୍ଥାନରେ ଆୟୋଜିତ ହେବାକୁ ଥିବା ଯୋଗ ଦିବସ କାର୍ଯ୍ୟକ୍ରମରେ ମଧ୍ୟ ଆଇଟିବି ପିର ଯବାନମାନେ ଅଂଶ ଗ୍ରହଣ କରିବେ । ହିମାଳୟ ବର୍ଡରରେ ଥିବା ବର୍ଡର ଆଉଟ ପୋଷ୍ଟ ( BOP )ରେ ମଧ୍ୟରେ ହିମବୀର ମାନେ ଯୋଗ ଶିବିରରେ ଭାଗ ନେବେ । ଏଥିସହ ଜମ୍ମୁ-କାଶ୍ମୀର , ହିମାଚଳ ପ୍ରଦେଶ , ଉତ୍ତରାଖଣ୍ଡ , ସିକିମ ଏବଂ ଅରୁଣାଚଳ ପ୍ରଦେଶରେ ଅନୁଷ୍ଠିତ ହେଉଥିବା ଯୋଗାଭ୍ୟାସ ଶିବିରରେ ଆଇଟିବିପି ଯବାନମାନେ ଭାଗ ନେବେ ।


    ଦିଲ୍ଲୀ ରାଜପଥରେ ଏନଡିଏମସି ପକ୍ଷରୁ ଯୋଗ ପ୍ରଦର୍ଶନ ଶିବିର ଅନୁଷ୍ଠିତ ହେବ । ସିଆଇଏସ୍ଏଫ୍ ଏଥିରେ ସହାୟତା କରିବ ଏବଂ ଅର୍ଦ୍ଧସାମରିକ ବଳର 1000 ଯବାନ ଯୋଗ ଦେବେ । ଜୁନ୍ 21 ତାରିଖରେ ଲାଲକିଲ୍ଲାରେ ସିଏପିଏଫର 2000 ଯବାନ୍ (ସିଆରପିଏଫର 700 , ସିଆଇଏସଏଫର 600 , ବିଏସଏଫର 300 , ଆଇଟିବିପିର 200 , ଏସଏସବିର 150 ଏବଂ ଆସାମ ରାଇଫଲ୍ସର 50 ଯବାନ୍) ଯୋଗ କରିବେ । ଦିଲ୍ଲୀ , ମୁମ୍ବାଇ ଏବଂ ହାଇଦ୍ରାବାଦରେ ଯୋଗ ଶିବିର ଆୟୋଜନ କରିବାର ଦାୟିତ୍ୱ ନେଇଛି କେନ୍ଦ୍ରୀୟ ଔଦ୍ୟୋଗିକ ସୁରକ୍ଷା ବଳ ( CISF ) । ସିଆଇଏସଏଫର ସମସ୍ତ ଶାଖା , ରିଜର୍ଭ ବାଟାଲିଅନ , ଟ୍ରେନିଂ ଇନଷ୍ଟିଚ୍ୟୁଟ , କାର୍ଯ୍ୟାଳୟରେ ମଧ୍ୟ ଯୋଗ ଶିବିର ଆୟୋଜନ କରାଯିବ । ଆୟୁଷ ମନ୍ତ୍ରଣାଳୟ ପକ୍ଷରୁ ‘ ଯୋଗ ଲୋକେଟର ’ ନାମରେ ଏକ ଯୋଗ ଆପର ଶୁଭାରମ୍ଭ କରାଯାଇଛି । ନିକଟବର୍ତ୍ତୀ କେଉଁ ଅଞ୍ଚଳରେ ସିଏପିଏଫ୍ ପକ୍ଷରୁ ଯୋଗ ଶିବିର ଆୟୋଜନ କରାଯାଉଛି ତାହା ଏଥିରୁ ଜାଣିହେବ ।


    ଏସ୍ଏସବି ପକ୍ଷରୁ ରାଜ୍ୟ ରାଜଧାନୀ ଏବଂ ପ୍ରମୁଖ ସହରରେ ଯୋଗ ଶିବିର ଆୟୋଜନ କରାଯିବ । ସିମଳା , ପାଟନା , ଗୁଆହାଟି ଏବଂ ଗାଙ୍ଗଟକରେ ଅନୁଷ୍ଠିତ ହେଉଥିବା ଶିବିରରେ ଏସଏସବିର 1000 ଯବାନ ଅଂଶ ଗ୍ରହଣ କରିବେ । ଏଥିସହ ଏସଏସବି ମୁତୟନ ଥିବା ରାଜ୍ୟ ଗୁଡ଼ିକର ରାଜଧାନୀରେ ଅନ୍ୟାନ୍ୟ ସଂସ୍ଥା ସହ ମିଶି ଯବାନମାନେ ଯୋଗ ଶିବିରରେ ଭାଗ ନେବେ । ସଶସ୍ତ୍ର ସୀମା ବଳ ( SSB )ର 6ଟି ଫ୍ରଣ୍ଟିୟର , 18ଟି ସେକ୍ଟର , ଟ୍ରେନିଂ ସେଣ୍ଟର ଏବଂ 75ଟି ବାଟାଲିଅନରେ ଯୋଗ ଦିବସ ପାଳନ କରାଯିବ । ନୂଆଦିଲ୍ଲୀର ଘିଟୋଣ୍ଣିଂ ସ୍ଥିତ ଏସଏସବି 25 ବାଟାଲିଅନ ପରିସରରେ ଅନୁଷ୍ଠିତ ହେବାକୁ ଥିବା ଯୋଗ ଶିବିରରେ ଏସଏସବି ମୁଖ୍ୟାଳୟର ସମସ୍ତ ବରିଷ୍ଠ ଅଫିସର ଏବଂ ଅଧିକାରୀମାନେ ଅଂଶ ଗ୍ରହଣ କରିବେ । ଭାରତ-ନେପାଳ ଏବଂ ଭାରତ-ଭୁଟାନ ସୀମାରେ ଥିବା ଏସଏସବି କ୍ୟାମ୍ପରେ ଯୋଗ ଉତ୍ସବ , କର୍ମଶାଳା , ଆଲୋଚନାଚକ୍ର , ସାଂସ୍କୃତିକ କାର୍ଯ୍ୟକ୍ରମ ଆୟୋଜନର ବ୍ୟବସ୍ଥା ହୋଇଛି ।


    ଯୋଗ ଦିବସ ଅବସରରେ ଦିଲ୍ଲୀ ପୁଲିସ ପକ୍ଷରୁ ମଧ୍ୟ ବିଭିନ୍ନ କାର୍ଯ୍ୟକ୍ରମ ଆୟୋଜନ କରାଯାଉଛି । ଦିଲ୍ଲୀ ପୁଲିସରେ ଏକ ସ୍ୱତନ୍ତ୍ର ଯୋଗ ସେଲ୍ ଖୋଲାଯାଇଛି । କାର୍ଯ୍ୟକ୍ଷେତ୍ରରେ ଯୋଗର ଆବଶ୍ୟକତା ଉପରେ ଏହା ନିରନ୍ତର ସଚେତନ କରାଉଛି । ଏହି ସେଲ୍ ପକ୍ଷରୁ 967ଟି ଯୋଗ ସମ୍ପର୍କିତ କାର୍ଯ୍ୟକ୍ରମ ଆୟୋଜିତ ହୋଇସାରିଛି , ଯେଉଁଥିରେ କି 55 ହଜାର କର୍ମଚାରୀ ଭାଗ ନେଇଛନ୍ତି । ଗତ ଦୁଇ ବର୍ଷ ଧରି ଦିଲ୍ଲୀ ପୁଲିସ ଏହାର ବିଭିନ୍ନ ଶାଖା ସମେତ କେନ୍ଦ୍ରୀୟ ସ୍ତରରେ ମଧ୍ୟ ଯୋଗ କାର୍ଯ୍ୟକ୍ରମ ଆୟୋଜନ କରିଆସୁଛି । ଗତ ବର୍ଷ ରାମଲୀଳା ଗ୍ରାଉଣ୍ଡରେ ଦିଲ୍ଲୀ ପୁଲିସ ପକ୍ଷରୁ ଅନୁଷ୍ଠିତ ଯୋଗ କାର୍ଯ୍ୟକ୍ରମରେ 2000 କର୍ମଚାରୀ ଯୋଗ ଦେଇଥିଲେ । ଚଳିତ ବର୍ଷ ଏ ପର୍ଯ୍ୟନ୍ତ ଦିଲ୍ଲୀ ପୁଲିସର ବିଭିନ୍ନ ଶାଖାରେ ଅନୁଷ୍ଠିତ 216ଟି ଯୋଗ ଶିବିରରେ 10 ହଜାର କର୍ମଚାରୀ ଯୋଗ ଦେଇଛନ୍ତି । ଆସନ୍ତା ଯୋଗ ଦିବସ ଅବସରରେ ଦିଲ୍ଲୀର ଲକ୍ଷ୍ମୀବାଇ ନଗର ତ୍ୟାଗରାଜ ସ୍ପୋର୍ଟ୍ସ କମ୍ପ୍ଲେକ୍ସରେ ଦିଲ୍ଲୀ ପୁଲିସ ପକ୍ଷରୁ ଏକ କାର୍ଯ୍ୟକ୍ରମ ଆୟୋଜନ କରାଯିବ । ଏଥିରେ ବିଭିନ୍ନ ଶାଖାରୁ 2000 ପୁଲିସ ଯୋଗ ଦେବେ । ବିଭାଗର ବରିଷ୍ଠ ଅଧିକାରୀମାନେ ମଧ୍ୟ ଶିବିରରେ ଅଂଶ ଗ୍ରହଣ କରିବେ । ଆୟୁଷ ମନ୍ତ୍ରଣାଳୟ ଏବଂ ବିଭିନ୍ନ ଏଜେନ୍ସି ସହାୟତାରେ ଯୋଗ ପ୍ରୋଟୋକଲ ଆଧାରିତ ସିଡି ବଣ୍ଟନ କରାଯାଉଛି ।


    **********


    

    
    (Release ID: 1535889) Visitor Counter : 2