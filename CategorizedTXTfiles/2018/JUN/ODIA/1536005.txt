      ମାନବ ସମ୍ବଳ ବିକାଶ ମନ୍ତ୍ରଣାଳୟ

      ରାଷ୍ଟ୍ରୀୟ ଡିଜିଟାଲ ପାଠାଗାରକୁ ରାଷ୍ଟ୍ର ଉଦେଶ୍ୟରେ ଲୋକାର୍ପିତ କଲେ ମାନବ ସମ୍ବଳ ବିକାଶ ମନ୍ତ୍ରୀ
      Posted On: 19 JUN 2018 3:56PM by PIB Bhubaneshwar


    କେନ୍ଦ୍ର ମାନବ ସମ୍ବଳ ବିକାଶ ମନ୍ତ୍ରୀ ଶ୍ରୀ ପ୍ରକାଶ ଜାଭଡେକର ଆଜି ନୂଆଦିଲ୍ଲୀଠାରେ ପଠନ-ପାଠନ ଦିବସ ଅବସରରେ ଭାରତୀୟ ରାଷ୍ଟ୍ରୀୟ ଡିଜିଟାଲ ପାଠାଗାରର ଶୁଭାରମ୍ଭ କରିଛନ୍ତି । ସୂଚନା ଓ ସଂଚାର ଜ୍ଞାନକୌଶଳ ( NMEICT ) ମାଧ୍ୟମରେ ରାଷ୍ଟ୍ରୀୟ ଶିକ୍ଷା ମିଶନ ତତ୍ତ୍ଵାବଧାନରେ ଭାରତୀୟ ରାଷ୍ଟ୍ରୀୟ ଡିଜିଟାଲ ପାଠାଗାର ( NDLI ) ମାନବ ସମ୍ବଳ ବିକାଶ ମନ୍ତ୍ରଣାଳୟର ଏକ ପରିଯୋଜନା । ଏନଡିଏଲଆଇର ଲକ୍ଷ୍ୟ ହେଉଛି ଦେଶର ସମସ୍ତ ନାଗରିକମାନଙ୍କୁ ଡିଜିଟାଲ ଶିକ୍ଷଣ ସଂସାଧନ ଉପଲବ୍ଧ କରାଇବା ତଥା ଜ୍ଞାନ ପ୍ରାପ୍ତି ପାଇଁ ସେମାନଙ୍କୁ ସଶକ୍ତ , ପ୍ରେରିତ ଏବଂ ପ୍ରୋତ୍ସାହିତ କରିବା । ଆଇଆଇଟି ଖଡଗପୁର ଭାରତୀୟ ରାଷ୍ଟ୍ରୀୟ ଡିଜିଟାଲ ପାଠାଗାରର ବିକାଶ କରିଛି ।


    ଏନଡିଏଲଆଇ ଭାରତ ତଥା ବିଦେଶର ଶିକ୍ଷା ସଂସ୍ଥାନରୁ ଅଧ୍ୟୟନ ସାମଗ୍ରୀ ଏକତ୍ର କରିବା ପାଇଁ ଏକ ଭିତ୍ତିଭୂମି । ଏହା ହେଉଛି ଏକ ଡିଜିଟାଲ ପୁସ୍ତକାଗାର , ଯେଉଁଥିରେ ପାଠ୍ୟ ପୁସ୍ତକ , ନିବନ୍ଧ , ଭିଡିଓ-ଅଡିଓ ପୁସ୍ତକ , ବ୍ୟାଖ୍ୟାନ , ଉପନ୍ୟାସ ତଥା ଅନ୍ୟ ପ୍ରକାରର ଶିକ୍ଷଣ ସାମଗ୍ରୀ ସାମିଲ ରହିଛି ।


    ଏହି ଅବସରରେ ନିଜର ସମ୍ବୋଧନରେ ମନ୍ତ୍ରୀ କହିଲେ ଯେ ଏହି ଡିଜିଟାଲ ପାଠାଗାରକୁ ଦେଶକୁ ସମର୍ଥନ କରିବା ସହିତ ଡିଜିଟାଲ ଭାରତର ଏକ ନୂତନ ଯୁଗର ଆରମ୍ଭ ହୋଇଛି । ଯେକୌଣସି ବ୍ୟକ୍ତି ଯେକୌଣସି ସମୟରେ ଯେଉଁଠାରୁ ମଧ୍ୟ ରାଷ୍ଟ୍ରୀୟ ଡିଜିଟାଲ ପାଠାଗାରର ଉପଯୋଗ କରିପାରିବେ । ଏହି ସେବା ନିଃଶୁଳ୍କ ଏବଂ ‘ ପଢ଼େ ଭାରତ , ବଢ଼େ ଭାରତ ’ ସନ୍ଦର୍ଭରେ ସରକାରଙ୍କ ପ୍ରତିବଦ୍ଧତାକୁ ଦର୍ଶାଉଛି । ଶ୍ରୀ ଜାଭଡେକର କହିଲେ ଯେ ଏନଡିଏଲଆଇରେ 200 ଭାଷାରେ 160ଟି ବିଷୟ ଉପରେ 1.7 କୋଟି ଅଧ୍ୟୟନ ସାମଗ୍ରୀ ଉପଲବ୍ଧ ରହିଛି । ପାଠାଗାର ଅନ୍ତର୍ଗତ 30 ଲକ୍ଷ ଉପଯୋଗ କର୍ତ୍ତାଙ୍କୁ ପଞ୍ଜୀକୃତ କରାଯାଇଛି ଏବଂ ଆମର ଲକ୍ଷ୍ୟ ହେଉଛି ପ୍ରତି ବର୍ଷ ଏହି ସଂଖ୍ୟାରେ 10 ଗୁଣା ବୃଦ୍ଧି କରାଯିବ ।


    ପ୍ରକାଶ ଜାଭଡେକର ପୁନଃଶ୍ଚ ପ୍ରକାଶ କରିଥିଲେ ଯେ ୱେବସାଇଟ ବ୍ୟତୀତ ଏନଡିଏଲଆଇ ମୋବାଇଲ ଆପରେ ମଧ୍ୟ ଉପଲବ୍ଧ ହେବ । ଏନଡିଏଲଆଇ ମୋବାଇଲ ଆପ ସମଗ୍ର ଦେଶର ପୁସ୍ତକାଳୟ ଏବଂ ଏପରିକି ବିଦେଶୀ ପୁସ୍ତକଳାୟର ଡିଜିଟାଲ ସାମଗ୍ରୀ ଉପଲବ୍ଧ କରାଇଥାଏ । ଏହି ଆପକୁ 6.70 ଲକ୍ଷ ଥର ଡାଉନଲୋଡ କରାଯାଇଛି । ଏହି ଆପ ଆଇଫୋନ ଏବଂ ଆଣ୍ଡ୍ରୋଏଡ ଫୋନ ଦୁଇଟି ଯାକରେ ଉପଯୋଗ କର୍ତ୍ତାମାନଙ୍କ ପାଇଁ ଉପଲବ୍ଧ । ଉପଯୋଗ କର୍ତ୍ତା ବିଷୟ , ସ୍ରୋତ , ସାମଗ୍ରୀର ପ୍ରକାର ଆଦି ମାଧ୍ୟମରୁ ବିଷୟ ବସ୍ତୁ ଖୋଜି ପାରିବେ । ଏବେ ଏହି ଆପ 3ଟି ଭାଷାରେ ଉପଲବ୍ଧ । ଏଗୁଡ଼ିକ ହେଲା ଇଂରାଜୀ , ହିନ୍ଦୀ ଓ ବଙ୍ଗଳା ।


    କାର୍ଯ୍ୟକ୍ରମ ଶୁଭାରମ୍ଭ ଅବସରରେ କେନ୍ଦ୍ର ସଂସ୍କୃତି ରାଜ୍ୟ ମନ୍ତ୍ରୀ (ସ୍ୱାଧୀନ ଦାୟିତ୍ୱ) ଡଃ ମହେଶ ଶର୍ମା ପୁସ୍ତକ ପ୍ରାପ୍ତ କରିବା ପାଇଁ ଛାତ୍ର ସମୟରେ ସେ ସମ୍ମୁଖୀନ ହୋଇଥିବା କଠିନତାର ବର୍ଣ୍ଣନା କରିଥିଲେ ଏବଂ ମାନବ ସମ୍ବଳ ବିକାଶ ମନ୍ତ୍ରଣାଳୟର ଏନଡିଏଲଆଇ ପଦକ୍ଷେପକୁ ଧନ୍ୟବାଦ ପ୍ରଦାନ କରି କହିଥିଲେ ଯେ ଏହା ଫଳରେ ଦେଶର ଲକ୍ଷ ଲକ୍ଷ ଛାତ୍ରମାନଙ୍କୁ ସହାୟତା ମିଳିବ । ସେ କହିଥିଲେ ଯେ ସଂସ୍କୃତି ମନ୍ତ୍ରଣାଳୟ ଦ୍ୱାରା ସଂଚାଳିତ ହେଉଥିବା ଭାରତର ରାଷ୍ଟ୍ରୀୟ ଆଭାସୀ ପୁସ୍ତକାଳୟ ସହିତ ମାନବ ସମ୍ବଳ ବିକାଶ ମନ୍ତ୍ରଣାଳୟର ରାଷ୍ଟ୍ରୀୟ ଡିଜିଟାଲ ପୁସ୍ତକାଗାର ଭାରତକୁ ବିଶ୍ୱସ୍ତରରେ ପରିଚୟ ସୃଷ୍ଟି କରାଇବାରେ ସହାୟକ ହେବ । ସେ କହିଲେ ଯେ ଶିକ୍ଷା ଓ ସଂସ୍କୃତି ଭାରତର ‘ ଅନେକତା ମଧ୍ୟରେ ଏକତା ’ ଅବଧାରଣାର ମୂଳ ସିଦ୍ଧାନ୍ତ ଏବଂ ମାନବ ସମ୍ବଳ ବିକାଶ ମନ୍ତ୍ରଣାଳୟ ଦ୍ୱାରା ଆରମ୍ଭ କରାଯାଇଥିବା ରାଷ୍ଟ୍ରୀୟ ଡିଜିଟାଲ ପୁସ୍ତକାଳୟ ଏହି ଦିଗରେ ଏକ ନିର୍ଣ୍ଣାୟକ ପଦକ୍ଷେପ ।


    ଡଃ ମହେଶ ଶର୍ମା ରାଷ୍ଟ୍ରୀୟ ଆବାସିକ ପୁସ୍ତକାଳୟ ବାବଦରେ ସୂଚନା ପ୍ରଦାନ କରି କହିଥିଲେ ଯେ ଏହା ମାଧ୍ୟମରେ କଳା , ସଂଗୀତ , ନୃତ୍ୟ , ସଂସ୍କୃତି , ରଙ୍ଗମଞ୍ଚ , ବିଜ୍ଞାନ ଏବଂ ପ୍ରାଦ୍ୟୋଗିକୀ ଠାରୁ ଆରମ୍ଭ କରି ଶିକ୍ଷା , ପୁରାତତ୍ତ୍ଵ , ସାହିତ୍ୟ , ସଂଗ୍ରହାଳୟ ଆଦି ଶହେରୁ ଉର୍ଦ୍ଧ୍ଵ କ୍ଷେତକୁ କଭର କରୁଥିବା ସଂସାଧନ ସହିତ ବିଶାଳ ଅନଲାଇନ ପାଠାଗାର ସ୍ଥାପିତ କରାଯାଇଛି । ଏହି କାର୍ଯ୍ୟକ୍ରମ ସଂସ୍କୃତି ମନ୍ତ୍ରଣାଳୟର ପୁସ୍ତକଳାୟ ଉପରେ ଆଧାରିତ ରାଷ୍ଟ୍ରୀୟ ମିଶନର ଅଂଶବିଶେଷ ।


    ସଭାକୁ ସମ୍ବୋଧିତ କରି ମାନବ ସମ୍ବଳ ବିକାଶ ରାଷ୍ଟ୍ରମନ୍ତ୍ରୀ ଶ୍ରୀ ସତ୍ୟପାଲ ସିଂ କହିଲେ ଯେ ଏହା ହେଉଛି ଭାରତ ଇତିହାସରେ ଏକ ମହତ୍ୱପୂର୍ଣ୍ଣ ଦିନ କାରଣ ଏହି ଦିନ ଦେଶକୁ ନିଜର ରାଷ୍ଟ୍ରୀୟ ଡିଜିଟାଲ ପାଠାଗାର ମିଳିଛି । ମନ୍ତ୍ରୀ ପୁନଶ୍ଚ କହିଥିଲେ ଯେ ପୁରୁଣା ସମୟରେ ପୁସ୍ତକ କମ ହେବା କାରଣରୁ ଛାତ୍ରମାନଙ୍କୁ ଅନେକ ସମସ୍ୟାର ସମ୍ମୁଖୀନ ହେବାକୁ ପଡୁଥିଲା । ମାତ୍ର ଏହି ପଦକ୍ଷେପ ଫଳରେ ଛାତ୍ରମାନଙ୍କୁ ଅନେକ ସହାୟତା ମିଳିବ ।


    ଏହି ଅବସରରେ ମାନବ ସମ୍ବଳ ବିକାଶ ମନ୍ତ୍ରଣାଳୟର ଉଚ୍ଚଶିକ୍ଷା ବିଭାଗର ସଚିବ ଶ୍ରୀ ଆର ସୁବ୍ରମଣ୍ୟମ , ଆଇଆଇଟି ଖଡଗପୁରର ନିର୍ଦ୍ଦେଶକ ପ୍ରଫେସର ପାର୍ଥ ପ୍ରତିମ ଚର୍କବର୍ତ୍ତୀ , ମନ୍ତ୍ରଣାଳୟର ସଂଯୁକ୍ତ ସଚିବ ଡଃ ଏନ ଶ୍ରବଣ କୁମାର , କେରଳର ପିଏନ ପଣିକର , ଫାଉଣ୍ଡେସନର ଉପାଧ୍ୟକ୍ଷ ଶ୍ରୀ ଏନ ବାଲଗୋପାଳ ମଧ୍ୟ ଉପସ୍ଥିତ ଥିଲେ ।


    ଏନଡିଏଲଆଇ ସାଇଟ ପାଇଁ www.ndl.gov.in ରେ ଭିଜିଟ କରିପାରିବେ ।


    **************

    
    
    (Release ID: 1536005) Visitor Counter : 3