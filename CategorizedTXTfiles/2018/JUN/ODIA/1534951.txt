      ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି

      ଉତ୍ତରପ୍ରଦେଶ ଆହ୍ଲାବାଦର ଫାଫାମଉରେ ଗଙ୍ଗା ନଦୀ ଉପରେ 6 ଲେନ ବିଶିଷ୍ଟ ନୂଆ ସେତୁ ନିର୍ମାଣକୁ କ୍ୟାବିନେଟ ମଞ୍ଜୁରି
      Posted On: 06 JUN 2018 6:03PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ ଆର୍ଥିକ ବ୍ୟାପାର ସଂକ୍ରାନ୍ତ କେନ୍ଦ୍ର କ୍ୟାବିନେଟ କମିଟି (ସିସିଇଏ) ଆହ୍ଲାବାଦର ଫାଫାମାଉରେ ଜାତୀୟ ରାଜପଥ-96 ଅନ୍ତର୍ଗତ ଗଙ୍ଗା ନଦୀ ଉପରେ 9.9 କିଲୋମିଟର ଲମ୍ବ 6 ଲେନ ବିଶିଷ୍ଟ ନୂଆ ସେତୁ ନିର୍ମାଣ ପ୍ରକଳ୍ପକୁ ଅନୁମୋଦନ କରିଛନ୍ତି, ଏଥିପାଇଁ 1948.25 କୋଟି ଟଙ୍କା ଖର୍ଚ୍ଚ ହେବ ।


    ଏହି ପ୍ରକଳ୍ପ ଲାଗି ନିର୍ମାଣ ଅବଧି ତିନି ବର୍ଷ ଅଟେ ଏବଂ ଏହାକୁ ଡିସେମ୍ବର, 2021 ସୁଦ୍ଧା ଶେଷ କରିବା ଲାଗି ଲକ୍ଷ୍ୟ ରଖାଯାଇଛି । ନୂତନ ସେତୁ ନିର୍ମାଣ ହେବା ଦ୍ୱାରା ଆହ୍ଲାବାଦର ଏନଏଚ-96ରେ ବର୍ତ୍ତମାନର 2 ଲେନ ବିଶିଷ୍ଟ ଫାଫାମଉ ସେତୁରେ ଦେଖାଦେଇଥିବା ଭିଡ଼ ସମସ୍ୟା ଦୂର ହୋଇପାରିବ ।


    ନୂତନ ସେତୁ ହେବା ଦ୍ୱାରା କୁମ୍ଭ, ଅର୍ଦ୍ଧ କୁମ୍ଭ, ପ୍ରୟାଗରେ ହେଉଥିବା ବାର୍ଷିକ ସ୍ନାନ ସମୟରେ ଅଧିକରୁ ଅଧିକ ଲୋକଙ୍କ ପାଇଁ ତୀର୍ଥନଗରୀ ଆହ୍ଲାବାଦ ପହଁଚିବା ସହଜ ହୋଇଯିବ । ଏହାଦ୍ୱାରା ତୀର୍ଥାଟନ ପର୍ଯ୍ୟଟନ ଏବଂ ପବିତ୍ର ନଗରୀ ପ୍ରୟାଗର ଅର୍ଥବ୍ୟବସ୍ଥାକୁ ପ୍ରୋତ୍ସାହନ ମିଳିବ ।


    ଏହି 6-ଲେନ ନୂଆ ସେତୁ ମଧ୍ୟପ୍ରଦେଶରୁ ଜାତୀୟ ରାଜପଥ-27 ମାଧ୍ୟମରେ ଏବଂ ନଳିନୀ ସେତୁ ଦେଇ ଜାତୀୟ ରାଜପଥ-76ରୁ ଲକ୍ଷ୍ନୌ, ଫଇଜାବାଦ ଆସୁଥିବା ଯାତାୟାତ ପାଇଁ ଲାଭଜନକ ସାବ୍ୟସ୍ତ ହେବ ।


    ଏହାବ୍ୟତୀତ ଏହି ନୂଆ ସେତୁ ପ୍ରକଳ୍ପର ନିର୍ମାଣ ସମୟରେ 9.20 ଲକ୍ଷ କାର୍ଯ୍ୟଦିବସ ପାଖାପାଖି ରୋଜଗାର ସୃଜନ ହେବ ।


    ବର୍ତ୍ତମାନ ଆହ୍ଲାବାଦରୁ ଆସୁଥିବା ଗାଡ଼ି ଜାତୀୟ ରାଜପଥ-96, ଜାତୀୟ ରାଜପଥ-24 ବି, ଏସୀୟ ରାଜପଥ-1 ଏବଂ ଅନ୍ୟ ସ୍ଥାନୀୟ ରାଜପଥ ଦେଇ ଫାଫାମଉ ସ୍ଥିତ ଗଙ୍ଗା ନଦୀ ଉପରେ ଥିବା 2 ଲେନ ବିଶିଷ୍ଟ ସେତୁ ପାର କରି ଆସୁଛନ୍ତି । ଭାରୀ ସାମଗ୍ରୀ ଭର୍ତ୍ତି ବ୍ୟବସାୟିକ ବାହନଗୁଡ଼ିକ ସକାଳ 6ଟାରୁ ରାତି 11ଟା ମଧ୍ୟରେ ସେତୁରେ ପ୍ରବେଶ କରିବାକୁ ଦିଆଯାଉନାହିଁ । ବର୍ତ୍ତମାନର ପୁରୁଣା ସେତୁ ଉପରେ ପାଖାପାଖି 40 ହଜାର ପିସିୟୁ (ଯାତ୍ରୀବାହୀ କାର) ଯାତାୟାତ କରୁଛି, ଯାହା ଏହାର ଯାତ୍ରୀବାହୀ କ୍ଷମତାଠାରୁ ଅନେକ ଗୁଣ ଅଧିକ ଅଟେ । ଫଳସ୍ୱରୂପ ସେତୁ ଉପରେ ସାରା ଦିନ ଏବଂ ରାତିରେ ଜାମ୍ ଭଳି ସ୍ଥିତି ଉତ୍ପନ୍ନ ହେଉଛି । ଏହି ନୂଆ 6 ଲେନ ସେତୁ ଉପରେ ଦ୍ରୁତ ତଥା ସୁରକ୍ଷିତ ଯାତାୟାତ ସୁନିଶ୍ଚିତ ହେବ ।


    **********

    
    
    (Release ID: 1534951) Visitor Counter : 1