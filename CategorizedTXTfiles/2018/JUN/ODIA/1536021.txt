      ରାଷ୍ଟ୍ରପତିଙ୍କ ସଚିବାଳୟ

      ଭାରତ-ଗ୍ରୀସ୍ ବ୍ୟବସାୟିକ ଫୋରମରେ ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦଙ୍କ ଉଦବୋଧନ
      Posted On: 19 JUN 2018 4:43PM by PIB Bhubaneshwar


    1. ଆଜି ମୁଁ ଭାରତ- ଗ୍ରୀସ୍ ବ୍ୟବସାୟିକ ଫୋରମ ବୈଠକରେ ଉଦବୋଧନ ଦେବାର ଅବସର ପାଇଥିବାରୁ ବିଶେଷ ଆନନ୍ଦିତ । ପ୍ରଥମତଃ , ମୁଁ ଗ୍ରୀସର ଉଦ୍ୟୋଗୀମାନଙ୍କୁ ଧନ୍ୟବାଦ ଦେବାକୁ ଚାହେଁ ଯେ ତାଙ୍କ ଲାଗି ଆଜି ସକାଳେ ଆମେ ସଭିଏଁ ଏଠାରେ ଏକତ୍ରିତ ହୋଇପାରିଛୁ । ମୁଁ ବିଶେଷ ଖୁସି ଯେ ଏହି କାର୍ଯ୍ୟକ୍ରମରେ ଭାରତର 30ଟି କମ୍ପାନୀ ଯୋଗ ଦେଇଛନ୍ତି ଏବଂ ଏହାର ନେତୃତ୍ୱ ନେଇଛନ୍ତି ଭାରତୀୟ ଶିଳ୍ପ ମହାସଂଘ , ଭାରତୀୟ ବାଣିଜ୍ୟ ଓ ଶିଳ୍ପ ଚାମ୍ବର ମହାସଂଘ , ମହାରାଷ୍ଟ ଚାମ୍ବର ଅଫ୍ କମର୍ସ , ଭାରତୀୟ ଶିଳ୍ପ ଏବଂ କୃଷି ତଥା ବାଣିଜ୍ୟ ପ୍ରୋତ୍ସାହନ ପରିଷଦ । 2. ଭାରତ ଏବଂ ଗ୍ରୀସ୍ ବିଶ୍ୱର ଦୁଇ ପ୍ରାଚୀନ ସଭ୍ୟତା ଭାବେ ସୁପରିଚିତ । ଆମ ଭିତରେ ଦୀର୍ଘ 2500ରୁ ଅଧିକ କାଳ ଧରି ଆର୍ଥିକ , ବାଣିଜ୍ୟିକ ଏବଂ ସାଂସ୍କୃତିକ ସଂପର୍କ ରହିଆସିଛି । ଖ୍ରୀଷ୍ଟପୂର୍ବ 3ୟ ଶତାବ୍ଦୀରୁ ଗ୍ରୀସ୍ ଏବଂ ଭାରତ ମଧ୍ୟରେ ବାଣିଜ୍ୟ କାରବାର ହୋଇଆସୁଛି । ଏଭଳି ସମୃଦ୍ଧ ଇତିହାସ ଆମକୁ ଯଥେଷ୍ଟ ପ୍ରେରଣା ଦେଇଛି ଏବଂ ଆଗକୁ ଆମର ସଂପର୍କରୁ ସୁଦୃଢ଼ ଭାବେ ଗଢ଼ି ତୋଳିବାରେ ମଧ୍ୟ ସହାୟକ ହେବ । ତେଣୁ ଭାରତ ଏବଂ ଗ୍ରୀସ୍ ମଧ୍ୟରେ ଭବିଷ୍ୟତରେ ବାଣିଜ୍ୟ ତଥା ନିବେଶର ବାତାବରଣ ଯେ ମଜଭୁତ ହେବ ଏପରି ସକାରାତ୍ମକ ଚିନ୍ତାକୁ କେହି ଅସ୍ୱୀକାର କରିପାରିବେନାହିଁ ।


    3. ଗତକାଲି , ମୋର ରାଷ୍ଟ୍ରପତି ପାଭଲୋପୋଲୁସଙ୍କ ସହ ବେଶ୍ ଗୁରୁତ୍ୱପୂର୍ଣ୍ଣ ଓ ସଫଳ ଆଲୋଚନା ହୋଇଥିଲା । ଭାରତ-ଗ୍ରୀସ୍ ସଂପର୍କକୁ ଆଗକୁ ଆଗେଇ ନେବା ସକାଶେ ମାର୍ଗ ଉନ୍ମୋଚନ କରିବା ଦିଗରେ ଆମେ ପ୍ରୟାସ କରିଥିଲୁ । ଆମେ ଉଭୟେ ଦୃଢ଼ନିଶ୍ଚିତ ଯେ ଭାରତ- ଗ୍ରୀସ୍ ଆର୍ଥିକ ସଂପର୍କକୁ ଉଚ୍ଚତର ସ୍ତରରେ ପହଞ୍ଚାଇବାର ପର୍ଯ୍ୟାପ୍ତ ସୁଯୋଗ ରହିଛି । ସେହିଭଳି ପ୍ରଧାନମନ୍ତ୍ରୀ ସିପ୍ରାସଙ୍କ ସହ ମୋର ଆଲୋଚନା ସମୟରେ ଅନୁରୂପ ମତ ପ୍ରକାଶ ପାଇଥିଲା । ବାଣିଜ୍ୟ , ପ୍ରଯୁକ୍ତି ଏବଂ ନିବେଶ କ୍ଷେତ୍ରର ସଂପ୍ରସାରଣ ସକାଶେ ଦୁଇ ଦେଶର ବ୍ୟବସାୟିକ ସଂସ୍ଥାମାନଙ୍କ ପାଇଁ ଯଥେଷ୍ଟ ସୁଯୋଗ ରହିଥିବା ଆମେ ଅନୁଭବ କରିଛୁ ।


    4. ଆମର ଦ୍ୱିପାକ୍ଷିକ ବାଣିଜ୍ୟ କାରବାର ଏବେ ବର୍ଷକୁ 530ନିୟୁତ ଡ଼ଲାର ଛୁଇଁଛି । ତେବେ ଅତୀତରେ ଉଭୟ ରାଷ୍ଟ୍ର ମଧ୍ୟରେ ହେଉଥିବା ବାଣିଜ୍ୟ କାରବାର ତୁଳନାରେ ଏହା ଯଥେଷ୍ଟ କମ୍ । ଏହାକୁ ଭବିଷ୍ୟତରେ ଏକ ଉନ୍ନତ ଲକ୍ଷ୍ୟସ୍ଥଳରେ ପହଞ୍ଚାଇବା ସକାଶେ ଆମେ ସହମତ ହୋଇଛୁ । ବଜାର ସର୍ଭେ ଅନୁସାରେ , ଆଉ ସାମାନ୍ୟ ପ୍ରୟାସ କଲେ ଆଗାମୀ କିଛି ବର୍ଷ ମଧ୍ୟରେ ତାହା ସହଜରେ 1 ବିଲିୟନ ଡ଼ଲାର ରେଖାକୁ ଟପିଯିବ । ମୋ ସରକାର ଏହି ଦିଗରେ ତାଙ୍କର ପ୍ରୟାସ ଜାରି ରଖିବ । ଆମେ ଗ୍ରୀସ୍ ସରକାରଙ୍କ ଆମନ୍ତ୍ରଣ ଗ୍ରହଣ କରି ଆଗାମୀ 2019 ସେପ୍ଟେମ୍ବର ମସିହାରେ ଅନୁଷ୍ଠିତ ହେବାକୁ ଥିବା ଥସାକୋନିକୀ ଆନ୍ତର୍ଜାତିକ ମେଳାରେ “ ସମ୍ମାନିତ ରାଷ୍ଟ୍ର ” ଭାବେ ଯୋଗ ଦେବାକୁ ସମ୍ମତି ପ୍ରଦାନ କରିଛୁ । ମୁଁ ଆଶାକରୁଛି ଯେ ଏହା ଆମର ଦ୍ୱିପାକ୍ଷିକ ବାଣିଜ୍ୟ କାରବାରକୁ ବିଶେଷ ପ୍ରୋତ୍ସାହନ ପ୍ରଦାନ କରିବ । ଏବଂ ଯେତେବେଳେ ଦୁଇ ଦେଶର ସରକାର ଏଭଳି ନେତୃତ୍ୱ ନେବେ , ଆମେ ଆଶା କରୁଛୁ ଯେ ଚାମ୍ବର ଅଫ୍ କମର୍ସ , ରପ୍ତାନୀ ପୋତ୍ସାହନ ପରିଷଦ ତଥା ଶିଳ୍ପ ଗୋଷ୍ଠୀମାନେ ଥେସାଲୋନିକୀ ମେଳାରେ ବିପୁଳ ସଂଖ୍ୟାରେ ଯୋଗଦାନ କରି ଏହାକୁ ବିପୁଳ ମାତ୍ରାରେ ସଫଳ କରିବା ପାଇଁ ପ୍ରୟାସ କରିବେ ।


    ସଜ୍ଜନମଣ୍ଡଳୀ ,


    5. ଭାରତ ଏବଂ ଗ୍ରୀସର ଅର୍ଥନୀତି ଯେ ପରସ୍ପରର ପରିପୂରକ ଏହା ସ୍ପଷ୍ଟ । ଉଭୟଙ୍କ ନିକଟରେ ଏଥିପାଇଁ ସୁଦୃଢ଼ କାରଣମାନ ରହିଛି । ଭାରତ ଏବେ ବିଶ୍ୱର ଦ୍ରୁତତର ପ୍ରଗତିଶୀଳ ରାଷ୍ଟ୍ର ଭାବେ ମୁଣ୍ଡ ଟେକିଛି ଏବଂ ଏହାର ବାର୍ଷିକ ଅଭିବୃଦ୍ଧି ହାର 7.7 ପ୍ରତିଶତ ଛୁଇଁଛି । ଆମେ ଭାରତରେ ଆଗାମୀ ପିଢ଼ିର ଭିତ୍ତିଭୂମି ନିର୍ମାଣ ସକାଶେ ଅନେକ ମହତ୍ତ୍ୱାକାଂକ୍ଷୀ କାର୍ଯ୍ୟକ୍ରମ ହାତକୁ ନେଇଛୁ । ସେଥିମଧ୍ୟରେ 100 ସ୍ମାର୍ଟ ସିଟି , ବିମାନବନ୍ଦର , ହାଇସ୍ପିଡ଼ି ଟ୍ରେନ୍ , ରାଜମାର୍ଗ ଏବଂ ସାଇବର ସଂଯୋଗ କାର୍ଯ୍ୟକ୍ରମ ଅନ୍ତର୍ଭୁକ୍ତ । ଗତବର୍ଷ ଆମେ ପ୍ରାୟ 10 , 000 କିଲୋମିଟର ଦୈର୍ଘ୍ୟ ଜାତୀୟ ରାଜପଥ ନିର୍ମାଣ କରିଛୁ । ଅର୍ଥାତ୍ , ଦିନକୁ 27 କିଲୋମିଟର ହିସାବରେ । ଗତ କିଛି ବର୍ଷ ତଳେ ଏହାର ଦୈନିକ ନିର୍ମାଣ ହାର ଯାହା ଥିଲା ଏବେ ତାହା ଦ୍ୱିଗୁଣିତ ହୋଇଛି । ଆମର ସାଗରମାଳା ପ୍ରକଳ୍ପ କାର୍ଯ୍ୟକ୍ରମ ମାଧ୍ୟମରେ ଅନେକଗୁଡ଼ିଏ ବନ୍ଦର ନିର୍ମାଣ କରାଯିବ ସେଥି ମଧ୍ୟରେ 5ଟି ପ୍ରମୁଖ ବନ୍ଦର ଆମର ସମୁଦ୍ର ଉପକୂଳରେ ସ୍ଥାପିତ ହେବ । ଆମ ନିକଟରେ ବିଶାଳ ବେଳାଭୂମି ଭଳି ସାଧନ ରହିଛି ଯାହା ବନ୍ଦରଭିତ୍ତିକ ଶିଳ୍ପାୟନ ତଥା ସଂଯୋଗୀକରଣ ସକାଶେ ବିଶାଳ ଭିତ୍ତିଭୂମି ଯୋଗାଇଛି । ସେହିଭଳି ଆମେ 111ଟି ଜାତୀୟ ରାଜମାର୍ଗକୁ ଚିହ୍ନଟ କରିଛୁ । ଏହାତିରିକ୍ତ , ଆମେ ଆନ୍ତର୍ଜାତୀୟ ଜାହାଜ ଚଳାଚଳ ସଂସ୍ଥାଗୁଡ଼ିକୁ ଉପକୂଳରେ ଜାହାଜ ଚଳାଚଳ ପାଇଁ ସୁଯୋଗ ପ୍ରଦାନ କରିଛୁ । ଏହା ଆମର ସାମୁଦ୍ରିକ ତଥା ଅଭ୍ୟନ୍ତର ଜଳପରିବହନ କରିଡ଼ୋରକୁ ଉନ୍ମୁକ୍ତ କରିଛି ।


    6. ଆମର ଉତ୍ପାଦନ ସେକ୍ଟରକୁ ପ୍ରୋତ୍ସାହନ ପ୍ରଦାନ କରିବା ସକାଶେ , ଆମେ ଆରମ୍ଭ କରିଛୁ ମେକ୍ ଇନ୍ ଇଣ୍ଡିଆ କାର୍ଯ୍ୟକ୍ରମ । ସେହି ଦିଗରେ ଆମେ ଅନେକ ଗୁରୁତ୍ୱପୂର୍ଣ୍ଣ ନିଷ୍ପତ୍ତିମାନ ଗ୍ରହଣ କରିଛୁ । ସେଥି ମଧ୍ୟରୁ ସବୁଠାରୁ ଗୁରୁତ୍ୱପୂର୍ଣ୍ଣ କାର୍ଯ୍ୟକ୍ରମଟି ହେଲା ବସ୍ତୁ ଓ ସେବାକର ପ୍ରବର୍ତ୍ତନ ଯାହା ଭାରତର ଟିକସ ବ୍ୟବସ୍ଥାକୁ ଏକକ ତଥା ସମନ୍ୱିତ କରିବାରେ ସହାୟକ ହୋଇଛି । ଆଧୁନିକ ଭାରତ ଇତିହାସରେ ପ୍ରଥମ ଥର ସକାଶେ ସାରା ଦେଶରେ ଏକକ ଟିକସ ବ୍ୟବସ୍ଥା ପ୍ରବର୍ତ୍ତିତ ହୋଇଛି । ସେହିପରି ଆମେ 1400ରୁ ଅଧିକ ପୁରୁଣା ତଥା ଅଚଳ ଆଇନର ଉଚ୍ଛେଦ ଘଟାଇଛୁ । ଉଭୟ କେନ୍ଦ୍ର ତଥା ରାଜ୍ୟ ସରକାରମାନେ 10 , 000ରୁ ଉର୍ଦ୍ଧ୍ଵ ପଦକ୍ଷେପ ଜରିଆରେ ବ୍ୟବସାୟକୁ ସରଳ କରିବା ଦିଗରେ ଅଣ୍ଟା ଭିଡ଼ିଛନ୍ତି । ଏହା ଦେଶରେ ବ୍ୟବସାୟିକ ଉଦ୍ୟୋଗ , କାରବାର ତଥା ବୃଦ୍ଧିରେ ସହାୟକ ହେବ । ଏଭଳି ସଂସ୍କାର ଯୋଗୁ , ବିଶ୍ୱ ବ୍ୟାଙ୍କ ପକ୍ଷରୁ ପ୍ରସ୍ତୁତ କରାଯାଉଥିବା ଇଜ୍ଅଫ୍ ଡ଼ୁଇଂ ବିଜିନେସ ତାଲିକାରେ ଆମେ ଗତ ଚାରି ବର୍ଷ ମଧ୍ୟରେ 42 ପାହାଚ ଉପରକୁ ଉନ୍ନୀତ ହୋଇପାରିଛୁ । ଫଳ ସ୍ୱରୂପ , ଭାରତକୁ ପ୍ରତ୍ୟକ୍ଷ ବିଦେଶୀ ପୁଂଜି ଆଗମନ ପ୍ରଖର ହୋଇଛି ଏବଂ ତାହା 2013-14ରେ 36 ବିଲିୟନ୍ ଡ଼ଲାର ଥିବା ବେଳେ 2016-17 ମସିହାରେ 60 ବିଲିୟନ ଡ଼ଲାର ଛୁଇଁଛି । ସର୍ବୋପରି , 2025 ସୁଦ୍ଧା ଭାରତ 5 ଟ୍ରିଲିୟନ୍ ଡ଼ଲାର ଅର୍ଥନୀତିରେ ପରିଣତ ହେବା ସକାଶେ ଏକ ଉଚ୍ଚାକାଂକ୍ଷୀ ଲକ୍ଷ୍ୟ ଧାର୍ଯ୍ୟ କରିଛି । ସେତେବେଳକୁ ଭାରତ ବିଶ୍ୱର ତୃତୀୟ ବୃହତ୍ତମ ଉପଭୋକ୍ତା ବଜାରରେ ପରିଣତ ହେବାକୁ ଆଶା ବାନ୍ଧିଛି । ଏଭଳି ବିକାଶ ତଥା ଚାହିଦା ଦେଶରେ ପର୍ଯ୍ୟାପ୍ତ ବ୍ୟବସାୟିକ ସୁଯୋଗର ବାତାବରଣ ସୃଷ୍ଟି କରିଛି ।


    7. ଗ୍ରୀସ୍ ଅର୍ଥନୀତିର ବିଶ୍ୱବ୍ୟାପୀ ମାନ୍ୟତା ରହିଛି । ଏକାଧିକ କ୍ଷେତ୍ରରେ ଯଥା , ଜାହାଜ ଚଳାଚଳ , ପର୍ଯ୍ୟଟନ ଏବଂ କୃଷି କ୍ଷେତ୍ରରେ ଏହାର ପ୍ରଗତି ସର୍ବଜନବିଦିତ । ତେଣୁ ମୁଁ ଗ୍ରୀସର ଜାହାଜ ଚଳାଚଳ , କୃଷି , ଖାଦ୍ୟ ପ୍ରକ୍ରିୟାକରଣ , ପର୍ଯ୍ୟଟନ , ଭିତ୍ତିଭୂମି , ପ୍ରଯୁକ୍ତି , ପ୍ରତିରକ୍ଷା ଏବଂ ଷ୍ଟାର୍ଟ ଅପ୍ କମ୍ପାନୀମାନଙ୍କୁ ଆହ୍ୱାନ ଜଣାଉଛି ଯେ ସେମାନେ ଭାରତରେ ନିବେଶ ତଥା ପ୍ରଯୁକ୍ତି ସହଯୋଗ ଲାଗି ଆଗ୍ରହ ପ୍ରକଟ କରନ୍ତୁ । ଭାରତର ବିକାଶ ଗାଥାରେ ଗ୍ରୀସର ଜାହାଜ ନିର୍ମାଣ ଶିଳ୍ପ ସଂସ୍ଥାମାନେ ଅଂଶଗ୍ରହଣ କରିବାର ବିଶେଷ ସୁଯୋଗ ରହିଛି । ସେହି ଭଳି କୃଷି ତଥା ଖାଦ୍ୟ ପ୍ରକ୍ରିୟାକରଣ ଆଉ ଏକ ପର୍ଯ୍ୟାପ୍ତ ସୁଯୋଗ ଥିବା ଦିଗ । ଆମେ ଆମର କୃଷକମାନଙ୍କ ଉପାର୍ଜନକୁ 2022 ସୁଦ୍ଧା ଦ୍ୱିଗୁଣିତ କରିବା ସକାଶେ ସଂକଳ୍ପବଦ୍ଧ । ତେଣୁ ଗ୍ରୀସର କୃଷିଭିତ୍ତିକ କମ୍ପାନୀମାନେ ଏଥିରେ ସାମିଲ ହୋଇପାରିବେ । ପ୍ରତିରକ୍ଷା ଉତ୍ପାଦନ ଠାରୁ ଆରମ୍ଭ କରି ଫାର୍ମା , ପର୍ଯ୍ୟଟନ , ରିଅଲ ଇଷ୍ଟେଟ୍ , ଏଣ୍ଟରଟେନମେଣ୍ଟ୍ , ଭିତ୍ତିଭୂମି ଓ ପ୍ରଯୁକ୍ତି କ୍ଷେତ୍ରରେ ସହଯୋଗର ହାତ ବଢ଼ାଇବା ସକାଶେ ବିପୁଳ ସମ୍ଭାବନା ତଥା ସୁଯୋଗ ରହିଛି । ଏହା ଦ୍ୱାରା ଆମର ଉଭୟ ରାଷ୍ଟ୍ର ଲାଭବାନ ହେବେ । ସେହିଭଳି ଅକ୍ଷୟ ଶକ୍ତି କାର୍ଯ୍ୟକ୍ରମ ବିଶେଷ କରି ସୌରଶକ୍ତି ସେକ୍ଟର ଆଉ ଏକ କ୍ଷେତ୍ର । 2022 ମସିହା ସୁଦ୍ଧା ଭାରତ ଦେଶରେ 175 ଗିଗାୱାଟ ଅକ୍ଷୟ ଶକ୍ତି ଉତ୍ପାଦନ କରିବାର ଲକ୍ଷ୍ୟ ଧାର୍ଯ୍ୟ କରିଛି । ଆମେ ଏହି କ୍ଷେତ୍ରରେ କିଭଳି ଭାବେ ପରସ୍ପରର ସହାୟକ ହୋଇପାରିବା ତାହାର ଉପାୟ ଚିନ୍ତା କରିବା ଆବଶ୍ୟକ । ଷ୍ଟାର୍ଟ ଅପ୍ କ୍ଷେତ୍ରରେ , ଭାରତ ବିଶ୍ୱର ତୃତୀୟ ବୃହତ୍ତମ ନେଟୱାର୍କ । ମୋର ହୃଦବୋଧ ହୁଏ ଯେ ଷ୍ଟାର୍ଟ ଅପ୍ କ୍ଷେତ୍ରରେ ମଧ୍ୟ ଏଭଳି ସହଯୋଗର ଯଥେଷ୍ଟ ସ୍ଥାନ ରହିଛି ।ତେଣୁ ଏହି ସେକ୍ଟରରେ କି ପ୍ରକାର ସହଯୋଗର ସମ୍ଭାବନା ରହିଛି ତାହା ଆମକୁ ଖୋଜି ବାହାର କରିବାକୁ ପଡ଼ିବ ।


    ସଜ୍ଜନମଣ୍ଡଳୀ ,


    8. ଭାରତୀୟ କମ୍ପାନୀମାନଙ୍କର ଆଇଟି , ଫାର୍ମାସିଉଟିକାଲ୍ସ , ଭିତ୍ତିଭୂମି , ଅଟୋମୋବାଇଲ , ଶକ୍ତି , ପ୍ରଯୁକ୍ତି , ମନୋରଂଜନ ଏବଂ ଆତିଥେୟତା ଆଦି ସେକ୍ଟରରେ ବିଶ୍ୱବ୍ୟାପୀ ପ୍ରଶସ୍ତି ରହିଛି । ଏହିସବୁ କ୍ଷେତ୍ରର ବ୍ୟବସାୟିକ ପ୍ରତିନିଧିମାନେ ଏ ଦେଶରେ ମଧ୍ୟ ଉପସ୍ଥିତ ଅଛନ୍ତି । ପୁଣି କୃଷି , ଇଲେକ୍ଟ୍ରୋନିକ୍ସ , ରିଅଲ୍ ଇଷ୍ଟେଟ୍ , ଜୋତା , ମାଇନିଂ ଓ କୌଶଳ ବିକାଶ ଆଦି କ୍ଷେତ୍ରର ପ୍ରତିନିଧିମାନେ ଏଠାରେ ଅଛନ୍ତି । ମୁଁ ଆଶ କରୁଛି ଯେ ସେମାନେ ସମସ୍ତେ ସେମାନଙ୍କର ଗ୍ରୀସ୍ ପ୍ରତିପକ୍ଷଙ୍କ ଓ ସହଯୋଗୀଙ୍କ ସହ ସହଯୋଗ ସ୍ଥାପନ କରିପାରିବେ । କୌଶଳ କ୍ଷେତ୍ରରେ ମୁଁ ଉଲ୍ଲେଖ କରିବାକୁ ଚାହେଁ ଯେ ଭାରତ କୌଶଳ ବିକାଶ କାର୍ଯ୍ୟକ୍ରମ ସକାଶେ ମହତ୍ତ୍ୱାକାଂକ୍ଷୀ ଯୋଜନା ହାତକୁ ନେଇଛି ଭାରତ ଯେ ହସ୍ପିଟାଲିଟି ସେକ୍ଟରରେ ଏଭଳି କୌଶଳର ବିକାଶ ସକାଶେ ସେମାନେ ଗ୍ରୀସର ସହଯୋଗୀମାନଙ୍କ ସହ ହାତ ମିଳାଇପାରନ୍ତି ।


    ଭଦ୍ରମଣ୍ଡଳୀ ,


    9. ଆମ ନିକଟରେ ପର୍ଯ୍ୟାପ୍ତ ସୁଯୋଗ ରହିଛି । ତେଣୁ ଆମେ କିଭଳି ଭାବେ ଏହାକୁ ଉପଯୋଗ କରିବା ତାହା ଆମମାନଙ୍କ ଉପରେ ନିର୍ଭର କରେ । ଆମକୁ ଏହାକୁ ବାସ୍ତବ ବ୍ୟବସାୟିକ ସୁଯୋଗରେ ପରିଣତ କରିବାକୁ ପଡ଼ିବ । ମୁଁ ଆଶାକରୁଛି ଯେ ବ୍ୟବସାୟିକ ସଂପର୍କ ବୃଦ୍ଧି ଦିଗରେ ଆଜିର ଆଲୋଚନା ଏବଂ ଭାବ ବିନିମୟ ଯଥେଷ୍ଟ ମାତ୍ରାରେ ସହାୟକ ହେବ ।


    ଆପଣମାନଙ୍କୁ ଧନ୍ୟବାଦ ।


    **************

    
    
    (Release ID: 1536021) Visitor Counter : 1