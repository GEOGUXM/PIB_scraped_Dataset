      ରାଷ୍ଟ୍ରପତିଙ୍କ ସଚିବାଳୟ

      ଗ୍ରୀସରେ ଭାରତୀୟ ସମୁଦାୟଙ୍କୁ ସମ୍ବୋଧନ କଲେ ରାଷ୍ଟ୍ରପତି
      • ଦୁଇ ଦେଶର ଆର୍ଥିକ, ସାଂସ୍କୃତିକ ଓ ଲୋକ ସଂପର୍କ ବୃଦ୍ଧି କରିବା ଦିଗରେ ଭାରତୀୟ ସମୁଦାୟଙ୍କୁ ରାଷ୍ଟ୍ରପତିଙ୍କ ଆହ୍ୱାନ

      Posted On: 17 JUN 2018 2:14PM by PIB Bhubaneshwar

    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଗତକାଲି ସନ୍ଧ୍ୟା (ଜୁନ 13 , 2018)ରେ ତାଙ୍କର ତ୍ରିରାଷ୍ଟ୍ର ଗସ୍ତର ପ୍ରଥମ ଚରଣରେ ଯାଇ ଗ୍ରୀସଠାରେ ପହଞ୍ଚିଛନ୍ତି । ଏହି ବିଦେଶ ଯାତ୍ରା କାଳରେ ରାଷ୍ଟ୍ରପତି ଗ୍ରୀସ୍ ସହ ସୁରିନାମ ଏବଂ କ୍ୟୁବା ଗସ୍ତ କରିବେ ।


    ଆଜି (ଜୁନ 17 , 2018) ରାଷ୍ଟ୍ରପତି ଏଥେନ୍ସଠାରେ ଆୟୋଜିତ ଏକ କାର୍ଯ୍ୟକ୍ରମରେ ଭାରତୀୟ ସମୁଦାୟଙ୍କୁ ଉଦବୋଧନ ଦେଇଛନ୍ତି । ଗ୍ରୀସରେ ଅବସ୍ଥାପିତ ଭାରତୀୟ ରାଷ୍ଟ୍ରଦୂତ ସୁଶ୍ରୀ ଶମ୍ମା ଜୈନଙ୍କ ଦ୍ୱାରା ଏହି କାର୍ଯ୍ୟକ୍ରମର ଆୟୋଜନ କରାଯାଇଥିଲା ।


    ଏହି କାର୍ଯ୍ୟକ୍ରମରେ ଉଦବୋଧନ ଦେଇ ରାଷ୍ଟ୍ରପତି କହିଲେ ଯେ ଗ୍ରୀସ୍ ଏବଂ ଭାରତ ମଧ୍ୟରେ ପ୍ରାଚୀନ କାଳରୁ ସଭ୍ୟତାଗତ ସଂପର୍କ ରହିଆସିଛି ଯାହା ଯେତିକି ନିବିଡ଼ ସେତିକି ଘନିଷ୍ଠ । ଉଭୟ ରାଷ୍ଟ୍ର ଗଣତାନ୍ତ୍ରିକ ମୂଲ୍ୟବୋଧକୁ ଯଥେଷ୍ଟ ସମ୍ମାନ ଜଣାନ୍ତି ଏବଂ ପରସ୍ପର ପ୍ରତି ବେଶ୍ ସମ୍ମାନବୋଧ ରହିଛି । ଏହି ସମ୍ମାନବୋଧ ହିଁ ଏହି ସଂପର୍କର ଧାରାକୁ ସମୟର ସ୍ରୋତରେ ଅଧିକ ମଜଭୁତ କରିପାରିଛି । ତାଙ୍କର ଏହି ଗସ୍ତ ଯାହାକି କୌଣସି ଭାରତୀୟ ରାଷ୍ଟ୍ରପତିଙ୍କ ଦ୍ୱାରା ଦୀର୍ଘ 11 ବର୍ଷ ବ୍ୟବଧାନରେ ଘଟିଛି ଉଭୟ ରାଷ୍ଟ୍ରଙ୍କ ମଧ୍ୟରେ ସଂପର୍କକୁ ନିବିଡ଼ତର କରିବ ବୋଲି ସେ ଦୃଢ଼ୋକ୍ତି ବ୍ୟକ୍ତ କରିଥିଲେ ।


    ରାଷ୍ଟ୍ରପତି କହିଲେ ଗୁରୁତ୍ୱ ଆରୋପ କରି କହିଥିଲେ ଯେ ଦୁଇ ଦେଶ ମଧ୍ୟରେ ଆର୍ଥିକ ସଂପର୍କକୁ ଆଗକୁ ଆଗେଇ ନେଇଯିବାର ପର୍ଯ୍ୟାପ୍ତ ସମ୍ଭାବନାର କ୍ଷେତ୍ର ରହିଛି । ଗ୍ରୀସର କୃଷି , ଖାଦ୍ୟ ଓ କ୍ଷୀର ପ୍ରଯୁକ୍ତି , ଏବଂ ଜାହାଜ ଚଳାଚଳ କ୍ଷେତ୍ରରେ ଯେତିକି ପାରଦର୍ଶିତା ରହିଛି ଭାରତର ଭିତ୍ତିଭୂମି ବିକାଶ , ଯୋଗାଣ ଚେନ୍ , ଶକ୍ତି ଆଦି କ୍ଷେତ୍ରରେ ଅନୁରୂପ ସାମର୍ଥ୍ୟ ରହିଛି । ତେଣୁ ଉଭୟ ରାଷ୍ଟ୍ର କାନ୍ଧକୁ କାନ୍ଧ ମିଳାଇ ସହଯୋଗ ଭିତ୍ତିରେ କାର୍ଯ୍ୟ କରିବାର ବ୍ୟାପକ କ୍ଷେତ୍ର ରହିଛି । ଏବେ ଭାରତୀୟ ବ୍ୟବସାୟିକ ସଂସ୍ଥା ତଥା କମ୍ପାନୀମାନେ ଗ୍ରୀସରେ ସେମାନଙ୍କର ଉଦ୍ୟୋଗ ଆରମ୍ଭ କରିଛନ୍ତି ଏବଂ ତାହା ଗ୍ରୀସରେ କର୍ମନିଯୁକ୍ତି ସୁଯୋଗ ସୃଷ୍ଟି କରିବାରେ ସହାୟକ ହୋଇଛି ।


    ଭାରତୀୟ ସମୁଦାୟଙ୍କୁ ସମ୍ବୋଧିତ କରି ରାଷ୍ଟ୍ରପତି କହିଲେ ଯେ ଆମେ ଆମର ଦରିଆପାରି ଭାରତୀୟ ବଂଶୋଦ୍ଭବମାନଙ୍କ ପାଇଁ ଗର୍ବିତ ସେମାନଙ୍କ ସାଫଲ୍ୟ ଆମ ପାଇଁ ସନ୍ତୋଷର କାରଣ । ଅଧୁନା ବ୍ୟବସାୟ , ଅଭିନବତ୍ୱ ତଥା ନିବେଶ ସକାଶେ ଭାରତ ଯେ ପର୍ଯ୍ୟାପ୍ତ ସୁଯୋଗ ସୃଷ୍ଟି ହୋଇଛି ବୋଲି ଉଲ୍ଲେଖ କରି ରାଷ୍ଟ୍ରପତି କହିଲେ ଯେ ଭାରତୀୟ ଡ଼ାୟାସ୍ପୋରା ଭାରତ ସହ ଯେଉଁଭଳି ଭାବେ ଆବେଗର ସହ ସଂଶ୍ଳିଷ୍ଟ ତାହାକୁ ପାଥେୟ କରି ସେମାନେ ଭାରତର ବିକାଶ ପ୍ରକ୍ରିୟାରେ ଏବେ ପ୍ରତ୍ୟକ୍ଷ ଭାବେ ଅଂଶଗ୍ରହଣ କରିପାରିବେ ।


    ରାଷ୍ଟ୍ରପତି କହିଲେ ଯେ ଭାରତ ଏବଂ ଗ୍ରୀସ ମଧ୍ୟରେ ପୁଞ୍ଜି ନିବେଶ ବୃଦ୍ଧି ତଥା ବାଣିଜ୍ୟ କାରବାର ସଂପ୍ରସାରଣର ପର୍ଯ୍ୟାପ୍ତ କ୍ଷେତ୍ର ରହିଛି । ପାରସ୍ପରିକ ସହଯୋଗ ଉଭୟ ରାଷ୍ଟ୍ରଙ୍କ ପାଇଁ ଯଥେଷ୍ଟ ହିତସାଧନକାରୀ ସାବ୍ୟସ୍ତ ହେବ । ଗ୍ରୀସରେ ଥିବା ଭାରତୀୟ ସମୁଦାୟ ଦୁଇ ଦେଶ ମଧ୍ୟରେ ଏହି ଆର୍ଥିକ ସଂପର୍କକୁ ନିବିଡ଼ତର କରିବାରେ ଏକ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିବାର ଅଛି । ଗ୍ରୀସରେ ଭାରତ ସରକାର କେବଳ ମାତ୍ର ଜଣେ ରାଷ୍ଟ୍ରଦୂତ ନିଯୁକ୍ତ କରିଛନ୍ତି ଯିଏ ଆମର ସ୍ୱାର୍ଥ ପାଇଁ କାର୍ଯ୍ୟରତ । କିନ୍ତୁ ମୋ ମତରେ , ଗ୍ରୀସରେ ବସବାସ କରୁଥିବା ପ୍ରତ୍ୟେକ ଭାରତୀୟ ଜଣେ ଜଣେ ସାଂସ୍କୃତିକ ରାଷ୍ଟ୍ରଦୂତ । ତେଣୁ ସେମାନେ ଉଭୟ ରାଷ୍ଟ୍ର ମଧ୍ୟରେ ଆର୍ଥିକ , ସାଂସ୍କୃତିକ ଏବଂ ଲୋକ-ଲୋକ ମଧ୍ୟରେ ସଂପର୍କ ସ୍ଥାପନରେ ସହଯୋଗ କରିବାକୁ ରାଷ୍ଟ୍ରପତି ଆହ୍ୱାନ ଜଣାଇଥିଲେ ।


    ପୂର୍ବରୁ , ଗ୍ରୀସର ପ୍ରାଚୀନ ସଭ୍ୟତା ପ୍ରତି ଭାରତର ଗଭୀର ସମ୍ମାନବୋଧ ରହିଛି ବୋଲି ରାଷ୍ଟ୍ରପତି ଉଲ୍ଲେଖ କରିଥିଲେ । ରାଷ୍ଟ୍ରପତି ଏହି ଅବସରରେ ଆକ୍ରୋପୋଲିସ୍ ତଥା ପାନାଥେନାଇକ୍ ଅଲମ୍ପିକ୍ ଷ୍ଟାଡ଼ିୟମ୍ ଏବଂ ଯୀଉସ୍ ମନ୍ଦିର ପରିଦର୍ଶନ କରିଥିଲେ । ଆସନ୍ତାକାଲି ( ଜୁନ୍ 18 , 2018) ରାଷ୍ଟ୍ରପତି ଗ୍ରୀକ୍ ନେତୃବର୍ଗଙ୍କ ସହ ଦ୍ୱିପାକ୍ଷିକ ଆଲୋଚନା କରିବେ ଏବଂ ଏହା ପରେ ଭାରତ - ଗ୍ରୀସ୍ ପ୍ରତିନିଧିମଣ୍ଡଳ ସ୍ତରୀୟ କଥାବାର୍ତ୍ତାର ନେତୃତ୍ୱ ନେବେ ।


    ***********

    
    
    (Release ID: 1535752) Visitor Counter : 2