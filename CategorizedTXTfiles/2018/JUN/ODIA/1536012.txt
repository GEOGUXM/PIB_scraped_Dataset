      ରାଷ୍ଟ୍ରପତିଙ୍କ ସଚିବାଳୟ

      ଗ୍ରୀସ୍ ନେତୃବର୍ଗଙ୍କ ସହ ରାଷ୍ଟ୍ରପତିଙ୍କ ଆଲୋଚନା
      • ଭାରତ- ଗ୍ରୀସ୍ ଆର୍ଥିକ ସହଯୋଗ ବୃଦ୍ଧି ଉପରେ ରାଷ୍ଟ୍ରପତିଙ୍କ ଗୁରୁତ୍ୱାରୋପ
      • ଥେସାଲୋନିକି ଅନ୍ତରାଷ୍ଟ୍ରୀୟ ମେଳା 2019ରେ ଭାରତକୁ “ ସମ୍ମାନଜନନ ସର୍ବାଧିକ ପ୍ରିୟ” ରାଷ୍ଟ୍ରର ମାନ୍ୟତା
      Posted On: 18 JUN 2018 4:05PM by PIB Bhubaneshwar


    ଗ୍ରୀସ ଗସ୍ତରେ ଥିବା ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଆଜି (ଜୁବନ୍ 18 , 2018) ଆନୁଷ୍ଠାନିକ ଭାବେ ସେ ଦେଶର ନେତୃବର୍ଗଙ୍କ ସହ ଆଲୋଚନା କରିଛନ୍ତି । ଆଜି ରାଷ୍ଟ୍ରପତି ଶ୍ରୀ କୋବିନ୍ଦ ତାଙ୍କର ଗ୍ରୀସ୍ ପ୍ରତିପକ୍ଷ ପ୍ରୋକୋପିସ୍ ପାଭଲୋପୋଉଲସଙ୍କୁ ରାଷ୍ଟ୍ରପତି ଭବନଠାରେ ଭେଟିବା ସହ ତାଙ୍କ ସହ ବାର୍ତ୍ତାଳାପ କରିଛନ୍ତି । ଏହି ବୈଠକ ପୂର୍ବରୁ ରାଷ୍ଟ୍ରପତିଙ୍କୁ ଆନୁଷ୍ଠାନିକ ଭାବେ ଭବ୍ୟ ସମ୍ବର୍ଦ୍ଧନା ଜ୍ଞାପନ କରାଯାଇଥିଲା ।


    ଗ୍ରୀସ ରାଷ୍ଟ୍ରପତିଙ୍କୁ ସାକ୍ଷାତ ତଥା ପ୍ରତିନିଧିମଣ୍ଡଳସ୍ତରୀୟ ଆଲୋଚନା କାଳରେ ରାଷ୍ଟ୍ରପତି ଶ୍ରୀ କୋବିନ୍ଦ ଉଭୟ ରାଷ୍ଟ୍ରଙ୍କ ମଧ୍ୟରେ ପ୍ରାଚୀନ କାଳରୁ ରହି ଆସିଥିବା ସଭ୍ୟତାଗତ ସଂପର୍କ ବିଷୟରେ ଉଲ୍ଲେଖ କରିଥିଲେ । ରାଷ୍ଟ୍ରପତି କହିଲେ ଯେ ଭାରତ ଏବଂ ଗ୍ରୀସ୍ ଗଣତାନ୍ତ୍ରିକ ମୂଲ୍ୟବୋଧ ଉପରେ ଗୁରୁତ୍ୱ ଆରୋପ କରନ୍ତି । ସେହିଭଳି ସାର୍ବଜନୀନ ବିଧିବ୍ୟବସ୍ଥା ତଥା ବିବିଧ ସାଂସ୍କୃତିକ ଚିନ୍ତନ ପ୍ରତି ଉଭୟ ରାଷ୍ଟ୍ରଙ୍କର ବିଶେଷ ଶ୍ରଦ୍ଧା ରହିଛି । ଏହା ଆମର ଦ୍ୱିପାକ୍ଷିକ ସଂପର୍କକୁ ଗଭୀର କରିବା ସହ ବିଭିନ୍ନ କ୍ଷେତ୍ରରେ ତାହା ଜାରି ରହିଛି । ଗ୍ରୀସ ସହ ବିଭିନ୍ନ କ୍ଷେତ୍ରରେ ଏବଂ ବିଶେଷ କରି ରାଜନୈତିକ ତଥା ଆର୍ଥିକ କ୍ଷେତ୍ରରେ ଭାରତ ଏହି ସଂପର୍କକୁ ନିବିଡ଼ କରିବାକୁ ଆଗ୍ରହୀ ବୋଲି ରାଷ୍ଟ୍ରପତି ମତ ପୋଷଣ କରିଥିଲେ ।


    ରାଷ୍ଟ୍ରପତି କହିଲେ ଯେ ଉଭୟ ରାଷ୍ଟ୍ର ମଧ୍ୟରେ ବାଣିଜ୍ୟ ତଥା ନିବେଶ କାରବାରକୁ ବୃଦ୍ଧି କରିବା ସକାଶେ ଭାରତ ପ୍ରତିଶ୍ରୁତିବଦ୍ଧ । ଉଭୟ ରାଷ୍ଟ୍ର ମଧ୍ୟରେ ଏବେ ଦ୍ୱିପାକ୍ଷିକ ବାଣିଜ୍ୟ କାରବାର 530 ନିୟୁତ ଡ଼ଲାର ଛୁଇଁଛି ଯାହା ସାମର୍ଥ୍ୟ ଠାରୁ ଢ଼େର୍ କମ୍ । ତେଣୁ ଏହି କାରବାରକୁ ଆଗାମୀ ଦିନରେ ବୃଦ୍ଧି କରିବା ସକାଶେ ଅଧିକ ପ୍ରୟାସ କରାଯିବ ବୋଲି ସେ ଉଲ୍ଲେଖ କରିଥିଲେ । ଗ୍ରୀସର ପ୍ରତିନିଧିମଣ୍ଡଳକୁ ରାଷ୍ଟ୍ରପତି ସୂଚୀତ କରିଥିଲେ ଯେ 2019ରେ ଆୟୋଜିତ ହେବାକୁ ଥିବା ଥେସାଲୋନିକୀ ଅନ୍ତରାଷ୍ଟ୍ରୀୟ ମେଳାରେ ଭାରତକୁ “ ସମ୍ମାନଜନକ ସର୍ବାଧିକ ପ୍ରିୟ ” ରାଷ୍ଟ୍ରର ମାନ୍ୟତା ପ୍ରଦାନ କରାଯିବା ସକାଶେ ଆମନ୍ତ୍ରଣ କରାଯାଇଛି ଏବଂ ଭାରତ ଏହି ଆମନ୍ତ୍ରଣକୁ ସାଦରେ ଗ୍ରହଣ କରିଛି ।


    ଗ୍ରୀସର ପ୍ରତିନିଧିମଣ୍ଡଳଙ୍କୁ ରାଷ୍ଟ୍ରପତି ଆହୁରି ଅବଗତ କରାଇଥିଲେ ଯେ ଦେଶରେ ଉପଯୁକ୍ତ ବ୍ୟବସାୟିକ ବାତାବରଣ ସୃଷ୍ଟି କରିବା ସକାଶେ ଭାରତ ସରକାର ବିଶେଷ ପଦକ୍ଷେପମାନ ଗ୍ରହଣ କରିଛନ୍ତି ଏବଂ ଭାରତର ବିକାଶ ଯାତ୍ରାରେ ବିଭିନ୍ନ କାର୍ଯ୍ୟକ୍ରମରେ ଗ୍ରୀସକୁ ସାମିଲ ହେବା ସକାଶେ ଭାରତ ଆଗ୍ରହୀ । ବିଶେଷ କରି ଗ୍ରୀସର ବିଶେଷ ପାରଦର୍ଶିତା ଥିବା କ୍ଷେତ୍ରରୁ ଭାରତ ଅଧିକ ଲାଭବାନ ହୋଇପାରିବ । ଜାହାଜ ଚଳାଚଳ , ଖାଦ୍ୟ ଓ ଦୁଗ୍ଧ ପ୍ରକ୍ରିୟାକରଣ ଏବଂ ପର୍ଯ୍ୟଟନ ଆଦି କ୍ଷେତ୍ର ସେଥିରେ ସାମିଲ । ଅନ୍ୟ ପକ୍ଷରେ ଭାରତୀୟ କମ୍ପାନୀମାନେ ଫାର୍ମା , ଆଇଟି , କୃଷି , ରିଅଲ୍ ଇଷ୍ଟେଟ୍ , ଭିତ୍ତିଭୂମି ଏବଂ ଷ୍ଟାର୍ଟ ଅପ୍ ଆଦି କ୍ଷେତ୍ରରେ ଗ୍ରୀସରେ କାର୍ଯ୍ୟ କରିବା ସକାଶେ ଆଗ୍ରହୀ ବୋଲି ସେ ରାଷ୍ଟ୍ରପତି ସୂଚାଇଥିଲେ ।


    ମିଳିତ ଜାତିସଂଘର ନିରାପତ୍ତା ପରିଷଦରେ ସ୍ଥାୟୀ ସଦସ୍ୟ ପଦ ଲାଭ ସକାଶେ ଭାରତର ଦାବୀକୁ ଗ୍ରୀସ ସମର୍ଥନ ଜଣାଇଥିବାରୁ ରାଷ୍ଟ୍ରପତି ଗ୍ରୀସ ସରକାରଙ୍କୁ ଧନ୍ୟବାଦ ଜଣାଇଥିଲେ । ସେହିଭଳି ଆଣବିକ ଯୋଗାଣକାରୀ ଗୋଷ୍ଠୀରେ ସ୍ଥାୟୀ ସଦସ୍ୟତା ପାଇଁ ଭାରତର ଦାବୀକୁ ଗ୍ରୀସ୍ ସମର୍ଥନ କରିଥିବାରୁ ଶ୍ରୀ କୋବିନ୍ଦ ସେ ଦେଶକୁ ଧନ୍ୟବାଦ ଜ୍ଞାପନ କରିଛନ୍ତି ।


    ଭାରତ- ଗ୍ରୀସ୍ ସାଂସ୍କୃତିକ ସଂପର୍କ ପରିପ୍ରେକ୍ଷୀରେ ସୂଚନା ଦେଇ ରାଷ୍ଟ୍ରପତି କହିଲେ ଯେ ଉଭୟ ରାଷ୍ଟ୍ର ଦୁଇ ପ୍ରାଚୀନ ସଭ୍ୟତା ଭାବେ ସୁପରିଚିତ ଏବଂ ଶତାଦ୍ଦୀ ଶତାଦ୍ଦୀ ଧରି ସେମାନେ ପରସ୍ପର ସହ ଭାବ ବିନିମୟ କରି ଆସିଛନ୍ତି । ପୁଣି ଦୁଇ ଦେଶଙ୍କ ମଧ୍ୟରେ ଏହି କ୍ଷେତ୍ରରେ ଘନିଷ୍ଠ ବୁଝାମଣା ରହିଛି । ପରସ୍ପର ପ୍ରତି ଉଭୟଙ୍କର ସମ୍ମାନବୋଧ ଉଲ୍ଲେଖନୀୟ । ତେଣୁ ପାରମ୍ପରିକ ଔଷଧୀୟ ଚିକିତ୍ସା ପଦ୍ଧତି ତଥା ସ୍ୱାସ୍ଥ୍ୟସେବା ଉପରେ ଭାରତ ଓ ଗ୍ରୀସ୍ ମିଳିତ ଭାବେ କାର୍ଯ୍ୟ କରିବାକୁ ରାଷ୍ଟ୍ରପତି ଆହ୍ୱାନ ଜଣାଇଥିଲେ ।


    ପ୍ରତିନିଧିମଣ୍ଡଳ ସ୍ତରୀୟ ଆଲୋଚନା ପରେ ରାଷ୍ଟ୍ରପତି ଶ୍ରୀ କୋବିନ୍ଦ ଗ୍ରୀସ୍ ପ୍ରଧାନମନ୍ତ୍ରୀ ମିଷ୍ଟର ଆଲେକ୍ସ ସିପ୍ରାସଙ୍କୁ ସାକ୍ଷାତ କରିଥିଲେ । ଦୁଇ ନେତା ଭଭୟ ରାଷ୍ଟ୍ରଙ୍କ ସ୍ୱାର୍ଥଜଡ଼ିତ ବିଭିନ୍ନ ପ୍ରସଙ୍ଗ ଉପରେ କଥାବାର୍ତ୍ତା କରିଥିଲେ । ପରେ ଶ୍ରୀ କୋବିନ୍ଦ ହେଲେନିକ୍ ସାଧାରଣତନ୍ତ୍ରର ବିରୋଧୀ ଦଳ ନେତାଙ୍କୁ ସାକ୍ଷାତ କରିଥିଲେ ।


    ଏହି ଅବସରରେ ଭାରତ ଓ ଗ୍ରୀସ୍ ମଧ୍ୟରେ ତିନୋଟି ବୁଝାମଣା ପତ୍ର ସ୍ୱାକ୍ଷରିତ ହୋଇଛି । ସେଗୁଡ଼ିକ ହେଲା: (1) ଷ୍ଟାଣ୍ଡାର୍ଡ଼ାଇଜେସନ୍ କ୍ଷେତ୍ରରେ ସହଯୋଗ ସକାଶେ ବ୍ୟୁରୋ ଅଫ୍ ଇଣ୍ଡିଆନ୍ ଷ୍ଟାଣ୍ଡାର୍ଡ଼ ( BIS ) ଏବଂ ନ୍ୟାସନାଲ କ୍ୱାଲିଟି ଇନଫ୍ରାଷ୍ଟ୍ରକ୍ଚର୍ ସିଷ୍ଟମ୍/ହେଲେନିକ୍ ଅର୍ଗାନାଇଜେସନ ଫର ଷ୍ଟାଣ୍ଡାର୍ଡ଼ାଇଜେସନ୍ ମଧ୍ୟରେ ବୁଝାମଣା , ( 2)ଭାରତର ବୈଦେଶିକ ସେବା ପ୍ରତିଷ୍ଠାନ ଏବଂ ଗ୍ରୀସର ଡ଼ିପ୍ଲୋମାଟିକ୍ ଆକାଡ଼େମୀ ମଧ୍ୟରେ କୂଟନୈତିକ ତାଲିମ ସକାଶେ ସ୍ୱାକ୍ଷରିତ ବୁଝାମଣାପତ୍ର ଏବଂ (3) 2018-2020 ମଧ୍ୟରେ ଉଭୟ ରାଷ୍ଟ୍ର ମଧ୍ୟରେ ସାଂସ୍କୃତିକ କାର୍ଯ୍ୟକ୍ରମ ଅନୁଷ୍ଠିତ ହେବା ନିମନ୍ତେ ସହଯୋଗ ଜନିତ ବୁଝାମଣାପତ୍ର ।


    ପରେ ସଂଧ୍ୟାରେ ରାଷ୍ଟ୍ରପତି ଫାଲେରନ୍ ଭାରତୀୟ ଶବଦାହ ସ୍ମାରକୀଠାରେ ପୁଷ୍ପଗୁଚ୍ଛ ପ୍ରଦାନ କରିବାର କାର୍ଯ୍ୟକ୍ରମ ରହିଛି । ଦ୍ୱିତୀୟ ବିଶ୍ୱଯୁଦ୍ଧ ସମୟରେ ଅବିଭକ୍ତ ଭାରତବର୍ଷର 74 ଜଣ ଭାରତୀୟ ସୈନିକ ନିଜର ପ୍ରାଣବଳୀ ଦେଇଥିଲେ ଓ ସେମାନଙ୍କୁ ସେହିଠାରେ ସମାଧି ଦିଆଯାଇଥିଲା । ଏହା ପରେ ଗ୍ରୀସ୍ ରାଷ୍ଟ୍ରପତିଙ୍କ ଦ୍ୱାରା ରାଷ୍ଟ୍ରପତିଙ୍କ ସମ୍ମାନାର୍ଥେ ଆୟୋଜିତ ଭୋଜିସଭାରେ ଶ୍ରୀ କୋବିନ୍ଦ ଯୋଗଦାନ କରିବାର କାର୍ଯ୍ୟକ୍ରମ ରହିଛି ।


    *************

    
    
    (Release ID: 1536012) Visitor Counter : 1