      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଜାମ୍ମୁ-କାଶ୍ମୀରରେ ସୀମାପାରି ଗୁଳି ବିନିମୟରେ ଲାଭଦାୟକ ଗୃହପାଳିତ ପଶୁଙ୍କ ମୃତ୍ୟୁ ପାଇଁ କ୍ଷତିପୂରଣ ପରିମାଣ ବୃଦ୍ଧି
      Posted On: 04 JUN 2018 4:00PM by PIB Bhubaneshwar


    ଜାମ୍ମୁ-କାଶ୍ମୀରରେ ସୀମା ପାରି ଗୁଳି ବିନିମୟରେ ଲାଭଦାୟକ ଗୃହପାଳିତ ପଶୁଙ୍କ ମୃତ୍ୟୁ ପାଇଁ କେନ୍ଦ୍ର ସରକାର କ୍ଷତିପୂରଣ ପରିମାଣକୁ 50 ହଜାର ଟଙ୍କା ପର୍ଯ୍ୟନ୍ତ ବୃଦ୍ଧି କରିଛନ୍ତି । ସୀମା ସେପାରିରୁ ନିୟମିତ ଗୁଳି ଚାଳନା ହେଉଥିବାରୁ ସୀମାବର୍ତ୍ତୀ ଅଞ୍ଚଳରେ ଗୃହପାଳିତ ପଶୁ , ଶସ୍ୟ ଏବଂ ଗୃହ ଆଦି ନଷ୍ଟ ହେଉଛି ।


    ସ୍ମରଣଯୋଗ୍ୟ , ଗୁଳି ବିନିମୟରେ ଗୃହ , ଶସ୍ୟ ନଷ୍ଟ ଏବଂ ଗୃହପାଳିତ ପଶୁଙ୍କ ମୃତ୍ୟୁ ପାଇଁ ଏନଡିଆରଏଫ ଧାର୍ଯ୍ୟ କରିଥିବା ପରିମାଣର କ୍ଷତିପୂରଣ ସହ ରିଲିଫ୍ କ୍ୟାମ୍ପର ଖର୍ଚ୍ଚ ବହନ କରିବାକୁ କେନ୍ଦ୍ର ସରକାର 2017 ଡିସେମ୍ବର ମାସରେ ନିଷ୍ପତ୍ତି ନେଇଥିଲେ । ଧାର୍ଯ୍ୟ ନିୟମାନୁସାରେ ପ୍ରତି ଲାଭଦାୟକ ଗୃହପାଳିତ ପଶୁ ପାଇଁ 30 ହଜାର ଟଙ୍କା କ୍ଷତିପୂରଣ ମିଳୁଥିଲା , ଯାହାକି ଯଥେଷ୍ଟ ନୁହେଁ ବୋଲି ଅନୁଭବ କରାଯାଇଥିଲା । ସୀମାବର୍ତ୍ତୀ ଅଞ୍ଚଳର ଲୋକଙ୍କ ଏହି ସମସ୍ୟାକୁ ହୃଦୟଙ୍ଗମ କରି କେନ୍ଦ୍ର ସରକାର ଏବେ ପ୍ରତି ପଶୁ ପାଇଁ କ୍ଷତିପୂରଣ ପରିମାଣ 50 ହଜାର ଟଙ୍କାକୁ ବୃଦ୍ଧି କରିଛନ୍ତି ।


    ଏହି କ୍ଷତିପୂରଣ ପରିମାଣ କ୍ଷତିଗ୍ରସ୍ତଙ୍କୁ ରାଜ୍ୟ ସରକାର ନିଜ ହାତରୁ ପ୍ରଥମେ ପ୍ରଦାନ କରିବେ । ପ୍ରଦାନ କରାଯାଇଥିବା ଅର୍ଥ ପରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟ ପକ୍ଷରୁ ନିରାପତ୍ତା ସମ୍ପର୍କିତ ପାଣ୍ଠି ( SRE )ରୁ ରାଜ୍ୟ ସରକାରଙ୍କୁ ଭରଣା କରାଯିବ ବୋଲି 2018 ଜୁନ 1 ତାରିଖରେ କେନ୍ଦ୍ର ପକ୍ଷରୁ ଜାମ୍ମୁ-କାଶ୍ମୀର ରାଜ୍ୟ ସରକାରଙ୍କୁ ଅବଗତ କରାଯାଇଛି ।


    *************

    
    
    (Release ID: 1534768) Visitor Counter : 1