      ଜାହାଜ ଚଳାଚଳ ମନ୍ତ୍ରଣାଳୟ

      ଇରାନର ଚାବାହର ବନ୍ଦରକୁ 2019 ସୁଦ୍ଧା କାର୍ଯ୍ୟକ୍ଷମ କରିବାକୁ ଭାରତ ଉଦ୍ୟମ କରୁଛି: ନୀତୀନ ଗଡକରୀ
      • ଦୁଶାନବେରେ ସ୍ୱାମୀ ବିବେକାନନ୍ଦ ସାଂସ୍କୃତିକ କେନ୍ଦ୍ର ଉଦଘାଟନ କଲେ କେନ୍ଦ୍ରମନ୍ତ୍ରୀ

      Posted On: 22 JUN 2018 4:25PM by PIB Bhubaneshwar

    2019 ମସିହା ସୁଦ୍ଧା ଇରାନର ଚାବାହର ବନ୍ଦରକୁ କାର୍ଯ୍ୟକ୍ରମ କରିବାକୁ ଭାରତ ଉଦ୍ୟମ କରୁଛି । କେନ୍ଦ୍ର ଜଳ ସମ୍ବଳ , ନଦୀ ବିକାଶ ଏବଂ ଗଙ୍ଗା ସଂରକ୍ଷଣ , ସଡ଼କ ପରିବହନ ଏବଂ ରାଜମାର୍ଗ ମନ୍ତ୍ରୀ ନୀତୀନ ଗଡକରୀ ଦୁଶାନବେର ଭାରତୀୟ ଦୂତାବାସରେ ସ୍ୱାମୀ ବିବେକାନନ୍ଦ ସାଂସ୍କୃତିକ କେନ୍ଦ୍ରର ଉଦଘାଟନ ଅବସରରେ ପ୍ରବାସୀ ଭାରତୀୟମାନଙ୍କୁ ଉଦବୋଧନ ଦେଇ ଏହା କହିଛନ୍ତି ।


    ବିଗତ ଚାରି ବର୍ଷ ମଧ୍ୟରେ ଦେଶରେ ଏନଡିଏ ସରକାର ଲୋକଙ୍କ ବିକାଶ ତଥା ଚଳଣିରେ ଉଲ୍ଲେଖନୀୟ ପରିବର୍ତ୍ତନ ପାଇଁ ନେଇଥିବା ବିଭିନ୍ନ ପଦକ୍ଷେପ ସମ୍ପର୍କରେ ମଧ୍ୟ ଶ୍ରୀ ଗଡକରୀ ଏହି ଅବସରରେ ସୂଚନା ଦେଇଥିଲେ । ମୌଳିକ ଭିତ୍ତିଭୂମିର ବିକାଶ ସହ ଦିନକୁ 28 କିଲୋମିଟରର ଜାତୀୟ ରାଜପଥ ନିର୍ମାଣ ହେଉଥିବା ସେ କହିଥିଲେ । ସେ କହିଲେ ଯେ , ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ନେତୃତ୍ୱରେ ଦେଶ ଦୁର୍ନୀତିମୁକ୍ତ , ସ୍ୱଚ୍ଛ ଏବଂ ପ୍ରତିବଦ୍ଧତାର ସହ ଦ୍ରୁତ ଗତିରେ ବିକାଶ ପଥରେ ଚାଲିଛି । ବିଗତ ଚାରି ବର୍ଷ ମଧ୍ୟରେ ବିଶ୍ୱସ୍ତରରେ ଭାରତର ଛବିରେ ଉନ୍ନତି ଘଟିଛି ଏବଂ ଇଜ୍ ଅଫ୍ ଡୁଇଙ୍ଗ ବିଜିନେସ୍ , ସ୍ୱଚ୍ଛତା ଇତ୍ୟାଦି ବିଭିନ୍ନ ବିଶ୍ୱସ୍ତରୀୟ ରାଙ୍କିଙ୍ଗରେ ଭାରତର ଉନ୍ନତି ହୋଇଛି ।


    ତାଜିକିସ୍ତାନରେ ଅନୁଷ୍ଠିତ ହେଉଥିବା ‘ ଇଣ୍ଟରନ୍ୟାସନାଲ ଡିକେଡ୍ ଫର ଆକ୍ସନ ; ୱାଟର ଫର ସଷ୍ଟେନବୁଲ ଡେଭଲପମେଣ୍ଟ ’ ଶୀର୍ଷକ ଉଚ୍ଚସ୍ତରୀୟ ଅଧିବେଶନରେ ଭାରତ ପକ୍ଷରୁ ପ୍ରତିନିଧିତ୍ୱ କରିବା ପାଇଁ ଶ୍ରୀ ଗଡକରୀ ଦୁଇ ଦିନିଆ ଗସ୍ତରେ ଯାଇଛନ୍ତି । ଗସ୍ତ ଅବସରରେ ସେ ତାଜିକିସ୍ତାନର ବିଦେଶ ମନ୍ତ୍ରୀ ସିରୋଦଜିଦିନ୍ ମୁହରିଦିନଙ୍କ ସହ ବିସ୍ତୃତ ଭାବେ ଆଲୋଚନା କରିଛନ୍ତି । ବିଭିନ୍ନ କ୍ଷେତ୍ରରେ ଦ୍ୱିପାକ୍ଷିକ ସମ୍ପର୍କ ବୃଦ୍ଧି କରିବାକୁ ପାରସ୍ପରିକ ସହଯୋଗ ସକାଶେ ଉଭୟ ସହମତ ହୋଇଥିଲେ । ନୁଆଦିଲ୍ଲୀ ସହ ତାଜିକିସ୍ତାନର ଆର୍ଥିକ ସମ୍ପର୍କ ବୃଦ୍ଧି ଦିଗରେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ପ୍ରତିବଦ୍ଧତା ସମ୍ପର୍କରେ ଶ୍ରୀ ଗଡକରୀ ତାଜିକିସ୍ତାନର ନେତାଙ୍କୁ ଅବଗତ କରାଇଥିଲେ । ତାଜିକସ୍ତାନର ମୌଳିକ ଭିତିଭୂମିର ବିକାଶ ଦିଗରେ ଭାରତୀୟ ବିଶେଷଜ୍ଞମାନେ ଯୋଗଦାନ କରିବାକୁ ଆଗ୍ରହୀ ବୋଲି ସେ କହିଥିଲେ ।


    ଦୁଶାନବେରେ ସ୍ୱାମୀ ବିବେକାନନ୍ଦ ସାଂସ୍କୃତିକ କେନ୍ଦ୍ର ତାଜିକି ଓ ପ୍ରବାସୀ ଭାରତୀୟମାନଙ୍କୁ ହିନ୍ଦୀ , ସଂସ୍କୃତ , ଯୋଗ ସହ ସଙ୍ଗୀତ ଏବଂ ନୃତ୍ୟ ଶିକ୍ଷା ଦେବ । ତାଜିକ୍ ଲୋକଙ୍କ ମଧ୍ୟରେ ଏହା ଉତ୍ସାହ ଆଣିଦେଇଛି ।


    ************

    
    
    (Release ID: 1536294) Visitor Counter : 3