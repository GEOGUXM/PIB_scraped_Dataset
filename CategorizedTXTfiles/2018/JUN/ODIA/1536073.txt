      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଦେଶବ୍ୟାପୀ ବିଭିନ୍ନ ଡିଜିଟାଲ ଇଣ୍ଡିଆ ଯୋଜନାର ହିତାଧିକାରୀଙ୍କ ସହିତ ଭିଡ଼ିଓ ବ୍ରିଜ ଜରିଆରେ ପ୍ରଧାନମନ୍ତ୍ରୀଙ୍କ ବାର୍ତ୍ତାଳାପ
      Posted On: 15 JUN 2018 7:11PM by PIB Bhubaneshwar


    ପ୍ରଧାନମନ୍ତ୍ରୀ, ଶ୍ରୀ ନରେନ୍ଦ୍ର ମୋଦୀ ଆଜି ଭିଡିଓ ବ୍ରିଜ ଜରିଆରେ ସାରା ଦେଶରେ ଥିବା ବିଭିନ୍ନ ଡିଜିଟାଲ ଇଣ୍ଡିଆ ଅଭିଯାନ ଯୋଜନାଗୁଡ଼ିକର ହିତାଧିକାରୀମାନଙ୍କ ସହିତ ବାର୍ତ୍ତାଳାପ କରିଛନ୍ତି । ଭିଡିଓ ବ୍ରିଜ ଜରିଆରେ ଜନସେବା କେନ୍ଦ୍ର, ଏନଆଇସି କେନ୍ଦ୍ର, ଜାତୀୟ ନଲେଜ ନେଟୱାର୍କ, ବିପିଓ, ମୋବାଇଲ ଉତ୍ପାଦକ ୟୁନିଟ ଏବଂ ମାଇଗଭ ସ୍ୱେଚ୍ଛାସେବୀ ଆଦିର 50 ଲକ୍ଷରୁ ଉର୍ଦ୍ଧ୍ଵ ହିତାଧିକାରୀ ପ୍ରଧାନମନ୍ତ୍ରୀଙ୍କ ସହ ଯୋଡ଼ି ହୋଇଥିଲେ । ବିଭିନ୍ନ ସରକାରୀ ଯୋଜନାର ହିତାଧିକାରୀମାନଙ୍କ ସହିତ ଭିଡିଓ ବ୍ରିଜ ଜରିଆରେ ଏହା ଥିଲା ପ୍ରଧାନମନ୍ତ୍ରୀଙ୍କ ଷଷ୍ଠ ବାର୍ତ୍ତାଳାପ ।
    ହିତାଧିକାରୀମାନଙ୍କ ସହିତ ଆଲୋଚନା କରିବା କାଳରେ ପ୍ରଧାନମନ୍ତ୍ରୀ କହିଥିଲେ ଯେ ସମାଜର ସବୁବର୍ଗର ଲୋକ, ବିଶେଷ କରି ଗ୍ରାମାଂଚଳର ଲୋକମାନଙ୍କର ଡିଜିଟାଲ ସଶକ୍ତିକରଣ ସୁନିଶ୍ଚିତ କରିବା ଲାଗି ଡିଜିଟାଲ ଇଣ୍ଡିଆ ଅଭିଯାନ ଆରମ୍ଭ କରାଯାଇଥିଲା । ସେ ଉଲ୍ଲେଖ କରିଥିଲେ ଯେ ଏହାକୁ ବାସ୍ତବ ରୂପ ଦେବା ଲାଗି ସରକାର ଏକ ସାମଗ୍ରିକ ନୀତି ଆଧାରରେ କାର୍ଯ୍ୟ କରିଥିଲେ । ଗାଁମାନଙ୍କୁ ଫାଇଭର ଅପ୍ଟିକ ଦ୍ୱାରା ଯୋଡ଼ିବା, ନାଗରିକମାନଙ୍କୁ ଡିଜିଟାଲ ଶିକ୍ଷା ପ୍ରଦାନ, ମୋବାଇଲ ଜରିଆରେ ସେବା ଯୋଗାଇଦେବା ଏବଂ ଇଲେକଟ୍ରୋନିକ୍ସ ବିନିର୍ମାଣ/ଉତ୍ପାଦନକୁ ପ୍ରୋତ୍ସାହନ ପାଇଁ ପ୍ରୟାସ କରାଗଲା ।
    ପ୍ରଯୁକ୍ତି ସମ୍ପର୍କରେ ଆଲୋଚନା କରି ପ୍ରଧାନମନ୍ତ୍ରୀ କହିଥିଲେ ଯେ ପ୍ରଯୁକ୍ତି ଜନସାଧାରଣଙ୍କ ଜୀବନକୁ ସହଜ କରିଛି ଏବଂ ସମାଜର ସବୁ ବର୍ଗର ଲୋକମାନଙ୍କ ପାଇଁ ପ୍ରଯୁକ୍ତିର ଲାଭ ସୁନିଶ୍ଚିତ କରିବା ଉଦ୍ଦେଶ୍ୟରେ ସରକାରଙ୍କ ପ୍ରୟାସ ରହିଛି । ଭୀମ ଆପ ସମେତ ଅନଲାଇନ ବିଲ ପୈଠ, ଅନଲାଇନ ରେଳ ଟିକେଟ ବୁକିଂ ଏବଂ ବ୍ୟାଙ୍କ ଏକାଉଂଟକୁ ବୃତ୍ତି ଓ ପେନସନର ଇଲେକ୍ଟ୍ରୋନିକ ହସ୍ତାନ୍ତର ଦ୍ୱାରା ସାଧାରଣ ଜନତାଙ୍କ ବୋଝ ହ୍ରାସ ପାଇଥିବା ଶ୍ରୀ ନରେନ୍ଦ୍ର ମୋଦୀ ଉଲ୍ଲେଖ କରିଥିଲେ ।


    ଜନ ସେବା କେନ୍ଦ୍ର (ସିଏସସି)ର ଗୁରୁତ୍ୱ ବିଷୟରେ ବର୍ଣ୍ଣନା କରି ପ୍ରଧାନମନ୍ତ୍ରୀ କହିଥିଲେ ଯେ ସିଏସସି(Common Service Centre)ଗୁଡ଼ିକ ଗ୍ରାମୀଣ ଭାରତରେ ଡିଜିଟାଲ ସେବା ଯୋଗାଇ ଆସୁଛନ୍ତି । ସିଏସସିଗୁଡ଼ିକ ସଫଳତାପୂର୍ବକ ଗ୍ରାମ୍ୟସ୍ତରର ଉଦ୍ୟୋଗୀ (ଭିଏଲଇ)ମାନଙ୍କୁ ବିକଶିତ କରିଛି ଏବଂ 10 ଲକ୍ଷରୁ ଉର୍ଦ୍ଧ୍ଵ ଲୋକଙ୍କ ପାଇଁ ନିଯୁକ୍ତି ସୁଯୋଗ ସୃଷ୍ଟି କରିପାରିଛି । ଗ୍ରାମୀଣ ଭାରତରେ 2.92 ଲକ୍ଷ ସିଏସସି ରହିଛି ଏବଂ ଏଗୁଡ଼ିକ 2.15 ଲକ୍ଷ ଗ୍ରାମ ପଞ୍ଚାୟତରେ ସରକାରୀ ଏବଂ ଅନ୍ୟାନ୍ୟ ସେବା ଯୋଗାଇ ଆସୁଛନ୍ତି ।
    ଏହି ଆଲୋଚନା କାଳରେ, ଶ୍ରୀ ନରେନ୍ଦ୍ର ମୋଦୀ କହିଥିଲେ ଯେ ଡିଜିଟାଲ ପୈଠ ପ୍ରତି ବିଶେଷ ଗୁରୁତ୍ୱାରୋପ କରାଯାଉଥିବା କାରଣରୁ ମଧ୍ୟସ୍ଥତାର ଉଚ୍ଛେଦ ହୋଇପାରିଛି । ଗତ ଚାରି ବର୍ଷ ମଧ୍ୟରେ ଡିଜିଟାଲ ପରିଶୋଧ ପରିମାଣ ବୃଦ୍ଧି ପାଇଛି, ଯାହା ଭାରତୀୟ ଅର୍ଥବ୍ୟବସ୍ଥାକୁ ଡିଜିଟାଲ ଏବଂ ପାରଦର୍ଶୀ କରିଛି ।
    ପ୍ରଧାନମନ୍ତ୍ରୀ ଗ୍ରାମୀଣ ଡିଜିଟାଲ ସାକ୍ଷରତା ଅଭିଯାନ (ପିଏମଜିଦୀଶା) ବିଷୟରେ ଉଲ୍ଲେଖ କରି ପ୍ରଧାନମନ୍ତ୍ରୀ କହିଥିଲେ ଯେ ଏହି ଯୋଜନା 1.25 କୋଟି ଲୋକମାନଙ୍କୁ ଡିଜିଟାଲ ଦକ୍ଷତା ଏବଂ ତାମିଲ ଯୋଗାଇ ଦେଇଛି । ଏମାନଙ୍କ ମଧ୍ୟରୁ 70% ପ୍ରାର୍ଥୀ ଅନୁସୂଚିତ ଜାତି, ଜନଜାତି ଏବଂ ଓବିସି ସମୁଦାୟର । ଏବେ 20 ଘଣ୍ଟାର ପ୍ରାରମ୍ଭିକ କମ୍ପ୍ୟୁଟର ତାଲିମ ଜରିଆରେ ଏହି ଯୋଜନାରେ 6 କୋଟି ଲୋକଙ୍କୁ ଦକ୍ଷତା ଏବଂ ପ୍ରାରମ୍ଭିକ ତାଲିମ ପ୍ରଦାନର ଲକ୍ଷ୍ୟ ରଖାଯାଇଛି ।
    ଡିଜିଟାଲ ଇଣ୍ଡିଆ ବିପିଓ କ୍ଷେତ୍ରରେ ବ୍ୟାପକ ପରିବର୍ତ୍ତନ ଆଣିପାରିଛି । ପୂର୍ବରୁ ବିପିଓ କ୍ଷେତ୍ର କେବଳ ବଡ଼ ବଡ ସହର ମଧ୍ୟରେ ସୀମିତ ଥିଲା । ବର୍ତ୍ତମାନ ଏହା ଛୋଟ ସହର ଏବଂ ଗ୍ରାମକୁ ସମ୍ପ୍ରସାରିତ ହେବା ସହିତ ଅଧିକ ନିଯୁକ୍ତି ସୁଯୋଗ ସୃଷ୍ଟି କରିପାରିଛି । ଭାରତ ବିପିଓ ପ୍ରୋତ୍ସାହନ ଯୋଜନା ଏବଂ ଏବଂ ଉତ୍ତରପୂର୍ବ ଅଞ୍ଚଳ ପାଇଁ ଭିନ୍ନ ବିପିଓ ପ୍ରୋତ୍ସାହନ ଯୋଜନା ଆରମ୍ଭ କରାଯାଇଛି । ଡିଜିଟାଲ ଇଣ୍ଡିଆ ଅଧୀନରେ ଆରମ୍ଭ କରାଯାଇଥିବା ଏହି ଯୋଜନା ଉତ୍ତରପୂର୍ବ ଏବଂ ଗ୍ରାମାଂଚଳରେ 2 ଲକ୍ଷ ଲୋକଙ୍କ ପାଇଁ ନିଯୁକ୍ତି ସୁଯୋଗ ସୃଷ୍ଟି କରିବ । ଭାରତସାରା ବିପିଓ ୟୁନିଟ ଖୋଲାଯିବା ଯୋଗୁ ଗାଁ’ର ଶିକ୍ଷିତ ଯୁବକମାନେ ଏବେ ନିଜ ଘର ପାଖରେ ଚାକିରି ପାଇପାରୁଛନ୍ତି ବୋଲି ପ୍ରଧାନମନ୍ତ୍ରୀ କହିଥିଲେ ।
    ବିଭିନ୍ନ ବୈଦ୍ୟୁତିକ ଉତ୍ପାଦନ ୟୁନିଟର କର୍ମଚାରୀମାନଙ୍କ ସହିତ ଆଲୋଚନା କରି ପ୍ରଧାନମନ୍ତ୍ରୀ କହିଥିଲେ ଯେ ଗତ 4 ବର୍ଷ ମଧ୍ୟରେ ବୈଦ୍ୟୁତିକ ହାର୍ଡୱେର ଉତ୍ପାଦନରେ ଭାରତ ବ୍ୟାପକ ଅଗ୍ରଗତି କରିଛି । ବୈଦ୍ୟୁତିକ ସାମଗ୍ରୀ ଉତ୍ପାଦନକୁ ପ୍ରୋତ୍ସାହନ ଦେବା ଲାଗି ଭାରତ ସରକାର ଇଲେକ୍ଟ୍ରୋନିକ ବିନିର୍ମାଣ କ୍ଲଷ୍ଟର (ଇଏମସି) ଆରମ୍ଭ କରିଛନ୍ତି । ଏହା ଜରିଆରେ 15ଟି ରାଜ୍ୟରେ 23ଟି ଇଏମସି ଖୋଲାଯିବ । ଏହି ଯୋଜନା ପାଖାପାଖି 6 ଲକ୍ଷ ଲୋକଙ୍କ ପାଇଁ ନିଯୁକ୍ତି ସୁଯୋଗ ସୃଷ୍ଟି କରିବ ବୋଲି ଆଶା କରାଯାଉଛି । ପ୍ରଧାନମନ୍ତ୍ରୀ ଆହୁରି ଉଲ୍ଲେଖ କରିଥିଲେ ଯେ 2014ରେ ଭାରତରେ ମାତ୍ର 2ଟି ମୋବାଇଲ ଉତ୍ପାଦନ କାରଖାନା ରହିଥିଲା ବେଳେ ଏବେ 120ଟି ମୋବାଇଲ ଉତ୍ପାଦନ କାରଖାନା କାର୍ଯ୍ୟକ୍ଷମ ହୋଇପାରିଛି । ଏହି କାରଖାନାଗୁଡ଼ିକ 4.5 ଲକ୍ଷ ନାଗରିକଙ୍କୁ ପ୍ରତ୍ୟକ୍ଷ ଏବଂ ପରୋକ୍ଷ ନିଯୁକ୍ତି ସୁଯୋଗ ପ୍ରଦାନ କରିପାରିଛି ।
    ଦୃଢ଼ ଡିଜିଟାଲ ଇଣ୍ଡିଆ ନିର୍ମାଣରେ ଜାତୀୟ ଜ୍ଞାନ ନେଟୱାର୍କ (ଏନକେଏନ)ର ଗୁରୁତ୍ୱ ବିଷୟରେ ମଧ୍ୟ ପ୍ରଧାନମନ୍ତ୍ରୀ କହିଥିଲେ । ଭାରତର 1700 ବୃହତ ଗବେଷଣା ଏବଂ ଶିକ୍ଷା ପ୍ରତିଷ୍ଠାନଗୁଡ଼ିକ ଏନକେଏନ ସହ ଯୋଡ଼ିହୋଇଛନ୍ତି । ଏହାଦ୍ୱାରା 5 କୋଟି ଛାତ୍ରଛାତ୍ରୀ, ଗବେଷକ, ଶିକ୍ଷାବିତ ଏବଂ ସରକାରୀ ଅଧିକାରୀଙ୍କୁ ଏକ ଶକ୍ତିଶାଳୀ ପ୍ଲାଟଫର୍ମ ମିଳିପାରିଛି ।
    ପ୍ରଧାନମନ୍ତ୍ରୀ ମଧ୍ୟ ମାଇ ଗଭ ପ୍ଲାଟଫର୍ମର ସ୍ୱେଚ୍ଛାସେବୀମାନଙ୍କ ସହିତ ଆଲୋଚନା କରିଥିଲେ । ସରକାର ଗଠନ ହେବାର 2 ମାସ ମଧ୍ୟରେ ଏହି ନାଗରିକ ଅନ୍ତର୍ଭୂକ୍ତିକରଣ ପ୍ଲାଟଫର୍ମ ଗଠନ କରାଯାଇଥିଲା । ବର୍ତ୍ତମାନସୁଦ୍ଧା ଏହି ପ୍ଲାଟଫର୍ମ ଜରିଆରେ 60 ଲକ୍ଷ ସ୍ୱେଚ୍ଛାସେବୀ ଯୋଡ଼ି ହୋଇସାରିଲେଣି । ସେମାନେ ଗୁରୁତ୍ୱପୂର୍ଣ୍ଣ ଉପାୟ, ପରାମର୍ଶ ପ୍ରଦାନ କରୁଛନ୍ତି ଏବଂ ସ୍ୱେଚ୍ଛାକୃତ କାର୍ଯ୍ୟ କରୁଛନ୍ତି ତଥା ନୂତନ ଭାରତ ନିର୍ମାଣରେ ଗୁରୁତ୍ୱପୂର୍ଣ୍ଣ ଭୂମିକା ତୁଲାଉଛନ୍ତି ବୋଲି ଶ୍ରୀ ମୋଦୀ କହିଥିଲେ । ପ୍ରଧାନମନ୍ତ୍ରୀ କହିଥିଲେ ଯେ ଡିଜିଟାଲ ଇଣ୍ଡିଆ ଜରିଆରେ ଫୋର-ଇ (4-E)- ଏଜୁକେସନ (ଶିକ୍ଷା), ଏମ୍ପ୍ଲଏମେଣ୍ଟ (ନିଯୁକ୍ତି), ଏଣ୍ଟରପ୍ରେନ୍ୟୁରସିପ (ଉଦ୍ୟମୀତା) ଏବଂ ଏମ୍ପାୱାରମେଣ୍ଟ (ସଶକ୍ତିକରଣ) ହାସଲ ହୋଇପାରିଛି ।
    ପ୍ରଧାନମନ୍ତ୍ରୀଙ୍କ ସହିତ ଆଲୋଚନା କରିବା ସମୟରେ ବିଭିନ୍ନ ଡିଜିଟାଲ ଇଣ୍ଡିଆ ଯୋଜନାର ହିତାଧିକାରୀମାନେ ସେମାନଙ୍କ ଜୀବନର ରାସ୍ତା ବଦଳାଇବାରେ ଏହି ଯୋଜନା କିପରି ସହାୟକ ହୋଇପାରିଛି ତାହା ବର୍ଣ୍ଣନା କରିଥିଲେ । ଜନ ସେବା କେନ୍ଦ୍ରଗୁଡିକ ନିଯୁକ୍ତି ସୁଯୋଗ ସୃଷ୍ଟି କରିବା ସହିତ ବିଭିନ୍ନ ସେବା ଯୋଗାଇ ଦେବା ଫଳରେ ଜୀବନଧାରଣ ସହଜ ହୋଇଛି ବୋଲି ହିତାଧିକାରୀମାନେ ମତବ୍ୟକ୍ତ କରିଥିଲେ ।


    **********
    

    
    (Release ID: 1536073) Visitor Counter : 1