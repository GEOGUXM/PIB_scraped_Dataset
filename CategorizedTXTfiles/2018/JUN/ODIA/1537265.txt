      ଅର୍ଥ ମନ୍ତ୍ରଣାଳୟ

      ଭାରତୀୟ ଟିକସ ବ୍ୟବସ୍ଥାରେ ଅଭୂତପୂର୍ବ ସଂସ୍କାର
      • ପ୍ରଥମ ବର୍ଷ ପୂର୍ତ୍ତି ପାଳନ ଲାଗି 1 ଜୁଲାଇ 2018କୁ ଜିଏସଟି ଦିବସ ଭାବେ ପାଳନ କରାଯିବ
      • ବ୍ୟବସାୟିକ ସୁଗମତା ଏବଂ ମେକ ଇନ ଇଣ୍ଡିଆ ଅଭିଯାନକୁ ପ୍ରୋତ୍ସାହନ
      • ଟିକସ ନେଟୱାର୍କ ହେଉଛି ପରିବ୍ୟାପ୍ତ
      Posted On: 30 JUN 2018 9:32PM by PIB Bhubaneshwar


    ସହଯୋଗୀ ସଂଘୀୟ ବ୍ୟବସ୍ଥା ଲାଗି ଜିଏସଟି ଏକ ଉପଯୁକ୍ତ ସମ୍ମାନ କାରଣ ଏହାର 27ଟି ବୈଠକରେ ନିଆଯାଇଥିବା ସମସ୍ତ ନିଷ୍ପତ୍ତି ସହମତି ଆଧାରରେ ହୋଇଛି


    ଜିଏସଟି-ଏକ ରାଷ୍ଟ୍ର , ଏକ ଟିକସ , ଏକ ବଜାର - ଭାରତକୁ ଏକ ଅର୍ଥନୈତିକ ସଂଘ ଭାବେ ବାନ୍ଧିପାରିଛି , ମେକ ଇନ ଇଣ୍ଡିଆକୁ ପ୍ରୋତ୍ସାହନ ଦେଉଛି ଏବଂ ବ୍ୟବସାୟିକ ସୁଗମତା ବୃଦ୍ଧି କରିଛି


    ଇ-ୱେ ବିଲ ବ୍ୟବସ୍ଥା ଦ୍ୱାରା ସାରା ଦେଶରେ ବସ୍ତୁର ପରିବହନ ବାଧାମୁକ୍ତ ହୋଇଛି


    ପୂର୍ବରୁ ଥିବା ବହୁ ସୋପାନବିଶିଷ୍ଟ , ଜଟିଳ ପ୍ରରୋକ୍ଷ ଟିକସ ବ୍ୟବସ୍ଥା ବଦଳରେ ଜିଏସଟି ଏକ ସହଜ , ପାରଦର୍ଶୀ ଏବଂ ପ୍ରଯୁକ୍ତି ପରିଚାଳିତ ଟିକସ ବ୍ୟବସ୍ଥା ଆଣିଛି


    ଆସନ୍ତାକାଲି ଭାରତ ସରକାର ବସ୍ତୁ ଏବଂ ସେବା କର (ଜିଏସଟି)ର ପ୍ରଥମ ବର୍ଷପୂର୍ତ୍ତି ଏଠାରେ ପାଳନ କରିବାକୁ ଯାଉଛନ୍ତି । 2017 ଜୁନ 30 ତାରିଖ ମଧ୍ୟ ରାତ୍ରରେ ସଂସଦର କେନ୍ଦ୍ରୀୟ ଭବନରେ ଆୟୋଜିତ ଏକ ଚମକପ୍ରଦ କାର୍ଯ୍ୟକ୍ରମରେ 1 ଜୁଲାଇ , 2017 ଦିନର ଆରମ୍ଭରୁ ଜିଏସଟିର ପ୍ରଚଳନ କରାଯାଇଥିଲା । ପ୍ରଥମ ବର୍ଷ ବେଶ ଉଲ୍ଲେଖନୀୟ ଥିଲା । ଏହାର କାର୍ଯ୍ୟକାରୀତାରେ ବିଭିନ୍ନ ପ୍ରକାରର ଆହ୍ୱାନ ଦେଖିବାକୁ ମିଳିଥିଲା । ଏହାସତ୍ୱେ ନୀତି ନିର୍ଦ୍ଧାରକ ଏବଂ ଟିକସ ପ୍ରଶାସକମାନଙ୍କ ଦୃଢ଼ ଇଚ୍ଛାଶକ୍ତି ଏବଂ ସାମର୍ଥ୍ୟ ଏହି ଆହ୍ୱାନଗୁଡ଼ିକର ସଫଳତାପୂର୍ବକ ମୁକାବିଲା କରିବା ସହ ଉଚିତ ଜବାବ ଦେଇଛି ।


    କିନ୍ତୁ ସବୁଠୁ ଗୁରୁତ୍ୱପୂର୍ଣ୍ଣ କଥା ହେଉଛି , ଜିଏସଟିର ପ୍ରଥମ ବର୍ଷ ସାରା ବିଶ୍ୱକୁ ଭାରତୀୟ ଟିକସଦାତାଙ୍କ ଇଚ୍ଛାଶକ୍ତିକୁ ପ୍ରଦର୍ଶନ କରିଛି ଯେ ସେମାନେ ଭାରତୀୟ ଟିକସ ବ୍ୟବସ୍ଥାର ଏହି ଅଭୂତପୂର୍ବ ସଂସ୍କାରର ସହଭାଗୀ ହେବା ଲାଗି ଚାହୁଁଛନ୍ତି । ତଦନୁଯାୟୀ , ଏହି ନିଷ୍ପତ୍ତି ନିଆଯାଇଛି ଯେ ଜୁଲାଇ ପହିଲା , 2018କୁ ‘ ଜିଏସଟି ଦିବସ ’ ଭାବେ ପାଳନ କରାଯିବ । କେନ୍ଦ୍ର ରେଳବାଇ , କୋଇଲା ଅର୍ଥ ଏବଂ କର୍ପୋରେଟ ବ୍ୟାପାର ମନ୍ତ୍ରୀ ଶ୍ରୀ ପୀୟୂଷ ଗୋଏଲ ମୁଖ୍ୟ ଅତିଥି ଭାବେ ଏହି କାର୍ଯ୍ୟକ୍ରମରେ ସଭାପତିତ୍ୱ କରିବେ ଏବଂ ଅର୍ଥ ରାଷ୍ଟ୍ରମନ୍ତ୍ରୀ ଶ୍ରୀ ଶିବ ପ୍ରତାପ ଶୁକ୍ଳା ସମ୍ମାନିତ ଅତିଥି ଭାବେ ଯୋଗ ଦେବେ ।


    ଜିଏସଟି କାର୍ଯ୍ୟକାରୀ ହେବା ପୂର୍ବରୁ ଭାରତୀୟ ଟିକସ ବ୍ୟବସ୍ଥା କେନ୍ଦ୍ର , ରାଜ୍ୟ ଏବଂ ସ୍ଥାନୀୟ ଟିକସର ମିଳାମିଶା ବ୍ୟବସ୍ଥା ଥିଲା । ସାମ୍ବିଧାନିକ ବ୍ୟବସ୍ଥା ଅନୁଯାୟୀ , ବସ୍ତୁ ଉପରେ ଟିକସ ଲାଗୁ କ୍ଷମତା କେନ୍ଦ୍ର ସରକାରଙ୍କ ହାତରେ ନ୍ୟସ୍ତ ଥିଲା କିନ୍ତୁ ଏହା ଉତ୍ପାଦନ ଏବଂ ବିନିର୍ମାଣ ସ୍ତରରେ ସୀମିତ ଥିଲା । ଅନ୍ୟପଟେ ରାଜ୍ୟ ନିଟକରେ ବସ୍ତୁର ବିକ୍ରି ଏବଂ କ୍ରୟ ଉପରେ ଟିକସ ଆଦାୟର ଶକ୍ତି ଥିଲା । ସେବା ଉପରେ ଟିକସ ଲାଗୁ କରିବାର ସ୍ୱତନ୍ତ୍ର କ୍ଷମତା କେନ୍ଦ୍ର ସରକାରଙ୍କ ନିକଟରେ ରହିଥିଲା । ଟିକସ ବ୍ୟବସ୍ଥାରେ ଏପରି ବିଭାଜନ ଏକ ଅସ୍ପଷ୍ଟ ସ୍ଥିତି ସୃଷ୍ଟି କରୁଥିଲା ଏହା ଲାଗୁ ହେବା ପର ଠାରୁ ଆଇନଗତ ବିବାଦ ଦିଗରେ ବାଟ କଡ଼େଇ ନେଉଥିଲା ଯାହା ଫଳରେ ବସ୍ତୁ ଏବଂ ସେବାର କ୍ରୟ ଓ ବିକ୍ରୟ କଷ୍ଟକର ହୋଇପଡ଼ୁଥିଲା ।


    ଜିଏସଟି ଲାଗୁ କରିବା ଲାଗି ସମ୍ବିଧାନ ସଂଶୋଧନ ପୂର୍ବରୁ ହୋଇଥିବା ଆଲୋଚନାରେ କେତେକ ଜଟିଳ ପ୍ରସଙ୍ଗ ଆସିଥିଲା ଯାହା କେନ୍ଦ୍ର ସରକାର ଏବଂ ରାଜ୍ୟ ସରକାରଙ୍କ ମଧ୍ୟରେ ସମାଧାନ ଏବଂ ଚୁକ୍ତି ଆବଶ୍ୟକ କରୁଥିଲା । ଜିଏସଟି ଭଳି ଏକ ବ୍ୟାପକ ଟିକସ ସଂସ୍କାର ଭାରତ ଭଳି ଏକ ବିବିଧତାପୂର୍ଣ୍ଣ ଦେଶରେ ଲାଗୁ କରିବା ପାଇଁ ବିଭିନ୍ନ ରାଜ୍ୟ ଏବଂ କେନ୍ଦ୍ର ସରକାରଙ୍କ ସ୍ୱାର୍ଥକୁ ସୁରକ୍ଷା ଦେବାର ଆବଶ୍ୟକତା ରହିଥିଲା । ଏପରି କେତେକ ପ୍ରସଙ୍ଗ ମଧ୍ୟରେ ରହିଥିଲା ମୂଳ ଏବଂ ଲକ୍ଷ୍ୟ ଆଧାରିତ ଟିକସ ବ୍ୟବସ୍ଥା , ଟିକସ ଦର ଏବଂ କ୍ଷତିପୂରଣ , ବିବାଦ ସମାଧାନ , ଆଲକୋହଲ ଏବଂ ପେଟ୍ରୋଲିୟମ ଉତ୍ପାଦକୁ ଜିଏସଟି ଅଧୀନକୁ ଆଣିବା ଆଦି । ଏସବୁ ମାମଲାର ସମାଧାନ ଲାଗି କିଛି ସମୟ ଲାଗିଥିଲା ଏବଂ ଶେଷରେ ସମ୍ବିଧାନ ସଂଶୋଧନ (122ତମ ସଂଶୋଧନ) ବିଲ , 2014 , 19 ଡିସେମ୍ବର , 2014ରେ ସଂସଦରେ ଆଗତ କରାଯାଇଥିଲା ଏବଂ ଏହା ସମ୍ବିଧାନିକ ଆଇନ (101ତମ ସଂଶୋଧନ) , 2016 ଭାବେ 2016 ସେପ୍ଟେମ୍ବର 16 ତାରିଖରେ ଲାଗୁ ହୋଇଥିଲା ।


    ସମ୍ବିଧାନର ଅନୁଚ୍ଛେଦ 279 ଏ ରହିଥିବା ବ୍ୟବସ୍ଥା ଅନୁଯାୟୀ , ବସ୍ତୁ ଏବଂ ସେବା କର ପରିଷଦ (ପରିଷଦ) ପାଇଁ ବିଜ୍ଞପ୍ତି ପ୍ରକାଶ ପାଇଥିଲା ଏବଂ ଏହା 12 ସେପ୍ଟେମ୍ବର 2016 ଠାରୁ ଲାଗୁ ହୋଇଥିଲା । ଏହି ପରିଷଦରେ କେନ୍ଦ୍ର ଅର୍ଥ ମନ୍ତ୍ରୀ (ଯିଏକି ପରିଷଦର ଅଧ୍ୟକ୍ଷ) , ରାଷ୍ଟ୍ରମନ୍ତ୍ରୀ (ରାଜସ୍ୱ) ଏବଂ ରାଜ୍ୟ ଅର୍ଥ/ଟିକସ ମନ୍ତ୍ରୀ ସଦସ୍ୟ ଭାବେ ରହିଥିଲେ । ଏମାନେ ସମସ୍ତ ଜିଏସଟି ସଂକ୍ରାନ୍ତ ପ୍ରସଙ୍ଗରେ କେନ୍ଦ୍ର ଏବଂ ରାଜ୍ୟକୁ ସୁପାରିସ କରିବା ଲାଗି କ୍ଷମତାପ୍ରାପ୍ତ ହୋଇଥିଲେ । ବର୍ତ୍ତମାନ ସୁଦ୍ଧା ପରିଷଦର 27ଟି ବୈଠକ ଆୟୋଜନ କରାଯାଇସାରିଛି ଏବଂ ଏମିତି ଗୋଟିଏ ସମୟ ନାହିଁ ଯେତେବେଳେ କୌଣସି ନିଷ୍ପତ୍ତି ନେବା ପାଇଁ ଭୋଟର ସହାୟତା ନେବାକୁ ପଡ଼ିଛି । ସମସ୍ତ ନିଷ୍ପତ୍ତି ସହମତି ଆଧାରରେ ହୋଇଛି । ଏହା ସହଯୋଗୀ ସଂଘୀୟ ବ୍ୟବସ୍ଥାର ଏକ ଶ୍ରେଷ୍ଠ ଉଦାହରଣ ଯେଉଁ ଭାବନା ଜିଏସଟି ସଂକ୍ରାନ୍ତ ସମସ୍ତ କେନ୍ଦ୍ର ରାଜ୍ୟ ଆଲୋଚନାରେ ରହିଆସିଛି ।


    4ଟି ଆଇନ - ସିଜିଏସଟି ଆଇନ , ୟୁଟିଜିଏସଟି ଆଇନ , ଆଇଜିଏସଟି ଆଇନ ଏବଂ ଜିଏସଟି (ରାଜ୍ୟଗୁଡ଼ିକୁ କ୍ଷତିପୂରଣ) ଆଇନ ସଂସଦରେ ପାରିତ ହୋଇଛି । ଏହା 12 ଏପ୍ରିଲ , 2017ରେ ବିଜ୍ଞପିତ ହୋଇଥିଲା । ସମସ୍ତ ରାଜ୍ୟ (କେବଳ ଜାମ୍ମୁ ଏବଂ କାଶ୍ମୀରକୁ ଛାଡ଼ିଦେଲେ) ଏବଂ ବିଧାନସଭା ଥିବା କେନ୍ଦ୍ର ଶାସିତ ପ୍ରଦେଶଗୁଡ଼ିକ ସେମାନଙ୍କ ଏସଜିଏସଟି ଆଇନ ପାରିତ କରିଛନ୍ତି । ଭାରତର ଅର୍ଥନୈତିକ ଏକତ୍ରୀକରଣ 22 ଜୁଲାଇ , 2017ରେ ଶେଷ ହୋଇଥିଲା , ଯେତେବେଳେ ଜାମ୍ମୁ-କାଶ୍ମୀର ଏସଜିଏସଟି ଆଇନ ପାରିତ କରିଥିଲା ଏବଂ କେନ୍ଦ୍ର ସରକାର ମଧ୍ୟ ଜାମ୍ମୁ-କାଶ୍ମୀରକୁ ସିଜିଏସଟି ଆଇନ ସମ୍ପ୍ରସାରିତ କରିଥିଲେ । 22 ଜୁନ 2017ରେ ଜିଏସଟିର ପ୍ରଥମ ବିଜ୍ଞପ୍ତି ଜାରି କରାଯାଇଥିଲା ଏବଂ ଜିଏସଟିର କେତେକ ଦିଗ ବିଜ୍ଞପିତ କରାଯାଇଥିଲା । ସେବେଠାରୁ , ସିଜିଏସଟି ଆଇନ ଅଧୀନରେ 103ଟି ବିଜ୍ଞପ୍ତି ଜାରି କରାଯାଇଛି , ଏଥିରେ ଜିଏସଟିର କେତେକ ଧାରା , ବିଜ୍ଞପିତ ଆଇନ , ଆଇନରେ ସଂଶୋଧନ ଏବଂ ଜୋରିମାନ ଲାଗୁ ଆଦି ରହିଛି । ଆଇଜିଏସଟି ଆଇନ , ୟୁଟିଜିଏସଟି ଆଇନ ଏବଂ ଜିଏସଟି (ରାଜ୍ୟଗୁଡ଼ିକୁ କ୍ଷତିପୂରଣ) ଆଇନ ଅଧୀନରେ ଯଥାକ୍ରମେ 13 , 28 ଏବଂ ଗୋଟିଏ ବିଜ୍ଞପ୍ତି ଜାରି ହୋଇଛି । ଆହୁରି ସିଜିଏସଟି ଆଇନ , ଆଇଜିଏସଟି ଆଇନ , ୟୁଟିଜିଏସଟି ଆଇନ ଏବଂ ଜିଏସଟି (ରାଜ୍ୟଗୁଡ଼ିକୁ କ୍ଷତିପୂରଣ) ଆଇନ ଅଧୀନରେ ଯଥାକ୍ରମେ 59 , 63 , 59 ଏବଂ 8ଟି ଦର ସଂକ୍ରାନ୍ତ ବିଜ୍ଞପ୍ତି ଜାରି କରାଯାଇଛି । ଏସଜିଏସଟି ଆଇନ ଅଧୀନରେ ରାଜ୍ୟଗୁଡ଼ିକ ଦ୍ୱାରା ବିଜ୍ଞପ୍ତି ଜାରି କରାଯାଇଛି । ବିଜ୍ଞପ୍ତି ବ୍ୟତୀତ , 53 ସର୍କୁଲାର ଏବଂ 14ଟି ନିର୍ଦ୍ଦେଶନାମା ମଧ୍ୟ ସିବିଆଇସି ଦ୍ୱାରା ବିଭିନ୍ନ ପ୍ରସଙ୍ଗ ଯେପରିକି ଉପଯୁକ୍ତ ଅଧିକାରୀ , ରପ୍ତାନୀ ସୁଗମତା , ଏବଂ ବିଭିନ୍ନ ଫର୍ମ ପୂରଣ ପାଇଁ ଶେଷ ତାରିଖ ସମ୍ପ୍ରସାରଣ କରିବା ଆଦି କ୍ଷେତ୍ରରେ ଜାରି କରାଯାଇଛି ।


    ଅଭିନବ ସଂଘୀୟ ଢାଂଚା କାରଣରୁ ଭାରତ ଦ୍ୱୈତ ଜିଏସଟି ମଡେଲ ଗ୍ରହଣ କରିଛି । ଏହି ମଡେଲ ଅଧୀନରେ ଗୋଟିଏ ଆଧାରରେ କେନ୍ଦ୍ର ଏବଂ ରାଜ୍ୟ ସରକାର ସମାନ୍ତରାଳ ଭାବେ ବସ୍ତୁ ଏବଂ ସେବା ଉପରେ ଟିକସ ଆଦାୟ କରୁଛନ୍ତି । କେନ୍ଦ୍ର ଦ୍ୱାରା ଲାଗୁ ହେଉଥିବା ଜିଏସଟି କେନ୍ଦ୍ରୀୟ ଜିଏସଟି (ସେଂଟ୍ରାଲ ଟ୍ୟାକ୍ସ/ସିଜିଏସଟି) ଭାବେ ପରିଗଣିତ ହେଉଥିବା ବେଳେ ରାଜ୍ୟଗୁଡ଼ିକ ଦ୍ୱାରା ଲାଗୁ ହେଉଥିବା ଜିଏସଟି ରାଜ୍ୟ ଜିଏସଟି (ରାଜ୍ୟ ଟିକସ/ଏସଜିଏସଟି) ଭାବେ ବିବେଚିତ ହେଉଛି । ବିଧାନସଭା ନଥିବା କେନ୍ଦ୍ର ଶାସିତ ଅଂଚଳରେ ରାଜ୍ୟ ଜିଏସଟି (ରାଜ୍ୟ ଟିକସ/ଏସଜିଏସଟି)କୁ ୟୁଟିଜିଏସଟି (କେନ୍ଦ୍ର ଶାସିତ ପ୍ରଦେଶ ଟିକସ) କୁହାଯାଉଛି । ସିଜିଏସଟି ଏବଂ ଏସଜିଏସଟି/ୟୁଟିଜିଏସଟି ସମସ୍ତ ଟିକସଯୁକ୍ତ ଗୋଟିଏ ରାଜ୍ୟଭିତରେ ଯୋଗାଣ ଉପରେ ଲାଗୁ ହେଉଛି । ଆନ୍ତଃରାଜ୍ୟ ବା ଗୋଟିଏରୁ ଅନ୍ୟ ରାଜ୍ୟ ମଧ୍ୟରେ ବସ୍ତୁ ଓ ସେବାର ଯୋଗାଣ ଉପରେ ସମନ୍ୱିତ ଜିଏସଟି (ସମନ୍ୱିତ ଟିକସ/ଆଇଜିଏସଟି) ଲାଗୁ ହେଉଛି । ଭାଟ କ୍ଷେତ୍ରରେ ଆଇଜିଏସଟି ମଡେଲର ଭାରତରେ ଅଭିନବ ଯୋଗଦାନ ରହିଛି । ସମସ୍ତ ଆନ୍ତଃରାଜ୍ୟ ବସ୍ତୁ କିମ୍ବା ସେବା ଅଥବା ଏ ଦୁଇଟିର ଯୋଗାଣ ଉପରେ କେନ୍ଦ୍ର ସରକାର ଆଇଜିଏସଟି (ସମନ୍ୱିତ ବସ୍ତୁ ଏବଂ ସେବା ଟିକସ) ଲାଗୁ କରିବେ ଯାହା ସିଜିଏସଟି ଏବଂ ଏସଜିଏସଟି ସହିତ ଲାଗୁ ହେବ ।


    ଇ-ୱେ (ଇଲେକଟ୍ରୋନିକ ୱେ) ବିଲ ଲାଗୁ କରାଯିବା ଦ୍ୱାରା ପୂର୍ବର “ ବିଭାଗୀୟ ନୀତି ନିର୍ଦ୍ଧାରଣ ମଡେଲ ” ରୂପାନ୍ତରିତ ହୋଇ “ ଆତ୍ମ ଘୋଷିତ ମଡେଲ ” ରେ ପରିଣତ ହୋଇଛି । ଏହାଦ୍ୱାରା ସାରା ଦେଶରେ ପରିବହନ ପାଇଁ ଗୋଟିଏ ଇ-ୱେ ବିଲର ଆବଶ୍ୟକତା ହେଉଛି , ଯାହାଫଳରେ ସାରା ଦେଶରେ ବସ୍ତୁର ବାଧାମୁକ୍ତ ପରିବହନ ସମ୍ଭବ ହେଉଛି । ସମସ୍ତ ଆନ୍ତଃରାଜ୍ୟ ବସ୍ତୁ ପରିବହନ ଲାଗି 1 ଏପ୍ରିଲ , 2018ରେ ଇ-ୱେ ବିଲ ବ୍ୟବସ୍ଥା ଦେଶବ୍ୟାପୀ ଲାଗୁ ହୋଇଥିଲା । ରାଜ୍ୟ ମଧ୍ୟରେ ପରିବହନ ଲାଗି ସମସ୍ତ ରାଜ୍ୟ ଇ-ୱେ ବିଲ ନିୟମ ଲାଗୁ ପାଇଁ ବିଜ୍ଞପ୍ତି ଜାରି କରିଥିଲେ ଏବଂ ଦିଲ୍ଲୀ ଏନସିଟି ଶେଷ ରାଜ୍ୟ ଭାବେ 16 ଜୁନ , 2018ରେ ଏହି ବିଲ ଲାଗୁ କରିଥିଲା ।


    ଜିଏସଟି ଅର୍ଥବ୍ୟବସ୍ଥାକୁ ବହୁଗୁଣରେ ପ୍ରଭାବିତ କରିବ । ରପ୍ତାନୀକାରୀ , କ୍ଷୁଦ୍ର ବ୍ୟବସାୟୀ ଏବଂ ଉଦ୍ୟୋଗୀ , କୃଷି ଏବଂ ଶିଳ୍ପ ସାଧାରଣ ଉପଭୋକ୍ତାଙ୍କୁ ଏହା ଲାଭ ପହଁଚାଇବ । ଜିଏସଟି ଭାରତରେ ‘ ବ୍ୟବସାୟିକ ସୁଗମତା ’ ରେ ସୁଧାରଣ ଆଣିବା ସହ ‘ ମେକ ଇନ ଇଣ୍ଡିଆ ’ କୁ ପ୍ରୋତ୍ସାହିତ କରିସାରିଛି । ଜିଏସଟି ଅଧୀନରେ ସଂଖ୍ୟାଧିକ ଟିକସକୁ ସମ୍ମିଳିତ କରି ପରୋକ୍ଷ ଟିକସର ଏକ ସମାନ ପ୍ରଣାଳୀ ମାଧ୍ୟମରେ ଭାରତକୁ ଏକ ଅର୍ଥନୈତିକ ଗୋଷ୍ଠୀରେ ପରିଣତ କରିଛି ।


    କୌଣସି ନୂଆ ପରିବର୍ତ୍ତନ ହେଲେ ଆରମ୍ଭରୁ ସମସ୍ୟା ଏବଂ ଜଟିଳତା ଦେଖାଦେଇଥାଏ । ଜିଏସଟି ଭଳି ବ୍ୟାପକ ପରିବର୍ତ୍ତନ ନିଶ୍ଚିତ ଭାବେ କେବଳ ସରକାର ନୁହନ୍ତି ଦେଶର ବ୍ୟବସାୟୀ ଗୋଷ୍ଠୀ , ଟିକସ ପ୍ରଶାସକ ଏବଂ ଏପରିକି ସାଧାରଣଜନତାଙ୍କ ପାଇଁ କେତେକ ଆହ୍ୱାନ ସୃଷ୍ଟି କରିବା ସ୍ୱଭାବିକ । ନୂଆ ଟିକସ ଏବଂ ଆଇଟି ବ୍ୟବସ୍ଥା ସହ ପରିଚିତ ନରହିବା , ଆଇନଗତ ସମସ୍ୟା , ରିଟର୍ଣ୍ଣ ଦାଖଲ କରିବା ଏବଂ ମିଳାମିଶା କରିବା , ଟ୍ରାଞ୍ଜିଟ କ୍ରେଡିଟ ପାସ କରିବା ଆଦି ଏସବୁ ସମସ୍ୟା ମଧ୍ୟରୁ ଗୋଟିଏ ଗୋଟିଏ । ଜିଏସଟିରେ ଥିବା ଅଧିକାଂଶ ପ୍ରକ୍ରିୟା ବିଶେଷ କରି କ୍ଷୁଦ୍ର ଏବଂ ମଧ୍ୟମ ଉଦ୍ୟୋଗୀଙ୍କ ପାଇଁ ସମ୍ପୂର୍ଣ୍ଣ ଭାବେ ନୂଆ , ଯେଉଁମାନେ ରିଟର୍ଣ୍ଣ ଏବଂ ଅନ୍ୟାନ୍ୟ ଜରୁରୀ କାର୍ଯ୍ୟ ନିୟମିତ ଏବଂ ଅନଲାଇନ ପଇଠ କରନ୍ତି ନାହିଁ ।


    ଦେଶବ୍ୟାପୀ ବ୍ୟବସାୟୀ , ଉପଭୋକ୍ତା ଏବଂ ଟିକସଦାତାଙ୍କ ମତାମତ ନିଆଯାଇ ପରାମର୍ଶକୁ କାର୍ଯ୍ୟକାରୀ କରିବା ଏବଂ ସମସ୍ୟାର ସାମୟିକ ଏବଂ ଦୀର୍ଘକାଳୀନ ସମାଧାନ କରିବା ପାଇଁ ପ୍ରୟାସ କରାଯାଉଛି । ଉପଭୋକ୍ତାଙ୍କ ସ୍ୱାର୍ଥର ସୁରକ୍ଷା ପାଇଁ ଜାତୀୟ ମୁନାଫାଖୋରୀ ନିରୋଧୀ ପ୍ରାଧୀକରଣଙ୍କ ଦ୍ୱାରା ମୁନାଫାଖୋରୀ ସଂକ୍ରାନ୍ତ ବିଭିନ୍ନ ଅଭିଯୋଗର ତଦନ୍ତ ଆରମ୍ଭ କରାଯାଇଛି ଏବଂ କେତେକ ମାମଲାରେ କାର୍ଯ୍ୟାନୁଷ୍ଠାନ ପାଇଁ ନିର୍ଦ୍ଦେଶନାମା ମଧ୍ୟ ଜାରି କରାଯାଇଛି । ରିଫଣ୍ଡ ଜାରି କରିବାକୁ ତ୍ୱରାନ୍ୱିତ କରିବା ଲାଗି ମାନୁଆଲ ଫାଇଲିଂ ଏବଂ ରିଫଣ୍ଡ ଜାରି ବ୍ୟବସ୍ଥାକୁ ସକ୍ରିୟ କରାଯାଇଛି । ଏ ସଂକ୍ରାନ୍ତରେ ରାଜ୍ୟ ଏବଂ ସିବିଆଇସି ପାଇଁ କ୍ଷେତ୍ର ପ୍ରସ୍ତୁତିରେ ମାର୍ଗଦର୍ଶନ କରିବା ଲାଗି ସ୍ପଷ୍ଟୀକରଣ ପରିପତ୍ର ଏବଂ ବିଜ୍ଞପ୍ତି ଜାରି କରାଯାଇଛି । ଜିଏସଟି ପୋର୍ଟାଲରେ ରହିଥିବା ବୈଷୟିକ ତ୍ରୁଟି ଯୋଗୁ ଟିକସଦାତାମାନେ ଭୋଗୁଥିବା ସମସ୍ୟାର ସୁଧାର ଆଣିବା ଲାଗି ସରକାର ଏକ ଆଇଟି ଅଭିଯୋଗ ସମାଧାନ ବ୍ୟବସ୍ଥା ଲାଗୁ କରିଛନ୍ତି ।


    ଜିଏସଟି ଭାରତୀୟ ଅର୍ଥବ୍ୟବସ୍ଥା ପାଇଁ ଏକ ଯୁଗାନ୍ତକାରୀ ପରିବର୍ତ୍ତନ ଆଣିଛି । ଏହାଏକ ବହୁସ୍ତରୀୟ , ଜଟିଲ ପରୋକ୍ଷ ଟିକସ ବ୍ୟବସ୍ଥା ବଦଳରେ ଏକ ସହଜ , ପାରଦର୍ଶୀ ଏବଂ ପ୍ରଯୁକ୍ତି ପରିଚାଳିତ ଟିକସ ବ୍ୟବସ୍ଥାର ପ୍ରଚଳନ କରିଛି । ଏହା ଭାରତକୁ ଏକକ , ସାଧାରଣ ବଜାରରେ ଏକୀକୃତ କରିବ ଏବଂ ଆନ୍ତଃରାଜ୍ୟ ବ୍ୟବସାୟ ଏବଂ ବାଣିଜ୍ୟରେ ରହିଥିବା ସମସ୍ତ ବାଧାକୁ ଦୂର କରିବ । ବହୁସ୍ତରୀୟ ଟିକସ ବ୍ୟବସ୍ଥାକୁ ଉଚ୍ଛେଦ ଏବଂ କାରବାର ମୂଲ୍ୟ ହ୍ରାସ କରି ଏହା ଦେଶରେ ବ୍ୟବସାୟିକ ସୁଗମତା ବୃଦ୍ଧି କରିବ ଏବଂ ମେକ ଇନ ଇଣ୍ଡିଆ ଅଭିଯାନକୁ ପ୍ରୋତ୍ସାହନ ଯୋଗାଇ ଦେବ । ଜିଏସଟି ଦ୍ୱାରା “ ଏକ ରାଷ୍ଟ୍ର , ଏକ ଟିକସ , ଏକ ବଜାର ” ସ୍ୱପ୍ନ ସାକାର ହୋଇପାରିବ ।


    **********

    
    
    (Release ID: 1537265) Visitor Counter : 5