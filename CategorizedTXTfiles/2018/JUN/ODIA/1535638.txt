      ସଡକ ପରିବହନ ଓ ରାଜପଥ ମନ୍ତ୍ରଣାଳୟ

      300 କାର୍ଯ୍ୟକାରୀ ପ୍ରକଳ୍ପକୁ 2019 ମାର୍ଚ୍ଚ ସୁଦ୍ଧା ଶେଷ କରିବାକୁ ଚିହ୍ନଟ କଲା ସଡ଼କ ପରିବହନ ଏବଂ ରାଜପଥ ମନ୍ତ୍ରଣାଳୟ
      Posted On: 14 JUN 2018 4:49PM by PIB Bhubaneshwar


    ଦେଶବ୍ୟାପୀ ଚାଲିଥିବା ରାଜପଥ ପ୍ରକଳ୍ପକୁ ଦୁଇ ଦିନ କ୍ରମାଗତ ସମୀକ୍ଷା ପରେ 300 ପ୍ରକଳ୍ପକୁ 2019 ମାର୍ଚ୍ଚ ମାସ ସୁଦ୍ଧା ଶେଷ କରିବାକୁ ସଡ଼କ ପରିବହନ ଏବଂ ରାଜପଥ ମନ୍ତ୍ରଣାଳୟ ଚିହ୍ନଟ କରିଛି । ଏଥିରୁ ପ୍ରାୟ 100 ପ୍ରକଳ୍ପ ଚଳିତ ବର୍ଷ ଶେଷ ସୁଦ୍ଧା ଶେଷ କରିବାକୁ ଲକ୍ଷ୍ୟ ରହିଛି । ଗୁରୁବାର ନୂଆଦିଲ୍ଲୀରେ ଏକ ସାମ୍ବାଦିକ ସମ୍ମିଳନୀରେ କେନ୍ଦ୍ର ସଡ଼କ ପରିବହନ , ରାଜପଥ , ଜାହାଜ ଚଳାଚଳ , ଜଳ ସମ୍ବଳ , ନଦୀ ବିକାଶ ଏବଂ ଗଙ୍ଗା ସଂରକ୍ଷଣ ମନ୍ତ୍ରୀ ନୀତିନ ଗଡକରୀ କହିଛନ୍ତି ଯେ , ନିକଟରେ ଗୋଆରେ ସେ ଏବଂ ରାଷ୍ଟ୍ରମନ୍ତ୍ରୀ ମନସୁଖ୍ ଏଲ୍ ମାଣ୍ଡଭୀୟ ରାଜ୍ୟୱାରୀ କାର୍ଯ୍ୟକାରୀ ହେଉଥିବା ରାଜପଥ ପ୍ରକଳ୍ପ ଗୁଡ଼ିକର ସମୀକ୍ଷା କରିଥିଲେ । ସମୀକ୍ଷା ବୈଠକରେ ମନ୍ତ୍ରଣାଳୟର ବରିଷ୍ଠ ଅଧିକାରୀ , ଏନଏଚ୍ଏଆଇ , ଏନଏଚ୍ଆଇଡିସିଏଲ୍ , ସଂପୃକ୍ତ ରାଜ୍ୟର ପୂର୍ତ୍ତ ସଚିବ , ପ୍ରକଳ୍ପ ନିର୍ଦ୍ଦେଶକ , ଆଞ୍ଚଳିକ ଅଧିକାରୀ , ପ୍ରକଳ୍ପଗୁଡ଼ିକ ସହ ଜଡ଼ିତ ଥିବା ବିଭିନ୍ନ ରାଜ୍ୟର ସରକାରୀ ଅଧିକାରୀ ଏବଂ ଠିକାଦାରମାନେ ଉପସ୍ଥିତ ଥିଲେ ।


    ଶ୍ରୀ ଗଡକରୀ 20 ରାଜ୍ୟରେ ଚାଲିଥିବା ଏନଏଚ୍ଏଆଇର 427 ଏବଂ ଏନଏଚ୍ଆଇଡିସିଏଲ ତଥା ରାଜପଥ ମନ୍ତ୍ରଣାଳୟର 311ଟି ପ୍ରକଳ୍ପର ସମୀକ୍ଷା କରିଥିଲେ । ପୂର୍ବରୁ 2019 ଜୁନ୍ ସୁଦ୍ଧା ଶେଷ ହେବାକୁ ଥିବା ଏନଏଚ୍ଏଆଇର 127 ଏବଂ ରାଜପଥ ମନ୍ତ୍ରଣାଳୟର 153ଟି ପ୍ରକଳ୍ପ କାମକୁ ତ୍ୱରାନ୍ୱିତ କରି 2019 ମାର୍ଚ୍ଚ ସୁଦ୍ଧା ଶେଷ କରିବାକୁ ଲକ୍ଷ୍ୟ ରଖାଯାଇଛି । ଏଥିସହ 100 ପ୍ରକଳ୍ପ 2018 ଡିସେମ୍ବର ସୁଦ୍ଧା ଶେଷ କରିବାକୁ ଲକ୍ଷ୍ୟ ରହିଛି । 2018-19ରେ ଏନ୍ଏଚ୍ଏଆଇର ନିର୍ମାଣ ଲକ୍ଷ୍ୟକୁ 5058 କିଲୋମିଟରରୁ 6000 କିଲୋମିଟରକୁ ବୃଦ୍ଧି କରାଯାଇଛି । ଏହି ଲକ୍ଷ୍ୟ ମନ୍ତ୍ରଣାଳୟ ନିଶ୍ଚିତ ହାସଲ କରିପାରିବ ବୋଲି ମନ୍ତ୍ରୀ ବିଶ୍ୱାସ ପ୍ରକଟ କରିଥିଲେ । ମହାରାଷ୍ଟ୍ର ଏବଂ ଉତ୍ତର-ପୂର୍ବାଞ୍ଚଳ ରାଜ୍ୟରେ ଚାଲିଥିବା ପ୍ରକଳ୍ପ ଗୁଡ଼ିକର ସମୀକ୍ଷା ତୁରନ୍ତ କରାଯିବ ବୋଲି ମନ୍ତ୍ରୀ ସୂଚନା ଦେଇଥିଲେ ।


    ଜମି ଅଧିଗ୍ରହଣ , ପରିବେଶ ଅନୁମତି , ଗଛ କାଟିବାକୁ ଅନୁମତି ଆଦି ରାଜପଥ ପ୍ରକଳ୍ପ ବିଳମ୍ବ ହେବାର ମୁଖ୍ୟ କାରଣ ଭାବେ ଚିହ୍ନଟ କରାଯାଇଛି । ଏ ସବୁ ସମସ୍ୟା ସମାଧାନ କରିବା ପ୍ରକଳ୍ପକୁ ଆଗେଇ ନେବାରେ ଉତ୍ତର ପ୍ରଦେଶ , ତାମିଲନାଡ଼ୁ , ମହାରାଷ୍ଟ୍ର , ଗୁଜରାଟ , ଆନ୍ଧ୍ରପ୍ରଦେଶର ପ୍ରଚେଷ୍ଟାକୁ କେନ୍ଦ୍ରମନ୍ତ୍ରୀ ପ୍ରଶଂସା କରିଥିଲେ । ଏ ଦିଗରେ ବିହାର ଏବଂ ଓଡ଼ିଶାକୁ ଅଧିକ ଉଦ୍ୟମ କରିବାକୁ ପଡ଼ିବ ବୋଲି ସେ କହିଥିଲେ ।


    ଦେଶବ୍ୟାପୀ ଏ ସବୁ ପ୍ରତିବନ୍ଧକ ଦୂର କରିବା ଦିଗରେ ନିୟମିତ ସମୀକ୍ଷା ହେବା ଦରକାର ବୋଲି ସେ କହିଥିଲେ । ନିକଟରେ ସେ ଉତ୍ତର ପ୍ରଦେଶ , ଉତ୍ତରାଖଣ୍ଡ , ବିହାର , ମଧ୍ୟପ୍ରଦେଶ , ଝାଡ଼ଖଣ୍ଡ , ଗୋଆ , କର୍ଣ୍ଣାଟକ , କେରଳ ଓ ତାମିଲନାଡ଼ୁରେ ଗସ୍ତରେ ଯାଇ ସେ ପ୍ରକଳ୍ପର ଅଗ୍ରଗତି ନିମନ୍ତେ ରାଜ୍ୟ ଓ କେନ୍ଦ୍ରୀୟ ଅଧିକାରୀମାନଙ୍କ ସହ ସମୀକ୍ଷା ବୈଠକ କରିଥିଲେ । ଗୋଆ ସମୀକ୍ଷା ବୈଠକ ପରେ ସମସ୍ତ ରାଜ୍ୟର ମୁଖ୍ୟ ସଚିବମାନଙ୍କୁ ପ୍ରକଳ୍ପ ଦିଗରେ ଥିବା ପ୍ରତିବନ୍ଧକ ଗୁଡ଼ିକୁ ଦୂର କରିବା ପାଇଁ ପ୍ରତି ମାସ ବୈଠକ କରିବାକୁ କୁହାଯାଇଥିଲା । କେନ୍ଦ୍ର ସଡ଼କ ଓ ରାଜପଥ ମନ୍ତ୍ରଣାଳୟ ସଚିବ ପ୍ରତି ରାଜ୍ୟର ମୁଖ୍ୟ ସଚିବମାନଙ୍କ ସହ ଏ ଦିଗରେ ବୈଠକ କରିବେ ବୋଲି ସୂଚନା ଦିଆଯାଇଥିଲା । ପ୍ରକଳ୍ପର ଅଗ୍ରଗତି ସମ୍ପର୍କରେ ଅବଗତ ହେବା ପାଇଁ ସିଜିଏମମାନଙ୍କୁ ପ୍ରତି 10 ଦିନରେ ପ୍ରକଳ୍ପ ସ୍ଥଳ ବୁଲିବାକୁ ନିର୍ଦ୍ଦେଶ ଦିଆଯାଇଥିଲା ।


    ପ୍ରକଳ୍ପ ଦିଗରେ ଅନ୍ୟ ଏକ ପ୍ରତିବନ୍ଧକ ହେଲା ତ୍ରୁଟିପୂର୍ଣ୍ଣ ଡିପିଆର । ଅନେକ ସମୟରେ ବାସ୍ତବତାକୁ ଅଣଦେଖା କରି ଡିପିଆର (ସମ୍ପୂର୍ଣ୍ଣ ପ୍ରକଳ୍ପ ରିପୋର୍ଟ) ପ୍ରସ୍ତୁତ କରାଯାଉଛି । ଏହି କାରଣରୁ ବିଳମ୍ବ ହେଉଥିବା ପ୍ରକଳ୍ପ ଗୁଡ଼ିକର ଏକ ତାଲିକା ପ୍ରସ୍ତୁତ କରିବାକୁ କୁହାଯାଇଛି । ତ୍ରୁଟିପୂର୍ଣ୍ଣ ଡିପିଆର ଗୁଡ଼ିକୁ ଦଣ୍ଡିତ କରିବା ସହ କଳାତାଲିକାଭୁକ୍ତ କରାଯିବ ।


    ଉତ୍ତମ କାର୍ଯ୍ୟ ସମ୍ପାଦନର ସମୀକ୍ଷା ଉପରେ ମନ୍ତ୍ରୀ ମଧ୍ୟ ଜୋର୍ ଦେଇଥିଲେ । ଉତ୍ତମ ସମ୍ପାଦନ ପାଇଁ ପୁରସ୍କାର ଏବଂ ନିରୁତ୍ସାହଜନକ କାର୍ଯ୍ୟକୁ କଳାତାଲିକାଭୁକ୍ତ ସକାଶେ ସେ କହିଥିଲେ । ପ୍ରକଳ୍ପଗୁଡ଼ିକ ପାଇଁ ପାଣ୍ଠି ଯୋଗାଣ ସକାଶେ ଥିବା ପ୍ରତିବନ୍ଧକ ଦୂର କରିବା ସକାଶେ ସେ ଖୁବ ଶୀଘ୍ର ପ୍ରମୁଖ ବ୍ୟାଙ୍କ ଗୁଡ଼ିକ ମୁଖ୍ୟମାନଙ୍କୁ ଭେଟିବେ ବୋଲି ଶ୍ରୀ ଗଡକରୀ କହିଥିଲେ ।


    *************

    
    
    (Release ID: 1535638) Visitor Counter : 1