      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ପେଟ୍ରୋଲିୟମ ମନ୍ତ୍ରୀ ଧର୍ମେନ୍ଦ୍ର ପ୍ରଧାନଙ୍କ ଅଷ୍ଟ୍ରିଆ ଓ ଜର୍ମାନୀ ଗସ୍ତ
      Posted On: 18 JUN 2018 4:04PM by PIB Bhubaneshwar


    କେନ୍ଦ୍ର ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ଏବଂ ଦକ୍ଷତା ବିକାଶ ଓ ଉଦ୍ୟମିତା ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନଙ୍କ ନେତୃତ୍ୱରେ ଏକ ଭାରତୀୟ ପ୍ରତିନିଧି ମଣ୍ଡଳ ଭିଏନା ଯାତ୍ରା କରିଛନ୍ତି । ଭିଏନାଠାରେ ପେଟ୍ରୋଲିୟମ୍ ରପ୍ତାନୀକାରୀ ରାଷ୍ଟ୍ର ସଂଘ ( OPEC ) ପକ୍ଷରୁ ଆୟୋଜିତ 7ମ ଆନ୍ତର୍ଜାତିକ ଆଲୋଚନାଚକ୍ରରେ ସେମାନେ ଯୋଗଦେବାର କାର୍ଯ୍ୟକ୍ରମ ରହିଛି । ଜୁନ 19-20 , 2018 ପର୍ଯ୍ୟନ୍ତ ଭିଏନା ଠାରେ ଆୟୋଜିତ ଏହି ଆଲୋଚନାଚକ୍ରକୁ ଶ୍ରୀ ପ୍ରଧାନଙ୍କୁ ସ୍ୱତନ୍ତ୍ର ଅତିଥି ଭାବେ ଆମନ୍ତ୍ରଣ କରାଯାଇଛି ।


    ବିଶ୍ୱ ବଜାରରେ ଏବେ ଅଶୋଧିତ ତୈଳ ଦର ମାତ୍ରାଧିକ ଭାବେ ବୃଦ୍ଧି ପାଇଥିବା ବେଳେ ଏଭଳି ଆଲୋଚନାଚକ୍ର ବିଶେଷ ମହତ୍ତ୍ୱ ବହନ କରେ । 2014 ମସିହା ପରଠାରୁ ତୈଳଦରରେ ଏଭଳି ବୃଦ୍ଧି ସର୍ବାଧିକ । ଓପିଇସି ସହ ଭାରତର ବିଶେଷ ସଂପର୍କ ରହିଛି କାରଣ ଭାରତ ତାର ମୋଟ ପେଟ୍ରୋଲିୟମଜାତ ତୈଳର 82 ପ୍ରତିଶତ , ପ୍ରାକୃତିକ ବାଷ୍ପର 75 ପ୍ରତିଶତ ଏବଂ ଏଲପିଜି ଚାହିଦାର 97 ପ୍ରତିଶତ ଓପିଇସି ସଦସ୍ୟ ରାଷ୍ଟ୍ରମାନଙ୍କଠାରୁ ହିଁ ପାଇଥାଏ ।


    ଏହି ଗସ୍ତ ଅବସରରେ ଶ୍ରୀ ପ୍ରଧାନ ଓପିଇସି ସଦସ୍ୟରାଷ୍ଟ୍ରଙ୍କ ଶକ୍ତିମନ୍ତ୍ରୀ ସମ୍ମିଳନୀରେ “ ବିଶ୍ୱ ପୋଷଣୀୟ ଶକ୍ତି ବିକାଶର ଭବିଷ୍ୟତ ” ଶୀର୍ଷକ ଏକ ବକ୍ତୃତା ପ୍ରଦାନ କରିବାର କାର୍ଯ୍ୟକ୍ରମ ରହିଛି । ଏହି ସମ୍ମିଳନୀରେ ସାଉଦି ଆରବ , ସଂଯୁକ୍ତ ଆରବ ଏମିରେଟ୍ସ , ଇରାନ ତଥା ରୁଷିଆ , ଚୀନ୍ , ଓମାନ ଆଦି ରାଷ୍ଟ୍ରର ପ୍ରତିନିଧିମାନେ ଯୋଗ ଦେବାର ସମ୍ଭାବନା ରହିଛି ।


    ମନ୍ତ୍ରୀ ଶ୍ରୀ ପ୍ରଧାନ ଏହା ପରେ ଜୁନ 21-22 , 2018 ପର୍ଯ୍ୟନ୍ତ ଜର୍ମାନୀ ଗସ୍ତରେ ଯିବେ । ଜର୍ମାନୀରେ ସେ ଲାପ୍ କମ୍ପାନୀ ପରିଦର୍ଶନ କରିବେ । ଏହା ଏକ ଜର୍ମାନୀ ଏସଏମଇ ଯାହାର ବୈଶ୍ୱିକ ବ୍ୟାପ୍ତି ରହିଛି । ଏହା ବ୍ୟତୀତ ଏହାର ଷ୍ଟଟଗାର୍ଟ ଠାରେ ଏକ ଏକ ଧନ୍ଦାମୂଳକ ବିଦ୍ୟାଳୟ “ ବେରୁଫସ୍କୁଲ ” ରହିଛି । ସେହିଭଳି ଶ୍ରୀ ପ୍ରଧାନ ଏକ ୟୁଟିଲିଟି କମ୍ପାନୀ “ ବର୍ଲିନ ୱାଟର ଆଣ୍ଡ୍ ଏନର୍ଜି ସପ୍ଲାଏ ” ପରିଦର୍ଶନ କରିବେ ଯେଉଁଠାରେ ଏହି ୟୁଟିଲିଟି ସେକ୍ଟରରେ କାର୍ଯ୍ୟରତ ତାଲିମ ଗ୍ରହଣକାରୀ ଶିକ୍ଷାନବୀଶମାନଙ୍କ ସହ ଭାବ ବିନିମୟ କରିବେ । ଜର୍ମାନୀରେ ଏଭଳି ଶିକ୍ଷାନବୀଶମାନେ କିଭଳି ତାଲିମ ଗ୍ରହଣ କରୁଛନ୍ତି ଓ ସେମାନଙ୍କୁ ଏଭଳି ତାଲିମ କେତେଦୂର କୁଶଳୀ ହେବାରେ ସହାୟକ ହେଉଛି ତାହାର ବାସ୍ତବ ଜ୍ଞାନ ସେ ଅର୍ଜନ କରିବେ । ଏହା ପରେ ଶ୍ରୀ ପ୍ରଧାନ ବର୍ଲିନର ଆଲେକଜାଣ୍ଡାର ପ୍ଲାଜଠାରେ ଜୁନ 21 , 2018 ତାରିଖ ଦିନ ଆୟୋଜିତ ଆର୍ନ୍ତାଜାତିକ ଯୋଗ ଦିବସ ପାଳନ କାର୍ଯ୍ୟକ୍ରମରେ ଯୋଗଦେବେ । ଯୋଗକୁ ସର୍ବତ୍ର ଲୋକପ୍ରିୟ କରିବା ସକାଶେ ଭାରତୀୟ ଦୂତାବାସ ପକ୍ଷରୁ ଏଭଳି କାର୍ଯ୍ୟକ୍ରମର ଆୟୋଜନ କରାଯାଇଛି ।


    ଜର୍ମାନୀ ଗସ୍ତ ସମୟରେ ବର୍ଲିନସ୍ଥିତ ଚାମ୍ବର ଅଫ୍ କ୍ରାଫ୍ଟସ୍ ଠାରେ ଜର୍ମାନ ଦ୍ୱୈତ ଭିଇଟି ଓ ଚାମ୍ବର ଅଫ୍ କ୍ରାଫ୍ଟସ୍ ଏବଂ ଦ୍ୱୈତ ତାଲିମ ବ୍ୟବସ୍ଥା ଓ ଏହାର ଭୂମିକା ସଂପର୍କରେ ଶ୍ରୀ ପ୍ରଧାନ ଅବଗତ ହେବେ । ଏହା ବ୍ୟତୀତ ସେ ବର୍ଲିନସ୍ଥିତ ସିଏମେନ୍ସ ଡ଼ୁଆଲ୍ ଭିଇଟି କେନ୍ଦ୍ର ପରିଦର୍ଶନ କରିବେ ତଥା ସେଠାକାର ଅଧିକାରୀମାନଙ୍କ ସହ ଭାବ ବିନିମୟ କରିବେ ।


    ଜର୍ମାନୀ ରହଣିକାଳ ମଧ୍ୟରେ ମନ୍ତ୍ରୀ ଶ୍ରୀ ପ୍ରଧାନ ଜୁନ୍ ୨୨ , ୨୦୧୮ ତାରିଖ ଦିନ ଜର୍ମାନ ଫେଡ଼େରାଲ ଶିକ୍ଷା ଓ ଗବେଷଣା ମନ୍ତ୍ରୀ ସୁଶ୍ରୀ ଆନଜା କାର୍ଲିକଜେକଙ୍କୁ ମଧ୍ୟ ସାକ୍ଷାତ କରିବା ସହ ଧନ୍ଦାମୂଳକ ଶିକ୍ଷା ଓ ତାଲିମ କାର୍ଯ୍ୟକ୍ରମରେ ଉଭୟ ଦେଶ କିଭଳି ପରସ୍ପରର ସହଯୋଗୀ ହୋଇପାରିବେ ସେ ସଂପର୍କରେ କଥାବାର୍ତ୍ତା କରିବେ । ଶ୍ରୀ ପ୍ରଧାନଙ୍କ ଏହି କାର୍ଯ୍ୟକ୍ରମ ବେଳେ ପେଟ୍ରୋଲିୟମ୍ ଓ ପ୍ରାକୃତିକ ବାଷ୍ପ ଏବଂ କୌଶଳ ବିକାଶ ଓ ଉଦ୍ୟମିତା ମନ୍ତ୍ରଣାଳୟର ବରିଷ୍ଠ ଅଧିକାରୀ ତଥା ଆଇଓସିଏଲ , ବିପିସିଏଲ ଏବଂ ଏଚପିସିଏଲର ସିଏମଡ଼ି ତଥା ଏନଏସଡିସିର ସିଇଓ ପ୍ରମୁଖ ଉପସ୍ଥିତ ରହିବେ ।


    ************

    
    
    (Release ID: 1536010) Visitor Counter : 1