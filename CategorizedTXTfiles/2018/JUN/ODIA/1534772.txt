      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଦ୍ୱିତୀୟ ବିଏସଏଫ୍ ଏଭରେଷ୍ଟ ଆରୋହଣକାରୀଙ୍କୁ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟ ରାଜନାଥ ସିଂହ ସମ୍ମାନିତ କଲେ
      • ସପ୍ତମ ଥର ପାଇଁ ଏଭରେଷ୍ଟ ଆରୋହଣ କରି ରେକର୍ଡ କଲେ ପଦ୍ମଶ୍ରୀ ଲଭ ରାଜ ସିଂ ଧର୍ମଶକ୍ତୁ

      Posted On: 05 JUN 2018 4:08PM by PIB Bhubaneshwar

    ଦ୍ୱିତୀୟ ବିଏସଏଫ୍ ଏଭରେଷ୍ଟ ପର୍ବତ ଆରୋହଣକାରୀ ଦଳର 15 ଜଣ ସଦସ୍ୟଙ୍କୁ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ସୋମବାର ସମ୍ବର୍ଦ୍ଧିତ କରିଛନ୍ତି । ଏହି ସଦସ୍ୟମାନେ ଦୁଇଟି ଗ୍ରୁପରେ 2018 ମେ 20 ଓ 21 ତାରିଖରେ ଏଭରେଷ୍ଟ ଆରୋହଣ କରିବାରେ ସଫଳ ହୋଇଥିଲେ । ପଦ୍ମଶ୍ରୀ ଲଭ ରାଜ ସିଂ ଧର୍ମଶକ୍ତୁ ସପ୍ତମ ଥର ପାଇଁ ଏଭରେଷ୍ଟ ଆରୋହଣ କରି ରେକର୍ଡ କରିଛନ୍ତି । କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ଅଭିଯାତ୍ରୀ ଦଳର ନେତାଙ୍କୁ 2 ଲକ୍ଷ ଟଙ୍କାର ଚେକ୍ ପ୍ରଦାନ କରିଥିବା ବେଳେ ଉପନେତାଙ୍କୁ ଦେଢ଼ ଲକ୍ଷ ଏବଂ ପ୍ରତ୍ୟେକ ସଦସ୍ୟଙ୍କୁ 1 ଲକ୍ଷ ଟଙ୍କା ଲେଖାଏଁର ଚେକ୍ ଦେଇଥିଲେ । ସହାୟକ ଦଳର ପ୍ରତ୍ୟେକ ସଦସ୍ୟଙ୍କୁ ମଧ୍ୟ ସେ 25 ହଜାର ଟଙ୍କା ଲେଖାଏଁର ଚେକ୍ ପ୍ରଦାନ କରିଥିଲେ ।


    ସୀମା ସୁରକ୍ଷା ବଳ କେବଳ ସୀମା ଜଗୁନାହିଁ ବୋଲି ଉଲ୍ଲେଖ କରି ସ୍ୱରାଷ୍ଟ୍ର ମନ୍ତ୍ରୀ କହିଥିଲେ ଯେ , ବିଶ୍ୱର ସର୍ବୋଚ୍ଚ ଶୃଙ୍ଗ ଆରୋହଣ କରିବାରେ ଯବାନ୍ ମାନେ ସଫଳ ହୋଇଥିବାରୁ ସେ ଗର୍ବିତ । ଏହି ଶୃଙ୍ଗକୁ ଥରେ ଆରୋହଣ କରିବା କଷ୍ଟକର ହୋଇଥିବା ବେଳେ ବିଏସଏଫ୍ ଦୁଇ ଥର ଏହା କରି ଦେଖାଇ ପାରିଛି ବୋଲି ସେ କହିଥିଲେ ।


    ହିମାଳୟର ଉଚ୍ଚ ଶୃଙ୍ଗରେ ଏହି ଦଳ ‘ ସ୍ୱଚ୍ଛତା ମିସନ୍ ’ ର ବାର୍ତ୍ତା ପ୍ରଚାର କରିଥିବାରୁ ସେ ସନ୍ତୋଷ ପ୍ରକାଶ କରିଥିଲେ । ଅନ୍ୟାନ୍ୟ ଅଭିଯାତ୍ରୀ ଦଳ ଏଭରେଷ୍ଟ ଶୃଙ୍ଗରେ ଛାଡ଼ି ଆସିଥିବା 700 କିଲୋ ବର୍ଜ୍ୟକୁ ବିଏସଏଫ୍ ଟିମ୍ ଦଳକୁ ଆଣିବାରେ ସଫଳ ହୋଇଥିବାରୁ ସେ ପ୍ରଶଂସା କରିଥିଲେ । ପରିବେଶର ସୁରକ୍ଷା ପ୍ରତି ଥିବା ଭାରତର ପ୍ରତିବଦ୍ଧତାକୁ ବିଶ୍ୱ ସମ୍ମୁଖରେ ବିଏସଏଫ୍ ଟିମ୍ ପୁଣି ଥରେ ପ୍ରମାଣିତ କରିଥିବା ସେ କହିଥିଲେ ।


    ଦ୍ୱିତୀୟ ଏଭରେଷ୍ଟ ଅଭିଯାତ୍ରୀ ଦଳର ପ୍ରତ୍ୟେକ ସଦସ୍ୟ ଗତ ବର୍ଷ ହିମାଚଳ ପ୍ରଦେଶର ମନାଲିସ୍ଥିତ ଅଟଳ ବିହାରୀ ବାଜପେୟୀ ମାଉଣ୍ଟେନିୟରିଂ ଇନଷ୍ଟିଚ୍ୟୁଟରେ 40 ଦିନର କଠୋର ପ୍ରଶିକ୍ଷଣ ନେଇଥିଲେ । କାଠମାଣ୍ଡୁରୁ ମାର୍ଚ୍ଚ 20 ତାରିଖରେ ଯାତ୍ରା ଆରମ୍ଭ କରି ସେମାନେ 17 , 800 ଫୁଟ ଉଚ୍ଚରେ ବେସ୍ କ୍ୟାମ୍ପ ସ୍ଥାପନ କରିଥିଲେ । ଏହାପରେ ଅଭିଯାତ୍ରୀ ଦଳ ଦୁଇଟି ଟିମରେ ବିଭକ୍ତ ହୋଇ ଏପ୍ରିଲ 30 ତାରିଖରେ 21 , 600 ଫୁଟ ଉଚ୍ଚରେ ଦ୍ୱିତୀୟ କ୍ୟାମ୍ପ ଏବଂ ମେ 2 ତାରିଖରେ 23 , 900 ଫୁଟ ଉଚ୍ଚରେ ତୃତୀୟ କ୍ୟାମ୍ପ ପ୍ରତିଷ୍ଠା କରିବାରେ ସଫଳ ହୋଇଥିଲେ । ଏହି ଅଭିଯାନରେ ବିଏସଏଫ୍ ଟିମ୍ ‘ ସ୍ୱଚ୍ଛ ଗ୍ଲାସିୟର ମିସନ୍ ’ ସ୍ୱରୂପ ତିନି ଥର ଶୃଙ୍ଗ ଆରୋହଣ କରି ଅନ୍ୟ ଅଭିଯାତ୍ରୀ ଦଳ ଛାଡ଼ିଥିବା ବର୍ଜ୍ୟଗୁଡ଼ିକୁ ତଳକୁ ଆଣିବାରେ ସଫଳ ହୋଇଥିଲେ ।


    ସମ୍ବର୍ଦ୍ଧନା ଉତ୍ସବରେ ବିଏସଏଫ୍ ମହାନିର୍ଦ୍ଦେଶକ କେ କେ ଶର୍ମା ଏବଂ ଅନ୍ୟ ଅଧିକାରୀଗଣ ଉପସ୍ଥିତ ଥିଲେ ।


    ଅଭିଯାନରେ ଯାଇଥିବା 7 ଜଣିଆ ପ୍ରଥମ ଦଳର ନେତୃତ୍ୱ ନେଇଥିଲେ ଲଭ ରାଜ ସିଂ ଧର୍ମଶକ୍ତୁ ଏବଂ ମେ ’ 20 ତାରିଖ ସକାଳ 7ଟା 30ରେ ଏଭରେଷ୍ଟ ଆରୋହଣ କରିବାରେ ସଫଳ ହୋଇଥିଲେ । ଦ୍ୱିତୀୟ ଦଳ ଅବିନାଶ ନେଗୀଙ୍କ ନେତୃତ୍ୱରେ ମେ ’ 18 ତାରିଖରେ ବେସ୍ କ୍ୟାମ୍ପରୁ ଯାତ୍ରା ଆରମ୍ଭ କରିଥିଲେ ଏବଂ ମେ 21 ତାରିଖ ସକାଳ 7ଟା 30ରେ ଏଭରେଷ୍ଟ ଆରୋହଣ କରିବାରେ ସଫଳ ହୋଇଥିଲେ । ଅଭିଯାନରେ 8 ଜଣିଆ ସହାୟକ ଦଳ ମଧ୍ୟ ସାମିଲ ହୋଇଥିଲେ । ଅଭିଯାତ୍ରୀ ଦଳ ମେ ” 24 ତାରିଖରେ ବେସ୍ କ୍ୟାମ୍ପକୁ ଫେରିଥିଲେ ଏବଂ ଦିଲ୍ଲୀ ପ୍ରତ୍ୟାବର୍ତ୍ତନ କରିଥିଲେ ଜୁନ୍ 1 ତାରିଖରେ ।


    *************

    
    
    (Release ID: 1534772) Visitor Counter : 2