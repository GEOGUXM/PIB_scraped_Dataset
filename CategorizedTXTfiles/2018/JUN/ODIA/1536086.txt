      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ଅଷ୍ଟ୍ରିଆର ଭିଏନାଠାରେ ଜୁନ 20, 2018ରେ ପେଟ୍ରୋଲିୟମ ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନଙ୍କ ଅଭିଭାଷଣ
      ଶୀର୍ଷକ: ବିଶ୍ୱ ପାଇଁ ପୋଷଣୀୟ ଶକ୍ତିର ଭବିଷ୍ୟତ

      Posted On: 20 JUN 2018 7:58PM by PIB Bhubaneshwar

    ମୋର ସହଯୋଗୀ ବକ୍ତାଗଣ , ମହାନୁଭବ ତଥା ବିଶିଷ୍ଟ ଅତିଥିବୃନ୍ଦ ,


    ଓପିଇସି ଫୋରମରେ ଆଜି ଏଠାରେ ଆପଣମାନଙ୍କୁ ସମସ୍ତଙ୍କୁ ଭେଟିବା ବାସ୍ତବପକ୍ଷେ ମୋ ପାଇଁ ଏକ ସୌଭାଗ୍ୟର ଅବସର । 2015 ମସିହାରେ ମୁଁ ଏହି ଫୋରମରେ ପୂର୍ବରୁ ଯୋଗ ଦେଇଥିଲି । ଚଳିତ ବର୍ଷ ସମ୍ଭବତଃ ଏହା ତା ’ ଠାରୁ ଅଧିକ ଜଟିଳ ଏକ କାର୍ଯ୍ୟକ୍ରମ , କାରଣ ନିକଟ ଅତୀତରେ ପେଟ୍ରୋଲିୟମ ଇନ୍ଧନ କ୍ରୟକାରୀ ରାଷ୍ଟ୍ରଙ୍କ ଦୃଷ୍ଟିକୋଣରୁ ଏହା ଅଧିକ ଗୁରୁତ୍ୱପୂର୍ଣ୍ଣ ।


    ଶକ୍ତି ଦୂରଦୃଷ୍ଟି ଆଭିମୁଖ୍ୟ ସକାଶେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ଚାରିଟି ସ୍ତମ୍ଭର ଘୋଷଣା କରିଛନ୍ତି । ସେଗୁଡ଼ିକ ହେଲା- ଶକ୍ତି ଉପଲବ୍ଧତା , ଶକ୍ତି ସକ୍ରିୟତା , ଶକ୍ତି ପୋଷଣୀୟତା ଏବଂ ଶକ୍ତି ନିରାପତ୍ତା । ଶକ୍ତି ପୋଷଣୀୟତାକୁ ଆମକୁ ଅନ୍ୟ ତିନୋଟି ସ୍ତମ୍ଭ ସହ ସନ୍ତୁଳନ ରକ୍ଷାର ସହ ଚିନ୍ତା କରିବାକୁ ପଡ଼ିବ ଯଦ୍ୱାରା ଆମର ଭବିଷ୍ୟତର ଶକ୍ତି ନିରାପତ୍ତା ସୁଦୃଢ଼ ହୋଇପାରିବ । ଭାରତ ପ୍ୟାରିସ ଘୋଷଣାନାମା ପ୍ରତି ନିଜର ଦୃଢ଼ ପ୍ରତିବଦ୍ଧତା ପ୍ରକଟ କରିଛି ଏବଂ ଏହି ଦିଗରେ ପଦକ୍ଷେପ ଗ୍ରହଣ ସ୍ୱରୂପ ଆନ୍ତର୍ଜାତିକ ସୌର ସହଯୋଗ ସଂଘକୁ ପ୍ରୋତ୍ସାହନ ପ୍ରଦାନ କରୁଛି । ତୈଳ ଓ ବାଷ୍ପ ସେକ୍ଟରରେ ଆମେ ୟୁରୋ 6 ମାନକୁ ଇତିମଧ୍ୟରେ ପରିବର୍ତ୍ତିତ ହୋଇସାରିଛୁ । ଆମେ ଜାତୀୟ ରାଜଧାନୀ ଦିଲ୍ଲୀରେ ୟୁରୋ-6 ମାନ ପ୍ରବର୍ତ୍ତନ କରିସାରିଛୁ ଏବଂ 2020ମସିହା ସୁଦ୍ଧା ସାରା ଭାରତରେ ୟୁରୋ-6 ମାନ ପ୍ରବର୍ତ୍ତନ ସକାଶେ ପ୍ରସ୍ତୁତ ହେଉଛୁ । ସେହିଭଳି ଜୈବ ଇନ୍ଧନକୁ ପ୍ରୋତ୍ସାହନ ପ୍ରଦାନ କରିବା ଉଦ୍ଦେଶ୍ୟରେ ଆମେ ଶକ୍ତି ସକ୍ରିୟତା ଏବଂ ଗ୍ୟାସଭିତ୍ତିକ ଅର୍ଥନୀତିକୁ ପ୍ରାଧାନ୍ୟ ଦେଉଛୁ ।


    ଯେହେତୁ ଏହି ଫୋରମରେ ବିଭିନ୍ନ ତୈଳ ଉତ୍ପାଦନକାରୀ ତଥା ଉପଭୋକ୍ତା ସଦସ୍ୟ ରାଷ୍ଟ୍ରଙ୍କ ମନ୍ତ୍ରୀମାନେ ଉପସ୍ଥିତ ଅଛନ୍ତି ତଥା ତୈଳ ଶିଳ୍ପ କ୍ଷେତ୍ରର ପ୍ରମୁଖ ନେତୃବୃନ୍ଦ ଯୋଗ ଦେଇଛନ୍ତି , ତେଣୁ ପେଟ୍ରୋଲିୟମ ଇନ୍ଧନର ପୋଷଣୀୟ ମୂଲ୍ୟ ସଂପର୍କରେ ଏଠାରେ ଆଲୋଚନା କରିବା ସକାଶେ ଏହା ଉପଯୁକ୍ତ ପ୍ଲାଟଫର୍ମ । ତୈଳ ଓ ବାଷ୍ପ ବାଣିଜ୍ୟିକ ଦ୍ରବ୍ୟ , କିନ୍ତୁ ଏହା ଏକ ମୌଳିକ ଆବଶ୍ୟକତା । ଏହା ସାଧାରଣ ଲୋକଙ୍କ ରୋଷେଇଶାଳ ପାଇଁ ହୋଇଥାଉ କିମ୍ବା ବିମାନ ଚଳାଚଳ ସକାଶେ ଆବଶ୍ୟକ ତୈଳ ପାଇଁ ହୋଇଥାଉ । ଶକ୍ତିର ଆବଶ୍ୟକତା ସବୁଠାରେ ରହିଛି ଏବଂ ଏହା ଏକାନ୍ତ ଜରୁରି । ବିଶ୍ୱ ଢ଼େର୍ ସମୟ ଧରି ତୈଳ ମୂଲ୍ୟରେ ଉତ୍ଥାନ ପତନକୁ ଦେଖିଆସିଛି ଏବଂ ଏଥିରେ ହେଉଥିବା ହସ୍ତକ୍ଷେପକୁ ମଧ୍ୟ ଲକ୍ଷ୍ୟ କରିଛି । ଏହାକୁ ବଜାରର ମୌଳିକ ନୀତିଠାରୁ ପୃଥକ୍ ରଖାଯାଇଛି । ତେଣୁ ପେଟ୍ରୋଲିୟମ ଇନ୍ଧନର ସଂତୁଳିତ ମୂଲ୍ୟ ନିର୍ଦ୍ଧାରଣ ସକାଶେ ଏବେ ଉପଯୁକ୍ତ ଅବସର ଆସି ପହଂଚିଛି । ଏହା ଉଭୟ ଉତ୍ପାଦନକାରୀ ତଥା ଉପଭୋକ୍ତା ରାଷ୍ଟ୍ରଙ୍କ ହିତ ପାଇଁ ଜରୁରି । ଏହା ବ୍ୟତୀତ ଉଭୟ ତୈଳ ଓ ବାଷ୍ପ ସକାଶେ ଏକ ସ୍ୱଚ୍ଛ ତଥା ପରିବର୍ତ୍ତନଶୀଳ ବଜାର ସୃଷ୍ଟି କରିବା ଆମମାନଙ୍କ ପାଇଁ ଅତ୍ୟାବଶ୍ୟକ ହୋଇପଡ଼ିଛି ।


    ଆମେ ସାଧାରଣତଃ ତୈଳ ଓ ବାଷ୍ପ କ୍ଷେତ୍ରରେ ପ୍ରଚଳିତ ବିଶ୍ୱ ବାଣିଜ୍ୟ କାରବାରକୁ ଲକ୍ଷ୍ୟ କଲେ ଜାଣିପାରିବା ଯେ ଏହା ଶକ୍ତି ଉପଲବ୍ଧତା ଓ ସୁଲଭତାକୁ କୌଣସି ପ୍ରକାରେ ସହଯୋଗ କରେନାହିଁ । ତେଣୁ ପୋଷଣୀୟତା କାଏମ ରଖିବା ଦିଗରେ ଏହା ଏକ ପ୍ରତିବନ୍ଧକ । ଭୂ-ରାଜନୀତିର କୁପ୍ରଭାବ ଦ୍ୱାରା ତୈଳ ଓ ବାଷ୍ପ ମୂଲ୍ୟ ନିର୍ଦ୍ଧାରଣ ସଦାବେଳେ ଶିକାର ହୋଇଆସିଛି । ରାଜନୈତିକ ସ୍ଥିତି , ବେଳେବେଳେ ତାହା ଆଭ୍ୟନ୍ତରୀଣ ତଥା ଆଉ କେତେବେଳେ ବାହ୍ଵିକ ଏବଂ ପୁଣି କେତେବେଳେ କେତେକ ରାଷ୍ଟ୍ରଙ୍କ ଉତ୍ପାଦନ ହ୍ରାସ ଦ୍ୱାରା ତାହା ପ୍ରଭାବିତ । ତେଣୁ ଆମେ ଆଶା କରିବା ଯେ ପେଟ୍ରୋଲିୟମ ଉତ୍ପାଦନକାରୀ ରାଷ୍ଟ୍ର ସଂଘ (ଓପିଇସି) ଏବଂ ଏହାର ସଦସ୍ୟ ରାଷ୍ଟ୍ରମାନେ ଏଭଳି ପୋଷଣୀୟ ମୂଲ୍ୟ ନିର୍ଦ୍ଧାରଣ ଦିଗରେ ଥିବା ବୈଷମ୍ୟକୁ ଦୂର କରିବା ସକାଶେ ସେମାନଙ୍କର ପ୍ରତିବଦ୍ଧତା ପ୍ରକଟ କରନ୍ତୁ ।


    ବିଶ୍ୱବ୍ୟାପୀ ଅଶୋଧିତ ତୈଳ ମୂଲ୍ୟ ଏବେ ସବୁ ସୀମା ପାର କରିସାରିଛି ଯାହାକି ବିଶ୍ୱ ବହନ କରିବାକୁ ଅସମର୍ଥ । ବିଶେଷ କରି ଭାରତ ଭଳି ରାଷ୍ଟ୍ରମାନେ ଯେଉଁମାନେ କି ବିଶ୍ୱ ଅର୍ଥନୀତିର ବାହକ ସାଜିଛନ୍ତି ସେମାନଙ୍କ ଉପରେ ଏହାର ବିଶେଷ ଚାପ ପଡ଼ୁଛି । ତେଣୁ ବିଶ୍ୱ ଅର୍ଥନୀତି ଉପରେ ଏଭଳି ମୂଲ୍ୟବୃଦ୍ଧି ସାମଗ୍ରିକ ଭାବେ ଚାପ ପକାଉଛି । ଭାରତକୁ ଏହା ଯନ୍ତ୍ରଣାଶିକ୍ତ କରିଛି ବୋଲି କୁହାଯାଇପାରେ । ବିଶ୍ୱ ଆର୍ଥିକ ଅସ୍ଥିରତା ବାଣିଜ୍ୟ ଯୁଦ୍ଧ , ଭୂ-ରାଜନୈତିକ ଘଟଣାବଳୀ ତଥା ଅସ୍ଥିରତା କାରଣରୁ ୟୁରୋ ଜୋନକୁ ଲେଉଟିବା ଆରମ୍ଭ କରିଛି । ବିଶ୍ୱ ଅସ୍ଥିର ଆର୍ଥିକ ସ୍ଥିତି ଏଭଳି ତୈଳଦର ବୃଦ୍ଧି ଯୋଗୁ ଆହୁରି ଦୁର୍ବଳ ଏବଂ ଅସ୍ଥିର ହୋଇପଡ଼ିବ ଯଦି ତାହା ଅଧିକ ଦିନ କାଏମ ରହେ । ତେଣୁ ମୋର ଆଶଙ୍କା ହୁଏ ଯେ- ଏହା ବିଶ୍ୱର ଅନେକ ଭାଗରେ ଶକ୍ତି ଦୁର୍ଭିକ୍ଷ ଭଳି ପରିସ୍ଥିତି ସୃଷ୍ଟି କରିବ ।


    ଆମେ ଯଦିଚ ଅଶୋଧିତ ତୈଳ ଦର ବାରେଲ ପିଛା 30 ଡ଼ଲାରରୁ ତଳକୁ ଖସିଆସୁ ବୋଲି ଚାହୁଁନାହୁଁ ଅନ୍ୟ ପକ୍ଷରେ ଆମେ ବର୍ତମାନ ବଜାରରେ ଯେଉଁ ଚଢ଼ା ଦର କାଏମ ରହିଛି ତାହାକୁ ମଧ୍ୟ ଗ୍ରହଣ କରିପାରୁନାହୁଁ । ଏହା ଆର୍ଥିକ ସନ୍ତୁଳନକୁ ଅସ୍ଥିର କରୁଛି ଏବଂ ଆମର ବିକାଶ ପ୍ରକ୍ରିୟାକୁ ମଧ୍ୟ ବ୍ୟାହତ କରୁଛି । ଏହା ଆମମାନଙ୍କ ପାଇଁ ଜଟିଳ ପରିସ୍ଥିତି ଉତ୍ପନ୍ନ କରିଛି , ବିଶେଷ କରି ବିକାଶଶୀଳ ତଥା ସର୍ବନିମ୍ନ ବିକାଶଶୀଳ ରାଷ୍ଟ୍ରଗୁଡ଼ିକ ସକାଶେ ଗଭୀର ଚିନ୍ତାର କାରଣ ପାଲଟିଛି ।


    ଯଦି ବିଶ୍ୱ ସାମଗ୍ରିକ ଭାବେ ବିକାଶ ପଥରେ ଅଗ୍ରସର ହେଉ ବୋଲି ଆମେ ଚାହୁଁ ତେବେ ପାରସ୍ପରିକ ସହାୟକ ସଂପର୍କର ବିକାଶ ଘଟାଇବାକୁ ହେବ ଯେଉଁଥିରେ ଉଭୟ ଉତ୍ପାଦନକାରୀ ତଥା ଉପଭୋକ୍ତା ରାଷ୍ଟ୍ରମାନେ ପରସ୍ପରର ସମସ୍ୟାକୁ ହୃଦୟଙ୍ଗମ କରି ତଦନୁଯାୟୀ ପଦକ୍ଷେପ ଗ୍ରହଣ କରିବେ । ତୈଳ ଉତ୍ପାଦନକାରୀ ରାଷ୍ଟ୍ରମାନଙ୍କ ସକାଶେ ଏହା ଜରୁରୀ ଯେ ଅନ୍ୟ ଦେଶର ଅର୍ଥନୀତି ଯେଭଳି ସ୍ଥିରତାର ସହ ଏବଂ ଦ୍ରୁତ ଗତିରେ ବିକାଶ ପଥରେ ଅଗ୍ରସର ହୁଏ ତାହା ସୁନିଶ୍ଚିତ କରିବା ଉଚିତ । ତଦ୍ୱାରା ଶକ୍ତି ବଜାର ସେମାନଙ୍କ ସକାଶେ ବୃଦ୍ଧି ପାଇବ । ଏହାହିଁ ହେଉଛି ଶକ୍ତି ପୋଷଣୀୟତାର ଅସଲ ଚାବିକାଠି । ଓପିଇସି ହେଉଛି ପେଟ୍ରୋଲିୟମ ଇନ୍ଧନର ମୁଖ୍ୟ ଯୋଗାଣକାରୀ । ତେଣୁ ଯୋଗାଣ କ୍ଷେତ୍ରରେ ସନ୍ତୁଳନ ରକ୍ଷା କରିବା ଏହାର ଦାୟିତ୍ୱ ।


    ଜାତିର ପିତା ମହାତ୍ମା ଗାନ୍ଧୀଙ୍କର ଏକ ଉକ୍ତିକୁ ଉଦ୍ଧାର କରି ମୁଁ ମୋର ବକ୍ତବ୍ୟ ଶେଷ କରିବାକୁ ଚାହେଁ । ଗାନ୍ଧୀଜୀ କହିଥିଲେ ବିଶ୍ୱ ପ୍ରତ୍ୟେକ ମଣିଷର ଆବଶ୍ୟକତାକୁ ପୂରଣ କରିବା ସକାଶେ ଯଥେଷ୍ଟ ସଂପଦର ଅଧିକାରୀ , କିନ୍ତୁ ସମସ୍ତଙ୍କ ଲୋଭକୁ ପୂରଣ କରିବା ପାଇଁ ପର୍ଯ୍ୟାପ୍ତ ନୁହେଁ ।


    ଉପସ୍ଥିତ ସମସ୍ତ ବନ୍ଧୁମାନଙ୍କୁ ମୋର ଧନ୍ୟବାଦ!


    **********

    
    
    (Release ID: 1536086) Visitor Counter : 3