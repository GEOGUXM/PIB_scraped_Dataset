      ରେଳ ମନ୍ତ୍ରଣାଳୟ

      ଭାରତୀୟ ରେଳବାଇ: ଚାରି ବର୍ଷର ସଫଳତା ଏବଂ ପଦକ୍ଷେପ
      • 2017-18ରେ ନିରାପତ୍ତା କ୍ଷେତ୍ରରେ ରେକର୍ଡ । 2013-14ରେ 448ଟି ଟ୍ରେନ୍ ଦୁର୍ଘଟଣା ହୋଇଥିବା ବେଳେ 2017-18ରେ 62% ହ୍ରାସ ପାଇଁ 73ଟି ଦୁର୍ଘଟଣା
      • 2009-14 ଅବଧି ତୁଳନାରେ ଗତ 4 ବର୍ଷରେ ଦୁଇ ଗୁଣା ଖର୍ଚ୍ଚ
      • 2009-14ରେ ଦିନକୁ 4.1 କିମି ନୂଆ ଟ୍ରାକ୍ ତୁଳନାରେ 2014-18ରେ 59% ବୃଦ୍ଧି, ଦିନକୁ 6.53 କିମି ଟ୍ରାକ୍ ନିର୍ମାଣ
      • 2018-19 ବଜେଟରେ ବେଙ୍ଗାଲୁରୁ ଏବଂ ମୁମ୍ବାଇ ସହରତଳି ଟ୍ରାକ ଉନ୍ନତିକରଣ ଲକ୍ଷ୍ୟ
      • ରେଳ ସେବା କ୍ଷେତ୍ରରେ ମୁମ୍ବାଇ-ଅହମ୍ମଦାବାଦ ହାଇ ସ୍ପିଡ୍ ରେଳ ନୂଆ ଅଧ୍ୟାୟ ସୃଷ୍ଟି କରିବ
      • ମେକ୍ ଇନ ଇଣ୍ଡିଆର ପ୍ରକଳ୍ପ ଦ୍ୱାରା ରେଳବାଇର ଆର୍ଥିକ ଅଭିବୃଦ୍ଧି
      • ସ୍ୱତନ୍ତ୍ର ପଣ୍ୟ ପରିବହନ କରିଡର ଯୋଗୁଁ ରେଳ ପରିବହନରେ ଭିଡ଼ ହ୍ରାସ
      • ସମସ୍ତ ଷ୍ଟେସନରେ ଅତ୍ୟାଧୁନିକ ସୁବିଧା ଉପଲବ୍ଧ କରାଇବା ଲକ୍ଷ୍ୟ
      • ସ୍ୱଚ୍ଛତା ଏବଂ ଦାୟିତ୍ୱବୋଧକୁ ପ୍ରୋତ୍ସାହନ
      • ରେଲବାଇର 13 ଲକ୍ଷରୁ ଅଧିକ ସଦସ୍ୟଙ୍କୁ ସଶକ୍ତ କରିବା ଦିଗରେ ପ୍ରୟାସ
      • 2018 ଅଗଷ୍ଟରେ ଭଦୋଦରାରେ ଖୋଲିବ ଭାରତର ପ୍ରଥମ ଜାତୀୟ ରେଳ ଓ ପରିବହନ ବିଶ୍ୱବିଦ୍ୟାଳୟ
      Posted On: 11 JUN 2018 1:55PM by PIB Bhubaneshwar


    କେନ୍ଦ୍ର ରେଳ ଓ କୋଇଲା ମନ୍ତ୍ରୀ ପିୟୁଷ ଗୋୟଲ ତାଙ୍କ ଅଧୀନରେ ଥିବା ମନ୍ତ୍ରଣାଳୟ ଗୁଡ଼ିକର 4 ବର୍ଷର ସଫଳତା ସମ୍ପର୍କରେ ଗଣମାଧ୍ୟମକୁ ସୂଚନା ଦେଇଛନ୍ତି । ଏହି ଅବସରରେ ଶ୍ରୀ ଗୋୟଲଙ୍କ ସହ ରେଳ ଏବଂ ସଞ୍ଚାର (ସ୍ୱାଧୀନ) ରାଷ୍ଟ୍ରମନ୍ତ୍ରୀ ମନୋଜ ସିହ୍ନା , ରେଳ ରାଷ୍ଟ୍ରମନ୍ତ୍ରୀ ରାଜେନ ଗୋହେନ୍ (ଗୁଆହାଟିରୁ ଭିଡିଓ ଲିଙ୍କ୍ ଜରିଆରେ) , ରେଲୱେ ବୋର୍ଡ ଚେୟାରମ୍ୟାନ୍ ଅଶ୍ୱନି ଲୋହାନୀ ଉପସ୍ଥିତ ଥିଲେ ।


    ଅହମ୍ମଦାବାଦ , ଭୋପାଳ , ଚେନ୍ନାଇ , ଗୁଆହାଟି , ଇମ୍ଫାଲ , ଜୟପୁର , କୋଲକାତା , ଲକ୍ଷ୍ନୌ , ପୁନେ , ପାଟନା , ରାୟପୁର , ରାଞ୍ଚି ଆଦି 12ଟି ସହରରେ ଗଣମାଧ୍ୟମ ପ୍ରତିନିଧିଙ୍କ ସହ ଭିଡିଓ କନଫରେନ୍ସିଂ ଜରିଆରେ ଶ୍ରୀ ଗୋୟଲ ଆଲୋଚନା କରିଥିଲେ । ଏହି ଅବସରରେ ରେଳ ଓ କୋଇଲା ମନ୍ତ୍ରଣାଳୟର 4 ବର୍ଷର ସଫଳତା ସମ୍ପର୍କରେ ସେ ଦୁଇଟି କ୍ଷୁଦ୍ର ପୁସ୍ତକ ଉନ୍ମୋଚନ କରିଥିଲେ । ‘ ରେଳ ମଦଦ୍ ’ ଏବଂ ‘ ମେନୁ ଅନ ରେଲସ ’ ନାମରେ ଦୁଇଟି ମୋବାଇଲ ଆପ୍ଲିକେସନର ମଧ୍ୟ ଶୁଭାରମ୍ଭ କରିଥିଲେ ।


    2019ରେ ମହାତ୍ମାଗାନ୍ଧୀଙ୍କ 150 ତମ ଜନ୍ମ ବାର୍ଷିକୀ ପାଳନ କରାଯିବ । ତାଙ୍କ ଆଦର୍ଶରେ ଅନୁପ୍ରାଣୀତ ହୋଇଥିବା ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ଦୂରଦୃଷ୍ଟିସମ୍ପନ୍ନ ନେତୃତ୍ୱରେ ସରକାର ଦେଶର ସେବା କରିବା ଦିଗରେ ପ୍ରତିବଦ୍ଧ ବୋଲି ଶ୍ରୀ ଗୋୟଲ ଦୋହରାଇଥିଲେ ।


    ବିଗତ ଚାରି ବର୍ଷ ମଧ୍ୟରେ ‘ ସାଫ୍ ନିୟତ , ସହି ବିକାଶ ’ ମନୋଭାବରେ ଭାରତୀୟ ରେଳବାଇ ନିରାପତ୍ତାକୁ ସର୍ବାଧିକ ପ୍ରାଥମିକତା ଦେଇ ଆସିଛି । ତେଣୁ ଦୁର୍ଘଟଣା ହ୍ରାସ ପାଇଛି । 2013-14ରେ 118ଟି ଟ୍ରେନ୍ ଦୁର୍ଘଟଣା ହୋଇଥିବା ବେଳେ 2017-18ରେ ଏଥିରେ 62% ହ୍ରାସ ପାଇ 73ଟି ଦୁର୍ଘଟଣା ହୋଇଛି । 5 ବର୍ଷରେ ନିରାପତ୍ତାଜନିତ ଖର୍ଚ୍ଚ ପାଇଁ ରାଷ୍ଟ୍ରୀୟ ରେଳ ସନରକ୍ଷା କୋଷ (ପାଣ୍ଠି) ଜରିଆରେ 1 ଲକ୍ଷ କୋଟି ଟଙ୍କା ମଞ୍ଜୁର କରାଯାଇଛି । 4 ବର୍ଷରେ 5479ଟି ମାନବ ବିହୀନ ଲେଭଲ କ୍ରସିଂ ଉଚ୍ଛେଦ କରାଯାଇଛି । ନିରାପତ୍ତା କ୍ଷେତ୍ରରେ 1.1 ଲକ୍ଷ ପଦରେ ନିଯୁକ୍ତି ଦିଆଯାଇଛି ।


    ନୂତନ ଭାରତର ମୌଳିକ ଭିତ୍ତିଭୂମି ପାଇଁ ମୂଳଦୁଆ ସ୍ୱରୂପ ପୁଞ୍ଜିଗତ ଖର୍ଚ୍ଚ ବୃଦ୍ଧି କରାଯାଇଛି । ବିଗତ 4 ବର୍ଷ ମଧ୍ୟରେ 2009-14 ତୁଳନାରେ ଏହି ଖର୍ଚ୍ଚ ଦୁଇ ଗୁଣ ହୋଇପାରିଛି । 2009-14ରେ ଦିନକୁ 4.1 କିଲୋମିଟରର ନୂଆ ଲାଇନ ନିର୍ମାଣ ହେଉଥିବା ବେଳେ 2014-18ରେ ଏଥିରେ 59% ବୃଦ୍ଧି ହୋଇ ଦିନକୁ 6.53 କିଲୋମିଟର ନୂଆ ଲାଇନ ବିଛାଯାଉଛି ।


    ସହରାଂଚଳରେ ଯାତ୍ରୀଙ୍କ ସୁବିଧା ପାଇଁ ବିପୁଳ ନିବେଶ ଲକ୍ଷ୍ୟ ରଖାଯାଇଛି । 2018-19ରେ ବେଙ୍ଗାଲୁରୁ ସବ୍ଅର୍ବାନ ସିଷ୍ଟମ ପାଇଁ 17 ହଜାର କୋଟି ଏବଂ ମୁମ୍ବାଇ ସବ୍ଅର୍ବାନ ସିଷ୍ଟମରେ 54 , 777 କୋଟି ଟଙ୍କା ନିବେଶ ପାଇଁ ଲକ୍ଷ୍ୟ ରହିଛି । ଗତି , ନିରାପତ୍ତା ଏବଂ ସେବାକୁ ପ୍ରାଧାନ୍ୟ ଦେଇ ମୁମ୍ବାଇ-ଅହମ୍ମଦାବାଦ ହାଇ ସ୍ପିଡ୍ ରେଳ ରେଳବାଇରେ ଏକ ନୂଆ ଦିଗ ସୃଷ୍ଟି କରିବ । ମରାଠାୱାଡାର ଲାଟୁର , ଆସାମର ନ୍ୟୁ ବଙ୍ଗାଇଗାଓଁ , ଲମଡିଙ୍ଗ , ବୁନ୍ଦେଲଖଣ୍ଡର ଝାନ୍ସୀ ଏବଂ ହରିଆନାର ସୋନେପତ୍ରେ ମେକ୍ ଇନ୍ ଇଣ୍ଡିଆ ଯୋଜନାରେ ଆରମ୍ଭ ହୋଇଥିବା ପ୍ରକଳ୍ପ ଯୋଗୁ ଆର୍ଥିକ ଅଭିବୃଦ୍ଧି ସହ ନିଯୁକ୍ତି ସୁଯୋଗ ସୃଷ୍ଟି ହୋଇପାରିଛି । 2013-14ରେ 610 ଆରକେଏମର ବିଦ୍ୟୁତୀକରଣ ହୋଇଥିବା ବେଳେ 2017-18ରେ ଏଥିରେ 6 ଗୁଣ ବୃଦ୍ଧି ହୋଇ 4087 ଆରକେଏମର ବିଦ୍ୟୁତୀକରଣ ହୋଇଛି ।


    2016-17ରେ 1107 ମେଟ୍ରିକ ଟନ୍ ଏବଂ 2017-18ରେ 1162 ମେଟ୍ରିକ୍ ଟନ୍ ପଣ୍ୟ ପରିବହନ କରି ରେଳବାଇ ଦେଶର ଆର୍ଥିକ ବିକାଶରେ ମାଇଲଖୁଣ୍ଟ ହୋଇପାରିଛି । ପଣ୍ୟ ପରିବହନରୁ ଆୟରେ ପ୍ରାୟ 12% ବୃଦ୍ଧି ହୋଇଥିବା ବେଳେ 2017-18ରେ ଏହା 1.17 ଲକ୍ଷ କୋଟି ଟଙ୍କା ଛୁଇଁବା ଆଶା କରାଯାଏ । 2019-20ରେ ସ୍ୱତନ୍ତ୍ର ମାଲ୍ ପରିବହନ କରିଡର ଭାରତୀୟ ଅର୍ଥନୀତିକୁ ଆଗେଇ ନେବ ।


    ଷ୍ଟେସନ ଗୁଡ଼ିକରେ ଏସ୍କାଲେଟର , ଲିଫ୍ଟ , ମାଗଣା ୱାଇଫାଇ ସୁବିଧା ସହ ଯାତ୍ରୀମାନଙ୍କ ପାଇଁ ବିଭିନ୍ନ ଅତ୍ୟାଧୁନିକ ସୁବିଧା ଯୋଗାଇ ଦେବା ବ୍ୟବସ୍ଥା କରାଯାଉଛି । ସ୍ଥାନୀୟ କଳା ଓ ସଂସ୍କୃତିର ପ୍ରଦର୍ଶନ ପାଇଁ 2019 ମାର୍ଚ୍ଚ ସୁଦ୍ଧା 68ଟି ଷ୍ଟେସନରେ ବିଭିନ୍ନ କାର୍ଯ୍ୟ ପାଇଁ ଲକ୍ଷ୍ୟ ରହିଛି । ତେଜସ୍ , ଅନ୍ତୋଦୟ ଏବଂ ହମସଫର ଟ୍ରେନର ଶୁଭାରମ୍ଭ ସହ ବିଭିନ୍ନ ଟ୍ରେନ୍ ଏବଂ ବଗିର ବିକାଶ କରାଯାଉଛି । ଯାତ୍ରୀଙ୍କ ସୁବିଧାକୁ ଦୃଷ୍ଟିରେ ରଖି ବିଗତ 4 ବର୍ଷ ମଧ୍ୟରେ 407ଟି ନୂତନ ଟ୍ରେନ ସେବା ଆରମ୍ଭ କରାଯାଇଛି । କେବଳ ପର୍ବପର୍ବାଣୀ ସମୟରେ 1.37 ଲକ୍ଷ ଟ୍ରେନ୍ ସେବା ଯୋଗାଇ ଦିଆଯାଇଛି । କ୍ୟାଟରିଂ ସେବା ଗୁରୁତ୍ୱପୂର୍ଣ୍ଣ ହୋଇଥିବାରୁ 300ରୁ ଅଧିକ ଟ୍ରେନରେ ଖାଦ୍ୟ ଦ୍ରବ୍ୟରେ ଏମ୍ଆରପି ଉଲ୍ଲେଖ ବାଧ୍ୟତାମୂଳକ କରାଯାଇଛି । କିଚେନରେ ଖାଦ୍ୟ ପ୍ରସ୍ତୁତିରେ ପରିମଳ ଓ ସ୍ୱଚ୍ଛତା ରକ୍ଷା ପାଇଁ ଆର୍ଟିଫିସିଆଲ ଇଣ୍ଟେଲିଜେନ୍ସ ବ୍ୟବହାର କରାଯାଉଛି ।


    ମୌଳିକ ଭିତ୍ତିଭୂମି ଏବଂ ନିରାପତ୍ତା ଜନିତ କାର୍ଯ୍ୟ ପାଇଁ ସାମୟିକ ଭାବେ ଟ୍ରେନ ଚଳାଚଳ ବିଳମ୍ବ ହେଉଥିଲେ ମଧ୍ୟ ଆଗକୁ ସମୟାନୁବର୍ତ୍ତିତ ଏବଂ ନିରାପତ୍ତା କ୍ଷେତ୍ରରେ ଏଥିରେ ଉନ୍ନତି ହେବ । ଟ୍ରେନ ଗୁଡ଼ିକର ରନିଙ୍ଗ ସମୟ ମଧ୍ୟ ହ୍ରାସ ପାଇଛି । ଟ୍ରେନର ବିଳମ୍ବ ଯାତ୍ରା ସମ୍ପର୍କରେ ଯାତ୍ରୀଙ୍କୁ ମୋବାଇଲ ମାଧ୍ୟମରେ ମେସେଜ୍ ଦେବା ପ୍ରକ୍ରିୟା 1373ଟି ଟ୍ରେନ୍ ପାଇଁ ଆରମ୍ଭ ହୋଇପାରିଛି ।


    ମହାତ୍ମାଗାନ୍ଧୀଙ୍କୁ 150 ତମ ଜନ୍ମ ବାର୍ଷିକୀକୁ ଦୃଷ୍ଟିରେ ରଖି ଭାରତୀୟ ରେଳବାଇ ପକ୍ଷରୁ ବିଭିନ୍ନ କାର୍ଯ୍ୟକୁ ଗୁରୁତ୍ୱ ଦିଆଯାଇଛି । ପରିଚ୍ଛନତା , ସ୍ୱଚ୍ଛତା , ତୃତୀୟ ପକ୍ଷ ଦ୍ୱାରା ସ୍ୱାଧୀନ ସର୍ଭେ , ସମନ୍ୱିତ ଯାନ୍ତ୍ରିକ ପରିଷ୍କରଣ , ଜୈବ ଶୌଚାଳୟ , ଅଟୋମେଟିକ୍ ରେଲ୍ ମାଉଂଟେଡ ମେସିନ୍ ଇତ୍ୟାଦି ଏହା ମଧ୍ୟରେ ଅନ୍ତର୍ଭୁକ୍ତ ।


    ଭାରତୀୟ ରେଳବାଇ ମଧ୍ୟ ସ୍ୱଚ୍ଛ ଓ ଦାୟିତ୍ୱବଦ୍ଧତା ସହ ଡିଜିଟାଲୀକରଣକୁ ଗୁରୁତ୍ୱ ଦେଉଛି । ଇ-ରିଭର୍ସ ନିଲାମ ନୀତି ଲାଗୁ ହୋଇଥିବାରୁ ପ୍ରାୟ 20 ହଜାର କୋଟି ଟଙ୍କା ସଞ୍ଚୟ ହୋଇପାରିବ । 30 ମାସ ପରିବର୍ତ୍ତେ ଏବେ 6 ମାସ ମଧ୍ୟରେ ରିସର୍ଚ୍ଚ ଡିଜାଇନ ଏବଂ ଷ୍ଟାଣ୍ଡାର୍ଡ ଅର୍ଗାନାଇଜେସନକୁ ଅନୁମୋଦନ ମିଳିପାରୁଛି ।


    ରେଳବାଇର 13 ଲକ୍ଷରୁ ଅଧିକ ସଦସ୍ୟଙ୍କ ସଶକ୍ତିକରଣ ସହ ସେମାନଙ୍କୁ ଦକ୍ଷ କରିବାକୁ କାର୍ଯ୍ୟ ହାତକୁ ନିଆଯାଇଛି । 2018 ଅଗଷ୍ଟରେ ଭାରତର ପ୍ରଥମ ଜାତୀୟ ରେଳ ଓ ପରିବହନ ବିଶ୍ୱବିଦ୍ୟାଳୟର ଶୁଭାରମ୍ଭ ହେବ । କର୍ମଚାରୀ ସଶକ୍ତିକରଣ ଓ ଦକ୍ଷତା ବିକାଶ ସହ ରେଳବାଇ ତାର ଶ୍ରମଶକ୍ତି ଦ୍ୱାରା ଦେଶର ଜୀବନ ରେଖା ହୋଇ ଆର୍ଥିକ ଅଭିବୃଦ୍ଧିରେ ସହାୟକ ହେବା ସହ 130 କୋଟି ଲୋକଙ୍କ ଆକାଂକ୍ଷା ପୂରଣ ଦିଗରେ ଉଦ୍ୟମ କରିଚାଲିଛି ।


    ************

    
    
    (Release ID: 1535121) Visitor Counter : 2