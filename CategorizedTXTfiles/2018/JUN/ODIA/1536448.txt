      ଇସ୍ପାତ ମନ୍ତ୍ରଣାଳୟ

      କ୍ୱାଲିଟି କଣ୍ଟ୍ରୋଲ ଅର୍ଡ଼ର ଅଧୀନରେ ଆଉ 16ଟି ଅଧିକ ଇସ୍ପାତଜାତ ଉତ୍ପାଦ
      • ଇସ୍ପାତ ଓ ଇସ୍ପାତ ଉତ୍ପାଦର 85-90% ହେଲା ନିୟନ୍ତ୍ରଣାଧୀନ

      Posted On: 24 JUN 2018 2:09PM by PIB Bhubaneshwar

    ଇସ୍ପାତ ସେକ୍ଟରରେ 100% ଗୁଣାତ୍ମକତା ସୁନିଶ୍ଚିତ କରିବା ସକାଶେ ପ୍ରତିବଦ୍ଧତା ପ୍ରକଟର ଅଂଶବିଶେଷ ସ୍ୱରୂପ , ଇସ୍ପାତ ମନ୍ତ୍ରଣାଳୟ ଦୁଇଟି କ୍ୱାଲିଟି କଣ୍ଟ୍ରୋଲ ନିର୍ଦ୍ଦେଶନାମା ଜାରି କରିଛି । ଏହି ଦୁଇଟି ନିର୍ଦ୍ଦେଶନାମା ଯଥାକ୍ରମେ ଷ୍ଟିଲ୍ ଆଣ୍ଡ ଷ୍ଟିଲ୍ ପ୍ରଡ଼କ୍ଟସ୍ (କ୍ୱାଲିଟି କଣ୍ଟ୍ରୋଲ୍) ନିର୍ଦ୍ଦେଶନାମା , 2018 ଏବଂ ଷ୍ଟେନଲେସ୍ ଷ୍ଟିଲ୍ ପ୍ରଡ଼କ୍ଟସ୍ (କ୍ୱାଲିଟି କଣ୍ଟ୍ରୋଲ୍) ନିର୍ଦ୍ଦେଶନାମା , 2018 ଯାହା ବିଜ୍ଞପ୍ତି No S.O 2998 (E) ଏବଂ S.O. 2999 (E) ଭାବେ ଜୁନ୍ 20 , 2018 ତାରିଖରେ ପ୍ରକାଶ ପାଇଛି । ଏହା ଫଳରେ , ଅଧିକ 6ଟି ଇସ୍ପାତ ଉତ୍ପାଦକୁ ଗୁଣାତ୍ମକ ନିୟନ୍ତ୍ରଣ ପରିସରଭୁକ୍ତ କରାଯାଇଛି । ଇତି ପୂର୍ବରୁ , 34ଟି କାର୍ବନ ଇସ୍ପାତ ଉତ୍ପାଦ ଏବଂ 3ଟି ଷ୍ଟେନ୍ଲେସ୍ ଷ୍ଟିଲ୍ ଉତ୍ପାଦ ସକାଶେ ମନ୍ତ୍ରଣାଳୟ ପକ୍ଷରୁ ବିଜ୍ଞପ୍ତି ପ୍ରକାଶ ପାଇଥିଲା । ଏହାର ପରିଣାମସ୍ୱରୂପ , ଏହି ଆଦେଶନାମା ବଳରେ ଏବେ ମୋଟ 50 ପ୍ରକାରର କାର୍ବନ୍ ଷ୍ଟିଲ୍ ଏବଂ 3 ପ୍ରକାରର ଷ୍ଟେନଲେସ୍ ଷ୍ଟିଲ୍ ଉତ୍ପାଦ , ଯାହାର କି ମାନବ ସ୍ୱାସ୍ଥ୍ୟ ଉପରେ ପ୍ରତ୍ୟକ୍ଷ ପ୍ରଭାବ ରହିଛି ଏବଂ ଭିତ୍ତିଭୂମି , ଗୃହନିର୍ମାଣ , ଇଞ୍ଜିନିୟରିଂ ପ୍ରୟୋଗ ଓ ଜନସାଧାରଣଙ୍କ ସୁରକ୍ଷା ଓ ନିରାପତ୍ତା ଲାଗି ବେଶ୍ ଗୁରୁତ୍ୱପୂର୍ଣ୍ଣ ସେସବୁକୁ କ୍ୱାଲିଟି କଣ୍ଟ୍ରୋଲ ପରିସରଭୁକ୍ତ କରାଯାଇପାରିଛି । ଏହିସବୁ ଆଦେଶନାମାକୁ କାର୍ଯ୍ୟକାରୀ କରିବା ଦ୍ୱାରା , ପ୍ରାୟ 85-90% ଷ୍ଟିଲ୍ ଏବଂ ଷ୍ଟିଲ୍ ଉତ୍ପାଦ ଯାହାକି ଦେଶର ବିଭିନ୍ନ କ୍ଷେତ୍ରରେ ଉପଯୋଗ ଓ ବ୍ୟବହାର କରାଯାଉଛି ତାହା କ୍ୱାଲିଟି କଣ୍ଟ୍ରେରାଲ୍ ପରିସରଭୁକ୍ତ ହୋଇପାରିଛି ।


    କେନ୍ଦ୍ର ଇସ୍ପାତ ମନ୍ତ୍ରଣାଳୟ ପକ୍ଷରୁ ଏହା ମଧ୍ୟ ସ୍ଥିର କରାଯାଇଛି ଯେ ଟିଣ ଉତ୍ପାଦ ( IS : 1993) , ଯାହାକି ଖାଦ୍ୟ , ଖାଦ୍ୟ ଆଡ଼ିଟିଭ୍ , ଔଷଧ ଓ ଭେଷଜ କ୍ଷେତ୍ରରେ ବ୍ୟବହାର କରାଯାଉଛି ତାହା କ୍ୱାଲିଟି କଣ୍ଟ୍ରୋଲ୍ ଅଧୀନକୁ ଆସିବା ବାଧ୍ୟତାମୂଳକ ଏବଂ ଏହି ଦିଗରେ କାର୍ଯ୍ୟାନୁଷ୍ଠାନ ଗ୍ରହଣ ଆରମ୍ଭ ହୋଇଛି । ଟିଣ ପ୍ଲେଟ୍ ଅଧିକାଂଶତଃ ଖାଦ୍ୟ ପ୍ୟାକେଜିଂ ଓ ଖାଦ୍ୟ ଆଡ଼ିଟିଭ୍ , ଔଷଧ ଓ ଭେଷଜ ଓ ପାନୀୟ କ୍ଷେତ୍ର ତଥା ନନ୍-କ୍ରିଟିକାଲ ଓ ନନ୍-ଫୁଡ଼୍ ଆପ୍ଲିକେଶନ କ୍ଷେତ୍ରରେ ବ୍ୟବହାର କରାଯାଇଥାଏ । ତେଣୁ ମନ୍ତ୍ରଣାଳୟ ପକ୍ଷରୁ ବିଭିନ୍ନ ପକ୍ଷଙ୍କ ସହ ପରାମର୍ଶକ୍ରମେ ତଥା ପର୍ଯ୍ୟାୟଭିତ୍ତିକ ଭାବେ ଅବଶିଷ୍ଟ ଇସ୍ପାତ ଉତ୍ପାଦକୁ କ୍ୟୁସିଓ ପରିସରଭୁକ୍ତ କରାଯିବା ସକାଶେ ବିଚାର କରାଯାଉଛି ।


    ଉପରୋକ୍ତ ବିଜ୍ଞପ୍ତିର ସର୍ତ୍ତାବଳୀ ଅନୁସାରେ , ବିଜ୍ଞପିତ ଇସ୍ପାତ ଉତ୍ପାଦମାନଙ୍କରେ ବିଆଇଏସ ମାର୍କ ନଥାଇ ତାହା ଉତ୍ପାଦିତ , ବିକ୍ର , ବାଣିଜ୍ୟ କାରବାର , ଆମଦାନି କିମ୍ବା ଗଚ୍ଛିତ ରଖାଯାଇପାରିବନାହିଁ । ଏହି ସବୁ ଉତ୍ପାଦର ଘରୋଇ ଉତ୍ପାଦନକାରୀମାନେ ବିଆଇଏସ ସାଟିଫିକେଟ ମାର୍କ ଲାଇସେନ୍ସ ପାଇବା ସକାଶେ ଆବେଦନ କରିବେ । ସେହିଭଳି ଭାରତକୁ ଏଭଳି ସାମଗ୍ରୀ ରପ୍ତାନି କରିବାକୁ ଇଚ୍ଛୁକ ବିଦେଶୀ ଯୋଗାଣକାରୀମାନଙ୍କୁ ଏଭଳି ବିଆଇଏଓ ପଞ୍ଜୀକରଣ ହାସଲ କରିବାକୁ ହେବ ।


    ଏହି ସାମଗ୍ରୀ ବିପୁଳ ମାତ୍ରାରେ ଉତ୍ପାଦନ ତଥା ଆମଦାନି କରାଯାଉଛି ଯାହାକି ନିମ୍ନମାନର ହୋଇଥାଇପାରେ ବୋଲି ଭାରତ ସରକାର ଚିନ୍ତିତ । ପୁଣି ଏହାକୁ ଗୁରୁତ୍ୱପୂର୍ଣ୍ଣ ଉପଭୋକ୍ତାମାନଙ୍କୁ ଯୋଗାଇ ଦିଆଯାଉଛି ଯାହାକି ଶକ୍ତି ବଣ୍ଟନ , ମାନବ ସ୍ୱାସ୍ଥ୍ୟ ଓ ଭିତ୍ତିଭୂମି ଓ ନିର୍ମାଣ ଭଳି ଅତି ଗୁରୁତ୍ୱପୂର୍ଣ୍ଣ କ୍ଷେତ୍ରରେ ବ୍ୟବହାର କରାଯାଉଛି । ତେଣୁ ଏହାର ଗୁଣାତ୍ମକ ମାନ ରକ୍ଷା ନିମନ୍ତେ ସରକାର ଏଭଳି ପଦକ୍ଷେପ ଗ୍ରହଣ କରିଛନ୍ତି ।


    *************

    
    
    (Release ID: 1536448) Visitor Counter : 1