      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଦୁଇଟି ବର୍ଡର ବାଟାଲିୟନ ଗଠନ ହେବ: ରାଜନାଥ ସିଂହ
      • ସୀମାବର୍ତ୍ତୀ ଅଞ୍ଚଳ ପାଇଁ 5ଟି ଗୁଳି ନିରୋଧକ ଆମ୍ବୁଲାନ୍ସ ବ୍ୟବସ୍ଥା ସହ 13,029ଟି ବ୍ୟକ୍ତିଗତ ବଙ୍କର, 1431ଟି ଗୋଷ୍ଠୀ ବଙ୍କର ନିର୍ମାଣ ହେବ: ସ୍ୱରାଷ୍ଟ୍ର ମନ୍ତ୍ରୀ

      Posted On: 08 JUN 2018 5:14PM by PIB Bhubaneshwar

    ଜମ୍ମୁ-କାଶ୍ମୀର ଗସ୍ତର ଦ୍ୱିତୀୟ ଦିବସରେ ଆୟୋଜିତ ସାମ୍ବାଦିକ ସମ୍ମିଳନୀରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂ କହିଲେ ଯେ , 9ଟି ନୂତନ ବାଟାଲିଅନ ଗଠନ କରାଯିବ । ଏଥିରୁ ଦୁଇଟି ସୀମାବର୍ତ୍ତୀ ଅଞ୍ଚଳରେ ଗଠନ ହେବ । ଜମ୍ମୁ-କାଶ୍ମୀର ପୁଲିସ ପାଇଁ ମନ୍ତ୍ରଣାଳୟ ଦୁଇଟି ମହିଳା ବାଟାଲିଅନ ମଞ୍ଜୁର କରିଛି । ଏଥିରୁ ଗୋଟିଏ ଜମ୍ମୁ ଡିଭିଜନ ଏବଂ ଅନ୍ୟଟି କାଶ୍ମୀର ଡିଭିଜନ ପାଇଁ । ରାଜ୍ୟର 2000 ମହିଳାଙ୍କୁ ଏହି ଦୁଇ ବାଟାଲିଅନରେ ନିଯୁକ୍ତି ମିଳିପାରିବ । ନୂତନ ଭାବେ ଗଠନ କରାଯାଉଥିବା 5ଟି ଆଇଆରପି ବାଟାଲିଅନରେ ରାଜ୍ୟର ଯୁବକମାନଙ୍କ ପାଇଁ 60% ସଂରକ୍ଷଣ ସୁବିଧା ରହିବ ।


    ଜମ୍ମୁ-କାଶ୍ମୀରରେ ସୀମାବର୍ତ୍ତୀ ଏବଂ କାଶ୍ମୀରରୁ ଦେଶାନ୍ତର ହୋଇଥିବା ଲୋକଙ୍କ ସ୍ୱାର୍ଥ ରକ୍ଷା ଦିଗରେ ସରକାରଙ୍କ ପ୍ରତିବଦ୍ଧତାକୁ ଦୋହରାଇ ରାଜନାଥ ସିଂହ କହିଥିଲେ , ଏଠାକାର ଲୋକଙ୍କ ସମସ୍ୟା ସମ୍ପର୍କରେ କେନ୍ଦ୍ର ଅବଗତ ଅଛି ଏବଂ ତାହାର ସମାଧାନ ପାଇଁ ଉଦ୍ୟମ କରୁଛି । ସୀମାପାର ଗୁଳି ବିନିମୟ କିମ୍ବା ଅସ୍ତ୍ର ବିରତି ଉଲ୍ଲଂଘନ ଦ୍ୱାରା ପ୍ରାଣ ହରାଉଥିବା ଲୋକଙ୍କ ପାଇଁ 5 ଲକ୍ଷ ଟଙ୍କା ଲେଖାଏଁ ସହାୟତା ପାଇଁ କେନ୍ଦ୍ର ସରକାର ନିଷ୍ପତ୍ତି ନେଇଥିବା ସେ କହିଥିଲେ । ଏବେ ଏହି ଅର୍ଥ ସିଧାସଳଖ ପ୍ରାଣ ହରାଇଥିବା ସମ୍ପର୍କୀୟଙ୍କ ଆକାଉଣ୍ଟକୁ ଯିବ ଏବଂ ତାହାକୁ ଫିକ୍ସଡ ଡିପୋଜିଟ ରଖିବାକୁ ଥିବା ସର୍ତ୍ତ ମଧ୍ୟ ପ୍ରତ୍ୟାହାର କରି ନିଆଯାଇଛି । 14 , 460ଟି ବଙ୍କର ନିର୍ମାଣ କରାଯିବ । ଏଥିରୁ 13 , 029ଟି ବ୍ୟକ୍ତିଗତ ଏବଂ 1431ଟି ଗୋଷ୍ଠୀ ବଙ୍କର ରହିବ । ବଙ୍କର ନିର୍ମାଣ ପାଇଁ ସ୍ୱରାଷ୍ଟ୍ର ମନ୍ତ୍ରଣାଳୟ 415 କୋଟି ଟଙ୍କା ମଞ୍ଜୁର କରିଛି । ସୀମାବର୍ତ୍ତୀ ଲୋକଙ୍କ ପାଇଁ ସରକାର ସୀମା-ଭବନ ନିର୍ମାଣ କରିବାକୁ ଚିନ୍ତା କରୁଛନ୍ତି ।


    ଜମ୍ମୁରେ ସାମ୍ବାଦିକମାନଙ୍କୁ ସୂଚନା ଦେଇ ରାଜନାଥ ସିଂହ କହିଲେ ଯେ , ଜମ୍ମୁ-କାଶ୍ମୀରରେ ଥଇଥାନ ହୋଇଥିବା ପଶ୍ଚିମ-ପାକିସ୍ତାନ ଶରଣାର୍ଥୀମାନଙ୍କୁ ପରିବାର ପିଛା ସାଢ଼େ 5 ଲକ୍ଷ ଟଙ୍କା ସହାୟତା ଦେବାକୁ ସରକାର ନିଷ୍ପତ୍ତି ନେଇଛନ୍ତି । ଏହି ନିଷ୍ପତ୍ତି ଯୋଗୁ ପ୍ରାୟ 5764 ପରିବାର ଉପକୃତ ହେବେ । କାଶ୍ମୀରୀ ଏବଂ ଜମ୍ମୁର ଶରଣାର୍ଥୀଙ୍କୁ 2015 ମସିହାରୁ ରିଲିଫ ପରିମାଣ 10 ହଜାର ଟଙ୍କାକୁ ବୃଦ୍ଧି କରାଯାଇଥିଲା । ଏବେ ତାହା ମାସିକ 13 ହଜାର ଟଙ୍କାକୁ ବୃଦ୍ଧି କରାଯାଇଛି । ଯାହାକି 30% ବୃଦ୍ଧି ।


    ଶରଣାର୍ଥୀମାନେ ସମ୍ମୁଖିନ ହେଉଥିବା ସମସ୍ୟା ସମାଧାନ ପାଇଁ ବିଭିନ୍ନ ଗୋଷ୍ଠୀର ଶରଣାର୍ଥୀଙ୍କ ପ୍ରତିନିଧିଙ୍କୁ ନେଇ ପରାମର୍ଶଦାତା ବୋର୍ଡ ଗଠନ କରାଯିବ । ସୀମାପାର ଗୁଳି ବିନିମୟ ବେଳେ ଆହତ ହେଉଥିବା ଲୋକଙ୍କୁ ସ୍ଥାନାନ୍ତର ପାଇଁ 5ଟି ଗୁଳି ନିରୋଧକ ଆମ୍ବୁଲାନ୍ସ ବ୍ୟବସ୍ଥା କରାଯିବ ବୋଲି ସେ କହିଥିଲେ ।


    ସ୍ୱରାଷ୍ଟ୍ର ମନ୍ତ୍ରୀ କହିଥିଲେ ଯେ , ମନ୍ତ୍ରଣାଳୟର ନିଷ୍ପତ୍ତି ଅନୁଯାୟୀ ସୀମାପାର ଗୁଳି ବିନିମୟରେ ଗୃହପାଳିତ ପଶୁଙ୍କ ମୃତ୍ୟୁ ପାଇଁ କ୍ଷତିପୂରଣ ପରିମାଣ 30 ହଜାର ଟଙ୍କାରୁ 50 ହଜାର ଟଙ୍କାକୁ ବୃଦ୍ଧି କରାଯାଇଛି । ପୂର୍ବରୁ ଅତି ବେଶୀରେ 3ଟି ପଶୁଙ୍କ ପାଇଁ କ୍ଷତିପୂରଣ ବ୍ୟବସ୍ଥା ନିୟମକୁ ମଧ୍ୟ ପ୍ରତ୍ୟାହାର କରାଯାଇଛି ।


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ଜମ୍ମୁର ସୀମାବର୍ତ୍ତୀ ଆରଏସ୍ ପୁରା ଅଞ୍ଚଳ ବୁଲିବା ସହ ସୀମାପାର ଗୁଳି ବିନିମୟ ଦ୍ୱାରା କ୍ଷତିଗ୍ରସ୍ତ ଲୋକଙ୍କ ସହ ଆଲୋଚନା କରିଥିଲେ । କୃଷକଙ୍କ ଦାବି ଅନୁଯାୟୀ ଗୁଳି ବିନିମୟରେ କ୍ଷତିଗ୍ରସ୍ତ ହେଉଥିବା ଫସଲକୁ ପ୍ରଧାନମନ୍ତ୍ରୀ ଫସଲ ବୀମା ଯୋଜନାରେ ଅନ୍ତର୍ଭୁକ୍ତ କରିବାକୁ ସରକାର ଚିନ୍ତା କରିବେ ବୋଲି ସେ ପ୍ରତିଶ୍ରୁତି ଦେଇଥିଲେ । ଜିଲ୍ଲା ପୁଲିସ ଲାଇନରେ ସେ ଜମ୍ମୁ-କାଶ୍ମୀର ପୁଲିସର ସହିଦମାନଙ୍କୁ ଶ୍ରଦ୍ଧାଞ୍ଜଳି ଜଣାଇଥିଲେ ।


    ପୂର୍ବରୁ ସ୍ୱରାଷ୍ଟ୍ର ମନ୍ତ୍ରୀ କୁପୱାରା ସୀମାବର୍ତ୍ତୀ ଅଞ୍ଚଳ ବୁଲିବା ସହ ଲୋକଙ୍କ ସହ ଆଲୋଚନା କରିଥିଲେ । ତାଙ୍କ ସହ ଏହି ଅବସରରେ ଜମ୍ମୁ-କାଶ୍ମୀର ମୁଖ୍ୟମନ୍ତ୍ରୀ ମେହବୁବା ମୁଫତି , ଉତ୍ତର-ପୂର୍ବାଞ୍ଚଳ ବିକାଶ ରାଷ୍ଟ୍ର ମନ୍ତ୍ରୀ (ସ୍ୱାଧୀନ) , ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟର ରାଷ୍ଟ୍ରମନ୍ତ୍ରୀ , ପର୍ସୋନେଲ , ପବ୍ଲିକ ଗ୍ରିଭାନ୍ସ ଏବଂ ପେନସନ୍ , ଆଟମିକ୍ ଏନର୍ଜି ଏବଂ ସ୍ପେସ୍ ମନ୍ତ୍ରୀ ଡକ୍ଟର ଜିତେନ୍ଦ୍ର ସିଂହ ଊପସ୍ଥିତ ଥିଲେ ।


    *************

    
    
    (Release ID: 1535057) Visitor Counter : 2