      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଦେଶବ୍ୟାପୀ କୃଷକଙ୍କ ସହ ମତବିନିମୟ କାଳରେ ପ୍ରଧାନମନ୍ତ୍ରୀଙ୍କ ଉଦ୍ବୋଧନ(20.06.2018)
      Posted On: 20 JUN 2018 8:37PM by PIB Bhubaneshwar


    ନମସ୍ତେ , ମୋର କୃଷକ ଭାଇ ଓ ଭଉଣୀମାନେ ।


    ନମସ୍ତେ - ନମସ୍ତେ ।


    ମୋ ପାଇଁ ଖୁସିର କଥା ହେଉଛି କି ଆଜି ମୋତେ ସାରା ଦେଶର 600 ଜିଲ୍ଲାର କୃଷି ବିଜ୍ଞାନ କେନ୍ଦ୍ର , କେ.ବି.କେ ଏବଂ ଦେଶର ବିଭିନ୍ନ ଭାଗରେ ଥିବା 2 ଲକ୍ଷ ସାଧାରଣ ଜନସେବା କେନ୍ଦ୍ରରେ ଆମର ଯେଉଁ କୃଷକ ଭାଇ-ଭଉଣୀମାନେ ଉପସ୍ଥିତ ଅଛନ୍ତି , ଯେଉଁମାନେ ଆଜି ଆମ ସହିତ ଯୋଡି ହୋଇଛନ୍ତି , ସେମାନଙ୍କଠାରୁ ସେମାନଙ୍କ ଅନୁଭବ ଜାଣିବାର , ସେମାନଙ୍କର କଥା ସିଧାସଳଖ ଶୁଣିବାର ଏକ ଦୁର୍ଲଭ ସୁଯୋଗ ଆଜି ମୋତେ ପ୍ରାପ୍ତ ହୋଇଛି ।


    ଆପଣମାନେ ସମୟ ବାହାର କରି ଆସିଲେ , ଏକ ଉତ୍ସବର ପରିବେଶ ସୃଷ୍ଟି କରି ବସିଛନ୍ତି , ଆଉ ମୁଁ ଏଠାରେ ମୋ ଟିଭି ପରଦାରେ ଦେଖି ପାରୁଛି ଆପଣଙ୍କ ମୁଖମଣ୍ଡଳର ହସ , ଆପଣମାନଙ୍କର ଉଦ୍ଦୀପନା-ଉତ୍ସାହ ; ମୋ ପାଇଁ ଆଜି ହିଁ ହେଉଛି ବହୁତ ଖୁସିର ଦିନ । କୃଷକମାନେ ହେଉଛନ୍ତି ଆମର ଅନ୍ନଦାତା – ସେମାନେ ଲୋକଙ୍କୁ ଭୋଜନ ଦେଉଛନ୍ତି , ପଶୁମାନଙ୍କୁ ଗୋ-ଖାଦ୍ୟ ଦେଉଛନ୍ତି , ସମସ୍ତ ଉଦ୍ୟୋଗ ଗୁଡିକୁ କଂଚା ମାଲ ଦେଉଛନ୍ତି , ଦେଶର ଖାଦ୍ୟ ସୁରକ୍ଷାକୁ ସୁନିଶ୍ଚିତ କରିବାର ସଂମ୍ପୂର୍ଣ୍ଣ ଶ୍ରେୟ ଆମର କୃଷକ ଭାଇ ଓ ଭଉଣୀମାନଙ୍କୁ ଯାଇଥାଏ ।


    ଭାରତ ଖାଦ୍ୟ ଶସ୍ୟ କ୍ଷେତ୍ରରେ ଆତ୍ମନିର୍ଭରଶୀଳ ହେଉ , ଏଥିପାଇଁ ଆମର କୃଷକ ଭାଇ-ଭଉଣୀମାନେ ନିଜ ରକ୍ତ-ଝାଳକୁ ଏକାଠି କରିଦେଲେ , କିନ୍ତୁ ସମୟ ସହିତ କୃଷକଙ୍କର ନିଜର ବିକାଶ ଧୀରେ-ଧୀରେ ସଂକୁଚିତ ହୋଇ ଚାଲିଲା । ଆରମ୍ଭରୁ ହିଁ ଦେଶର କୃଷକମାନଙ୍କୁ ସେମାନଙ୍କ ଭାଗ୍ୟ ଉପରେ ଛାଡ଼ି ଦିଆଗଲା । ପ୍ରତ୍ୟେକ ଚିନ୍ତାଧାରାକୁ ବଦଳାଇବା ପାଇଁ ଗୋଟିଏ ନିରନ୍ତର ପ୍ରୟାସର ଆବଶ୍ୟକତା ରହିଥିଲା , ବୈଜ୍ଞାନିକ ପ୍ରୟାସର ଆବଶ୍ୟକତା ଥିଲା । ପ୍ରଗତିଶୀଳ କୃଷକମାନଙ୍କୁ ଆଗକୁ ଆଣି କୃଷକମାନଙ୍କ ମଧ୍ୟରେ ବଦଳୁଥିବା ଯୁଗ ଅନୁସାରେ ପରିବର୍ତ୍ତନ ପାଇଁ ପ୍ରୟାସ କରିବାର ଆବଶ୍ୟକତା ଥିଲା , କିନ୍ତୁ ସେହି କାମରେ ଆମେ ବହୁତ ବର୍ଷ ଡେରି କରିଦେଇଛୁ । ବିଗତ ଚାରି ବର୍ଷରେ ଆମେ ବିଲବାଡ଼ିର ରକ୍ଷଣା-ବେକ୍ଷଣ ଠାରୁ ଆରମ୍ଭ କରି ଉତ୍ତମ ଗୁଣାତ୍ମକ , ଭଲ ମାନର ବିହନ ପ୍ରସ୍ତୁତ ହେଉ , କୃଷକମାନଙ୍କ ପାଇଁ ପର୍ଯ୍ୟାପ୍ତ ପରିମାଣର ଉପଲବ୍ଧ ହେଉ , ବିଜୁଳି ପାଣି ଠାରୁ ଆରମ୍ଭ କରି ବଜାର ଉପଲବ୍ଧ କରାଇବା ପର୍ଯ୍ୟନ୍ତ ଏକ ସନ୍ତୁଳିତ ଏବଂ ବ୍ୟାପକ ଯୋଜନା ଅନୁସାରେ କାର୍ଯ୍ୟ କରିବାର ଆମେ ଭରପୂର ପ୍ରୟାସ କରିଛୁ । ଆଉ ଆମେ ସ୍ଥିର କରିଛୁ କି 2022 ପର୍ଯ୍ୟନ୍ତ କୃଷକ ମାନଙ୍କର ଆୟ ଦୁଇଗୁଣା କରିବାର ଲକ୍ଷ୍ୟକୁ ନେଇ ଆଗକୁ ବଢ଼ିବାର ଅଛି । କୃଷକ ମାନଙ୍କୁ ସାଙ୍ଗରେ ନେଇ ଆଗକୁ ବଢ଼ିବାର ଅଛି । ସରକାରଙ୍କର ପୁରୁଣା ନୀତିକୁ ବଦଳାଇ ଆଗକୁ ଚାଲିବାର ଅଛି । ଯେଉଁଠି-ଯେଉଁଠି ସମସ୍ୟା ରହିଛି , ସେଗୁଡ଼ିକୁ ଦୂର କରି ଆଗକୁ ବଢ଼ିବାର ଅଛି । ଯେଉଁଠି-ଯେଉଁଠି ପ୍ରତିବନ୍ଧକ ରହିଛି , ସେଗୁଡ଼ିକୁ ଶେଷ କରି ଆଗକୁ ବଢ଼ିବାର ଅଛି ।


    ଆଉ ଯେତେବେଳେ ଆମେ କୃଷକଙ୍କର ଆୟ ଦୁଇଗୁଣ କରିବାର କଥା କହିଛୁ ତ , ବହୁତ ଲୋକ ଏପରି ଅଛନ୍ତି , ଯେଉଁମାନେ ତାହାକୁ ଥଟ୍ଟା ପରିହାସ କରି ଉଡାଇ ଦେଇଥିଲେ , ଏହା ତ ’ ସମ୍ଭବ ନୁହେଁ , ଏହା ତ ’ କଷ୍ଟକର , ଏହା କିପରି ହୋଇ ପାରିବ ; ନିରାଶ କରିବା ଭଳି ଏକ ବାତାବରଣ ସୃଷ୍ଟି କରିଦେଲେ , କିନ୍ତୁ ଆମେ ସ୍ଥିର କଲୁ । ଦେଶର କୃଷକମାନଙ୍କ ଉପରେ ମୋର ଭରସା ଥିଲା ଯଦି ଆମ ଦେଶର କୃଷକ ମାନଙ୍କ ସମ୍ମୁଖରେ କୌଣସି ଲକ୍ଷ୍ୟ ରଖାଯାଏ , ଆବଶ୍ୟକ ବାତାବରଣ ସୃଷ୍ଟି କରାଯାଏ , ପରିବର୍ତ୍ତନ ଅଣାଯାଏ ତ ମୋ ଦେଶର କୃଷକ ଆହ୍ୱାନର ମୁକାବିଲା କରିବାକୁ ପ୍ରସ୍ତୁତ ଥାଆନ୍ତି , ପରିଶ୍ରମ କରିବାକୁ ପ୍ରସ୍ତୁତ ଥାଆନ୍ତି , ପରିଣାମ ଆଣିବାକୁ ପ୍ରସ୍ତୁତ ଥାଆନ୍ତି ଆଉ ଅତୀତରେ ସେମାନେ କରି ଦେଖାଇଛନ୍ତି ।


    ଆମେ ଏହାକୁ ହାସଲ କରିବା ପାଇଁ ଲକ୍ଷ୍ୟ ନିର୍ଦ୍ଧାରିତ କଲୁ ଆଉ ସେହି ଦିଗରେ ଆପଣ ସମସ୍ତଙ୍କୁ କୃଷକମାନଙ୍କୁ ସାଙ୍ଗରେ ନେଇ ଆଗକୁ ବଢିବା ପାଇଁ ନିରନ୍ତର ପ୍ରୟାସ ଚଲାଇଛୁ । ଏହି କାର୍ଯ୍ୟକୁ ପ୍ରାପ୍ତ କରିବା ପାଇଁ ମୁଖ୍ୟତଃ ଚାରୋଟି ବିଷୟ ଉପରେ ଗୁରୁତ୍ୱ ଦିଆଯାଇଛି । ପ୍ରଥମଟି ହେଉଛି – କୃଷକମାନଙ୍କର ଯେଉଁ ଖର୍ଚ୍ଚ ହୋଇଥାଏ , କଂଚାମାଲ ପାଇଁ ଖର୍ଚ୍ଚ ହୋଇଥାଏ ; ତାହା କିପରି କମରୁ ଅତି କମ୍ ହେବ । ଦ୍ୱିତୀୟରେ – ସେ ଯାହା ଉତ୍ପାଦନ କରିଥାଏ , ଯାହା ଅମଳ କରିଥାଏ , ତାହାର ଉଚିତ ମୂଲ୍ୟ ମିଳୁ । ତୃତୀୟରେ – କୃଷକ ଯାହା ଉତ୍ପାଦନ କରିଥାଏ , ଯାହା ଅମଳ କରିଥାଏ , ତାହାକୁ ନଷ୍ଟ ହେବାରୁ ରୋକାଯାଉ , ଆଉ ଚତୁର୍ଥରେ ଚାଷବାସ ବ୍ୟତୀତ କୃଷକର ଆୟ ବୃଦ୍ଧି ପାଇଁ ବିକଳ୍ପ ସ୍ରୋତ ପ୍ରସ୍ତୁତ ହେଉ ।


    ଦେଶର କୃଷକମାନଙ୍କୁ ଫସଲର ଉଚିତ ମୂଲ୍ୟ ମିଳୁ - ଏଥିପାଇଁ ଚଳିତ ବଜେଟରେ ସରକାର ଏକ ବହୁତ ବଡ଼ ନିଷ୍ପତ୍ତି ନେଇଛନ୍ତି । ସରକାର ସ୍ଥିର କରିଛନ୍ତି କି ଅଧିସୂଚିତ ଫସଲ ଗୁଡ଼ିକ ପାଇଁ ସର୍ବନିମ୍ନ ସମର୍ଥନ ମୂଲ୍ୟ (MSP) ସେମାନଙ୍କ ଖର୍ଚ୍ଚର ଅତି କମ୍ ରେ ଦୁଇ ଗୁଣ ଘୋଷଣା କରାଯିବ । ଏଥିରେ ବହୁତ ଗୁଡ଼ିଏ ଜିନିଷର ସମାବେଶ କରାଯାଇଛି । ଆଉ ମୁଁ ଆପଣମାନଙ୍କୁ ଜଣାଉଛି କି ସର୍ବନିମ୍ନ ସମର୍ଥନ ମୂଲ୍ୟ ପାଇଁ ଯେଉଁ ଖର୍ଚ୍ଚ ଯୋଡ଼ାଯିବ ସେଥିରେ ଅନ୍ୟ ଶ୍ରମିକ ମାନଙ୍କ ପରିଶ୍ରମର ମୂଲ୍ୟ ଯୋଡ଼ା ଯିବ , ଗୃହପାଳିତ ପଶୁ ଏବଂ ଯନ୍ତ୍ରପାତି ଉପରେ ଯେଉଁ ଖର୍ଚ୍ଚ କରାଯିବ , ତାହାକୁ ମଧ୍ୟ ଯୋଡ଼ାଯିବ , ମଞ୍ଜି ଏବଂ ସାରରେ ଯେଉଁ ଯେଉଁ ଖର୍ଚ୍ଚ କରାଯିବ , ତାହାକୁ ମଧ୍ୟ ଯୋଡ଼ାଯିବ , ଜଳସେଚନ ଖର୍ଚ୍ଚକୁ ମଧ୍ୟ ଯୋଡ଼ାଯିବ , ରାଜ୍ୟ ସରକାରଙ୍କୁ ଯେଉଁ-ଯେଉଁ ରାଜସ୍ୱ ଦେଉଛନ୍ତି ତାହାକୁ ମଧ୍ୟ ଯୋଡ଼ାଯିବ , କୃଷି କାର୍ଯ୍ୟ ପାଇଁ ପୁଞ୍ଜି ଉପରେ ଯେଉଁ ସୁଧ ଦେବାକୁ ପଡ଼ୁଛି ତାହା ମଧ୍ୟ ଯୋଡ଼ାଯିବ , ଲିଜ୍ ରେ ନିଆ ଯାଇଥିବା ଜମି ପାଇଁ ଭଡ଼ା ମଧ୍ୟ ସେଥିରେ ଯୋଡ଼ାଯିବ , ଏ ସବୁକୁ ସର୍ବନିମ୍ନ ସମର୍ଥନ ମୂଲ୍ୟରେ ସାମିଲ କରାଯାଇଛି । କେବଳ ଏତିକି ହିଁ ନୁହେଁ , କୃଷକ ନିଜର ଯେଉଁ ପରିଶ୍ରମ କରୁଛି ଆଉ ତାଙ୍କର ପରିବାରର ସଦସ୍ୟମାନେ ଯେଉଁ ପରିଶ୍ରମ କରୁଛନ୍ତି , ସେହି ପରିଶ୍ରମର ମଧ୍ୟ ମୂଲ୍ୟ ନିର୍ଦ୍ଧାରିତ କରି ଖର୍ଚ୍ଚ ମଧ୍ୟରେ ତାହାକୁ ମଧ୍ୟ ଯୋଡ଼ାଯିବ , ଆଉ ସେହି ଆଧାରରେ MSP ସ୍ଥିର କରାଯିବ ।


    କୃଷି ପାଇଁ ସରକାର ବଜେଟରେ ଏକ ନିଶ୍ଚିତ ପାଣ୍ଠି ଆବଂଟିତ କରି ଥାଆନ୍ତି । ବିଗତ ସରକାରଙ୍କ ପାଞ୍ଚ ବର୍ଷରେ କୃଷି ପାଇଁ ବଜେଟରେ ଆବଣ୍ଟନ ଏକ ଲକ୍ଷ 21 ହଜାର କୋଟି ଟଙ୍କା କରିଥିଲେ ଯାହାକୁ 2014 ରୁ 19 ପର୍ଯ୍ୟନ୍ତ ବୃଦ୍ଧି କରି ପ୍ରାୟ ଆମେ ଏହି ପାଞ୍ଚ ବର୍ଷ ପାଇଁ ଏହାକୁ 2 ଲକ୍ଷ 12 ହଜାର କୋଟି ଟଙ୍କା କରି ଦେଇଛୁ । ଅର୍ଥାତ୍ କୃଷି ପାଇଁ ବଜେଟ ପ୍ରାୟ ଦୁଇ ଗୁଣା କରି ଦେଇଛୁ । ଏହା ହେଉଛି କୃଷକଙ୍କ କଲ୍ୟାଣ ପ୍ରତି ଆମ ସରକାରଙ୍କର ପ୍ରତିବଦ୍ଧତାକୁ ସ୍ପଷ୍ଟ ଭାବେ ପରିଦୃଶ୍ୟ କରାଉଛି ।


    ଆଜି ଦେଶରେ ନା କେବଳ ଖାଦ୍ୟ ଶସ୍ୟର ବରଂ ଫଳ , ପନିପରିବା ଏବଂ ଦୁଗ୍ଧର ରେକର୍ଡ ସ୍ତରର ଉତ୍ପାଦନ ହେଉଛି । ଆମର କୃଷକ ଭାଇମାନେ ବିଗତ 70 ବର୍ଷର ସମସ୍ତ ରେକର୍ଡ ଅତିକ୍ରମ କରି ଦେଇଛନ୍ତି , ଏକ ନୂତନ ରେକର୍ଡ ତିଆରି କରିଛନ୍ତି । ବିଗତ 48 ମାସରେ କୃଷି କ୍ଷେତ୍ରରେ ଅଭୂତପୂର୍ବ ପ୍ରଗତି ହୋଇଛି । 2017-18 ଆର୍ଥିକ ବର୍ଷରେ ଖାଦ୍ୟାନ୍ନ ଉତ୍ପାଦନ ପ୍ରାୟ 280 ନିୟୁତ ଟନ୍ ରୁ ଅଧିକ ହୋଇଛି , ଯେତେବେଳେ କି 2010 ରୁ 2014 ପର୍ଯ୍ୟନ୍ତ ବିଗତ ସରକାରଙ୍କ ମଧ୍ୟରେ ହାରାହାରି ପରିସଂଖ୍ୟାନ ବଢ଼ି ତାହା ଅଢ଼େଇ ଶହ ନିୟୁତ ଟନ୍ ପାଖାପାଖି ଥିଲା । ଏହି ଭଳି ଭାବେ ଡାଲି ଜାତୀୟ ଶସ୍ୟର ଉତ୍ପାଦନ କ୍ଷେତ୍ରରେ ମଧ୍ୟ ଉତ୍ପାଦନ ହାରାହାରି 10.5 ପ୍ରତିଶତ , ଦଶ ଦଶମିକ ପାଞ୍ଚ ପ୍ରତିଶତ ଏବଂ ଉଦ୍ୟାନ କୃଷି କ୍ଷେତ୍ରରେ 15 ପ୍ରତିଶତ ଅର୍ଥାତ୍ ପନ୍ଦର ପ୍ରତିଶତର ବୃଦ୍ଧି ରେକର୍ଡ କରାଯାଇଛି ।


    ନୀଳ ବିପ୍ଳବ ଅର୍ଥାତ ନୀଳ କ୍ରାନ୍ତି ଅଧିନରେ ମତ୍ସ୍ୟ ପାଳନ କ୍ଷେତ୍ରରେ 26 ପ୍ରତିଶତ , ଛବିଶ ପ୍ରତିଶତ ବୃଦ୍ଧି ହୋଇଛି ତ ଅନ୍ୟପକ୍ଷରେ ପଶୁପାଳନ ଏବଂ ଦୁଗ୍ଧ ଉତ୍ପାଦନ କ୍ଷେତ୍ରରେ ପ୍ରାୟ 24 ପ୍ରତିଶତ , ଚବିଶ ପ୍ରତିଶତ ବୃଦ୍ଧି ହୋଇଛି । ଆମର ପ୍ରୟାସ ହେଉଛି କି କୃଷକମାନଙ୍କୁ ଚାଷବାସର ସଂପୂର୍ଣ୍ଣ ପ୍ରକ୍ରିୟାରେ ପ୍ରତ୍ୟେକ ପଦକ୍ଷେପରେ ସାହାଯ୍ୟ ମିଳୁ ଅର୍ଥାତ୍ ବୁଣିବା ପୂର୍ବରୁ ଏବଂ ବୁଣିବା ପରେ ଏବଂ ଫସଲ କାଟିବା ପରେ ମଧ୍ୟ । ସିଧା ସଳଖ ଭାବେ କହିବା ତ ’ ଫସଲ ପ୍ରସ୍ତୁତ ହେବାଠାରୁ ନେଇ ବଜାରରେ ତାହାର ବିକ୍ରି ହେବା ପର୍ଯ୍ୟନ୍ତ ଅର୍ଥାତ୍ ବିହନରୁ ନେଇ ବଜାର ପର୍ଯ୍ୟନ୍ତ ସରକାର କିଭଳି ଭାବେ ସାହାଯ୍ୟକାରୀ ହୋଇ ପାରିବେ , କିଭଳି ଭାବେ ସୁବିଧା ବୃଦ୍ଧି କରି ପାରିବେ , କିଭଳି ଭାବେ କୃଷକଙ୍କୁ ନ୍ୟାୟ ପ୍ରଦାନ କରାଇବାରେ ସାହାଯ୍ୟ କରି ପାରିବେ , ଏଇଥିପାଇଁ ନିର୍ଣ୍ଣୟ କରାଯାଉଛି , ଯୋଜନା ମାନ ପ୍ରସ୍ତୁତ କରାଯାଉଛି ।


    କୃଷକ କଲ୍ୟାଣ ପାଇଁ ଏକ ସଂପୂର୍ଣ୍ଣ ବ୍ୟବସ୍ଥା ପ୍ରସ୍ତୁତ ହୋଇ ରହୁ , ସେହି ଦିଗରେ ଆମେ ଆଗକୁ ବଢୁଛୁ । ବୁଣିବା ପୂର୍ବରୁ କୃଷକ ଏହା ଜାଣି ପାରୁ କି କେଉଁ ପ୍ରକାରର ମାଟିରେ କେଉଁ ପ୍ରକାରର ଫସଲ ଚାଷ କରିବା ଦରକାର , ସେଥିପାଇଁ ମୃତିକ ସ୍ୱାସ୍ଥ୍ୟ କାର୍ଡ ଆରମ୍ଭ କରାଯାଇଛି । ଥରେ ଯେତେବେଳେ ଏହା ଜଣା ପଡ଼ିଯିବ କି କେଉଁ ଫସଲ ଚାଷ କରିବାର ଅଛି ତ ପୁଣି କୃଷକଙ୍କୁ ଭଲ ଗୁଣାତ୍ମକ ମାନର ବିହନ ମିଳୁ ଏବଂ ପୁଞ୍ଜି ସମସ୍ୟା ଦେଇ ଗତି କରିବାକୁ ନ ପଡ଼ୁ , ଏଥିପାଇଁ କୃଷି ଋଣ ବ୍ୟବସ୍ଥା କରାଯାଇଛି , କିଷାନ କ୍ରେଡିଟ୍ କାର୍ଡର ପରିସର ବୃଦ୍ଧି କରାଯାଇଛି ।


    ଆଗରୁ ସାର ପାଇଁ ଲମ୍ବା-ଲମ୍ବା ଧାଡ଼ି ଲାଗୁଥିଲା , କିନ୍ତୁ ଏବେ କୃଷକ ମାନଙ୍କୁ ୟୁରିଆ ଏବଂ ଅତିରିକ୍ତ ସାର ନେବା ପାଇଁ , ତାହା ଖୁବ୍ ସହଜରେ ପ୍ରାପ୍ତ ହେଉଛି , କଳାବଜାରୀ କରିବାକୁ ପଡ଼ୁ ନାହିଁ । ଆଜି କୃଷକମାନଙ୍କ ପାଇଁ 100 ପ୍ରତିଶତ- ଶତ ପ୍ରତିଶତ - ଶତ ପ୍ରତିଶତ ନିମ ଲେପିତ ୟୁରିଆ ଦେଶରେ ଉପଲବ୍ଧ ହେଉଛି ।


    ବୁଣିବା ପରେ ଆବଶ୍ୟକତା ରହିଥାଏ ସିଂଚନ ବା ଜଳସେଚନର । ପ୍ରଧାନମନ୍ତ୍ରୀ କୃଷି ସିଂଚାଇ ଯୋଜନା ମାଧ୍ୟମରେ ଆଜି ସମଗ୍ର ଦେଶରେ ପ୍ରାୟ 100 ସିଂଚାଇ ପ୍ରକଳ୍ପକୁ ସଂପୂର୍ଣ୍ଣ କରାଯାଇଛି । ପ୍ରତ୍ୟେକ କ୍ଷେତକୁ ପାଣି ମିଳୁ - ଏହି ଲକ୍ଷ୍ୟ ସହିତ ଆଗକୁ ବଢ଼ୁଛୁ । କୃଷକମାନଙ୍କୁ ଫସଲ ଉତ୍ପାଦନ କ୍ଷେତ୍ରରେ କୌଣସି ପ୍ରକାରର ଅସୁବିଧାର ସମ୍ମୁଖୀନ ହେବାକୁ ନ ପଡ଼ୁ , ଏଥିପାଇଁ ଆଜି ଫସଲ ବୀମା ଯୋଜନା ରହିଛି । ଫସଲ କଟା ହେବା ପରେ ଯେତେବେଳେ କୃଷକଙ୍କର ଉତ୍ପାଦ ବଜାରରେ ପହଂଚୁଛି , ସେଥିରେ ତାଙ୍କୁ ନିଜ ଉତ୍ପାଦିତ ଦ୍ରବ୍ୟର ସଠିକ୍ ମୂଲ୍ୟ ମିଳୁ- ଏଥିପାଇଁ ଅନଲାଇନ୍ ପ୍ଲାଟଫର୍ମ ଇ-ନାମ ଆରମ୍ଭ କରାଯାଇଛି , ଫଳରେ କୃଷକ ମାନଙ୍କୁ ନିଜ ଉତ୍ପାଦିତ ଦ୍ରବ୍ୟର ସଂପୂର୍ଣ୍ଣ ଅର୍ଥ ମିଳିପାରୁ । ଆଉ ସବୁଠାରୁ ବଡ଼ କଥା ହେଉଛି କି ଏବେ ମଧ୍ୟସ୍ଥି କୃଷକମାନଙ୍କ ଲାଭକୁ ହଜମ କରି ପାରିବେ ନାହିଁ , ମାରି ଖାଇ ପାରିବେ ନାହିଁ , କାଟି କରି ରଖି ପାରିବେ ନାହିଁ । ଆସନ୍ତୁ ଦେଖିବା ଏହି ଯୋଜନା ଗୁଡ଼ିକ ଦ୍ୱାରା ଆମ କୃଷକ ଭାଇ ଭଉଣୀ ମାନଙ୍କୁ କ ’ ଣ ଲାଭ ମିଳିଲା , ସେମାନଙ୍କ ଜୀବନରେ କ ’ ଣ ପରିବର୍ତ୍ତନ ଆସିଲା ଆଉ ତାଙ୍କରି ମୁହଁରୁ ଶୁଣିବା , ସେମାନଙ୍କର ନିଜର ଅନୁଭବରୁ ଶୁଣିବା ତ ବୋଧ ହୁଏ ଦେଶର ଅନ୍ୟ କୃଷକ ମାନଙ୍କୁ ମଧ୍ୟ ଗୋଟିଏ ସୁଯୋଗ ମିଳିବ କି ହଁ , ଯଦି ସେଠାକାର କୃଷକ ଏହା କରି ପାରୁଛନ୍ତି ତ ମୁଁ ମଧ୍ୟ କରି ପାରିବି ।


    ମୋର ପ୍ରିୟ ଭାଇ ଓ ଭଉଣୀମାନେ , ଆଜି ଯେଉଁ ଲୋକମାନେ ଏହି ସଂପୂର୍ଣ୍ଣ ବାର୍ତ୍ତାଳାପକୁ ଦେଖୁଛନ୍ତି , ସେମାନଙ୍କୁ ଖୁବ୍ ଗର୍ବ ଅନୁଭବ ହେଉଥିବ ଆମର ଏହି କୃଷକମାନଙ୍କ ଉପରେ , ଏମାନଙ୍କର ପରିଶ୍ରମ ଉପରେ , ଏମାନଙ୍କର ପ୍ରଗତି ଉପରେ ଆଉ ଏମାନଙ୍କର ନୂତନ ପ୍ରୟୋଗ ଉପରେ । ମୁଁ ମାନୁଛି କି ଯେତେବେଳେ ଦେଶର ଗାଁର , କୃଷକଙ୍କର ଉଦୟ ହେବ ସେତେବେଳେ ହିଁ ଭାରତର ମଧ୍ୟ ଉଦୟ ହେବ । ଯେତେବେଳେ ଆମ ଦେଶର କୃଷକ ସଶକ୍ତ ହେବ , ସେତେବେଳେ ଦେଶ ସଶକ୍ତ ହେବ ।


    ମୋର କୃଷକ ଭାଇ ଓ ଭଉଣୀମାନେ , ମୁଁ କ୍ରମାଗତ ଭାବେ ଏହି ଟେକ୍ନୋଲଜିର ଉପଯୋଗ କରି ଦେଶର ଭିନ୍ନ-ଭିନ୍ନ ଲୋକଙ୍କ ସହିତ କଥାବାର୍ତ୍ତା କରୁଛି । ଆଜି ମଧ୍ୟ ଲକ୍ଷ-ଲକ୍ଷ ଲୋକ ଲକ୍ଷ-ଲକ୍ଷ କୃଷକ ମୋ ସହିତ ଯୋଡ଼ି ହୋଇଛନ୍ତି । ଆପଣ ମାନଙ୍କର କଥା କେବଳ ମୁଁ ନୁହେଁ ସମଗ୍ର ହିନ୍ଦୁସ୍ଥାନ ଶୁଣୁଛି , ପ୍ରତ୍ୟେକ କୃଷକ ଶୁଣୁଛି , ଆପଣଙ୍କ ଠାରୁ ସେ ମଧ୍ୟ ଶିଖୁଛି । ସରକାରରେ ବସିଥିବା ଲୋକ ମଧ୍ୟ ଶୁଣୁଛନ୍ତି । ଆପଣଙ୍କର କଥାକୁ ସେମାନେ ମଧ୍ୟ ପଞ୍ଜିକରଣ କରୁଛନ୍ତି । ଆପଣ ମାନଙ୍କର ପ୍ରୟୋଗର ସେମାନେ ମଧ୍ୟ ଚର୍ଚ୍ଚା କରିବେ । ଏହି ଜିନିଷ ଗୁଡ଼ିକୁ ଆଗକୁ ଲାଗୁ କରିବା ପାଇଁ ପ୍ରୟାସ କରିବେ । ଆଉ ମୋର ଏହି କ୍ରମ ଚାଲୁ ରହିବ କାରଣ ମୋ ପାଇଁ ଏହି କାର୍ଯ୍ୟକ୍ରମ ଏକ ବିଶ୍ୱବିଦ୍ୟାଳୟ ଭଳି ହୋଇ ଯାଇଛି ଯାହା ମୋତେ ପ୍ରତି ସପ୍ତାହରେ କିଛି ନା କିଛି ଶିଖାଉଛି । ଦେଶବାସୀଙ୍କଠାରୁ ଶିଖାଉଛି , ହିନ୍ଦୁସ୍ଥାନର ଦୂର-ଦୂରାନ୍ତର ଲୋକଙ୍କ ସହିତ ସାକ୍ଷାତ କରିବାର ସୁଯୋଗ ଦେଉଛି , କଥାବାର୍ତ୍ତା କରିବାର ସୁଯୋଗ ମିଳୁଛି । ଟେକ୍ନୋଲଜି ମାଧ୍ୟମରେ ମୁଁ ଆପଣ ମାନଙ୍କଠାରୁ ବହୁତ କିଛି ଶିଖୁଛି , ବୁଝୁଛି ଆଉ ଦେଶର ଭିନ୍ନ-ଭିନ୍ନ ଭାଗରେ କ ’ ଣ କ ’ ଣ ହେଉଛି , କିପରି ହେଉଛି , ତାହାର ସିଧା ସଳଖ ସୂଚନା ମୋତେ ଆପଣ ମାନଙ୍କ ମାଧ୍ୟମରେ ମିଳୁଛି ।


    ଏବେ ତ ’ ମୁଁ ଆଗାମୀ ବୁଧବାର ପୁଣି ଆପଣମାନଙ୍କୁ ସାକ୍ଷାତ କରିବି । ଆସନ୍ତା ବୁଧବାର ଅର୍ଥାତ୍ 27 ଜୁନ । ଆଉ ମୁଁ 27 ଜୁନରେ ଆମର ଗରିବ ଲୋକ , ଆମର ନିମ୍ନ ମଧ୍ୟମ ବର୍ଗର ଲୋକ , ଆମର ମଧ୍ୟମ ବର୍ଗର ଲୋକ , ଆମର କୃଷକ ଭାଇ ଭଉଣୀ , ଆମର କାରିଗର ଭାଇ ଭଉଣୀ , ଯେଉଁମାନେ ସାମାଜିକ ସୁରକ୍ଷା ନେଇ ଯେଉଁ ବୀମା ଯୋଜନା ଚାଲୁଛି , ସେଗୁଡ଼ିକ ବିଷୟରେ ମୁଁ ସେମାନଙ୍କ ସହିତ କଥାବାର୍ତ୍ତା କରିବି । ସୁରକ୍ଷା ବୀମା ଯୋଜନା ଦ୍ୱାରା ସେମାନଙ୍କର କ ’ ଣ ଲାଭ ହୋଇଛି , କାରଣ ବହୁତ ବଡ଼ ବ୍ୟାପକ ସ୍ତରରେ ଆମେ କାମ କରିଛୁ । ଆଉ ମୋର ସଂପୂର୍ଣ୍ଣ ବିଶ୍ୱାସ ରହିଛି କି ଆପଣ ସମସ୍ତେ କୃଷକ , ମୋର ଭଉଣୀ ଓ ଭାଇମାନେ , ଏହି ଯୋଜନାଗୁଡ଼ିକୁ ଆପଣାଇ ଥିବେ । ଆପଣ ମଧ୍ୟ ସୁରକ୍ଷା ବୀମା ଯୋଜନାର ଲାଭ ନେଇଥିବେ ଆଉ ମୋତେ ଏହି କଥା ଉପରେ ଖୁସି ଲାଗୁଛି କି ଆଜି ମୋ ଦେଶର ସମସ୍ତ କୃଷକମାନଙ୍କୁ ଦର୍ଶନ କରିବାର ସୁଯୋଗ ମୋତେ ମିଳିଲା , ସେମାନଙ୍କର ଆଶୀର୍ବାଦ ପ୍ରାପ୍ତ କରିବାର ମୋତେ ସୁଯୋଗ ମିଳିଲା , ସେମାନଙ୍କର ପରିଶ୍ରମର ଗାଥା ଶୁଣିବାର ମୋତେ ସୁଯୋଗ ମିଳିଲା , ମନଯୋଗ ସହକାରେ ସେମାନଙ୍କର , ସେମାନଙ୍କର ତପସ୍ୟା ଏହା ଆଜି ଦେଶକୁ ନୂତନ ଶିଖରକୁ ନେଇ ଯାଉଛି ।


    ମୁଁ ପୁଣି ଆଉ ଥରେ ସମସ୍ତ କୃଷକ ଭାଇ ଓ ଭଉଣୀମାନଙ୍କୁ ପ୍ରଣାମ କରୁଛି । ଆପଣମାନେ ସମୟ ବାହାର କଲେ , ମୋତେ ବହୁତ କିଛି କଥା ଜଣାଇଲେ । ମୁଁ ଆପଣମାନଙ୍କ ନିକଟରେ ବହୁତ-ବହୁତ କୃତଜ୍ଞ । ଧନ୍ୟବାଦ ।


    **********

    
    
    (Release ID: 1536255) Visitor Counter : 1