      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ପଦ୍ମ ପୁରସ୍କାର-2019 ପାଇଁ 1200ରୁ ଅଧିକ ପ୍ରସ୍ତାବ ମିଳିଛି, ସେପ୍ଟେମ୍ବର 15 ପର୍ଯ୍ୟନ୍ତ ପ୍ରକ୍ରିୟା ଚାଲିବ
      Posted On: 12 JUN 2018 4:47PM by PIB Bhubaneshwar


    2019 ଜନରାଜ୍ୟ ଦିବସରେ ଘୋଷଣା ହେବାକୁ ଥିବା ପଦ୍ମ ପୁରସ୍କାର ପାଇଁ ଅନଲାଇନରେ ମନୋନୟନ ଏବଂ ସୁପାରିସ ଗ୍ରହଣ କରିବାର ଶେଷ ତାରିଖ 2018 ସେପ୍ଟେମ୍ବର 15 ତାରିଖ । 2018 ମେ 1 ତାରିଖରେ ଏହି ପ୍ରକ୍ରିୟା ଆରମ୍ଭ ପରଠାରୁ ଏ ପର୍ଯ୍ୟନ୍ତ 1654 ଜଣ ୱେବସାଇଟରେ ପଞ୍ଜୀକରଣ କରିଥିବା ବେଳେ 1207ଟି ସୁପାରିସ/ମନୋନୟନ ସମ୍ପୂର୍ଣ୍ଣ ଭାବେ ଦାଖଲ ହୋଇଛି ।


    କେନ୍ଦ୍ରୀୟ ମନ୍ତ୍ରଣାଳୟ/ବିଭାଗ , ରାଜ୍ୟ/କେନ୍ଦ୍ରଶାସିତ ଅଞ୍ଚଳ , ଭାରତରତ୍ନ ଏବଂ ପଦ୍ମ ପୁରସ୍କାର ପ୍ରାପ୍ତ ବ୍ୟକ୍ତି , ଉତ୍କର୍ଷ କେନ୍ଦ୍ର ଏବଂ ଅନ୍ୟାନ୍ୟ କ୍ଷେତ୍ରରେ ଏହି ସୁପାରିସ/ମନୋନୟନ ଆହ୍ୱାନ କରାଯାଇଛି । 2018 ଏପ୍ରିଲ 25 ତାରିଖରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟ ପକ୍ଷରୁ ଉପରୋକ୍ତ ବିଭାଗ/ସଂସ୍ଥାମାନଙ୍କୁ ଉପଯୁକ୍ତ ବ୍ୟକ୍ତିଙ୍କ ନାମ ସୁପାରିସ କରିବାକୁ ବିଜ୍ଞପ୍ତି ଜରିଆରେ କୁହାଯାଇଥିଲା ।


    ପଦ୍ମ ପୁରସ୍କାର ପାଇଁ ସୁପାରିସ/ମନୋନୟନ କେବଳ ପଦ୍ମ ପୋର୍ଟାଲ ମାଧ୍ୟମରେ ଅନଲାଇନରେ www.padmaawards.gov.in . ଗ୍ରହଣ କରାଯାଉଛି । ଦେଶର ଯେକୌଣସି ନାଗରିକ ଏଭଳି ସୁପାରିସ କରିପାରିବେ ଏବଂ ନିଜ ନାମକୁ ମଧ୍ୟ ପ୍ରସ୍ତାବିତ କରିପାରିବେ । ସୁପାରିସ କରାଯାଉଥିବା ବ୍ୟକ୍ତି/ସଂସ୍ଥାଙ୍କ କାର୍ଯ୍ୟାବଳୀ ବିଷୟରେ ୱେବସାଇଟରେ ଅତି ବେଶୀରେ 800 ଶବ୍ଦରେ ବର୍ଣ୍ଣନା ରହିଥିବା ଆବଶ୍ୟକ । ଅନଲାଇନରେ ଆବେଦନ କରିବା ବେଳେ ଏହା ନିଶ୍ଚିତ ହେବା ଉଚିତ ଯେ ସଂପୃକ୍ତ ବ୍ୟକ୍ତିଙ୍କ ବାବଦରେ ଆବଶ୍ୟକ ସବିଶେଷ ସୂଚନା ଉଲ୍ଲେଖ କରାଯାଇଛି ।


    ପଦ୍ମ ବିଭୂଷଣ , ପଦ୍ମଭୂଷଣ ଏବଂ ପଦ୍ମଶ୍ରୀ ଦେଶର ସର୍ବୋଚ୍ଚ ବେସାମରିକ ପୁରସ୍କାର । 1954ରେ ଆରମ୍ଭ ହୋଇଥିବା ଏହି ପୁରସ୍କାର ପ୍ରତିବର୍ଷ ଜନରାଜ୍ୟ ଦିବସ ଅବସରରେ ଘୋଷଣା କରାଯାଇଥାଏ । କଳା , ସଂସ୍କୃତି , ଶିକ୍ଷା , କ୍ରୀଡ଼ା , ଭେଷଜ , ସାମାଜିକ କାର୍ଯ୍ୟ , ବିଜ୍ଞାନ , ପ୍ରଯୁକ୍ତିବିଦ୍ୟା , ପବ୍ଲିକ ଆଫେୟାର୍ସ , ସିଭିଲ ସର୍ଭିସ୍ , ବାଣିଜ୍ୟ ଏବଂ ଉଦ୍ୟୋଗ ଆଦି କ୍ଷେତ୍ରରେ ଉଲ୍ଲେଖନୀୟ ଅବଦାନ ପାଇଁ ଏହି ପୁରସ୍କାର ପ୍ରଦାନ କରାଯାଇଥାଏ । ଜାତି , ଧର୍ମ , ବର୍ଣ୍ଣ , ଲିଙ୍ଗ ନିର୍ବିଶେଷରେ ଯେକେହି ଏଭଳି ପୁରସ୍କାର ପାଇଁ ମନୋନୀତ ହୋଇପାରିବେ ।


    ଏ ସମ୍ପର୍କରେ ଅଧିକ ସୂଚନା ପାଇଁ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟର ୱେବସାଇଟ www.mha.nic.in . ରେ ଥିବା 'Awards and Medals' ରେ କ୍ଲିକ୍ କରନ୍ତୁ । ଏ ସମ୍ପର୍କିତ ନିୟମାବଳୀ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟର ୱେବସାଇଟରେ ଥିବା ଲିଙ୍କ୍ http://padmaawards.gov.in/SelectionGuidelines.aspx ରେ ଉପଲବ୍ଧ ଅଛି ।


    ***********

    
    
    (Release ID: 1535290) Visitor Counter : 3