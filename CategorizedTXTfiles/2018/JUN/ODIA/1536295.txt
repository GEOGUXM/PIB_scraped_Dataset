      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଲକ୍ଷ୍ନୌରେ ଯୋଗ ଦିବସ କାର୍ଯ୍ୟକ୍ରମରେ ଅଂଶ ଗ୍ରହଣ କଲେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ
      • ତେଲଙ୍ଗାନାର ମେଡଚଲରେ ଯୋଗ ଦିବସରେ ଭାଗ ନେଲେ ଗୃହ ରାଷ୍ଟ୍ର ମନ୍ତ୍ରୀ ହଂସରାଜ ଗଙ୍ଗାରାମ ଅହୀର
      • ଅର୍ଦ୍ଧ ସାମରିକ ବଳ ଦ୍ୱାରା ବିଭିନ୍ନ କାର୍ଯ୍ୟକ୍ରମ ଆୟୋଜିତ
      Posted On: 21 JUN 2018 4:26PM by PIB Bhubaneshwar


    ଚତୁର୍ଥ ଆନ୍ତର୍ଜାତିକ ଯୋଗ ଦିବସ ଅବସରରେ ଲକ୍ଷ୍ନୌଠାରେ ଆୟୋଜିତ କାର୍ଯ୍ୟକ୍ରମରେ ଅଂଶ ଗ୍ରହଣ କରିଥିଲେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ । ଏହି ଅବସରରେ ସମାବେଶକୁ ଉଦବୋଧନ ଦେଇ ସେ କହିଥିଲେ , ଯୋଗ ବିଶ୍ୱସ୍ତରରେ ଆଦୃତ ହୋଇପାରିଛି ଏବଂ ଏହାକୁ ଉତ୍ସବ ଭଳି ପାଳନ କରାଯାଉଛି । ଏହାର ଶ୍ରେୟ ନିଶ୍ଚିତ ଭାବେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କୁ ଯାଉଛି । ଯୋଗ କୌଣସି ଧର୍ମ ସହ ଜଡ଼ିତ ନୁହେଁ ଏବଂ ଏହାକୁ ସମସ୍ତେ ଗ୍ରହଣ କରିବା ଉଚିତ ।


    ତେଲଙ୍ଗାନାର ମେଡଚଲ ଜିଲ୍ଲାରେ ଅନୁଷ୍ଠିତ ଯୋଗ ଦିବସ କାର୍ଯ୍ୟକ୍ରମରେ କେନ୍ଦ୍ର ଗୃହ ରାଷ୍ଟ୍ର ମନ୍ତ୍ରୀ ହଂସରାଜ ଗଙ୍ଗାରାମ ଅହୀର ଯୋଗ ଦେଇଥିଲେ ।


    ଗୁରୁବାର ଯୋଗ ଦିବସ ଅବସରରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟ ଏବଂ ଅର୍ଦ୍ଧ ସାମରିକ ବଳ ଦ୍ୱାରା ବିଭିନ୍ନ କାର୍ଯ୍ୟକ୍ରମର ଆୟୋଜନ କରାଯାଇଥିଲା ।


    ଲଦାଖ , ଉତ୍ତରାଖଣ୍ଡ , ହିମାଚଳ ପ୍ରଦେଶ , ସିକିମ୍ ଏବଂ ଅରୁଣାଚଳ ପ୍ରଦେଶର ବିଭିନ୍ନ ସ୍ଥାନ ଏବଂ ବର୍ଡର ଆଉଟପୋଷ୍ଟ ଗୁଡ଼ିକରେ ଇଣ୍ଡୋ ତିବ୍ଦତାନ୍ ବର୍ଡର ପୁଲିସ ( ITBP ) ପକ୍ଷରୁ ଯୋଗ ଦିବସ ପାଳନ କରାଯାଇଥିଲା । ଲଦାଖର 18 ହଜାର ଫୁଟ ଉଚ୍ଚ ମାଇନସ୍ ତାପମାତ୍ରା ସମେତ ବିଭିନ୍ନ ସ୍ଥାନରେ 30 ହଜାର ଯବାନ ଉତ୍ସାହ ସହକାରେ ଯୋଗ ଦିବସରେ ଭାଗ ନେଇଥିଲେ । ବିଭିନ୍ନ ରାଜ୍ୟର 28ଟି ସହରରେ ସେମାନେ ଯୋଗ କରିଥିଲେ । ଡେରାଡୁନରେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ସହ ଯବାନମାନେ ମଧ୍ୟ କାର୍ଯ୍ୟକ୍ରମରେ ଭାଗ ନେଇଥିଲେ । ଡେରାଡୁନ୍ , ଇଟାନଗର ଏବଂ ଚଣ୍ଡିଗଡ଼ରେ ଆଇଟିବିପି କାର୍ଯ୍ୟକ୍ରମର ନୋଡାଲ ଏଜେନ୍ସି ଥିଲା । ଛତିଶଗଡ଼ରେ ନକ୍ସଲ ବିରୋଧୀ ଅଭିଯାନରେ ଥିବା ଯବାନମାନେ ଯୋଗାଭ୍ୟାସରେ ଭାଗ ନେଇଥିଲେ । ନୂଆଦିଲ୍ଲୀର ତିଗରିସ୍ଥିତ ଆଇଟିବିପିର 22ତମ ବାଟାଲିୟନ ପରିସରରେ ଯବାନ ଓ ଅଧିକାରୀଙ୍କ ପରିବାର ସଦସ୍ୟ ବି କାର୍ଯ୍ୟକ୍ରମରେ ଅଂଶ ଗ୍ରହଣ କରିଥିଲେ ।


    ନ୍ୟାସନାଲ ସିକ୍ୟୁରିଟି ଗାର୍ଡ ( NSG ) ପକ୍ଷରୁ ଗୁରୁଗ୍ରାମର ମାନେସାର କ୍ୟାମ୍ପସ୍ , ନୂଆଦିଲ୍ଲୀସ୍ଥିତ ମୁଖ୍ୟାଳୟ , ପାଞ୍ଚଟି ଶାଖା ମହାରାଷ୍ଟ୍ରର ମୁମ୍ବାଇ , ତାମିଲନାଡୁର ଚେନ୍ନାଇ , ତେଲଙ୍ଗାନାର ହାଇଦ୍ରାବାଦ , ପଶ୍ଚିମବଙ୍ଗର କୋଲକାତା ଏବଂ ଗୁଜରାଟର ଗାନ୍ଧିନଗରଠାରେ 2600 ଯବାନ ଯୋଗାଭ୍ୟାସରେ ଅଂଶ ଗ୍ରହଣ କରିଥିଲେ । ମାନେସାରଠାରେ ଏନଏସଜି ମହାନିର୍ଦ୍ଦେଶକ ସୁଦୀପ ଲଖାଟିଆ କାର୍ଯ୍ୟକ୍ରମରେ ଭାଗ ନେଇଥିଲେ ।


    ନୂଆଦିଲ୍ଲୀର ନେହରୁ ପାର୍କରେ ନ୍ୟାସନାଲ ଡିଜାଷ୍ଟର ରେସପନ୍ସ ଫୋର୍ସ ( NDRF ) ପକ୍ଷରୁ ଯୋଗାଭ୍ୟାସ ଶିବିର ଆୟୋଜିତ ହୋଇଥିଲା । ଏଠାରେ ସ୍ୱାସ୍ଥ୍ୟ ଶିବିର ଆୟୋଜନ କରାଯାଇ ମାଗଣାରେ ଔଷଧ ବଣ୍ଟନ କରାଯାଇଥିଲା ।


    କେନ୍ଦ୍ରୀୟ ଔଦ୍ୟୋଗିକ ସୁରକ୍ଷା ବଳ ( CISF ) ପକ୍ଷରୁ 343ଟି ୟୁନିଟ , 74ଟି କ୍ୟାମ୍ପ୍ ସମେତ ମୁଖ୍ୟାଳୟରେ ଉତ୍ସାହର ସହ ଯୋଗ ଦିବସ ପାଳନ କରାଯାଇଥିଲା । ଡେରାଡୁନ୍ ଓ ହରିଦ୍ୱାରରେ ଥିବା ଯବାନମାନେ ଡେରାଡୁନରେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ସହ ଯୋଗାଭ୍ୟାସ କରିଥିଲେ । 1000 ଯବାନ ଓ ଅଧିକାରୀ ନୂଆଦିଲ୍ଲୀ ରାଜପଥରେ ଅନୁଷ୍ଠିତ କାର୍ଯ୍ୟକ୍ରମରେ ଭାଗ ନେଇଥିଲେ । ସିଆଇଏସଫର ମହିଳା କମାଣ୍ଡୋମାନେ ଯୋଗାଭ୍ୟାସ ପୂର୍ବରୁ ଫିଲିପାଇନ୍ସର ଏକ ମାର୍ଶଲ ଆର୍ଟ ପ୍ରଦର୍ଶନ କରିଥିଲେ । ଲାଲକିଲ୍ଲାରେ ଅନୁଷ୍ଠିତ ଯୋଗାଭ୍ୟାସରେ 2 ହଜାର ମହିଳା ଯବାନ ଭାଗ ନେଇଥିଲେ । ଏମାନଙ୍କ ମଧ୍ୟରେ 600 ଜଣ ଥିଲେ ସିଆଇଏସଏଫର । ମୁମ୍ବାଇ ଓ ହାଇଦ୍ରାବାଦରେ ଅନୁଷ୍ଠିତ ଯୋଗ ଶିବିର ପାଇଁ ସିଆଇଏସଏଫ୍ ଥିଲା ନୋଡାଲ ଏଜେନ୍ସି । ପ୍ରତ୍ ୟେକ ସ୍ଥାନରେ ଏକ ହଜାର ଲେଖାଏଁ ଯବାନ ଭାଗ ନେଇଥିଲେ । ନୂଆଦିଲ୍ଲୀସ୍ଥିତ ସିଆଇଏସଏଫ ମୁଖ୍ୟାଳୟରେ ଆୟୋଜିତ ଯୋଗ ଶିବିରରେ ସିଆଇଏସଏଫ ଡିଜି ରାଜେଶ ରଞ୍ଜନ ଯୋଗ ଦେଇଥିଲେ ।


    ଦେଶବ୍ୟାପୀ ବିଭିନ୍ନ ସ୍ଥାନରେ ସୀମା ସୁରକ୍ଷା ବଳ ( BSF )ର ଯବାନମାନେ ମଧ୍ୟ ଯୋଗ ଦିବସ କାର୍ଯ୍ୟକ୍ରମରେ ଭାଗ ନେଇଥିଲେ । ବହୁ ପୂର୍ବରୁ ବିଏସଏଫ ଏହାର ପ୍ରଶିକ୍ଷଣରେ ଯୋଗ କ୍ରିୟାକୁ ଅନ୍ତର୍ଭୁକ୍ତ କରିସାରିଛି । ନୂଆଦିଲ୍ଲୀର ନିଜାମୁଦ୍ଦିନର ବିଏସଏଫ୍ ପକ୍ଷରୁ ସ୍ୱତନ୍ତ୍ର ଶିବିର ଆୟୋଜିତ ହୋଇଥିଲା । ପ୍ରାୟ 4 ହଜାର ଯବାନ ଏଥିରେ ଅଂଶ ଗ୍ରହଣ କରିଥିଲେ । କୋଲକାତା , ଅଗରତାଲା , ଅହମ୍ମଦାବାଦ , ବାଙ୍ଗାଲୋରରେ ମଧ୍ୟ ବିଏସଏଫ୍ ଯୋଗାଭ୍ୟାସ ଶିବିର ଆୟୋଜନ କରିଥିଲା । ଆଜି ପର୍ଯ୍ୟନ୍ତ 9172 ଜଣ ଯୋଗ ପ୍ରଶିକ୍ଷକଙ୍କୁ ବିଏସଏଫ୍ ପ୍ରଶିକ୍ଷଣ ଦେଇ ସାରିଛି ।


    ***********

    
    
    (Release ID: 1536295) Visitor Counter : 3