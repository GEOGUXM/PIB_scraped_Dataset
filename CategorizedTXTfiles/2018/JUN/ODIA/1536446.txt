      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ସ୍ୱରାଷ୍ଟ୍ର ମନ୍ତ୍ରୀଙ୍କ ମଙ୍ଗୋଲିଆ ଗସ୍ତ
      Posted On: 24 JUN 2018 2:08PM by PIB Bhubaneshwar


    2018 ଜୁନ୍ 21 ରୁ 24 ତାରିଖ ପର୍ଯ୍ୟନ୍ତ ସ୍ୱରାଷ୍ଟ୍ରମନ୍ତ୍ରୀ ରାଜନାଥ ସିଂହ ଏକ ସରକାରୀ ଗସ୍ତରେ ମଙ୍ଗୋଲିଆ ଯାଇଥିଲେ । ଗସ୍ତ କାଳରେ ସ୍ୱରାଷ୍ଟ୍ରମନ୍ତ୍ରୀ ମଙ୍ଗୋଲିଆର ରାଷ୍ଟ୍ରପତି କେ ବାଟ୍ଟୁଲଗାଙ୍କୁ ଭେଟିବା ସହ ପ୍ରଧାନମନ୍ତ୍ରୀ ୟୁ. ଖୁରେଲସୁଖ୍ , ଉପ ପ୍ରଧାନମନ୍ତ୍ରୀ ୟୁ.ଏନଖତୁଭସିନ୍ ଏବଂ ନ୍ୟାୟ ଓ ସ୍ୱରାଷ୍ଟ୍ର ବ୍ୟାପାର ମନ୍ତ୍ରୀ ଟିଏସ୍ ନ୍ୟାମଡୋରଜଙ୍କ ସହ ଆଲୋଚନା କରିଥିଲେ । ଆଲୋଚନାରେ ବିଭିନ୍ନ ଦ୍ୱିପାକ୍ଷିକ ପ୍ରସଙ୍ଗ ସମେତ ଉଭୟ ଦେଶରେ ବିପର୍ଯ୍ୟୟ ବିପଦ ହ୍ରାସ , ସୀମା ପରିଚାଳନା , ନିରାପତ୍ତା କ୍ଷେତ୍ରରେ ଦକ୍ଷତା ବିକାଶ କାର୍ଯ୍ୟକ୍ରମ ମଧ୍ୟ ସ୍ଥାନ ପାଇଥିଲା ।


    ଗସ୍ତ ଅବସରରେ ମଙ୍ଗୋଲିଆର ପ୍ରଥମ ପେଟ୍ରୋକେମିକାଲ ରିଫାଇନାରୀ ପ୍ରକଳ୍ପର ଶିଳାନ୍ୟାସ କାର୍ଯ୍ୟକ୍ରମରେ ସ୍ୱରାଷ୍ଟ୍ରମନ୍ତ୍ରୀ ମଙ୍ଗୋଲିଆର ପ୍ରଧାନମନ୍ତ୍ରୀଙ୍କ ସହ ଯୋଗ ଦେଇଥିଲେ । ଭାରତ ପକ୍ଷରୁ ଦିଆଯାଇଥିବା ଶହେ କୋଟି ଆମେରିକୀୟ ଡଲାର ଋଣରେ ଏହି ପ୍ରକଳ୍ପ ନିର୍ମାଣ କରାଯିବ ବୋଲି 2015ରେ ମଙ୍ଗୋଲିଆ ଗସ୍ତ କାଳରେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ଘୋଷଣା କରିଥିଲେ । ଭାରତର ଏହି ସହାୟତା ପାଇଁ ମଙ୍ଗୋଲିଆ ପକ୍ଷରୁ କୃତଜ୍ଞତା ପ୍ରକାଶ କରାଯାଇଛି । ମଙ୍ଗୋଲିଆର ଆର୍ଥିକ ବିକାଶ ସହ ଦୀର୍ଘକାଳୀନ ଶକ୍ତି ନିରାପତ୍ତା ପାଇଁ ଏହି ପ୍ରକଳ୍ପ ସହାୟକ ହେବ ବୋଲି ଉଭୟ ପକ୍ଷ ସହମତ ହୋଇଛନ୍ତି ।


    ମଙ୍ଗୋଲିଆର ଜେନେରାଲ ଅଥରିଟି ଫର ବର୍ଡର ପ୍ରୋଟେକ୍ସନ ( GABP )ର ମୁଖ୍ୟ କାର୍ଯ୍ୟାଳୟ ସ୍ୱରାଷ୍ଟ୍ରମନ୍ତ୍ରୀ ଦେଖିବା ସହ ଏହାର ମୁଖ୍ୟ କଣ୍ଟ୍ରୋଲ ସେଣ୍ଟର ପାଇଁ ଏକ ଉଚ୍ଚ କ୍ଷମତାସମ୍ପନ୍ନ ସର୍ଭର ଦେବାକୁ ପ୍ରତିଶ୍ରୁତି ଦେଇଥିଲେ , ଯଦ୍ୱାରାକି ଉତ୍ତମ ଭାବେ ସୀମା ପରିଚାଳନା ହୋଇପାରିବ । 2015ରେ ହୋଇଥିବା ଏକ ବୁଝାମଣା ଅନୁଯାୟୀ ଭାରତର ବର୍ଡର ସିକ୍ୟୁରିଟି ଫୋର୍ସ ଓ ଜିଏବିପି ମଧ୍ୟରେ ପାରସ୍ପରିକ ସହଯୋଗ ଜାରି ରହିଛି ।


    ସ୍ୱରାଷ୍ଟ୍ରମନ୍ତ୍ରୀ ଓ ମଙ୍ଗୋଲିଆନ ନେତୃତ୍ୱଙ୍କ ମଧ୍ୟରେ ଦ୍ୱିପାକ୍ଷିକ ଆଲୋଚନା କାଳରେ ଆକାଶପଥରେ ଯୋଗାଯୋଗ , ବାଣିଜ୍ୟ ଓ ଆର୍ଥିକ ସହଯୋଗ , ଶକ୍ତି ନିରାପତ୍ତା , ଖଣି , ପାରମ୍ପରିକ ଔଷଧ , ପଶୁ ପାଳନ , ଦକ୍ଷତା ନିର୍ମାଣ , ଶିକ୍ଷା , ଲୋକଙ୍କ ମଧ୍ୟରେ ଯୋଗାଯୋଗ , ଗଣମାଧ୍ୟମ ବିନିମୟ ଏବଂ ଚଳଚ୍ଚିତ୍ର କ୍ଷେତ୍ରରେ ସହଯୋଗ ଇତ୍ୟାଦି ପ୍ରସଙ୍ଗ ସ୍ଥାନ ପାଇଥିଲା ।


    ବୌଦ୍ଧଧର୍ମ ଦ୍ୱାରା ପରସ୍ପର ମଧ୍ୟରେ ଯୋଡି ହୋଇଥିବା ଭାରତ ଓ ମଙ୍ଗୋଲିଆ ଆଧ୍ୟାତ୍ମିକ ପଡ଼ୋଶୀ । 2015ରେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ମଙ୍ଗୋଲିଆ ଗସ୍ତକାଳରେ ଉଭୟ ଗୁରୁତ୍ୱପୂର୍ଣ୍ଣ ସହଯୋଗୀ ହୋଇଥିଲେ । ଏହି ସମୟରେ ଦୁଇ ଦେଶ ମଧ୍ୟରେ କୂଟନୈତିକ ସମ୍ପର୍କ ପ୍ରତିଷ୍ଠାର 60ତମ ବାର୍ଷିକୀ ପାଳନ କରାଯାଇଥିଲା ।


    ସ୍ୱରାଷ୍ଟ୍ର ମନ୍ତ୍ରୀଙ୍କ ମଙ୍ଗୋଲିଆ ଗସ୍ତ ଯୋଗୁ ଉଭୟ ଦେଶ ମଧ୍ୟରେ ଉଚ୍ଚସ୍ତରୀୟ ସମ୍ପର୍କର ଆଦାନପ୍ରଦାନ ହୋଇପାରିଛି । ନିକଟରେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ଚୀନର କ୍ୱିଙ୍ଗଦାଓରେ ଜୁନ 10 ତାରିଖରେ ସାଂଘାଇ ସହଯୋଗ ସଙ୍ଗଠନ ଅଧିବେଶନରେ ମଙ୍ଗୋଲିଆ ରାଷ୍ଟ୍ରପତି କେ. ବାଟ୍ଟୁଲଗାଙ୍କୁ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ସାକ୍ଷାତ କରିଥିଲେ । 2018 ଏପ୍ରିଲ 25-26 ତାରିଖରେ ମଧ୍ୟ ବିଦେଶ ମନ୍ତ୍ରୀ ସୁଷମା ସ୍ୱରାଜ ଏକ ସରକାରୀ ଗସ୍ତରେ ମଙ୍ଗୋଲିଆ ଯାଇଥିଲେ ।


    ************

    
    
    (Release ID: 1536446) Visitor Counter : 2