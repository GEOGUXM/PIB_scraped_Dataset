      ଜାହାଜ ଚଳାଚଳ ମନ୍ତ୍ରଣାଳୟ

      ସୁନ୍ଦରବନ ନିକଟରେ ଏସ୍ଏସ୍ଏଲ କୋଲକାତାର ସ୍ଥିତି ନିୟମିତ ସମୀକ୍ଷା କରାଯାଉଛି
      • ଉଦ୍ଧାର କାର୍ଯ୍ୟ ପାଇଁ ଆନ୍ତର୍ଜାତିକ କମ୍ପାନିକୁ ନିୟୋଜିତ କରାଯାଇଛି

      Posted On: 18 JUN 2018 3:25PM by PIB Bhubaneshwar

    ପଶ୍ଚିମବଙ୍ଗ ଉପକୂଳରେ ସୁନ୍ଦରବନଠାରୁ 10 କିଲୋମିଟର ଦୂରରେ ବୁଡ଼ି ଯାଇଥିବା ଜାହାଜ ଏସଏସଏଲ କୋଲକାତାର ସ୍ଥିତିକୁ ନିୟମିତ ଜାହାଜ ଚଳାଚଳ ନିର୍ଦ୍ଦେଶାଳୟ ସମୀକ୍ଷା କରୁଛି ଏବଂ ଏହାର ଉଦ୍ଧାର ପାଇଁ ଉଦ୍ୟମ ଜାରି ରହିଛି । ଜାହାଜର ଉଦ୍ଧାର କାର୍ଯ୍ୟରେ ସିଙ୍ଗାପୁରର ଆନ୍ତର୍ଜାତିକ କମ୍ପାନି ମେସର୍ସ ସ୍ମିଥ୍ ଇଣ୍ଟରନ୍ୟାସନାଲକୁ ନିୟୋଜିତ କରାଯାଇଛି । ତେବେ ଏବେ ପ୍ରତିକୂଳ ପାଣିପାଗ ଏବଂ ଅଶାନ୍ତ ସମୁଦ୍ର ଯୋଗୁ ଉଦ୍ଧାର କାର୍ଯ୍ୟ ବନ୍ଦ ରହିଛି । ଉଦ୍ଧାରକାରୀ ଦଳ କୋଲକାତାରେ ପହଞ୍ଚି ଯାଇଛନ୍ତି ଏବଂ ଅନୁକୂଳ ପାଣିପାଗ ପର୍ଯ୍ୟନ୍ତ ଅପେକ୍ଷା କରିଛନ୍ତି । ଜାହାଜରେ ଅଗ୍ନିକାଣ୍ଡ ଯୋଗୁ କୌଣସି ମୃତାହତ ହୋଇନଥିବା ଜଣାପଡ଼ିଛି ।


    ଜାହାଜ ଚଳାଚଳ ନିର୍ଦ୍ଦେଶାଳୟର ସଞ୍ଚାର କେନ୍ଦ୍ର ଗତ 13 ତାରିଖ ରାତି 10ଟା 50ରେ ଏକ ପଣ୍ୟବାହୀ କଣ୍ଟେନର ଜାହାଜରୁ ଜରୁରି ବାର୍ତ୍ତା ପାଇଥିଲେ । ଜାହାଜରେ ବିସ୍ଫୋରଣ ହୋଇ କଣ୍ଟେନରରେ ଅଗ୍ନିକାଣ୍ଡ ହୋଇଥିବାରୁ ସହାୟତା ପାଇଁ ଜରୁରି ବାର୍ତ୍ତାରେ ଅନୁରୋଧ ଥିଲା । ଜାହାଜରେ 22 ଜଣ ନାବିକ ଥିଲେ ଏବଂ ଏହା 464ଟି କଣ୍ଟେନର ନେଇ ଆନ୍ଧ୍ର ପ୍ରଦେଶର କ୍ରିଷ୍ଣାପଟନମ୍ ବନ୍ଦରରୁ ପଶ୍ଚିମବଙ୍ଗର କୋଲକାତା ବନ୍ଦରକୁ ଆସୁଥିଲା । ତତକ୍ଷଣାତ ହଳଦିଆ ଏମ୍ଆରସିସି , ଜାହାଜ ଚଳାଚଳ ନିର୍ଦ୍ଦେଶାଳୟର ବିଭିନ୍ନ ବିଭାଗ , ତଟରକ୍ଷୀ ବାହିନୀ ଏବଂ କୋଲକାତା ବନ୍ଦର ଟ୍ରଷ୍ଟକୁ ବିପଦରେ ଥିବା ଜାହାଜକୁ ସହାୟତା ପାଇଁ ସତର୍କ କରାଇ ଦିଆଯାଇଥିଲା ।


    ପରଦିନ ସକାଳେ ପରିସ୍ଥିତିର ସମୀକ୍ଷା କରାଯିବା ସହ କୋଲକାତା ପୋର୍ଟ ଟ୍ରଷ୍ଟ ଏବଂ ତଟରକ୍ଷୀ ବାହିନୀକୁ ବିପଦରେ ଥିବା ଜାହାଜରେ ଅଗ୍ନିକାଣ୍ଡକୁ ନିୟନ୍ତ୍ରଣ କରିବା , କର୍ମଚାରୀଙ୍କୁ ଉଦ୍ଧାର କରିବା ସହ ସମୁଦ୍ରରେ ପ୍ରଦୂଷଣ ରୋକିବାକୁ ନିର୍ଦ୍ଦେଶ ଦିଆଯାଇଥିଲା । ଅଗ୍ନିକାଣ୍ଡ ନିୟନ୍ତ୍ରଣ ବାହାରକୁ ଚାଲି ଯିବାକୁ ଜାହାଜର କ୍ୟାପଟେନ ଏବଂ ସମସ୍ତ କର୍ମଚାରୀ ଜାହାଜକୁ ଛାଡ଼ି ଚାଲି ଆସିଥିଲେ । ତଟରକ୍ଷୀ ବାହିନୀର ଆଇସିଜିଏସ୍ ରାଜକିରଣ ସେମାନଙ୍କୁ ଉଦ୍ଧାର କରି ହଳଦିଆ ବନ୍ଦରକୁ ଆଣିଥିଲା ।


    ଜାହାଜଟି କ୍ରମେ ପରିବେଶ ଦିଗରୁ ସମ୍ବେଦନଶୀଳ ସୁନ୍ଦରବନ ଦିଗକୁ ଭାସି ଭାସି ଯାଉଥିବାରୁ ଅଗ୍ନିକାଣ୍ଡ ସହ ପ୍ରଦୂଷଣକୁ ରୋକିବା ପାଇଁ ଏହାକୁ ନିୟନ୍ତ୍ରଣ କରିବା ପାଇଁ ଜାହାଜ ଚଳଚାଳ ନିର୍ଦ୍ଦେଶାଳୟର ଟେକ୍ନିକାଲ ଅଫିସରମାନଙ୍କୁ କୁହାଯାଇଥିଲା । ସିପିଙ୍ଗ କମ୍ପାନି ଏବଂ ଏହାକୁ ପରିଚାଳନା କରୁଥିବା କର୍ତ୍ତୃପକ୍ଷଙ୍କୁ ମଧ୍ୟ ପଦକ୍ଷେପ ନେବାକୁ କୁହାଯାଇଥିଲା । ଜାହାଜଟି ଯେପରି ଆନ୍ତର୍ଜାତିକ ଜଳରାଶି କିମ୍ବା ସୁନ୍ଦରବନ ଦିଗକୁ ଭାସି ନଯାଏ ସେଥିପ୍ରତି ତୁରନ୍ତ ପଦକ୍ଷେପ ନେବାକୁ କୁହାଯାଇଥିଲା ।


    କୋଲକାତା ସ୍ଥିତ ମର୍କାଣ୍ଟାଇଲ ମେରାଇନ ଡିପାର୍ଟମେଣ୍ଟର ପ୍ରିନ୍ସପାଲ ଅଫିସର ଜରୁରି ବୈଠକ ଆହ୍ୱାନ କରିଥିଲେ । ବୈଠକରେ କୋଲକାତା ପୋର୍ଟ ଟ୍ରଷ୍ଟର ପ୍ରତିନିଧି , ନୌବାହିନୀ , ତଟରକ୍ଷୀ ବାହିନୀ , ଇଣ୍ଡିଆନ ରେଜିଷ୍ଟର ଅଫ୍ ସିପିଙ୍ଗ , ଜାହାଜର ମାଲିକ ପ୍ରମୁଖ ଉପସ୍ଥିତ ଥିଲେ । ନିଷ୍ପତ୍ତି ଅନୁସାରେ ଜୁନ୍ 16 ତାରିଖରେ ଭାରତୀୟ ନୌବାହିନୀର କମାଣ୍ଡୋମାନେ ଏକ ଅପରେସନ କରିଥିଲେ । ଜାହାଜର 3 ଜଣ କର୍ମଚାରୀ ସି କିଙ୍ଗ ହେଲିକପ୍ଟରରେ କମାଣ୍ଡୋମାନଙ୍କ ସହ ଏହି ଅପରେସନରେ ଭାଗ ନେଇଥିଲେ । ସେମାନେ ଜାହାଜରେ ଓହ୍ଲାଇବା ସହ ବାଂଲାଦେଶ ସୀମାରୁ ୧୫ ମାଇଲ ପୂର୍ବରୁ ଜାହାଜକୁ ଆଙ୍କର୍ କରିବାରେ ସଫଳ ହୋଇଥିଲେ ।


    ***********


    

    
    (Release ID: 1535888) Visitor Counter : 2