      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ରାଜ୍ୟପାଳମାନଙ୍କ 49ତମ ସମ୍ମିଳନୀକୁ ପ୍ରଧାନମନ୍ତ୍ରୀଙ୍କ ସମ୍ବୋଧନ
      • ଅଧିକ 65,000 ଗ୍ରାମକୁ ସମ୍ପ୍ରସାରିତ ହେବ ଗ୍ରାମ ସ୍ୱରାଜ ଅଭିଯାନ
      • ବିଦ୍ୟୁତୀକରଣର ସଫଳତା ଅନୁଭବ କରିବାକୁ ରାଜ୍ୟପାଳମାନେ ଗ୍ରାମାଂଚଳ ଗସ୍ତ କରନ୍ତୁ
      Posted On: 04 JUN 2018 5:45PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ରାଷ୍ଟ୍ରପତି ଭବନରେ ରାଜ୍ୟପାଳମାନଙ୍କର 49 ତମ ସମ୍ମିଳନୀକୁ ସମ୍ବୋଧିତ କରିଛନ୍ତି ।


    ଜୀବନର ବିଭିନ୍ନ ସ୍ତରରେ ରାଜ୍ୟପାଳମାନେ କିପରି ସେମାନଙ୍କ ଅଭିଜ୍ଞତାର ବ୍ୟବହାର କରିପାରିବେ , ଯେ ’ ପରିକି ଜନସାଧାରଣ ବିଭିନ୍ନ କେନ୍ଦ୍ରୀୟ ଉନ୍ନୟନ ଯୋଜନା ଏବଂ ପଦକ୍ଷେପର ସର୍ବାଧିକ ଲାଭ ଉଠାଇ ପାରିବେ ସେ ସମ୍ବନ୍ଧରେ ପ୍ରଧାନମନ୍ତ୍ରୀ ବିସ୍ତୃତ ଭାବେ ବର୍ଣ୍ଣନା କରିଥିଲେ । ସେ କହିଲେ ଯେ ଆମ ଦେଶର ସଂଘୀୟ ବ୍ୟବସ୍ଥା ଓ ସମ୍ବିଧାନଗତ ଢ଼ାଂଚା କ୍ଷେତ୍ରରେ ରାଜ୍ୟପାଳ ପଦବୀର ଏକ ପ୍ରମୁଖ ଭୂମିକା ରହିଛି ।


    ସେ କହିଲେ ଯେ ଅଧିକ ତଫସିଲଭୁକ୍ତ ଉପଜାତି ବହୁଳ ରାଜ୍ୟର ରାଜ୍ୟପାଳମାନେ ଶିକ୍ଷା , କ୍ରୀଡ଼ା ଏବଂ ଆର୍ଥିକ ଅନ୍ତର୍ଭୁକ୍ତି ଆଦି ସରକାରୀ ପଦକ୍ଷେପ ଦ୍ୱାରା ତଫସିଲଭୁକ୍ତ ଉପଜାତିମାନେ କିପରି ଅଧିକ ଲାଭ ଉଠାଇ ପାରିବେ ତାହା ସୁନିଶ୍ଚିତ କରିପାରିବେ । ସେ କହିଲେ ଯେ ଆଦିବାସୀ ସମ୍ପ୍ରଦାୟ ସ୍ୱାଧୀନତା ସଂଗ୍ରାମରେ ଏକ ପ୍ରମୁଖ ଭୂମିକା ଗ୍ରହଣ କରିଛନ୍ତି ଏବଂ ଏହାକୁ ସ୍ୱୀକୃତି ପ୍ରଦାନ କରାଯିବା ଆବଶ୍ୟକ ଏବଂ ଡିଜିଟାଲ ସଂଗ୍ରହାଳୟ ଭଳି ବ୍ୟବସ୍ଥା ମାଧ୍ୟମରେ ଭବିଷ୍ୟତରେ ଏହାର ରେକର୍ଡ ରଖାଯିବା ଆବଶ୍ୟକ ।


    ପ୍ରଧାନମନ୍ତ୍ରୀ ପ୍ରକାଶ କରିଥିଲେ ଯେ ରାଜ୍ୟପାଳମାନେ ହେଉଛନ୍ତି ବିଶ୍ୱବିଦ୍ୟାଳୟର କୂଳପତି । ସେ କହିଲେ ଯେ ଯୁବବର୍ଗ ମଧ୍ୟରେ ସଚେତନତା ସୃଷ୍ଟି କରିବା ପାଇଁ ଆନ୍ତର୍ଜାତିକ ଯୋଗ ଦିବସ ଭାବେ ପାଳନ କରାଯାଉଥିବା ଜୁନ 21କୁ ଏକ ସୁଯୋଗ ଭାବେ ବ୍ୟବହାର କରାଯାଇପାରେ । ସେହିପରି ସେ ଗୁରୁତ୍ୱ ପ୍ରଦାନ କରି କହିଲେ ଯେ ମହାତ୍ମା ଗାନ୍ଧୀଙ୍କ 150ତମ ଜୟନ୍ତୀ ଉତ୍ସବକୁ ବିଶ୍ୱବିଦ୍ୟାଳୟମାନେ ପ୍ରମୁଖତାର ସହ ଧ୍ୟାନ ଦେଇ ପାଳନ କରିପାରିବେ ।


    ପ୍ରଧାନମନ୍ତ୍ରୀ ତାଙ୍କ ଅଭିଭାଷଣରେ ଜାତୀୟ ପୋଷଣ ମିଶନ , ଗ୍ରାମ୍ୟ ବିଦ୍ୟୁତୀକରଣ ଏବଂ ଅଭିଳାଷୀ ଜିଲ୍ଲାଗୁଡ଼ିକର ବିକାଶ ପରିମାପକ ଆଦି ଉନ୍ନୟନର କେତେକ ଗୁରୁତ୍ୱପୂର୍ଣ୍ଣ ବିଷୟ ସମ୍ବନ୍ଧରେ ଆଲୋକପାତ କରିଥିଲେ । ବିଦ୍ୟୁତୀକରଣର ସଫଳତାକୁ ପ୍ରତ୍ୟକ୍ଷ ଭାବେ ଅନୁଭବ କରିବା ପାଇଁ ରାଜ୍ୟପାଳମାନେ ଏଇ ନିକଟରେ ବିଦ୍ୟୁତୀକରଣ ହୋଇଥିବା କେତେକ ଗ୍ରାମ ଗସ୍ତ କରିପାରିବେ ବୋଲି ସେ ପ୍ରସ୍ତାବ ଦେଇଥିଲେ ।


    ସେ କହିଲେ ଯେ ଏପ୍ରିଲ 14ରୁ ସଦ୍ୟ ଆରମ୍ଭ ହୋଇଥିବା ଗ୍ରାମ ସ୍ୱରାଜ ଅଭିଯାନ ସମୟରେ 16 ,000 ରୁ ଉର୍ଦ୍ଧ୍ଵ ଗ୍ରାମରେ ସରକାରଙ୍କ 7ଟି ଯୋଜନା କାର୍ଯ୍ୟକାରୀ ହୋଇଥିଲା । ସେ କହିଲେ ଯେ ଏହି ଗ୍ରାମଗୁଡ଼ିକ ଜନ ଭାଗିଦାରୀ ମାଧ୍ୟମରେ 7ଟି ସମସ୍ୟାରୁ ମୁକ୍ତ ହୋଇଛନ୍ତି । ସେ କହିଲେ କି ଗ୍ରାମ ସ୍ୱରାଜ ଅଭିଯାନକୁ ଏବେ ଅଧିକ 65 ,000 ଗ୍ରାମକୁ ସମ୍ପ୍ରସାରିତ କରାଯାଉଛି ଏବଂ ଏହାକୁ ଅଗଷ୍ଟ 16 ସୁଦ୍ଧା ସମ୍ପୁର୍ଣ୍ଣ କରିବା ଲାଗି ଲକ୍ଷ୍ୟ ଧାର୍ଯ୍ୟ କରାଯାଇଛି ।


    ପ୍ରଧାନମନ୍ତ୍ରୀ ପ୍ରସ୍ତାବ ଦେଇଥିଲେ ଯେ ଆଗାମୀ ବର୍ଷ ଅନୁଷ୍ଠିତ ହେବାକୁ ଥିବା 50ତମ ରାଜ୍ୟପାଳ ସମ୍ମିଳନୀ ପାଇଁ ଏବେଠାରୁ ତୁରନ୍ତ ଯୋଜନା ପ୍ରସ୍ତୁତ କରାଯାଉ । ଚଳିତ ବାର୍ଷିକ ସମ୍ମିଳନୀକୁ ଅଧିକ ଫଳପ୍ରଦ କରିବା ପାଇଁ ଏହି ପ୍ରୟାସରେ ଧ୍ୟାନ ଦିଆଯାଉ ।


    **********

    
    
    (Release ID: 1534292) Visitor Counter : 5