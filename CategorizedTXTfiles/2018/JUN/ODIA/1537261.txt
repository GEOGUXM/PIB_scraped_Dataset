      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଦ୍ୱୀପାଞ୍ଚଳଗୁଡିକର ସାମଗ୍ରୀକ ବିକାଶ ଓ ଅଗ୍ରଗତି ସମୀକ୍ଷା କଲେ ପ୍ରଧାନମନ୍ତ୍ରୀ
      Posted On: 30 JUN 2018 8:32PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ଦ୍ୱୀପାଂଚଳଗୁଡିକର ସାମଗ୍ରୀକ ବିକାଶ ପାଇଁ ହୋଇଥିବା ଅଗ୍ରଗତି ସମୀକ୍ଷା କରିଥିଲେ ।


    ଜୁନ ପହିଲା , 2017ରେ କେନ୍ଦ୍ର ସରକାର ଦ୍ୱୀପାଞ୍ଚଳ ବିକାଶ ସଂସ୍ଥା ଗଠନ କରିଥିଲେ । 26ଟି ଦ୍ୱୀପକୁ ସାମଗ୍ରୀକ ବିକାଶ ପାଇଁ ଚୟନ କରାଯାଇଥିଲା ।


    ଗୁରୁତ୍ୱପୂର୍ଣ୍ଣ ଭିତ୍ତିଭୂମି ପ୍ରକଳ୍ପ , ଡିଜିଟାଲ ଯୋଗାଯୋଗ , ସବୁଜ ଶକ୍ତି , ଲବଣ ଶୋଧନ ପ୍ଲାଂଟ , ବର୍ଜ୍ୟ ପରିଚାଳନା , ମତ୍ସ୍ୟଚାଷକୁ ପ୍ରୋତ୍ସାହନ ଏବଂ ପର୍ଯ୍ୟଟନ ଆଧାରିତ ପ୍ରକଳ୍ପ ସମେତ ସାମଗ୍ରୀକ ବିକାଶର ଉପାଦାନ ସମ୍ପର୍କରେ ନୀତି ଆୟୋଗ ଏକ ପ୍ରଦର୍ଶନ କରିଥିଲେ ।


    ଆଣ୍ଡାମାନ ନିକୋବର ଦ୍ୱୀପରେ ହୋଇଥିବା କାର୍ଯ୍ୟର ସମୀକ୍ଷା କରି ପ୍ରଧାନମନ୍ତ୍ରୀ ପର୍ଯ୍ୟଟନ ବିକାଶ ପାଇଁ ଚିହ୍ନଟ ହୋଇଥିବା କ୍ଷେତ୍ରରେ ପର୍ଯ୍ୟଟନ ଆଧାରିତ ଇକୋ ସିଷ୍ଟମ ବିକଶିତ କରିବାର ଆବଶ୍ୟକତା ଉପରେ ଗୁରୁତ୍ୱାରୋପ କରିଥିଲେ । ଶକ୍ତି କ୍ଷେତ୍ରରେ ଦ୍ୱୀପଗୁଡ଼ିକୁ ଆତ୍ମନିର୍ଭରଶୀଳ କରିବା ଲାଗି ସେ ଆହ୍ୱାନ କରିଥିଲେ ଯାହା ସୌର ଶକ୍ତି ଉପରେ ଆଧାରିତ ହୋଇଥିବ ।


    ଆଣ୍ଡାମାନ ଏବଂ ନିକୋବର ଦ୍ୱୀପକୁ ଯାଉଥିବା ବିଦେଶୀଙ୍କ ପାଇଁ ନିଷିଦ୍ଧାଂଚଳରେ ପ୍ରବେଶ ଅନୁମତି ଲାଗି ସ୍ଵରାଷ୍ଟ୍ର ମନ୍ତ୍ରଣାଳୟ ନେଇଥିବା ନିଷ୍ପତ୍ତି ସମ୍ପର୍କରେ ମଧ୍ୟ ପ୍ରଧାନମନ୍ତ୍ରୀଙ୍କୁ ବିସ୍ତୃତ ସୂଚନା ଦିଆଯାଇଥିଲା । ଦକ୍ଷିଣ ପୂର୍ବ ଏସିଆ ସହିତ ଏସବୁ ଦ୍ୱୀପଗୁଡ଼ିକର ବ୍ୟାପକ ଯୋଗାଯୋଗ ବିଷୟରେ ମଧ୍ୟ ଆଲୋଚନା କରାଯାଇଥିଲା ।


    ଲାକ୍ଷାଦ୍ୱୀପରେ ବିକାଶମୂଳକ କାର୍ଯ୍ୟର ଅଗ୍ରଗତି ସମ୍ପର୍କରେ ସମୀକ୍ଷା ସମୟରେ ପ୍ରଧାନମନ୍ତ୍ରୀଙ୍କୁ ଟୁନା ମାଛ ଚାଷ ଏବଂ “ ଲାକ୍ଷାଦ୍ୱୀପ ଟୁନା ” କୁ ସ୍ୱତନ୍ତ୍ର ପରିଚୟ ଦେବା ପାଇଁ ନିଆଯାଇଥିବା ପଦକ୍ଷେପ ସମ୍ପର୍କରେ ଅବଗତ କରାଯାଇଥିଲା । ସ୍ୱଚ୍ଛତା ଦିଗରେ ଲାକ୍ଷାଦ୍ୱୀପର ପଦକ୍ଷେପକୁ ପ୍ରଧାନମନ୍ତ୍ରୀ ପ୍ରଶଂସା କରିଥିଲେ ।


    ଉଭୟ ଆଣ୍ଡାମାନ ଓ ନିକୋବର ଦ୍ୱୀପସମୂହ ଏବଂ ଲାକ୍ଷାଦ୍ୱୀପରେ ଗୁରୁତ୍ୱପୂର୍ଣ୍ଣ ଭିତ୍ତିଭୂମି ପ୍ରକଳ୍ପର ବିକାଶ ସମ୍ପର୍କରେ ମଧ୍ୟ ଆଲୋଚନା କରାଯାଇଥିଲା । ସାମୁଦ୍ରିକ ଶୈବାଳ ଏବଂ କୃଷି କ୍ଷେତ୍ର ପାଇଁ ସହାୟକ ଅନ୍ୟ କାର୍ଯ୍ୟକ୍ରମ ସମ୍ପର୍କରେ ରହିଥିବା ସମ୍ଭାବନାକୁ ଉଜାଗର କରିବା ଲାଗି ପ୍ରଧାନମନ୍ତ୍ରୀ ସମ୍ପୃକ୍ତ ଅଧିକାରୀମାନଙ୍କୁ ଆଦେଶ ଦେଇଥିଲେ ।


    ଏହି ବୈଠକରେ ସ୍ୱରାଷ୍ଟ୍ରମନ୍ତ୍ରୀ ଶ୍ରୀ ରାଜନାଥ ସିଂ , ଆଣ୍ଡାମାନ ଏବଂ ନିକୋବର ଦ୍ୱୀପ ସମୂହ ତଥା ଲାକ୍ଷାଦ୍ୱୀପର ରାଜ୍ୟପାଳଗଣ , ନୀତି ଆୟୋଗ ମୁଖ୍ୟ କାର୍ଯ୍ୟନିର୍ବାହୀ ଏବଂ କେନ୍ଦ୍ର ସରକାରଙ୍କ ବରିଷ୍ଠ ଅଧିକାରୀମାନେ ଉପସ୍ଥିତ ଥିଲେ ।


    **********

    
    
    (Release ID: 1537261) Visitor Counter : 3