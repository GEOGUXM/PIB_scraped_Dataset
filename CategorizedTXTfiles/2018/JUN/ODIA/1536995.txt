      ଜାହାଜ ଚଳାଚଳ ମନ୍ତ୍ରଣାଳୟ

      52ତମ ସ୍କୋଚ୍ ଅଧିବେଶନ-2018ରେ ସାଗରମାଳାକୁ ସ୍ୱର୍ଣ୍ଣ ପୁରସ୍କାର
      Posted On: 27 JUN 2018 3:43PM by PIB Bhubaneshwar


    ନିକଟରେ ଶେଷ ହୋଇଥିବା 52ତମ ସ୍କୋଚ୍-ପୁରସ୍କାର-2018 ଅଧିବେଶନରେ ଜାହାଜ ଚଳାଚଳ ମନ୍ତ୍ରଣାଳୟର ଆଗୁଆ କାର୍ଯ୍ୟକ୍ରମ ‘ ସାଗରମାଳା ’ କୁ ମୌଳିକ ଭିତ୍ତିଭୂମି କ୍ଷେତ୍ରରେ ସ୍ୱର୍ଣ୍ଣ ପୁରସ୍କାର ପ୍ରଦାନ କରାଯାଇଛି । ଦେଶର ସାମାଜିକ-ଅର୍ଥନୈତିକ କ୍ଷେତ୍ରରେ ବିକାଶକୁ ତ୍ୱରାନ୍ୱିତ କରିବାରେ ଏହି କାର୍ଯ୍ୟକ୍ରମର ଉଲ୍ଲେଖନୀୟ ଅବଦାନକୁ ସ୍ୱୀକୃତି ସ୍ୱରୂପ ଏହି ପୁରସ୍କାର ପ୍ରଦାନ କରାଯାଇଛି । ଅଧିବେଶନରେ ‘ ସାଗରମାଳା ’ କୁ ଅର୍ଡର ଅଫ୍ ମେରିଟ୍ ପୁରସ୍କାର ମଧ୍ୟ ପ୍ରଦାନ କରାଯାଇଛି । ପୁରସ୍କାରକୁ ମନ୍ତ୍ରଣାଳୟର ସଚିବ ଗୋପାଳ କ୍ରିଷ୍ଣା ଜାହାଜ ଚଳାଚଳ , ସଡ଼କ ପରିବହନ ଏବଂ ରାଜମାର୍ଗ , ଜଳସମ୍ବଳ , ନଦୀ ବିକାଶ ଏବଂ ଗଙ୍ଗା ସଂରକ୍ଷଣ ମନ୍ତ୍ରୀ ନୀତୀନ ଗଡକରୀଙ୍କୁ ତାଙ୍କ କାର୍ଯ୍ୟାଳୟରେ ବୁଧବାର ହସ୍ତାନ୍ତର କରିଛନ୍ତି ।


    ସାମାଜିକ-ଅର୍ଥନୈତିକ କ୍ଷେତ୍ରର ପରିବର୍ତ୍ତନରେ ନେତୃତ୍ୱ ଏବଂ ଦକ୍ଷତାକୁ ସ୍କୋଚ୍ ପୁରସ୍କାର ସ୍ୱୀକୃତି ଦେଇଥାଏ । ପ୍ରଶାସନିକ , ମୌଳିକ ଭିତ୍ତିଭୂମି , ଆର୍ଥିକ କ୍ଷେତ୍ର , ବ୍ୟାଙ୍କିଙ୍ଗ୍ , ଟେକ୍ନୋଲୋଜି , କର୍ପୋରେଟ୍ ସିଟିଜେନସିପ୍ , ଅର୍ଥନୀତି ଏବଂ ସାମଗ୍ରୀକ ଅଭିବୃଦ୍ଧି ଆଦି କ୍ଷେତ୍ରରେ ଏହି ପୁରସ୍କାରକୁ ଏକ ମାଇଲଖୁଣ୍ଟ ଭାବେ ବିବେଚନା କରାଯାଇଥାଏ ।


    କାର୍ଯ୍ୟକ୍ରମରେ ପୁରସ୍କାରକୁ ସ୍କୋଚ୍ ଗ୍ରୁପର ଅଧ୍ୟକ୍ଷ ସମୀର କୋଚର ଏବଂ ଅଧିବେଶନର ମୁଖ୍ୟ ଅତିଥି ଜାହାଜ ଚଳାଚଳ ମନ୍ତ୍ରଣାଳୟ ସଚିବ ଗୋପାଳ କ୍ରିଷ୍ଣାଙ୍କ ଠାରୁ ଗ୍ରହଣ କରିଥିଲେ ଜାହାଜ ଚଳାଚଳ ମନ୍ତ୍ରଣାଳୟର ଯୁଗ୍ମ ସଚିବ (ସାଗରମାଳା) କୈଳାସ କୁମାର ଅଗ୍ରୱାଲା । ଅର୍ଡର ଅଫ୍ ମେରିଟ ପୁରସ୍କାର ମନ୍ତ୍ରଣାଳୟର ଉପ ସଚିବ (ସାଗରମାଳା) ଅଭିଷେକ ଚନ୍ଦ୍ରା ଗ୍ରହଣ କରିଥିଲେ ।


    ସାଗରମାଳା ଜାହାଜ ଚଳାଚଳ ମନ୍ତ୍ରଣାଳୟର ଏକ ଆଗୁଆ ତଥା ପ୍ରମୁଖ କାର୍ଯ୍ୟକ୍ରମ । ଦେଶର 7 , 500 କିଲୋମିଟର ଉପକୂଳ , 14 , 500 କିଲୋମିଟର ଜଳପଥ ଏବଂ ଅନ୍ତର୍ଜାତିକ ବାଣିଜ୍ୟିକ ପଥକୁ ଆଧାର କରି ବିକାଶ ତ୍ୱରାନ୍ୱିତ କରିବା ଏହି କାର୍ଯ୍ୟକ୍ରମର ମୁଖ୍ୟ ଲକ୍ଷ୍ୟ । ଏହି କାର୍ଯ୍ୟକ୍ରମ ମୁଖ୍ୟତଃ ଚାରିଟି ବିଷୟକୁ ଧ୍ୟାନ ଦେଉଛି ; ବନ୍ଦର ଆଧୁନିକୀକରଣ , ବନ୍ଦର ସଂଯୋଗ , ବନ୍ଦର ଭିତ୍ତିକ ଔଦ୍ୟୋଗିକତା ଏବଂ ଉପକୂଳ ଗୋଷ୍ଠୀ ବିକାଶ । ଦେଶରେ ଥିବା ଅନ୍ତଃଜଳପଥ ଏବଂ ଉପକୂଳ ଜଳପଥର ବ୍ୟବହାରକୁ ଦୁଇ ଗୁଣ କରିବା ସହ ବାର୍ଷିକ 35 , 000-40 , 000 କୋଟି ଟଙ୍କା ସଞ୍ଚୟ ମଧ୍ୟ କାର୍ଯ୍ୟକ୍ରମର ଲକ୍ଷ୍ୟ ରହିଛି । ବାଣିଜ୍ୟରେ 110 ବିଲିଅନ ଆମେରିକୀୟ ଡଲାରର ରପ୍ତାନୀ ବୃଦ୍ଧି ଏବଂ ଆଗାମୀ 10 ବର୍ଷ ମଧ୍ୟରେ 40 ଲକ୍ଷ ପ୍ରତ୍ୟକ୍ଷ ନିଯୁକ୍ତି ସହ 1 କୋଟି ନୂତନ ନିଯୁକ୍ତି ସୁଯୋଗ ସୃଷ୍ଟି ମଧ୍ୟ ଏହାର ଲକ୍ଷ୍ୟ ।


    ସାଗରମାଳା କାର୍ଯ୍ୟକ୍ରମ ଅଧୀନରେ ଆଗାମୀ 20 ବର୍ଷ ମଧ୍ୟରେ 8.7 ଲକ୍ଷ କୋଟି ଟଙ୍କା ନିବେଶରେ 576ରୁ ଅଧିକ ପ୍ରକଳ୍ପ କାର୍ଯ୍ୟକାରୀ କରିବାକୁ ଚିହ୍ନଟ ହୋଇଛି । ଏଥିରୁ 13 , 500 କୋଟି ଟଙ୍କା ନିବେଶରେ 69ଟି ପ୍ରକଳ୍ପର କାର୍ଯ୍ୟ ଇତି ମଧ୍ୟରେ ଶେଷ ହୋଇସାରିଛି । 4.1 ଲକ୍ଷ କୋଟି ଟଙ୍କା ଖର୍ଚ୍ଚରେ ଅନ୍ୟ 424ଟି ପ୍ରକଳ୍ପର କାର୍ଯ୍ୟ ଏବେ ବିକାଶର ବିଭିନ୍ନ ପର୍ଯ୍ୟାୟରେ ରହିଛି । 38 ହଜାର କୋଟି ଟଙ୍କା ଖର୍ଚ୍ଚରେ 97ଟି ପ୍ରକଳ୍ପର କାର୍ଯ୍ୟ ଚଳିତ ବର୍ଷ ସମ୍ପନ୍ନ ହେବ ବୋଲି ଲକ୍ଷ୍ୟ ରହିଛି । ବିକାଶର ଏହି କାର୍ଯ୍ୟ ମଧ୍ୟରେ ବନ୍ଦର ଆଧୁନିକୀକରଣ , ବନ୍ଦର ସଂଯୋଗ ବୃଦ୍ଧି ଏବଂ ଔଦ୍ୟୋଗିକତାକୁ ଗୁରୁତ୍ୱ ଦିଆଯାଉଛି ।


    ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ 2015 ମେ 25 ତାରିଖରେ ଅନୁଷ୍ଠିତ କ୍ୟାବିନେଟ ବୈଠକରେ ସାଗରମାଳା ପ୍ରକଳ୍ପକୁ ନୀତିଗତ ଭାବେ ଅନୁମୋଦନ ମିଳିଥିଲା । ମୁମ୍ବାଇରେ 2016 ଏପ୍ରିଲରେ ଅନୁଷ୍ଠିତ ମାରିଟାଇମ ଇଣ୍ଡିଆ ସମିଟରେ ଏହି ପ୍ରକଳ୍ୱର ଏନପିପି ( National Perspective Plan )କୁ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ଉନ୍ମୋଚନ କରିଥିଲେ ।


    **************

    
    
    (Release ID: 1536995) Visitor Counter : 1