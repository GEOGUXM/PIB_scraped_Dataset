      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଅନଲାଇନ ସାଇବରକ୍ରାଇମ୍ ରିପୋର୍ଟିଂ ପୋର୍ଟାଲ ପାଇଁ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀଙ୍କ ମତ
      Posted On: 18 JUN 2018 4:03PM by PIB Bhubaneshwar


    ସାଇବର କ୍ଷେତ୍ରରେ ସୃଷ୍ଟି ହେଉଥିବା ନୂଆ ଅପରାଧ ଏବେ ଏକ ଆହ୍ୱାନ ହୋଇଥିବା ଦର୍ଶାଇ କେନ୍ଦ୍ର ସ୍ୱରାଷ୍ଟ୍ରମନ୍ତ୍ରୀ ରାଜନାଥ ସିଂହ ସାଇବର ନିରାପତ୍ତାକୁ ସୁଦୃଢ଼ କରିବା ଉପରେ ମତ ଦେଇଛନ୍ତି । ସୋମବାର ସ୍ୱରାଷ୍ଟ୍ର ମନ୍ତ୍ରଣାଳୟରେ ଅନୁଷ୍ଠିତ ଏକ ସମୀକ୍ଷା ବୈଠକରେ ଯୋଗ ଦେଇ ସେ ବେଆଇନ କାର୍ଯ୍ୟକଳାପରେ ସୋସିଆଲ ମିଡିଆର ଅପବ୍ୟବହାର ନେଇ ଉଦବେଗ ପ୍ରକାଶ କରିବା ସହ ଏହାର ମୁକାବିଲା ନିମନ୍ତେ ଆଇନ ପ୍ରଣୟନକାରୀମାନେ ଦୃଢ଼ ହେବାକୁ ଆହ୍ୱାନ ଦେଇଥିଲେ ।


    ସମ୍ବେଦନଶୀଳ କ୍ଷେତ୍ରରେ କୌଣସି ପ୍ରସ୍ତାବକୁ ନିରାପତ୍ତା ଅନୁମତି ପ୍ରଦାନର ସମୟ ଚାରି ବର୍ଷ ତଳେ 120 ଦିନ ଥିବା ବେଳେ ଏବେ ତାହା 53 ଦିନକୁ ହ୍ରାସ ପାଇଥିବାରୁ ରାଜନାଥ ସିଂହ ସନ୍ତୋଷ ପ୍ରକାଶ କରିବା ସହ ଏଭଳି ପ୍ରଚେଷ୍ଟାକୁ ପ୍ରଶଂସା କରିଥିଲେ । ଅନଲାଇନ ପ୍ରକ୍ରିୟାରେ ଏବଂ ପ୍ରଶାସନିକ ମନ୍ତ୍ରଣାଳୟ ସହ ସମନ୍ୱୟରେ ପ୍ରସ୍ତାବ ଅନୁମୋଦନର ଏହି ଅବଧିକୁ ଆହୁରି ହ୍ରାସ କରିବା ପାଇଁ ସେ ମତ ଦେଇଥିଲେ ।


    ଇଣ୍ଟରନେଟରେ ଶିଶୁ ଯୌନଚିତ୍ର ଏବଂ ଅନ୍ୟାନ୍ୟ ଅଶ୍ଳୀଳ ଚିତ୍ରର ପ୍ରସାରଣ ନେଇ ସେ ଉଦବେଗ ପ୍ରକାଶ କରିବା ସହ ଏକ ଅନଲାଇନ ସାଇବର କ୍ରାଇମ ପୋର୍ଟାଲ ପ୍ରସ୍ତୁତିକୁ ତ୍ୱରାନ୍ୱିତ କରିବା ଉପରେ ସେ ଗୁରୁତ୍ୱ ଦେଇଥିଲେ । ଏହି ପୋର୍ଟାଲରେ ବିଭିନ୍ନ ରାଜ୍ୟ/କେନ୍ଦ୍ରଶାସିତ ଅଞ୍ଚଳର ଲୋକମାନେ ଅଭିଯୋଗ କରିବାର ସୁବିଧା ପାଇପାରିବେ ଏବଂ ତଦନ୍ତକାରୀ ସଂସ୍ଥା ଗୁଡ଼ିକ ତଦନ୍ତ କରି ଏଭଳି ବିଷୟକୁ ଇଣ୍ଟରନେଟରୁ ହଟାଇବା ପାଇଁ ପଦକ୍ଷେପ ନେଇପାରିବେ ।


    ସାଇବର ଅପରାଧର ଭୟ ବଢ଼ି ଚାଲିଥିବାରୁ ଏଥିପ୍ରତି ସତର୍କ ରହିବା ସହ ସ୍ୱରାଷ୍ଟ୍ର ମନ୍ତ୍ରଣାଳୟରେ ଥିବା ସମସ୍ତ ସଂସ୍ଥାରେ ଆଇଟି କ୍ଷେତ୍ରର ନିୟମିତ ସମୀକ୍ଷା ଉପରେ ମଧ୍ୟ ଗୁରୁତ୍ୱ ଦେଇଥିଲେ । ସରକାରୀ କ୍ଷେତ୍ରରେ ନ୍ୟାସନାଲ ଇନଫର୍ମେସନ ସିକ୍ୟୁରିଟି ପଲିସି ଏଣ୍ଡ ଗାଇଡ଼ଲାଇନ୍ସକୁ ଉନ୍ନତ କରିବାକୁ ମଧ୍ୟ ସେ ମତ ଦେଇଥିଲେ । ଫୋନ୍ କଲ୍ ମାଧ୍ୟମରେ ବଢ଼ି ଚାଲିଥିବା ଆର୍ଥିକ ଅପରାଧ ଦିଗରେ ଲୋକଙ୍କୁ ସଚେତନ କରାଇବା ସହ ଏହାର ମୁକାବିଲା ଲାଗି ଦୃଢ଼ ବ୍ୟବସ୍ଥା ପାଇଁ ମଧ୍ୟ ସେ ପରାମର୍ଶ ଦେଇଥିଲେ ।


    ବୈଠକରେ ରାଷ୍ଟ୍ରମନ୍ତ୍ରୀ ହଂସରାଜ ଗଙ୍ଗରାମ ଆହିର , କେନ୍ଦ୍ର ସ୍ୱରାଷ୍ଟ୍ର ସଚିବ ରାଜୀବ ଗଉବା ଏବଂ ମନ୍ତ୍ରଣାଳୟର ବରିଷ୍ଠ ଅଧିକାରୀମାନେ ଉପସ୍ଥିତ ଥିଲେ ।


    ****************

    
    
    (Release ID: 1536007) Visitor Counter : 1