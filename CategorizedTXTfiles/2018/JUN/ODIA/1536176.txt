      ରାଷ୍ଟ୍ରପତିଙ୍କ ସଚିବାଳୟ

      ରାଷ୍ଟ୍ରପତି ରାମ ନାଥ କୋବିନ୍ଦଙ୍କ ସୁରିନାମ ଗସ୍ତ ସୁରିନାମ ଜାତୀୟ ଆସେମ୍ବ୍ଲିରେ ରାଷ୍ଟ୍ରପତିଙ୍କ ଅଭିଭାଷଣ
      • ସୁରିନାମ ନେତୃବର୍ଗଙ୍କ ସହ ପ୍ରତିନିଧିମଣ୍ଡଳସ୍ତରୀୟ ଆଲୋଚନାରେ ନେଲେ ନେତୃତ୍ୱ
      • ସୁରିନାମରେ ଏଫଡ଼ିଆଇ ନିବେଶ ପାଇଁ ଭାରତକୁ ସୁରିନାମ ସରକାରଙ୍କ ଆହ୍ୱାନ
      • ବିଶ୍ୱ ହିନ୍ଦୀ ସମ୍ମିଳନୀ ଓ ଭାରତ-କାରିକୋମ୍ ବ୍ୟବସାୟିକ ସମାବେଶରେ ଯୋଗ ଦେବାକୁ ସୁରିନାମର ଆମନ୍ତ୍ରଣକୁ ଭାରତର ଗ୍ରହଣ
      
      Posted On: 20 JUN 2018 5:11PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଗତକାଲି (ଜୁନ୍ 20 , 2018) ସନ୍ଧ୍ୟାରେ ସୁରିନାମ ଗସ୍ତରେ ଯାଇ ସୁରିନାମେଠାରେ ପହଞ୍ଚିଛନ୍ତି । ରାଷ୍ଟ୍ରପତିଙ୍କ ତ୍ରିରାଷ୍ଟ୍ରୀୟ ଗସ୍ତର ଏହା ଦ୍ୱିତୀୟ ଚରଣ । ରାଷ୍ଟ୍ରପତି ସଂପ୍ରତି ଗ୍ରୀସ୍ , ସୁରିନାମ ଏବଂ କ୍ୟୁବା ଗସ୍ତରେ ଅଛନ୍ତି । ଯେକୌଣସି ଭାରତୀୟ ରାଷ୍ଟ୍ରପତିଙ୍କର ଏହା ପ୍ରଥମ ସୁରିନାମ ଗସ୍ତ । ସୁରିନାମର ରାଷ୍ଟ୍ରପତି ମିଷ୍ଟର ଡ଼େସିରେ ଡ଼େଲାନଅ ବୋଉଟେର୍ସେ ପାରାମାରିବୋସ୍ଥିତ ଜୋହାନ୍ ଆଡ଼ଲ୍ଫ ପେଙ୍ଗେଲ୍ ଆନ୍ତର୍ଜାତିକ ବିମାନବନ୍ଦର ଠାରେ ରାଷ୍ଟ୍ରପତି ଶ୍ରୀ କୋବିନ୍ଦଙ୍କୁ ଭବ୍ୟ ସମ୍ବର୍ଦ୍ଧନା ଜ୍ଞାପନ କରିଥିଲେ ।ଏହି ଅବସରରେ ସୁରିନାମର ଅନ୍ୟ ବହୁ ବିଶିଷ୍ଟ ବ୍ୟକ୍ତି ତଥା ନେତୃବୃନ୍ଦ ଉପସ୍ଥିତ ଥିଲେ । ପରେ ରାଷ୍ଟ୍ରପତି ସେଠାରେ ଥିବା ମହାତ୍ମା ଗାନ୍ଧୀଙ୍କ ପ୍ରତିମୂର୍ତ୍ତିରେ ମାଲ୍ୟାର୍ପଣ କରିବା ସହ ଜାତିର ପିତାଙ୍କ ପ୍ରତି ଶ୍ରଦ୍ଧାସୁମନ ଜ୍ଞାପନ କରିଥିଲେ ।


    ଆଜି (ଜୁନ୍ 20 , 2018) ରାଷ୍ଟ୍ରପତି ସୁରିନାମର ଜାତୀୟ ଆସେମ୍ବ୍ଲିକୁ ସମ୍ବୋଧିତ କରିଛନ୍ତି । ସୁରିନାମର ଜାତୀୟ ଆସେମ୍ବ୍ଲିକୁ ସମ୍ବୋଧନ କରିବାରେ ଶ୍ରୀ କୋବିନ୍ଦ ହେଉଛନ୍ତି ପ୍ରଥମ ରାଷ୍ଟ୍ର ମୁଖ୍ୟ ।


    ଏହି ଅବସରରେ ଉଦବୋଧନ ଦେଇ ରାଷ୍ଟ୍ରପତି କହିଲେ ଯେ ସୁରିନାମ ହେଉଛି ଭାରତର ଏକ ବାସ୍ତବ ସହଯୋଗୀ । କାରଣ ଆମେ ଲାଟିନ୍ ଆମେରିକୀୟ ଏବଂ କ୍ୟାରିବୀୟ କ୍ଷେତ୍ରର ରାଷ୍ଟ୍ରମାନଙ୍କ ସହ ବାଣିଜ୍ୟ , ନିବେଶ ଏବଂ ସାଂସ୍କୃତିକ ସଂପର୍କ ନିବିଡ଼ କରିବାକୁ ବିଶେଷ ଆଗ୍ରହୀ ।


    ରାଷ୍ଟ୍ରପତି କହିଲେ ଯେ ଜଳବାୟୁ ପରିବର୍ତ୍ତନ ଅଧୁନା ବିଶ୍ୱବ୍ୟାପୀ ଚିନ୍ତାର କାରଣ ପାଲଟିଛି ଏବଂ ଏହା ବୈଦେଶିକ ନୀତିର ଏକ ମୁଖ୍ୟ ଅଂଗ ପାଲଟିଛି । ଜଳବାୟୁ ପରିବର୍ତ୍ତନ କ୍ଷେତ୍ରରେ ସୁରିନାମ ଭଳି ଏକ କ୍ଷୁଦ୍ର ରାଷ୍ଟ୍ର ଯେଉଁଭଳି ଉଦାରବାଦୀ ପଦକ୍ଷେପ ଗ୍ରହଣ କରିଛି ତାହା ବାସ୍ତବିକ ପ୍ରଶଂସନୀୟ । ଆନ୍ତର୍ଜାତୀୟ ସୌର ସଂଗଠନରେ ଭାରତ ସହ ସୁରିନାମ ଏକ ସହଭାଗୀ ହେବା ଭାରତ ପାଇଁ ଗୌରବର କଥା ବୋଲି ଉଲ୍ଲେଖ କରି ରାଷ୍ଟ୍ରପତି କହିଲେ ଯେ ଆଇଏସଏକୁ ଅନୁମୋଦନ କରିଥିବା ଯୋଗୁ ସୁରିନାମ ଧନ୍ୟବାଦର ପାତ୍ର ।ଏହା ଉଭୟ ରାଷ୍ଟ୍ରଙ୍କୁ ସୌରଶକ୍ତି ଉତ୍ପାଦନ ପ୍ରକଳ୍ପରେ ମିଳିତ ଭାବେ କାର୍ଯ୍ୟ କରିବାରେ ବିଶେଷ ସହାୟକ ହେବ ଯାହାକି ଉଭୟ ସୁରିନାମବାସୀ ତଥା ବିଶ୍ୱବାସୀଙ୍କ ହିତ ସାଧନରେ ସହାୟକ ହେବ ।


    ରାଷ୍ଟ୍ରପତ କହିଲେ ଯେ ଭାରତ କେବଳ ଅକ୍ଷୟ ଶକ୍ତି କ୍ଷେତ୍ରରେ ସୁରିନାମ ସହ ଦ୍ୱିପାକ୍ଷିକ ସହଯୋଗ କରିବାକୁ ଆଗ୍ରହୀ ନୁହେଁ । ସୁରିନାମର ଅନେକ ବିକାଶମୂଳକ ଉଦ୍ୟୋଗରେ ସୁରିନାମର ଆବଶ୍ୟକତା , ଗୁରୁତ୍ୱ ତଥା ଆକାଂକ୍ଷାକୁ ଦୃଷ୍ଟିରେ ରଖି ଭାରତ ସହଯୋଗ ପାଇଁ ଉଚ୍ଛୁକ ବୋଲି ରାଷ୍ଟ୍ରପତି ସୂଚାଇଥିଲେ ।


    ରାଷ୍ଟ୍ରପତି ସନ୍ତୋଷ ବ୍ୟକ୍ତ କରି କହିଥିଲେ ଯେ ସୁରିନାମର ଯୁବଗୋଷ୍ଠୀ ଭାରତୀୟ ପ୍ରଯୁକ୍ତି ଏବଂ ଆର୍ଥିକ ସହଯୋଗ କାର୍ଯ୍ୟକ୍ରମରେ ଅଧିକରୁ ଅଧିକ ଉପଲବ୍ଧ ବ୍ୟବସ୍ଥା ଉପଯୋଗ ସକାଶେ ଆଗ୍ରହୀ । ସୁରିନାମ କୂଟନୈତିକ ପ୍ରତିଷ୍ଠାନ ସକାଶେ ଆମେ ସେହି ଦୃଷ୍ଟିରୁ ଆନୁଷ୍ଠାନିକ ଭାବେ ଏକ ରାଜିନାମାରେ ସ୍ୱାକ୍ଷରିତ କରିଛୁ । ଭାରତର ବୈଦେଶିକ ସେବା ପ୍ରତିଷ୍ଠାନ ଏହି ରାଜିନାମାରେ ସ୍ୱାକ୍ଷର କରିଛି । ଏହା ସୁରିନାମର କୂଟନୀତିଜ୍ଞମାନଙ୍କୁ ସୂଚନା ଓ ଯୋଗାଯୋଗ ପ୍ରଯୁକ୍ତି କ୍ଷେତ୍ରରେ ଆବଶ୍ୟକ ତାଲିମ ଯୋଗାଇଦେବ ।ଏବଂ ଏହା ଦ୍ୱାରା ଇ-ଡ଼ିପ୍ଲୋମାସି ଏବଂ ଡ଼ାୟାସ୍ପୋରା ଡ଼ିପ୍ଲୋମାସିକୁ ଏହା ସହଜ ତଥା ସୁଗମ କରିବ ବୋଲି ସେ ସୂଚାଇଥିଲେ ।


    ରାଷ୍ଟ୍ରପତି କହିଲେ ଯେ ରାଷ୍ଟ୍ରପତି ବୋଉଟେରସେ ଏବଂ ଅନ୍ୟ ପ୍ରତିନିଧି ତଥା ସୁରିନାମରେ ଥିବା ଅନ୍ୟ ବନ୍ଧୁମାନଙ୍କ ସହ ମିଶି ସେ ଅନ୍ତର୍ଜାତୀୟ ଯୋଗ ଦିବସ ଉତ୍ସବରେ ଯୋଗ ଦେବେ । ଏହା ସକାଳ ସାତଟା ବେଳେ ଆରମ୍ଭ ହେବ । ତେଣୁ ଏହି କାର୍ଯ୍ୟକ୍ରମରେ ଯୋଗ ଦେବାକୁ ରାଷ୍ଟ୍ରପତି ଜାତୀୟ ପ୍ରତିନିଧିସଭାର ସଦସ୍ୟ ଏବଂ ଅନ୍ୟ ବିଶିଷ୍ଟ ବ୍ୟକ୍ତିମାନଙ୍କୁ ଆହ୍ୱାନ ଜଣାଇଥିଲେ । ଏହା ଦ୍ୱାରା ସେମାନେ ଯୋଗର ମଜା ନେଇପାରିବେ । ସେମାନେ ଭାରତ ଗସ୍ତରେ ଆସି ସୁରିନାମ- ଭାରତ ବନ୍ଧୁତାକୁ ଅଧିକ ଘନିଷ୍ଠ କରିବା ସକାଶେ ରାଷ୍ଟ୍ରପତି ସେମାନଙ୍କୁ ଆମନ୍ତ୍ରଣ ଜଣାଇଥିଲେ ।


    ପୂର୍ବରୁ ସକାଳେ ରାଷ୍ଟ୍ରପତି ସୁରିନାମର ପ୍ରତିପକ୍ଷଙ୍କ ସହ ଏକାକୀ ଏବଂ ପରେ ପ୍ରତିନିଧିମଣ୍ଡଳସ୍ତରୀୟ ଆଲୋଚନା କରିଥିଲେ । ଦୁଇ ଦେଶ ମଧ୍ୟରେ ଦ୍ୱିପାକ୍ଷିକ ସଂପର୍କ ବିଶେଷ କରି ଆର୍ଥିକ ସଂପର୍କ , ସାଂସ୍କୃତିକ ସହଯୋଗ ଏବଂ ବିକାଶ ସହଭାଗୀତା ବୃଦ୍ଧି ସକାଶେ ରାଷ୍ଟ୍ରପତି ଆହ୍ୱାନ ଜଣାଇଥିଲେ ।


    ଏହି ଅବସରରେ ରାଷ୍ଟ୍ରପତି ଘୋଷଣ କରିଥିଲେ ଯେ ଭାରତ ସୁରିନାମରେ 49ଟି ଗ୍ରାମରେ ସ୍ୱଚ୍ଛ ଶକ୍ତି ଉତ୍ପାଦନ ସକାଶେ ସୌର ପ୍ରକଳ୍ପ ଲାଗି 20 ନିୟୁତ ଡ଼ଲାର ଋଣ ରିହାତି ସୁଧରେ ଯୋଗାଇଦେବ । ଏହାତିରିକ୍ତ , ଭାରତ ଶକ୍ତି ସରବରାହ ପ୍ରକଳ୍ପ ଯାହାକି ପିକିନସରେନା କ୍ଷେତ୍ରରେ କାର୍ଯ୍ୟକାରୀ କରାଯିବ ସେଥିପାଇଁ 20 ନିୟୁତ ଡ଼ଲାର ରିହାତି ସୁଧହାରରେ ଯୋଗାଇବ । ସେହିପରି ଚେତକ ହେଲିକପ୍ଟର ରକ୍ଷଣାବେକ୍ଷଣ ଲାଗି 3.5 ନିୟୁତ ଋଣ ପ୍ରଦାନ କରାଯିବ । ସୁରିନାମରେ ଏକ ଅତ୍ୟାଧୁନିକ ସୂଚନା ପ୍ରଯୁକ୍ତି କେନ୍ଦ୍ର ସ୍ଥାପନ ଲାଗି ଭାରତ ସୁରିନାମକୁ ସହାୟତା ଯୋଗାଇବ । ଏହି ସବୁ ପ୍ରକଳ୍ପଗୁଡ଼ିକୁ ଆଗକୁ ଆଗେଇ ନେବା ସକାଶେ ଆଜି ଉଭୟ ପକ୍ଷଙ୍କ ମଧ୍ୟରେ ବୁଝାମଣା ପତ୍ର ସ୍ୱାକ୍ଷରିତ ହୋଇଛି । ଏହା ଛଡ଼ା ଦୁଇ ଦେଶ ମଧ୍ୟରେ ନିର୍ବାଚନ , କୂଟନୈତିକ ଶିକ୍ଷା ସହଯୋଗ , କୂଟନୈତିକମାନଙ୍କ ପତ୍ନୀମାନଙ୍କ ସକାଶେ ଉଭୟ ରାଷ୍ଟ୍ରରେ ଚାକିରୀ ସୁଯୋଗ ପ୍ରଦାନ ସକାଶେ ପୃଥକ୍ ବୁଝାମଣା ପତ୍ର ସ୍ୱାକ୍ଷରିତ ହୋଇଛି ।


    ସୁରିନାମରେ କୃଷି , ଖନନ , ଶକ୍ତି ଓ ଜଙ୍ଗଲ ଆଦି କ୍ଷେତ୍ରରେ ନିବେଶ ସକାଶେ ସୁରିନାମ ଭାରତକୁ ଆହ୍ୱାନ ଜଣାଇଛି । ଏହି ଆଲୋଚନା କାଳରେ ଦ୍ୱାଦଶ ବିଶ୍ୱ ହିନ୍ଦୀ ସମ୍ମିଳନୀ ଯାହାକି 2018 ଅଗଷ୍ଟ ମାସରେ ମରିସସଠାରେ ଅନୁଷ୍ଠିତ ହେବ ସେଥିରେ ଏବଂ ଭାରତ ଓ କାରିକମ୍ ବ୍ୟବସାୟିକ ସମ୍ମିଳନୀରେ ଯୋଗ ଦେବାକୁ ସୁରିନାମର ଆମନ୍ତ୍ରଣକୁ ଭାରତ ଗ୍ରହଣ କରିଛି । ଏହି ସମ୍ମିଳନୀ ତ୍ରିନିଦାଦ ଓ ଟୋବାଗୋଠାରେ ନିକଟ ଭବିଷ୍ୟତରେ ଅନୁଷ୍ଠିତ ହେବ ।


    *****************

    
    
    (Release ID: 1536176) Visitor Counter : 2