      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଉତ୍ତରପ୍ରଦେଶର ମଘରଠାରେ ମହାନ କବି ଓ ସନ୍ଥ କବୀରଙ୍କ 500ତମ ଶ୍ରାଦ୍ଧ ବାର୍ଷିକୀରେ ପ୍ରଧାନମନ୍ତ୍ରୀଙ୍କ ଉଦ୍ବୋଧନ
      Posted On: 28 JUN 2018 8:42PM by PIB Bhubaneshwar


    ନମସ୍କାର । ସାହେବ ଆପଣମାନଙ୍କର ବନ୍ଦନା କରୁଛି । ଆଜି ଆମେ ନିଜକୁ ବଡ଼ ସୌଭଗ୍ୟଶାଳୀ ଭାବୁଛୁ କି , ଏହି ପବିତ୍ର ଧରଣୀ ଉପରେ ପାଦ ଦେଇ ମହାନ ସୁଫି ସନ୍ଥ କବିର ଦାସ ମହୋଦୟଙ୍କ ସ୍ମୃତିରେ ହେଉଥିବା ଏହି ଆୟୋଜନ , ଏହି କାର୍ଯ୍ୟକ୍ରମରେ ଆଜି ଏଠାକୁ ଆସି ଆମକୁ ବହୁତ ଖୁସି ଲାଗୁଛି । ଆମେ ଏହି ପବିତ୍ର ମାଟିକୁ ପ୍ରଣାମ କରିବା ସହିତ ଆପଣମାନଙ୍କର ପାଦ ତଳେ ପ୍ରଣିପାତ କରୁଛୁ ।


    ରାଜ୍ୟର ଲୋକପ୍ରିୟ ଏବଂ ଯଶସ୍ୱୀ ମୁଖ୍ୟମନ୍ତ୍ରୀ ଶ୍ରୀମାନ ଯୋଗୀ ଆଦିତ୍ୟ ନାଥ ମହାଶୟ , କେନ୍ଦ୍ର ମନ୍ତ୍ରୀ ପରିଷଦରେ ମୋର ସାଥୀ ଶ୍ରୀମାନ ମହେଶ ଶର୍ମା ମହାଶୟ , କେନ୍ଦ୍ର ମନ୍ତ୍ରୀ ପରିଷଦରେ ମୋର ସାଥୀ ଶ୍ରୀମାନ ଶିବ ପ୍ରତାପ ଶୁକ୍ଳା ମହାଶୟ , ରାଜ୍ୟ ସରକାରଙ୍କ ମନ୍ତ୍ରୀ ଡକ୍ଟର ରୀତା ବହୁଗୁଣା ମହାଶୟା , ମନ୍ତ୍ରୀ ଶ୍ରୀମାନ ଲକ୍ଷ୍ମୀ ନାରାୟଣ ଚୌଧୁରୀ ମହାଶୟ , ସଂସଦରେ ମୋର ସାଥୀ ଏବଂ ଉତ୍ତରପ୍ରଦେଶ ଭାରତୀୟ ଜନତା ପାର୍ଟିର ଅଧ୍ୟକ୍ଷ ମୋର ବନ୍ଧୁ ଡକ୍ଟର ମହେନ୍ଦ୍ର ନାଥ ପାଣ୍ଡେ ମହାଶୟ । ଆମ ସଂସଦରେ ଜଣେ ଯୁବକ , ଲଢୁଆ , ସକ୍ରିୟ ଏବଂ ନମ୍ରତା ତଥା ବିବେକ ପଣିଆରେ ଭରି ରହିଥିବା , ଏହି ଧରଣୀର ସନ୍ତାନ ଶ୍ରୀମାନ ଶରତ ତ୍ରିପାଠୀ ମହାଶୟ , ଉତ୍ତରପ୍ରଦେଶର ମୁଖ୍ୟ ସଚିବ ଶ୍ରୀମାନ ରାଜୀବ କୁମାର , ଏଠାରେ ଉପସ୍ଥିତ ଅନ୍ୟ ସମସ୍ତ ମହାନୁଭବ ଏବଂ ଦେଶର କୋଣ ଅନୁକୋଣରୁ ଆସିଥିବା ମୋର ପ୍ରିୟ ଭାଇ ଓ ଭଉଣୀମାନେ । ଆଜି ମୋତେ ମଘରର ଏହି ପବିତ୍ର ଧରଣୀକୁ ଆସିବାର ସୌଭାଗ୍ୟ ମିଳିଲା , ମନରେ ଏକ ବିଶେଷ ସନ୍ତୋଷର ଅନୁଭୂତି ହେଲା ।


    ଭାଇ ଓ ଭଉଣୀମାନେ , ପ୍ରତ୍ୟେକଙ୍କ ମନରେ ଏହି ଇଚ୍ଛା ରହିଥାଏ କି ଏଭଳି ତୀର୍ଥ ସ୍ଥଳକୁ ଯିବା ପାଇଁ , ଆଜି ମୋର ମଧ୍ୟ ଏହି କାମନା ପୂରଣ ହୋଇଛି । କିଛି ସମୟ ପୂର୍ବରୁ ମୋତେ ସନ୍ଥ କବୀର ଦାସ ମହୋଦୟଙ୍କ ସମାଧିରେ ପୁଷ୍ପ ଗୁଚ୍ଛ ଅର୍ପଣ କରିବା , ତାଙ୍କ ମଜାରରେ ଚଦର ଚଢ଼ାଇବାର ସୌଭାଗ୍ୟ ପ୍ରାପ୍ତ ହେଲା । ମୁଁ ସେହି ଗୁମ୍ଫାକୁ ମଧ୍ୟ ଦେଖି ପାରିଲି , ଯେଉଁଠାରେ କବୀର ଦାସ ମହୋଦୟ ସାଧନା କରୁଥିଲେ । ସମାଜକୁ ଶତାବ୍ଦୀ ଶତାବ୍ଦୀ ଧରି ପଥ ଦେଖାଉଥିଲେ , ମାର୍ଗ ଦର୍ଶକ , ସମଧାରଣା ଏବଂ ସମତାର ପ୍ରତିବିମ୍ବ , ମହାତ୍ମା କବୀରଙ୍କୁ ତାଙ୍କର ନିର୍ବାଣ ଭୂମିରେ ମୁଁ ପୁଣି ଥରେ କୋଟି କୋଟି ପ୍ରଣାମ ଜଣାଉଛି ।


    ଏପରି କୁହାଯାଏ କି ଏହି ସ୍ଥାନରେ ସନ୍ଥ କବୀର , ଗୁରୁ ନାନକ ଦେବ ଏବଂ ବାବା ଗୋରଖ ନାଥ ମହୋଦୟ ଏକାଠି ବସି ଆଧ୍ୟାତ୍ମିକ ଚର୍ଚ୍ଚା କରିଥିଲେ । ମଘର ଆସି ମୁଁ ଧନ୍ୟ ହୋଇ ଯାଇଛି ବୋଲି ଅନୁଭବ କରୁଛି । ଆଜି ହେଉଛି ଜ୍ୟେଷ୍ଠ ଶୁକ୍ଳ ପୂର୍ଣ୍ଣିମା । ଆଜିଠାରୁ ହିଁ ଭଗବାନ ଭୋଳାନାଥଙ୍କର ଯାତ୍ରା ମଧ୍ୟ ଆରମ୍ଭ ହେଉଛି । ମୁଁ ତୀର୍ଥଯାତ୍ରୀମାନଙ୍କୁ ସୁଖଦ ଯାତ୍ରା ପାଇଁ ହୃଦୟର ସହିତ ଶୁଭ କାମନା ଦେଉଛି ।


    କବୀର ଦାସ ମହୋଦୟଙ୍କ ପାଞ୍ଚଶହ ପୁଣ୍ୟତିଥି ଅବସରରେ ଏଠାରେ ବର୍ଷ ସାରା କବୀର ମହୋତ୍ସବର ଶୁଭାରମ୍ଭ ହୋଇଛି । ସଂପୂର୍ଣ୍ଣ ମାନବତା ପାଇଁ ସନ୍ଥ କବୀର ଦାସ ମହୋଦୟ ଯେଉଁ ମୂଲ୍ୟବାନ ସମ୍ପତି ଛାଡ଼ି ଯାଇଛନ୍ତି , ତାହାର ଲାଭ ଏବେ ଆମେ ସମସ୍ତଙ୍କୁ ମିଳିବାକୁ ଯାଉଛି । ସ୍ୱୟଂ କବୀର ମହୋଦୟ ମଧ୍ୟ କହିଛନ୍ତି :


    ତୀର୍ଥ ଗୟେ ତୋ ଏକ ପଲ୍ , ସନ୍ଥ ମିଲେ ଫଲ ଚାର୍ ।


    ସଦଗୁରୁ ମିଲେ ଅନେକ ପଲ , କହେ କବୀର ବିଚାର ।


    ଅର୍ଥାତ୍ ତୀର୍ଥଯାତ୍ରାରୁ ଗୋଟିଏ ପୁଣ୍ୟ ମିଳିଥାଏ , ତ ସନ୍ଥଙ୍କ ସଙ୍ଗତରୁ ଚାରୋଟି ପୁଣ୍ୟ ପ୍ରାପ୍ତ ହୋଇ ପାରିଥାଏ , ମାତ୍ର ସଦଗୁରୁଙ୍କ ସଙ୍ଗତ ମିଳିଲେ ଅନେକ ପୁଣ୍ୟ ପ୍ରାପ୍ତି ହୋଇଥାଏ । ଏହା ହେଉଛି ସନ୍ଥ କବୀରଙ୍କର ବିଚାର ।


    ମଘରର ଏହି ଧରଣୀରେ କବୀର ମହୋତ୍ସବରେ , ଏହି କବୀର ମହୋତ୍ସବ ହେଉଛି ଏପରି ପୁଣ୍ୟ ଦେବା ଭଳି କାର୍ଯ୍ୟକ୍ରମ ।


    ଭାଇ ଓ ଭଉଣୀମାନେ , କିଛି ସମୟ ପୂର୍ବରୁ ହିଁ ଏଠାରେ ସନ୍ଥ କବୀର ଏକାଡେମୀର ଶିଳାନ୍ୟାସ କରାଯାଇଛି । ପ୍ରାୟ 24 କୋଟି ଟଙ୍କା ବ୍ୟୟରେ ଏଠାରେ ମହାତ୍ମା କବୀରଙ୍କ ସହିତ ଜଡ଼ିତ ସ୍ମୃତିଗୁଡ଼ିକୁ ସଂଯୋଜନା କରିବା ଭଳି ସଂସ୍ଥାଗୁଡ଼ିକର ନିର୍ମାଣ କରାଯିବ । କବୀର ଯେଉଁ ସାମାଜିକ ଚେତନା ଜାଗ୍ରତ କରିବା ପାଇଁ ନିଜର ଶେଷ ଜୀବନ ପର୍ଯ୍ୟନ୍ତ କାର୍ଯ୍ୟ କଲେ , କବୀରଙ୍କ ଗାୟନ , ପ୍ରଶିକ୍ଷଣ ଭବନ , କବୀର ନୃତ୍ୟ ପ୍ରଶିକ୍ଷଣ ଭବନ , ଗବେଷଣା କେନ୍ଦ୍ର , ଲାଇବ୍ରେରୀ , ପ୍ରେକ୍ଷାଳୟ , ହଷ୍ଟେଲ , କଳାକୁଞ୍ଜ ବା ଆର୍ଟ ଗ୍ୟାଲେରୀ - ଏ ସବୁକୁ ବିକଶିତ କରିବା ଭଳି ଯୋଜନା ଏଥିରେ ରହିଛି ।


    ସନ୍ଥ କବୀର ଏକାଡେମୀ , ଉତ୍ତରପ୍ରଦେଶର ଆଂଚଳିକ ଭାଷାଗୁଡ଼ିକୁ ଏବଂ ଲୋକକଥାର ବିକାଶ ଏବଂ ସଂରକ୍ଷଣ ପାଇଁ କାମ କରିବ । ଭାଇ ଓ ଭଉଣୀ ମାନେ , କବୀରଙ୍କର ସମଗ୍ର ଜୀବନ ସତ୍ୟର ଅନୁସନ୍ଧାନ ତଥା ଅସତ୍ୟକୁ ଖଣ୍ଡନ କରିବାରେ ଅତିବାହିତ ହୋଇଥିଲା । କବୀରଙ୍କର ସାଧନା ମାନିବା ଦ୍ୱାରା ନୁହେଁ , ଜାଣିବା ଦ୍ୱାରା ଆରମ୍ଭ ହୋଇଥାଏ । ସେ ମୁଣ୍ଡରୁ ପାଦ ପର୍ଯ୍ୟନ୍ତ ମସ୍ତମୌଲା ସ୍ୱଭାବର ଫକୀର , ଅଭ୍ୟାସରେ ଏକଜିଦିଆ , ଭଗବାନଙ୍କ ସମ୍ମୁଖରେ ସେବକ , ବାଦଶାହାଙ୍କ ସମ୍ମୁଖରେ ଅତ୍ୟନ୍ତ ସାହସୀ , ହୃଦୟ ଖୋଲା , ସୁସ୍ଥ ମସ୍ତିଷ୍କ ସମ୍ପନ୍ନ , ଭିତରୁ କୋମଳ , ବାହାରୁ କଠୋର ଥିଲେ । ସେ ଜନ୍ମରୁ , ଧନ୍ଦାରୁ ନୁହେଁ , ନିଜର କର୍ମ ଦ୍ୱାରା ବନ୍ଦନୀୟ ହୋଇଗଲେ ।


    ମହାତ୍ମା କବୀର ଦାସ , ସେ ଧୂଳିରୁ ଉଠିଥିଲେ କିନ୍ତୁ ମଥାର ଚନ୍ଦନ ହୋଇଗଲେ । ମହାତ୍ମା କବୀର ଦାସ ବ୍ୟକ୍ତିଙ୍କଠାରୁ ଅଭିବ୍ୟକ୍ତି ହୋଇଗଲେ ଆଉ ଏହାଠାରୁ ମଧ୍ୟ ଆଗକୁ ସେ ଶବ୍ଦରୁ ଶବ୍ଦବ୍ରହ୍ମ ହୋଇଗଲେ । ସେ ବିଚାର ହୋଇ ଆସିଲେ ଆଉ ବ୍ୟବହାର ହୋଇ ଅମର ହୋଇଗଲେ । ସନ୍ଥ କବୀର ଦାସ ମହାଶୟ ସମାଜକୁ କେବଳ ଦୃଷ୍ଟି ବା ଦର୍ଶନ ଦେବାର କାମ ହିଁ କରି ନ ଥିଲେ , ବରଂ ସମାଜର ଚେତନାକୁ ଜାଗ୍ରତ କରିବାର ମଧ୍ୟ , ଆଉ ଏହି ସମାଜ ଜାଗରଣ ପାଇଁ ସେ କାଶୀରୁ ମଘର ଆସିଥିଲେ । ମଘରକୁ ସେ ପ୍ରତୀକ ସ୍ୱରୂପରେ ବାଛି ଥିଲେ ।


    କବୀର ସାହେବ କହୁଥିଲେ କି ଯଦି ହୃଦୟରେ ରାମ ବାସ କରୁଥିବେ ତ ମଘର ମଧ୍ୟ ସବୁଠାରୁ ପବିତ୍ର ହେବ । ଆଉ ସେ କହିଲେ –


    କ୍ୟା କାଶୀ କ୍ୟା ଉସର ମଘର , ରାମ ହୃଦୟ ବସୋ ମୋରା


    ସେ କାହାର ଶିଷ୍ୟ ନୁହେଁ , ରାମାନନ୍ଦ ଦ୍ୱାରା ଚେତନା ପ୍ରାପ୍ତ ହୋଇ ଶିଷ୍ୟ ଥିଲେ । ସନ୍ଥ କବୀର ଦାସ ମହାଶୟ କହୁଥିଲେ –


    ହମ କାଶୀ ମୈ ପ୍ରକଟ ଭଏ ହୈ , ରାମାନନ୍ଦ ଚେତାଏ ।


    କାଶୀ କବୀରଙ୍କୁ ଆଧ୍ୟାତ୍ମିକ ଚେତନା ଏବଂ ଗୁରୁଙ୍କ ସହିତ ସାକ୍ଷାତ କରାଇଥିଲା ।


    ଭାଇ ଓ ଭଉଣୀମାନେ , କବୀରଙ୍କୁ ଭାରତର ଆତ୍ମାର ଗୀତ , ରସ ଆଉ ସାର କୁହା ଯାଇପାରେ । ସେ ସାଧାରଣ ଗ୍ରାମୀଣ ଭାରତୀୟଙ୍କ ମନର କଥାକୁ ନିଜର ପ୍ରଚଳିତ ଭାଷାରେ ଗୁନ୍ଥି ପାରିଥିଲେ । ଗୁରୁ ରାମାନନ୍ଦଙ୍କ ଶିଷ୍ୟ ଥିଲେ , ତେଣୁ ଜାତିପ୍ରଥାକୁ କିପରି ମାନି ଥାଆନ୍ତେ । ସେ ଜାତିବାଦର ଭେଦଭାବକୁ ଭାଙ୍ଗି- “ ସବ ମାନସ କି ଏକ ଜାତି ,” ସବୁ ମଣିଷଙ୍କର ଗୋଟିଏ ଜାତି – ଏହା ଘୋଷଣା କଲେ ଆଉ ନିଜ ଭିତରର ଅହଂକାରକୁ ଶେଷ କରି ସେଥିରେ ବିରାଜମାନ କରୁଥିବା ଈଶ୍ୱରଙ୍କର ଦର୍ଶନ କରିବାର ରାସ୍ତା କବୀର ଦାସ ମହୋଦୟ ଦେଖାଇଥିଲେ । ସେ ସମସ୍ତଙ୍କର ଥିଲେ , ତେଣୁ ସମସ୍ତେ ତାଙ୍କର ହୋଇଗଲେ । ସେ କହିଥିଲେ-


    କବୀରା ଖଡ଼ା ବାଜାର ମେଁ ମାଙ୍ଗେ ସବକୀ ଖୈର୍ ।


    ନ କାହୁ ସେ ଦୋସ୍ତି , ନ କାହୁ ସେ ବୈର୍ ।


    ତାଙ୍କର ଦୋହାଗୁଡ଼ିକୁ ବୁଝିବା ପାଇଁ କୌଣସି ଶବ୍ଦକୋଷର ଆବଶ୍ୟକତା ନ ଥିଲା । ସାଧାରଣ ବୋଲିରେ ଆମର - ଆପଣଙ୍କର ଭାଷା , ପବନର ସରଳତା ଏବଂ ସହଜତା ସହିତ ଜୀବନର ଗହନ ରହସ୍ୟଗୁଡ଼ିକୁ ସେ ଜନ-ଜନଙ୍କୁ ବୁଝାଇ ଦେଇଥିଲେ । ନିଜ ଭିତରେ ବସି ରହିଥିବା ରାମଙ୍କୁ ଦେଖ , ହରି ତ ମନରେ ଅଛନ୍ତି , ବାହାରର ଆଡ଼ମ୍ବରଗୁଡ଼ିକ ପାଇଁ କାହିଁକି ସମୟ ବ୍ୟର୍ଥ କରୁଛ । ନିଜକୁ ସୁଧାରିବ ତ ହରି ମିଳିଯିବେ –


    ଯବ୍ ମେଁ ଥା ତବ୍ ହରି ନହିଁ , ଯବ୍ ହରି ହୈ ମେଁ ନହିଁ ।


    ସବ୍ ଅନ୍ଧିୟାରା ମିଟଗୟା ଦୀପକ୍ ଦେଖା ମାହି ।


    ଯେତେବେଳେ ମୁଁ ନିଜ ଅହଂକାରରେ ବୁଡ଼ି ରହିଥିଲି ସେତେବେଳେ ପ୍ରଭୁଙ୍କୁ ଦେଖି ପାରୁ ନ ଥିଲି , କିନ୍ତୁ ଯେତେବେଳେ ଗୁରୁ ମୋ ଭିତରେ ଜ୍ଞାନର ଆଲୋକ ପ୍ରକାଶିତ କଲେ ସେତେବେଳେ ଅଜ୍ଞାନର ସମସ୍ତ ଅନ୍ଧକାର ଦୂରେଇ ଗଲା ।


    ସାଥୀଗଣ , ଏହା ହେଉଛି ଆମ ଦେଶର ମହାନ ଧରଣୀର ତପସ୍ୟା , ପୂଣ୍ୟତା ସମୟର ଗତି ସହିତ ସମାଜରେ ଆସିବାକୁ ଥିବା ଆଭ୍ୟନ୍ତରୀଣ କୁପ୍ରଥାଗୁଡ଼ିକୁ ସମାପ୍ତ କରିବା ପାଇଁ ସମୟ ସମୟରେ ଋଷିମାନେ , ମୁନିମାନେ , ଆଚାର୍ଯ୍ୟମାନେ , ଭଗବନମାନେ , ସନ୍ଥମାନେ ମାର୍ଗଦର୍ଶନ କରିଛନ୍ତି । ଶହ ଶହ ବର୍ଷର ପରାଧୀନତାର ସମୟରେ ଯଦି ଦେଶର ଆତ୍ମା ବଂଚି କରି ରହିଲା , ଦେଶର ସମାନତାର ଭାବ , ସଦ୍ଭାବ ବଂଚି ରହିଲା ତ ଏଭଳି ମହାନ ତେଜସ୍ୱୀ – ତପସ୍ୱୀ ସନ୍ଥମାନଙ୍କ କାରଣରୁ ହିଁ ହେଲା ।


    ସମାଜକୁ ମାର୍ଗ ଦର୍ଶନ କରାଇବା ପାଇଁ ଭଗବାନ ବୁଦ୍ଧ ଜନ୍ମଗ୍ରହଣ କଲେ , ମହାବୀର ଆସିଲେ , ସନ୍ଥ କବୀର , ସନ୍ଥ ସୁରଦାସ , ସନ୍ଥ ନାନକଙ୍କ ଭଳି ଅନେକ ସନ୍ଥଙ୍କର ଶୃଙ୍ଖଳା ଆମକୁ ମାର୍ଗ ଦେଖାଇଲେ । ଉତ୍ତର ହେଉ ଅବା ଦକ୍ଷିଣ , ପୂର୍ବ ହେଉ କିମ୍ବା ପଶ୍ଚିମ – କୁପ୍ରଥା ବିରୁଦ୍ଧରେ ଦେଶର ପ୍ରତ୍ୟେକ କ୍ଷେତ୍ରରେ ଏଭଳି ପୁଣ୍ୟ ଆତ୍ମାମାନେ ଜନ୍ମ ନେଲେ ଯେଉଁମାନେ ଦେଶର ଚେତନାକୁ ବଂଚାଇବାର , ତାହାକୁ ସଂରକ୍ଷଣ କରିବାର କାର୍ଯ୍ୟ କଲେ ।


    ଦକ୍ଷିଣରେ ମାଧବାଚାର୍ଯ୍ୟ , ନିମ୍ବାଗରାଚାର୍ଯ୍ୟ , ବଲ୍ଲଭାଚାର୍ଯ୍ୟ , ସନ୍ଥ ବସବେଶ୍ୱର , ସନ୍ଥ ନିରୁଗଲ , ତିରୁବଲ୍ୱର , ରାମାନୁଜାଚାର୍ଯ୍ୟ । ଯଦି ଆମେ ପଶ୍ଚିମ ଭାରତ ଆଡ଼କୁ ଦେଖିବା ତ ମହର୍ଷି ଦୟାନନ୍ଦ , ମୀରାବାଈ , ସନ୍ଥ ଏକନାଥ , ସନ୍ଥ ତୁକାରାମ , ସନ୍ଥ ରାମଦାସ , ସନ୍ଥ ଜ୍ଞାନେଶ୍ୱର , ନରସୀ ମେହତା । ଯଦି ଉତ୍ତର ଆଡ଼କୁ ନଜର କରିବା ତ , ରାମାନନ୍ଦ , କବୀର ଦାସ , ଗୋସ୍ୱାମୀ ତୁଳସୀ ଦାସ , ସୁରଦାସ , ଗୁରୁ ନାନକ ଦେବ , ସନ୍ଥ ରୈ ଦାସ , ଯଦି ପୂର୍ବ ଆଡ଼କୁ ଦେଖିବା ତ , ରାମକୃଷ୍ଣ ପରମହଂସ , ଚୈତନ୍ୟ ମହାପ୍ରଭୁ ଆଉ ଆଚାର୍ଯ୍ୟ ଶଙ୍କରଦେବଙ୍କ ଭଳି ସନ୍ଥମାନଙ୍କର ବିଚାରଗୁଡ଼ିକ ଏହି ମାର୍ଗକୁ ଆଲୋକିତ କରିଛନ୍ତି ।


    ଏହି ସନ୍ଥ , ଏହି ମହାପୁରୁଷମାନଙ୍କର ପ୍ରଭାବ ଥିଲା କି ହିନ୍ଦୁସ୍ଥାନ ସେହି ସମୟରେ ମଧ୍ୟ ସମସ୍ତ ବିପତ୍ତିଗୁଡ଼ିକୁ ସହ୍ୟ କରି ଆଗକୁ ବଢ଼ି ପାରିଲା ଏବଂ ନିଜକୁ ସଙ୍କଟରୁ ବାହାରକୁ ବାହାର କରି ପାରିଲା ।


    କର୍ମ ଏବଂ ଚର୍ମ ନାମରେ ଭେଦ ବଦଳରେ ଇଶ୍ୱର ଭକ୍ତିର ଯେଉଁ ପଥ ରାମାମନୁଜାଚାର୍ଯ୍ୟ ଦେଖାଇଥିଲେ , ସେହି ପଥରେ ଚାଲି ରାମାନନ୍ଦ ସମସ୍ତ ଜାତି ଏବଂ ସମ୍ପ୍ରଦାୟର ଲୋକଙ୍କୁ ନିଜର ଶିଷ୍ୟ ଭାବେ ଗ୍ରହଣ କରି ଜାତିବାଦ ଉପରେ କଠୋର ପ୍ରହାର କରିଥିଲେ । ସନ୍ଥ ରାମାନନ୍ଦ , ସନ୍ଥ କବୀରଙ୍କୁ ରାମ ନାମର ପଥ ଦେଖାଇଥିଲେ । ଏହି ରାମ ନାମର ସହାୟତାରେ କବୀର ଆଜି ପର୍ଯ୍ୟନ୍ତ ପିଢି ପରେ ପିଢିକୁ ସଚେତନ କରୁଛନ୍ତି ।


    ଭାଇ ଓ ଭଉଣୀମାନେ , ସମୟର ଦୀର୍ଘ କାଳଖଣ୍ଡରେ ସନ୍ଥ କବୀରଙ୍କ ପରେ ରାମ ଦାସ ଆସିଲେ । ଶହ ଶହ ବର୍ଷ ପରେ ମହାତ୍ମା ଫୁଲେ ଆସିଲେ , ମହାତ୍ମା ଗାନ୍ଧୀ ଆସିଲେ , ବାବା ସାହେବ ଭୀମରାଓ ଆମ୍ବେଦକର ଆସିଲେ । ସମାଜରେ ଖେଳେଇ ହୋଇ ରହିଥିବା ଅସମାନତାକୁ ଦୂର କରିବା ପାଇଁ ସମସ୍ତେ ନିଜ ନିଜ ଶୈଳୀରେ ସମାଜକୁ ପଥ ଦେଖାଇଲେ ।


    ବାବା ସାହେବ ଭୀମରାଓ ଆମ୍ବେଦକର ଆମକୁ ଦେଶର ସମ୍ବିଧାନ ଦେଲେ । ଜଣେ ନାଗରିକ ଭାବେ ସମସ୍ତଙ୍କୁ ସମାନତାର ଅଧିକାର ଦେଇଛନ୍ତି । ଦୁର୍ଭାଗ୍ୟର ବିଷୟ ଯେ , ଆଜି ଏହି ମହାପୁରୁଷଙ୍କ ନାମରେ ରାଜନୈତିକ ସ୍ୱାର୍ଥର ଏକ ଏଭଳି ଧାରା ଠିଆ କରାଇବା ପାଇଁ ପ୍ରୟାସ କରାଯାଉଛି ଯାହା ସମାଜକୁ ଭାଗଭାଗ କରିବାର ପ୍ରୟାସ କରୁଛି । କିଛି ରାଜନୈତିକ ଦଳକୁ ସମାଜରେ ଶାନ୍ତି ଏବଂ ବିକାଶ ନୁହେଁ , ବରଂ ସେମାନଙ୍କୁ କଳହ ଦରକାର , ଅଶାନ୍ତି ଦରକାର । ସେମାନଙ୍କୁ ଲାଗୁଛି କି ଯେତେ ଅସନ୍ତୋଷ ଏବଂ ଅଶାନ୍ତିର ବାତାବରଣ ସୃଷ୍ଟି କରିବେ ସେମାନଙ୍କୁ ସେତେ ରାଜନୈତିକ ଲାଭ ମିଳିବ । କିନ୍ତିୁ ସତ୍ୟତା ଏହା ମଧ୍ୟ ହେଉଛି ଯେ - ଏଭଳି ଲୋକମାନେ ଭୂମିଠାରୁ ନିଶ୍ଚିହ୍ନ ହୋଇଯାଇଛନ୍ତି । ସେମାନଙ୍କୁ ଜଣା ନାହିଁ କି ସନ୍ଥ କବୀର , ମହାତ୍ମା ଗାନ୍ଧୀ , ବାବା ସାହେବଙ୍କୁ ଗୁରୁତ୍ୱ ଦେଉଥିବା ଆମ ଦେଶର ମୌଳିକ ସ୍ୱଭାବ ହେଉଛି କ ’ ଣ ।


    କବୀର କହୁଥିଲେ - ନିଜ ଭିତରକୁ ନିରିଖି ଦେଖିବା ତ ସତ୍ୟ ମିଳିବ , ବରଂ ସେମାନେ କେବେ କବୀରଙ୍କୁ ଗମ୍ଭୀରତାର ସହିତ ପଢ଼ି ନାହାନ୍ତି । ସନ୍ଥ କବୀର ଦାସ ମହୋଦୟ କହୁଥିଲେ:


    ପୋଥୀ ପଢ଼ି - ପଢ଼ି ମୁଆ , ପଣ୍ଡିତ ଭୟା ନ କୋୟ ,


    ଢ଼ାଇ ଅକ୍ଷର ପ୍ରେମ କା ପଢ଼େ ସୋ ପଣ୍ଡିତ ହୋୟ ।


    ଜନତାଙ୍କ ଠାରୁ , ଦେଶଠାରୁ , ନିଜ ସମାଜ ପ୍ରତି , ତାହାର ପ୍ରଗତି ପ୍ରତି ମନ ଲଗାଇବା ତ ବିକାଶ ପାଇଁ ଯେଉଁ ହରି ଅଛନ୍ତି , ବିକାଶର ସେହି ହରି ମିଳିଯିବେ । କିନ୍ତୁ ସେହି ଲୋକମାନଙ୍କର ମନ ଲାଖି ରହିଛି ସେମାନଙ୍କର ଭବ୍ୟ ବଙ୍ଗଳାରେ । ମୋର ମନେ ଅଛି ଯେତେବେଳେ ଗରିବ ଏବଂ ମଧ୍ୟମ ବର୍ଗର ଲୋକଙ୍କୁ ଘର ଦେବା ପାଇଁ ପ୍ରଧାନମନ୍ତ୍ରୀ ଆବାସ ଯୋଜନା ଆରମ୍ଭ ହେଲା ତ ଏଠାରେ ଯେଉଁ ପୂର୍ବତନ ସରକାର ଥିଲେ , ସେଥିପ୍ରତି ତାଙ୍କର ମନୋଭାବ କ ’ ଣ ଥିଲା ।


    ଆମ ସରକାର ଚିଠି ପରେ ଚିଠି ଲେଖିଲେ , ଅନେକ ଥର ଫୋନରେ ସେ ସମୟର ୟୁପି ସରକାରଙ୍କ ସହିତ କଥା ହେଲେ , ତେବେ ଯାଇ ସରକାର ଆଗକୁ ଆସିଲେ , ଗରିବଙ୍କ ପାଇଁ ନିର୍ମାଣ ହେବାକୁ ଥିବା ଘରର ସର୍ବନିମ୍ନ ସଂଖ୍ୟା ତ କୁହନ୍ତୁ । କିନ୍ତୁ ସେମାନେ ଏପରି ସରକାର ଥିଲେ ଯାହାଙ୍କୁ ନିଜ ବଙ୍ଗଳା ଉପରେ ହିଁ କେବଳ ରୁଚି ରହିଥିଲା । କିନ୍ତୁ ସେମାନେ ହାତ ଉପରେ ହାତ ପକାଇ ବସି ରହିଲେ । ଆଉ ଯେବେ ଠାରୁ ଯୋଗୀ ମହାଶୟଙ୍କର ସରକାର ଆସିଲେ , ତା ପରେ ଉତ୍ତରପ୍ରଦେଶ ସରକାରରେ ଗରିବଙ୍କ ପାଇଁ ରେକର୍ଡ , ରେକର୍ଡ ସଂଖ୍ୟାରେ ଘର ନିର୍ମାଣ କରାଯାଉଛି ।


    ସାଥୀଗଣ , କବୀର ନିଜର ସମଗ୍ର ଜୀବନରେ ଗୋଟିଏ ନୀତି ବା ଆଦର୍ଶ ଉପରେ ଧ୍ୟାନ ଦେଲେ । ଦୁନିଆର ନୀତି ବା ଆଦର୍ଶ ଉପରେ ନୁହେଁ , ନିଜସ୍ୱ ଭାବ ଆଉ ଭଲ ଭାବେ ବୁଝିବାର ନୀତି ବା ଆଦର୍ଶ ଉପରେ । ମଘର ଆସିବା ପଛରେ ମଧ୍ୟ ତ ଏହି କାରଣ ଥିଲା । ସେ ମୋକ୍ଷ ପ୍ରତି ମୋହ ରଖି ନ ଥିଲେ । କିନ୍ତୁ ଗରିବଙ୍କୁ ମିଥ୍ୟା ଆଶ୍ୱାସନା ଦେବା ଭଳି ସମାଜବାଦ ଏବଂ ବହୁଜନଙ୍କ କଥା କହୁଥିବା ଲୋକଙ୍କ ସତ୍ୟତା ପ୍ରତି ଲୋଭ ମଧ୍ୟ ଆଜି ଆମେ ଭଲ ଭାବେ ଦେଖି ପାରୁଛୁ ।


    ଏବେ ଦୁଇ ଦିନ ପୁର୍ବେ ହିଁ ଦେଶରେ ଜରୁରୀ କାଳୀନ ପରିସ୍ଥିତିକୁ 43 ବର୍ଷ ହେଲା । କ୍ଷମତାର ଲୋଭ ଏଭଳି ରହିଥିଲା କି ଜରୁରୀ କାଳୀନ ପରିସ୍ଥିତି ଜାରି କରିବା ଲୋକମାନେ ଆଉ ସେହି ସମୟରେ ଜରୁରୀ ପରିସ୍ଥିତିକୁ ବିରୋଧ କରୁଥିବା ଲୋକମାନେ , ଆଜି କାନ୍ଧରେ କାନ୍ଧ ମିଶାଇ ଚୌକି ଛଡ଼ାଇ ନେବା ପାଇଁ ମନ୍ତ୍ରଣା କରି ବୁଲୁଛନ୍ତି । ଏହି ଦେଶ ନୁହେଁ , ଏହି ସମାଜ ନୁହେଁ , କେବଳ ନିଜର ଏବଂ ନିଜ ପରିବାରର ହିତ ପାଇଁ ଚିନ୍ତିତ ଅଛନ୍ତି । ଗରିବ , ଦଳିତ , ପଛୁଆବର୍ଗ , ବଂଚିତ , ଶୋଷିତ , ସେମାନଙ୍କ ସହିତ ବିଶ୍ୱାସଘାତକତା କରି ନିଜ ପାଇଁ କୋଟି କୋଟି ଟଙ୍କାର ବଙ୍ଗଳା ନିର୍ମାଣ କରିବାକୁ ଯାଉଛନ୍ତି । ନିଜ ଭାଇମାନଙ୍କୁ , ନିଜ ସମ୍ପର୍କୀୟମାନଙ୍କୁ କୋଟି କୋଟି , ଶହ ଶହ କୋଟି ଟଙ୍କାର ମାଲିକ କରିବାକୁ ଯାଉଛନ୍ତି । ଏଭଳି ଲୋକମାନଙ୍କ ଠାରୁ ଉତ୍ତରପ୍ରଦେଶ ଏବଂ ଦେଶର ଲୋକମାନଙ୍କୁ ସତର୍କ ରହିବାର ଆବଶ୍ୟକତା ରହିଛି ।


    ସାଥୀଗଣ , ଆପଣମାନେ ତିନି ତଲାକ ବିଷୟରେ ମଧ୍ୟ ଏହି ଲୋକମାନଙ୍କର ମନୋଭାବ ଦେଖିଲେ । ସାରା ଦେଶରେ ମୁସଲିମ୍ ସମାଜର ଭଉଣୀ ଆଜି ଯାବତୀୟ ପ୍ରକାରର ଧମକକୁ ଖାତିରି ନ କରି ତିନି ତଲାକକୁ ହଟାଇବା , ଏହି କୁପ୍ରଥାରୁ ସମାଜକୁ ମୁକ୍ତି ଦେବା ପାଇଁ କ୍ରମାଗତ ଭାବେ ଦାବି କରୁଛନ୍ତି । କିନ୍ତୁ ଏହି ରାଜନୈତିକ ଦଳ ଏହି କ୍ଷମତା ଲୋଭୀଙ୍କ ପାଇଁ ଭୋଟ ବ୍ୟାଙ୍କ ଖେଳୁଥିବା ଲୋକ , ତିନି ତଲାକର ବିଲ୍ କୁ ସଂସଦରେ ଗୃହୀତ ହେବା କ୍ଷେତ୍ରରେ ପ୍ରତିବନ୍ଧକ ସୃଷ୍ଟି କରୁଛନ୍ତି । ସେମାନେ ନିଜ ହିତ ପାଇଁ ସମାଜକୁ ସର୍ବଦା ଦୁର୍ବଳ କରି ରଖିବାକୁ ଚାହୁଁଛନ୍ତି । ତାହାକୁ କୁପ୍ରଥାରୁ ମୁକ୍ତ ହେବା ଦେଖିବାକୁ ଚାହୁଁ ନାହାଁନ୍ତି ।


    ସାଥୀଗଣ , କବୀର ଯେଉଁ ସମୟରେ ଆବିର୍ଭାବ ହୋଇଥିଲେ , ସେତେବେଳେ ଭାରତ , ଭାରତ ଉପରେ ଏକ ଭୀଷଣ ଆକ୍ରମଣର ଭୟ ଥିଲା । ଦେଶର ସାଧାରଣ ନାଗରିକ ବ୍ୟସ୍ତ ବିବ୍ରତ ଥିଲେ । ସନ୍ଥ କବୀର ଦାସ ମହାଶୟ ସେତେବେଳର ବାଦଶାହାଙ୍କୁ ଆହ୍ୱାନ ଦେଇଥିଲେ । ଆଉ କବୀର ଦାସଙ୍କ ଆହ୍ୱାନ ଥିଲା –


    ଦର୍ କୀ ବାତ୍ କହୋ ଦରବେସା ବାଦଶାହା ହୈ କୌନ୍ ଭୈସା


    କବୀର କହିଥିଲେ - ଆଦର୍ଶ ଶାସକ ହେଉଛନ୍ତି ସିଏ , ଯିଏ ଜନତାଙ୍କ କଷ୍ଟକୁ ବୁଝି ପାରୁଥିବେ ଆଉ ତାକୁ ଦୂର କରିବାର ପ୍ରୟାସ କରି ଥାଆନ୍ତି । ସେ ଶାସକ ଭାବେ ଆଦର୍ଶ ରାଜା ରାମଙ୍କ କଳ୍ପନା କରୁଥିଲେ । ତାଙ୍କ କଳ୍ପନାର ରାଜ୍ୟ ଲୋକତାନ୍ତ୍ରିକ ଆଉ ପନ୍ଥ ନିରପେକ୍ଷ ଥିଲା । କିନ୍ତୁ ଅବଶୋଷ ଏହା ଯେ ଆଜି ଅନେକ ପରିବାର ଦୁଃଖକୁ ଜନତାର ଭାଗ୍ୟ ବିଧାତା ଭାବି ସନ୍ଥ କବୀର ଦାସ ମହାଶୟଙ୍କ ଏହି କଥାଗୁଡ଼ିକୁ ସଂପୂର୍ଣ୍ଣ ଭାବେ ଅସ୍ୱୀକାର କରିବାରେ ଲାଗିଛନ୍ତି । ସେମାନେ ଏହା ଭୁଲି ଯାଇଛନ୍ତି କି ଆମର ସଂଘର୍ଷ ଆଉ ଆଦର୍ଶର ମୁଳଦୁଆ ହେଉଛନ୍ତି କବୀରଙ୍କ ଭଳି ମହାପୁରୁଷ ।


    କବୀର ମହୋଦୟ ବିନା କୌଣସି ଲାଜ – ଶରମର ରୁଢିବାଦୀ ଚିନ୍ତାଧାରା ଉପରେ ସିଧାସଳଖ ଆଘାତ କରିଥିଲେ । ମନୁଷ୍ୟ – ମନୁଷ୍ୟ ମଧ୍ୟରେ ଭେଦଭାବ କରୁଥିବା ପ୍ରତ୍ୟେକ ବ୍ୟବସ୍ଥାକୁ ଆହ୍ୱାନ ଦେଇଥିଲେ । ଯେଉଁମାନଙ୍କୁ ଚାପଗ୍ରସ୍ତ କରାଯାଇ ଦବାଇ ରଖାଯାଇଥିଲା , ବଂଚିତ ହୋଇ ରହି ଥିଲେ , ଯେଉଁମାନଙ୍କୁ ଶୋଷଣ କରାଯାଉଥିଲା ; କବୀର ସେମାନଙ୍କୁ ସଶକ୍ତ କରିବାକୁ ଚାହୁଁଥିଲେ । ସେ ସୋମାନଙ୍କୁ ଯାଚଜ୍ଞାକାରୀ ଭାବେ ରଖିବାକୁ ଚାହୁଁ ନ ଥିଲେ ।


    ସନ୍ଥ କବୀର ଦାସ ମହୋଦୟ କହୁଥିଲେ –


    ମାଙ୍ଗନ ମରଣ ମସାନ ହୈ , ମତ କୋଇ ମାଙ୍ଗୋ ଭିକ


    ମାଙ୍ଗନ ତେ ମରନା ଭଲା , ୟହ ସଦଗୁରୁ କୀ ସିଖ ।


    କବୀର ନିଜେ ଶ୍ରମଜୀବୀ ଥିଲେ । ସେ ଶ୍ରମର ମହତ୍ୱ ବୁଝିପାରୁ ଥିଲେ । କିନ୍ତୁ ସ୍ୱାଧୀନତାର ଏତେ ବର୍ଷ ପରେ ଆମର ନୀତି - ନିର୍ମାତାମାନେ କବୀରଙ୍କ ଏଭଳି ଦର୍ଶନକୁ ବୁଝି ପାରିଲେ ନାହିଁ । ଗରିବୀ ଦୂର କରିବା ନାମରେ ସେମାନେ ଗରୀବଙ୍କୁ ଭୋଟ ବ୍ୟାଙ୍କର ରାଜନୀତି ଉପରେ ଅଶ୍ରିତ କରୁଥିଲେ ।


    ସାଥୀଗଣ , ବିଗତ ଚାରି ବର୍ଷରେ ଆମେ ସେହି ରୀତି - ନୀତିକୁ ବଦଳାଇବାର ଭରପୁର ପ୍ରୟାସ କରିଛୁ । ଆମ ସରକାର ଗରୀବ , ଦଳିତ , ପିଡୀତ , ଶୋଷିତ , ବଂଚିତ , ମହିଳାମାନଙ୍କୁ , ଯୁବକମାନଙ୍କୁ ସଶକ୍ତ କରିବା ଦିଗରେ ଚାଲୁଛନ୍ତି । ଜନ - ଧନ ଯୋଜନା ଅଧିନରେ ଉତ୍ତରପ୍ରଦେଶରେ ପ୍ରାୟ ପାଞ୍ଚ କୋଟି ଗରିବଙ୍କ ବ୍ୟାଙ୍କ ଖାତା ଖୋଲି , 80 ଲକ୍ଷରୁ ଅଧିକ ମହିଳାମାନଙ୍କୁ ଉଜ୍ଜ୍ୱଳା ଯୋଜନା ଅଧିନରେ ମାଗଣା ଗ୍ୟାସ ସଂଯୋଗ ଦେଇ , ପ୍ରାୟ ଏକ କୋଟି 70 ଲକ୍ଷ ଗରିବଙ୍କୁ ମାସକୁ କେବଳ ଏକ ଟଙ୍କାରେ ଏବଂ ଦିନକୁ 90 ପଇସାର ପ୍ରିମିୟମରେ ସୁରକ୍ଷା ବୀମାର କବଚ ଦେଇ , ୟୁପି ସରକାର ଗାଁ ମାନଙ୍କରେ 25 କୋଟି ଶୌଚାଳୟ ତିଆରି କରି , ଲୋକଙ୍କ ବ୍ୟାଙ୍କ ଖାତାରେ ସିଧା ସଳଖ ନଗଦ ହସ୍ତାନ୍ତର କରି ଗରିବଙ୍କୁ ସଶକ୍ତ କରିବାର କାର୍ଯ୍ୟ କରିଛନ୍ତି । ଆୟୁଷ୍ମାନ ଭାରତ ଦ୍ୱାରା ଆମର ଗରିବ ପରିବାରକୁ ଶସ୍ତା , ସୁଲଭ ଏବଂ ସର୍ବଶେଷ୍ଠ ସ୍ୱାସ୍ଥ୍ୟ ସେବା ଦେବା ପାଇଁ ଏକ ବହୁତ ବଡ଼ କଷ୍ଟ ଉଡାଇଛନ୍ତି । ଗରିବଙ୍କୁ ଆତ୍ମବିଶ୍ୱାସ ଏବଂ ସେମାନଙ୍କ ଜୀବନକୁ ସହଜ କରିବା ପାଇଁ ସରକାର ନିଜର ପ୍ରାଥମିକତା ଦେଇଛନ୍ତି ।


    ସାଥୀଗଣ , କବୀର ଶ୍ରମଯୋଗୀ ଥିଲେ , କର୍ମଯୋଗୀ ଥିଲେ । କବୀର କହିଥିଲେ –


    କାଲ କରେ ସୋ ଆଜ କର ।


    କବୀର କାମରେ ବିଶ୍ୱାସ ରଖୁଥିଲେ , ନିଜ ରାମଙ୍କ ଉପରେ ବିଶ୍ୱାସ ରଖୁଥିଲେ । ଆଜି ଦ୍ରୁତ ଗତିରେ ସମ୍ପୂର୍ଣ୍ଣ ହେଉଥିବା ଯୋଜନାଗୁଡିକ , ଦୁଇଗୁଣ ଗତିରେ ନିର୍ମାଣ ହେଉଥିବା ସଡ଼କ , ନୂତନ ରାଜପଥ , ଦୁଇଗୁଣ ଗତିରେ ହେଉଥିବା ରେଳ ଲାଇନର ଆଲୋକୀକରଣ , ଦ୍ରୁତ ଗତିରେ ନିର୍ମାଣ ହେଉଥିବା ବିମାନ ବନ୍ଦର , ଦୁଇଗୁଣରୁ ଅଧିକ ଗତିରେ ନିର୍ମାଣ ହେଉଥିବା ଘର , ପ୍ରତ୍ୟେକ ପଞ୍ଚାୟତରେ ବିଛା ଯାଉଥିବା ଅପଟିକାଲ ଫାଇବର ନେଟୱାର୍କ , ଯାବତୀୟ କାର୍ଯ୍ୟର ଗତି କବୀର ମହୋଦୟଙ୍କ ପ୍ରଦର୍ଶିତ ମାର୍ଗର ପ୍ରତିବିମ୍ବ । ଏହା ହେଉଛି ଆମ ସରକାରଙ୍କର ‘ ସମସ୍ତଙ୍କ ସହିତ ସମସ୍ତଙ୍କର ବିକାଶ ’ ମନ୍ତ୍ରର ଭାବନା ।


    ସାଥୀଗଣ , ଯେଉଁଭଳି ଭାବେ କବୀରଙ୍କ ସମୟରେ ମଘରକୁ ଅନଗ୍ରସର ଏବଂ ଅଭିଶପ୍ତ ବୋଲି ବିବେଚନା କରାଯାଉଥିଲା , ଠିକ୍ ସେହି ପ୍ରକାରରେ ସ୍ୱାଧୀନତାର ଏତେ ବର୍ଷ ପରେ ଦେଶର ମାତ୍ର କିଛି ଭାଗ ପର୍ଯ୍ୟନ୍ତ ବିକାଶର ଆଲୋକ ପହଂଚି ପାରିଥିଲା । ଭାରତର ଏକ ବହୁତ ବଡ଼ ଭାଗ ନିଜକୁ ଅଲଗା - ଭିନ୍ନ ବୋଲି ଅନୁଭବ କରୁଥିଲେ । ପୂର୍ବ ଉତ୍ତରପ୍ରଦେଶ ଠାରୁ ନେଇ ପୂର୍ବ ଏବଂ ଉତ୍ତର , ଉତ୍ତର ପୂର୍ବ ଭାରତର ଲୋକେ ବିକାଶ ପାଇଁ ଚାତକ ଭଳି ଚାହିଁଥିଲେ । ଯେଉଁ ପ୍ରକାରରେ କବୀର ମହୋଦୟ ମଘରକୁ ଅଭିଶାପରୁ ମୁକ୍ତ କଲେ , ସେହିଭଳି ଭାବେ ଆମ ସରକାରଙ୍କର ପ୍ରୟାସ ହେଉଛି କି ଭାରତ ଭୂମିର ପ୍ରତି ଇଞ୍ଚ ମାଟିକୁ ବିକାଶର ଧାରା ସହିତ ଯୋଡା ଯାଉ ।


    ଭାଇ ଓ ଭଉଣୀମାନେ , ସମଗ୍ର ଦୁନିଆ ମଘରକୁ ସନ୍ଥ କବୀରଙ୍କର ନିର୍ବାଣ ଭୂମି ଭାବେ ଜାଣନ୍ତି । କିନ୍ତୁ ସ୍ୱାଧୀନତାର ଏତେ ବର୍ଷ ପରେ ଏଠାରେ ମଧ୍ୟ ସ୍ଥିତି ଏପରି ନ ଥିଲା ଯାହା ରହିବା କଥା । 14 – 15 ବର୍ଷ ପୂର୍ବେ ଯେତେବେଳେ ପୂର୍ବତନ ରାଷ୍ଟ୍ରପତି ଅବଦୁଲ କଲାମ ମହଶୟ ଏଠାକୁ ଆସିଥିଲେ , ସେତେବେଳେ ସେ ଏହି ସ୍ଥାନ ପାଇଁ ଏକ ସ୍ୱପ୍ନ ଦେଖିଥଲେ । ତାଙ୍କ ସ୍ୱପ୍ନକୁ ସାକାର କରିବା ପାଇଁ ମଘରକୁ ଅନ୍ତରାଷ୍ଟ୍ରୀୟ ମାନଚିତ୍ରରେ ସଦ୍ଭାବ , ସଂପ୍ରୀତିର କେନ୍ଦ୍ର ଭାବେ ବିକଶିତ କରିବା କାର୍ଯ୍ୟ ଆମେ ଏବେ ଦ୍ରୁତ ଗତିରେ କରିବାକୁ ଯାଉଛୁ ।


    ସାରା ଦେଶରେ ମଘର ଭଳି ଆସ୍ଥା ଏବଂ ଆଧ୍ୟାତ୍ମର କେନ୍ଦ୍ରକୁ ସ୍ୱଦେଶ ଦର୍ଶନ ଯୋଜନା ଅଧିନରେ ବିକଶିତ କରିବାର କଷ୍ଟ ଆମ ସରକାର ଉଠାଇଛନ୍ତି । ରାମାୟଣ ସର୍କିଟ ହେଉ , ସୁଫି ସର୍କିଟ ହେଉ , ଯେପରି ଅନେକ ସର୍କିଟ ନିର୍ମାଣ କରି ଭିନ୍ନ ଭିନ୍ନ ସ୍ଥାନକୁ ବିକଶିତ କରିବାର କାର୍ଯ୍ୟ କରାଯାଉଛି । ସାଥୀଗଣ , ମାନବତାର ରକ୍ଷା , ବିଶ୍ୱ ବନ୍ଧୁତ୍ୱ ଏବଂ ପରସ୍ପର ପ୍ରେମ ପାଇଁ କବୀରଙ୍କ ବାଣୀ ହେଉଛି ଏକ ବହୁତ ବଡ଼ ସରଳ ମାଧ୍ୟମ । ତାଙ୍କର ବାଣୀ ସର୍ବ ପନ୍ଥ ସମଭବ ଏବଂ ସାମଜିକ ସମରସତାର ଭାବରେ ଏତେ ଓତଃପ୍ରୋତ ଭାବେ ଜଡିତ କି ସେ ଆଜି ମଧ୍ୟ ଆମ ପାଇଁ ହେଉଛି ପଥ ପ୍ରଦର୍ଶକ । ଆବଶ୍ୟକତା ରହିଛି କି କବୀର ସାହେବଙ୍କ ବାଣୀକୁ ଜନ ଜନ ପର୍ଯ୍ୟନ୍ତ ପହଂଚାଯାଉ ଏବଂ ସେହି ହିସାବରେ ଆଚରଣ କରାଯାଉ । ମୁଁ ବିଶ୍ୱାସ କରୁଛି କି କବୀର ଏକାଡେମୀ ଏଥିରେ ମହତ୍ୱପୁର୍ଣ୍ଣ ଭୂମିକା ତୁଲାଇବ । ପୁଣିଥରେ ବାହାରୁ ଆସିଥିବା ଶ୍ରଦ୍ଧାଳୁମାନଙ୍କୁ ସନ୍ଥ କବୀରଙ୍କ ଏହି ପବିତ୍ର ମାଟିକୁ ଅସିଥିବାରୁ ସେମାନଙ୍କୁ ବହୁତ ବହୁତ କୃତଜ୍ଞତା ଜଣାଉଛି । ସନ୍ଥ କବୀରଙ୍କ ଅମୃତ ବାଣୀକୁ ଜୀବନରେ ଅନୁପ୍ରାଣିତ କରି ଆମେ ନିଉ ଇଣ୍ଡିଆର ସଂକଳ୍ପକୁ ସିଦ୍ଧ କରି ପାରିବା ।


    ଏହି ବିଶ୍ୱାସ ସହିତ ମୁଁ , ମୋ ବାଣୀକୁ ବିରାମ ଦେଉଛି । ଆପଣ ସମସ୍ତଙ୍କୁ ବହୁତ ବହୁତ ଧନ୍ୟବାଦ ।


    ସାହେବ ଆପଣମାନଙ୍କର ବନ୍ଦନା କରୁଛି । ସାହେବ ଆପଣମାନଙ୍କର ବନ୍ଦନା କରୁଛି । ସାହେବ ଆପଣମାନଙ୍କର ବନ୍ଦନା କରୁଛି ।


    **********

    
    
    (Release ID: 1539385) Visitor Counter : 1