      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଜାମ୍ମୁ-କାଶ୍ମୀରର କ୍ରୀଡ଼ାବିତଙ୍କୁ ସମ୍ବର୍ଦ୍ଧିତ କଲେ ରାଜନାଥ ସିଂହ
      • ବିନାଶ ପରିବର୍ତ୍ତେ ବିକାଶକୁ ବାଛିବାକୁ ଯୁବପିଢ଼ିଙ୍କୁ ସ୍ୱରାଷ୍ଟ୍ର ମନ୍ତ୍ରୀଙ୍କ ଆହ୍ୱାନ

      Posted On: 07 JUN 2018 6:48PM by PIB Bhubaneshwar

    ଦୁଇ ଦିନିଆ ଜାମ୍ମୁ-କାଶ୍ମୀର ଗସ୍ତରେ ପ୍ରଥମ କାର୍ଯ୍ୟକ୍ରମରେ ଶ୍ରୀନଗରରେ ଅନୁଷ୍ଠିତ କ୍ରୀଡ଼ା ଅଧିବେଶନରେ ଯୋଗ ଦେଇଛନ୍ତି କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ । ଜାମ୍ମୁ , କାଶ୍ମୀର ଏବଂ ଲଦାଖ ଅଞ୍ଚଳରୁ ପ୍ରାୟ 3 ହଜାର କ୍ରୀଡ଼ାବିତ୍ , ଛାତ୍ରଛାତ୍ରୀ ଏବଂ ଉତ୍ସାହୀ ଯୁବକ ଏହି ଅଧିବେଶନରେ ଉପସ୍ଥିତ ଥିଲେ । କାର୍ଯ୍ୟକ୍ରମରେ ଜାମ୍ମୁ-କାଶ୍ମୀର ମୁଖ୍ୟମନ୍ତ୍ରୀ ମେହବୁବା ମୁଫତି , କେନ୍ଦ୍ର ଉତ୍ତର-ପୂର୍ବାଞ୍ଚଳ ବିକାଶ ମନ୍ତ୍ରଣାଳୟ , ପିଏମ୍ଓ , ପର୍ସୋନେଲ , ପବ୍ଲିକ ଗ୍ରିଭାନ୍ସ ଆଣ୍ଡ ପେନସନ୍ , ଆଟମିକ ଏନର୍ଜି ଆଣ୍ଡ ସ୍ପେସ୍ ମନ୍ତ୍ରାଳୟର ରାଷ୍ଟ୍ର ମନ୍ତ୍ରୀ (ସ୍ୱାଧୀନ) ଡକ୍ଟର ଜିତେନ୍ଦ୍ର ସିଂହ , କେନ୍ଦ୍ର ସ୍ୱରାଷ୍ଟ୍ର ସଚିବ ରାଜୀବ ଗଉବା ଉପସ୍ଥିତ ଥିଲେ । କାର୍ଯ୍ୟକ୍ରମରେ ରାଜାନଥ ସିଂହ କ୍ରୀଡ଼ାବିତମାନଙ୍କୁ ସମ୍ବର୍ଦ୍ଧିତ କରିଥିଲେ । ସମ୍ବର୍ଦ୍ଧିତ ହୋଇଥିବା କ୍ରୀଡ଼ାବିତମାନେ ହେଲେ ପରଭେଜ ରସୁଲ (କ୍ରିକେଟ) , ମନଜୁର ଅହମ୍ମଦ ପାଣ୍ଡବ (କ୍ରିକେଟ) , ମେହରାଜ ଉଦ୍ଦିନ ୱାଦୁ (ଫୁଟବଲ) , ରିଅଲ କାଶ୍ମୀର କ୍ଲବ (ଫୁଟବଲ) , ପଲକ କଉର (ଜିମନାଷ୍ଟିକ୍) ଏବଂ ବଲୱିନ କଉର (ଜିମନାଷ୍ଟିକ୍) ।


    କାର୍ଯ୍ୟକ୍ରମରେ ଉଦବୋଧନ ଦେଇ ରାଜନାଥ ସିଂହ କହିଥିଲେ ଯେ , ଜାମ୍ମୁ-କାଶ୍ମୀରରେ କ୍ରୀଡ଼ାର ମୌଳିକ ଭିତ୍ତିଭୂମିର ବିକାଶ ପାଇଁ ପିଏମଡିପି କାର୍ଯ୍ୟକ୍ରମ ଅଧୀନରେ 200 କୋଟି ଟଙ୍କା ମଂଜୁର କରାଯାଇଛି । ଏହି ଯୋଜନାରେ 44 କୋଟି ଟଙ୍କା ଖର୍ଚ୍ଚରେ ବକ୍ସି ଷ୍ଟାଡିୟମର ନବୀକରଣ କାର୍ଯ୍ୟ ଆରମ୍ଭ କରାଯାଇଛି ଏବଂ ଜାମ୍ମୁର ମୌଲାନା ଆଜାଦ ଷ୍ଟାଡିୟମର ବିକାଶ ପାଇଁ 40 କୋଟି ଟଙ୍କା ମଂଜୁର କରାଯାଇଛି । 88 କୋଟି ଟଙ୍କା ଖର୍ଚ୍ଚରେ ଜାମ୍ମୁ-କାଶ୍ମୀରର 22ଟି ଜିଲ୍ଲାରେ ଥିବା ଷ୍ଟାଡିୟମର ବିକାଶ କରାଯାଉଛି । 6 କୋଟି ଟଙ୍କା ଖର୍ଚ୍ଚରେ ମନସାର ଏବଂ ପହଲଗାଓଁରେ ଜଳ କ୍ରୀଡ଼ା ବ୍ୟବସ୍ଥାର ବିକାଶ ହେଉଛି ।


    ରାଜନାଥ ସିଂହ ଯୁବକମାନଙ୍କ ଉଦ୍ଦେଶ୍ୟରେ କହିଲେ ଯେ , ସେମାନଙ୍କ ଉପରେ କେବଳ ଜାମ୍ମୁ-କାଶ୍ମୀର ନୁହେଁ , ଦେଶର ବିକାଶ ନିର୍ଭର କରେ । ‘ ତାଲିମ କୀ ତାକତ୍ ’ ଏବଂ ‘ ସ୍ପୋର୍ଟସ କୀ କରାମତ୍ ’ ଦ୍ୱାରା କେବଳ ‘ ଉମିଦ୍ କୀ ଉଜାଲା ’ ସଫଳ ହୋଇପାରିବ । ଜାମ୍ମୁ-କାଶ୍ମୀରର ଯୁବ ପିଢ଼ିଙ୍କ ଭବିଷ୍ୟତ ଭାରତ ହାତରେ ସୁରକ୍ଷିତ ରହିଛି ଏବଂ ଭବିଷ୍ୟତରେ ମଧ୍ୟରେ ରହିବ । ଜାମ୍ମୁ-କାଶ୍ମୀରର ଯୁବ ପିଢ଼ିଙ୍କୁ ବିପଥଗାମୀ କରିବାକୁ କେତେକ ଶକ୍ତି କ୍ରମାଗତ ଉଦ୍ୟମ କରି ଆସୁଛନ୍ତି । ଯୁବପିଢ଼ିଙ୍କ ଭବିଷ୍ୟତ ସମ୍ପର୍କରେ ସେମାନେ କେବେ ଚିନ୍ତା କରନ୍ତି ନାହିଁ । ଦେଶର ବିକାଶରେ ଅନ୍ୟ ରାଜ୍ୟର ଯୁବପିଢ଼ିଙ୍କ ଭଳି ଜାମ୍ମୁ-କାଶ୍ମୀରର ଯୁବପିଢ଼ିଙ୍କର ମଧ୍ୟ ଅବଦାନ ଅଛି ବୋଲି କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ କହିଥିଲେ ।


    ସେ ଯୁବପିଢ଼ିଙ୍କୁ ବିନାଶ (ତବାହୀ) ବଦଳରେ ବିକାଶ (ତରକ୍କି)କୁ ବାଛିବାକୁ ଆହ୍ୱାନ ଦେଇ କହିଥିଲେ ଯେ , ଯଦି ତୁମେ ବିକାଶର ପନ୍ଥାକୁ ବାଛିବ ତେବେ ରାଜ୍ୟର ବିକାଶ ହେବ । ଏହି ବିକାଶର ପଥରେ ଦୟାକରି ଯୋଗଦିଅ ଏବଂ ଜାମ୍ମୁ-କାଶ୍ମୀର ପାଇଁ ନୂତନ ସକାଳ ଆଣ ।


    **********

    
    
    (Release ID: 1534967) Visitor Counter : 1