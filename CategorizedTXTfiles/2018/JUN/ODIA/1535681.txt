      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଆନ୍ତର୍ଜାତିକ ଯୋଗ ଦିବସ ପାଇଁ ଅର୍ଦ୍ଧ ସାମରିକ ବଳର କାର୍ଯ୍ୟକ୍ରମ ପ୍ରସ୍ତୁତି
      Posted On: 15 JUN 2018 6:17PM by PIB Bhubaneshwar


    କେନ୍ଦ୍ରୀୟ ସଶସ୍ତ୍ର ପୁଲିସ ବଳ (ସିଏପିଏଫ୍) , ସୀମା ସୁରକ୍ଷା ବଳ (ବିଏସଏଫ୍) , କେନ୍ଦ୍ରୀୟ ସଂରକ୍ଷିତ ପୁଲିସ ବଳ (ସିଆରପିଏଫ୍) , ନ୍ୟାସନାଲ ସିକ୍ୟୁରିଟି ଗାର୍ଡ (ଏନଏସଜି) ପକ୍ଷରୁ 2018 ଜୁନ୍ 21 ତାରିଖ ଚତୁର୍ଥ ଆନ୍ତର୍ଜାତିକ ଯୋଗ ଦିବସ ପାଇଁ ଯୋଗ ପ୍ରତିଯୋଗିତା ଏବଂ ପ୍ରଶିକ୍ଷଣ ଶିବିର ପାଇଁ ପ୍ରସ୍ତୁତି କରାଯାଇଛି ।


    ନୂଆଦିଲ୍ଲୀସ୍ଥିତ ଚାୱଲା କ୍ୟାମ୍ପରେ ବିଏସଏଫ୍ 25 ବାଟାଲିଅନ ପକ୍ଷରୁ ଯୋଗ ଦିବସ ପାଳନ ପାଇଁ ପ୍ରସ୍ତୁତି ଚାଲିଛି । କାର୍ଯ୍ୟକ୍ରମରେ ଦିଲ୍ଲୀରେ ଥିବା ବିଏସଏଫର ସମସ୍ତ ଅଧିକାରୀ , ସେମାନଙ୍କ ପରିବାରବର୍ଗ ଏବଂ ଯବାନମାନେ ସାମିଲ ହେବେ । ଏଥିସହ କୋଲକାତା , ଅଗରତାଲା , ଅହମ୍ମଦାବାଦ ଏବଂ ବେଙ୍ଗାଲୁରୁ ସହରରେ ବିଏସଏଫ୍ ପକ୍ଷରୁ ଯୋଗ ପ୍ରଦର୍ଶନ ଶିବିର ଆୟୋଜନ କରାଯିବ । ଏହାବାଦ୍ ଦେଶର ଯେଉଁ ସବୁସ୍ଥାନରେ ବିଏସଏଫ୍ ଯବାନମାନେ ମୁତୟନ ହୋଇଛନ୍ତି , ସେଠାରେ ପ୍ରଶିକ୍ଷକମାନଙ୍କ ତତ୍ତ୍ୱାବଧାନରେ ଯୋଗ ଶିବିର ଆୟୋଜନ କରାଯିବ । ଏହି ପ୍ରଶିକ୍ଷକ ମାନେ ମୋରାରଜୀ ଦେଶାଇ ନ୍ୟାସନାଲ ଇନଷ୍ଟିଚ୍ୟୁଟ ଅଫ୍ ଯୋଗ , ପାତଞ୍ଜଳି ଯୋଗ ପୀଠ ଏବଂ ଇଶା ଫାଉଣ୍ଡେସନ ଦ୍ୱାରା ପ୍ରଶିକ୍ଷିତ ହୋଇଛନ୍ତି । ଆମ ଜୀବନରେ ଯୋଗର ଆବଶ୍ୟକତା ସମ୍ପର୍କରେ ସ୍ଥାନୀୟ ଲୋକମାନଙ୍କୁ ଏହି ଶିବିର ଦ୍ୱାରା ସଚେତନ କରାଯିବ ।


    ନୂଆଦିଲ୍ଲୀର ପୁରୁଣା ଜେଏନ୍ୟୁ କ୍ୟାମ୍ପସସ୍ଥିତ ଏସଡିଜି ଗ୍ରାଉଣ୍ଡରେ ସିଆରପିଏଫ୍ ପକ୍ଷରୁ ଆନ୍ତର୍ଜାତିକ ଯୋଗ ଦିବସ ପାଳନ କରାଯିବ । ଏହି କାର୍ଯ୍ୟକ୍ରମରେ ପ୍ରାୟ 200 ଅଧିକାରୀ ଯୋଗ ଦେବେ । ଏଥିସହ ସିଆରପିଏଫର ସମସ୍ତ କାର୍ଯ୍ୟାଳୟ ଏବଂ ଶାଖାରେ ମଧ୍ୟ ଏହା ପାଳନ କରାଯିବ । ଯୋଗ ଉତ୍ସବା , ଆଲୋଚନାଚକ୍ର , କର୍ମଶାଳା ଏବଂ ଯୋଗ ଭିତ୍ତିକ ସଙ୍ଗୀତ ଓ ସାଂସ୍କୃତିକ କାର୍ଯ୍ୟକ୍ରମ ଆୟୋଜନ ସହ ଶ୍ରେଷ୍ଠ ପ୍ରଦର୍ଶନକାରୀଙ୍କୁ ପୁରସ୍କୃତ ମଧ୍ୟ କରାଯିବ । ଯୁବ ପିଢ଼ିର ଯବାନମାନଙ୍କ ମଧ୍ୟରେ ଯୋଗକୁ ପ୍ରସାର କରାଯିବା ଲକ୍ଷ୍ୟରେ ପ୍ରତିଯୋଗିତା ଆୟୋଜନ କରାଯିବ । ଖ୍ୟାତନାମା ଯୋଗ ଶିକ୍ଷକମାନେ ଏହି ଶିବିରରେ ଯୋଗ ଦେବେ ।


    ଗୁରୁଗ୍ରାମର ମାନେସରସ୍ଥିତ ଏନଏସଜି ଷ୍ଟାଡିୟମରେ ନ୍ୟାସନାଲ ସିକ୍ୟୁରିଟି ଗାର୍ଡ ପକ୍ଷରୁ ମଧ୍ୟ ଯୋଗ ଶିବିର ଆୟୋଜନ କରାଯିବ ।


    **********

    
    
    (Release ID: 1535681) Visitor Counter : 1