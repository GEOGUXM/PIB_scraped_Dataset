      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଶିଶୁ ଅପରାଧ ଆଇନ ପ୍ରକ୍ରିୟା ଆଧାରିତ ହ୍ୟାଣ୍ଡବୁକ୍ ଉନ୍ମୋଚନ କଲେ ଶ୍ରୀମତୀ ମେନକା ସଞ୍ଜୟ ଗାନ୍ଧୀ
      Posted On: 19 JUN 2018 3:53PM by PIB Bhubaneshwar


    ନୂଆଦିଲ୍ଲୀରେ ମଙ୍ଗଳବାର ଏକ କାର୍ଯ୍ୟକ୍ରମରେ କେନ୍ଦ୍ର ମହିଳା ଓ ଶିଶୁ ବିକାଶ ମନ୍ତ୍ରୀ ଶ୍ରୀମତୀ ମେନକା ସଞ୍ଜୟ ଗାନ୍ଧୀ ‘ ହ୍ୟାଣ୍ଡବୁକ୍ ଅନ୍ ଲିଗାଲ୍ ପ୍ରୋସେସ୍ ଫର ପୁଲିସ ଇନ ରେସପେକ୍ଟ ଅଫ୍ କ୍ରାଇମ୍ ଏଗନଷ୍ଟ ଚିଲ୍ଡ୍ରେନ୍ ’ ର ଉନ୍ମୋଚନ କରିଛନ୍ତି ।


    ଏହି ଅବସରରେ ଶିଶୁମାନଙ୍କ ବିରୋଧରେ ସମସ୍ତ ପ୍ରକାର ଅପରାଧ ରୋକିବା ଦିଗରେ ଏକାଠି ହେବାକୁ ଶ୍ରୀମତୀ ମେନକା ସଞ୍ଜୟ ଗାନ୍ଧୀ ସମସ୍ତଙ୍କୁ ପରାମର୍ଶ ଦେଇଛନ୍ତି । ମହିଳା ଓ ଶିଶୁ ବିରୋଧୀ ହିଂସାମୁକ୍ତ ଦେଶ ଗଠନ ଦିଗରେ ସରକାର ପ୍ରତିବଦ୍ଧ ବୋଲି ସେ କହିଥିଲେ । ଆଞ୍ଚଳିକ ଭାଷାରେ ଏହି ହ୍ୟାଣ୍ଡବୁକ୍ ଯେପରି ଦେଶର ସମସ୍ତ ଥାନାରେ ପହଞ୍ଚିପାରିବ ସେଥିପ୍ରତି ସେ ମହିଳା ଓ ଶିଶୁ ବିକାଶ ମନ୍ତ୍ରଣାଳୟ ନଜର ଦେବ ବୋଲି ସେ କହିଥିଲେ ।


    ଶିଶୁ ବିରୋଧୀ ହିଂସାକୁ ରୋକିବାକୁ ସରକାର ସବୁପ୍ରକାର ପଦକ୍ଷେପ ନେବାକୁ ତତ୍ପର ବୋଲି ସେ କହିଥିଲେ । ତେବେ ପେସାଦାର ମନୋବୃତ୍ତିରେ ଏହାର ମୁକାବିଲା ପାଇଁ ପୁଲିସ ଓ ଅନ୍ୟାନ୍ୟ ଏଜେନ୍ସି ଗୁଡ଼ିକୁ ଦକ୍ଷ କରିବା ଜରୁରି ବୋଲି ସେ ମତ ଦେଇଥିଲେ ।


    ନିଖୋଜ ପିଲାମାନଙ୍କୁ ସେମାନଙ୍କ ପରିବାର ସହ ଏକାଠି କରାଇବା ଦିଗରେ ଚାଇଲ୍ଡ ଲାଇନ ଏବଂ ରେଲୱେ ଚାଇଲ୍ଡ ଲାଇନର ସଫଳ ଭୂମିକା ସମ୍ପର୍କରେ ମଧ୍ୟ ଶ୍ରୀମତୀ ମେନକା ସଞ୍ଜୟ ଗାନ୍ଧୀ ଆଲୋକପାତ କରିଥିଲେ । ‘ ଗୁଡ୍ ଆଣ୍ଡ ବ୍ୟାଡ ଟଚ୍ ’ ( ଭଲ ଏବଂ ଖରାପ ସ୍ପର୍ଶ) ବାବଦରେ ଶିଶୁମାନଙ୍କୁ ସଚେତନ କରାଇବା ଉଦ୍ଦେଶ୍ୟରେ ‘ କୋମଳ ’ ନାମରେ ଏକ କ୍ଷୁଦ୍ର ପ୍ରାମାଣିକ ଚଳଚ୍ଚିତ୍ର ପ୍ରଦର୍ଶିତ ହେଉଥିବା ସେ କହିଥିଲେ । ଜଘନ୍ୟ ଅପରାଧରେ ଜଡ଼ିତ ଥିବା 16 ବର୍ଷର ପିଲାମାନଙ୍କ ବିରୋଧରେ ମାମଲା ରୁଜୁ ପାଇଁ ଜୁଭେନାଇଲ ଜଷ୍ଟିସ ଆକ୍ଟରେ ସଂଶୋଧନ ହୋଇଥିବା ସେ କହିଥିଲେ । ଏ ସବୁ ମାମଲାର ତଦନ୍ତ କ୍ଷେତ୍ରରେ ଫୋରେନସିକ୍ ଲାବୋରାଟୋରୀର ଭୂମିକା ଗୁରୁତ୍ୱପୂର୍ଣ୍ଣ ହୋଇଥିବା ସେ ଦର୍ଶାଇଥିଲେ । ବର୍ଷକୁ ହାରାହାରି 2 ହଜାର ବଳାତ୍କାର ମାମଲାର ତଦନ୍ତରେ ସହାୟତା ପାଇଁ ଆଉ 5ଟି ଫୋରେନସିକ୍ ଲାବୋରାଟୋରୀ ପ୍ରତିଷ୍ଠା କରାଯାଉଥିବା ସେ ସୂଚନା ଦେଇଥିଲେ । ଏଭଳି ମାମଲାର ତଦନ୍ତକୁ ତ୍ୱରାନ୍ୱିତ କରିବାକୁ ପ୍ରତି ଥାନାରେ ରେପ୍ ଇନଭେଷ୍ଟିଗେଟିଂ କିଟ୍ ଉପଲବ୍ଧତା ନେଇ ସେ ଗୁରୁତ୍ୱ ଦେଇଥିଲେ । ଶିଶୁମାନଙ୍କ ମଧ୍ୟରେ ସଚେତନତା ସୃଷ୍ଟି ପାଇଁ ପ୍ରତି ପୁସ୍ତକର ପ୍ରଥମ ଓ ଶେଷ ପୃଷ୍ଠାରେ ପୋକ୍ସୋ ଆଇନ ବାବଦରେ ତଥ୍ୟ ଉଲ୍ଲେଖ କରିବା ଦିଗରେ ପଦକ୍ଷେପ ନେବାକୁ ମାନବ ସମ୍ବଳ ମନ୍ତ୍ରଣାଳୟ ସହ ପରାମର୍ଶ କରାଯାଇଥିବା ସେ କହିଥିଲେ । ଯୌନ ନିର୍ଯାତନା ବିରୋଧରେ ଅଭିଯୋଗ ଦାଖଲ କରିବାକୁ ସ୍କୁଲ ପିଲାମାନଙ୍କ ପାଇଁ ଇ-ବକ୍ସ ଅଭିଯୋଗ ବ୍ୟବସ୍ଥା କରିବାକୁ ସେ ପରାମର୍ଶ ଦେଇଥିଲେ ।


    ଶିଶୁ ବିରୋଧୀ ହିଂସା ସମ୍ପର୍କିତ ସମସ୍ତ ଆଇନ ବାବଦରେ ଅବଗତ ହେବା ସକାଶେ ଏହି ହ୍ୟାଣ୍ଡବୁକ୍ ସହାୟକ ହେବ ବୋଲି ସେ ଆଶା ପ୍ରକାଶ କରିଥିଲେ । ଏଭଳି ହିଂସା ମାମଲାର ତଦନ୍ତ ପାଇଁ ପ୍ରତି ପଦକ୍ଷେପ ବାବଦରେ ଏହି ହ୍ୟାଣ୍ଡବୁକ୍ ପୁଲିସ ଅଫିସରମାନଙ୍କୁ ବାଟ ବତାଇବ । ଆଇନ ଏବଂ ନ୍ୟାୟାଳୟର ବିଭିନ୍ନ ରାୟ ମଧ୍ୟ ଏହି ବହିରେ ଉଲ୍ଲେଖ ରହିଛି । ଟାଟା ଇନଷ୍ଟିଚ୍ୟୁଟ ଅଫ୍ ସୋସିଆଲ ସାଇନ୍ସେସର ଡକ୍ଟର ପି ଏମ୍ ନାୟରଙ୍କ ନେତୃତ୍ୱରେ ଏକ ଟିମ୍ ଏହି ହ୍ୟାଣ୍ଡବୁକ୍ ପ୍ରସ୍ତୁତ କରିଥିବା ବେଳେ ଏହାକୁ ପ୍ରକାଶ କରିଛି ବ୍ୟୁରୋ ଅଫ୍ ପୁଲିସ ରିସର୍ଚ୍ଚ ଏଣ୍ଡ ଡେଭଲପମେଣ୍ଟ ।


    କାର୍ଯ୍ୟକ୍ରମରେ ବିପିଆର ଏଣ୍ଡ ଡିର ମହାନିର୍ଦ୍ଦେଶକ ଡକ୍ଟର ଏ ପି ମାହେଶ୍ୱରୀ ଉପସ୍ଥିତ ଥିଲେ ।


    **************

    
    
    (Release ID: 1536002) Visitor Counter : 1