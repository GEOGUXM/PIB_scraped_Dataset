      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଇନ୍ଦୋରରେ ସହରାଂଚଳ ବିକାଶ ପ୍ରକଳ୍ପର ଉଦଘାଟନ ଏବଂ ସ୍ୱଚ୍ଛ ସର୍ବେକ୍ଷଣ ପୁରସ୍କାର ପ୍ରଦାନ କଲେ ପ୍ରଧାନମନ୍ତ୍ରୀ
      Posted On: 23 JUN 2018 9:18PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ରାଜ୍ୟବ୍ୟାପୀ ବିଭିନ୍ନ ସ୍ଥାନରେ ସହରାଂଚଳ ପ୍ରକଳ୍ପଗୁଡ଼ିକର ଉଦଘାଟନ କରିଥିଲେ । ଏଥିରେ ପ୍ରଧାନମନ୍ତ୍ରୀ ଆବାସ ଯୋଜନା, ସହରୀ ପାନୀୟ ଜଳ ଯୋଗାଣ ଯୋଜନା, ସହରୀ କଠିନ ବର୍ଜବସ୍ତୁ ପରିଚାଳନା, ସହରାଂଚଳ ସ୍ୱଚ୍ଛତା, ସହରୀ ପରିବହନ ଏବଂ ସହରୀ ପରିଦୃଶ୍ୟ ପ୍ରକଳ୍ପ ସାମିଲ ରହିଛି ।


    ଇନ୍ଦୋରରେ ଆୟୋଜିତ ଏକ ସମାରୋହରେ ସେ ସ୍ୱଚ୍ଛ ସର୍ବେକ୍ଷଣ-2018 ପୁରସ୍କାର ପ୍ରଦାନ କରିଥିଲେ ଏବଂ ସ୍ୱଚ୍ଛ-2018 ଫଳାଫଳ ଡେଶବୋର୍ଡର ଶୁଭାରମ୍ଭ କରିଥିଲେ ।


    ଏହି ଅବସରରେ ଏକ ଜନସଭାରେ ଉଦବୋଧନ ଦେଇ ପ୍ରଧାନମନ୍ତ୍ରୀ କହିଥିଲେ ଯେ ସ୍ୱଚ୍ଛ ଭାରତ ପ୍ରଧାନମନ୍ତ୍ରୀଙ୍କ ସ୍ୱପ୍ନ ଥିଲା, ଯାହା ଏବେ 125 କୋଟି ଭାରତୀୟଙ୍କ ସଂକଳ୍ପ ହୋଇସାରିଛି । ସେ କହିଥିଲେ ଯେ ସାରା ଦେଶ ଇନ୍ଦୋର ଠାରୁ ପ୍ରେରଣା ଗ୍ରହଣ କରିପାରିବ ଯାହାକୁ ଭାରତର ସବୁଠୁ ସ୍ୱଚ୍ଛ ସହର ପୁରସ୍କାର ପ୍ରଦାନ କରାଯାଇଛି । ସେ ସ୍ୱଚ୍ଛତାରେ ସର୍ବଶ୍ରେଷ୍ଠ ପ୍ରଦର୍ଶନ କରିଥିବା ତିନୋଟି ରାଜ୍ୟ - ଝାଡ଼ଖଣ୍ଡ, ମହାରାଷ୍ଟ୍ର ଏବଂ ଛତିଶଗଡ଼କୁ ପ୍ରଶଂସା କରିଥିଲେ ।


    ପ୍ରଧାନମନ୍ତ୍ରୀ ଏହି ସୂଚନା ମଧ୍ୟ ଦେଇଥିଲେ ଯେ କିପରି କେନ୍ଦ୍ର ସରକାର ଭାରତରେ ସହରୀ ମୌଳିକ ଭିତ୍ତିଭୂମିକୁ ଆଧୁନିକ କରିବା ଦିଗରେ କାର୍ଯ୍ୟ କରୁଛନ୍ତି । ସ୍ୱଚ୍ଛ ଭାରତ ମିଶନ ବ୍ୟତୀତ ସେ ପ୍ରଧାନମନ୍ତ୍ରୀ ଆବାସ ଯୋଜନା (ସହରାଂଚଳ), ସ୍ମାର୍ଟ ସିଟି ମିଶନ, ଅମୃତ ଏବଂ ଦୀନଦୟାଲ ଉପାଧ୍ୟାୟ ଜାତୀୟ ସହରାଂଚଳ ଜୀବିକା ମିଶନ ବିଷୟରେ ଉଲ୍ଲେଖ କରିଥିଲେ । ସେ ସ୍ମରଣ କରାଇଦେଇଥିଲେ ଯେ କିଛିଦିନ ପୂର୍ବରୁ ସେ ଭାରତର ପ୍ରଥମ ସ୍ମାର୍ଟ ସିଟି- ନୂଆ ରାୟପୁରଠାରେ ସମନ୍ୱିତ କମାଣ୍ଡ ଏବଂ ନିୟନ୍ତ୍ରଣ କେନ୍ଦ୍ର ଉଦଘାଟନ କରିଥିଲେ । ସେ କହିଥିଲେ ଏହିପରି କାର୍ଯ୍ୟକ୍ରମ ମଧ୍ୟପ୍ରଦେଶର 7ଟି ସହରରେ ଏବେ ଜାରି ରହିଛି । ମଧ୍ୟପ୍ରଦେଶରେ ବିଭିନ୍ନ ସହରାଂଚଳ ବିକାଶମୂଳକ କାର୍ଯ୍ୟକ୍ରମରେ ହୋଇଥିବା ଅଗ୍ରଗତି ସମ୍ପର୍କରେ ସେ ବିସ୍ତୃତ ସୂଚନା ଦେଇଥିଲେ । ସେ କହିଥିଲେ ଯେ ଆଜି ଉଦଘାଟିତ ହୋଇଥିବା ଆବାସ ପ୍ରକଳ୍ପ ଦ୍ୱାରା ମଧ୍ୟପ୍ରଦେଶର ଏକ ଲକ୍ଷରୁ ଉର୍ଦ୍ଧ୍ଵ ବାସହୀନ ଲୋକମାନଙ୍କୁ ନିଜସ୍ୱ ଘର ମିଳିପାରିବ ।


    ସେ କହିଥିଲେ ଯେ ଭାରତ ସରକାର 2022 ସୁଦ୍ଧା ସମସ୍ତଙ୍କ ପାଇଁ ବାସଗୃହ ଯୋଗାଇ ଦେବା ଲକ୍ଷ୍ୟ ଦିଗରେ କାର୍ଯ୍ୟ କରୁଛନ୍ତି । ସେ କହିଥିଲେ ଯେ ଗତ 4 ବର୍ଷରେ ପାଖାପାଖି 1.15କୋଟି ଆବାସ ନିର୍ମାଣ କରାଯାଇସାରିଛି ଏବଂ 2022 ସୁଦ୍ଧା ଏହି ଲକ୍ଷ୍ୟ ହାସଲ କରିବା ଲାଗି ପାଖାପାଖି 2 କୋଟିରୁ ଅଧିକ ବାସଗୃହ ନିର୍ମାଣ କରାଯିବାର ଅଛି ।


    ଏହି ଅବସରରେ ପ୍ରଧାନମନ୍ତ୍ରୀ ବିକାଶର ଅନ୍ୟ କ୍ଷେତ୍ରରେ ହୋଇଥିବା ଅଗ୍ରଗତି ସମ୍ପର୍କରେ ମଧ୍ୟ ଉଲ୍ଲେଖ କରିଥିଲେ ।


    **********

    
    
    (Release ID: 1536561) Visitor Counter : 1