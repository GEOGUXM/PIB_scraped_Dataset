      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ନୀତି ଆୟୋଗ ପରିଚାଳନା ପରିଷଦର ଚତୁର୍ଥ ବୈଠକରେ ପ୍ରଧାନମନ୍ତ୍ରୀଙ୍କ ପ୍ରାରମ୍ଭିକ ମନ୍ତବ୍ୟ
      Posted On: 17 JUN 2018 5:38PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ନୂଆଦିଲ୍ଲୀ ରାଷ୍ଟ୍ରପତି ଭବନର ସାଂସ୍କୃତିକ କେନ୍ଦ୍ରଠାରେ ଆୟୋଜିତ ନୀତି ଆୟୋଗ ଗଭର୍ଣ୍ଣିଂ ପରିଷଦର ଚତୁର୍ଥ ବୈଠକରେ ସମ୍ବୋଧନ କରିଛନ୍ତି । ପ୍ରଧାନମନ୍ତ୍ରୀ ତାଙ୍କ ପ୍ରାରମ୍ଭିକ ଭାଷଣରେ ଉପସ୍ଥିତ ମୁଖ୍ୟମନ୍ତ୍ରୀ ତଥା ଅନ୍ୟ ପ୍ରତିନିଧିମାନଙ୍କୁ ସ୍ୱାଗତ କରିଥିଲେ ।


    ପ୍ରଧାନମନ୍ତ୍ରୀ କହିଲେ ଯେ ଗଭର୍ଣ୍ଣି ପରିଷଦ ହେଉଛି ଏଭଳି ଏକ ପ୍ଲାଟଫର୍ମ ଯାହା “ ଐତିହାସିକ ପରିବର୍ତ୍ତନ ” ଘଟାଇପାରିବ । ଏହା ଉପରେ ଗୁରୁତ୍ୱ ଆରୋପ କରି ସେ ବନ୍ୟା ପ୍ରପୀଡ଼ିତ ରାଜ୍ୟର ମୁଖ୍ୟମନ୍ତ୍ରୀମାନଙ୍କୁ ନିର୍ଭର ପ୍ରତିଶ୍ରୁତି ପ୍ରଦାନ କରିଛନ୍ତି ଯେ ସେଭଳି ପରିସ୍ଥିତିରେ କେନ୍ଦ୍ର ସରକାର ସକଳ ପ୍ରକାର ସହାୟତା ଯୋଗାଇ ଦେବାକୁ ପ୍ରସ୍ତୁତ ରହିଛନ୍ତି । ଦେଶର ଯେକୌଣସି କ୍ଷେତ୍ରର ବନ୍ୟା ପରିସ୍ଥିତିର ମୁକାବିଲା ସକାଶେ ସରକାର ସଦାବେଳେ ପ୍ରସ୍ତୁତ ।


    ପ୍ରଧାନମନ୍ତ୍ରୀ କହିଲେ ଯେ ଗଭର୍ଣ୍ଣିଂ ପରିଷଦ ଶାସନ ସଂପର୍କୀତ ସମସ୍ତ ଜଟିଳ ପ୍ରସଙ୍ଗ ଉପରେ ପଦକ୍ଷେପ ଗ୍ରହଣ କରିଛନ୍ତି । “ ଟିମ୍ ଇଣ୍ଡିଆ ” ମନୋଭାବ ନେଇ ଆମେ କାର୍ଯ୍ୟ କରୁଛୁ । ଏହା ଦ୍ୱାରା ସହଭାଗୀ , ସହଯୋଗୀ ଏବଂ ପ୍ରତିଦ୍ୱନ୍ଦ୍ୱିତାମୂଳକ ସଂଘୀୟ ବ୍ୟବସ୍ଥାକୁ ବାସ୍ତବରେ ରୂପାୟନ କରାଯାଇପାରିବ । ବସ୍ତୁ ଓ ସେବାକର ପ୍ରବର୍ତନ ଏହାର ପ୍ରକୃଷ୍ଟ ଉଦାହରଣ ବୋଲି ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ ।


    ପ୍ରଧାନମନ୍ତ୍ରୀ କହିଲେ ଯେ ରାଜ୍ୟର ମୁଖ୍ୟମନ୍ତ୍ରୀମାନେ ନୀତି ନିର୍ଦ୍ଧାରଣରେ ସ୍ୱଚ୍ଛ ଭାରତ ଅଭିଯାନ , ଡ଼ିଜିଟାଲ କାରବାର ଓ କୌଶଳ ବିକାଶ ଆଦି ପ୍ରସଙ୍ଗରେ ଗଠିତ ଉପ-ଗୋଷ୍ଠୀ ଏବଂ କମିଟି ମାଧ୍ୟମରେ ଗୁରୁତ୍ୱପୂର୍ଣ୍ଣ ଭୂମିକା ନିର୍ବାହ କରିଆସିଛନ୍ତି । ଏଭଳି ଉପ-ଗୋଷ୍ଠୀଙ୍କ ପରାମର୍ଶକୁ କେନ୍ଦ୍ର ସରକାରଙ୍କ ବିଭିନ୍ନ ମନ୍ତ୍ରଣାଳୟ ଗୁରୁତ୍ୱର ସହ ଗ୍ରହଣ କରିଛନ୍ତି ।


    ଭାରତୀୟ ଅର୍ଥବ୍ୟବସ୍ଥା2017-18 ଆର୍ଥିକ ବର୍ଷର ଚତୁର୍ଥ ତ୍ରୈମାସିକ ଅବଧିରେ 7.7 ପ୍ରତିଶତ ଅଭିବୃଦ୍ଧି ହାସଲ କରିଥିବା ଉଲ୍ଲେଖ କରି ପ୍ରଧାନମନ୍ତ୍ରୀ କହିଲେ ଯେ ଏହି ବିକାଶ ହାରକୁ କିଭଳି ଦୁଇ ଅଙ୍କରେ ପହଂଚାଯାଇ ପାରିବ ତାହା ହେଉଛି ସରକାରଙ୍କ ନିକଟରେ ସବୁଠାରୁ ବଡ଼ ଚାଲେଞ୍ଜ । ଏଥି ସକାଶେ ସରକାର ଅନେକ ଗୁଡ଼ିଏ ସକାରାତ୍ମକ ପଦକ୍ଷେପ ଗ୍ରହଣ କରିଛନ୍ତି । 2022 ମସିହା ସୁଦ୍ଧା ନୂତନ ଭାରତ ଗଠନର ପରିକଳ୍ପନା କେବଳ ଏକ ଲକ୍ଷ୍ୟ ନୁହେଁ ଦେଶ ପାଇଁ ଏହା ଏକ ମସ୍ତବଡ଼ ଚାଲେଞ୍ଜ । ଏହି ଲକ୍ଷ୍ୟକୁ ସାକାର କରିବା ସକାଶେ ଆଜିର କାର୍ଯ୍ୟସୂଚୀରେ ଥିବା ପ୍ରସଙ୍ଗ ଉପରେ ପ୍ରଧାନମନ୍ତ୍ରୀ ସୂଚନା ପ୍ରଦାନ କରିଥିଲେ । ସେଥି ମଧ୍ୟରେ ଦେଶର କୃଷକମାନଙ୍କ ଉପାର୍ଜନ ଦ୍ୱିଗୁଣିତ କରିବା , ଅଭିଳାଷୀ ଜିଲ୍ଲାମାନଙ୍କ ବିକାଶ ପ୍ରକ୍ରିୟାକୁ ତ୍ୱରାନ୍ୱିତ କରିବା , ଆୟୁଷ୍ମାନ ଭାରତ , ମିଶନ ଇନ୍ଦ୍ରଧନୁଷ୍ , ଜାତୀୟ ପୌଷ୍ଟିକ ଅଭିଯାନ ଏବଂ ମହାତ୍ମା ଗାନ୍ଧୀଙ୍କ 150ତମ ଜୟନ୍ତୀ ପାଳନକୁ ସାକାର କରିବା ସାମିଲ ହୋଇଛି ବୋଲି ପ୍ରଧାନମନ୍ତ୍ରୀ ସୂଚାଇଥିଲେ ।


    ପ୍ରଧାନମନ୍ତ୍ରୀ କହିଲେ ଯେ ଆୟୁଷ୍ମାନ ଭାରତ କାର୍ଯ୍ୟକ୍ରମ ଜରିଆରେ ଦେଶରେ ଏବେ 1.5 ଲକ୍ଷ ସ୍ୱାସ୍ଥ୍ୟ ଓ ନିରାମୟ କେନ୍ଦ୍ର ଖୋଲାଯାଉଛି । ଦେଶର 10 କୋଟି ପରିବାରଙ୍କୁ ବର୍ଷକୁ 5 ଲକ୍ଷ ଲେଖାଏଁ ଟଙ୍କାର ସ୍ୱାସ୍ଥ୍ୟ ସୁବିଧା ସୁନିଶ୍ଚିତ କରାଯାଉଛି । ସେହିଭଳି ସମଗ୍ର ଶିକ୍ଷା ଅଭିଯାନ ମାଧ୍ୟମରେ ଶିକ୍ଷା ବିକାଶ ସକାଶେ ବ୍ୟାପକ ବ୍ୟବସ୍ଥା ଗ୍ରହଣ କରାଯାଉଛି ।


    ପ୍ରଧାନମନ୍ତ୍ରୀ କହିଲେ ଯେ ମୁଦ୍ରା ଯୋଜନା , ଜନ ଧନ ଯୋଜନା ଏବଂ ଷ୍ଟାଣ୍ଡ ଅପ୍ ଇଣ୍ଡିଆ ଭଳି ଯୋଜନା ଦେଶର ଜନସାଧାରଣଙ୍କୁ ଆର୍ଥିକ ସମାଯୋଜନ କାର୍ଯ୍ୟକ୍ରମରେ ସାମିଲ କରିପାରୁଛି । ତେଣୁ ଆର୍ଥିକ କ୍ଷେତ୍ରରେ ଥିବା ଅସମାନତାକୁ ଦୂର କରିବା ଦିଗରେ ସରକାର କାର୍ଯ୍ୟ ଜାରି ରଖିଛନ୍ତି । ମାନବୀୟ ବିକାଶର ସକଳ ସୂଚକାଂକ , ସାଧନ ତଥା ଆବଶ୍ୟକତାକୁ ପୂରଣ କରିବା ସହ ଦେଶର 115ଟି ଅଭିଳାଷୀ ଜିଲ୍ଲାର ବିକାଶ ଦିଗରେ ସରକାର ବିଶେଷ ଧ୍ୟାନ ଦେଉଛନ୍ତି ।


    ଶ୍ରୀ ମୋଦୀ କହିଲେ ଯେ ଗ୍ରାମ ସ୍ୱରାଜ ଅଭିଯାନ ଏକ ନୂତନ ମଡ଼େଲ ଭାବେ ମୁଣ୍ଡ ଟେକିଛି ଏବଂ ଏହି ଯୋଜନାକୁ ଏବେ ବିଭିନ୍ନ କାର୍ଯ୍ୟକ୍ରମ ଜରିଆରେ ପ୍ରବର୍ତନ କରାଯାଉଛି । ଅଭିଳାଷୀ ଜିଲ୍ଲାର 45 , 000 ବ୍ଲକକୁ ଏହିସବୁ କାର୍ଯ୍ୟକ୍ରମ ସଂପ୍ରସାରିତ କରାଯାଇଛି । ଏହାକୁ ସାତଟି ଗୁରୁତ୍ୱପୂର୍ଣ୍ଣ କଲ୍ୟାଣ ଯୋଜନା - ଉଜ୍ଜ୍ୱଳା , ସୌଭାଗ୍ୟ , ଉଜାଲା , ଜନ ଧନ , ଜୀବନ ଜ୍ୟୋତି ଯୋଜନା , ସୁରକ୍ଷା ବୀମା ଯୋଜନା ଏବଂ ମିଶନ୍ ଇନ୍ଦ୍ରଧନୁଷ ମାଧ୍ୟମରେ ସର୍ବତ୍ର ପ୍ରବର୍ତ୍ତନ କରାଯିବ ବୋଲି ପ୍ରଧାନମନ୍ତ୍ରୀ ସୂଚାଇଥିଲେ । ଦେଶର 17 , 000 ଗ୍ରାମରେ ଏହି ଟାର୍ଗେଟ ପୂରଣ କରାଯାଇସାରିଛି ବୋଲି ସେ କହିଥିଲେ ।


    ପ୍ରଧାନମନ୍ତ୍ରୀ କହିଲେ ଯେ ଭାରତରେ ସାମର୍ଥ୍ୟ , ଦକ୍ଷତା ଓ ସଂପଦର କୌଣସି ଅଭାବ ନାହିଁ । ଚଳିତ ଆର୍ଥିକ ବର୍ଷରେ ରାଜ୍ୟମାନେ କେନ୍ଦ୍ର ଠାରୁ 11 ଲକ୍ଷ କୋଟିରୁ ଅଧିକ ଅର୍ଥ ପାଇବାକୁ ଯାଉଛନ୍ତି ଯାହାକି ପୂର୍ବ ସରକାରଙ୍କ ଶେଷ ବର୍ଷର ପରିମାଣ ଠାରୁ ପ୍ରାୟ ୬ ଲକ୍ଷ କୋଟି ଟଙ୍କା ଅଧିକ ।


    ପ୍ରଧାନମନ୍ତ୍ରୀ କହିଲେ ଯେ ଆଜିର ବୈଠକ ଭାରତର ଜନସାଧାରଣଙ୍କ ଆଶା ଓ ଆକାଂକ୍ଷାକୁ ପ୍ରତିନିଧିତ୍ୱ କରୁଛି । ତେଣୁ ସେମାନଙ୍କ ଏହି ପ୍ରତ୍ୟାଶା ପୂରଣ କରିବା ଆମେ ଏଠାରେ ଉପସ୍ଥିତ ଥିବା ପ୍ରତ୍ୟେକ ସଦସ୍ୟଙ୍କ ଦାୟିତ୍ୱ ବୋଲି ଶ୍ରୀ ମୋଦୀ କହିଥିଲେ ।


    ପୂର୍ବରୁ ବିଭିନ୍ନ ରାଜ୍ୟର ମୁଖ୍ୟମନ୍ତ୍ରୀଗଣ ଏବଂ ଅନ୍ୟ ପ୍ରତିନିଧିମାନଙ୍କୁ ନୀତି ଆୟୋଗର ଉପାଧ୍ୟକ୍ଷ ଶ୍ରୀ ରାଜୀବ କୁମାର ସ୍ୱାଗତ କରିଥିଲେ । ଏହି ବୈଠକରେ ସ୍ୱରାଷ୍ଟ୍ର ମନ୍ତ୍ରୀ ଶ୍ରୀ ରାଜନାଥ ସିଂହ ସଂଯୋଜନାକାରୀର ଭୂମିକା ନିର୍ବାହ କରିଥିଲେ ।


    **********

    
    
    (Release ID: 1535798) Visitor Counter : 3