      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ସମଭାବାପନ୍ନ ଯେକୌଣସି ପକ୍ଷଙ୍କ ସହ ଆଲୋଚନା ପାଇଁ ପ୍ରସ୍ତୁତ: ରାଜନାଥ ସିଂହ
      Posted On: 07 JUN 2018 6:51PM by PIB Bhubaneshwar


    ଜାମ୍ମୁ-କାଶ୍ମୀରରେ ଯୁବପିଢ଼ିଙ୍କୁ କେତେକ ଶକ୍ତି ବିପଥଗାମୀ କରିବାକୁ ଚେଷ୍ଟା କରୁଛନ୍ତି । ସେମାନେ ରାଜ୍ୟରେ ଥିବା ସ୍ଥିତିରେ କୌଣସି ପରିବର୍ତ୍ତନ ହେଉ ତାହା ଚାହାନ୍ତି ନାହିଁ । କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ଏଭଳି ଉଦବେଗ ପ୍ରକାଶ କରି କହିଛନ୍ତି ଯେ , ନିଜ ପିଲାମାନଙ୍କୁ ଉଚ୍ଚଶିକ୍ଷା ପାଇଁ ପଠାଇ ଅନ୍ୟର ପିଲାମାନଙ୍କ ହାତରେ ପଥର ଧରାଇବା କେଉଁ ପ୍ରକାର ନ୍ୟାୟ ? ଗୁରୁବାର ଶ୍ରୀନଗରରେ ଏକ ସାମ୍ବାଦିକ ସମ୍ମିଳନୀରେ ସ୍ୱରାଷ୍ଟ୍ର ମନ୍ତ୍ରୀ କହିଲେ ଯେ , ତାଙ୍କ ହୃଦୟର କଥା ଏହା ଯେ , ଜାମ୍ମୁ-କାଶ୍ମୀରର ପିଲାମାନେ ତାଙ୍କ ନିଜ ପିଲା ଭଳି ଏବଂ ସେମାନଙ୍କ ଭବିଷ୍ୟତ ସହ ଖେଳିବାକୁ କାହାକୁ ସୁଯୋଗ ନମିଳୁ । ସେମାନେ କେବଳ ଜାମ୍ମୁ-କାଶ୍ମୀର ନୁହେଁ , ବରଂ ସମଗ୍ର ଭାରତର ସନ୍ତାନ । ତେଣୁ ପ୍ରଥମ ଥର ପାଇଁ ପଥର ଫିଙ୍ଗା ଅପରାଧରେ ମାମଲାର ସମ୍ମୁଖୀନ ହୋଇଥିବା ଯୁବକଙ୍କ ଉପରୁ 10 ହଜାର ମାମଲା ପ୍ରତ୍ୟାହାର ପାଇଁ ନିଷ୍ପତ୍ତି ହୋଇଥିବା ସେ କହିଥିଲେ ।


    ରାଜନାଥ ସିଂହ କହିଲେ ଯେ , କେନ୍ଦ୍ର ଦ୍ୱାରା ନିଯୁକ୍ତ ସ୍ୱତନ୍ତ୍ର ପ୍ରତିନିଧି 11 ଥର ଜାମ୍ମୁ-କାଶ୍ମୀର ଗସ୍ତ କରିସାରିଲେଣି । ଶାନ୍ତି ପାଇଁ ଆଗେଇ ଆସିବାକୁ ସେ ଲୋକଙ୍କୁ ଆହ୍ୱାନ ଦେଇଥିଲେ । ଯେକୌଣସି ପକ୍ଷଙ୍କ ସହ ଆଲୋଚନା ସମ୍ଭବ , କିନ୍ତୁ ସେମାନେ ସମଭାବାପନ୍ନ ହୋଇଥିବା ଉଚିତ । ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ଉକ୍ତିକୁ ଉଲ୍ଲେଖ କରି ରାଜନାଥ କହିଥିଲେ , ସରକାରଙ୍କ ଆଭିମୁଖ୍ୟ ‘ ଗୋଲି ସେ ନହି , ଗଲେ ଲଗାନେ ସେ ’ ।


    ରାଜନାଥ କହିଥିଲେ ଯେ , ପାକିସ୍ତାନ ସୀମାପାରି ଆତଙ୍କବାଦକୁ ବନ୍ଦ କରିବା ଉଚିତ । ଯଦି ଏହା କରିବାରେ ସେ ସକ୍ଷମ ହେଉନାହିଁ ତେବେ ପଡ଼ୋଶୀମାନଙ୍କ ସହାୟତା ନେଇପାରିବ । କେତେକ ଭାରତରେ ଅସ୍ଥିରତା ସୃଷ୍ଟି କରିବାକୁ ଉଦ୍ୟମ କରୁଛନ୍ତି , କିନ୍ତୁ ସେମାନେ ଭାରତର ଆର୍ଥିକ ବିକାଶକୁ ରୋକି ପାରିବେନି ।


    ସ୍ୱରାଷ୍ଟ୍ର ମନ୍ତ୍ରୀ ଦୋହରାଇଥିଲେ ଯେ , ଜାମ୍ମୁ-କାଶ୍ମୀର ଲୋକଙ୍କ ସ୍ୱାର୍ଥକୁ ଦୃଷ୍ଟିରେ ରଖି ସରକାର ରମଜାନ୍ ମାସରେ ଅପରେସନକୁ ବନ୍ଦ ରଖିବା ନିଷ୍ପତ୍ତି ନେଇଛନ୍ତି । ରାଜ୍ୟର ଆଇନ ଶୃଙ୍ଖଳା ପରିସ୍ଥିତି ଏବଂ ଅମରନାଥ ଯାତ୍ରା ପାଇଁ ହୋଇଥିବା ସୁରକ୍ଷା ବ୍ୟବସ୍ଥାର ସମୀକ୍ଷା ସେ କରିଥିବା ରାଜନାଥ କହିଥିଲେ । ଜାମ୍ମୁ-କାଶ୍ମୀର ପାଇଁ ପ୍ରଧାନମନ୍ତ୍ରୀଙ୍କ ସ୍ୱତନ୍ତ୍ର ପ୍ୟାକେଜର ମଧ୍ୟ ସେ ସମୀକ୍ଷା କରିଛନ୍ତି । ବିଭିନ୍ନ ପ୍ରକଳ୍ପର ସଠିକ୍ କାର୍ଯ୍ୟକାରିତା ପାଇଁ ସେ ରାଜ୍ୟ ସରକାରଙ୍କୁ ଧନ୍ୟବାଦ ଜଣାଇଥିଲେ ।


    ଜାମ୍ମୁ-କାଶ୍ମୀର ପୁଲିସର ମୌଳିକ ଭିତ୍ତିଭୂମିର ବିକାଶ ପାଇଁ 174 କୋଟି ଟଙ୍କା ଏବଂ ଅସ୍ତ୍ରଶସ୍ତ୍ର କ୍ରୟ ପାଇଁ 500 କୋଟି ଟଙ୍କା ମଂଜୁର କରାଯାଇଛି । 5400ରୁ ଅଧିକ ଏସପିଓଙ୍କ ଦରମା 3 ହଜାର ଟଙ୍କାରୁ 6 ହଜାର ଟଙ୍କାକୁ ବୃଦ୍ଧି କରାଯାଇଛି । ଅର୍ଦ୍ଧ ସାମରିକ ବଳ , ସେନା ଏବଂ ଆଇଆରବିରେ ନିଯୁକ୍ତି ଅଭିଯାନ ଜରିଆରେ ଜାମ୍ମୁ-କାଶ୍ମୀରର ଯୁବକମାନଙ୍କୁ ନିଯୁକ୍ତି ଦିଆଯାଉଛି ଏବଂ ମହିଳାମାନଙ୍କୁ ଏଥିରେ 33% ସଂରକ୍ଷଣର ସୁବିଧା ମିଳିଛି ।


    *************

    
    
    (Release ID: 1534969) Visitor Counter : 1