      شماریات اور پروگرام کے نفاذ کی وزارت

      ’’اعدادوشمار کا دن‘‘ 29جون2018 کو منایا جائے گا نائب صدرجمہوریہ ایم وینکیانائیڈو اعدادوشمار کے دن کے موقع پر پروفیسر پی سی مہالانوبس کی 125ویں سالگرہ کی سال بھر چلنے والی تقریبات کی اختتامی تقریب میں بھی شرکت کریں گے
      Posted On: 27 JUN 2018 4:51PM by PIB Delhi


    نئی دہلی، 27 ؍جون،آنجہانی پروفیسر پرشانت چندر مہالانوبس کے ذریعے اعدادوشمار ، اعدادوشمار کے نظام اور اقتصادی منصوبہ بندی کے شعبوں میں دئے گئے قابل ذکر تعاون کو تسلیم کرتے ہوئے حکومت ہند نے 2017 میں 29 جون کو ’’یوم اعدادوشمار ‘‘ قرار دیا تھا، جسے قومی سطح پر ہر سال منایا جائے گا۔


    29 جون 2017 کو پروفیسر پی سی مہالانوبس کی 125 ویں سالگرہ کا آغاز ہوا تھا۔ آئی ایس آئی نے پورے سال ان تقریبات کا اہتمام کیا جن کا اختتام 29 جون 2018 کو ہوگا۔


    اس دن کو منانے کا مقصد سماجی اقتصادی منصوبہ بندی اور پالیسی سازی میں اعدادوشمار کی اہمیت کے بارے میں عوامی بیداری پیدا کرنا اور پروفیسر مہالانوبس کے تعاون کو یاد کرکے انہیں خراج عقیدت پیش کرنا ہے۔ ہر سال ایک خاص موضوع پر ، جو قومی اہمیت کا حامل ہے، مخصوص تبادلہ خیال کیا جاتا ہے۔ اس سال موضوع ہے ’’سرکاری اعدادوشمار میں معیار کی یقین دہانی‘‘۔ اس موضوع کو اعدادوشمار کے نظام اور مصنوعات میں معیار کے ضروری پیمانوں کو برقرار رکھنے کی اہمیت کو اجاگر کرنے کے لئے منتخب کیا گیا ہے۔ پروفیسر مہالانوبس نے 1931 میں کولکاتا میں انڈین اسٹیٹیکل انسٹی ٹیوٹ (آئی ایس آئی) قائم کیا تھا جسے 1959 میں پارلیمنٹ کے ایک قانون کے ذریعے قومی اہمیت کے حامل خودمختار ادارہ قرار دیا گیا، جو 29 جون ’’ورکر ڈے‘‘ کے طور پر مناتا ہے۔


    اعدادوشمار اور پروگراموں کے نفاذ کی وزارت اور آئی ایس آئی 29 جون 2018 کو کولکاتا میں یوم اعدادوشمار اور پروفیسر پی سی مہالانوبس کی 125 ویں سالگرہ کی اختتامی تقریب مشترکہ طور پر منائیں گے۔


    نائب صدرجمہوریہ ہند جناب ایم وینکیا نائیڈو مہمان خصوصی کے طور پر اس تقریب میں شرکت کریں گے۔ اس میں جو دیگر اہم شخصیات شرکت کریں گی، ان میں مغربی بنگال کے گورنر جناب کیسری ناتھ ترپاٹھی ، ا عدادوشمار اور پروگراموں کے نفاذ کے مرکزی وزیر جناب ڈی وی سدانند گوڑا ،آئی ایس آئی کے صدر ڈاکٹر وجے کیلکر اور آئی ایس آئی کونسل کے چیئرمیں پروفیسر گووردھن مہتا شامل ہیں۔


    اس موقع پر نائب صدرجمہوریہ ہند پروفیسر مہالانوبس کو خراج عقیدت پیش کرنے کے لئے 125 روپے کا ایک یادگاری سکہ جاری کریں گے اور پانچ روپے کے سکے بھی جاری کریں گے۔ اس کے علاوہ اعدادوشمار کے شعبے میں قابل ذکر تعاون کے لئے پروفیسر پی وی سکھاتمے ایوارڈ 2018 اور پروفیسر سی آر راؤ 2017 بھی دئے جائیں گے۔


    نیشنل سیمپل سروے کے دفاتر، ریاستی حکومتیں اور یونیورسٹیاں سیمینار، کانفرنسز، مباحثے ، لیکچرس اور مضمون نویسی کے مقابلوں کا انعقاد کرکے پورے ملک میں یوم اعدادوشمار منائیں گے۔


    ۔۔۔۔۔۔۔۔۔۔۔


    U- 3 318

    
    
    (Release ID: 1536760) Visitor Counter : 5