      صحت اور خاندانی بہبود کی وزارت

      جناب جے پی نڈا کے ہاتھوں نیشنل ہیلتھ پروفائل-2018کا اجرا
      
      بھارت کے اوّلین ملک گیر حفظان صحت کے اداروں سے متعلق اعداد شماری کا آغاز
      
      Posted On: 19 JUN 2018 8:34PM by PIB Delhi


    نئی دہلی، 20 /جون۔ صحت اور کنبہ بہبود کے وزیر جناب جے پی نڈا نے سینٹرل بیورو آف ہیلتھ انٹلیجنس (سی بی ایچ آئی) کے ذریعے تیار کردہ قومی ہیلتھ پروفائل (این ایچ پی)- 2018 کا اجرا کیا ہے۔ اس موقع پر انھوں نے سالانہ دستاویز یعنی ای-بک (اعدادی ورژن) کو بھی جاری کیا۔ واضح رہے کہ قومی صحتی پروفائل آبادی، سماجی، اقتصادی صورت حال، صحت کی کیفیت اور حالت و صحت سے متعلق مالی اشاریوں پر مشتمل ہے اور اس کے تحت صحت کے شعبے میں بنیادی ڈھانچے اور انسانی وسائل سے متعلق جامع اطلاعات کے عناصر بھی شامل ہیں۔ اجرا کی تقریب میں جناب جے پی نڈا نے ملک کی اپنے نوعیت کی اوّلین قومی حفظان صحت سہولت رجسٹری پر مشتمل قومی صحت وسائل مجموعہ (این ایچ آر آر) بھی جاری کیا، جس میں تمام تر سرکاری اور نجی حفظان صحت اداروں سے متعلق صحیح، معیاربند اور تاحال ارضیاتی مکانی اعداد و شمار کی تفصیلات بھی شامل ہیں۔


    جناب اشونی کمار چوبے، محترمہ انوپریا پٹیل، وزرائے مملکت برائے صحت و کنبہ بہبود، سکریٹری (صحت) محترمہ پریتی سودن اور ڈائرکٹر (این آر ایس سی، آئی ایس آر او) سانتنو چودھری بھی اس موقع پر موجود تھے۔


    اس تقریب میں اظہار خیال کرتے ہوئے جناب نڈا نے کہا کہ حفظان صحت سے متعلق پروفائل یا خاکہ ایک اہم وسیلہ ہے، کیونکہ اس نے مختلف النوع پروگرام وضع کرنے میں مدد دی ہے۔ انھوں نے مفت ادویہ اور تشخیص اور مشن پریوار وکاس جیسے اقدامات کی مثال پیش کی اور کہا کہ ان پروگراموں نے اسی ہیلتھ پروفائل سے استفادہ کیا ہے۔ جناب نڈا نے مزید کہا کہ بھارت نے حالیہ برسوں میں متعدد اشاریوں کے معاملے میں خاطرخواہ پیش رفت حاصل کی ہے اور اطفال کی شرح اموات (آئی ایم آر)، زچگی کے دوران لاحق ہونے والی ماؤوں کی اموات کی شرح (ایم ایم آر) اور ٹوٹل فرٹیلٹی ریٹ یعنی کلی زرخیزی کی شرح (ٹی ایف آر) جیسے معاملات میں قومی صحتی انڈیکیٹروں سے ظاہر ہوتا ہے کہ ان تمام معاملات میں دنیا کے دیگر حصوں کے مقابلے میں ہمارے ملک میں تمام منفی معاملات میں تیزی سے کمی درج کی گئی ہے۔ وزیر صحت نے کہا کہ بھارت نے ماؤوں کی شرح اموات میں 2013 سے متاثرکن یعنی 22 فیصد کی تخفیف درج کی ہے۔ انھوں نے کہا کہ ہمیں اترپردیش کی ستائش کرنی چاہئے، جہاں 30 فیصد کی تخفیف درج کی گئی ہے اور یہ ریاست زچگی کے دوران لاحق ہونے والی ماؤوں کی اموات کی تخفیف کے معاملے میں سرفہرست ریاست بن گئی ہے۔


    جناب نڈا نے مزید کہا کہ آیشمان بھارت عوام کو جامع حفظان صحت سہولتیں فراہم کرائے گا، کیونکہ اس کے تحت ایک لاکھ 50 ہزار ذیلی مراکز کو صحت اور چاق و چوبند رکھنے والے مراکز (ایچ ڈبلیو سی) میں تبدیل کردیا جائے گا۔ انھوں نے کہا کہ ایچ اینڈ ڈبلیو سی عوام کو تدارکی، افزودگی اور شفائی حفظان صحت کی سہولتیں غیرمتعدی امراض کے لئے یعنیامراض دنداں، ذہنی امراض، ضعیفی سے متعلق تکالیف کے ازالے، درد وغیرہ کو کم کرنے والی سہولتیں فراہم کرے گا۔ انھوں نے مزید کہا کہ حکومت نے کامن این سی ڈی کی آفاقی اسکریننگ کا کام شروع کیا ہے، جن میں ذیابیطس، ہائیپر ٹینشن اور عام قسم کے کینسر سمیت تپ دق اور جذام جیسے امراض بھی شامل ہیں۔ اس کے نتیجے میں ملک پر عائد ہونے والی بیماریوں کا وزن کم سے کم ہوجائے گا۔ اس سے بھی مستقبل میں عوام کا صحتی منظرنامہ بہتر سے بہتر ہوگا۔


    وزیر صحت نے کہا کہ اعداد و شمار تلاش و جستجو کے معاملے میں اہم وسیلے کا کردار ادا کرتے ہیں۔ اس کے ذریعے اہداف کو سمجھنے میں مدد ملتی ہے۔ اپنی قوت اور اپنی کمزوری دونوں کا تعین کرنا آسان ہوتا ہے اور کلیدی طور پر آگے بڑھنے کے امکانات کے لئے بھی ان کی بڑی اہمیت ہے۔ اچھے طریقے سے تالیف کردہ اعداد و شمار کی مدد سے پالیسی ساز ٹھوس بنیادوں پر پالیسیاں وضع کرسکتے ہیں اور مختلف اسکیموں کے نفاذ میں معاون ہوسکتے ہیں۔ انھوں نے مشورہ دیا کہ این ایچ آر آر کو اعداد و شمار کو خودکار طور پر تا حال بنانے کے اندرون خانہ عمل سے آراستہ ہونا چاہئے، تاکہ یہ پورا نظام ہر وقت مفید بنارہے اور فرسودگی کا شکار نہ ہو۔ جناب جے پی نڈا نے سی بی ایچ آئی ٹیم کو جیو میپنگ یا ارضیاتی نقشہ بندی کے سلسلے میں ان کے ذریعے کئے گئے اقدامات کے لئے مبارکباد پیش کی۔


    مندوبین سے خطاب کرتے ہوئے صحت اور کنبہ بہبود کے وزیر مملکت جناب اشونی کمار چوبے نے کہا کہ اعداد و شمار صرف ملک کی صحت کے اشاریوں کی تفہیم میں ہی مددگار نہیں ہوتے، بلکہ ان اعداد و شمار کی مدد سے پوری صورت حال کی نگرانی بھی کی جاسکتی ہے۔ انھوں نے مزید کہا کہ نیشنل ہیلتھ پروفائل 2018 اس جانب اشارہ کرتا ہے کہ ملک میں مختلف صحتی نتائج کے معاملے میں خاطرخواہ پیش رفت حاصل ہوئی ہے اور یہ ایک حوصلہ افزا اشارہ ہے۔ انھوں نے کہا کہ اعداد و شمار کی مدد سے سہولتوں میں واقع سقم کو بہتر طور پر سمجھا جاسکتا ہے اور مختلف صحتی پروگراموں اور حکومت کے ذریعے نافذ کی جانے والی اسکیموں کی پیش رفت کی نگرانی کی جاسکتی ہے۔ ایس ڈی جی انڈیکیٹروں کے لئے بھی یہ معتبر ہیں اور ان کی بروقت نگرانی میں مددگار ہوتے ہیں۔


    اس تقریب میں اظہار خیال کرتے ہوئے صحت و کنبہ بہبود کی وزیر مملکت محترمہ انوپریا پٹیل نے کہا کہ مذکورہ ہیلتھ پروفائل مستقبل کی پالیسی سازی میں مددگار ہوگا اور نظام صحت کے راستے میں درپیش نئی چنوتیوں کا حل نکالنے میں معاون ثابت ہوگا۔ ان چنوتیوں میں وبائی امراض اور آبادی میں واقع ہونے والی تبدیلیاں اور صحت پر اثرانداز ہونے والی تبدیلیاں بھی شامل ہیں۔ انھوں نے کہا کہ میں پورے یقین سے کہنا چاہوں گی کہ حکومت نے ان چنوتیوں کا سامنا کرنے کا عہد کررکھا ہے اور آفاقی صحتی احاطہ اور ایس ڈی جی اہداف کے حصول کے لئے ہم کوشاں ہوں گے۔


    این ایچ آر آر پروجیکٹ کے تحت منصوبہ یہ ہے کہ ٹھوس شہادتوں کی بنیاد پر فیصلے لئے جائیں اور شہریوں کے لئے ایک ترقی یافتہ پلیٹ فارم فراہم کرایا جائے اور مرتکز خدمات کی فراہمی کے لئے ایک مضبوط معیاربند اور ہر طرح سے مکمل آئی ٹی سے آراستہ بھارتی حفظان صحت وسائل کا حامل نظام وضع کرلیا جائے۔ این ایچ آر آر وہ حتمی پلیٹ فارم ہوگا جہاں دونوں عناصر کا امتزاج ہوگا، یعنی اس میں نجی اور سرکاری دونوں طرح کی حفظان صحت کی سہولتوں پر مشتمل ادارے شامل ہوں گے، ان میں ریلوے، ای ایس آئی سی، دفاعی اور پٹرولیم حفظان صحت ادارے شامل ہیں۔ اعداد و شمار سے متعلق ایکٹ 2008 کے تحت جمع کی گئی تمام تر اعداد و شمار کے مطابق 20 لاکھ سے زائد حفظان صحت کے ادارے مثلاً اسپتال، ڈاکٹر، شفاخانے، تشخیصاتی تجربہ گاہیں، فارمیسیاں اور نرسنگ ہوم، وغیرہ پر مشتمل اعداد اس اعداد شماری کے تحت جمع کئے جائیں گے اور 14000 سے زیادہ مختلف النوع اطلاعات بھی اس کا عنصر ہوں گی۔


    دی سینٹرل بیورو آف ہیلتھ انٹلیجنس (سی بی ایچ آئی) نے سرگرمی سے متعدد کلیدی شراکت داروں کو، جن میں سرکردہ ایسوسی ایشنیں، ذیلی وزارتیں، متعدد نجی حفظان صحت خدمات فراہم کرائے جانے والے ادارے شامل ہیں، کو اس عمل میں شریک کررکھا ہے۔ وسائل پر مبنی اس مجموعے یا کتابچہ کے ذریعے جاری اور مستقبل کی حفظان صحت کی چنوتیوں کے سلسلے میں جدید ترین تحقیقات کرنی ممکن ہوسکیں گی۔ یہ چنوتیاں صحت سے متعلق دیگر عناصر مثلاً امراض، ماحولیات وغیرہ کی وجہ سے درپیش ہیں۔


    مجموعی طور پر 4000 تربیت یافتہ پیشہ وران، پوری توجہ اور لگن کے ساتھ اطلاعات جمع کرنے کے سلسلے میں ہر ایک حفظان صحت ادارے تک پہنچنے کے عمل میں مصروف ہیں اور ان سے متعلقہ اطلاعات حاصل کررہے ہیں۔ انڈین اسپیس ریسرچ آرگنائزیشن (اسرو) بھی اس عمل میں پروجیکٹ ٹیکنالوجی پارٹنر کے طور پر شریک ہے، تاکہ تمام اعداد و شمار کو باقاعدہ طور پر ہر طرح کی خردبرد سے محفوظ رکھا جاسکے۔


    این ایچ آر آر پروجیکٹ کے متوقع کلیدی نتائج میں نجی ڈاکٹروں، صحتی سہولتوں، دوا فروشوں، تشخیصاتی تجربہ گاہوں سمیت تمام تر حفظان صحت وسائل کے سلسلے میں ایک جامع اعداد و شمار کی فراہمی شامل ہے۔ اس کے تحت ایک قومی صحت وسائل مجموعہ قائم کیا جائے گا، جس کے تحت فراہم کردہ اطلاعات کی مدد سے ٹھوس بنیادوں پر فیصلے لئے جاسکیں گے اور اس عمل میں ڈیجیٹل انڈیا مشن سے بھی استفادہ کیا جائے گا۔ اس طریقے سے مرکزی اور ریاستی حکومتوں کے مابین تال میل میں بھی اضافہ ہوگا اور صحتی وسائل کا زیادہ سے زیادہ اور بہتر سے بہتر استعمال ممکن ہوسکے گا۔ پروجیکٹ نفاد منصوبوں کو قوت حاصل ہوگی اور ہر سطح پر اعداد و شمار تک رسائی حاصل کرنے کا عمل آسان ہوجائے گا۔ اس میں ریاستوں کے صدر شعبہ حضرات بھی شامل ہوں گے۔ اس طریقے سے فیصلہ لینے کا عمل لامرکزی شکل اختیار کرلے گا اور ضلعی و ریاستی سطح پر بھی تمام تر عناصر کی شراکت ممکن ہوسکے گی۔


    این ایچ آر آر پروجیکٹ کے چند کلیدی فوائد میں ملک کے حفظان صحت وسائل پر مشتمل ایک معتبر، متحدہ رجسٹری کی فراہمی، شامل ہے، جس میں حفظان صحت سہولتوں کی تقسیم کے طرز کی وضاحت کی گئی ہو اور یہ بھی بتایا گیا ہو کہ شہروں اور دیہی علاقوں کے مابین کس نوعیت کی صحتی سہولتیں دستیاب ہیں۔ اس کے علاوہ یہ پورا نظام ایک حقیقی اطلاعات پر مبنی گوشوارہ فراہم کرے گا، جسے دیکھ کر صحت اور خدمات کے تناسب میں واقع سقم کی شناخت ممکن ہوسکے گی اور دانش مندانہ انداز میں وسائل کی تخصیص اور انتظام کو یقینی بنایا جاسکے گا، اس کے ذریعے موجودہ حفظان صحت سہولتوں میں درکار اصلاحات سے متعلق کلیدی شعبوں کی شناخت ممکن ہوسکے گی اور نئی سہولتوں کی فراہمی کا کام آبادی کی تعداد، جغرافیائی حالات اور صحتی صورت حال، فاصلوں وغیرہ کو مدنظر رکھتے ہوئے کیا جاسکے گا۔


    اس لانچ تقریب میں ڈی جی ایچ ایس، ڈاکٹر ایس ونکٹیش، سی بی ایچ آئی کے ڈائرکٹر ڈاکٹر مدھو رائیکوار، اور وزارت صحت و کنبہ بہبود نیز سی بی ایچ آئی کے سینئر افسران بھی موجود تھے۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    
    UN-3187

    
    
    (Release ID: 1535978) Visitor Counter : 6
    
    
      Read this release in: English