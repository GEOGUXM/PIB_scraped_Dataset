      آبی وسائل، دریائی ترقیات اور گنگا احیاء کی وزارت

      نیشنل مشن برائے صاف ستھری گنگا کمبھ میلہ 2019کے دوران صفائی ستھرائی کو یقینی بنانے کے لئے عہدبند: کمیونٹی بیت الخلا پروجیکٹوں اور کوڑے دانوں کی فراہمی کو منظوری
      
      مرادآباد کے لئے ایس ٹی پی پروجیکٹ کو منظوری، اترپردیش میں دیسی ادویہ جاتی پودوں کی کاشت کو منظوری، صاف ستھرے گھاٹوں اور گنگا متروں کی تربیت

      Posted On: 26 JUN 2018 8:10PM by PIB Delhi

    نئی دہلی، 27 /جون۔ الٰہ آباد میں 2019 میں منعقد ہونے والے کمبھ میلے کے اہتمام سے قبل کی پیشگی تیاریوں کے سلسلے میں صاف ستھری گنگا سے متعلق قومی مشن (این ایم سی جی) نے اپنی تیرہویں ایگزیکٹیو کمیٹی کی میٹنگ کا اہتمام کیا ہے۔ اس میٹنگ کے دوران کمیونٹی ٹوائلٹوں یعنی عوامی بیت الخلاؤں کے دو پروجیکٹوں اور کوڑے دانوں کی فراہمی کے لئے بالترتیب 113 کروڑ روپئے اور 3.6 کروڑ روپئے کی تخمینہ جاتی لاگت کو منظوری دی گئی ہے۔ توقع کی جاتی ہے کہ مذکورہ کمبھ میلے میں 12 کروڑ سے زائد افراد کی شرکت ہوگی اور این ایم سی جی نے اس امر کو یقینی بنانے کا عہد کررکھا ہے کہ ہر طرح کا کوڑا کرکٹ دریائے گنگا میں پہنچنے سے ہر حال میں روکا جائے۔


    پہلے پروجیکٹ کے تحت سیپٹک ٹینک والے 27500 عوامی بیت الخلاء یعنی ایف آر پی ٹوائلٹ اور پہلے سے ڈھالے گئے بیت الخلا مع سیپٹک ٹینک فراہم کرائے جائیں گے۔ اس کے علاوہ 20000 عوامی ایف آر پی پیشاب گھر بھی کمبھ میلہ کے دوران میلے کے احاطے میں فراہم کرائے جائیں گے۔


    ٹھوس فضلہ انتظام کے لئے یعنی میلے کے پورے علاقے میں 16000 کوڑے دان لگائے جائیں گے اور ان میں لائننگ تھیلوں کا استعمال کیا جائے گا۔ یہ منظوری تیرہویں ای سی میٹنگ کے دوران دی گئی ہے۔ اس پروجیکٹ کو میلے میں ہونے والی زبردست بھیڑ کو مدنظر رکھتے ہوئے منظوری دی گئی ہے۔ واضح رہے کہ کمبھ میلہ 60 سے 90 دنوں کے دوران دریائے گنگا کے ساحل پر منعقد ہوگا اور 10 کے لگ بھگ زائرین مختلف خیموں میں رہائش پذیر ہوں گے۔


    مرادآباد کے لئے گندے پانی کی نکاسی سے متعلق بنیادی ڈھانچہ


    اترپردیش میں مرادآباد میں دیگر کاموں کے علاوہ 25 ایم ایل ڈی ایس ٹی پی کے تعمیر کو بھی مخلوط سالانہ بنیادوں پر پی پی پی موڈ کے تحت 118.69 کروڑ کی تخمینہ جاتی لاگت کے ساتھ منظوری دی گئی ہے۔ پروجیکٹ کے دیگر عناصر میں 15 نالوں کے لئے انٹرسیپشن اور ڈائیورژن (آئی این ڈی) ڈھانچوں کی فراہمی، آئی ڈی نیٹ ورک کو منظم بنانا، 15 برسوں کے آپریشن اور رکھ رکھاؤ سمیت سیویج پمپنگ اسٹیشنوں وغیرہ کا قیام شامل ہے۔ واضح رہے کہ مرادآباد دریائے گنگا کی ایک معاون ندی رام گنگا کی ساحلوں پر واقع ہے۔ مرادآباد ایک اہم صنعتی شہر ہے اور بطور خاص پیتل کے برتنوں کے لئے مشہور ہے۔ دنیا کے کونے کونے سے لوگ اس شہر میں کاروباری مقاصد کے ساتھ آتے ہیں۔ شہر کی بیشتر آبادی، گھریلو دستکاری کی صنعت اور برتن سازی پر انحصار کرتی ہے۔ نمامی گنگے پروگرام کے تحت منظورکردہ پروجیکٹ اس لئے بھی اہم ہے کہ مرادآباد شہر میں 44 کلومیٹر طویل سیور نیٹ ورک زیر زمین بچھا ہوا ہے، تاہم یہ نیٹ ورک پورے شہر پر احاطہ نہیں کرپاتا۔ شہر کے محض 6 فیصد گھر ہی سیور لائنوں سے جڑے ہوئے ہیں، وہ بھی اپنی استعمال کی مدت مکمل کرنے کے قریب پہنچ چکے ہیں اور اب اچھی حالت میں نہیں ہیں۔ یہ پروجیکٹ اس لئے منظور کیا گیا ہے کہ اس شہر میں گندے پانی کی نکاسی کے تمام موجودہ مسائل کو حل کیا جائے اور رام گنگا میں جانے والے تمام تر غلیظ پانی کے مسئلے کو بھی حل کیا جائے۔


    گھاٹ کی صفائی


    وارانسی میں گھاٹوں کی صفائی کے پروجیکٹ کی کامیابی کے بعد اترپردیش اور اتراکھنڈ میں بالترتیب 14.26 کروڑ اور 15.90 کروڑ روپئے کی تخمینہ لاگت سے دو مزید گھاٹ کی صفائی ستھرائی والے پروجیکٹوں کو این ایم سی جی کی ایگزیکٹیو کمیٹی کی تیرہویں میٹنگ میں منظوری دی گئی ہے۔ اترپردیش کا مذکورہ پروجیکٹ چار شہروں یعنی بٹھور، کانپور، الہ آباد اور متھرا-برنداون سے وابستہ ہے۔


    اترپردیش میں جو پروجیکٹ ہیں ان میں چار شہروں (بٹھور-19، کانپور-27، الہ آباد-21، متھرا-برنداون -27) میں 94 گھاٹوں کی صفائی ستھرائی شامل ہے۔ اس پروجیکٹ کی مدت تین سال ہے۔ اس کے علاوہ اس پروجیکٹ میں گھاٹوں پر کوڑے دانوں کی فراہمی وافر تعداد میں کرنے کی گنجائش بھی رکھی گئی ہے۔ یہ شہر گنگا ندی کے کنارے اترپردیش میں اہم شہروں میں شمار ہوتے ہیں اور مذہبی نقطہ نظر سے یہاں آنے والے افراد کی تعداد اچھی خاصی رہتی ہے۔ اتراکھنڈ میں اس پروجیکٹ کے تحت 27 گھاٹوں کی صفائی (18 بڑے گھاٹ اور 54 دیگر گھاٹ) شامل ہے۔ یہ تمام گھاٹ ہری دوار کے ہیں اور ان گھاٹوں کی صفائی ستھرائی ہاتھوں کے علاوہ مشینوں کے ذریعے بھی کی جانی ہے، ان میں مشینوں کے لئے سیڑھیوں کی گھسائی، جیٹنگ مشینوں کا استعمال، کوڑے دانوں کی فراہمی، موبائل وین وغیرہ کا استعمال شامل ہے۔ یہ کام بھی تین سال کی مدت والا ہے۔ ہری دوار اتراکھنڈ کے ضلع ہری دوار میں ایک قدیم اور میونسپل ادارے والا شہر ہے، جس کی آبادی 231338 ہے۔ اس کے علاوہ یہ شہر ایسا ہے جہاں 1.6 لاکھ فلوٹنگ آبادی بھی موجود رہتی ہے، یعنی اتنی تعداد میں لوگ یہاں زائرین کی حیثیت سے آتے اور قیام کرتے ہیں۔ اور یہ شہر نمامی گنگے پروگرام کے تحت ایک اہم شہر ہے۔


    ادویہ جاتی پودوں کی کاشت


    گنگا کے طاس میں اترپردیش میں دریائے گنگا کے ساحلوں پر دیسی ادویہ جاتی پودوں کی کاشت کو فروغ دینے کا ایک پروجیکٹ دو برسوں کی مدت کے ساتھ 35.46 کروڑ روپئے کی لاگت سے منظور کیا گیا ہے۔ یہ پروجیکٹ اترپردیش کے 8 اضلاع اور 40 بلاکوں پر احاطہ کرتا ہے اور اس کے تحت 2500 ہیکٹیئر رقبے پر احاطہ کیا جائے گا۔ توقع کی جاتی ہے کہ اس پروجیکٹ سے تقریباً 7800 کاشت کاروں کو فائدہ حاصل ہوگا۔ اب تک ادویہ جاتی پودوں کی 8 اقسام کو شناخت کیا گیا ہے، جنھیں اس پروجیکٹ کے دوران زیر کاشت لایا جائے گا، ان میں وچھ، کلمیگھ، شتاوری، تلسی، ارجن، خشخاص کی گھاس اور سرپ گندھا اور بیل شامل ہیں۔ اس پروجیکٹ کے متوقع نتائج میں بہتر مٹی صحت یعنی زمین کی بہترین طبعی حالت، پانی کی کثاوت میں تخفیف، روزی روٹی کی فراہمی، زیادہ قدر و قیمت والے ادویہ جاتی پودوں کی کاشت کے توسط سے کاشت کاروں کی آمدنی میں اضافہ شامل ہیں۔


    گنگا متروں کی تربیت


    بنیادی سطح پر گنگا کو صاف ستھرا بنانے کی مشن کو عملی جامہ پہنانے کے لئے ایک خودکفیل کیڈر فراہم کرنے کی غرض سے گنگا متروں کی تربیت سے متعلق ایک پائلیٹ پروجیکٹ وضع کیا گیا ہے، جس کا نام گنگا متروں میں ایکو ہنرمندی فروغ اور صلاحیت سازی ہے۔ (بنیادی سطح پر ٹاسک فورس) اس پروجیکٹ کو 63.07 لاکھ کی تخمینہ لاگت سے منظوری دی گئی ہے۔ ایک مرتبہ جب ان گنگا متروں کو مذکورہ زمرے کی تربیت فراہم ہوجائے گی تو ان گنگا متروں کا اہم فریضہ ایکو ٹورازم یعنی معیشت حیوانات پر مبنی سیاحت کو فروغ دینا، اسکولی بچوں خصوصاً مقامی افراد میں عام طور پر عوامی بیداری پھیلانا، مختلف بستیوں میں صاف ستھری بیلٹ کو فروغ دینا وغیرہ شامل ہوگا۔ گنگا متر ایسے ہوں گے جنھیں پانی کی جانچ کرنے کی خاص تربیت دی جائے گی۔ وہ کثافت کے وسائل کی شناخت کرسکیں گے اور صحت پر کثافت کے پڑنے والے مضر اثرات سے بخوبی واقف ہوں گے۔ گنگا متروں کا نام عالمی جنگلی جانوروں کے فنڈ (ڈبلیو ڈبلیو ایف) میں بھی استعمال کیا گیا ہے، جس کے تحت کچھ مقامی افراد کو تربیت بھی فراہم کی گئی ہے۔ این ایم سی جی کے ذریعے گنگا متروں کی فراہمی ڈبلیو ڈبلیو ایف کوششوں کا اضافی حصہ ہوگی۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    
    م ن۔ م ر


    UN-3308

    
    
    (Release ID: 1536663) Visitor Counter : 2
    
    
      Read this release in: English