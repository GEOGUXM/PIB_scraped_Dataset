      زراعت اور کاشتکاروں کی فلاح و بہبود کی وزارت

      زراعت کے مرکزی وزیر رادھا موہن سنگھ نے ازبیکستان کے نائب وزیر اعظم سے ملاقات کی
      Posted On: 28 JUN 2018 1:57PM by PIB Delhi


    
    نئی دلّی ،28 جون؍زراعت اور کسانوں کی بہبود کے مرکزی وزیر جناب رادھا موہن سنگھ نے گزشتہ روز کرشی بھون ،نئی دلّی میں ازبیکستان کے نائب وزیر اعظم اور وہاں کی ریاستی سرمایہ کار کمیٹی کے چیئر مین جناب سہروب کھول مرادوف سے ملاقات کی اور ان سے زراعت و ملحقہ شعبوں میں باہمی تعاون کو مستحکم کرنے پر زور دیا ۔
    مرکزی وزیر زراعت نے زراعت کے شعبے میں بھارت کی زبردست ترقی اور سوائل ہیلتھ کارڈ ، آرگینک فارمنگ ، کروپ انشورنس ، اریگیشن ای نام وغیرہ جیسی اصلاحات کے ذریعہ 2022 تک کسانوں کی آمدنی کو دو گنا کرنے کے عہد کا اعادہ کیا ۔
    جناب سنگھ نے کہا کہ ہم ازبیکستان کو ہنر مندی کے فروغ،خشک زمین پر پانی کے موثر اور زیادہ سے زیادہ استعمال ، مربوط فارمنگ سسٹم ، میکنائزیشن اور فارم مشینری کے بارے میں تربیت اور ماہرانہ مشاورت کے سلسلے میں اشتراک و تعاون فراہم کرنے کے لئے تیار ہیں ۔انہوں نے کہا کہ بھارت ازبیکستان کو سینٹر آف ایکسیلنس ( سی او ای ) کی مدد سے گرین ہاؤس کے فروغ میں تربیت فراہم کر سکتا ہے ۔
    بھارت فی الحال ازبیکستان سے مونگ ، قدرتی گوند ، اخروٹ ، چنا اور عرقیات وغیرہ در آمد کرتا ہے ۔ وزیر زراعت نے جناب سہروب سے بھارت سے آم ، آلو ، گیہوں اور ملا جلا اناج وغیرہ در آمد کرنے کی درخواست کی ۔
    جناب سنگھ نے سرکاری زراعتی اداروں ، ماہرین ، سائنس دانوں اور زراعت سے وابستہ تجروں کے درمیان ملاقات کے فروغ کی ضرورت پر زور دیا ۔ انہوں نے مویشی پروری کے شعبے میں مل کر کام کرنے میں دل چسپی کا اظہار کرتے ہوئے ازبیکستان میں خوراک کی ڈبہ بندی کی صنعتوں کے قیام میں مدد کی بھی پیش کش کی ۔


    
    ۔ ۔ ۔ ۔ ۔


    
    u.3351
    

    
    (Release ID: 1536969) Visitor Counter : 6