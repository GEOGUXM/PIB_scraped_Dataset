      صدر جمہوریہ کا سکریٹریٹ

      صدر جمہوریہ ہند نے سیشلز کے صدر مملکت کی ضیافت کی
      ہندوستان اور سیشلز کو بحر ہند کے خطے کے علاقائی نظام کو مستحکم کرنے کی خاطر شراکت دار کی حیثیت سے مل کر کام کرنا چاہئے: صدر جمہوریہ ہند
      
      Posted On: 25 JUN 2018 8:59PM by PIB Delhi


    نئی دہلی، 26 /جون۔ صدر جمہوریہ جناب رام ناتھ کووند نے آج راشٹرپتی بھون میں جمہوریہ سیشلز کے صدر مملکت جناب ڈینی انٹوائنی رولین فارے کا خیرمقدم کیا۔ اس موقع پر انھوں نے سیشلز کے صدر مملکت موصوف کے اعزاز میں پرتکلف دعوت کا بھی اہتمام کیا۔


    جناب رام ناتھ کووند نے اس موقع پر ہندوستان میں صدر مملکت سیشلز جناب ڈینی فارے کا خیرمقدم کرتے ہوئے کہا کہ ہندوستان چھوٹی جزیرۂ نما ترقی پذیر ریاستوں (ایس آئی ڈی ایس) کی ترقی و فروغ میں سیشلز کے قائدانہ کردار کا اعتراف و ستائش کرتا ہے۔ انھوں نے کہا کہ بحر ہند کے خطے کے ادارے انڈین اوشین رِم ایسوسی ایشن (آئی او آر اے) کی خدمات اس سلسلے میں قابل تحسین ہیں۔ اس کے ساتھ ہی تبدیلی ماحولیات اور بحری سلامتی کے امور میں بھی سیشلز کی خدمات کا اعتراف نہ کرنا ناانصافی کے مترادف ہوگا۔ جناب رام ناتھ کووند نے کہا کہ فروغ وسائل انسانی کے اشاریے میں سیشلز ایک اعلیٰ افریقی ملک کی حیثیت سے ابھرکر سامنے آیا ہے۔ یہ ملک مجموعی حکمرانی اور انتظام کے میدان میں افریقہ کے پانچ اہم اور بڑے ملکوں میں مسلسل آگے بڑھ رہا ہے۔ انھوں نے سیشلز کی غیرمعمولی کامیابیوں کے لئے مہمان موصوف کو مبارک باد بھی پیش کی۔


    صدر جمہوریہ نے مزید کہا کہ ہندوستان اور سیشلز کے انتہائی خصوصی تعلقات باہمی اعتماد اور لاتعداد مشترکہ قدروں کی بنیاد پر قائم ہے۔ انھوں نے کہا کہ یہ دونوں ملک برصغیر بحر ہند کے خطے میں بحری سلامتی اور استحکام کے شعبے میں جغرافیائی حکمت عملی کے مشترکہ تصور کے ساتھ ایک دوسرے سے وابستہ ہیں۔ انھوں نے کہا کہ ہمارے ان دونوں ممالک کو برصغیر بحرہند کے خطے کے علاقائی نظام کو مستحکم کرنے کے لئے شراکت دار کی حیثیت سے مل جل کر کام کرنا چاہئے۔


    جناب رام ناتھ کووند نے اپنی تقریر میں آگے کہا کہ ہمارے ملکوں میں دستیاب عظیم قدرتی ذخائر میں ہمارے مستقبل کی نسلوں کی نمو اور خوش حالی کے لئے لامحدود امکانات موجود ہیں۔انھوں نے کہا کہ ہمارا مشترکہ مقصد سمندر پر مبنی نیلگوں معیشت کے تمام تر امکانات کو پائیدار طریقے سے بروئے کار لانا چاہئے۔ انھوں نے کہا کہ ہندوستان کو اس بات کی خوشی ہے کہ سیشلز بین الاقوامی شمسی اتحاد میں بانی شراکت دار ملک کی حیثیت سے شامل ہے۔ ہندوستان سیشلز میں شمسی توانائی کے منصوبوں کو فروغ دینے کا خواہش مند ہے۔


    جناب رام ناتھ کووند نے صدر مملکت سیشلز جناب ڈینی فارے کو یہ یقین دہانی بھی کرائی کہ ہندوستان سیشلز میں سبھی ترقیاتی منصوبوں کے لئے ترقیاتی امداد و معاونت فراہم کرانے کے تئیں عہد بستہ ہے، کیونکہ سیشلز کی سرکار اسے انتہائی کلیدی اور سیشلز کے عوام کے لئے راست فائدے کا ذریعہ سمجھتی ہے۔


    بعد ازاں جناب رام ناتھ کووند نے سیشلز کے صدر مملکت موصوف کے اعزاز میں اہتمام کی جانے والی پرتکلف ضیافت میں تقریر کرتے ہوئے کہا کہ ہندوستان اور سیشلز کے قریبی تعلقات وقت کی کسوٹی پر ہمیشہ کھرے اترے ہیں۔ انھوں نے کہا کہ سیشلز کی آزادی کے بعد پچھلی چار دہائیوں سے ہندوستان اور سیشلز علاقائی استحکام اور عالمی تعاون نظام جیسے سنگین معاملات کے تدارک اور درپیش چیلنجوں کا کامیابی کے ساتھ مقابلہ کرنے کی سمت میں شراکت دار کی حیثیت سے مل کر کام کرتے رہے ہیں۔


    صدر جمہوریہ نے اس موقع پر اپنی تقریر میں آگے کہا کہ مضبوط دفاعی سلامتی اور حکمت عملی کے شعبوں میں ہندوستان کےسیشلز کے ساتھ تعلقات انتہائی مضبوط و مستحکم ہیں اور ہندوستان اور سیشلز کے اتحاد و تعاون نے اپنے بحری علاقوں کی سلامتی کو درپیش مسائل کے تدارک کے لئے انتہائی کامیابی کے ساتھ مل کر کام کیا ہے۔ بھارت بحرہند اور بحر اوقیانوس کو ایک ایسے مشترکہ مفادات کے حامل خطے کے طور پر دیکھتا ہے، جہاں مماثل اقتصادی مواقع ہیں، سلامتی چنوتیاں و مسائل بھی یکساں ہیں۔ ہمارا نظریہ ایک آزاد کھلے پرامن، خوش حال اور شمولیت پر مبنی بھارت اوقیانوس خطے کی تشکیل سے مملو ہے، جو اصولوں پر مبنی نظام کا پابند ہو اور دوسرے کی خودمختاری اور سرحدی اتحاد و سالمیت کا احترام کیا جائے۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    
    UN-3290

    
    
    (Release ID: 1536582) Visitor Counter : 2
    
    
      Read this release in: English