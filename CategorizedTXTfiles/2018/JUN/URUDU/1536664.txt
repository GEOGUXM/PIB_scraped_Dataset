      شمال مشرقی ریاستوں کی ترقی کی وزارت

      آسام میں سیلاب سے متاثرہ افراد کی راحت کے لئے 340 کروڑ روپئے سے زیادہ کی امداد
      Posted On: 26 JUN 2018 8:16PM by PIB Delhi


    نئی دہلی، 27 /جون۔ شمال مشرقی خطے کی ترقی کی وزارت میں مرکزی وزیر مملکت (آزادانہ چارج)، وزیراعظم کے دفتر میں وزیر مملکت، عملے، عوامی شکایات اور پنشن، ایٹمی توانائی اور خلائی امور ڈاکٹر جتیندر سنگھ نے گوہاٹی (آسام) میں آج انکشاف کیا کہ آسام میں سیلاب سے متاثرہ افراد کی راحت کے لئے 340 اعشاریہ 4کروڑ روپئے کی رقم جاری کی گئی۔ اس رقم میں 239.40 کروڑ روپئے بھی شامل ہیں، جو مرکز کی طرف سے، قدرتی آفات سے نمٹنے کے ریاستی فنڈ (ایس ڈی آر ایف) کو پہلی قسط کے طور پر دیے گئے ہیں اور 101 کروڑ روپئے شمال مشرقی ترقی کی وزارت سے تعاون کے طور پر دیے گئے ہیں۔


    ڈاکٹر جتیندر سنگھ شمال مشرقی خطے کی مرکزی وزارت اور آسام سرکار کے درمیان اعلیٰ سطح کی ایک میٹنگ کی قیادت کررہے تھے، جو آسام میں سیلاب کی تازہ صورت حال اور راحت کے لئے اب تک کئے گئے اقدامات کے جائزہ کے لئے منعقد کی گئی تھی۔ دیگر شخصیتوں کے علاوہ میٹنگ میں آسام کے آبی وسائل کے وزیر جناب کیشب مہانتا، آسام کے محصول کے وزیر جناب بھابیش کلیتا، شمال مشرقی خطے کی ترقی کے سکریٹری جناب نوین ورما، آسام کی چیف سکریٹری محترمہ ٹی وائی داس اور شمال مشرقی خطے کی ترقی کی وزارت نیز آسام کی ریاستی سرکار کے دیگر سینئر افسران نے شرکت کی۔


    ریاستی سرکار کی طرف سے دیے گئے پرزنٹیشن کے بعد اظہار خیال کرتے ہوئے ڈاکٹر جتیندر سنگھ نے کہا کہ آسام میں موسلادھار بارش اور سیلاب ایک مستقل سالانہ رجحان بن گیا ہے، لیکن اس سال ہمیں بارش اور سیلاب کا سامنا جلد ہوگیا ہے۔ بہرحال انھوں نے ریاستی سرکار کی تعریف کی کہ اس نے سبھی مطلوبہ اقدامات وقت کے اندر اندر پورے کرلئے، جس سے زندگی اور املاک کو مزید نقصان سے بچانے میں مدد ملی۔


    ڈاکٹر جتیندر سنگھ نے ان 26 افراد کے کنبوں سے تعزیت کا اظہار کیا ہے جن کی موت کے بارے میں کل شام تک اطلاع دی گئی ہے۔ یہ لوگ سیلاب کی وجہ سے ہلاک ہوئے ہیں۔ انھوں نے کہا کہ اگرچہ جان کا کوئی معاوضہ نہیں ہوسکتا، لیکن یہ جو کچھ امداد دی جارہی ہے وہ ریاستی سرکار کو، قدرتی آفات سے نمٹنے میں مدد کے طور پر دی جارہی ہے۔


    ڈاکٹر جتیندر سنگھ نے یہ بھی کہا کہ وزیراعظم جناب نریندر مودی کو شمال مشرق کے لئے ہمیشہ تشویش رہی ہے۔ انھوں نے یہ بھی کہا کہ وزیراعظم اس خطے سے متعلقہ سبھی معاملات کو اعلیٰ ترجیح دیتے ہیں۔ انھوں نے یاد کیا کہ پچھلے سال یکم اگست کو وزیراعظم جناب نریندر مودی نے گوہاٹی کا سفر ذاتی طور پر کیا تھا، جہاں انھوں نے سیلاب سے متاثرہ ریاستوں کی ریاستی انتظامیہ کے ساتھ الگ الگ میٹنگیں کی تھیں اور سیلاب سے متاثرہ افراد کے لئے دو ہزار کروڑ روپئے کی رقم کا اعلان کیا تھا۔ ان کی طرف سے، شمال مشرقی خطے کی ترقی کی وزارت اور حکومت ہند کی طرف سے ڈاکٹر جتیندر سنگھ نے ریاستی سرکار کو پوری مدد کی یقین دہانی کرائی۔ انھوں نے کہا کہ مرکزی حکومت سیلاب سے متاثرہ شمال مشرقی ریاستوں میں سیلاب کی صورت حال کا روز بروز جائزہ لے رہی ہے۔


    ڈاکٹر جتیندر سنگھ نے سیلاب کے بعد کی صورت حال میں وبائی بیماریاں پھیلنے کے اندیشے سے خبردار کرتے ہوئے مشورہ دیا کہ مناسب پیشگی اقدامات کرلئے جائیں۔ انھوں نے کہا کہ حکومتپچھلے برسوں کی طرح،صحت کی وزارت کو پانی میں کلورین ڈالنے، صفائی ستھرائی برقرار رکھنے اور مناسب دواؤں کی دستیابی جیسے اقدامات بھی کرے گی۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    

    م ن۔ اب۔م ر


    UN-3 309

    
    
    (Release ID: 1536664) Visitor Counter : 2
    
    
      Read this release in: English