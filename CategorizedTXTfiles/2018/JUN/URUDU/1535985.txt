      وزارتِ تعلیم

      فروغ انسانی وسائل کے وزیر نے نیشنل ڈیجیٹل لائبریری آف انڈیا کو قوم کے نام وقف کیا
      Posted On: 20 JUN 2018 1:35PM by PIB Delhi


    نئی دلّی ،20 جون؍فروغ انسانی وسائل کے مرکزی وزیر جناب پرکاش جاوڈیکر نے فروغ انسانی وسائل کی وزارت کی نئی پہل کے طور پر گزشتہ روز یہاں نیشنل ریڈنگ ڈے کے موقع پر ’ نیشنل ڈیجیٹل لائبریری آف انڈیا ‘ کو قوم کے نام وقف کیا ۔ نیشل ڈیجیٹل لائبریری آف انڈیا (این ڈی ایل آئی ) کا یہ پروجیکٹ فروغ انسانی وسائل کی وزارت کے نیشنل مشن آن ایجوکیشن تھرو انفارمیشن اینڈ کمیونی کیشن ٹیکنالوجی ( ایم ایم ای آئی سی ٹی ) کے تحت عمل میںآیا ہے ۔ نیشنل ڈیجیٹل لائبریری کا مقصد ملک کے تمام شہریوں کو با اختیار
    بنانا، ان کی حوصلہ افزائی کرنا اور ان کے اندر مطالعہ کا شوق بیدار کرنا ہے ۔
    نیشنل ڈیجیٹل لائبریری ایک ایسا سنگل ونڈو پلیٹ فارم ہے جو کہ اندرون ملک اور بیرون ملک پڑھنے والوں کے لئے مقتدر اداروں کے ساتھ ساتھ دیگر باثوق وسائل سے اعداد و شمار جمع کرتا ہے ۔اس میں نصابی کتب ، آرٹیکل ، ویڈیو، آڈیو ، کتابیں ، لیکچر ، شبیہات ، فکشن اور دیگر ذرائع ابلاغ کے سیکھنے کی تمام تر کتابوں کا ذخیرہ موجود ہے ۔
    اس موقع پر تقریر کرتے ہوئے وزیر موصوف نے کہا کہ اس ڈیجیٹل لائبریری کو قوم کے نام وقف کرنے کے ساتھ ہی ڈیجیٹل انڈیا کے ایک نئے دور کا آغاز ہو گیا ہے ۔ انہوں نے کہا کہ معلومات کے وسائل سے بھر پور یہ نیشنل ڈیجیٹل لائبریر ی ہفتے کے ساتوں دن چوبیس گھنٹے انٹر نیٹ کی وساطت سے ہر شخص کے لئے دستیاب ہے اور یہ ڈیجیٹل انڈیا کو فعال بنانے کے مقصد سے تیار کی گئی ہے ۔انہوں نے کہا کہ کوئی بھی کہیں سے بھی کسی بھی وقت ڈیجیٹل لائبریری سے مفت استفادہ کر سکتا ہے اور وہ حکومت کے عہد ’’ پڑھے بھارت بڑھے بھارت ‘‘ میں عظیم تعاون کرے گا ۔
    بھارت بڑھے بھارت
    وزیر موصوف نے وضاحت کی کہ این ڈی ایل آئی ایک ایسی ڈیجیٹل لائبریری ہے جو تمام پڑھنے والوں کو پڑھنے کے معیاری وسائل دستیاب کراتی ہے اور اس کے ذخیرے میں 200 سے زائد زبانوں میں ، 160وسائل سے 1.7 کروڑ مواد موجود ہیں اور تا حال این ڈی ایل پر 30 لاکھ رجسٹرڈ استعمال کنندگان موجود ہیں اور ہمار اس میں سالانہ دس گنا اضافہ کرنے کا نشانہ ہے ۔
    جناب پرکاش جاوڈیکر نے کہا کہ این ڈی ایل ویب سائٹ کے علاوہ موبائل ایپ پر بھی دستیاب ہے ۔ این ڈی ایل آئی ایک ایسا ذریعہ ہے جس کے توسط سے ملک بھر کی لائبریریوں کے ڈیجیٹل ذخیرے سے حتیٰ کہ غیر ملکی ذخیرے سے بھی استفادہ کیا جا سکتا ہے اور دور دراز کے استفادہ کرنے والے بھی اس سے مستفید ہو سکتے ہیں ۔ انہوں نے مزید کہا کہ ایپ جو کہ 6.70 لاکھ مرتبہ ڈاؤن لوڈ کیا گیا ہے فی الحال آئی فون اور اینڈرائڈ استعمال کرنے والوں دونوں کے لئے دستیاب ہے ۔ استفادہ کرنے والے مواد کا مضمون ، ذریعہ ، متن وغیرہ یا کچھ مزید ٹائپ کر کے تلاش کرسکتے ہیں ۔ابھی یہ ایپ تین زبانوں انگلش ، ہندی اور بنگالی میں دستیاب ہے ۔
    لانچ کئے جانے کی تقریب میں تقریر کرتے ہوئے ثقافت کے وزیر مملکت ( آزادانہ چارج ) ڈاکٹر مہیش شرما نے بتایا کہ طالب علمی کے زمانے میں کتابیں حاصل کرنے میں انہیں کن کن پریشانیوں کا سامنا کرنا پڑا ۔ انہوں نے وزارت فروغ انسانی وسائل کے این ڈی ایل کی پہل کا شکریہ ادا کیاجس کی بدولت ملک بھر کے لاکھوں طلباء کو مدد ملے گی ۔ انہوں نے مزید کہا کہ وزارت فروغ انسانی وسائل کی نیشنل ڈیجیٹل لائبریری اور وزارت ثقافت کی نیشنل ورچوول لائبریری آف انڈیا مل کر دنیا کے نقشے پر ایک نہ مٹنے والا نقش قائم کریں گی ۔ انہوں نے کہا کہ تعلیم اور ثقافت ’ کثرت میں وحدت ‘ کے بھارت کے نظرئیے کی کلید ہیں اور وزارت فروغ انسانی وسائل کی پہل نیشنل ڈیجیٹل لائبریری اس سمت میں ایک پہل ہے ۔
    ڈاکٹر مہیش شرما نے نیشل ورچوول لائبریری آف انڈیا کی جامع آن لائن لائبریری کے طور پر تفصیلات بتاتے ہوئے کہا کہ فن ، موسیقی ، رقص ، تھیٹر ، سائنس اور تکنالوجی سے تعلیم ، آثار قدیمہ ، لٹریچر ، عجائب گھر ، کارٹوگرافی نقشے ، ای ۔ پیپر اور قلمی نسخے اور دیگر ممکنہ تمام تر مواد ایک سنگل آن لائن ونڈوپر دستیاب ہیں ۔ یہ پروگرام وزارت ثقافت کے نیشنل مشن آن لائبریریز کا ایک حصہ ہے ۔
    فروغ انسانی وسائل کے وزیر مملکت جناب ستیہ پال سنگھ نے کہا کہ آج کا دن ہندوستان کی تاریخ میں ایک انتہائی اہم دن ہے کہ قوم نے اپنی نیشنل ڈیجیٹل لائبریری حاصل کی ہے ۔ انہوں نے کہا کہ اس سے قبل کے زمانے میں کتابوں اور دیگر مواد کی عدم دستیابی کی بناء پرطلباء بہت جدوجہد اور پریشانی کا سامنا کرنا پڑتا تھا ۔ اب اس پہل قدمی کی بدولت تعلیمی وسائل تک ان کی رسائل آسان ہو جائے گی ۔ انہوں نے مزید کہ کہ این ڈی ایل کا مقصد ہندوستان میں تعلیم و تحقیق کے شعبے میں ایک مثال قائم کرنی ہے کہ جس میں ہرشہری اپنے آپ کو با اختیار بنانے کے لئے جو بھی معلوماتی وسائل کا خواست گار ہو ، اسے وہ تمام تر معلومات دستیاب ہوں ۔
    فروغ انسانی وسائل کے محکمہ اعلیٰ تعلیم کے سیکریٹری جناب آر ، سبرامنیم ،آئی آئی ٹی کھڑگ پورکے ڈائرکٹر پروفیسر پرتھا پراتم چکرورتی ، وزارت فروغ انسانی وسائل کے جوائنٹ سیکریٹری ڈاکٹر این سرون کمار ، پی این پانیکرفاؤنڈیشن کیرل کے وائس چیئرمین جناب این بال گوپال بھی اس موقع پر موجود تھے ۔
    این ڈی ایل آئی تک رسائی www.ndl.gov.in کے ذریعہ حاصل کی جا سکتی ہے ۔
    ۔ ۔ ۔ ۔ ۔
    u. 3185
    

    
    (Release ID: 1535985) Visitor Counter : 15