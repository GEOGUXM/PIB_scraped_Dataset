      शिक्षा मंत्रालय

      केन्द्रीय मानव संसाधन मंत्री ऑस्ट्रेलिया-भारत शिक्षा परिषद (एआईईसी) की चौथी बैठक में भाग लेने के लिए छह दिन की ऑस्ट्रेलिया यात्रा पर कल जाएंगे
      Posted On: 27 JUN 2018 7:26PM by PIB Delhi


    केन्द्रीय मानव संसाधन विकास मंत्री श्री प्रकाश जावडेकर ऑस्ट्रेलिया-भारत शिक्षा परिषद (एआईईसी) की चौथी बैठक में शामिल होने के लिए चार सदस्यीय प्रतिनिधिमंडल के साथ 28 जून, 2018 से 03 जुलाई, 2018 तक ऑस्ट्रेलिया की यात्रा पर रहेंगे। इस द्वि-राष्ट्रीय निकाय की स्थापना भारत और ऑस्ट्रेलिया के शिक्षा मंत्रियों की एक प्रतिबद्धता के रूप में 2011 में हुई थी, जिसमें दोनों देशों के बीच शिक्षा की रणनीतिक दिशा, प्रशिक्षण और अनुसंधान साझेदारी में मार्गदर्शन करना शामिल है। एआईईसी शैक्षणिक समुदाय, उद्योग और सरकार सहित अन्य सदस्यों का एक मंच है, जो अहम द्वि-पक्षीय प्राथमिकताओं और सहयोगपूर्ण कोशिशों के बारे में फैसला करने में मंत्रियों का सहयोग हासिल करने का काम करता है।


    ऑस्ट्रेलिया यात्रा के दौरान श्री जावडेकर ऑस्ट्रेलिया के शिक्षा मंत्री सिमोन बीरमिन्घम से भी द्वि-पक्षीय बैठक करेंगे। भारत का प्रतिनिधिमंडल अनुसंधान उत्कृष्टता, स्मार्ट क्लास रूम, ऑन-लाईन शिक्षा, शिक्षा में आईसीटी पहल, कार्य आधारित शिक्षा और दोनों देशों के बीच शिक्षा सहयोग को और मजबूत करने के लिए एडिलेड विश्वविद्यालय, पैराफील्ड गार्डन्स हाई स्कूल, एडिलेड और दिकिन विश्वविद्यालय, मेलबॉर्न विश्वविद्यालय, मेलबॉर्न में मोनाश विश्वविद्यालय का भी दौरा करेंगे। दोनों देशों के शैक्षणिक संस्थानों के बीच श्री जावडेकर की मौजूदगी में संस्थागत स्तर पर विभिन्न समझौता पत्रों पर हस्ताक्षर होंगे। एआईईसी बैठक के बाद दोनों देशों के मंत्री एक संयुक्त विज्ञप्ति स्वीकार करेंगे।


    ***


    वीके/एएम/एके/डीके- 9226


    

    
    (Release ID: 1536876) Visitor Counter : 48