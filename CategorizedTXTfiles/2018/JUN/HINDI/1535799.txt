      गृह मंत्रालय

      केंद्रीय गृहमंत्री राजनाथ सिंह लखनऊ में योग दिवस से जुड़ी गतिविधियों में हिस्सा लेंगे
      
      योग दिवस पर केंद्रीय सशस्त्र पुलिस बल और दिल्ली पुलिस कई कार्यक्रमों का आयोजन करेंगे

      Posted On: 18 JUN 2018 5:39PM by PIB Delhi

    चौथे अंतर्राष्ट्रीय योग दिवस के अवसर पर देहरादून के वन अनुसंधान संस्थान (एफआरआई) में एक समारोह का आयोजन होगा जिसमें केंद्रीय सशस्त्र पुलिस बलों के 2,000 जवान शामिल होंगे। प्रधानमंत्री श्री नरेन्द्र मोदी भी इस समारोह में भाग लेंगे। लखनऊ में भी योग दिवस पर केंद्रीय सशस्त्र पुलिस बलों के जवान (एसएसबी/सीआरपीएफ/आईटीबीपी) कई गतिविधियों में शामिल होंगे। इस अवसर पर केंद्रीय गृहमंत्री राजनाथ सिंह भी उपस्थित रहेंगे।


    भारत-तिब्बत सीमा पुलिस (आईटीबीपी) को देहरादून में योग दिवस पर सभी बलों के बीच तालमेल बनाने और गतिविधियों के आयोजन की जिम्मेदारी दी गई है। आईटीबीपी की टुकड़ियां देशभर में योग सत्र के दौरान कार्यक्रमों में भाग लेंगी।


    दिल्ली में एनडीएमसी राजपथ पर योग दिवस समारोह का आयोजन करेगी। इस कार्यक्रम के आयोजन के लिए सीआईएसएफ को प्रबंधन का जिम्मा सौंपा गया है। आयुष मंत्रालय ने ‘योगा लोकेटर’ मोबाइल ऐप्प की शुरूआत की है। इस ऐप्प के माध्यम से लोग अपने आस-पास योग से जुड़ी गतिविधियों का पता लगा सकेंगे।


    सशस्त्र सीमा बल को राज्यों की राजधानियों और प्रमुख शहरों में योग कार्यक्रमों के संयोजन की जिम्मेदारी दी गई है। एसएसबी भारत-नेपाल और भारत-भूटान सीमा पर योग महोत्सव, संगोष्ठी, कार्यशालाओं, योग से जुड़े सांस्कृतिक कार्यक्रमों के आयोजन की भी योजना बना रही है।


    दिल्ली पुलिस भी योग दिवस पर कई कार्यक्रमों का आयोजन करेगी। दिल्ली पुलिस ने एक योगा सेल का गठन किया है जो कि पुलिसकर्मियों को योग से जुड़ी जानकारियां दे रही है। इस सेल ने अब तक योग से जुड़े 967 कार्यक्रमों का आयोजन किया है जिसमें 55,000 कर्मियों ने हिस्सा लिया।


    ****


    वीके/एएम/बीपी/डीए–9065

    
    
    (Release ID: 1535799) Visitor Counter : 90
    
    
      Read this release in: English