      पूर्वोत्‍तर क्षेत्र विकास मंत्रालय

      मिजोरम चकमा स्वायत्त परिषद प्रमुख ने पूर्वोत्तर क्षेत्र विकास मंत्री डॉ. जितेन्द्र सिंह से मुलाकात की
      Posted On: 18 JUN 2018 6:13PM by PIB Delhi


    मिजोरम चकमा स्वायत्त जिला परिषद (सीएडीसी) के मुख्य कार्यकारी श्री शांति जीवन चकमा ने केन्‍द्रीय पूर्वोत्‍तर क्षेत्र विकास (स्‍वतंत्र प्रभार) , प्रधानमंत्री कार्यालय , कार्मिक , लोक शिकायत व पेंशन , परमाणु ऊर्जा और अंतरिक्ष राज्‍य मंत्री डॉ. जितेन्‍द्र सिंह से आज मुलाकात की और चकमा समुदाय से जुड़ी सामाजिक, राजनैतिक चिंताओं और विकास से जुड़े कई मुद्दों पर चर्चा की।


    बैठक के दौरान सीमा क्षेत्र विकास कार्यक्रम (बीएडीपी) पर प्रमुख रूप से चर्चा हुई। चकमा परिषद की मांग है कि गृह मंत्रालय के तहत बीएडीपी से जुड़ी तमाम योजनाओं को लागू करने और योजना बनाने में उसकी भी भागीदारी हो। चकमा स्वायत्त विकास परिषद, बांग्लादेश सीमा के पश्चिम में और म्यांमार सीमा के दक्षिण में स्थित है जो कि रणनीतिक रूप से महत्वपूर्ण इलाके हैं।


    श्री शांति जीवन ने डॉ. जितेन्द्र सिंह के समक्ष राष्ट्रीय राजधानी दिल्ली में चकमा हाऊस की स्थापना का मुद्दा भी उठाया। चकमा स्वायत्त परिषद लंबे समय से नई दिल्ली में चकमा हाऊस स्थापित करने की मांग कर रही है। श्री जीवन ने आग्रह किया कि सरकार चकमा हाऊस के तौर पर प्रयोग के लिए किसी सरकारी इमारत का आवंटन करें।


    चकमा परिषद प्रमुख ने श्री जितेन्द्र सिंह को एक ज्ञापन भी सौंपा। डॉ. जितेन्द्र सिंह ने चकमा परिषद प्रमुख द्वारा उठाए गए मुद्दों को ध्यानपूर्वक सुना। श्री सिंह ने कहा ज्यादातर मुद्दे प्रत्यक्ष रूप से उनके मंत्रालय से नहीं जुड़े हुए हैं। हालांकि वे गृह मंत्रालय के विभागों, नीति आयोग और मिजोरम राज्य सरकार के समक्ष इन मसलों को रखेंगे।


    ****


    वीके/एएम/बीपी/डीए – 9069


    

    
    (Release ID: 1535814) Visitor Counter : 156