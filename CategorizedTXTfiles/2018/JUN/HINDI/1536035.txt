      कृषि एवं किसान कल्‍याण मंत्रालय

      केन्द्रीय कृषि एवं किसान कल्याण मंत्री श्री राधामोहन सिंह ने हरियाणा के शिकोहपुर गांव में किसानों के साथ प्रधानमंत्री के संवाद को सुना
      
      केन्द्रीय कृषि मंत्री ने किसानों से नई प्रौद्योगिकियां अपना कर आय सृजन की अपनी गति तेज करने को कहा
      
      Posted On: 20 JUN 2018 5:19PM by PIB Delhi


    आज माननीय प्रधानमंत्री श्री नरेन्द्र मोदी ने वीडियो ब्रिज के जरिये देश भर के किसानों के साथ सीधा संवाद किया। इसे देश के 600 जिलों में स्थित कृषि विज्ञान केंद्रों एवं 2 लाख गांवों में स्थित कॉमन सर्विस सेंटरों पर करोड़ों किसानों ने ध्यानपूर्वक सुना। केंद्रीय कृषि एवं किसान कल्याण मंत्री श्री राधामोहन सिंह ने भी हरियाणा के शिकोहपुर गांव में किसानों के साथ प्रधानमंत्री के इस संवाद को सुना।


    प्रधानमंत्री के साथ बातचीत करते हुए विभिन्न कृषि योजनाओं के लाभार्थियों ने इस बारे में विस्तार से बताया कि किस तरह से विभिन्न सरकारी योजनाएं उत्पादन बढ़ाने में मददगार साबित हुई हैं। लाभार्थियों ने मृदा स्वास्थ्य कार्डों की अहमियत पर भी रोशनी डाली और सहकारी आंदोलन से जुड़े अपने अनुभव साझा किए।


    इस अवसर पर केन्द्रीय कृषि मंत्री ने कहा कि इन गाथाओं को सुन कर अत्यंत प्रसन्नता हुई कि देश के विभिन्न हिस्सों में किसानों ने किस प्रकार से मृदा स्वास्थ्य कार्ड, सूक्ष्म सिंचाई, मूल्यवर्धन, ई-नाम एवं एफपीओ के साथ-साथ पशुपालन, मत्स्य पालन एवं मुर्गी पालन के जरिये अपनी आमदनी बढ़ाई है। किसानों ने ये गाथाएं भी साझा कीं कि उन्होंने किस तरह से समन्वित खेती के जरिये अपनी आमदनी दोगुनी कर दी है।


    श्री सिंह ने कहा कि देश के सभी किसानों को नई प्रौद्योगिकियों को अपना कर आय बढ़ाने की रफ्तार तेज करनी होगी। उन्होंने यह भी कहा कि देश के सभी कृषि विज्ञान केंद्रों के अलावा एटीएमए के अधिकारियों को भी आपसी सहयोग से नई प्रौद्योगिकी को हमारे खेतों तक पहुंचाना है। प्रधानमंत्री के आज के मार्ग दर्शन के लिए देश भर के किसानों ने उनका आभार व्यक्त किया।


    ***


    वीके/एएम/आरआरएस/डीएस-9096


    

    
    (Release ID: 1536035) Visitor Counter : 74