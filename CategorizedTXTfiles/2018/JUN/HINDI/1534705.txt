      रक्षा मंत्रालय

      भारत - इंडोनेशिया समन्वित निगरानी
      Posted On: 06 JUN 2018 8:08PM by PIB Delhi


    31वें भारत – इंडोनेशिया समन्वित निगरानी (इंड-इंडो कॉर्पेट) अभियान के समापन समारोह के लिए कमांडर दीपक बाली की कमान में आईएनएस कुलीश और अंडमान तथा निकोबार कमान का एक डोर्नियर समुद्री गश्‍ती विमान बेलावन, इंडोनेशिया पहुंचा। समापन समारोह 6 से 9 जून 2018 तक आयोजित किया जाएगा। इंड-इंडो कॉर्पेट का शुरूआती समारोह 24 से 25 मई 2018 को पोर्ट ब्‍लेयर में आयोजित किया गया था, जिसके बाद 26 मई से 2 जून 2018 तक समन्वित निगरानी की गई।


    भारतीय नौसेना के जहाज की यात्रा का उद्देश्‍य मित्रवत देशों के साथ समुद्री क्षेत्र में भारत की शांतिपूर्ण उपस्थिति और एकता के लिए बेहतर माहौल सुनिश्चित करना और भारत तथा इंडोनेशिया के बीच मौजूदा संबंधों को सुदृढ करना है। बंदरगाह पर ठहरने के दौरान आधिकारिक मुलाकातें, जहाज पर औपचारिक स्‍वागत, खेलकूद गतिविधियां, जहाज पर दर्शकों की मेजबानी और दोनों देशों के नौसेनिकों के बीच व्‍यावसायिक चर्चा जैसे कई कार्यक्रम आयोजित किये गये।


    हाल के समय में क्षेत्र के समुद्री खतरों से निपटने के लिए भारतीय नौसेना की तैनाती बढ़ी है। इसके अतिरिक्‍त भारत सरकार के सागर (क्षेत्र में सभी के लिए सुरक्षा और प्रगति) के दृष्टिकोण के हिस्‍से के रूप में भारतीय नौसेना हिंद महासागर क्षेत्र में कई राष्‍ट्रों की सहायता कर रही है।


    ***


    वीके/एएम/एमके/एस- 8846


    

    
    (Release ID: 1534705) Visitor Counter : 180
    
    
      Read this release in: English