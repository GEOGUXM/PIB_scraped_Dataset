      सांख्यिकी एवं कार्यक्रम कार्यान्‍वयन मंत्रालय

      आधिकारिक आंकड़े - एक स्पष्टीकरण
      Posted On: 11 JUN 2018 6:15PM by PIB Delhi


    सांख्यिकीय एवं कार्यक्रम क्रियान्‍वयन मंत्रालय (एमओएसपीआई) नियमित रूप से बृहद आर्थिक संकलित डेटा और संकेतक जारी करता रहा है। इस तरह के अनुमानों को तैयार करने में निहित सांख्यिकीय प्रक्रियाएं खुली , पारदर्शी और सर्वोत्‍तम अंतर्राष्‍ट्रीय प्रथाओं एवं मानकों के अनुरूप होती हैं। विभिन्‍न तकनीकी समितियों में विस्‍तृत विचार-विमर्श के बाद ही संबंधित प्रक्रियाएं एवं अनुमान तैयार किए जाते हैं और संबंधित सिफारिशों को सार्वजनिक तौर पर पेश किया जाता है। इसके अलावा, संबंधित नमूने के आकार के साथ-साथ विभिन्‍न एजेंसियों द्वारा जारी उच्च आवृत्ति डेटा का उपयोग भी बढ़ाने के प्रयास किए गए हैं। अनुसंधान विश्‍लेषकों, विशेषज्ञों एवं अंतर्राष्‍ट्रीय संगठनों सहित समाज के विभिन्‍न वर्गों ने इन उपायों की सराहना की है। हालांकि, हाल ही में मीडिया के एक वर्ग ने विभिन्‍न सांख्यिकीय उत्‍पादों के आधार वर्षों में संशोधन के साथ-साथ भारत सरकार द्वारा व्‍यक्‍त किए गए अनुमानों के बारे में खबरें चलाई हैं। सरकार इन मुद्दों पर एक समुचित परिप्रेक्ष्‍य पेश करना चाहती है, ताकि अंतिम उपयोगकर्ता और आम जनता इन अनुमानों के सृजन के साथ-साथ आधार वर्ष में संशोधन की कवायद से अवगत हो सकें।


    समय-समय पर जारी किए जाने वाले बृहद आर्थिक संकेतक और अनुमान अत्‍यंत आवश्‍यक होते हैं क्‍योंकि नीति निर्माताओं को आर्थिक गतिविधि के मौजूदा स्‍तर के बारे में विश्‍वसनीय सूचना देने के साथ यह बताना भी जरूरी है कि विगत अवधियों की तुलना में आर्थिक गतिविधियों का मौजूदा स्‍तर क्‍या है। इन संकेतकों की गणना के लिए आधार वर्ष में परिवर्तन करना एक सामान्‍य गतिविधि है, जिस दिशा में समय-समय पर कदम उठाएं जाते हैं। यह सटीक आर्थिक सूचनाओं की प्राप्ति के साथ-साथ अर्थव्‍यवस्‍था के बदलते स्‍वरूप का विश्‍लेषण करने के लिए जी-20 और अन्‍य संगठनों में उठाए जाने वाले वैश्विक कदमों के अनुरूप है। संशोधन करते वक्‍त अर्थव्‍यवस्‍था के ऐसे नए डेटा स्रोतों की निरंतर पहचान एवं दोहन करना भी एक वैश्विक सांख्यिकीय प्रथा है जिनकी कवरेज व्‍यापक होती है तथा जहां डेटा नियमित रूप से उपलब्‍ध रहता है।


    सांख्यिकी एवं कार्यक्रम क्रियान्‍वयन मंत्रालय (एमओएसपीआई) ने सकल घरेलू उत्‍पाद (जीडीपी) एवं औद्योगिक उत्‍पादन सूचकांक (आईआईपी) के आधार वर्षों को संशोधित कर 2011-12 और उपभोक्‍ता मूल्‍य सूचकांक (सीपीआई) के आधार वर्ष को संशोधित कर 2012 कर दिया है। आईआईपी और सीपीआई के लिए वस्‍तुओं के समूहों (बास्‍केट) में संशोधन किया गया है, ताकि ऐसी वस्‍तुओं को हटाया जा सके जो अब प्रासंगिक नहीं हैं और ऐसी वस्‍तुओं को शामिल किया जा सके जो आधार वर्ष में पिछले संशोधन के बाद से ही प्रासंगिक हो गई हैं। राष्‍ट्रीय लेखा संबंधी अनुमानों के लिए नई सीरीज दरअसल पुरानी सीरीज की तुलना में एक संरचनात्‍मक पृथक्‍करण है क्‍योंकि इसमें वे सूचना स्रोत भी शामिल हैं जो हाल ही में उपलब्‍ध हुए हैं अथवा पूर्ववर्ती स्रोतों की तुलना में अपेक्षाकृत ज्‍यादा नियमित है। इसके कुछ उदाहरण ऐसी नई सूचनाएं हैं जो अब कॉरपोरेट जगत के लिए उपलब्‍ध हैं। इसी तरह वर्ष 2010-11 से असंगठित क्षेत्र के अनुमान, गैर निगमित उद्यमों पर राष्‍ट्रीय नमूना सर्वेक्षण और ब्रिकी एवं सेवा कर से संबंधित आंकड़े भी इसके कुछ अन्‍य उदाहरण हैं। इन सभी का उपयोग नई सीरीज में किया गया है।


    आम तौर पर जब भी अद्यतन आधार अवधि के साथ राष्‍ट्रीय लेखा सांख्यिकी (एनएएस) की नई सीरीज शुरू की जाती है तो यह केंद्रीय सांख्यिकी कार्यालय (सीएसओ) के लिए एक प्रथागत कदम होता है कि वह पुरानी सीरीज को नई सीरीज के साथ जोड़ने के लिए अनुसंधान करे। सीएसओ ने विगत में किसी जोड़ी गई सीरीज के संकलन के लिए निम्‍नलिखित दिशा-निर्देशों को अपनाया है:-

      * पिछले आधार वर्ष (2004-05) से लेकर वर्तमान आधार वर्ष (2011-12) तक के विभिन्‍न वर्षों के लिए घटकों का फिर से अनुमान ठीक उसी प्रक्रिया को अपनाते हुए लगाया जाता है जो एनएएस की नई सीरीज के लिए अपनाई जाती है। अत: नए डेटा स्रोतों और नई सीरीज में शामिल की गई गतिविधियों की अतिरिक्‍त कवरेज को भी उन सभी विगत वर्षों में ध्‍यान में रखा जाना चाहिए जिस दौरान ये गतिविधियां अर्थव्‍यवस्‍था में विद्यमान थीं और संबंधित डेटा सेट उपयोग की दृष्टि से उपलब्‍ध तथा विश्‍वसनीय थे।
      * पिछले आधार वर्ष (2004-05) से पहले के वर्षों के लिए अनुमानों को स्प्लिसिंग तकनीक का उपयोग करके तैयार किया जाता है। नतीजतन, इसका तात्पर्य यह है कि पुरानी सीरीज और नई सीरीज के बीच के समान वर्षों के लिए संकलित डेटा की वृद्धि दर में कोई बदलाव नहीं होगा। हालांकि, संकलित डेटा के साथ विस्‍तृत अनुमानों की संकलनीयता को बरकरार नहीं रखा जाएगा। यह एक ऐसी प्रथा है जिसे भारत के साथ-साथ विश्‍व भर में अपनाया जाता है।

    2011-12 की जीडीपी सीरीज में कॉरपोरेट मामलों के मंत्रालय (एमसीए) से प्राप्‍त डेटा शामिल है और डेटा का यह स्रोत विगत वर्षों के दौरान विकसित होता रहा है। वर्ष 2004-05 तक की पिछली सीरीज के लिए राष्‍ट्रीय लेखा पर गठित सलाहकार समिति के मार्गदर्शन में विभिन्‍न विकल्‍प तैयार किए जा रहे हैं और इस विशेषज्ञ समिति के साथ समुचित सलाह-मशविरा के बाद पिछली सीरीज को अंतिम रूप देने के साथ-साथ जारी किया जाएगा।


    औद्योगिक उत्‍पादन सूचकांक (आईआईपी) को भी संशोधित किया गया है और भारांक आरेख (डायग्राम) एवं संबंधित वस्‍तुओं के समूह में अब ऐसी नई वस्‍तुएं शामिल हैं जो वर्तमान संदर्भ में प्रासंगिक हैं। इसके अलावा, संबंधित वस्‍तुओं के समूह (आइटम बास्‍केट) और डेटा के स्रोतों की नियमित समीक्षा के लिए एक व्‍यवस्‍था शुरू की गई है। इसी तरह आइटम बास्‍केट में संशोधन करने के अलावा उपभोक्‍ता मूल्‍य सूचकांक (सीपीआई) के लिए अंतर्राष्‍ट्रीय प्रथाओं के अनुरूप अनेक पद्धतिगत सुधार लागू किए गए हैं। पुनरावृत्ति आवास किराया सर्वेक्षण के तहत कवर होने वाली आवास इकाइयों की संख्‍या दोगुनी कर दी गई है, ताकि आवासों की प्रत्‍येक श्रेणी का बेहतर प्रतिनिधित्‍व संभव हो सके।


    रोजगार और बेरोजगारी संबंधी सूचनाओं का आकलन प्रत्‍येक पांच वर्षों में राष्‍ट्रीय नमूना सर्वेक्षण कार्यालय (एनएसएसओ) द्वारा कराए जाने वाले ‘परिवारों के रोजगार एवं बेरोजगारी सर्वेक्षण’ से किया जाता है। इस दिशा में कई पहल की गईं जिनमें परिवार अवधारणा का उपयोग करते हुए श्रम ब्‍यूरो के वार्षिक रोजगार एवं बेरोजगारी सर्वेक्षण भी शामिल हैं। नीति आयोग के उपाध्‍यक्ष की अध्‍यक्षता में श्रम एवं रोजगार मंत्रालय द्वारा ‘रोजगार डेटा बेहतर करने’ पर गठित कार्यदल की विभिन्‍न बैठकों में इन विषयों पर विचार किया गया।


    सांख्यिकी एवं कार्यक्रम क्रियान्‍वयन मंत्रालय (एमओएसपीआई) उन क्षेत्रों (सेक्‍टर) में अर्थव्‍यवस्‍था के बेहतर आकलन के लिए नए सर्वेक्षण शुरू करने पर भी विचार कर रहा है जो तेजी से आगे बढ़ रहे हैं और अर्थव्‍यवस्‍था के आकलन में योगदान दे रहे हैं। सेवा क्षेत्र के उद्यमों का वार्षिक सर्वेक्षण, गैर निगमित क्षेत्र उद्यमों का वार्षिक सर्वेक्षण, टाइम यूज सर्वे (टीयूएस) और आर्थिक गणना भी इन सर्वेक्षणों में शामिल हैं।


    सांख्यिकी एवं कार्यक्रम क्रियान्‍वयन मंत्रालय (एमओएसपीआई) ने बृहद आर्थिक संकेतकों और सं‍कलित डेटा के आधार वर्ष को भी संशोधित कर 2017-18 करने का निर्णय लिया है। सांख्यिकी एवं कार्यक्रम क्रियान्‍वयन मंत्रालय (एमओएसपीआई) इसकी प्राप्ति के लिए डेटा प्रणालियों को संरेखित करने की दिशा में अग्रसर होने हेतु अन्‍य मंत्रालयों और राज्‍य सरकारों के साथ मिलकर काम कर रहा है। सांख्यिकी एवं कार्यक्रम क्रियान्‍वयन मंत्रालय (एमओएसपीआई) अर्थव्‍यवस्‍था के विभिन्‍न पहलुओं को मापने हेतु अपने विभिन्‍न उत्‍पादों से जुड़ी सूचनाओं की उपलब्‍धता, वि‍श्‍वसनीयता एवं गुणवत्‍ता बेहतर करने के लिए प्रतिबद्ध है, ताकि नीति निर्माण, सूचित बहस और शैक्षणिक अनुसंधान की आवश्‍यकताओं को पूरा किया जा सके। इन पहलुओं पर और ज्‍यादा ब्‍योरा मंत्रालय की वेबसाइट www.mospi.gov.in पर उपलब्‍ध है।


    ***


    वीके / एएम/आरआरएस/एसके-8884


    

    
    (Release ID: 1535071) Visitor Counter : 123
    
    
    
    
    

*