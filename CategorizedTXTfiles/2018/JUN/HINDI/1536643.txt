      वाणिज्‍य एवं उद्योग मंत्रालय

      भारत-ऑस्‍ट्रेलिया संयुक्‍त मंत्रिस्‍तरीय आयोग की 15वीं बैठक ऑस्‍ट्रेलिया में हुई
      Posted On: 26 JUN 2018 7:24PM by PIB Delhi


    वाणिज्य मंत्री सिडनी में "भारत की विकास गाथा ऑस्‍ट्रेलिया के लिए अवसर" विषय पर आयोजित समारोह को संबोधित करते हुए


    भारत-ऑस्‍ट्रेलिया संयुक्‍त मंत्रिस्‍तरीय आयोग की 15वीं बैठक 25 जून , 2018 को केनबरा, ऑस्‍ट्रेलिया में हुई। बैठक की अध्‍यक्षता संयुक्‍त रूप से वाणिज्‍य और उद्योग तथा नागरिक उड्डयन मंत्री श्री सुरेश प्रभु और ऑस्‍ट्रेलिया के व्‍यापार, पर्यटन और निवेश मंत्री श्री स्‍टीवन सिओबो ने की।


    संयुक्‍त मंत्रिस्‍तरीय आयोग की बैठक चार वर्ष के अंतराल के बाद सद्भावनापूर्ण माहौल में हुई। मंत्रियों ने द्विपक्षीय व्‍यापार और निवेश में वृद्धि करने की जरूरत पर बल दिया। इस संबंध में दोनों ही देशों ने व्‍यापार के क्षेत्र में आपसी सहयोग बढ़ाने पर सहमति जताई। ऑस्‍ट्रेड और इन्‍वेस्‍टमेंट इंडिया के बीच द्विपक्षीय विनिवेश को गति देने के लिए समझौत ज्ञापन पर हस्‍ताक्षर भी हुए।


    केनबरा में श्री सुरेश प्रभु ने ऑस्‍ट्रेलिया के प्रधानमंत्री श्री मैल्‍कम टर्नबुल से भी मुलाकात की। अपनी यात्रा के दूसरे चरण में आज श्री प्रभु ने सिडनी में ऑस्‍ट्रेलिया के शीर्ष 25 निवेशकों से मुलाकात की। श्री सुरेश प्रभु ने इन निवेशकों को भारत में मौजूद निवेश के अवसरों के बारे में बताया। हाल ही में भारत में हुए बड़े सुधारों के बारे में भी निवेशकों को जानकारी दी। वाणिज्‍य मंत्री श्री सुरेश प्रभु ने वस्‍तु एव सेवा कर, अनौपचारिक क्षेत्र के संसाधनों को वित्‍तीय समावेशन के माध्‍यम से औपचारिक क्षेत्र में हस्‍तांतरित करने और भारत में व्‍यापार को सुगम बनाने के लिए डिजिटलीकरण को बढ़ावा देने के बारे में भी जानकारी दी। उन्‍होंने बताया कि भारतीय अर्थव्‍यवस्‍था की उच्‍च विकास दर में निजी क्षेत्र का सराहनीय योगदान है। उन्‍होंने ऑस्‍ट्रेलिया के सुपर फंड्स को भारत में निवेश के लिए आमंत्रित किया।


    श्री प्रभु ने औद्योगिक गलियारे, बंदरगाह, स्‍मार्ट सिटी, हवाई अड्डे और रेल से जुड़ी परियोजनाओं में निवेश के अवसरों के बारे में प्रमुख रूप से जानकारी दी। श्री सुरेश प्रभु ने ‘लीडर्स ऑन एशिया’ को एशिया सो‍साएटी ऑस्‍टेलिया में भारत की विकास गाथा ऑस्‍ट्रेलिया के अवसर विषय पर आयोजित समारोह को संबोधित किया। इस अवसर पर बड़ी संख्‍या में अकादमिक क्षेत्र, सरकारी और व्‍यापार जगत से जुड़े लोग उपस्थित थे। अपने संबोधन में श्री सुरेश प्रभु ने कहा कि भारत और ऑस्‍ट्रेलिया के बीच ज्ञान आधारित कृषि, सेवाओं, शिक्षा और विनिर्माण जैसे महत्‍वपूर्ण क्षेत्रों में सहयोग बढ़ सकता है। उन्‍होंने कहा कि भारत और ऑस्‍ट्रेलिया स्‍वाभाविक साझेदार हैं।


    श्री सुरेश प्रभु ने भारतीय समुदाय के प्रतिनिधियों से भी सिडनी में आज मुलाकात की। चर्चा के दौरान श्री प्रभु ने भारत में हुए बड़े सुधारों के बारे में जानकारी दी और भारतीय समुदाय द्वारा सिर्फ ऑस्‍ट्रेलिया ही नहीं बल्कि भारत में भी उनके योगदान के लिए सराहना की। अपनी सफल यात्रा के दौरान श्री प्रभु ने सरकार, उद्यम और अन्‍य क्षेत्रों के प्रभावशाली लोगों से मुलाकात की। सभी बैठकें सदभावपूर्ण माहौल में संपन्‍न हुईं।


    ***


    वीके/एएम/बीपी/वाईबी–9209


    

    
    (Release ID: 1536643) Visitor Counter : 136