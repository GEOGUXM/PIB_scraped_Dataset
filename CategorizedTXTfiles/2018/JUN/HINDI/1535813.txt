      वाणिज्‍य एवं उद्योग मंत्रालय

      वैश्विक व्यापार प्रणाली में सेवा व्यापार को अवश्य शामिल किया जाना चाहिए: श्री सुरेश प्रभु
      Posted On: 18 JUN 2018 6:10PM by PIB Delhi

    
     

    वाणिज्य एवं उद्योग मंत्री श्री सुरेश प्रभु नई दिल्ली में आयोजित छठी ग्रोथ नेट समिट में मुख्य भाषण देते हुए


    वाणिज्यिक व्यापार की तुलना में सेवा व्यापार में कहीं ज्यादा तेजी से वृद्धि हो रही है और इस तरह के गतिशील बदलाव वैश्विक व्यापार प्रणाली में अवश्य ही परिलक्षित होने चाहिए। यह बात वाणिज्य एवं उद्योग और नागरिक उड्डयन मंत्री श्री सुरेश प्रभु ने कही। श्री सुरेश प्रभु 18-19 जून, 2018 को नई दिल्ली में आयोजित छठी ग्रोथ नेट समिट में बोल रहे थे जिसे अनंत सेंटर और भारतीय उद्योग परिसंघ (सीआईआई) द्वारा स्मादजा एंड स्मादजा के सहयोग से आयोजित किया जा रहा है।


    मंत्री महोदय ने कहा कि वाणिज्यिक व्यापार के विपरीत सेवा व्यापार में लोगों की विभिन्न जगहों पर आवाजाही होती है। उन्होंने कहा कि भारत ने वर्ष 2026-27 तक 5 लाख करोड़ (ट्रिलियन) डॉलर की अर्थव्यवस्था बनने का लक्ष्य रखा है और वस्तु एवं सेवा निर्यात को इस राशि का एक ट्रिलियन डॉलर लक्षित किया गया है। उन्होंने कहा कि पिछले वर्ष वस्तु एवं सेवा निर्यात में 12 प्रतिशत से भी अधिक की वृद्धि दर्ज की गई।


    मंत्री महोदय ने कहा कि सरकार सेवा निर्यात में उल्लेखनीय वृद्धि के लिए एक व्यापक रणनीति पर काम कर रही है और 12 प्रमुख (चैम्पियन) सेवा क्षेत्रों को बढ़ावा देने के लिए एक अरब डॉलर खर्च किए जाएंगे। पहली बार नए बाजारों में उत्पादों की एक रणनीति विकसित की जा रही है। उन्होंने कहा कि अफ्रीका, लैटिन अमेरिका और मध्य एशिया जैसे क्षेत्रों को निर्यात करने पर भी फोकस किया जा रहा है।


    मंत्री महोदय ने कहा कि विश्व व्यापार का विस्तारीकरण करने के उद्देश्य से एक नियम आधारित, बहुपक्षीय, लोकतांत्रिक और सहभागितापूर्ण संस्थान के एक हिस्से के रूप में विश्व व्यापार संगठन (डब्ल्यूटीओ) का सृजन किया गया था। उन्होंने कहा कि इसे ध्यान में रखते हुए विभिन्न देशों ने विकास की गति तेज करने एवं रोजगारों के सृजन के लिए वैश्विक व्यापार की अहमियत को स्वीकार किया है। श्री सुरेश प्रभु ने कहा कि भारत अन्य देशों के साथ मिलकर काम कर रहा है ताकि यह सुनिश्चित किया जा सके कि डब्ल्यूटीओ आगे भी प्रसांगिक बना रहे।


    ***


    वीके/एएम/आरआरएस/एसकेपी – 9067


    

    
    (Release ID: 1535813) Visitor Counter : 145