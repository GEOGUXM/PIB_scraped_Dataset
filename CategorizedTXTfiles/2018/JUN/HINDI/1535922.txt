      सामाजिक न्‍याय एवं अधिकारिता मंत्रालय

      एनसीएसके के अध्‍यक्ष ने सफाई कर्मचारियों के विभिन्‍न मुद्दों पर एनडीएमसी के चेयरमैन से चर्चा की
      
      एनडीएमसी के 25 सफाई कर्मचारियों को पूर्व कौशल प्रमाण पत्र (आरपीएल) वितरित किए और पहिये वाली सफाई गाड़ी का अनावरण किया

      Posted On: 19 JUN 2018 6:34PM by PIB Delhi

    राष्‍ट्रीय सफाई कर्मचारी आयोग के अध्‍यक्ष श्री मनहर वालजी भाई झाला ने सफाई कर्मचारियों के विभिन्‍न मुद्दों तथा आयोग द्वारा पूर्व की अनुशंसाओं पर परिषद द्वारा की गई कार्यवाही पर परिचर्चा के लिए नई दिल्‍ली नगरपालिका परिषद के चेयरमैन श्री नरेश कुमार और अन्‍य अधिकारियों से आज परिषद के मुख्‍यालय में मुलाकात की। श्री नरेश कुमार ने सफाई कर्मचारियों के कल्‍याण के लिए परिषद द्वारा किये गए कार्यों की जानकारी दी। आयोग की सदस्‍य श्रीमती मंजू दिलेर तथा सफाई कर्मचारियों के प्रतिनिधि भी बैठक में उपस्थित थे।


    श्री झाला और श्रीमती मंजू दिलेर ने एनडीएमसी के 25 सफाई कर्मचारियों को पूर्व कौशल प्रमाण पत्र (आरपीएल) वितरित किए। उन्‍होंने नई पहिये वाली सफाई गाड़ी का भी अनावरण किया। इससे सफाई कर्मचारियों को काम करने में मदद मिलेगी।


    श्री झाला ने अनुबंध के आधार पर काम कर रहे सफाई कर्मचारियों के शोषण का मुद्दा भी उठाया। उन्‍होंने परिषद से सीधे तौर पर सफाई कर्मचारियों को अनुबंध पर लेने का आग्रह किया और कहा कि उन्‍हें ठेकेदारों के रहमोकरम पर नहीं छोड़ना चाहिए। उन्‍होंने इस बात पर आश्‍चर्य व्‍यक्‍त किया कि बड़ी संख्‍या में अनुकम्पा नियुक्तियां रूकी हुई हैं, क्‍योंकि इन नियुक्तियों पर 5 प्रतिशत की ऊपरी सीमा लागू है। इस संबंध में उन्‍होंने परिषद से आग्रह किया कि वह केन्‍द्र सरकार से बातचीत करे, ताकि सफाई कर्मचारियों के कल्‍याण के लिए इस शर्त में ढील दी जा सके। बैठक में सफाई कर्मचारियों की मांगों को सुनने के बाद श्री झाला ने परिषद को निर्देश देते हुए क‍हा कि अंशकालिक मस्‍टर रोल के कर्मचारियों को नियमित मस्‍टर रोल कर्मचारियों में तथा नियमित मस्‍टर रोल कर्मचारियों को पूर्णकालिक कर्मचारियों में बदल दिया जाना चाहिए। सफाई कर्मचारियों ने आवासों के आवंटन की भी मांग उठाई। आवासों की कमी की बात को मानते हुए श्री झाला ने सफाई कर्मचारियों को सलाह देते हुए कहा कि उन्‍हें प्रधानमंत्री आवास योजना के तहत आवास प्राप्‍त करने का प्रयास करना चाहिए। आयोग के अध्‍यक्ष और सदस्‍य ने नई दिल्ली नगरपालिका परिषद से सफाई कर्मचारियों को आवश्‍यक सुरक्षा किट उपलब्‍ध कराने का आग्रह किया।


    ****


    वीके/एएम/जेके/वाईबी – 9081


    

    
    (Release ID: 1535922) Visitor Counter : 53
    
    
      Read this release in: English