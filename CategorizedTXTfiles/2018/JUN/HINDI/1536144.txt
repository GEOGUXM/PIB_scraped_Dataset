      संस्‍कृति मंत्रालय

      पूरे विश्व को एक सूत्र में बांधने के लिए योग एक प्रभावशाली साधन हैः डॉ. महेश शर्मा
      Posted On: 21 JUN 2018 3:09PM by PIB Delhi


    केन्द्रीय संस्कृति (स्वतंत्र प्रभार) राज्य मंत्री और पर्यावरण, वन एवं जलवायु परिवर्तन राज्य मंत्री डॉ. महेश शर्मा ने आज कोलकता के शहीद मीनार में चौथे अंतर्राष्ट्रीय योग दिवस समारोह में संबोधित करते हुए कहा कि योग मनुष्य को शारीरिक एवं मानसिक राहत प्रदान करता है और यह मनुष्य का पूर्ण विकास करता है। संस्कृति मंत्री ने शरीर और मस्तिष्क को पूर्ण तनाव-मुक्त रखने के लिए योग के साकारात्मक पहलुओं के बारे में विस्तार से बताया।


    मंत्री महोदय ने कहा कि एक चिकित्सक होने के नाते मैं लगभग तीस साल से योग का अभ्यास कर रहा हूं। उन्होंने इस बात पर जोर दिया कि योग केवल शारीरिक विकास में ही सहयोग नही देता, यह लोगों को मानसिक व्याधियों से दूर रखने में मदद करता है। उन्होंने कहा कि योग लोगों में संचार के स्तर को भी बढ़ाता है।


    मंत्री ने कहा कि योग मानव सूचकांक का सूचक भी है। प्रधानमंत्री श्री नरेन्द्र मोदी की शारीरिक दुरुस्ती और मानसिक सजगता का हवाला देते हुए उन्होंने कहा कि वे दिन में 4 से 5 घंटे सोते हैं, डॉ. शर्मा ने कहा कि यह कुशाग्रता प्रधानमंत्री ने अर्जित की है क्योंकि वे प्रतिदिन योगाभ्यास करते हैं। उनके अनुसार योग पूरे विश्व को एक सूत्र में बांधने के लिए एक प्रभावशाली साधन है और इसका श्रेय हमारे प्रधानमंत्री को जाता है।


    डॉ. शर्मा ने इस अवसर पर उपस्थित स्कूली बच्चों और शहरी नागरिकों के साथ योगाभ्यास किया। यह सम्पूर्ण आयोजन घोष योग महाविद्यालय, एसएएस फिटनेस, शट्टरबग, फ्रेंड्स ऑफ कोलकता और ChooseGreen.in. द्वारा किया गया। इस अवसर पर शहर में हरियाली को बढ़ावा देने के लिए कार्यरत एनजीओ ChooseGreen.in. द्वारा मंत्री महोदय को एक बाल वृक्ष भेंट किया गया।


    वीके/एएम/पीकेए/डीके – 9120


    

    
    (Release ID: 1536144) Visitor Counter : 88