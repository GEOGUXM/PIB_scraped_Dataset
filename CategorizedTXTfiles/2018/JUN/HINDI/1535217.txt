      गृह मंत्रालय

      जम्‍मू और कश्‍मीर में ब्‍लॉक स्‍तर पर खेलों के लिए 14.30 करोड़ रुपये की स्‍वीकृति
      Posted On: 12 JUN 2018 7:26PM by PIB Delhi


    भारत सरकार के खेल मंत्रालय द्वारा ‘ खेलो इंडिया ’ योजना के अंतर्गत जम्‍मू एवं कश्‍मीर राज्‍य में ब्‍लॉक स्‍तर पर खेलों के लिए 14.30 करोड़ रुपये की अनुदान सहायता स्‍वीकृत की गई है। जम्‍मू और कश्‍मीर के सभी 22 जिलों के 143 ब्‍लॉकों में इस योजना के अंतर्गत प्रति ब्‍लॉक 10 लाख रूपये खर्च किए जाएंगे।


    14.30 करोड़ रूपये के केंद्रीय अनुदान का इस्‍तेमाल कोच , उपकरण, उपभोग सामग्रियों, तकनीकी समर्थन और प्रतियोगिताओं के आयोजन में किया जाएगा। इसमें प्रतिभागियों के लिए भोजन और आवास सुविधाएं तथा यात्रा खर्च शामिल हैं। खेल प्रतियोगिताएं किसी विशेष जिले में लोकप्रिय खेलों के आधार पर आयोजित की जाएंगी।


    उपायुक्‍त की अध्‍यक्षता में जिला स्‍तरीय समिति यह योजना लागू करेगी। पुलिस अधीक्षक तथा जम्‍मू और कश्‍मीर र्स्‍पोटस् काउंसिल के जिला प्रतिनिधि भी इस समिति के सदस्‍य हैं।


    याद रहे कि केंद्रीय गृह मंत्री श्री राजनाथ सिंह द्वारा 7-8 जून, 2018 को अपनी जम्‍मू कश्‍मीर यात्रा के दौरान राज्‍य के सभी 22 जिलों में ब्‍लॉक स्‍तर पर इस खेल योजना की घोषणा की गई थी।


    ***


    वीके/एएम/एजी/एसके- 9005


    

    
    (Release ID: 1535217) Visitor Counter : 58