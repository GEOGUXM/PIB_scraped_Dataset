      राष्ट्रपति सचिवालय

      राष्‍ट्रपति कोविंद सूरीनाम में : सूरीनाम की नेशनल असेंबली को संबोधित किया
      
      सौर ऊर्जा में ऋण उपलब्‍ध कराएगा
      
      सूरीनाम ने विभिन्‍न क्षेत्रों में भारतीय एफडीआई आमंत्रित किया
      
      सूरीनाम ने विश्‍व हिन्‍दी सम्‍मेलन एवं भारत-कैरीकॉम व्‍यवसाय कांकलेव में भाग लेने के भारत के आमंत्रण को स्‍वीकार किया

      Posted On: 20 JUN 2018 8:14PM by PIB Delhi

    राष्‍ट्रपति श्री रामनाथ कोविंद तीन देशों-ग्रीस, सूरीनाम एवं क्‍यूबा की अपनी राजकीय यात्रा के दूसरे चरण में कल (19 जून, 2018) सायं सूरीनाम पहुंचे। यह किसी भारतीय राष्‍ट्रपति की सूरीनाम की अब तक की पहली यात्रा है। सूरीनाम के राष्‍ट्रपति श्री डिजायर डेलानो बौटर्से ने अन्‍य गणमान्‍य व्‍यक्तियों के साथ महामहिम राष्‍ट्रपति की जोहान एडोल्‍फ पेंगेल अंतरराष्‍ट्रीय हवाई अड्डे पर आगवानी की तथा पारंपरिक तरीके से उनका स्‍वागत किया। इसके बाद, महामहिम राष्‍ट्रपति ने नगर में गांधी जी की प्रतिमा के समक्ष उन्‍हें श्रद्धांजलि दी।


    आज (20 जून, 2018) महामहिम राष्‍ट्रपति ने सूरीनाम की नेशनल असेंबली को संबोधित किया। वह सूरीनाम की नेशनल असेंबली को संबोधित करने वाले पहले विदेशी राष्‍ट्राध्‍यक्ष हैं।


    इस अवसर पर महामहिम राष्‍ट्रपति ने कहा कि सूरीनाम भारत का एक प्रत्‍यक्ष साझीदार है क्‍योंकि हम लातिनी अमेरिकी देशों एवं कैरेबियाई क्षेत्र के साथ पहले से व्‍याप्‍त उल्‍लेखनीय व्‍यापार, निवेश एवं सांस्‍कृतिक संबंधों का निर्माण करना चाहते हैं।


    महामहिम राष्‍ट्रपति ने कहा कि जलवायु परिवर्तन एक अंतरराष्‍ट्रीय चिंता का विषय और एक विदेश नीति मुद्वा है। उन्‍होंने कहा कि भारत अंतरराष्‍ट्रीय सौर गठबंधन में एक सह-साझीदार के रूप में सूरीनाम को पाकर गर्व का अनुभव करता है।


    महामहिम राष्‍ट्रपति ने घोषणा की कि भारत सूरीनाम में 49 गांवों के एक क्‍लस्‍टर को स्‍वच्‍छ ऊर्जा उपलब्‍ध कराने के लिए एक सौर परियोजना स्‍थपित करने हेतु 20 मिलियन डॉलर का रियायतपूर्ण ऋण प्रदान करेगा। इसके अतिरिक्‍त, भारत सूरीनाम को बिजली पारेषण, सौर ऊर्जा में ऋण उपलब्‍ध कराएगा।


    सूरीनाम ने कृषि, खनन, ऊर्जा एवं टिंबर जैसे विभिन्‍न क्षेत्रों में भारतीय एफडीआई आमंत्रित किया। बातचीत के दौरान सूरीनाम ने अगस्‍त 2018 में मॉरीशस में आयोजित होने वाले विश्‍व हिन्‍दी सम्‍मेलन एवं निकट भविष्‍य में त्रिनिदाद एवं टुबैगो में भारत-कैरीकॉम व्‍यवसाय कांकलेव में भाग लेने के भारत के आमंत्रण को स्‍वीकार किया।


    ****


    वीके/एएम/एसकेजे/-9129


    

    
    (Release ID: 1536251) Visitor Counter : 61