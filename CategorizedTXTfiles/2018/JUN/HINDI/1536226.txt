      खान मंत्रालय

      ‘निजी क्षेत्र को भूतल में मौजूद खनिजों की खोज में अवश्‍य ही महत्‍वपूर्ण भूमिका निभानी चाहिए’
      Posted On: 21 JUN 2018 6:52PM by PIB Delhi


    केन्‍द्र सरकार ने स्‍वत: रूट के जरिये खनन क्षेत्र के साथ-साथ धातु एवं गैर-धातु अयस्‍कों की खोज में 100 प्रतिशत प्रत्‍यक्ष विदेशी निवेश (एफडीआई) को मंजूरी दे दी है, जिससे इस क्षेत्र के विकास में काफी तेजी आएगी। आज नई दिल्‍ली में सातवें भारत खनिज एवं धातु फोरम को संबोधित करते हुए खान मंत्रालय में संयुक्‍त सचिव श्री अनिल कुमार नायक ने कहा कि विद्युत एवं सीमेंट उद्योग भी धातु एवं खनन क्षेत्र के विकास में व्‍यापक सहयोग कर रहे हैं। उन्‍होंने कहा कि आवासीय एवं वाणिज्यिक भवन उद्योग की बढ़ती अपेक्षाओं को देखते हुए लोहे एवं इस्‍पात की मांग बढ़ना तय है।


    उन्‍होंने कहा कि भूतल में काफी गहराई में मौजूद खनिजों की खोज पर ध्‍यान केन्द्रित करने की जरूरत है। उन्‍होंने कहा कि इस दिशा में अभी बहुत कुछ करना बाकी है और निजी क्षेत्र को भी इसमें अवश्‍य ही महत्‍वपूर्ण भूमिका निभानी चाहिए। उन्‍होंने कहा कि खनन व्‍यवसाय में बड़ी संख्‍या में छोटी कंपनियां संलग्‍न है। अब इस क्षेत्र में खनन कंपनियों के कंसोर्टियम के जरिये समेकन करने का वक्‍त आ गया है। हमारे देश में निम्‍न श्रेणी वाले खनिज बड़ी मात्रा में उपलब्‍ध है। इस दिशा में ओडिशा स्थित बॉक्‍साइट के भंडार का उदाहरण दिया जा सकता है। उन्‍होंने कहा कि महाराष्‍ट्र और गुजरात में भी निम्‍न श्रेणी वाले बॉक्‍साइट के विशाल भंडार हैं। श्री नायक ने निम्‍न श्रेणी वाले अयस्‍क का उपयोग करने की अहमियत पर विशेष बल दिया।


    उन्‍होंने कहा कि भारत में लिथियम और कोबाल्‍ट की कमी है। इन दोनों खनिजों की आवश्‍यकता इलेक्ट्रिक वाहनों में पड़ती है, जो भारत सरकार का प्रमुख मिशन है। सरकार ने एक प्रस्‍ताव पर काम शुरू किया है, जिसके तहत विदेश में लिथियम और कोबाल्‍ट खदान हासिल करने के लिए नाल्‍को, हिन्‍दुस्‍तान कॉपर और एमईसीएल एक संयुक्‍त उद्यम बनाएंगी।


    इस कार्यक्रम में हिंदुस्तान कॉपर लिमिटेड के सीएमडी श्री संतोष शर्मा ने भी भाग लिया।


    ***


    वीके/एएम/आरआरएस/जीआरएस – 9131

    
    
    (Release ID: 1536226) Visitor Counter : 54
    
    
      Read this release in: English