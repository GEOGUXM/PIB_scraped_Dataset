      सूक्ष्‍म, लघु एवं मध्‍यम उद्यम मंत्रालय

      संयुक्‍त राष्‍ट्र एमएसएमई दिवस 27 जून, 2018 को मनाया जाएगा
      Posted On: 25 JUN 2018 7:40PM by PIB Delhi


    सूक्ष्‍म , लघु एवं मझौले उपक्रम (एमएसएमई) मंत्रालय 27 जून, 2018 को संयुक्त राष्ट्र एमएसएमई दिवस के अवसर पर एक राष्‍ट्रीय सम्‍मेलन (उद्यम संगम) का आयोजन करेगा। इस सम्‍मेलन का उद्देश्‍य एमएसएमई आर्थिक प्रणाली के विभिन्‍न हितधारकों के बीच संवाद एवं साझेदारी को प्रोत्‍साहित करना तथा एमएसएमई संबंधित मुद्दों पर नवोन्‍मेषण को बढ़ावा देना एवं ज्ञान साझा करना है।


    राष्‍ट्रपति श्री रामनाथ कोविन्‍द विज्ञान भवन में सम्‍मेलन का उद्घाटन करेंगे। इस अवसर पर महामहिम राष्‍ट्रपति द्वारा मंत्रालय के सौर चरखा मिशन आरंभ किया जाएगा। यह मिशन 50 क्‍लस्‍टर को कवर करेगा तथा प्रत्‍येक क्‍लस्‍टर 400 से 2000 कारीगरों को नियुक्‍त करेगा। इस मिशन को भारत सरकार द्वारा अनुमोदिन कर दिया गया है , जिसके लिए एमएसएमई मंत्रालय कारीगारों को 550 करोड़ रुपये की सब्सिडी संवितरित करेगा। मंत्रालय का एक वेबसाइट भी लांच किया जाएगा, जो प्रतिभाओं के समूह तथा प्रशिक्षित श्रम शक्ति की मांग करने वाले उपक्रमों के बीच एक सेतू का काम करेगा। पिछले वर्ष एमएसएमई मंत्रालय के 18 अत्‍याधुनिक प्रौद्योगिकी केन्‍द्रों में लगभग डेढ़ लाख लोगों को प्रशिक्षित किया गया है।


    दिन भर चलने वाले इस सम्‍मेलन के दौरान विभिन्‍न विषयों पर समानांतर सत्रों का आयोजन किया जाएगा। जमीनी स्‍तर के हितधारक , संगठन तथा इस विषय के अन्‍य विशेषज्ञ विभिन्‍न मुद्दों पर विचार-विमर्श करेंगे, जिनमें सूक्ष्‍म एवं लघु उद्यमों की बीज एवं विकास पूंजी की आर्थिक प्रणाली का निर्माण करने की कार्य नीति, मेक इन इंडिया कार्यक्रम में एसएमई की भूमिका, लैंगिक समानता के लिए महिला केन्द्रित उद्यमों की भूमिका, सूक्ष्‍म एवं लघु उद्यमों की सहायता में जीएसटी की भूमिका, एसएमई का अनुसंधान एवं विकास, एमएसएमई के विकास में बुनियादी ढांचे की भूमिका, एमएसएमई ज्ञान सेवाएं, स्‍वास्‍थ्‍य सेवाओं तथा पारंपरिक औषधियों में एमएसएमई तथा सार्वजनिक खरीद नीति पर विशेष फोकस के साथ एमएसएमई के लिए बाजार पहुंच विकास शामिल हैं।


    संयुक्‍त राष्‍ट्र आम सभा ने 6 अप्रैल , 2017 को आयोजित अपने 74वें पूर्ण अधिवेशन में सतत विकास लक्ष्‍यों को अर्जित करने तथा सभी के लिए नवोन्मेषण एवं स्‍थायी कार्य को बढ़ावा देने में सूक्ष्‍म, लघु एवं मझौले आकार के उद्यमों के महत्‍व को स्‍वीकार करते हुए 27 जून को सूक्ष्‍म, लघु एवं मझौले आकार के उद्यमों का दिवस मनाये जाने की घोषणा की थी।


    ******


    वीके / एएम / एसकेजे / जीआरएस – 9187


    

    
    (Release ID: 1536549) Visitor Counter : 235