      सूक्ष्‍म, लघु एवं मध्‍यम उद्यम मंत्रालय

      केवीआईसी को एयर इंडिया से अनुबंध मिला
      Posted On: 18 JUN 2018 4:20PM by PIB Delhi


    एयर इंडिया के अंतर्राष्ट्रीय यात्रियों के लिए केवीआईसी की सुविधा किट


    खादी एवं ग्रामोद्योग आयोग (केवीआईसी) को लगातार तीसरी बार एयर इंडिया से अपने अंतर्राष्ट्रीय यात्रियों को सुविधा किटों की आपूर्ति करने के लिए 8 करोड़ रुपये का ऑर्डर प्राप्त हुआ है। इस सुविधा किट में खादी के हर्बल सौंदर्य देखभाल उत्पाद शामिल हैं। इन उत्पादों में खादी हैंड सैनिटाइजर , नमी प्रदायक लोशन, हस्तनिर्मित साबुन, लिप बाम, खादी के रोज फेस वाश और आवश्यक तेल सम्मिलित हैं।


    यह जानकारी देते हुए केवीआईसी के अध्यक्ष विनय कुमार सक्सेना ने कहा कि स्वदेशी फैब्रिक के उपयोग को बढ़ावा देने और केवीआईसी से इसकी प्राप्ति बढ़ाने के लिए राष्ट्रीय विमानन कंपनी एयर इंडिया ने अपनी अंतर्राष्ट्रीय उड़ानों में प्राकृतिक एवं पर्यावरण अनुकूल खादी उत्पादों के इस्तेमाल के लिए अपना ऑर्डर दोबारा देने का निर्णय लिया है। एयर इंडिया ने 1.85 लाख सुविधा किटों की प्राप्ति के लिए केवीआईसी को ऑर्डर दिया है। उन्होंने कहा कि लगातार तीसरी बार सुविधा किटों हेतु सफलतापूर्वक ऑर्डर प्राप्त करना केवीआईसी के लिए यह गर्व एवं सौभाग्य की बात है। केवीआईसी के अध्यक्ष ने यह भी कहा कि यह नवीनतम ऑर्डर ग्रामीण कारीगरों को सूक्ष्म उद्यमों के जरिए सतत रूप से रोजगार देने में काफी मददगार साबित होगा।


    सितम्बर , 2016 में एयर इंडिया ने 5.75 लाख खादी साबुनों की आपूर्ति करने के लिए केवीआईसी को ऑर्डर दिया था। इससे पहले जून, 2016 में एयर इंडिया ने 1.85 लाख सुविधा किटों की आपूर्ति के लिए केवीआईसी को 8 करोड़ रुपये का ऑर्डर दिया था। उधर, दिसंबर 2015 में एयर इंडिया ने 25,000 सुविधा किटों की आपूर्ति के लिए केवीआईसी को 1.21 करोड़ रुपये का ऑर्डर बतौर परीक्षण दिया था। अध्यक्ष ने बताया कि केवीआईसी ने समयसीमा का पालन करने के साथ-साथ अपने खादी उत्पादों की गुणवत्ता से कभी भी समझौता नहीं किया है। यही कारण है कि अब सभी पक्षों की ओर से ऑर्डर बार-बार मिलने लगे हैं।


    **


    वीके/एएम/आरआरएस/एसकेपी – 9060

    
    
    (Release ID: 1535770) Visitor Counter : 116
    
    
      Read this release in: English