      सांख्यिकी एवं कार्यक्रम कार्यान्‍वयन मंत्रालय

      अप्रैल, 2018 में औद्योगिक विकास दर 4.9 फीसदी रही
      Posted On: 12 JUN 2018 6:37PM by PIB Delhi


    अप्रैल, 2018 में औद्योगिक उत्‍पादन सूचकांक (आईआईपी) 123.0 अंक रहा, जो अप्रैल, 2017 के मुकाबले 4.9 फीसदी ज्‍यादा है। इसका मतलब यही है कि अप्रैल, 2018 में औद्योगिक विकास दर 4.9 फीसदी रही। उधर, अप्रैल-मार्च, 2017-18 में औद्योगिक विकास दर पिछले वित्त वर्ष की समान अवधि की तुलना में 4.3 फीसदी आंकी गई है।


    सांख्यिकी एवं कार्यक्रम क्रियान्‍वयन मंत्रालय के केंद्रीय सांख्यिकी कार्यालय द्वारा अप्रैल, 2018 के लिए जारी किये गये औद्योगिक उत्‍पादन सूचकांक के त्‍वरित आकलन (आधार वर्ष 2011-12=100) से उपर्युक्‍त जानकारी मिली है। 14 स्रोत एजेंसियों से प्राप्‍त आंकड़ों के आधार पर आईआईपी का आकलन किया जाता है। औद्योगिक नीति एवं संवर्धन विभाग (डीआईपीपी), केंद्रीय विद्युत प्राधिकरण, पेट्रोलियम एवं प्राकृतिक गैस मंत्रालय और उर्वरक विभाग भी इन एजेंसियों में शामिल हैं।


    अप्रैल, 2018 में खनन, विनिर्माण (मैन्‍युफैक्‍चरिंग) एवं बिजली क्षेत्रों की उत्‍पादन वृद्धि दर अप्रैल, 2017 के मुकाबले क्रमश: 5.1 फीसदी, 5.2 फीसदी तथा 2.1 फीसदी रही। उधर, अप्रैल- मार्च 2017-18 में इन तीनों क्षेत्रों यानी सेक्‍टरों की उत्‍पादन वृद्धि दर पिछले वित्‍त वर्ष की समान अवधि की तुलना में क्रमश: 2.3, 4.5 तथा 5.4 फीसदी आंकी गई है।


    उपयोग आधारित वर्गीकरण के अनुसार अप्रैल, 2018 में प्राथमिक वस्‍तुओं (प्राइमरी गुड्स), पूंजीगत सामान, मध्‍यवर्ती वस्‍तुओं एवं बुनियादी ढांचागत/निर्माण वस्‍तुओं की उत्‍पादन वृद्धि दर अप्रैल 2017 की तुलना में क्रमश: 3.1 फीसदी, 13.0 फीसदी, 1.6 फीसदी और 7.5 फीसदी रही। जहां तक टिकाऊ उपभोक्‍ता सामान का सवाल है, इनकी उत्‍पादन वृद्धि दर अप्रैल, 2018 में 4.3 फीसदी रही है। वहीं, गैर-टिकाऊ उपभोक्‍ता सामान की उत्‍पादन वृद्धि दर अप्रैल, 2018 में 7.0 फीसदी रही।


    इस दौरान उच्‍च धनात्‍मक उत्‍पादन वृद्धि दर दर्ज करने वाली कुछ महत्‍वपूर्ण वस्‍तुओं में चीनी (156.5%), निर्माण मशीन/उपकरण (बुल-डोजर्स और रोड रोलर्स) '(110.4%), 'स्टेनलेस स्टील के बर्तन' (101.7%), 'वाणिज्यिक वाहन' (94.3%), 'प्रिंटेड सर्किट बोर्ड (आईसी चिप्स/ कम्‍पोनेंट्स के साथ युक्‍त हो या नहीं)' (69.3%), 'स्टेरॉयड और हार्मोनल प्रीपरेशंस (एंटी-फंगल प्रीपरेशंस सहित)' (45.8%), 'ट्रांसफॉर्मर्स (छोटा)' (45.1%) और 'पॉलिमर (पॉलीथीन, पीवीसी, पॉली प्रोपि‍लीन सहित)' (26.2%) शामिल हैं।


    इस दौरान उच्‍च ऋणात्‍मक उत्‍पादन वृद्धि दर दर्ज करने वाली कुछ महत्‍वपूर्ण वस्‍तुओं में स्‍वर्ण आभूषण ((नगीना जडि़त हो या ना हो) (-) 75.1%, मलेरिया रोधी दवाएं [(-) 65.9%], एयर फ़िल्टर '[(-) 52.2%],' कॉपर बार, रॉड्स एवं वायर रॉड्स '[(-) 40.9%],' टेलीफ़ोन और मोबाइल उपकरण '[(-) 38.4%],' न्यूजप्रिंट को छोड़कर सभी प्रकार के पेपर ' [(-) 37.8%], 'एचडीपीई/एलडीपीई (प्लास्टिक) के बैग/पाउच [(-) 37.6%],' कॉपर इलेक्ट्रोड '[(-) 34.1%],' पैकिंग/क्लोज़िंग/बॉटलिंग सामान के प्‍लास्टिक पुर्जे एवं विद्युत फिटिंग (-) 30.0%, ‘डिकेन्टर अपकेंद्रित्र सहित विभाजक' [(-) 25.8%], 'कीटनाशक-तकनीकी ग्रेड' [(-) 24.9%] और सिले-सिलाए परिधान, बुने हुए (-) 20.6% भी शामिल हैं।


    ***


    वीके/एएम/आरआरएस/वीके-9003

    
    
    (Release ID: 1535197) Visitor Counter : 109