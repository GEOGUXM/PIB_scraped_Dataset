      विज्ञान एवं प्रौद्योगिकी मंत्रालय

      डीएसटी ने 21 जून, 2018 को अंतर्राष्‍ट्रीय योग दिवस मनाया
      Posted On: 21 JUN 2018 7:33PM by PIB Delhi


    हर साल 21 जून को अंतर्राष्‍ट्रीय योग दिवस के रूप में मनाया जाता है। इस प्रथा की शुरुआत वर्ष 2015 में तब हुई थी जब माननीय प्रधानमंत्री श्री नरेन्‍द्र मोदी की पहल पर संयुक्‍त राष्‍ट्र महासभा ने 21 जून को अंतर्राष्‍ट्रीय योग दिवस के रूप में घोषित करने का ऐतिहासिक निर्णय लिया था। विश्‍व भर में योग को स्‍वीकार किया जाना पूरे राष्‍ट्र के लिए गर्व का विषय है , क्‍योंकि योग हमारी सांस्‍कृतिक एवं आध्‍यात्मिक विरासत का एक अभिन्‍न अंग है।


    आयुष मंत्रालय (प्रमुख या नोडल मंत्रालय) ने विभिन्‍न मंत्रालयों/विभागों के सरकारी अधिकारियों एवं कर्मचारियों और अन्‍य हितधारकों , जो एक महत्‍वपूर्ण लक्षित समूह है, को योग आंदोलन से जोड़ने की मंशा व्‍यक्‍त की है। तदनुसार, विज्ञान एवं प्रौद्योगिकी मंत्रालय के अधीनस्‍थ विज्ञान एवं प्रौद्योगिकी विभाग ने नई दिल्‍ली में न्‍यू महरौली रोड स्थित प्रौद्योगिकी भवन में पूर्ण उत्‍साह के साथ 21 जून, 2018 को अंतर्राष्‍ट्रीय योग दिवस मनाया।


    अंतर्राष्‍ट्रीय योग दिवस का शुभारंभ प्रात: 07:30 बजे साझा योग प्रोटोकॉल पर आधारित योग कार्यक्रम या सत्र के साथ हुआ। इस दौरान कई अन्‍य गतिविधियां भी आयोजित की गईं। आर्ट ऑफ लिविंग के हैप्पीनेस प्रोग्राम और ब्रह्म कुमारी के योग एवं ध्‍यान पर आयोजित किये गये अलग-अलग सत्र , दैनिक जीवन में योग के असर/फायदों और सहज योग पर आयोजित किये गये व्‍याख्‍यान इन गतिविधियों में शामिल हैं। तनाव घटाने पर आयोजित सत्र के साथ अंतर्राष्‍ट्रीय योग दिवस का समापन किया गया।


    उपर्युक्‍त सत्रों में विभाग के अधिकारियों/कर्मचारियों ने बड़े उत्‍साह के साथ भाग लिया।


    ***


    वीके/एएम/आरआरएस/जीआरएस – 9138


    

    
    (Release ID: 1536235) Visitor Counter : 52
    
    
      Read this release in: English