      रेल मंत्रालय

      रेलवे बोर्ड के अध्यक्ष ने केंद्रीय और पश्चिमी रेलवे के महाप्रबंधकों के साथ समीक्षा बैठक की
      Posted On: 18 JUN 2018 8:10PM by PIB Delhi


    रेलवे बोर्ड के अध्यक्ष श्री अश्वनी लोहानी ने आज छत्रपति शिवाजी महाराज टर्मिनस, मुम्बई में केंद्रीय रेलवे के महाप्रंबधक श्री डी के शर्मा और पश्चिमी रेलवे के महाप्रबंधक श्री ए के गुप्ता के साथ सभी चालू और आगामी परियोजनाओं के संदर्भ में समीक्षा बैठक की। श्री अश्वनी लोहानी ने मुम्बई शहरी परिवहन परियोजना (एमयूटीपी) के अंतर्गत क्षमता बढ़ाने के कार्यों विशेष रूप से दीवा-ठाणे और कुर्ला-परेल पांचवी और छठी लाइन के बारे में मुम्बई रेलवे विकास कार्पोरेशन लिमिडेट (एमआरवीसी) के साथ भी चर्चा की। इस अवसर पर केंद्रीय, पश्चिमी रेलवे के विभागों और एमआरवीसी के प्रधान प्रमुख (प्रिंसीपल हेड) उपस्थित थे।


    श्री अश्वनी लोहानी ने उपनगरीय बुकिंग कॉनकोर्स (स्टार चैंबर) में स्वयं टिकटिंग जोन का उद्घाटन किया, जहां से सीओटीवीएम, एटीवीएम और क्यूआर कोड के जरिये टिकट खरीदे जा सकते हैं। इसके अलावा श्री लोहानी ने यूटीएस एप बूथ के कर्मचारियों से भी बातचीत की, जो यात्रियों के बीच एप को लोकप्रिय बनाने का कार्य कर रहे हैं। सीएसएमटी मुख्य लाइन कॉनकोर्स पर मोबाइल चार्जिंग स्टेशन का भी उद्घाटन किया गया। मोबाइल चार्जिंग स्टेशन पर 12 सीधे चार्जिंग और 8 यूएसबी चार्जिंग प्वाइंट हैं। जल्द ही ऐसे स्टेशन सीएसएमटी (कुल 7 स्टेशनों), दादर – 4 और लोकमान्य तिलक टर्मिनस - 5 पर उपलब्ध कराये जायेंगे।


    श्री अश्वनी लोहानी ने सीएसएमटी पर दिन-रात उपलब्ध चाइल्ड हेल्प लाइन 1098 का भी उद्घाटन किया। यहां से बेसहारा और घर से भागे बच्चों की पहचान कर उन्हें वापस उनके घर या आश्रय गृहों में भेजा जाता है। ऐसी हेल्प डेस्क लोकमान्य तिलक टर्मिनस और कल्याण पर भी उपलब्ध हैं। श्री लोहानी ने सैंकड़ों बेसहारा और भागे हुए बच्चों को बचाने और उन्हें उनके परिजनों से मिलाने वाली सुश्री रेखा मिश्रा से भी मुलाकात की। श्री लोहानी ने केंद्रीय रेलवे के उत्कृष्ट खिलाड़ियों से भी भेंट की और उनके योगदान की सराहना की।


    इसके बाद केंद्रीय रेलवे के महाप्रबंधक श्री डी के शर्मा ने डीजल पावर कार से परिवर्तित कर निर्मित सेल्फ प्रोपेल्ड इंस्पेक्शन कार (एसपीआईसी) पर प्रस्तुति दी। श्री लोहानी ने सावधिक मरम्मत (पीओएच) की गई 250वीं सीमन्स ईएमयू रेलगाड़ी का जायजा भी लिया। माटुंगा कारखाने द्वारा मरम्मत कार्य में सभी पारंपरिक लाइटों के स्थान पर एलईडी लाइटें, निर्देशों की स्क्रीन प्रिंटिंग, दरवाजों पर एल्यूमिनियम की प्लेट, पोलियूरेथेन चित्र लगाए गए और गहन सफाई वाले रेक लगाए गए। श्री लोहानी ने सीएसएमटी पर यात्री सुविधा केंद्र, साइनेज बोर्ड (नक्शे में आप यहां हैं) का भी जायजा लिया। सुविधा केंद्र व्हिल्स चेयर, स्ट्रेचर, बैटरी चलित कारों जैसी सभी मूलभूत सुविधाओं से सुसज्जित है।


    मुम्बई प्रभाग के शाखा प्रबंधकों के साथ बैठक के दौरान अध्यक्ष ने जानकारी ली कि वे नियमित रूप से अपने कर्मचारियों के साथ मुलाकात करते हैं या नहीं। श्री लोहानी ने कर्मचारियों की भलाई और कल्याण पर ध्यान देने की आवश्यकता पर बल दिया। श्री लोहानी ने कई अधिकारों के विकेंद्रीकरण के परिणामों की भी जानकारी ली। कर्मचारियों की प्रतिक्रिया अति उत्साहजनक थी। अधिकारों के विकेंद्रीकरण के कारण कई कार्य बड़ी तेजी से किए गए। श्री लोहानी ने संगठन की बेहतरी के लिए बगैर किसी संकोच और भय के नवोन्मेषी विचार लाने के लिए अधिकारियों को प्रोत्साहित किया।


    ***


    वीके/एएम/एमके/सीएस-9072

    
    
    (Release ID: 1535844) Visitor Counter : 124
    
    
      Read this release in: English