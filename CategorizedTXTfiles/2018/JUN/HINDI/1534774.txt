      गृह मंत्रालय

      श्री राजनाथ सिंह जम्‍मू कश्‍मीर के खिलाडि़यों को सम्‍मानित करेंगे
      
      गृह मंत्री ने युवाओं से विनाश के बदले विकास चुनने की अपील की

      Posted On: 07 JUN 2018 4:20PM by PIB Delhi

    गृह मंत्री श्री राजनाथ सिंह राज्‍य की दो दिवसीय यात्रा पर आज श्रीनगर पहुंचे।


    पहले कार्यक्रम के अंतर्गत श्री राजनाथ सिंह श्रीनगर के खेल सम्‍मेलन में शामिल हुए। इस सम्‍मेलन में जम्‍मू, कश्‍मीर और लद्दाख के 3000 खिलाडि़यों, छात्रों तथा उत्‍साही लोगों ने भाग लिया। इस अवसर पर जम्‍मू कश्‍मीर की मुख्‍यमंत्री सुश्री महबूबा मुफ्ती, केन्‍द्रीय पूर्वोत्‍तर क्षेत्र विकास (डोनर) राज्‍य मंत्री (स्‍वतंत्र प्रभार) तथा प्रधानमंत्री कार्यालय, कार्मिक, लोक शिकायत व पेंशन, परमाणु ऊर्जा व अंतरिक्ष राज्‍य मंत्री डॉ. जितेन्‍द्र सिंह तथा केन्‍द्रीय गृह सचिव श्री राजीव गावा भी उपस्थित थे। कार्यक्रम के दौरान श्री राजनाथ सिंह ने प्रमुख खिलाडि़यों- परवेज रसूल (क्रिकेट), मंजूर अहमद पांडव (क्रिकेट), मेहराज उद्दीन वाडू (फुटबॉल), रियल कश्‍मीर क्‍लब (फुटबॉल), सुश्री पलक कौर (जिम्‍नास्टिक) और सुश्री बलवीन कौर (जिम्‍नास्टिक)- को सम्‍मानित किया।


    अपने संबोधन में श्री राजनाथ सिंह ने कहा कि पीएमडीपी कार्यक्रम के तहत जम्‍मू–कश्‍मीर में खेलों के अवसंरचना विकास के लिए 200 करोड़ रुपये की धनराशि आवंटित की गई है। 44 करोड़ रुपये की लागत से बक्‍शी स्‍टेडियम के पुनरुद्धार का कार्य शुरू हो गया है। 40 करोड़ रुपये की लागत से मौलाना आजाद स्‍टेडियम, जम्‍मू का विकास किया जाएगा। जम्‍मू-कश्‍मीर के सभी 22 जिलों में स्‍टेडियम का निर्माण कार्य प्रगति पर है। इनकी कुल लागत 88 करोड़ रुपये है। 6 करोड़ रुपये की लागत से मनसर और पहलगाम में वाटर स्‍पोर्ट्स की आधारभूत संरचना विकसित की जा रही है।


    श्री राजनाथ सिंह ने युवाओं से कहा कि केवल जम्‍मू–कश्‍मीर का ही नहीं, बल्कि पूरे देश का भविष्‍य उनके हाथों में है। उन्‍होंने कहा कि केवल ‘खेलों की करामात’ और ‘तालीम की ताकत’ से ही ‘उम्‍मीद का उजाला’ कायम हो सकता है। गृह मंत्री ने आश्‍वस्‍त करते हुए कहा कि भारत ने जम्‍मू–कश्‍मीर के युवाओं का भविष्‍य हमेशा सुरक्षित रखा है और आगे भी सुरक्षित रखेगा। वर्षों से कुछ ताकतें राज्‍य के युवाओं को दिग्‍भ्रमित करने का प्रयास कर रही हैं। इन ताकतों का कोई लगाव आपके भविष्‍य से नहीं है। भारत के विकास और प्रगति में जम्‍मू-कश्‍मीर के युवाओं की भूमिका और योगदान वैसा ही है, जैसा देश के किसी अन्‍य राज्‍य के युवाओं का है।


    उन्‍होंने युवाओं से विनाश का रास्‍ता छोड़ तरक्‍की का मार्ग चुनने की अपील की। उन्‍होंने आगे कहा कि यदि आप विकास चुनते हैं, तो राज्‍य विकास करेगा। कृपया इस विकास श्रृंखला में शामिल हों और जम्‍मू-कश्‍मीर में एक नई सुबह की शुरूआत करें।


    ***


    वीके/एएम/जेके/वाईबी –8852

    
    
    (Release ID: 1534774) Visitor Counter : 52
    
    
      Read this release in: English