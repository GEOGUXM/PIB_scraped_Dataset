      गृह मंत्रालय

      ब्रिटिश मंत्री बैरोनेस विलियम्स ने गृह राज्‍य मंत्री श्री किरेन रिजीजू से भेंट की
      
      भारत और ब्रिटेन आतंकवाद का मुकाबला करने पर जारी द्विपक्षीय बातचीत का दर्जा बढ़ाकर मंत्रिस्तरीय कर दें : श्री किरेन रिजीजू
      
      Posted On: 11 JUN 2018 8:51PM by PIB Delhi


    ब्रिटेन की समानता मंत्री बैरोनेस विलियम्स के नेतृत्‍व में एक प्रतिनिधिमंडल ने आज यहां केन्द्रीय गृह राज्य मंत्री श्री किरेन रिजीजू की अगुवाई वाले भारतीय प्रतिनिधिमंडल के साथ बातचीत की। चर्चाओं के दौरान प्रवासन के मामलों में सहयोग करने , चरमपंथ से निपटने, प्रत्यर्पण, आपराधिक रिकॉर्ड साझा करने, इत्‍यादि कई महत्वपूर्ण मुद्दों को कवर किया गया। बैठक के दौरान श्री रिजीजू ने मनी लांड्रिंग और आतंकवादि‍यों को वित्तपोषण की रोकथाम के लिए फाइनेंशियल एक्शन टास्क फोर्स (एफएटीएफ) की सिफारिशों के कार्यान्वयन के लिए भी कहा।


    अंतरराष्ट्रीय आतंकवाद का मुकाबला करने में सहयोग की आवश्यकता को रेखांकित करते हुए श्री रिजीजू ने कहा कि आतंकवाद को अलग नजरिए से नहीं देखा जा सकता। उन्‍होंने ब्रिटेन की मंत्री से अपने देश में भारत विरोधी गतिविधियों की रोकथाम करने का आग्रह किया। बैरोनेस विलियम्स ने इस मुद्दे पर उच्चतम स्तर के सहयोग का आश्वासन दिया। धोखाधड़ी और वित्तीय हेराफेरी के लिए भगोड़े लोगों के मुद्दे को उठाते हुए श्री रिजीजू ने कहा कि ब्रिटेन को एक सुरक्षित आश्रय स्‍थल के रूप में नहीं देखा जाना चाहिए।


    ***


    वीके / एएम/आरआरएस-8894


    

    
    (Release ID: 1535088) Visitor Counter : 133
    
    
      Read this release in: English