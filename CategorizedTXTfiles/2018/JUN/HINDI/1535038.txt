      रेल मंत्रालय

      केंद्रीय रेल और कोयला मंत्री श्री पीयूष गोयल ने नया मोबाइल एप ‘मेन्‍यू ऑन रेल्‍स’ लॉन्च किया
      Posted On: 11 JUN 2018 4:15PM by PIB Delhi


    केंद्रीय रेल और कोयला मंत्री श्री पीयूष गोयल ने रेल यात्रा के दौरान परोसे जाने वाले भोजन या खाद्य पदार्थों के बारे में रेल यात्रियों के बीच जागरूकता पैदा करने के लिए आईआरसीटीसी द्वारा विकसित एक नए मोबाइल एप ‘मेन्‍यू ऑन रेल्‍स’ को आज लॉन्च किया।


    मोबाइल एप ‘मेन्‍यू ऑन रेल्‍स’ की प्रमुख विशेषताएं निम्‍नलिखित हैं :

      * यह मोबाइल एप सभी प्रकार की रेलगाड़ियों पर परोसे जाने वाले मेन्‍यू (व्‍यंजन-सूची) के बारे में व्‍यापक जानकारी देता है।
      * मेल/एक्सप्रेस ट्रेनों के लिए खाद्य पदार्थों को इन 4 श्रेणियों में कवर किया जाता है: पेय पदार्थ , नाश्ता , भोजन और कोई विशिष्‍ट खाद्य पदार्थ (ए-ला-कार्टे)
      * चाय , कॉफी , बोतलबंद पेयजल , जनता खाना , मानक शाकाहारी भोजन (थाली) , मानक मांसाहारी भोजन (थाली) , मानक शाकाहारी भोजन (पुलाव या कैसरोल) और मानक मांसाहारी भोजन (पुलाव या कैसरोल) जैसे मानक खाद्य पदार्थों हेतु दरों का उल्‍लेख ट्रेन और स्टेशन दोनों के लिए ही किया जाता है। (खाद्य प्लाजा और फास्ट फूड इकाइयों को छोड़ कर)
      * विशिष्‍ट खाद्य पदार्थों में नास्‍ता , हल्‍का भोजन , कॉम्बो भोजन , मांसाहारी भोजन , जैन फूड , मिठाइयों , मधुमेह वाले खाद्य पदार्थों इत्‍यादि की श्रेणियों के तहत 96 वस्तुओं की सूची शामिल है।
      * यह मोबाइल एप राजधानी/शताब्दी/दुरंतो समूह की ट्रेनों में परोसे जाने वाले मेन्‍यू के बारे में भी जानकारी देता है, जिनमें यात्रियों द्वारा अपनी टिकट बुकिंग के समय ही भोजन को भी बुक कर दिया जाता है।
      * शताब्दी ट्रेनों में एक्‍जीक्‍यूटिव क्‍लास एवं चेयर कार क्‍लास और राजधानी एवं दुरंतो ट्रेनों में फर्स्‍ट एसी, सेकेंड एसी तथा थर्ड एसी क्‍लास के लिए परोसे जाने वाले भोजन (पहले से ही बुक किए गए) को अलग से दर्शाया जाता है। दुरंतो ट्रेनों में स्लीपर क्‍लास के लिए भी खाद्य पदार्थ प्रदर्शित किए जाते हैं। इन ट्रेनों के देरी से चलने की स्थिति में भी मेन्‍यू दिया जाता है।
      * गतिमान और तेजस ट्रेनों में परोसे जाने वाले भोजन (पहले से ही बुक किए गए) को भी दर्शाया जाता है।
      * कराधान पर किसी भी भ्रम से बचने के लिए प्रदर्शित खाद्य पदार्थों की दरों में कर भी शामिल होते हैं।
      * यह मोबाइल एप एंड्रॉयड और आईओएस प्लेटफॉर्मों पर उपलब्ध होगा।
      * वेबसाइट वर्जन भी उपयोगकर्ताओं (यूजर्स) के लिए उपलब्ध है।
      * यह मोबाइल एप उपलब्‍ध खाद्य पदार्थों या व्‍यंजनों और उनकी कीमतों के बारे में रेल यात्रियों के बीच जागरूकता पैदा करने में मदद करेगा। शताब्दी/राजधानी/दुरंतो / गतिमान/तेजस इत्‍यादि ट्रेनों के यात्रीगण पहले से ही खाद्य पदार्थों को बुक करने की स्थिति में परोसे जाने वाले खाद्य पदार्थों और उनकी मात्राओं के बारे में अवगत होंगे।
      * मेल/एक्सप्रेस ट्रेनों में यह मोबाइल एप खान-पान की वस्तुओं की अधिक कीमतें वसूले जाने की प्रवृत्ति को नियंत्रण में रखने में मदद करेगा।

    ***


    वीके / एएम/आरआरएस/एसके-8880


    .


    

    
    (Release ID: 1535038) Visitor Counter : 251
    
    
    
    
    

*