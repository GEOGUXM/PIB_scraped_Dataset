      રસાયણ અને ખાતર મંત્રાલય

      દેશના નિર્માણમાં ખેડૂતોનું યોગદાન મહત્વનું રહ્યું છે: કેન્દ્રીય મંત્રીશ્રી મનસુખભાઈ માંડવિયા
      જૂનાગઢ ખાતે જિલ્લા સહકારી બેંક દ્વારા આયોજિત ખેડૂત મહા શિબિરમાં ઉપસ્થિત રહ્યાં

      Posted On: 30 JUN 2018 7:05PM by PIB Ahmedabad

    આજે તારીખ 30.06.2018ના રોજ જૂનાગઢ જિલ્લા સહકારી બેંક દ્વારા આયોજિત ખેડૂત મહા શિબિરમાં કેન્દ્રીય માર્ગ પરિવહન અને રાજમાર્ગ, શિપિંગ, રસાયણ અને ખાતર રાજ્ય મંત્રી મંત્રી શ્રી મનસુખભાઈ એલ. માંડવિયા ઉપસ્થિત રહ્યાં હતા. આ કાર્યક્રમમાં સંબોધન કરતા મનસુખભાઈએ જણાવ્યું હતું કે, દેશના નિર્માણમાં ખેડૂતોનું યોગદાન હંમેશા મહત્વનું રહ્યું છે. સરદાર વલ્લભભાઈ પટેલની વાતને ટાંકતા એમણે જણાવ્યું કે, સરદાર કહેતા કે “મારી એકમાત્ર ઈચ્છા છે કે, ભારત ઉત્પાદક રાષ્ટ્ર બને, અને કોઈપણ વ્યક્તિ ભુખ્યો ન રહે કે અનાજ માટે આંસુ ના સારે.” આપ સૌ ખેડૂતો મિત્રોને વંદન સાથે અભિનંદન આપું છું કે આપે સરદાર સાહેબનું સ્વપ્ન સાકાર કર્યું છે. દેશ જ્યારે આઝાદ થયો ત્યારે વસતી ૩૩ કરોડ જેટલી હતી. તેવા સંજોગોમાં પણ આપણે અનાજની આયાત કરવી પડતી હતી. આજે જ્યારે દેશની વસ્તી ૧૩૫ કરોડ જેટલી થઈ છે અને આ વર્ષો દરમિયાન ખેતીલાયક જમીન ખૂબ મોટા પ્રમાણમાં ઘટી છે તો પણ આજે દેશ અનાજની નિકાસ કરી શકે તેવી સ્થિતિમાં છે. આ તમામ શ્રેય કોઈને જતો હોય તો એ ફક્તઆ દેશના ખેડૂતો છે. તેમણે કરેલ રાત-દિવસના પુરુષાર્થના પરિણામે આદેશ ખાદ્યાન્ન સ્વાવલંબી બન્યો છે. આજે સરકાર ખાદ્યાન્ન સુરક્ષા કાયદો બનાવે છે તો તે ખેડૂતોના ભરોસે બનાવે છે, આ દેશનો ખેડૂત પુરુષાર્થ કરે ત્યારે જ સરકાર ગરીબોને અનાજ આપી શકે છે. એટલે જ ખેડૂતોને જગતના તાત કીધા છે.


    સરકારે પણ નિર્ધાર કર્યો છે કે જ્યારે વર્ષ 2022માં દેશ જ્યારે આઝાદીનું 75મું પર્વ મનાવે ત્યાં સુધીમાં દેશના ખેડૂતોની આવક બમણી કરવી છે. આ માટે સરકાર દ્વારા અનેકવિધ પગલાં ઉઠાવવામાં આવી રહ્યાં છે. ખેડૂતો માત્ર ખેતી પર જ નિર્ભર ન રહે, પરંતુ ખેતીની સાથે મૂલ્ય સંવર્ધન પ્રવૃત્તિઓમાં પણ જોડાય તે માટે સરકાર પ્રોત્સાહન આપી રહી છે. ખેતી ઉપરાંત પશુપાલન, મરઘા ઉછેર, સૌર ઊર્જા ઉત્પાદન, ઇથેનોલનું ઉત્પાદન, વગેરે જેવી પ્રવૃત્તિઓ કરે તે ઇચ્છનીય છે અને તેના માટે સરકાર વિવિધ યોજનાઓ દ્વારા ખેડૂતોને મદદ કરી રહી છે. જેથી કરી ક્યારેક કોઈ વર્ષે કુદરતી સંજોગોના કારણે પાક નબળો થાય તો પણ ખેડૂતોની આવક જળવાઈ રહે.


    પશુપાલન ઉદ્યોગને પ્રોત્સાહન મળે આ માટે કેન્દ્ર સરકાર દ્વારા નિર્ણય કરાયો છે કે પશુપાલન અને માત્સોધ્યોગ સાથે સંકળાયેલા લોકોને પણ ખેડૂતની જેમ જ કિસાન ક્રેડિટ કાર્ડ આપવામાં આવશે. જેથી હવે તેઓને વ્યવસાય કરવા કોઈ આર્થિક સંકડામણ રહેશે નહિ તથા સસ્તા દરે ધિરાણ મળશે. આ ઉપરાંત વર્ષ 2014ની સરખામણીએ આજે 25 ટકા જેટલું વધારે ધિરાણ દેશના ખેડૂતોને આપવામાં આવી રહ્યું છે. આમ ખેડૂતોને ખેતી કરવા માટે જરૂરી નાણાં અને આર્થિક ભારણ વગર મળે તે માટે કેન્દ્ર સરકાર ચિંતિત છે.

    
    
    (Release ID: 1537347) Visitor Counter : 9