      நிதி அமைச்சகம்

      தேர்தல் பத்திரத் திட்டம் 2018 தேர்தல் பத்திரங்கள் 4-வது கட்ட விற்பனை 02.07.2018 முதல் 11.-7.2018 வரை நடைபெறும்
      Posted On: 29 JUN 2018 3:12PM by PIB Chennai


    தேர்தல் பத்திரங்கள் திட்டம் 2018-ஐ மத்திய அரசு, அரசிதழில் 2018 ஜனவரி 2-ஆம் தேதி அன்று அறிவிக்கை எண் 20 என வெளியிட்டுள்ளது. இந்தத் திட்டத்தின்படி, தேர்தல் பத்திரங்களை இந்தியக் குடிமக்கள் அல்லது இந்திய கம்பெனிகள் அல்லது இந்திய நிறுவனங்கள் தேர்தல் பத்திரங்களை வாங்கிக் கொள்ளலாம். தனிநபர் ஒருவர் இந்தத் தேர்தல் பத்திரங்களை தனியாகவோ அல்லது இதர தனிநபர்களுடன் இணைந்து கூட்டாகவோ வாங்கிக் கொள்ளலாம். இந்தத் தேர்தல் பத்திரங்களை வாங்கியோரிடமிருந்து பெற்றுக் கொள்வதற்கு 1951 மக்கள் பிரதிநிதித்துவ சட்டத்தின் பிரிவு 29ஏ-ன் கீழ் பதிவு செய்யப்பட்ட, கடந்த மக்களவை தேர்தலிலோ அல்லது மாநில சட்டப்பேரவைத் தேர்தலிலோ பதிவான வாக்குகளில் குறைந்தது 1 சதவீத வாக்குகளை பெற்றுள்ள அரசியல் கட்சிகள் மட்டுமே உரிமை உள்ளவை. இந்தத் தேர்தல் பத்திரங்களைப் பெற்றுக் கொண்ட அரசியல் கட்சிகள் அங்கீகரிக்கப்பட்ட வங்கிகளில் உள்ள தங்களது வங்கிக் கணக்குகள் மூலமாக மட்டும் பணமாக்கிக் கொள்ளலாம்.


    பாரத ஸ்டேட் வங்கி இந்த நான்காவது கட்ட தேர்தல் பத்திர விற்பனையில், இந்தப் பத்திரங்களை வெளியிடவும் அவற்றை தனது அங்கீகாரம் பெற்ற (இணைக்கப்பட்ட பட்டியலில் கண்டுள்ள) 11 கிளைகள் மூலம் பணமாக்கிக் கொள்ளவும் அனுமதிக்கப்பட்டுள்ளது. 02.07.2018 முதல் 11.07.2018 வரை இந்த நடவடிக்கைகளை பாரத ஸ்டேட் வங்கி மேற்கொள்ளலாம்.


    தேர்தல் பத்திரங்கள் அவை வெளியிடப்பட்ட 15 நாட்களுக்கு மட்டுமே செல்லுபடியாகும் என்பது அனைவரின் கவனத்திற்கு கொண்டுவரப்படுகிறது. இந்த செல்லுபடியாகும் காலக்கெடுவுக்குப் பின்னர், அரசியல் கட்சிகள் தேர்தல் பத்திரங்களை தங்களது வங்கிக் கணக்குகளில் செலுத்தி பணமாக்க இயலாது. தகுதியுள்ள அரசியல் கட்சிகள் வங்கிக் கணக்குகளில் செலுத்தும் தேர்தல் பத்திரங்களின் மதிப்புத் தொகை அன்றைய தினமே அவற்றின் கணக்குகளில் வரவு வைக்கப்படும்.


    ------

    
    
    (Release ID: 1537222) Visitor Counter : 120
    
    
      Read this release in: English