      நாடாளுமன்ற விவகாரத்துறை அமைச்சகம்

      நாடாளுமன்றத்தின் மழைக்காலக் கூட்டத் தொடருக்கு முன்பாக முன்னாள் பிரதமர் டாக்டர் மன்மோகன்சிங்கை திரு. விஜய் கோயல் சந்தித்தார்
      Posted On: 28 JUN 2018 5:03PM by PIB Chennai


    வரவிருக்கும் மழைக்காலக் கூட்டத் தொடரின்போது, நாடாளுமன்றத்தை சுமுகமாக நடத்துவதற்கு அனைத்து அரசியல் கட்சிகளின் ஒத்துழைப்பைக் கோரும் அரசு முயற்சியின் ஒரு பகுதியாக, முன்னாள் பிரதமர் டாக்டர் மன்மோகன் சிங்கை நாடாளுமன்ற விவகாரங்கள், புள்ளியியல் மற்றும் திட்ட அமலாக்கத்துறை இணையமைச்சர் திரு. விஜய் கோயல் இன்று (28.06.18) சந்தித்தார்.


    எந்தப் பிரச்சினையையும் நாடாளுமன்ற அவையில் விவாதிக்க அரசு தயாராக உள்ளது என்று தெரிவித்த திரு. விஜய் கோயல், நாடாளுமன்றத்தை சுமுகமாக நடத்துவதற்கு அனைத்து அரசியல் கட்சிகளும் ஒத்துழைப்பு அளிக்க வேண்டும் என்று வலியுறுத்தினார். இந்த முயற்சியின் ஒரு பகுதியாக வரும் நாட்களில் எதிர்க்கட்சிகளின் தலைவர்களை அமைச்சர் சந்திக்கவுள்ளார்.


    டாக்டர் சிங்-உடனான சந்திப்பின்போது, மக்களவையில் 68 மசோதாக்களும், மாநிலங்களவையில் 40 மசோதாக்களும் நிலுவையில் இருப்பதாக திரு. கோயல் குறிப்பிட்டார். ஜுலை 18 முதல் ஆகஸ்ட் 10-வரை 18 நாட்கள் நடைபெறவுள்ள மழைக்கால கூட்டத் தொடரில், நாட்டின் நலன் கருதி, இந்த முக்கியமான மசோதாக்கள் நிறைவேற அனைத்து அரசியல் கட்சிகளும் ஒத்துழைப்பு அளிப்பது அவசியம் என்றும் அவர் கூறினார்.


    நாடாளுமன்றத்தை நடத்துவதற்கு, பல்வேறு எதிர்க்கட்சித் தலைவர்கள் மற்றும் உறுப்பினர்களை சந்திக்கும் அரசின் முயற்சியை வரவேற்ற டாக்டர் சிங், இரு அவைகளும் சுமுகமாக நடைபெறுவதற்கு ஆளும் கட்சிகள், எதிர்க்கட்சிகள் என இருதரப்பிற்கும் பொறுப்புள்ளது என்றார்.


    ----

    
    
    (Release ID: 1537037) Visitor Counter : 37
    
    
      Read this release in: English