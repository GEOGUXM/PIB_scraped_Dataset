      பாதுகாப்பு அமைச்சகம்

      மற்றொரு கடற்பயணத்திற்கு கமாண்டர் அபிலாஷ் டாமி தயாராகிறார்
      Posted On: 28 JUN 2018 12:42PM by PIB Chennai


    எந்திரம் பொருத்தப்படாத பாய்மரப் படகின் மூலம், இரண்டாவது முறையாக உலகைச் சுற்றிவரும் கடற்பயணத்தை தனிநபராக மேற்கொள்ள கமாண்டர் அபிலாஷ் டாமி தயாராகிறார். கோல்டன் க்ளோப் ரேஸ் (ஜி.ஜி.ஆர்.) எனப்படும் 30,000 மைல் தூர கடற்பயணம் அடுத்த மாதம் முதல் தேதி தொடங்கவுள்ள நிலையில் அவர், ஒருசில நாட்களுக்குமுன், ஃபிரான்ஸில் உள்ள லெ சேபில்ஸ் டாலனுக்கு சென்றுள்ளார். பயணத் தொடக்கத்தில் 18 பேர் பங்கேற்பார்கள். இந்தப் பயணத்தில் இந்தியக் கப்பற்படையின் கமாண்டர் டாமி சிறப்பு அழைப்பாளராக சென்றுள்ளார்.


    இடையில் நிறுத்தப்படாமல், யாருடைய உதவியும் இல்லாமல் தனிநபராக 312 நாட்களில் உலகக் கடற்பயணத்தை சர் ராபின் நாக்ஸ்-ஜான்ஸ்டன் முதலும் முடிவுமாக வெற்றிகரமாக நிறைவு செய்த 50-வது ஆண்டினை நினைவுகூறும் விதமாக இந்தப் பயணத்திற்கு ஏற்பாடு செய்யப்பட்டுள்ளது.


    தொழில்நுட்ப மாற்றத்தைத் தவிர, ஜி.ஜி.ஆர்-ன் சாதனங்கள், கருவிகள், படகு ஆகியவை சர் ஜான்ஸ்டன் பயன்படுத்தியதைப் போன்றே அமைக்கப்பட்டது மிகப்பெரிய சவாலாகும். வரைபடங்களைப் பயன்படுத்தி, நட்சத்திரங்களைக் கொண்டு வழி தேடிச் செல்வதாக இந்தப் பயணம் அமைந்திருக்கும். வெளியுலகத்தோடு தொடர்பு கொள்வதும், வரம்புக்கு உட்பட்டதாகவே இருக்கும். அவசர மருத்துவ ஆலோசனைக்காக மட்டும் பயன்படுத்தும் செயற்கைக்கோள் தொலைபேசி அளிக்கப்படும். 2012-13-ல் ஐஎன்எஸ் மாதே படகில் 151 நாட்கள் பயணம் செய்து, உலகக் கடற்பயணத்தை முதன்முறையாக மேற்கொண்ட முதலாவது இந்தியர் என்ற பெருமையைப் பெற்றவர் கமாண்டர் டாமி.


    லெ சேபில்ஸ் டாலனிலிருந்து தொடங்கி, படகுப் பயணிகள் தெற்கு நோக்கி நன்னம்பிக்கை முனைவரை சென்று, சர்வதேச எல்லையை கடப்பதற்கு தென்துருவம் வரை கிழக்கு நோக்கியப் பயணம் தொடரும். பின்னர், கேப் ஆஃப் ஹார்ன்-ஐ கடந்து, இறுதிகட்டத்தை எட்டுவதற்கு அட்லாண்டிக் கடலின் வடக்குப் பகுதியில் பயணம் தொடங்கும். இந்தப் பயணத்தை 311 நாட்களில், அதாவது சர் ஜான்ஸ்டன் எடுத்துக் கொண்ட காலத்தைவிட, ஒருநாள் குறைவாக பூர்த்தி செய்ய கமாண்டர் டாமி திட்டமிட்டுள்ளார்.


    -------

    
    
    (Release ID: 1537038) Visitor Counter : 25
    
    
      Read this release in: English , Malayalam