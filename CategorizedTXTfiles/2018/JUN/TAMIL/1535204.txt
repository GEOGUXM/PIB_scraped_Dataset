      தொலைதொடர்பு மற்றும் தகவல் தொழில்நுட்ப அமைச்சகம்

      “தொலைத்தொடர்புத்துறையின் மக்கள் நலன் சார்ந்த முன் முயற்சிகள் மற்றும் அறிவார்ந்த முதலீடுகள், நாட்டின் சமூக-பொருளாதார வளர்ச்சிக்கு பெரும் ஊக்கமளிப்பதாக அமையும்”: மனோஜ் சின்ஹா
      Posted On: 12 JUN 2018 2:30PM by PIB Chennai


    “நேர்மையான நோக்கம்-நேர்த்தியான வளர்ச்சி” என்பதை முழுமையாக செயல்படுத்தும் நோக்கில், வலுவான டிஜிட்டல் இணைப்புகளை ஏற்படுத்தி, குடிமக்கள் சார்ந்த சேவைகளை வழங்கியதன் மூலம், கடந்த 4 ஆண்டுகளில் நாட்டை சமூக-பொருளாதார வளர்ச்சிக்கு அழைத்துச் சென்ற மத்திய அரசின் முக்கியத் துறை என்பதை தொலைத்தொடர்புத்துறை மெய்ப்பித்துள்ளதாக மத்திய தொலைத்தொடர்புத்துறை இணையமைச்சர் (தனிப்பொறுப்பு) திரு. மனோஜ் சின்ஹா தெரிவித்துள்ளார்.


    மத்தியில் தேசிய ஜனநாயக கூட்டணி அரசு பொறுப்பேற்று 4 ஆண்டுகள் நிறைவடைந்ததையொட்டி, மத்திய அமைச்சர் திரு. மனோஜ் சின்ஹா, புதுதில்லியில் இன்று செய்தியாளர்கள் மற்றும் ஊடகவியலாளர்களை சந்தித்து, 4 ஆண்டு சாதனைகள் மற்றும் சிறப்பு அம்சங்கள் குறித்து எடுத்துரைத்தார். தொலைத்தொடர்புத்துறை செயலாளர் திருமதி. அருணா சுந்தரராஜன், அஞ்சல்துறை செயலாளர் திரு. அனந்த நாராயணன் நந்தா ஆகியோரும் இந்த செய்தியாளர் சந்திப்பின்போது உடன் இருந்தனர்.


    அப்போது பேசிய திரு. மனோஜ் சின்ஹா, அலைக்கற்றை ஏலத்தை வெளிப்படையாக நடத்தியதன் மூலம், மக்களிடமிருந்த அவநம்பிக்கையைப் போக்கியதுடன், பாரத் நெட் போன்ற டிஜிட்டல் கட்டமைப்புத் திட்டங்களைச் செயல்படுத்தி, நாட்டில் டிஜிட்டல் பிணைப்பை ஏற்படுத்தியது போன்றவை தொலைத்தொடர்புத்துறையின் மாபெரும் சாதனையாக கருதப்படுகிறது என்றார். அஞ்சல்துறையை பொருத்தவரை, இத்துறையின் வணிக நடவடிக்கைகளை திறம்பட கையாண்டதுடன், உள்ளார்ந்த நிதி சேவைகள், குடிமக்கள் நலன்சார்ந்த சேவைகளை யாரும் நெருங்க முடியாத அளவிற்கு மேற்கொண்டது மற்றும் வாடிக்கையாளர்களின் தேவைகளைப் பூர்த்தி செய்யும் வகையில் துறையின் செயல்பாடுகளை மாற்றியமைத்தது முக்கிய சாதனை என்றும் தெரிவித்தார்.


    கடந்த 4 ஆண்டுகளில் தொலைத்தொடர்புத்துறை பல்வேறு புரட்சிகரமான மாற்றங்களைச் சந்தித்துள்ளது:

      * நாட்டில் தொலைத்தொடர்பு கட்டமைப்பு மற்றும் சேவைகளுக்காக அரசால் செலவிடப்படும் தொகை, 2009 – 2014 காலக்கட்டத்தில் ரூ.9,900 கோடியாக இருந்த நிலையில், 2014 – 2019 காலக்கட்டத்தில் ரூ.60,000 கோடி அளவிற்கு 6 மடங்கு உயர்த்தப்பட்டது.
      * ஒட்டுமொத்த தொலைத்தொடர்பு அடர்த்தி விகிதம் 75% லிருந்து 93%-ஆக உயர்வு.
      * இணையதள இணைப்பு 75% மேல் அதிகரித்து, பயன்படுத்துவோர் எண்ணிக்கை 251 மில்லியனிலிருந்து 446 மில்லியனாக உயர்ந்துள்ளது.
      * செல்போன் கோபுரங்களின் எண்ணிக்கை 2 மடங்குக்குமேல் அதிகரிப்பு-7.9 லட்சத்திலிருந்து 18 லட்சமாக உயர்வு.
      * நாடு முழுவதும் பதிக்கப்பட்ட கண்ணாடி இழை வடங்களின் அளவு, 7 லட்சம் கிலோமீட்டரிலிருந்து 14 லட்சம் கிலோமீட்டர் அளவுக்கு 2 மடங்கு அதிகரிப்பு.
      * நாடு முழுவதும் உள்ள நுகர்வோர் பயனடையும் விதமாக பெருமளவு கட்டணக் குறைப்பு - சராசரி குரல் கட்டணம் 67% அளவிற்கும், இணையதள கட்டணம் 93% அளவிற்கும் குறைப்பு.
      * அகண்ட அலைக்கற்றை சேவை 7 மடங்கு வளர்ச்சி – 61 மில்லியனிலிருந்து 412 மில்லியன் வாடிக்கையாளர்கள் அளவிற்கு அதிகரிப்பு.
      * தொலைத்தொடர்புத்துறை அன்னிய நேரடி முதலீடு வரவு 5 மடங்கு உயர்வு – 2015–2016-ல் 1.3 பில்லியன் டாலர் என்ற அளவிலிருந்து 2017–2018-ல்(2017 டிசம்பர்வரை) 6.1 பில்லியன் டாலராக அதிகரிப்பு.

    “அனைவரும் இணைவோம், அனைவரும் உயர்வோம்” என்ற பிரதமரின் குறிக்கோளை பிரதிபலிக்கும் விதமாக, இதுவரை தொலைத்தொடர்பு இணைப்பு சென்றடையாதவர்களை, பாரத் நெட் போன்ற கிராமப்புற டிஜிட்டல் கட்டமைப்பு திட்டங்கள், வடகிழக்கு மண்டலம், இடதுசாரி தீவிரவாதத்தால் பாதிக்கப்பட்ட பகுதிகள், அந்தமான்-நிக்கோபார் மற்றும் லட்சத்தீவுகளுக்கான சிறப்புத் திட்டங்கள் மூலமாக இணைப்பு வசதி ஏற்படுத்தப்பட்டுள்ளது.


    தொழில்நுட்ப வளர்ச்சி சார்ந்த உலக அரங்கில் இந்தியாவை முன்னிலைப்படுத்த பல்வேறு முன்முயற்சிகளை தொலைத்தொடர்புத்துறை மேற்கொண்டுள்ளது. 3ஜி மற்றும் 4ஜி போன்றவற்றை தொலைத்தொடர்புத்துறை தவறவிட்டுவிட்டதாக குறிப்பிட்ட அமைச்சர், 5ஜி-யை தவறவிடமுடியாது என்றார். , மக்கள் நலனுக்கான புதிய தொழில்நுட்பங்களில், துடிப்பான செயல்பாடு, திட்டமிடல் மற்றும் முதலீடு போன்றவற்றை ஊக்குவிக்கும் நடவடிக்கைகள் மேற்கொள்ளப்பட்டு வருகிறது. இந்தியாவில் 5ஜி அலைவரிசை தொடர்பாக உயர்மட்ட அமைப்பு ஒன்று ஏற்படுத்தப்பட்டு, அரசின் பட்ஜெட் ஆதரவுடன் 5ஜி சோதனை அமைப்பு ஒன்று உருவாக்கப்பட்டுள்ளது. அத்துடன், வரைவு தேசிய டிஜிட்டல் தொலைத்தொடர்பு கொள்கை 2018 , ஏற்கனவே பொது மக்கள் கருத்துக் கேட்புக்கு விடப்பட்டு, அடுத்த 5 ஆண்டுகளில் தொலைத்தொடர்புத்துறையை வழி நடத்துவதற்கான விருப்ப இலக்குகளும் நிர்ணயிக்கப்பட்டுள்ளது.


    கடந்த 4 ஆண்டுகளில், நாட்டில் உள்ள அஞ்சல் அலுவலகங்களின் அடையாளத்தை முற்றிலும் மாற்றியமைக்கும் விதமாக உருமாற்ற முயற்சிகள் தொடங்கப்பட்டுள்ளது. வர்த்தக நடவடிக்கைகள் தேக்கமடைந்திருந்த நிலையை மாற்றி, அஞ்சல்துறை தற்போது குடிமக்கள் நலன்சார்ந்த சேவைகளை வெற்றிகரமாக வழங்கி வருகிறது. இது அஞ்சல்துறையின் தனித்துவ அடையாளம் – ஈடுஇணையற்ற நாடு தழுவிய செயல்பாடு போன்றவற்றுடன் பெரு நகரங்கள் அல்லாத பகுதிகளிலும் மக்களின் வலுவான நம்பிக்கையைப் பெற்றுள்ளது.


    அஞ்சல்துறையின் நான்கு ஆண்டு சாதனைகள் குறித்த சுருக்கம்:

      * விரைவு அஞ்சல் மூலம் கிடைத்த ஆண்டு சராசரி வருவாய் இரு மடங்காகியிருக்கிறது. 2006-14 ஆம் ஆண்டுகளில் ரூ. 788 கோடி வருவாய் கிடைத்தது. அது 2014-18ம் ஆண்டுகளில் ரூ. 1682 கோடியாக அதிகரித்துள்ளது.
      * மின் வணிகம் மூலம் 2017-18ம் ஆண்டில் மொத்தம் ரூ. 415 கோடி வருவாய் கிடைத்துள்ளது. முந்தைய நிதியாண்டின் வருவாயை விட 20 சதவீதம் உயர்வு ஆகும்.
      * வணிக வளர்ச்சிக்கு உதவும் வகையில் பார்சலுக்கென்று தனியாக ஓர் இயக்ககம் அமைக்கப்பட்டுள்ளது.
      * இந்திய அஞ்சல் செலுத்துகை வங்கி ( India Post Payments Bank ) தொடங்கப்பட்டுள்ளது. இதற்கான கிளைகள் நாடு முழுவதும் 650 இடங்களில் அமைக்கப்பட்டுள்ளன. பல்வேறு வழிகளில் முழுமையான நிதிச் சேவைகளை இக்கிளைகள் நிறைவேற்றுகின்றன.
      * 2016ம் ஆண்டு டிசம்பர் முதல் அஞ்சல் துறையின் தானியங்கி பணப்பட்டுவாடா மையங்கள் ( ATMs ) 995 இடங்களில் அமைக்கப்பட்டுள்ளன. இவை மற்ற வங்கிகளுடன் இணைந்து சேவை புரிகின்றன. இந்த ஏடிஎம் மையங்களில் பணப் பரிமாற்றமும் நடைபெறுகிறது.
      * அனைத்து அரசு வங்கிகளிலும் உள்ள மொத்தம் 1.30 கோடி கணக்குகள் உள்பட நாடு முழுவதும் அஞ்சல் நிலையங்களில் “சுகன்யா சம்ரிதி” என்ற பெயரில் 1.18 கோடி கணக்குகள் தொடங்கப்பட்டுள்ளன.
      * ஆதார் எண் பதிவேற்றுவதற்கும், புதுப்பித்தலுக்கும் நாடு முழுவதும் 13,150க்கும் மேற்பட்ட அஞ்சலகங்களில் மையங்கள் 7 மாதங்களாக இயங்குகின்றன. இவற்றில் 7 லட்சத்துக்கும் மேற்பட்டோர் பதிவு செய்துள்ளனர், புதுப்பித்துள்ளனர்.
      * வெளியுறவு அமைச்சகத்துடன் இணைந்து நாடு முழுவதும் 213 அஞ்சலக பாஸ்போர்ட் சேவை மையங்கள் இயங்கி வருகின்றன. அப்பகுதியில் 50 கி.மீ. சுற்று வட்டாரத்தில் உள்ளவர்களுக்கு பாஸ்போர்ட் வழங்குவதற்காக இவை செயல்பட்டு வருகின்றன. இந்த மையங்களில் மொத்தம் 10 லட்சத்துக்கும் மேற்பட்ட பாஸ்போர்ட் வழங்குவதற்கான பணி பைசல் செய்யப்பட்டுள்ளது.
      * அஞ்சலக ஆயுள் காப்பீட்டுத் திட்டம் ( Postal Life Insurance ), ஊரக அஞ்சல் ஆயுள் காப்பீட்டுத் திட்டம் ( Rural Postal Life Insurance ) ஆகியவை குறைந்த பிரீமியம், நிறைந்த போனஸ் என்ற நோக்கத்தின் அடிப்படையில் சேவை வழங்கப்படுகிறது. இந்தப் பலன் மேலும் பலருக்குச் சென்றடைய வேண்டும் என்பதற்காக நடவடிக்கை எடுக்கப்பட்டு வருகிறது.
      * அஞ்சல் ஆயுள் காப்பீட்டுத் திட்டத்தின் ( Postal Life Insurance ) பலன்கள் அரசு, அரசு சார்பு துறைகளின் ஊழியர்களுக்கு மட்டுமின்றி ஆசிரியர்கள், வழக்குரைஞர்கள், பொறியாளர்கள், மருத்துவர்கள், பட்டயக் கணக்காளர்கள் ஆகியோருக்கும் பங்குச் சந்தைகளின் பட்டியலில் இடம்பெற்றுள்ள நிறுவனங்களில் பணியாற்றுவோருக்கும் போய்ச் சேர வகை செய்யப்பட்டுள்ளது.
      * முழுமையான கிராம காப்பீட்டுத் திட்டத்தின் ( Sampoorna Bima Gram Yojana ) கீழ் ஒவ்வொரு வீட்டிலும் குறைந்தது ஒருவர் காப்பீட்டுத் திட்டத்தில் இடம்பெற வேண்டும். நாடு முழுவதும் உள்ள 1,244 கிராமங்களில் வசிப்போருக்கு இப்பலன் கிடைக்கும். 2019ம் ஆண்டு மார்ச் மாதத்துக்குள் 10 ஆயிரம் பேருக்கு இத்திட்டத்தைச் செயல்படுத்துவதற்கு இலக்கு நிர்ணயிக்கப்பட்டுள்ளது.
      * அஞ்சல் துறையிலிருந்து தனியாக இயங்கும் அஞ்சல் ஆயுள் காப்பீடு மற்றும் ஊரக அஞ்சல் ஆயுள் காப்பீட்டுத் திட்டம் ஆயுள் காப்பீட்டுப் பலனை அடையாதவர்களுக்கு உதவும் வகையில் செயல்படுத்தப்படுகின்றன.
      * அஞ்சல் தலையைப் பொழுதுபோக்குக்காகவும் ஆய்வுக்காகவும் சேகரிப்பதை ஊக்குவிக்கும் வகையிலான உதவித் தொகையில் “தீனதயாள் ஸ்பார்ஷ்” ( Deen Dayal SPARSH ) எனப்படும் உதவித் தொகை 2017ம் ஆண்டு நவம்பரில் அறிமுகப்படுத்தப்பட்டது. இது சிறுவர்களிடையே அஞ்சல் தலை சேகரிப்பை ஊக்குவிக்க தொடங்கப்பட்டது. இதன் கீழ் ஆண்டுதோறும் 920 பேருக்கு உதவித் தொகை வழங்கப்படும்.
      * கிராம அஞ்சல் சேவகர்களுக்கு ( Gramin Dak Sewaks ) 56 சதவீதம் ஊதியம் மற்றும் படிகள் உயர்வு அளிக்கப்பட்டுள்ளது. இதன் மூலம் இரண்டரை லட்சத்துக்கும் மேற்பட்டோரும் அவர்களது குடும்பத்தினரும் பலனடைந்துள்ளனர்.
      * அஞ்சல் துறையில் தொழில்நுட்பத்துக்கான முதலீடு இரு மடங்காக உயர்த்தப்பட்டது. 2010-14ம் ஆண்டுகளில் ரூ.434 கோடி முதலீடு செய்யப்பட்டது. 2014-18ம் ஆண்டு அது ரூ. 1000 ஆக உயர்த்தப்பட்டது.
      * அஞ்சலகங்களில் உள்ள கிராம அஞ்சல் சேவகர்கள் பயன்படுத்த சிம்கார்டு அடிப்படையில் இயங்கும் 62 ஆயிரத்துக்கு மேற்பட்ட சாதனங்கள் வழங்கப்பட்டுள்ளன. டிஜிட்டல் முறையில் நிதிகளைக் கையாள்வதற்கு உதவும் வகையில் இவை வழங்கப்பட்டுள்ளன. 2018ம் ஆண்டு இறுதியில் நாடு முழுதும் ஒரு லட்சத்து 30 ஆயிரம் கிளை அஞ்சலகங்களில் வழங்க இலக்கு நிர்ணயிக்கப்பட்டுள்ளது.
      * மூன்று கோடிக்கு மேற்பட்ட பணப்பரிமாற்றங்கள் இதுவரை கையாளப்பட்டுள்ளன. இதன் மூலம் மொத்தம் ரூ. 3,800 கோடி அளவுக்கு பணப் பரிவர்த்தனை மேற்கொள்ளப்பட்டுள்ளது.
      * அஞ்சல்காரர் கைபேசி செயலி ( Postman mobile application ) அறிமுகம் செய்யப்பட்டுள்ளது. இது பணம் உள்பட அனைத்து அஞ்சல் பட்டுவாடா குறித்த தகவலை அவ்வப்போது தெரிந்து கொள்ளலாம்.

    “ அஞ்சல் துறையின் இரு பிரிவுகளும் இத்தகைய பலன்கள் நாட்டின் மூலை முடுக்குகளில் உள்ள அனைவரையும் சென்றடைவதற்காக செயல்படுத்தப்பட்டு வருகின்றன. டிஜிட்டல் இந்தியா ( Digital India ), நிதி சேர்த்தல் ( Financial Inclusion ) ஆகிய அரசின் தலைமைத் திட்டங்களுக்குத் துணை புரியும் வகையில் இத்திட்டம் செயல்படுத்தப்படுகிறது. வளர்ச்சியை எட்டும் கடைசி நபரின் முகமலர்ச்சியில் உற்சாகமும் உத்வேகமும் அடையும் வகையில் இந்த முயற்சிகள் தொடரும். சாமானிய மக்களுக்காக பண்டிட் தீனதயாள் உபாத்யாயவின் தத்துவப் பாதையில் இவை நிறைவேற பாடுபடுவோம்” என்று திரு. சின்ஹா கூறி நிறைவு செய்தார்.


    ***********

    
    
    (Release ID: 1535204) Visitor Counter : 118
    
    
      Read this release in: English
    
    
    

*