      குடியரசுத் தலைவர் செயலகம்

      குடியரசுத்தலைவர் மாளிகையில் நடைபெற்ற 49வது ஆளுநர்கள் மாநாடு நிறைவடைந்தது; நவீன தொழில்நுட்பங்களை பின்பற்றுவதன் மூலம் ஆளுநர் மாளிகைகள் முன்மாதிரியாகத் திகழ வேண்டும்; நிறைவுரையில் குடியரசுத்தலைவர் வலியுறுத்தல்
      Posted On: 05 JUN 2018 2:43PM by PIB Chennai


    குடியரசுத்தலைவர் மாளிகையில் நடைபெற்ற இரண்டுநாள் 49வது ஆளுநர்கள் மாநாடு இன்று (05.06.2018) நிறைவடைந்தது.


    மாநாட்டில் நிறைவுரையாற்றிய குடியரசுத்தலைவர் திரு.ராம்நாத் கோவிந்த், இம்மாநாட்டில் பங்கேற்ற ஆளுநர்கள் பல அர்த்தமுள்ள விவாதங்களை முன்வைத்ததற்கு மனநிறைவு தெரிவித்தார். மாநாட்டில் விவாதிக்கப்பட்ட அம்சங்கள், ஒவ்வொரு இந்தியரின் வாழ்க்கையை மேம்படுத்துவது என்ற அரசின் தேசிய அளவிலான முயற்சிகளுக்கு வலு சேர்ப்பதாக அமையும் என்றும் அவர் நம்பிக்கை தெரிவித்தார்.


    நவீன தொழில்நுட்பங்கள் மற்றும் நடைமுறைகளைப் பின்பற்றுவதில் ஆளுநர் மாளிகைகள் முன்னோடியாக திகழவேண்டும் என குடியரசுத்தலைவர் கேட்டுக் கொண்டார். நிகழ்நேர கட்டுப்பாட்டகம் உள்ளிட்ட தகவல் தொழில்நுட்பம் சார்ந்த பலவித முன்முயற்சிகளை பயன்படுத்தி, வலுவான விளக்கத்தை அளிப்பதன் மூலம், ஆளுநர் மாளிகைகள் மற்ற அமைப்புகளை ஊக்கப்படுத்த வேண்டும் எனவும் அவர் வலியுறுத்தினார்.


    பல்கலைக்கழகங்களின் சமுதாயப் பொறுப்புணர்வுகளை நிறைவேற்றும்படி, பல்கலைக்கழகங்களை ஆளுநர்கள் ஊக்கப்படுத்த வேண்டும் என்றும் குடியரசுத்தலைவர் கேட்டுக்கொண்டார். பல்கலைக்கழக மாணவர்கள் கிராமங்களுக்கு அடிக்கடி சென்றுவரச் செய்ய வேண்டும். அவர்கள் கிராம மக்களிடம் கலந்துரையாடி, தூய்மைப்பணி, எழுத்தறிவு, தடுப்பூசி மற்றும் ஊட்டச்சத்து திட்டங்கள் பற்றி எடுத்துரைக்க அறிவுறுத்த வேண்டும். தூய்மைப் பயிற்சி்த் திட்டங்களை மேலும் திறமுள்ளவையாக மேற்கொள்வது குறித்து துணைவேந்தர்களுடன் ஆளுநர்கள் விவாதிக்க வேண்டும் எனவும் குடியரசுத்தலைவர் கேட்டுக் கொண்டார்.


    குடியரசுத்துணைத் தலைவர், பிரதமர் மற்றும் உள்துறை அமைச்சர் ஆகியோரும் இந்த மாநாட்டு நிறைவு நிகழ்ச்சியில் உரையாற்றினர். முன்னதாக இன்று காலை, மகாத்மா காந்தியின் 150-வது பிறந்தநாள் நிறைவுவிழா கொண்டாட்டங்கள் குறித்து ஆளுநர்கள் மாநாட்டில் விவாதிக்கப்பட்டது. கிராம சுயஆட்சித்திட்டம் மற்றும் துய்மைப் பயிற்சிகள் குறித்த விளக்கங்களும் அளிக்கப்பட்டது, ஆளுநர்கள் / துணை நிலை ஆளுநர்கள் தத்தமது கருத்துக்களை எடுத்துரைத்தனர்.


    குடியரசுத்தலைவரின் முழுமையான உரையை படிக்க www.pib.nic.in என்ற இணைய தளத்தைப் பார்க்கவும்.


    ------

    
    
    (Release ID: 1534437) Visitor Counter : 39
    
    
      Read this release in: English , Hindi , Marathi