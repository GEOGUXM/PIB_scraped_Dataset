      மனித வள மேம்பாட்டு அமைச்சகம்

      01.07.2021 முதல் பல்கலைக்கழகங்களின் உதவிப் பேராசிரியர்கள் நேரடி நியமனத்திற்கு பிஎச்.டி பட்டம் கட்டாயமாகும் – திரு.பிரகாஷ் ஜவடேகர்
      Posted On: 13 JUN 2018 7:05PM by PIB Chennai


    பல்கலைக்கழகங்கள் மற்றும் கல்லூரிகளில் சிறந்த தரம் வாய்ந்த ஆசிரியர்கள் மற்றும் இதர கல்வியியல் ஊழியர்களைப் பணியமர்த்தும் வகையில், பல்கலைக்கழக மானியக் குழு புதிய விதிமுறைகளை வெளியிட்டுள்ளது. புதுதில்லியில் செய்தியாளர்களிடம் பேசிய மத்திய மனித வள மேம்பாட்டுத்துறை அமைச்சர் திரு.பிரகாஷ் ஜவடேகர் இத்தகவலைத் தெரிவித்தார். விதிமுறைகளின் முக்கிய அம்சங்கள் பின்வருமாறு :

     1. 2010- ஆம் ஆண்டின் முந்தைய விதிமுறைகளின்படி வழங்கப்பட்ட ஆசிரியர்களுக்கான ஊக்கத்தொகை மற்றும் அதன் தொடர்ச்சியாக மேற்கொள்ளப்பட்ட திருத்தங்கள் தொடர்ந்து செயல்படுத்தப்படும். இதில் எம்.பில் / பிஎச்.டிக்கான ஊக்கத்தொகைகளும் அடங்கும்.
     2. கல்வியியல் திறன் குறியீடு அடிப்படையிலான திறன் சார்ந்த மதிப்பீட்டு முறை அகற்றப்பட்டுள்ளது. புதிய எளிமையான மதிப்பீட்டு முறை அறிமுகப்படுத்தப்பட்டுள்ளது. ஆராய்ச்சி முடிவுகளை மேம்படுத்த பல்கலைக்கழகங்களுக்கு ஆராய்ச்சி மதிப்பெண்கள் சேர்க்கப்பட்டுள்ளன.
     3. உயர் கல்விக்கான தர கவுன்சிலின் கீழ் பல்கலைக்கழக ஆசிரியர்களுக்கு வழங்கப்படும் பதவி உயர்வு முறை ஆராய்ச்சி சார்ந்ததாக மாற்றப்பட்டுள்ளது. கல்லூரி ஆசிரியர்களைப் பொறுத்தவரை, கல்வி கற்பிப்பதில் அதிக கவனம் செலுத்தப்படும்.
     4. கல்லூரிகளில் முதல் முறையாக பேராசிரியர் பதவி வரை பதவி உயர்வுக்கு வகை செய்யப்பட்டுள்ளது.
     5. பல்கலைக்கழகங்கள் மற்றும் கல்லூரிகளில் உதவிப் பேராசிரியர்களைப் பணியமர்த்த, உலக அளவில் 500 சிறந்த கல்வி நிறுவனங்கள் மற்றும் பல்கலைக்கழகங்களில் ஏதாவது ஒன்றில் பிஎச்.டி பட்டம் பெற்றிருக்க வேண்டும் என்ற சிறப்பு விதி சேர்க்கப்பட்டுள்ளது.
     6. பல்கலைக்கழகங்கள்/கல்லூரிகள்/உயர்கல்வி நிறுவனங்களில் உதவிப் பேராசிரியர்களை புதிதாக பணியமர்த்துவதற்கு ஒருமாத கட்டாய ஊக்குவிக்கும் பயிற்சி அறிமுகம் செய்யப்பட்டுள்ளது.
     7. 01.07.2021 முதல் கல்லூரிகளில் உதவிப் பேராசிரியர் (தேர்வு நிலை) பதவி உயர்வுக்கு பிஎச்.டி பட்டம் கட்டாயமாக்கப்பட்டுள்ளது. பல்கலைக்கழகங்களில் உதவிப் பேராசிரியர்கள் நேரடி நியமனத்துக்கு பிஎச்.டி பட்டம் அவசியமாகும்.
     8. முதல் முறையாக பல்கலைக்கழகங்கள் மற்றும் கல்லூரிகளில் உயர் கல்விக்கான தரக் கவுன்சிலின் கீழ் திறந்தவெளி ஆன் லைன் படிப்பு, மின்னணு சேர்க்கை மூலம் தகுதி அடிப்படையில் சேர்க்கை நடைபெறும்.
     9. மாநிலத்திற்குள் உள்ள பல்கலைக்கழகங்களில் ஆராய்ச்சி தொகுதிகள் உருவாக்கப்படும். உயர்க்கல்வி நிறுவனங்களுக்கு இடையே ஆராய்ச்சி வசதிகள் திறன் மற்றும் உள்கட்டமைப்பு வசதிகளை முழுமையாக பயன்படுத்தும் வகையில், ஒருங்கிணைப்பு மேற்கொள்ளப்படும்.
    10. பல்கலைக்கழகங்களில் தற்போது, அனுமதிக்கப்பட்டுள்ள பேராசிரியர்களின் எண்ணிக்கையில் 10 சதவீதம் வரை மூத்த பேராசிரியர்கள் நியமிக்கப்படுவார்கள். மூத்த பேராசிரியர்கள் நேரடி நியமனத்தின் மூலமும், உயர் கல்வி தர கவுன்சிலின் கீழ் பதவி உயர்வு மூலமும் நியமிக்கப்படுவார்கள்.
    11. பிஎச்.டி/எம்.பில் படிப்பவர்களை மேற்பார்வையிட கல்லூரி ஆசிரியர்களுக்கு தேவையான வசதிகளைப் பல்கலைக்கழகங்கள் அனுமதித்து வழங்கும்.
    12. பல்கலைக்கழகங்கள் மற்றும் கல்லூரிகளில் விளையாட்டுக்களை மேம்படுத்த, ஒலிம்பிக், ஆசிய விளையாட்டுப் போட்டிகள், காமன்வெல்த் விளையாட்டுப் போட்டிகளில் பதக்கம் வென்றவர்களுக்கென சிறப்புப் பிரிவு அவர்களது தகுதி அடிப்படையில் ஏற்படுத்தப்படும். அவர்கள் உடற்கல்வியியல் உதவி இயக்குநர் / கல்லூரி இயக்குநர் மற்றும் துணை இயக்குநர் பதவிகளில் நியமிக்கப்படுவார்கள்.

    பல்கலைக்கழகத்தில் உதவிப் பேராசிரியர் பணியிடங்களுக்கு நேரடி நியமனம் செய்ய பிஎச்.டி பட்டம் 2021 ஜூலை 1-ஆம் தேதி முதல் செயல்படுத்தப்படும். அதே சமயம் கல்லூரிகளில் உதவிப் பேராசிரியர் பணியிடங்களுக்கு முதுநிலைப் பட்டத்துடன் தேசிய நுழைவுத் தேர்வு அல்லது பிஎச்.டி பட்டத்துடன், நேரடி நியமனம் செய்யும் முறை தொடரும்.


    *****

    
    
    (Release ID: 1535514) Visitor Counter : 108
    
    
      Read this release in: English , Bengali
    
    
    

12.