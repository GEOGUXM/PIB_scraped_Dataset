      நிதி அமைச்சகம்

      ஆசிய அடிப்படை வசதி முதலீட்டு வங்கியின் மூன்றாவது ஆண்டுக் கூட்டத்தை பிரதமர் தொடங்கி வைக்கிறார்
      Posted On: 22 JUN 2018 3:56PM by PIB Chennai


    மும்பையில் டிரைடண்ட் ஹோட்டல் / ஒபராய் ஹோட்டல் மற்றும் கவின் கலைகளுக்கான தேசிய மையம் ஆகியவற்றில் 2018 ஜூன் 25, 26 ஆகிய தேதிகளில் ஆசிய அடிப்படை வசதி முதலீட்டு வங்கியின் (ஏஐஐபி) மூன்றாவது ஆண்டுக் கூட்டம் நடைபெறுகிறது. இந்தக் கூட்டத்திற்கு மத்திய அரசின் நிதியமைச்சகத்தின் பொருளாதார விவகாரங்கள் துறை, ஆசிய அடிப்படை வசதி முதலீட்டு வங்கி ஆகியன இணைந்து ஏற்பாடு செய்துள்ளன.


    இந்த ஆண்டுக் கூட்டத்திற்கான மையக் கருத்து “ அடிப்படை வசதிக்கு நிதி திரட்டுதல்: புதுமைப் படைப்பும், ஒத்துழைப்பும் “ என்பதாகும். இந்தக் கூட்டத்தில் பல்வேறு அமைப்புகளின் தலைவர்கள், அரசின் பல்வேறு நிலைகளைச் சேர்ந்த அலுவலர்கள், நல்ல அடிப்படை வசதி முதலீடுகள் மூலம் நிலையான எதிர்காலத்தை உருவாக்குவது பற்றிய தங்கள் கருத்துக்களையும், அனுபவங்களையும் இந்தக் கூட்டத்தில் பகிர்ந்துக் கொள்வார்கள்.


    இந்த ஆண்டு ஆசிய அடிப்படை வசதி அமைப்பு தொடங்கப்படுகிறது. இந்த அமைப்பு அடிப்படை வசதித் திட்டங்களை செயல்படுத்துவோரை ஒன்றிணைத்து செயல் நிலையில் சாத்தியமான திட்ட அடிப்படையிலான விவாதங்களை நடத்தும். முக்கியமான அடிப்படை வசதி தேவைகளுக்கு புதுமையான நிதித் திட்டங்களை உருவாக்குவது குறித்து இந்த அமைப்பு கவனம் செலுத்தும்.


    இந்த இரண்டு நாள் கூட்டத்தில் உயர்நிலைக் கொள்கை வகுப்பாளர்கள், ஆசிய அடிப்படை வசதி முதலீட்டு வங்கி உறுப்பு நாடுகளின் அமைச்சர்கள், கூட்டாண்மை நிறுவனங்களின் பிரதிநிதிகள், தனியார் துறையினர் மற்றும் சிவில் சமுதாய அமைப்புகளின் பிரதிநிதிகள் ஆகியோர் பங்கேற்கின்றனர். கூட்ட விவாதங்களை முன்னின்று நடத்த பல்வேறு துறைகளின் முன்னணி நிபுணர்கள் கூட்டத்தில் பங்கேற்பார்கள். ஆசியாவின் அடிப்படை வசதி இடைவெளியை சுற்றுச்சூழலுக்கும், சமுதாயத்திற்கும் ஏற்ற வகையில் நிரப்புவதற்கான கருத்துக்களையும், அவர்கள் பகிர்ந்து கொள்வார்கள்.


    அரசின் உயர்நிலை அதிகாரிகள் கூட்டத்தில் பங்கேற்கிறார்கள். பாரத பிரதமர் திரு. நரேந்திர மோடி, இந்த மூன்றாவது ஏஐஐபி ஆண்டு கூட்டத்தை 2018 ஜூன் 26ஆம் தேதி தொடங்கி வைக்கிறார். நிதியமைச்சர் திரு. பியூஷ் கோயல், பொருளாதார விவகாரங்கள் துறை செயலாளர் திரு. சுபாஷ் சந்திர கர்க் ஆகியோரும் இந்த கூட்டத்தில் பங்கேற்று, இந்தியாவின் அடிப்படை வசதி திட்டங்களில் முதலீடு செய்வதற்கான சூழல் குறித்து விவாதிப்பார்கள். இந்த மூன்றாவது ஆண்டு கூட்டத்தின் செயல்பாடு சுருக்கத்தையும், அவர்கள் பகிர்ந்து கொள்வார்கள்.


    மகாராஷ்டிர அரசின் தொழில் துறை ஏஐஐபி-யின் இந்த மூன்றாம் ஆண்டுக் கூட்டத்திற்கு ஒருங்கிணைப்புத் துறையாக இருக்கும். மகாராஷ்டிர அரசின் மகாராஷ்டிர தொழிலியல் மேம்பாட்டுக் கழகம், ஒருங்கிணைப்பு முகமையாக இருக்கும். இந்திய தொழில்கள் இணையம், தொழில் ரீதியிலான மாநாட்டு அமைப்பாளராக செயல்படும். வளரும் நாடுகளுக்கான ஆராய்ச்சி மற்றும் தகவல் அமைப்புகள் நிறுவனம், அறிவுசார் பங்கேற்பாளராக இருக்கும்.


    இந்த ஆண்டுக் கூட்டத்திற்கு முன்னோடியாக மத்திய அரசு இந்தியாவின் பல்வேறு நகரங்களில், இந்தாண்டு பிப்ரவரி முதல் ஜூன் வரை பல்வேறு நிகழ்ச்சிகளுக்கு ஏற்பாடு செய்திருந்தது. அடிப்படை வசதி சார்ந்த பல முக்கிய கருத்துகள் குறித்த விவாதத்தை ஊக்குவிக்கும் நோக்கத்துடன் இந்த நிகழ்ச்சிகள் நடத்தப்பட்டன.


    இந்த ஆண்டுக் கூட்டத்தின்போது, அடிப்படை வசதிக்கு நிதி திரட்டுதல், அடிப்படை வசதியும் பாலினங்களும், ஆசியாவுக்குள்ளும், வெளியேயும் போக்குவரத்து தொடர்புகள் உள்ளிட்ட பல்வேறு தலைப்புகளில் முக்கிய கவனம் செலுத்தும் கருத்தரங்குகள் நடைபெறும். கூட்டத்தை நடத்தும் நாடு சார்ந்த கருத்தரங்குகளும் நடைபெறும். இவற்றில், நிதி அளிப்பதற்கான அமைப்புகளும் ஆதாரங்களும், புதிய தொழில்நுட்ப தேர்வுகள் மற்றும் மாற்று வசதிகள், உள்ளிட்ட தலைப்புகள் விவாதிக்கப்படும். இந்தியாவில் அடிப்படை வசதி மேம்பாட்டு நெடுநோக்கு குறித்த முதலமைச்சர்கள் பங்கேற்கும் குழு விவாதத்திற்கும் ஏற்பாடு செய்யப்பட்டுள்ளது.


    “ இந்தியா அடிப்படை வசதி கண்காட்சி 2018 “ என்ற கண்காட்சியும், இந்த கூட்டத்தின்போது நடத்தப்படுகிறது. மத்திய நிதியமைச்சகத்தின் பொருளாதார விவகாரங்கள் துறை இந்திய தொழில் வர்த்தக சபை இணையத்துடன் சேர்ந்து இந்த கண்காட்சிக்கு ஏற்பாடு செய்துள்ளது. கண்காட்சியில் அடிப்படை வசதித் திட்ட மேம்பாடு குறித்து, நாட்டின் பொதுத் துறை, தனியார் துறை நிறுவனங்கள் தங்களது நவீன தீர்வுகள், தொழில்நுட்பங்கள், வழங்கக்கூடியவைகள் ஆகியவற்றை காட்சிப்படுத்த உதவுவது கண்காட்சியின் நோக்கமாகும்.

      * கண்காட்சி குறித்த மேலும் விவரங்களுக்கு http://aiib-am2018.gov.in/exhibition.php என்ற வலைதளத்தைப் பார்க்கவும்.
      * ஏஐஐபி மூன்றாவது ஆண்டுக் கூட்டம் பற்றி மேலும் விவரங்களுக்கு

    http://aiib-am2018.gov.in/


    https://www.aiib.org/


    Hashtag: #AIIB2018


    *Twitter:* @AIIB_Official @FinMinIndia @PIBMumbai & @PIB_India


    என்ற வலைதளங்களைப் பார்க்கவும்.


    கடந்த காலங்களில் 2016 ஏஐஐபி ஆண்டுக் கூட்டம் சீனாவின் பீஜிங்கிலும், 2017 ஆண்டுக் கூட்டம் கொரிய குடியரசின் ஜேஜூவிலும் நடைபெற்றன.


    ஏஐஐபி பற்றி


    ஆசியா அடிப்படை வசதி முதலீட்டு வங்கி, பல நாடுகளை உறுப்பினராக கொண்ட மேம்பாட்டு வங்கியாகும். ஆசியாவிலும், அதற்கு மேலும், சமூக பொருளாதார விளைவுகளை மேம்படுத்துவது வங்கியின் நோக்கமாகும். பீஜிங்கை தலைமையிடமாக கொண்டு 2016 ஜனவரி மாதம் முதல் செயல்படத் தொடங்கிய இந்த வங்கியில் தற்போது உலக நாடுகளை சேர்ந்த 86 உறுப்பினர்கள் உள்ளனர். நிலையான அடிப்படை வசதிகளிலும், இதர உற்பத்தித் துறையிலும் இன்று முதலீடு செய்வதன் மூலம் நாம், மக்கள், சேவைகள், சந்தைகள் ஆகியவற்றில் மேலும் சிறப்பாக இணைத்து பலகோடி மக்களின் வாழ்க்கையில் மாற்றத்தைக் கொண்டு வந்து, சிறந்த எதிர்காலத்தை உருவாக்க முடியும்.


    ******

    
    
    (Release ID: 1536325) Visitor Counter : 55
    
    
      Read this release in: English , Marathi , Bengali , Malayalam
    
    
    

*