      உணவுப் பதப்படுத்துதல் தொழிற்சாலைகள் அமைச்சகம்

      உணவுப் பதனீட்டுத் தொழிலில் ரூ.1,00,000 கோடி முதலீடு : மத்திய அமைச்சர்
      Posted On: 04 JUN 2018 5:43PM by PIB Chennai


    “ உணவுப் பதனீட்டுத் துறை வலுவான தொழிலாக இந்தியாவில் வளர்ந்து வருகிறது. இந்தியாவின் வளர்ச்சியில் பெரும் பங்கினை அது வகிக்கிறது. பாரதப் பிரதமர் திரு. நரேந்திர மோடி எதிர்பார்த்தது போல இத்தொழிலின் மூலம் 2022ம் ஆண்டில் விவசாயிகளின் வருமானம் இரு மடங்காக உயரும்” என்று மத்திய உணவுப் பதனீட்டுத் தொழில்கள் துறை அமைச்சர் திருமதி ஹரஸ்மரத் கவுர் பாதல் குறிப்பிட்டார்.


    திரு. நரேந்திர மோடி அரசு ஏற்பட்டு, கடந்த நான்கு ஆண்டுகளில் உணவுப் பதனீட்டுத் தொழிலில் அடைந்த சாதனைகளை அவர் நிருபர்களிடம் இன்று (ஜூன் 4) விவரித்தார்.


    “இத்துறையின் அமைச்சராக நான்கு ஆண்டுக்கு முன் பதவியேற்றபோது, உணவுப் பதனீட்டுத் துறை மிக மோசமாக இருந்தது. இத்தொழிலில் புதிதாகத் திட்டங்களோ, உற்பத்திப் பொருட்களையோ உருவாக்குவதில் தயக்கம் இருந்தது. அத்துடன், தொடங்கப்பட்ட திட்டங்களில் சில கைவிடப்பட்டன. சில தாமதமாக நடந்தன. நாங்கள் பொறுப்பேற்ற பிறகு, இத்துறையில் வர்த்தகத்துக்கான சூழ்நிலையில் தலைகீழான மாற்றம் ஏற்பட்டது. உத்வேகமாகச் செயல்படும் துறையாக மாறியது.


    “நான்கு ஆண்டுகளுக்கு முன் தொய்வடைந்த நிலை மாறி, கடந்த ஆண்டு மட்டுமே இந்தத் துறையில் மொத்தம் சுமார் ரூ. 1,00,000 கோடி அளவுக்கு முதலீடு கிடைப்பதற்கு உறுதி ஆகியுள்ளது. அதில், ரூ. 73,000 கோடி முதலீடு கிடைத்துவிட்டது. இது ஒரு பானை சோற்றுக்கு ஒரு சோறு பதம் என்பது போலத்தான்” என்றார் அமைச்சர்.


    ****************

    
    
    (Release ID: 1534376) Visitor Counter : 39
    
    
      Read this release in: English