      கனரக தொழிற்சாலை மற்றும் பொதுத்துறை நிறுவனங்கள் அமைச்சகம்

      இந்தியாவில் உற்பத்தி செய்வோம் திட்டம், வாகனத் தொழில்துறையில் மாபெரும் வெற்றி: கனரக தொழில்துறை அமைச்சர்
      Posted On: 12 JUN 2018 6:10PM by PIB Chennai


    மத்திய கனரக தொழில்கள் & பொதுத்துறை நிறுவனங்கள் துறை அமைச்சர், அரசின் 4 ஆண்டு சாதனைகள் குறித்து, செய்தியாளர்களிடம் விளக்குகிறார்.


    மத்திய அரசின் 4 ஆண்டு சாதனைகள் குறித்து செய்தியாளர்களிடம் பேசிய மத்திய கனரக தொழில்கள் & பொதுத்துறை நிறுவனங்கள் துறை அமைச்சர் திரு. ஆனந்த் கீதே, இந்தியாவில் உற்பத்தி செய்வோம் திட்டம், வாகன உற்பத்தி தொழில் துறையில்தான், மாபெரும் வெற்றியடைந்துள்ளதாக கூறினார். இந்திய வாகன உற்பத்தி தொழில்துறை உலகின் மிகப்பெரிய தொழில் துறைகளில் ஒன்று என்றும், இந்தியாவின் மொத்த உள்நாட்டு உற்பத்தி வீதத்தில் 7.1% அளவிற்கும், இந்தியாவின் உற்பத்தித் துறைகளில் 22% அளவிற்கும் பங்களிப்பை அளித்து வருவதாக அவர் கூறினார். உலக கார் உற்பத்தி நிறுவனங்களின் முக்கிய உற்பத்தி தலமாக இந்திய வாகன தொழில்துறை திகழ்வதாகவும் அமைச்சர் தெரிவித்தார்.


    இந்தியாவில் கலப்பு ரக மற்றும் மின்சார வாகனங்கள் உற்பத்தியை விரைவாக ஏற்றுக்கொண்டது பற்றி குறிப்பிட்ட அமைச்சர், 2015ல் தொடங்கப்பட்ட இத்திட்டம், 2020வரை 6 ஆண்டுகளுக்கு செயல்படுத்தப்படவுள்ளதாகவும் தெரிவித்தார். இத்திட்டத்தின்கீழ், 22 மூல பாகங்கள் உற்பத்தியாளர்கள், 80 ரகங்களை பதிவு செய்து, தேவைக்கேற்ப வெளியிட்டு வருவதாகவும் அவர் கூறினார். 2018 மார்ச் 31வரை அரசு, 1,86,431 மின்சார / கலப்பு ரக வாகனங்களுக்கு ரூ.256.93 கோடி அளவிற்கு நிதியுதவி அளித்துள்ளதாகவும் அமைச்சர் தெரிவித்தார்.


    ஒன்பது நகரங்களில் பயன்படுத்துவதற்காக 500 மின்சார பேருந்துகளுக்கு, தமது துறை ஒப்புதல் அளித்துள்ளதாகவும், இதன் மூலம் ரூ.280 கோடி அளவிற்கு நிதி பரிமாற்றம் நடைபெறும் என எதிர்ப்பார்ப்பதாகவும் அமைச்சர் தெரிவித்தார். பொதுத்துறை வாகனப் போக்குவரத்துத் துறையில் இந்த நடவடிக்கை பெரும் மாற்றத்தை ஏற்படுத்துவதாக அமையும் என்றும் அவர் கூறினார்.


    கூடுதல் விவரங்களுக்கு www.pib.nic.in என்ற வலைதளத்தைக் காணவும்.


    ===============

    
    
    (Release ID: 1535258) Visitor Counter : 65
    
    
      Read this release in: English