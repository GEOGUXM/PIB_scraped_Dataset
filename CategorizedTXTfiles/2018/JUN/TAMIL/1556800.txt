      பிரதமர் அலுவலகம்

      நாட்டின் பல்வேறு பகுதிகளில் உள்ள விவசாயிகளுடன் கலந்துரையாடிய போது பிரதமர் ஆற்றிய உரை (20.6.2018)
      Posted On: 20 JUN 2018 7:55PM by PIB Chennai


    வணக்கம் , என் விவசாய சகோதர சகோதரிகளே, வாழ்த்துக்கள்.


    இன்றைக்கு , 600 வேளாண்மை அறிவியல் மையங்கள் (KVK) மூலமாகவும், நாட்டின் வெவ்வேறு கிராமங்களில் உள்ள 2 லட்சத்துக்கும் மேற்பட்ட பொது சேவை மையங்கள் மூலமாகவும், எங்களுடன் நேரடியாக தொடர்பில் இருக்கும் விவசாய சகோதர சகோதரிகளுடன் நேரடியாகப் பேசி, அவர்களின் அனுபவங்களை அறிந்து கொள்வதற்கு அபூர்வமான வாய்ப்பு கிடைத்திருப்பதால் எனக்கு மிகுந்த மகிழ்ச்சி.


    இதற்கு நீங்கள் நேரம் ஒதுக்கி இருக்கிறீர்கள். அங்கே நீங்கள் மகிழ்ச்சிகரமாக அமர்ந்திருக்கிறீர்கள். உங்கள் முகங்களில் புன்னகையும் , ஆர்வமும் நிறைந்திருப்பதை இங்கிருந்து டி.வி, திரையில் என்னால் பார்க்க முடிகிறது. இன்றைக்கு இது எனக்கு மகிழ்ச்சிக்கு உரிய விஷயம். விவசாயிகள் நமக்கு உணவு அளிக்கிறார்கள். மக்களுக்கு சோறு போடுகிறார்கள். கால்நடைகளுக்கு தீவனம் உற்பத்தி செய்கிறார்கள். அனைத்து தொழிற்சாலைகளுக்கும் கச்சாப் பொருட்களை உற்பத்தி செய்கிறார்கள். நாட்டின் உணவுப் பாதுகாப்பை உறுதி செய்வதற்கான ஒட்டுமொத்த பெருமையும் நமது விவசாய சகோதர, சகோதரிகளையே சாரும்.


    உணவு தானியங்களைப் பொருத்தவரை இந்தியாவை தற்சார்புள்ளதாக ஆக்குவதற்காக நமது விவசாயிகள் மிகவும் கடினமாக உழைக்கிறார்கள். இரு ந்தபோதிலும், காலப் போக்கில் விவசாயிகளின் தனிப்பட்ட வளர்ச்சி குறைந்து கொண்டே போகிறது. ஆரம்ப காலத்தில் இருந்தே, நாட்டின் விவசாயிகளுடைய வாழ்க்கை விதியின் போக்கிற்கே விடப்பட்டுள்ளது. இந்த சிந்தனையில் மாற்றத்தை ஏற்படுத்துவதற்கு, தொடர்ச்சியான முயற்சி, அறிவியல்பூர்வமான முயற்சி தேவைப்படுகிறது. இருந்தபோதிலும், பல ஆண்டுகளாக அது தாமதமாகி வந்திருக்கிறது. கடந்த நான்கு ஆண்டுகளில், தரமான விதைகளை உருவாக்கவும், அவற்றை விவசாயிகளுக்கு வழங்குவதற்கும், மின்சாரத்தில் இருந்து தண்ணீர் வரையிலும், சந்தைப்படுத்துதல் வசதியை விவசாயிகளுக்கு உருவாக்கித் தருவதற்கும், சமமான மற்றும் விரிவான வகையில் நாங்கள் அனைத்து முயற்சிகளும் எடுத்து வருகிறோம். மேலும் 2022 ஆம் ஆண்டுக்குள் விவசாயிகளின் வருமானத்தை இரட்டிப்பாக்கிவிட வேண்டும் என்ற இலக்கை நோக்கிச் செல்வதற்கு நாங்கள் முடிவு செய்திருக்கிறோம். அரசின் பழைய கொள்கைகளை திருத்தம் செய்வதற்கும், எங்கெல்லாம் தடைகள் ஏற்படுகின்றனவோ அவற்றை வெற்றிகொண்டு முன்னெடுத்துச் செல்வதற்கும் நாங்கள் முடிவு செய்திருக்கிறோம்.


      Top of Form


    விவசாயிகளின் வருமானத்தை இரட்டிப்பாக்குவது என்று நாம் பேசும்போது , நிறைய பேர் எங்களை கேலி செய்தார்கள். அது சாத்தியமில்லை, அது மிகவும் சிரமம், எப்படி இதைச் செய்வார்கள் என்றெல்லாம் கூறி, நம்பிக்கையற்ற சூழ்நிலையை உருவாக்கினார்கள். இருந்தபோதிலும், இதற்காக நாங்கள் தீர்மானித்துக் கொண்டிருக்கிறோம். விவசாயிகளுக்காக ஓர் இலக்கை நிர்ணயித்தால், தேவைப்படும் சூழ்நிலைகளை உருவாக்கிக் கொடுத்தால், அதற்கான வாய்ப்புகளை என் நாட்டு விவசாயிகள் எதிர்கொள்வார்கள் என்ற நம்பிக்கை எனக்கு இருக்கிறது. கடினமாக உழைத்து நல்ல விளைவுகளை ஏற்படுத்துவதற்கு விவசாயிகள் தயாராக இருக்கிறார்கள். கடந்த காலங்களில் அவர்கள் இதை நிரூபித்து இருக்கிறார்கள்.


    இதை எட்டுவதற்கு , நாங்கள் ஓர் இலக்கை நிர்ணயித்திருக்கிறோம். உங்கள் அனைவரையும் - அனைத்து விவசாயிகளையும் இணைத்துக் கொண்டு, அந்த திசையை நோக்கி முன்னேறுவற்குத் தொடர்ச்சியான முயற்சிகள் எடுக்கப்படுகின்றன. இதை எட்டுவதற்கு நான்கு விஷயங்களுக்கு முக்கியத்துவம் அளிக்கப் படுகிறது. முதலாவது: சாகுபடி செலவை, இடுபொருள்கள் செலவை எப்படி குறைப்பது. இரண்டாவது: விவசாய உற்பத்திப் பொருட்களுக்கு நியாயமான விலை கிடைப்பதை எப்படி உறுதி செய்வது. மூன்றாவது: விவசாய உற்பத்திப் பொருள் வீணாவதைத் தடுப்பது. நான்காவது: விவசாய வருமானத்துடன், விவசாயிக்கு கூடுதல் வருமானம் கிடைப்பதற்கான மாற்று வழிமுறைகளை அளிப்பது.


    நாட்டின் விவசாயிகள் உற்பத்தி செய்யும் பொருட்களுக்கு நியாயமான விலை கிடைக்கச் செய்வதற்கு இந்த ஆண்டு பட்ஜெட்டில் மிகவும் முக்கியமான முடிவை அரசு எடுத்திருக்கிறது. பட்டியலிடப்பட்ட பயிர்களுக்கு குறைந்தபட்ச ஆதார விலையை , சாகுபடி செலவைப் போல ஒன்றரை மடங்கு என்ற அளவில் அறிவிப்பதற்கு அரசு முடிவு செய்துள்ளது. இதில் நிறைய விஷயங்கள் சேர்க்கப்பட்டுள்ளன. குறைந்தபட்ச ஆதார விலை நிர்ணயிப்பதற்காக, சாகுபடி செலவை கணக்கிடும்போது, விவசாயத் தொழிலாளர்களுக்கு ஆகும் செலவு, இயந்திரங்கள் பயன்படுத்துவதற்கான செலவு, கால்நடைகளுக்கான செலவு ஆகியவையும் சேர்க்கப்படும். விதைகள் மற்றும் உரங்களுக்கான செலவுகளும், பாசன வசதி செய்வதற்கான செலவுகளும், மாநில அரசுகளுக்கு செலுத்தும் கட்டணமும், மூலதனத்துக்கான வட்டியும் இதில் சேர்க்கப்படும். நிலம் குத்தகைக்கான கட்டணமும் இதில் சேர்க்கப்படும். குறைந்தபட்ச ஆதார விலை கணக்கிடுவதற்கு இவையெல்லாம் சேர்க்கப்படும். இவை மட்டுமல்ல, விவசாயி மற்றும் அவருடைய குடும்பத்தினரின் உழைப்பு, அதற்கான செலவும் சேர்த்து கணக்கிடப்பட்டு, அதன் அடிப்படையில் குறைந்தபட்ச ஆதார விலை நிர்ணயம் செய்யப்படும்.


    அரசாங்கம் பட்ஜெட்டில் வேளாண்மைக்காக குறிப்பிட்ட தொகையை ஒதுக்கீடு செய்கிறது. முந்தைய அரசின் கடைசி ஐந்து ஆண்டுகளில் , வேளாண்மைக்கான ஒதுக்கீடு ரூ.1.21 லட்சம் கோடியாக இருந்தது. 2014 முதல் 2019 வரையில் இந்த ஐந்தாண்டுகளில் இதை நாங்கள் சுமார் ரூ.2.12 லட்சம் கோடியாக உயர்த்தி இருக்கிறோம். அதாவது பட்ஜெட்டில் விவசாயத்துக்கான ஒதுக்கீட்டை நாங்கள் ஏறத்தாழ இரண்டு மடங்கு அதிகரித்திருக்கிறோம். விவசாயிகளின் நலனில் எங்கள் அரசு எவ்வளவு அக்கறை கொண்டிருக்கிறது என்பதைக் காட்டுவதாக இது உள்ளது.


    இன்றைக்கு உணவு தானியங்கள் மட்டுமின்றி , பழங்கள், காய்கறிகள், பால் உற்பத்தியும் வரலாறு காணாத அளவுக்கு அதிகரித்திருக்கிறது. கடந்த 70 ஆண்டுகளில் இருந்த அனைத்து வரலாறுகளையும் நமது விவசாய சகோதரர்கள் முறியடித்து, புதிய சாதனைகள் படைத்துள்ளனர். கடந்த நான்கு ஆண்டுகளில், முன் எப்போதும் இல்லாத அளவுக்கு வேளாண்மைத் துறையில் வளர்ச்சி ஏற்பட்டுள்ளது. 2017-18 ஆம் ஆண்டில் உணவுதானிய உற்பத்தி சுமார் 280 மில்லியன் டன்களாக இருந்தது. முந்தைய ஆட்சியில் 2010-14 காலக்கட்டத்தில் சராசரி உற்பத்தி சுமார் 250 மில்லியன் டன்களாக இருந்தது. அதேபோல, பருப்புகள் உற்பத்தி 10.5% அதிகரித்துள்ளது, தோட்டக்கலை பயிர்களில் உற்பத்தி 15% அதிகரித்துள்ளது.


    நீலப் புரட்சி திட்டத்தின் கீழ் மீன்கள் உற்பத்தி 26 % அதிகரித்துள்ளது. பால் உற்பத்தி மற்றும் கால்நடை பராமரிப்பில் சுமார் 24% வளர்ச்சி ஏற்பட்டிருக்கிறது.விவசாயத்தின் ஒவ்வொரு நிலையிலும், விவசாயிகளுக்கு உதவி கிடைத்திடச் செய்ய வேண்டும் என்பது எங்களுடைய பெருமுயற்சியாக இருக்கிறது. அதாவது விதைத்தல், அதற்குப் பிந்தைய பராமரிப்பு மற்றும் அறுவடைக்குப் பிறகும் அவர்களுக்கு உதவி கிடைத்திட வேண்டும். இதை எளிதாக நாங்கள் சொன்னாலும், விவசாயிகளுக்கு அரசாங்கம் எப்படியெல்லாம் உதவி செய்ய முடியும், அவர்களுக்கு நியாயமான விலை கிடைப்பதை எப்படி உறுதி செய்ய முடியும், சாகுபடியின் அனைத்து நிலையிலும் - பயிர் வளர்ப்பு முதல் சந்தைப்படுத்துதல் வரையில் - அதாவது விதைத்தல் முதல் விற்பது வரை - எப்படி உதவலாம் என்பதற்காக முடிவுகள் எடுக்கப்பட்டு திட்டங்கள் உருவாக்கப்படுகின்றன.


    விவசாயிகளின் நலனுக்காக முழுமையான நடைமுறையை பராமரிக்கும் திசையை நோக்கி நாங்கள் செல்கிறோம். என்ன பயிர் சாகுபடி செய்யலாம் என்று விவசாயிகள் அறிந்து கொள்வதற்காக மண் வள அட்டை திட்டத்தை நாங்கள் தொடங்கி இருக்கிறோம். என்ன பயிர் சாகுபடி செய்யலாம் என்பது தெரிந்துவிட்டால் , விவசாயிகளுக்கு நல்ல தரமான விதைகள் கிடைக்க வேண்டும். கிசான் கிரெடிட் கார்டு மூலம் விவசாயிகளுக்கு கடன் அளிக்கும் வசதி அளிக்கப்பட்டுள்ளதால், மூலதனத்திற்காக அவர்கள் சிரமப்பட வேண்டியிருக்காது.


    முன்பு யூரியா வாங்குவதற்கு நீண்ட வரிசையில் காத்திருக்க வேண்டியிருந்தது. இருந்தபோதிலும் , இப்போது யூரியா மற்றும் இதர உரங்களை விவசாயிகள் எளிதாகப் பெறுகின்றனர்; கள்ளச் சந்தையில் இருந்து அவர்கள் வாங்க வேண்டியது கிடையாது. இன்றைக்கு 100% வேம்பு தடவிய யூரியா விவசாயிகளுக்கு கிடைக்கிறது.


    விதைப்பு முடிந்ததும் பாசனம் தேவைப்படுகிறது. இன்றைக்கு , பிரதமரின் வேளாண்மைப் பாசனத்திட்டத்தின் கீழ், சுமார் 100 பாசனத் திட்டங்கள் பூர்த்தி செய்யப்பட்டு வருகின்றன. ஒவ்வொரு விவசாய நிலத்துக்கும் பாசன வசதி கிடைக்கும் நிலையை நோக்கி நாங்கள் முன்னேறி வருகிறோம். தங்களுடைய பயிருக்காக விவசாயிகளுக்கு எந்த சிரமமும் ஏற்படக் கூடாது. அதனால் தான் இன்றைக்கு பயிர்க் காப்பீட்டுத் திட்டம் உள்ளது. ஆன்லைனில் e-NAM திட்டம் தொடங்கப்பட்டுள்ளது. உற்பத்திப் பொருள் சந்தைக்கு வரும்போது, அதற்கான விலையை விவசாயி பெறுவதற்கு இது உதவுகிறது. மிகவும் முக்கியமான விஷயம் என்னவென்றால் இடைத்தரகர்கள் இதில் கமிஷன் சம்பாதிக்க முடியாது, விவசாயிக்கு வர வேண்டிய லாபத்தில் மோசடி செய்ய முடியாது. இந்தத் திட்டங்கள் மூலமாக நமது விவசாய சகோதரர்களும் சகோதரிகளும் என்ன பயன்கள் பெற்றிருக்கிறார்கள், அவர்களின் வாழ்வில் என்ன மாற்றங்கள் ஏற்பட்டிருக்கின்றன என்று பார்ப்போம். அவர்களுடைய கருத்துகளை நாம் நேரடியாகக் கேட்டால், அவர்களுடைய சொந்த அனுபவத்தை நாம் கேட்டால், அநேகமாக, நாட்டில் மற்ற விவசாயிகளும் - அந்தப் பகுதி விவசாயிகளால் முடியும் என்றால் என்னாலும் செய்ய முடியும் - என்று கூறுவதற்கு வாய்ப்பு ஏற்படும்.


    என் அன்புக்குரிய சகோதர சகோதரிகளே , இன்றைக்கு, முழுமையான இந்த கலந்துரையாடலைக் கேட்கும் மக்கள், நமது விவசாயிகள் பற்றி நிச்சயமாக பெருமைப்படுவார்கள். விவசாயிகளின் கடின உழைப்பு, அவர்கள் பெற்றிருக்கும் வளர்ச்சி, அவர்கள் மேற்கொண்ட புதிய முயற்சிகளை அறிந்து பெருமைப்படுவார்கள். நாட்டின் கிராமங்கள், விவசாயிகள் பலம் பெறும் போதுதான் நமது நாடும் பலம் பெறும்.


    என் விவசாய சகோதரர்கள் , சகோதரிகளே,


    இந்தத் தொழில்நுட்பத்தின் மூலம் நமது நாட்டில் பல்வேறு தரப்பு மக்களுடன் நான் அவ்வப்போது பேசி வருகிறேன். இன்றைக்கும் கூட , இந்தக் கலந்துரையாடலில் பல லட்சம் விவசாயிகள் இதில் இணைந்திருக்கிறார்கள். உங்களுடனான பேச்சை நான் மட்டும் கேட்கவில்லை, மொத்த நாடே, அனைத்து விவசாயிகளுமே கேட்கிறார்கள். உங்களிடம் இருந்து அவர்கள் கற்றுக் கொள்கிறார்கள். அரசு அதிகாரிகளும் நீங்கள் சொல்வதை கேட்டுக் கொண்டிருக்கிறார்கள். உங்களுடைய பிரச்சினைகளை அவர்கள் குறிப்பெடுத்துக் கொண்டிருக்கிறார்கள். நீங்கள் மேற்கொண்ட முயற்சிகள் பற்றி அவர்களும் விவாதிப்பார்கள். மேலும், அவற்றை அமல் செய்வதற்கு அவர்கள் முயற்சி செய்வார்கள். மேலும் என்னுடைய இந்த நிகழ்ச்சி மேலும் தொடரும். ஏனெனில் இந்த நிகழ்ச்சி எனக்கு ஒவ்வொரு வாரமும் சிலவற்றைக் கற்பிக்கும் பல்கலைக்கழகமாக மாறியுள்ளது. நாட்டின் குடிமக்கள் மூலமாக இது எனக்கு கற்பிக்கிறது. நாட்டின் தொலைதூரப் பகுதிகளில் உள்ள மக்களை சந்திக்கும் வாய்ப்பை இது எனக்கு அளிக்கிறது. அவர்களுடன் பேசுவதற்கு வாய்ப்பு அளிக்கிறது. தொழில்நுட்பத்தின் உதவியுடன், உங்களிடம் இருந்து நிறைய விஷயங்களை கற்றுக் கொள்கிறேன், புரிந்து கொள்கிறேன். நாட்டின் வெவ்வேறு பகுதிகளில் என்ன நடக்கிறது என்ற நேரடி தகவல்களை நான் உங்கள் மூலமாகப் பெறுகிறேன்.


    எனவே , நான் அடுத்த புதன்கிழமை மீண்டும் சந்திக்கப் போகிறேன். அடுத்த புதன்கிழமை, அதாவது ஜூன் 27 ஆம் தேதி. அந்த தேதியில், நமது ஏழை மக்களுடன் நான் பேசப் போகிறேன், நடுத்தர வருவாய் பிரிவில் கீழ்நிலையில் உள்ளவர்களுடன், நடுத்தர வருவாய்ப் பிரிவினருடன், நமது விவசாய சகோதர சகோதரிகளுடன், நமது கைவினைஞர் சகோதர சகோதரிகளுடன் பேசப் போகிறேன். அவர்களின் சமூகப் பாதுகாப்புக்கான காப்பீட்டுத் திட்டங்கள் பற்றி நான் பேசப் போகிறேன். அவர்களுக்குப் பயன்தரும் திட்டங்கள் பற்றி நான் பேசப் போகிறேன். நமது சமூகப் பாதுகாப்புத் திட்டங்கள் பற்றி விரிவாக நாங்கள் பணியாற்றி இருப்பதால் அவை பற்றிப் பேசப் போகிறேன். நீங்கள் எல்லோரும், எனது விவசாய சகோதர சகோதரிகள் அனைவரும் இந்தத் திட்டங்களை நிச்சயமாக ஏற்றுக் கொண்டிருப்பீர்கள் என்று நம்புகிறேன். சுரக்ஷா பீமா திட்டத்தின் சாகதத்தை நீங்கள் பயன்படுத்திக் கொண்டிருப்பீர்கள். நமது நாட்டின் விவசாயிகளுடன் இன்றைக்குப் பேசுவதற்கு வாய்ப்பு கிடைத்ததில் நான் மகிழ்ச்சி அடைகிறேன். அவர்களுடைய ஆசியைப் பெறுவதற்கும், அவர்களின் கடின உழைப்பு பற்றிய தகவல்களை அறிவதற்கும் எனக்கு வாய்ப்பு கிடைத்தது. இன்றைக்கு அவர்களின் கடின உழைப்பும், அவர்களுடைய அர்ப்பணிப்பும் நாட்டை புதிய உச்சங்களுக்கு அழைத்துச் செல்கின்றன.


    மீண்டும் ஒரு முறை அனைத்து விவசாய சகோதர சகோதரிகளுக்கு தலை வணங்குகிறேன். எனக்காக நீங்கள் நேரம் ஒதுக்கி , நிறைய விஷயங்களை எனக்கு கூறி இருக்கிறீர்கள். உங்கள் அனைவருக்கும் நான் நன்றி தெரிவித்துக் கொள்கிறேன்.


    நன்றி.


    ***

    
    
    (Release ID: 1556800) Visitor Counter : 262
    
    
      Read this release in: English , Marathi , Assamese , Bengali