      குடியரசுத் தலைவர் செயலகம்

      குடியரசுத் தலைவர் மாளிகையில் 2 நாள் ஆளுநர்கள் மாநாடு தொடங்கியது. கூட்டாட்சி கட்டமைப்பில் ஆளுநருக்கு முக்கிய தொடர்பு உள்ளது என குடியரசுத் தலைவர் திரு. ராம் நாத் கோவிந்த் தொடக்க உரை.
      Posted On: 04 JUN 2018 12:12PM by PIB Chennai


    குடியரசுத் தலைவர் திரு.ராம் நாத் கோவிந்தின் தொடக்க உரையுடன் ஆளுநர்கள் மற்றும் துணை நிலை ஆளுநர்களின் இரண்டு நாள் மாநாடு குடியரசுத் தலைவர் மாளிகையில் இன்று தொடங்கியது. குடியரசுத் தலைவர் மாளிகையில் நடைபெறும் இந்த மாநாடு 49-ஆவது மாநாடாகும். திரு. ராம் நாத் கோவிந்த் தலைமை வகிக்கும் 2-ஆவது மாநாடு இது.


    குடியரசுத்தலைவர் தமது தொடக்க உரையில், அரசியல் சாசனப்படி ஆளுநர் பதவி நிர்வாகத்தின் மேன்மைமிகு இடத்தில் உள்ளது என்று கூறினார். ஆளுநர் மாநில அரசின் வழிகாட்டியாகவும், தலைவராகவும் உள்ளார். கூட்டாட்சி அமைப்பின் முக்கிய இணைப்பாகவும் அந்தப்பகுதி விளங்குகிறது. ஆளுநர் அலுவலகம் மற்றும் ஆளுநர் மாளிகையை மாநில மக்கள் மாண்புகள் மற்றும் மதிப்புமிகு கொள்கைகளின் ஊற்றுக்கண்ணாக கருதுகின்றனர்.


    நமது நாட்டில் சுமார் 10 கோடி பேர் பழங்குடியின வகுப்பைச் சேர்ந்தவர்களாக உள்ளனர் என்று குடியரசுத் தலைவர் கூறினார். அரசியல் சாசனத்தின் 5-ஆவது மற்றும் 6-ஆவது அட்டவணையில் உள்ள பகுதிகளில் இந்த மக்களில் பெரும்பாலானோர் வசிக்கின்றனர். நமது வளர்ச்சிப் பயணத்தில் அதிகமாக பலனடையாத இந்த மக்களின் மேன்மைக்கான வழிமுறையை வகுப்பதில் ஆளுநர்கள் உதவ முடியும்.


    நாட்டில் உள்ள பல்கலைக்கழகங்களில் 69 சதவீதம் மாநில அரசுகளின் வரம்புக்குள் உள்ளதாக குடியரசுத் தலைவர் தெரிவித்தார். இந்தப் பல்கலைக்கழகங்களில் உயர் கல்விக்காக 94 சதவீதம் மாணவர்கள் பதிவு செய்துள்ளனர். இந்த பல்கலைக்கழகங்களில் பெரும்பாலானவற்றின் வேந்தர்களாக ஆளுநர்கள் உள்ளனர். இந்த மாநில பல்கலைக்கழகங்களில் வேந்தர்கள் என்ற அடிப்படையில் கல்வி உதவித் தொகைகளை வழங்க இந்த நிறுவனங்களுக்கு தேவையான ஊக்கத்தை ஆளுநர்கள் அளிக்க வேணடும். பொது வாழ்வில் மிக அதிக அனுபவம் கொண்ட ஆளுநர்களுக்கு தங்களது பதவியை இதற்கு ஏற்ற வகையில் பயன்படுத்தும் கடமைப்பாடு உள்ளது.


    மாநில பல்கலைக்கழகங்களில் மாணவர் சேர்க்கை, ஆசிரியர்கள் நியமனம் ஆகியவற்றை வெளிப்படையான முறையில் முன்கூட்டியே முடிக்க ஆளுநர்கள் உதவ வேண்டும் என்று குடியரசுத் தலைவர் வலியுறுத்தினார். தேர்வுகள், முடிவுகள் வெளியீடு, பட்டமளிப்பு விழாக்கள் ஆகியவை திட்டமிட்டப்படி நடப்பதை அவர்கள் உறுதி செய்ய முடியும். மாநில பல்கலைக்கழகங்கள் இந்த வகை ஒழுங்கையும், நேர்மையையும் கடைப்பிடிப்பதை உறுதி செய்யும் பொறுப்பும் அவர்களுக்கு உள்ளது.


    மத்திய அரசின் முன்னோடி திட்டங்கள் குறித்த விளக்க வீடியோக்கள் மற்றும் உரைகள் இந்த இரண்டு நாள் மாநாட்டின் பல்வேறு அமர்வுகளில் இடம்பெறும். உள்நாட்டு பாதுகாப்பு, மாநில பல்கலைக்கழகங்களின் உயர்கல்வி, வேலை வாய்ப்புக்கான திறன் மேம்பாடு, 48-ஆவது ஆளுநர்கள் மாநாட்டில் அமைக்கப்பட்ட ஆளுநர்கள் குழுக்களின் அறிக்கை மீது எடுக்கப்பட்ட நடவடிக்கைகள் மகாத்மா காந்தியின் 150-ஆவது பிறந்த தின விழா ஆகியவை பற்றிய விவாதங்கள் இந்த மாநாட்டில் இடம்பெறும். ஜூன் 5-ஆம் தேதி நடைபெறும் யூனியன் பிரதேசங்களுக்கான சிறப்பு அமர்வின் துணைநிலை ஆளுநர்கள், யூனியன் பிரதேசங்களின் நிர்வாகிகள், பல்வேறு முன்னோடி திட்டங்களின் அமலாக்கம் பற்றிய நிலவரம் பற்றி விவாதிப்பார்கள்.


    இந்த மாநாட்டில் அனைத்து மாநிலங்களின் ஆளுநர்கள், யூனியன் பிரதேசங்களின் துணை நிலை ஆளுநர்கள், குடியரசுத் துணைத் தலைவர், பிரதமர், உள்துறை, வெளியுறவுத்துறை, மனித வள மேம்பாட்டுத்துறை, திறன் மேம்பாடு மற்றும் தொழில் முனைவோர் துறை அமைச்சர்கள், கலாச்சாரத்துறை இணையமைச்சர் (தனிப்பொறுப்பு), நிதி ஆயோக்கின் துணைத்தலைவர் மற்றும் தலைமை செயல் அதிகாரி, பல்வேறு அமைச்சகங்களின் மூத்த அதிகாரிகள் இந்த மாநாட்டில் கலந்து கொண்டுள்ளனர்.


    ஆங்கிலம் மற்றும் இந்தியில் குடியரசுத் தலைவரின் உரைக்கு www.pib.nic.in என்ன இணையதளத்தைப் பார்க்கவும்


    -----

    
    
    (Release ID: 1534280) Visitor Counter : 90
    
    
      Read this release in: Bengali , English , Urdu , Marathi , Malayalam