      பாதுகாப்பு அமைச்சகம்

      உலக சுற்றுச்சூழல் தினம் 2018
      Posted On: 04 JUN 2018 12:20PM by PIB Chennai


    இந்திய கடற்படை கடந்த நான்காண்டுகளாக மேற்கொண்டு வந்த பசுமை முன்முயற்சித் திட்டங்களை உலக சுற்றுச்சூழல் தினத்தன்று நிறைவு செய்தது. “இந்திய கடற்படை சுற்றுச்சூழல் பாதுகாப்பு செயல்திட்டம்“ என்ற விரிவான திட்டத்தை செயல்படுத்தியதன் மூலம் “பசுமைத் தடத்துடன் கூடிய நீல நீர் வல்லமை“ என்ற முன்னோடித் திட்டத்தை இந்திய கடற்படை ஒருங்கிணைத்துள்ளது. எரிசக்தி சேமிப்பு மற்றும் சுற்றுச்சூழல் பாதுகாப்புக்காக இந்திய கடற்படை பல்வேறு திட்டங்களை வகுத்து இடையறாது செயல்படுத்தியதன் காரணமாக, நல்ல விளைவுகள் ஏற்பட்டிருப்பதற்கு கடற்படையின் அனைத்து தளங்களும் எடுத்துக்காட்டாக திகழ்கின்றன.


    கரியமில வாயு வெளியேற்றத்தை முற்றிலும் கட்டுப்படுத்தும் நோக்கில், எரிசக்தி சிக்கனத்திற்கான நீடித்த பசுமை தொழில்நுட்பம் / வழிமுறைகள் எதிர்காலத்தில் செயல்படுத்தப்படும் அனைத்து திட்டங்களிலும் பின்பற்றப்படும். “காகிதம் இல்லா அலுவலகம்” என்ற நோக்கத்தை அடைவதற்காக கடற்படையின் தகவல் தொழில்நுட்ப பிரிவு பல்வேறு முன்முயற்சிகளை மேற்கொண்டுள்ளது. மேலும் வனப்பரப்பை அதிகரிப்பதற்காக 16 ஆயிரம் மரக்கன்றுகள் நடப்பட்டுள்ளன.


    கடற்படை கப்பல்கள் மற்றும் படகுகளில் “நுண்ணறிவுத் திறன் வாய்ந்த எரிசக்தி மற்றும் செயல்பாட்டு மதிப்பீடு” முறையை செயல்படுத்துவதற்கான சாத்தியக்கூறுகள் ஆராயப்பட்டு வருகிறது.


    கப்பல்கள் மற்றும் கடற்படை தளங்களில் அடிக்கடி எரிசக்தி தணிக்கை மேற்கொள்ளப்பட்டு, எரிசக்தி சிக்கனம் மேம்படுத்தப்பட்டு வருகிறது. 2022 ஆம் ஆண்டுக்குள் 100 கிகா வாட் சூரிய சக்தி மின்உற்பத்தி செய்வது என்ற மத்திய அரசின் இலக்கை அடையும் நோக்கில், இந்திய கடற்படை 21 மெகாவாட் சூரிய சக்தி மின்உற்பத்திக்கான திட்டங்களை, ஜவஹர்லால் நேரு தேசிய சூரிய சக்தி இயக்கத்தின்கீழ் மேற்கொண்டுள்ளது.


    “பிளாஸ்டிக் மாசுவை முறியடிப்போம்” என்பதை மையக்கருத்தாக கொண்டு, “உலக சுற்றுச்சூழல் தினம்-2018” இந்த ஆண்டு இந்தியாவில் கொண்டாப்படவிருப்பது, இந்தியர்கள் அனைவருக்கும் பெருமை அளிக்கக்கூடியதாகும்.


    தூய்மை இந்தியா திட்டத்தின் ஒருபகுதியாக, போர்ட் பிளேயரில், ராணுவ வீரர்கள் மனைவியர் நலச்சங்கம் ஆதரவுடன் பிரித்தெடுக்கப்பட்ட கழிவு சேகரிப்பு மையம் தொடங்கப்பட்டுள்ளது. கழிவு சேகரிப்பு மையத்தை திறம்பட செயல்படுத்தியமைக்காக இச்சங்கத்தின் தலைவர் திருமதி. ஷீமா வர்மாவுக்கு தூய்மையே சேவை என்ற தேசிய அளவிலான விருது வழங்கப்பட்டுள்ளது.

    
    
    (Release ID: 1534281) Visitor Counter : 110
    
    
      Read this release in: English , Marathi , Bengali