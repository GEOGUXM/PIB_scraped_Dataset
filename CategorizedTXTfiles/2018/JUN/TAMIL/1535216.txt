      சுகாதாரம் மற்றும் குடும்ப நலத்துறை அமைச்சகம்

      சுகாதாரத்துறையின் சாதனைகள் குறித்து திரு. ஜெ.பி. நட்டா விளக்கம்
      2012ஆம் ஆண்டுடன் ஒப்பிடுகையில் 2015ல் சுமார் 12,000 பேறுகால உயிரிழப்புகள்தான் நிகழ்ந்துள்ளன: ஜெ.பி. நட்டா
      ஒரு லட்சம் பிறப்புகளுக்கு 139 உயிரிழப்புகள் என்ற நூற்றாண்டு வளர்ச்சி இலக்கை இந்தியா எட்டியுள்ளது: ஜெ.பி. நட்டா
      ஆயுஷ்மான் பாரத் – பிஎம்ஆர்எஸ்எஸ்எம் திட்டத்தை செயல்படுத்த மத்திய அரசு 14 மாநிலங்களுடன் புரிந்துணர்வு ஒப்பந்தம்: ஜெ.பி.நட்டா
      Posted On: 11 JUN 2018 6:47PM by PIB Chennai


    2012ஆம் ஆண்டுடன் ஒப்பிடுகையில் 2015ஆம் ஆண்டில் (ஆண்டின் மத்தியில்) 12,000 தாய்மார்களை நாம் காப்பாற்றியுள்ளோம். முந்தைய ஆண்டுகளில், 44,000 உயிரிழப்புகள் ஏற்பட்ட நிலையில், தற்போது பேறுகால உயிரிழப்பு 32,000 ஆக குறைந்துள்ளது. மத்திய அரசின் 48 மாத சாதனைகள் குறித்து, புதுதில்லியில் இன்று (11.06.2018) செய்தியாளர்களிடம் பேசிய மத்திய சுகாதாரம் மற்றும் குடும்பநலத்துறை அமைச்சர் திரு. ஜெ.பி. நட்டா, இதனைத் தெரிவித்துள்ளார். 2013ஆம் ஆண்டு முதல் இந்தியாவில் பேறுகால உயிரிழப்புகளின் எண்ணிக்கை 22 சதவீதம் குறைந்துள்ளதாக தெரிவித்த திரு.ஜெ.பி. நட்டா, மாதிரி பதிவு அமைப்பின் முந்தைய ஆண்டுகளுக்கான ஆய்வின்படி, இதற்கு முந்தைய ஆண்டுகளில் நிகழ்ந்த பேறுகால உயிரிழப்பு குறைவைவிட, தற்போதைய குறைவு மிக அதிக சதவீதமாகும் என்றார். “ 2015ஆம் ஆண்டில் 130 உயிரிழப்புகள் மட்டுமே ஏற்பட்டதன் மூலம், ஒரு லட்சம் குழந்தைகள் நலமுடன் பிறந்தால், 139 உயிரிழப்புகள் ஏற்படலாம் என்ற நூற்றாண்டு வளர்ச்சி இலக்கை இந்தியா அடைந்துவிட்டது. இதே நிலை நீடித்தால், இலக்கு காலமான 2030க்கு முன்பாக, 2022ஆம் ஆண்டுக்குள்ளாகவே, நீடித்த வளர்ச்சி இலக்கான 70-ஐ நம்மால் எட்டமுடியும்” எனவும் திரு. ஜெ.பி. நட்டா தெரிவித்தார்.


    இந்த செய்தியாளர் சந்திப்பின்போது, சுகாதாரம் மற்றும் குடும்பநலத்துறை இணையமைச்சர்கள் திரு. அஸ்வினிகுமார் சவ்பே மற்றும் திருமதி. அனுப்ரியா பட்டேல், சுகாதாரத்துறை செயலாளர் திருமதி. ப்ரீத்தி சுதன், ஆயுஷ்மான் பாரத் இயக்கத்தின் தலைமைச் செயல் அதிகாரி திரு. இந்துபூஷண் ஆகியோரும் உடன் இருந்தனர்.


    பேறுகால உயிரிழப்பு தொடர்பான நூற்றாண்டு வளர்ச்சி இலக்கை பத்து மாநிலங்கள் ஏற்கனவே அடைந்துவிட்டதாகவும் திரு. நட்டா தெரிவித்தார். அரசு மேற்கொண்ட முயற்சிகளின் பலனாக, உத்தரபிரதேசத்தில் 2013ஆம் ஆண்டுமுதல் பேறுகால இறப்பு வீதம் 30% குறைந்துள்ளது. “ இனவிருத்தி, பேறுகாலம், பிறந்த குழந்தை, குழந்தை மற்றும் பருவ ஆரோக்கியம் ” என்ற பல்முனைத் திட்டத்தின்கீழ், “ வாழ்க்கைச் சக்கர அணுகுமுறை மற்றும் தொடர் கவனிப்பு “ நடைமுறை, பேறுகால உயிரிழப்பு குறைப்பு வீதத்திற்கான நூற்றாண்டு வளர்ச்சி இலக்கை இந்தியா அடைவதற்கு பேருதவி புரிந்துள்ளதாகவும், திரு. நட்டா தெரிவித்தார்.


    உலகளாவிய சுகாதார சேவை என்ற இந்தியாவின் தொலைநோக்குத் திட்டம், விரிவான தொடக்க கால பராமரிப்பு அடிப்படையில் அமைந்தது என்று குறிப்பிட்ட மத்திய சுகாதாரத்துறை அமைச்சர், இரண்டாம் நிலை, மூன்றாம் நிலை சுகாதார பராமரிப்புகள் “ ஆயுஷ்மான் பாரத் ” திட்டத்தின் மூலம் நிறைவேற்றப்பட்டு, சர்வதேச தரத்திலான சுகாதார சேவை என்ற இந்தியாவின் நிலைப்பாட்டை, நனவாக்கும் என்றும் கூறினார். “ இந்த நடவடிக்கை நாட்டில் சுகாதார பராமரிப்பு நிலையை மாற்றியமைக்கும்.” ஆயுஷ்மான் பாரத்- பிரதமரின் ராஷ்டிரிய ஸ்வஸ்திய சுரக்ஷா இயக்கம் ” மூலம் குறித்த காலத்திற்குள் இத்திட்டத்தை செயல்படுத்தி முடிக்கும் முயற்சியில் நாம் ஈடுபட்டுள்ளோம். 14 மாநிலங்களுடன் விரைவில் புரிந்துணர்வு ஒப்பந்தத்தில் கையெழுத்திடவிருக்கிறோம். அதேபோன்று, 1.5 லட்சம் ஆரம்ப சுகாதார மையங்கள் மற்றும் துணை மையங்கள், சுகாதாரம் மற்றும் ஆரோக்கிய மையங்களாக மாற்றியமைக்கப்படும். இந்தாண்டு 19,000 மையங்களை மாற்ற ஒப்புதல் அளிக்கப்பட்டுள்ளது” என்றும் திரு. நட்டா குறிப்பிட்டார்.


    மாநிலங்கள் தங்களுக்கு எத்தகைய சுகாதார நடைமுறை தேவை என்பதை தேர்ந்தெடுப்பதற்கான முழு சுதந்திரத்தை மத்திய அரசு அளித்திருப்பதாக கூறிய திரு. ஜெ.பி. நட்டா, தங்கள் மாநிலத்திற்கு எந்தவகையில் பொருந்தும் என்பதை தீர்மானித்துக் கொள்வதுடன், அவற்றுக்கு நிதியுதவி வழங்க மத்திய அரசு தயாராக இருப்பதாகவும் தெரிவித்தார். “ இலவச மருந்துகள் மற்றும் பரிசோதனை சேவை முயற்சி ”-யின்கீழ் கடந்த இரண்டரை ஆண்டுகளில் ரூ.14,000 கோடி மதிப்பிலான மருந்துப் பொருட்கள், வழங்கப்பட்டுள்ளது” என்றும் திரு. நட்டா தெரிவித்தார். அம்ரித் விற்பனை மையங்கள் வாயிலாக, புற்றுநோய், இருதய நோய் உள்ளிட்ட நோய்களுக்கான மருந்துப் பொருட்கள் சந்தை விலையைவிட, 60 - 90% குறைவான விலையில் வழங்கப்படுவதாகவும் அவர் கூறினார். இந்த விற்பனை மையங்கள், நோயாளிகளுக்கு இதுவரை ரூ.346.59 கோடி அளவுக்கு சேமிப்பை ஏற்படுத்திக் கொடுத்துள்ளதாகவும் திரு. நட்டா மேலும் தெரிவித்தார்.


    மங்களகிரி(ஆந்திரபிரதேசம்), நாக்பூர்(மகாராஷ்டிரா), கல்யாணி(மேற்கு வங்கம்), கோரக்பூர்(உத்தரபிரதேசம்), பத்தின்டா(பஞ்சாப்), குவஹாத்தி(அசாம்) மற்றும் பிலாஸ்பூர்(இமாச்சல பிரதேசம்) ஆகிய இடங்களில் 8 புதிய எய்ம்ஸ் மருத்துவமனைகளை அமைக்க மத்திய அமைச்சரவை ஒப்புதல் அளித்துள்ளதாகவும் சுகாதார அமைச்சர் தெரிவித்தார்.


    தேசிய சுகாதார இயக்கத்தின் நிர்வாக இயக்குநர் மற்றும் கூடுதல் செயலாளர் திரு. மனோஜ் ஜலானி, கூடுதல் செயலாளர் திரு. ஆர்.கே. வாட்ஸ், இணைச் செயலாளர் திருமதி. வந்தனா குர்னானி மற்றும் சுகாதாரத்துறை செயலாளர்கள், உயர் அதிகாரிகள் உள்ளிட்டோர் இந்த செய்தியாளர் சந்திப்பின்போது உடன் இருந்தனர்.


    =============

    
    
    (Release ID: 1535216) Visitor Counter : 167
    
    
      Read this release in: English , Hindi