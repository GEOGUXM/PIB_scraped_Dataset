      பெண்கள் மற்றும் குழந்தை நலன் அமைச்சகம்

      பெண்கள் தொடர்பான வழக்குகளுக்கான இந்தியாவின் முதல் தடயஅறிவியல் பரிசோதனைக் கூடத்திற்கு சண்டிகரில் அடிக்கல் நாட்டப்பட்டது
      Posted On: 01 JUN 2018 3:52PM by PIB Chennai


    பாலியல் பலாத்காரம் உட்பட பெண்களுக்கு எதிரான கொடுமைகள் பற்றி துல்லியமான புலன் விசாரணை மேற்கொள்ள வகை செய்யும் நவீன தடய அறிவியல் பரிசோதனைக் கூடங்கள் சென்னை உட்பட 6 இடங்களில் அமைய உள்ளது.


    சண்டிகரில் உள்ள மத்திய தடய அறிவியல் பரி்சோதனைக் கூட வளாகத்தில், இந்தியாவின் முதல் நவீன தடய அறிவியல் பரிசோதனைக் கூடத்திற்கு அடிக்கல் நாட்டிய மத்திய மகளிர் மற்றும் குழந்தைகள் மேம்பாட்டுத்துறை அமைச்சர் திருமதி. மேனகா சஞ்சய் காந்தி, இத்தகவலைத் தெரிவித்தார். குற்றவியல் புலனாய்வில் தடய அறிவியல் முக்கிய பங்கு வகிப்பதாக கூறிய அவர், இந்த நவீன பரிசோதனைக்கூடம், நாட்டில் நிலுவையில் உள்ள பாலியல் தொடர்பான வழக்குகளுக்கு தீர்வுகாணும் மரபணு தொடர்பான பகுப்பாய்வை மேற்கொள்ள பெரிதும் உதவும் என்று தெரிவித்தார்.


    மத்திய தடய அறிவியல் பரிசோதனைக் கூடத்தில் தற்போது ஆண்டுக்கு 160 வழக்குகளின் தடய அறிவியல் ஆய்வை மேற்கொள்ள முடியும் என்றும், புதிய சோதனைக் கூடத்தின் மூலம் இரண்டாயிரம் வழக்குகளில் தடயங்களை ஆய்வு செய்ய முடியும் என்றும் அமைச்சர் கூறினார்.


    மும்பை, சென்னை, குவஹாத்தி, புனே. போபால் ஆகிய ஐந்து நகரங்களில் இது போன்ற நவீன தடயவியல் சோதனைக் கூடங்கள் அடுத்த 3 மாதங்களில் அமைக்கப்படும் என்று அமைச்சர் தெரிவித்தார். சென்னை, மும்பை சோதனைக் கூடங்கள், மகளிர் மற்றும் குழந்தைகைள் மேம்பாட்டுத்துறை அமைச்சக நிதி மூலமாகவும், மற்ற 3 சோதனைக் கூடங்கள் மத்திய உள்துறை அமைச்சகத்தின் நிதி
    மூலமாகவும் அமைக்கப்படும் என்று அவர் கூறினார். .இந்த 6 ஆய்வகங்களும் செயல்படும் போது ஆண்டுக்கு 50,000 வழக்குகளில் தீர்வு காணமுடியும் என்று அவர் தெரிவித்தார்.


    பெண்களுக்கு உரிய காலத்தில் நீதி வழங்கவும் தடய அறிவியல் துறையில் சர்வதேச தரத்தை பராமரிக்கவும், மரபணு தொழில்நுட்பத்துடன் கூடிய நவீன தடய மரபணு சோதனைக் கூடங்கள் தேவை என்று அவர் வலியுறுத்தினார்.


    பாலியல் வழக்குகளுக்கான சிறப்பு தடயவியல் உபகரணம்:


    பாலியல் வன்முறை வழக்குகளில் குற்றவாளிகளை பிடிப்பதற்கு தடயவியல் அவசியம் என்பதை வலியுறுத்திய அமைச்சர், அனைத்து மருத்துவமனைகள் மற்றும் காவல் நிலையங்களுக்கு வரும் ஜூலை மாதத்தில் சிறப்பு தடயவியல் உபகரணங்கள் வழங்கப்படும் என்று தெரிவித்தார். தற்போது அந்த உபகரணங்கள் சண்டிகரில் உள்ள மத்திய தடய அறிவியல் சோதனைக் கூடத்தில் ஆய்வுக்கு உட்படுத்தப்பட்டுள்ளதாக கூறிய அமைச்சர், குற்றம் நடந்த இடத்தில் சேகரிக்கப்படும் அனைத்து தடயங்களும், ஆவணங்களும் அதில் வைக்கப்பட்டு மூடி சீலிடப்படும் என்று தெரிவித்தார். சீலிடும் அதிகாரியின் பெயர், தேதி மற்றும் நேரம் அதில் குறிக்கப்படும் என்றும் அமைச்சர் கூறினார்.


    ----


    

    
    (Release ID: 1534126) Visitor Counter : 88
    
    
      Read this release in: Malayalam , English