      குடியரசுத் துணைத் தலைவர் செயலகம்

      ஆளுநர் மாளிகைகள் இணை அதிகார மையங்கள் அல்ல: குடியரசுத் துணைத் தலைவர்
      Posted On: 05 JUN 2018 6:53PM by PIB Chennai


    ஆளுநர் மாளிகைகள் இணை அதிகார மையங்கள் அல்ல என்று குடியரசுத் துணைத்தலைவர் திரு.எம்.வெங்கையா நாயுடு கூறியிருக்கிறார். குடியரசுத் தலைவர் மாளிகையில் இன்று (05.06.2018) நடைபெற்ற 2018 ஆளுநர்கள் மாநாட்டின் நிறைவு அமர்வில் அவர் உரையாற்றினார். ஆளுநர்கள் வளர்ச்சியை ஊக்குவிப்பவர்களாக பணியாற்ற வேண்டும் என்று அவர் கூறினார். கடந்த 70 ஆண்டுகளில் இந்தியா பல்வேறு துறைகளில் நிறைந்த வளர்ச்சியை கண்டுள்ளது என்று குறிப்பிட்ட அவர், எனினும் கடந்த நான்காண்டுகளில் நாடு வளர்ச்சி வேகப் பாதையில் புதிய பரிணாமத்தை கண்டுவருவதாகக் கூறினார்.


    மேம்பாட்டை ஊக்குவிப்பவர்களாக செயல்படவேண்டும் என்று ஆளுநர்களுக்கு ஆலோசனைக் கூறிய குடியரசுத் துணைத்தலைவர் அவர்கள் எளிமையின் உதாரணங்களாக திகழ்ந்து கைத்தறி மற்றும் உள்ளூர் பொருட்களை மேம்படுத்த உதவ வேண்டும் என்றார். “நீங்கள் ஞானமுள்ள ஆலோசகர்கள், ஆசிரியர்கள், நண்பர்கள், தத்துவ ஞானிகள், வழிகாட்டுபவர்கள்” என்று ஆளுநர்களிடம் அவர் கூறினார்.


    இந்த புதிய வளர்ச்சிப்பரிமாணம் புதிய உத்வேகம், புதிய அர்த்தங்கள், புதிய பாதைகளை அளித்திருக்கிறது என்று குடியரசுத் துணைத்தலைவர் கூறினார். வலுவான அரசியல் திண்மை பல்வேறு திட்டங்களாக மாற்றப்பட்டு செயல்படுகிறது என்றும் நல்ல முடிவுகளை அடைவதற்கு நமது மாபெரும் திறன்மிக்க அதிகாரிகளின் நிர்வாகத்திறமைகள் பயன்படுத்தப்படுவதாகவும் அவர் கூறினார்.


    குறிப்பிடத்தக்கது என்னவெனில், நாம் தற்போது புதிய பரிமாணத்தில் நுழைந்திருக்கிறோம் என்பதுதான். தற்பொழுது மேம்பாடு என்பது மக்களை மையமாகக் கொண்டு மக்களால் இயக்கப்படுவதாக மாறி வருகிறது. சொல்லப்போனால் மேம்பாடு என்பது சமுதாயத்தின் இயக்கமாக மாறிவிட்டது என்று குடியரசுத் துணைத்தலைவர் கூறினார்.


    மாநில அரசுகளுடன் நெருங்கிய ஒத்துழைப்பை பராமரித்து ஆளுநர்கள் நேர்மறையான கொள்கை மற்றும் திட்டங்கள் சார்ந்த தாக்கத்தை ஏற்படுத்த முடியும் என்று குடியரசுத் துணைத்தலைவர் கூறினார். “அனைத்தையும் உள்ளடக்கிய நிலைத்த மேம்பாட்டில் முக்கிய கவனம் செலுத்தி நமது மேம்பாட்டின் பாதையை திருத்தி அமைக்க நல்ல வாய்ப்பு நமக்கு கிட்டியுள்ளது, இந்த வாய்ப்பினை நாம் தவற விட்டு விடக்கூடாது” என்று அவர் கூறினார்.


    இளைஞர்களுக்கு ஆர்வமூட்டும் வகையில் உள்ளுர் சுதந்திரப் போராட்ட வீரர்கள் செய்த தியாகங்களை வலியுறுத்துமாறு ஆளுநர்களுக்கு குடியரசுத் துணைத்தலைவர் ஆலோசனை கூறினார். தலைமையேற்று, வழிநடத்தி, சமூக இயக்கங்களில் பங்கேற்குமாறு மக்களை ஊக்குவிக்க வேண்டும் என்றும் ஆளுநர்களை அவர் கேட்டுக்கொண்டார்.


    உள்ளூர் மொழிகளுக்கு முக்கியத்துவம் கொடுத்து பத்தாம் வகுப்பு வரை அவற்றை கட்டாயமாக்குமாறு மாநில அரசுகளை ஆளுநர்கள் வலியுறுத்த வேண்டும் என விரும்புவதாக குடியரசுத் துணைத்தலைவர் கூறினார். காலனி ஆதி்க்க நடைமுறைகளையும், மனப்பான்மையையும் முடிவுக்கு கொண்டு வருவதை வலியுறுத்த வேண்டும் என்றும் நமது வரலாறு, பாரம்பரியம், நாகரீகம், நன்னெறிகள் ஆகியவற்றை நிலைநிறுத்த உதவ வேண்டும் என்றும் அவர் ஆளுநர்களை கேட்டுக்கொண்டார். உடல் மற்றும் மன ஆரோக்கியத்திற்கு யோகாவை ஊக்குவிக்க ஆளுநர்கள் முன்வர வேண்டும் என்று தாம் விரும்புவதாக குடியரசுத் துணைத்தலைவர் கூறினார்.


    உணர்வுப்பூர்வமான மற்றும் அரசியல் பிரச்சினைகளில் தனது சொந்தக் கருத்துக்களை வெளியிடக்கூடாது, செய்தியாளரகள் கூட்டத்தை நடத்தக்கூடாது, டிவிட்டர் செய்திகளை வெளியிடக்கூடாது என்றும் ஆளுநர்களுக்கு அவர் ஆலோசனை கூறினார். பிரதமர் திரு நரேந்திர மோடியின் “சீர்திருத்தம், செயல்பாடு மற்றும் மாற்றம்” பற்றிய அறிவுரைகளை கடைப்பிடிக்குமாறு குடியரசுத் துணைத்தலைவர் கேட்டுக்கொண்டார்.


    குடியரசுத் துணைத் தலைவரின் முழு உரைக்கு www.pib.nic.in என்ற வலை தளத்தைப் பார்க்கவும்.


    ----


    

    
    (Release ID: 1534668) Visitor Counter : 28
    
    
      Read this release in: English , Hindi