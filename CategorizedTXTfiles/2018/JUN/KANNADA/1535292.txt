      ವಾರ್ತಾ ಮತ್ತು ಪ್ರಸಾರ ಸಚಿವಾಲಯ

      ಟೆಸ್ಟ್ ಕ್ರಿಕೆಟ್ ಗೆ ಅಫ್ಘಾನಿಸ್ತಾನ ಪದಾರ್ಪಣೆ: ಬೆಂಗಳೂರಿನಲ್ಲಿ ನಾಳೆ ಆರಂಭ ಕೇಂದ್ರ ಕ್ರೀಡಾ ಸಚಿವ ರಾಜ್ಯವರ್ಧನ ಸಿಂಗ್ ರಾಥೋಡ್‍ರಿಂದ ಉದ್ಘಾಟನೆ
      Posted On: 13 JUN 2018 4:50PM by PIB Bengaluru


    ಟೆಸ್ಟ್ ಕ್ರಿಕೆಟ್ ಗೆ ಅಫ್ಘಾನಿಸ್ತಾನ ಪದಾರ್ಪಣೆ: ಬೆಂಗಳೂರಿನಲ್ಲಿ ನಾಳೆ ಆರಂಭ


    ಕೇಂದ್ರ ಕ್ರೀಡಾ ಸಚಿವ ರಾಜ್ಯವರ್ಧನ ಸಿಂಗ್ ರಾಥೋಡ್‍ರಿಂದ ಉದ್ಘಾಟನೆ


    ಟೆಸ್ಟ್ ಕ್ರಿಕೆಟ್ ಮಾದರಿಯಲ್ಲಿ ನಾಳೆಯಿಂದ ಹೊಸದೊಂದು ಅಧ್ಯಾಯ ಆರಂಭವಾಗಲಿದ್ದು, ಅಫ್ಘಾನಿಸ್ತಾನವು ಭಾರತದ ಎದುರು ತನ್ನ ಚೊಚ್ಚಲ ಟೆಸ್ಟ್ ಆಡಲಿದೆ. ಬೆಂಗಳೂರಿನ ಚಿನ್ನಸ್ವಾಮಿ ಕ್ರೀಡಾಂಗಣದಲ್ಲಿ ನಡೆಯಲಿರುವ ಈ ಪಂದ್ಯಕ್ಕೆ ಕೇಂದ್ರ ಕ್ರೀಡಾ ಸಚಿವ ರಾಜ್ಯವರ್ಧನ್ ಸಿಂಗ್ ರಾಥೋಡ್ ಸಾಕ್ಷಿಯಾಗಲಿದ್ದು, ಪಂದ್ಯಕ್ಕೆ ಚಾಲನೆ ನೀಡಲಿದ್ದಾರೆ.


    ಕೇವಲ ಒಂದು ಪಂದ್ಯವನ್ನು ಮಾತ್ರ ಈ ಸರಣಿ ಒಳಗೊಂಡಿದ್ದು, ಜೂನ್ 14ರಿಂದ 18ರವರೆಗೆ ನಡೆಯಲಿದೆ. ಈ ಸರಣಿಗೆ `ಭಾರತ-ಅಫ್ಘಾನಿಸ್ತಾನ ಸ್ನೇಹ ಸರಣಿ’ ಎಂದು ಹೆಸರಿಸಲಾಗಿದೆ. ಅಫ್ಘಾನಿಸ್ತಾನವು ಕಳೆದ ವರ್ಷದ ಜೂನ್ ತಿಂಗಳಲ್ಲಿ ಟೆಸ್ಟ್ ಮಾದರಿಯ ಕ್ರಿಕೆಟ್ ಆಡಲು ಬೇಕಾದ ಮಾನ್ಹಯತೆಯನ್ನು ಗಳಿಸಿಕೊಂಡಿತ್ತು. ಬೆಂಗಳೂರಿನಲ್ಲಿ ನಡೆಯಲಿರುವ ಟೆಸ್ಟ್ ಪಂದ್ಯವು ಅಫ್ಘಾನಿಸ್ತಾನದಲ್ಲಿ ಕ್ರಿಕೆಟ್‍ನ ಜನಪ್ರಿಯತೆಗೆ ಬೇಕಾದ ಉತ್ತೇಜನವನ್ನು ನೀಡಲಿದೆ ಎಂದು ನಿರೀಕ್ಷಿಸಲಾಗಿದೆ.


    ಸ್ವತಃ ಒಲಿಂಪಿಕ್ ಪದಕ ವಿಜೇತರಾಗಿರುವ ಕೇಂದ್ರ ಕ್ರೀಡಾ ಸಚಿವ ರಾಜ್ಯವರ್ಧನ್ ಸಿಂಗ್ ರಾಥೋಡ್ ಅವರು ಕ್ರಿಕೆಟ್‍ಪ್ರೇಮಿಯೂ ಆಗಿದ್ದಾರೆ. ತಮ್ಮ ಈ ಭೇಟಿಯ ವೇಳೆ ಅವರು ಬೆಂಗಳೂರಿನಲ್ಲಿರುವ ಇನ್ನಿತರ ಕ್ರೀಡಾ ಸಂಸ್ಥೆಗಳಿಗೂ ಬೇಟಿ ನೀಡುವ ಸಂಭವವಿದೆ.


    ಕೇಂದ್ರ ವಾರ್ತಾ ಮತ್ತು ಪ್ರಸಾರ ಇಲಾಖೆಯ ಹೊಣೆಯನ್ನೂ ಹೊತ್ತಿರುವ ರಾಥೋಡ್ ಅವರು ಈ ಸಂದರ್ಭದಲ್ಲಿ ಬೆಂಗಳೂರಿನಲ್ಲಿರುವ ತಮ್ಮ ಸಚಿವಾಲಯದ ಅಧಿಕಾರಿಗಳನ್ನೂ ಭೇಟಿ ಮಾಡುವ ಸಾಧ್ಯತೆ ಇದೆ.


    ........................................

    
    
    (Release ID: 1535292) Visitor Counter : 27
    
    
      Read this release in: English