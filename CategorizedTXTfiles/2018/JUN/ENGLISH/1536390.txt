      PM Speech

      Preliminary text of PM’s speech at the inauguration of various urban development projects at Indore, Madhya Pradesh.
      Posted On: 23 JUN 2018 9:22PM by PIB Delhi


    इंदौर शहर में आज जो सफलता की कहानी लिखी गई है उसके पीछे इस शहर की जनता की जीवटता , सहयोग की भावना और शहर के प्रति अपनापन सबसे बड़ा कारण रहा है। इंदौर शहर की सफलता का इतिहास जनभागीदारी की सफलता का इतिहास है |


    बापू की 150 वीं जन्म जयंती पर स्वच्छ भारत का सपना, अब बहुत दूर नहीं। ये सपना पूरा होगा और हम सब मिलकर इसे पूरा करेंगे। बीते चार वर्षों में देश में शहरों और गांवों को मिलाकर 8 करोड़ 30 हजार से ज्यादा शौचालयों का निर्माण किया गया है |


    मध्य प्रदेश में भी 65 लाख से ज्यादा शौचालय बने हैं। ये प्रयास एक बड़ी वजह हैं कि मध्य प्रदेश के सभी शहर खुद को खुले में शौच से मुक्‍त घोषित कर चुके हैं |


    हमारी सरकार नई सोच , नई अप्रोच के साथ शहरों के लिए 5 बड़ी योजनाओं पर काम कर रही है। इसमें स्वच्छ भारत मिशन, प्रधानमंत्री आवास योजना शहरी, स्‍मार्ट सिटी मिशन, अमृत योजना और दीनदयाल राष्‍ट्रीय शहरी आजीविका मिशन शामिल हैं |


    अमृत योजना के तहत देश के शहरों में पीने के पानी से लेकर सीवेज की सुविधाएं जुटाने का काम तेज़ गति से चल रहा है। मध्य प्रदेश के 34 शहरों में इस योजना के तहत 6 हजार करोड़ की योजनाएं जारी हैं |


    MP के शहरी क्षेत्र में पीने के पानी से लेकर सीवेज और ट्रांसपोर्ट और कूड़ा प्रबंधन से जुड़ी लगभग 800 करोड़ की योजनाओं का आज लोकार्पण किया गया। इसमें इलेक्ट्रिक बसों जैसी स्मार्ट ट्रांसपोर्ट से जुड़ी कुछ व्यवस्थाएं भी शामिल हैं |


    मुझे खुशी है कि आज मध्य प्रदेश के शहरों में रहने वाले मेरे एक लाख से अधिक बेघर भाई-बहनों का अपने घर में गृह-प्रवेश हुआ। जिन-जिन भाई-बहनों के घर का सपना आज सच हुआ है उनको मेरी बहुत-बहुत बधाई। आपके लिए ये घर सुखी और समृद्ध जीवन की बुनियाद बनें , यही मेरी कामना है|


    हमारे देश में आवास योजनाएं पहले भी बनी हैं , लेकिन वो कैसी थीं ये आप सभी भली भांति जानते हैं। योजना के नामकरण से लेकर, लाभार्थियों के चयन, मकान बनाने की गति और आवंटन तक क्या-क्या होता था ये सब कांग्रेस के इतिहास के पन्नों में दर्ज है |


    लेकिन 2014 में जब आपने NDA सरकार को अवसर दिया तो एक नई अप्रोच के साथ हमने काम शुरु किया। हमने ये संकल्प लिया कि साल 2022 में देश जब आजादी के 75 वर्ष का पर्व मनाएगा तब तक हर बेघर को घर देने का प्रयास किया जाएगा |


    बीते चार वर्ष में लगभग 1 करोड़ 15 लाख घरों का निर्माण किया जा चुका है। इसमें पुरानी सरकार के लटके हुए प्रोजेक्ट्स भी शामिल हैं। पिछले 4 वर्षों में यूपीए के 10 वर्षों की तुलना में 3 गुना से अधिक मकान स्वीकृत किए गए |


    ये सरकार गरीबों के साथ-साथ मध्यम वर्ग के घर की भी चिंता कर रही है। प्रधानमंत्री आवास योजना के तहत मध्यम वर्ग को भी घर बनाने के लिए ब्याज दरों में छूट दी जा रही है |


    पिछले दिनों एक और अहम फैसला सरकार ने लिया है। इस स्कीम के अंतर्गत जो मकान का कार्पेट एरिया पहले तय था उसको बढ़ाया गया , जिसकी वजह से अब इस योजना के दायरे में ज्यादा लोग आ गए हैं |


    साथियों , इतना ही नहीं बल्कि मध्यम वर्ग के भाई-बहनों के साथ घर के नाम पर हो रही ठगी और धोखाधड़ी को रोकने के लिए भी सख्त कदम उठाए गए हैं। RERA कानून के बाद बिल्डरों की मनमानी पर लगाम लगी है |


    ये सरकार की नीतियों का ही परिणाम है कि आज हवाई चप्पल पहनने वाले मेरे भाई-बहन भी हवाई जहाज में घूम रहे हैं। पिछले वर्ष लगभग 10 करोड़ लोगों ने हवाई सफर किया, यानि एसी ट्रेन में जितनों ने यात्रा नहीं की उससे अधिक हवा में सफर किया |


    मध्य प्रदेश ने शिवराज जी के नेतृत्व में विकास के नए आयाम तय किए हैं। विकास का रिश्ता मानवीय आकांक्षाओं से है और आकांक्षाएं असीमित होती हैं। इसलिए विकास का रास्ता भी निरंतर आगे बढ़ता रहता है। एक लक्ष्य पर पहुंचते हैं तो दूसरे नए लक्ष्य मिल जाते हैं |


    इन लक्ष्यों को पूरा करते हुए , बीते चार वर्षों में New Madhya Pradesh और New India के लिए ठोस नींव तैयार की जा चुकी है। अब आप सभी के सहयोग से इसे और गति देने का प्रयास चल रहा है |


    ***


    अतुल तिवारी/ हिमांशु सिंह

    
    
    (Release ID: 1536390) Visitor Counter : 442