      अर्थ मंत्रालय

      सार्वजनिक क्षेत्रातील बँकांसाठी मालमत्ता पुनर्रचना कंपनी आणि मालमत्ता व्यवस्थापन कंपनी स्थापन करण्यासाठी समिती गठीत-वित्त मंत्री
      सार्वजनिक क्षेत्रातील बँकांना भारत सरकारचा संपूर्णत: पाठिंबा- पियूष गोयल
      चुकीच्या पद्धतीने कर्ज दिल्याने निष्क्रीय मालमत्तेत वाढ, यासाठी चुकीच्या पद्धती रद्दबातल करणार-गोयल

      Posted On: 08 JUN 2018 7:40PM by PIB Mumbai

      मुंबई, 8 जून 201 8


      सार्वजनिक क्षेत्रातील बँकांसाठी मालमत्ता पुनर्रचना कंपनी आणि मालमत्ता व्यवस्थापन कंपनी स्थापन करण्यासाठी समिती गठीत करण्यात आल्याची माहिती केंद्रीय वित्त मंत्री पियूष गोयल यांनी दिली. सार्वजनिक क्षेत्रातील बँकांच्या प्रमुखांशी वित्तमंत्र्यांनी आज मुंबईत चर्चा केली. पंजाब नॅशनल बँकेचे अकार्यकारी अध्यक्ष सुनील मेहता यांच्या अध्यक्षतेखाली स्थापन करण्यात आलेल्या समितीद्वारे दोन आठवड्यात या शिफारसी प्राप्त होणे अपेक्षित असल्याचे गोयल यांनी सांगितले. ही समिती उपरोक्त व्यवस्था बँकिंग पद्धतींसाठी योग्य आहे की नाही याचे परिक्षण करेल. वित्तमंत्र्यांनी मुंबईच्या एसबीआय भवन येथे माध्यम प्रतिनिधींशी संवाद साधला. जोखीमींना तोंड देतांना कर्जस्रोतात वाढ करणे तसेच भारतीय बँकांसाठी जागतिक प्रमाणके कसे संपादन करता येतील यावर जोर देणे हे या चर्चेचे मुख्य उद्देश होते.


      Watch LIVE: FM @PiyushGoyal addressing a press conference at @TheOfficialSBI Bhavan, Mumbai https://t.co/aae2X5pf4f

      — PIB in Maharashtra (@PIBMumbai) June 8, 2018

      केंद्रीय वित्तमंत्री यांनी घोषित केले की, बँक ऑफ बडोदाचे प्रमुख जयकुमार हे सार्वजनिक क्षेत्रांच्या बँकांसाठी ‘तत्काल सुधारणा कृती’ अंतर्गत कर्ज मिळवण्यासाठी धोरण आखतील. या अंतर्गत बँका चांगल्या कर्जांचे स्रोत प्राप्त करू शकतील आणि यावरील पुर्नउपाय प्रक्रियेद्वारे भारतीय नागरिकांना चांगल्या सेवा देता येतील, असे गोयल म्हणाले.


      गोयल पुढे म्हणाले की, सार्वजनिक क्षेत्रातल्या बँकांच्या कामगिरीत वाढ करण्यासाठी सरकारी यंत्रणा सक्षम करणे गरजेचे आहे यासाठी सूचना मागवल्या असून यामुळे बँकांच्या भविष्यातील कामगिरीवर त्याचा परिणाम होईल. देशातील सार्वजनिक क्षेत्रातील 21 बँका केंद्र सरकारच्या अखत्यारीत आहेत. देशाच्या आर्थिक आणि सामाजिक विकासात या बँकांची भूमिका महत्त्वाची ठरते. यासाठी सरकारने प्रत्येक बँकेला पाठिंबा देण्याचे ठरवले असून या बँकांना सक्षम करणे तसेच बँकांचे ग्राहक, ठेवीदार आणि कर्मचाऱ्यांच्या हिताचे रक्षण करणे याला सरकारचे सर्वोच्च प्राधान्य असल्याची ग्वाही गोयल यांनी दिली.


      जोखीम कमी करत पत पुरवठा सुधारणे, त्याद्वारे भारतीय अर्थव्यवस्था सक्षम करणे आणि भारतीय बँकांना जागतिक दर्जा मिळवून देणे यासंदर्भात आज चर्चा करण्यात आल्याचे मंत्रीमहोदयांनी सांगितले. स्टेट बँक ऑफ इंडियाने वर्षानुवर्षे पतपुरवठ्यासंदर्भात जलद गतीने आणि पारदर्शीरित्या निर्णय घेतल्याचे त्यांनी नमूद केले. अशा प्रकारची यंत्रणा स्थापन करण्याची आवश्यकता आजच्या चर्चेत सहभागी मान्यवरांनी व्यक्त केल्याची माहिती गोयल यांनी दिली. भारतीय बँकांमध्ये जलद गतीने निर्णय घेतले जावेत यासाठी बाह्य तज्ञांची एक समिती नेमण्याबाबतच्या प्रस्तावाचीही त्यांनी माहिती दिली.


      देशातील सुक्ष्म, लघु आणि मध्यम उद्योग, निर्यातदार आणि ग्राहकांच्या पतविषयक गरजा पूर्ण करण्यासाठी सार्वजनिक क्षेत्रातील सर्व बँका एकत्र आल्या आहेत. वेळीच कर्ज फेड करणाऱ्या ग्राहकांना सुविहितपणे कर्ज पुरवठा करता यावा यासाठी नियमांमध्ये सुधारणा करण्यात आल्याची माहिती त्यांनी दिली. केंद्र सरकारने हाती घेतलेल्या विविध योजनांमुळे सार्वजनिक क्षेत्रातील बँका अधिक सक्षम होतील आणि सर्वसामान्य ग्राहकांबरोबरच सुक्ष्म, लघु आणि मध्यम क्षेत्रातील उपक्रमांच्या गरजा पूर्ण करू शकतील, असा विश्वास गोयल यांनी व्यक्त केला. वर्ष 2008-2014 या दरम्यान दिलेल्या चुकीच्या कर्जांमुळे बँकांच्या निष्क्रीय मालमत्तेत वाढ झाली असून या मालमत्तांची गंभीर समस्या लक्षात घेत तिच्या निराकरणासाठी नादारी आणि दिवाळखोरी संहितेत करण्यात आलेले बदल उपयुक्त ठरतील, असेही ते म्हणाले. बँकांमध्ये वेळोवेळी होणाऱ्या सुधारणांमुळे देशातील ग्राहकांना अधिक चांगली सेवा प्राप्त होईल आणि प्रशासनातील उदाहरणांबरोबरच ताळेबंद व्यवस्थापन प्रक्रियाही यशस्वी होईल, असे मत गोयल यांनी व्यक्त केले.


      बँकांच्या सक्षमीकरणासाठी सर्वोतोपरी प्रयत्न करण्यासाठी केंद्र सरकार वचनबद्ध आहे, असे सांगत देशातील बँकांना सुस्थितीत आणण्यासाठी केंद्र सरकारच्या बरोबरीने भारतीय रिझर्व्ह बँक आणि सार्वजनिक क्षेत्रातील बँका प्रयत्न करतील आणि देशातील बँका भारतीय अर्थव्यवस्थेचे इंजिन म्हणून काम करू लागतील, असा विश्वास गोयल यांनी व्यक्त केला.


      B.Gokhale /P.Kor


    

    
    (Release ID: 1534932) Visitor Counter : 38