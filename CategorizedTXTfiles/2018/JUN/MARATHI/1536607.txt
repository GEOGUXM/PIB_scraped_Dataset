      पंतप्रधान कार्यालय

      मध्य प्रदेशातल्या मोहनपुरा जलसिंचन योजनेच्या शुभारंभप्रसंगी पंतप्रधान नरेंद्र मोदी यांनी केलेले भाषण
      Posted On: 23 JUN 2018 10:04PM by PIB Mumbai


    नवी दिल्ली , 23 जून 201 8


    सबी बेन भई पांवणा , ओरएं म्हारो राम राम जी !


    राजगड भागातून मोठ्या संख्येने उपस्थित राहिलेल्या माझ्या प्रिय बंधू आणि भगिनींनो !


    जून महिन्यातल्या या अतिशय कडक उन्हामध्ये आपण सर्वजण इतक्या मोठ्या संख्येने कार्यक्रमाला उपस्थित राहणे म्हणजे माझ्या सर्व सहकारी मंडळींना एकप्रकारे खूप मोठा आशीर्वाद आहे . आपल्या या आदरातिथ्या पुढे मी नतमस्तक होऊन नमस्कार करतो . आपली ही ऊर्जा , हाच आशीर्वाद भारतीय जनता पार्टीच्या प्रत्येक कार्यकर्त्याला आपली सेवा करण्यासाठी नित्य नवी प्रेरणा देत आला आहे .


    आज 4 हजार कोटी रूपये खर्चाच्या मोहनपुरा जलसिंचन योजनेच्या लोकार्पणाबरोबरच आणखी तीन मोठ्या सिंचन योजनांचा प्रारंभ करण्याचे भाग्य मला मिळाले आहे . या सिंचन योजनेच्या कामात सहभागी होत असलेल्या प्रत्येक व्यक्तीला , योजनेच्या कामासाठी आपल्या डोक्यावरून वीटा वाहून नेत असलेल्या प्रत्येक महान व्यक्तीला , डोक्यावर सिमेंट - मालाचं घमेलं घेत असलेल्या माता , भगिनी , बंधू यांना , फावडं चालवत असलेल्यांना , लहान - लहान यंत्रांपासून ते मोठ - मोठी यंत्रे चालवत असलेल्यांना या प्रकल्पाच्या यशस्वीतेसाठी केलेल्या प्रयत्नाबद्दल मी नमस्कार करतो . या सर्वांचे मी अभिनंदन करतो .


    उन्हाळा असो अथवा पावसाळा , राष्ट्र निर्माणाच्या पुण्य कार्यामध्ये हे सर्व लोक सहभागी झाले आहेत , त्यांचं कार्य अतुलनीय आहे . माझ्या प्रिय बंधू - भगिनींनो , बटण दाबून लोकार्पण करणे ही एक साधी औपचारिकता आहे . परंतु या योजनांचे खरेखुरे लोकार्पण तर आपल्या श्रमाच्या घामातून झाले आहे . आपल्या परिश्रमाच्या घामामुळंच हा प्रकल्प निर्माण होवू शकला आहे , आपल्या घामाचा गंध त्याला आहे .


    आपल्यासारख्या कोट्यवधी लोकांच्या श्रमामुळे , आशीर्वादामुळे केंद्रामध्ये भारतीय जनता पार्टीच्या सरकारनं यशस्वीपणे जनसेवा करत - करत , एकामागून एक जनकल्याणाचे निर्णय घेत - घेत चार वर्षांचा प्रवास पूर्ण केला आहे . जनतेचा भारतीय जनता पार्टीच्या सरकारवर , धोरणावर आपला किती विश्वास आहे हे , या कार्यक्रमाला इतक्या मोठ्या संख्येने असलेली उपस्थिती त्याच ी साक्ष देत आहे . जे लोक देशामध्ये भ्रम निर्माण करतात , असत्य पसरवण्याचं काम करतात , निराशाजनक विचारांचा प्रसार करण्याचं काम करत आहेत , ते या वस्तुस्थितीपासून दूर गेले आहेत . याचे साक्षात छायाचित्र म्हणजे आज इथे जमलेली गर्दी .


    आज 23 जून आहे , देशाचे महान सुपुत्र डॉक्टर श्यामाप्रसाद मुखर्जी यांची पुण्यतिथी आहे . त्यांच्या पुण्यतिथीदिनी - आज कार्यक्रम होत आहे , हा एक मोठा योगायोग आहे . 23 जून रोजी काश्मीरमध्ये त्यांचा संशयास्पद मृत्यू झाला होता . डॉक्टर श्यामाप्रसाद मुखर्जी यांचे मी आज इथं स्मरण करतो . त्यांना नमन करतो आणि आदरपूर्वक श्रद्धांजली अर्पण करतो .


    बंधू आणि भगिनींनो , डॉक्टर मुखर्जी म्हणत होते की , “ कोणतेही राष्ट्र आपल्यातल्या ऊर्जेमुळेच सुरक्षित राहू शकते. ” त्यांचा या देशातल्या साधनांवर , स्त्रोतांवर , देशातल्या प्रतिभावंत लोकांवर विश्वास होता .


    स्वातंत्र्यानंतर हताश झालेल्या देशाला , निराशेच्या गर्तेतून बाहेर काढण्यासाठी त्यांच्याकडे असलेली दूरदृष्टी आजही कोट्यवधी लोकांना प्रेरणा देत आहे . देशाचे पहिले उद्योग आणि वाणिज्य मंत्री या नात्याने त्यांनी देशासाठी पहिले औद्योगिक धोरण तयार केले होते . ते म्हणायचे –


    “ जर सरकारने देशातल्या शैक्षणिक संस्था आणि औद्योगिक संघटना यांना संयुक्तपणे उद्योगांना प्रोत्साहन दिले तर देश खूप लवकरच आर्थिकदृष्टीनेही स्वतंत्र होऊ शकेल . ’’


    शैक्षणिक क्षेत्राशी संबंधित , महिला सशक्तीकरणासाठी , देशाच्या अण्वस्त्र धोरणाला दिशा देण्याचं त्यांनी जे कार्य केलं आहे , जे विचार मांडले आहेत , ते आजच्या काळाच्याही खूप पुढचे होते . देशाच्या विकासामध्ये जनतेचा सहभाग असण्याचे महत्व जाणून त्यांनी जे मार्ग सुचवले , ते आजही तितकेच महत्वपूर्ण आणि काळाशी सुसंगत आहेत .


    मित्रांनो , डॉक्टर श्यामाप्रसाद मुखर्जी म्हणत होते की , ‘‘ शासनाचे पहिले कर्तव्य धनहीन , गृहहीन जनतेची सेवा करणे आणि त्यांचे जीवनमान उंचावणे हे आहे . ’’ याच कारणामुळे देशाचे उद्योगमंत्री बनण्याआधी ज्यावेळी ते बंगालचे अर्थमंत्री होते , त्यावेळी त्यांनी खूप व्यापक स्तरावर भूमी सुधारण्याचे काम केले होते . त्यांच्या मते , शासन हे इंग्रजांप्रमाणे राज्य करण्यासाठी नाही , तर नागरिकांची स्वप्ने पूर्ण करण्यासाठी असले पाहिजे .


    डॉक्टर श्यामाप्रसाद मुखर्जी यांनी सर्वात जास्त महत्व शिक्षण , आरोग्य आणि सुरक्षा यांना दिले . ते म्हणत होते की , ‘‘ सरकारला प्राथमिक शिक्षणापासून ते उच्च शिक्षणापर्यंत व्यापक प्रमाणावर सुविधा निर्माण करण्याची आवश्यकता आहे . युवकांमध्ये असलेल्या छुप्या प्रतिभांना बाहेर काढण्यासाठी पोषक वातावरण निर्मिती करण्याची गरज आहे . त्यामुळे आमचे युवक आपल्या गावाची , आपल्या नगराची सेवा करण्याइतके समर्थ होवू शकतील . ’’ डॉक्टर श्यामाप्रसाद मुखर्जी म्हणजे विद्या , वित्त आणि विकास , या तीन मूलभूत गोष्टींच्या चिंतनातून संयुक्त बनलेल्या विविध धारांचा एक संगम होय.


    आपल्या देशाचे दुर्भाग्य म्हणजे , एकाच परिवाराचा महिमा सांगितला जावून , गुणगान केले गेले . त्यामुळे देशाच्या अनेक सुपुत्रांना त्यांनी देशासाठी दिलेल्या योगदानाला अगदी जाणूनबुजून कमी लेखण्यात आलं . त्यांचे कार्य कशा पद्धतीने विस्मरणात जाईल , यासाठी अगदी पुरेपूर प्रयत्न करण्यात आले .


    मित्रांनो , आज केंद्र असेल अथवा देशातले भारतीय जनता पार्टी शासित कोणतेही राज्य असेल , डॉक्टर मुखर्जी यांच्या ‘ व्हिजन ’ पेक्षा वेगळे नाही . मग यामध्ये युवकांसाठी कौशल भारत योजना असेल , स्टार्ट अप योजना असेल , स्वरोजगारासाठी कोणत्याही बँक हमीशिवाय कर्ज मिळण्याची सुविधा असलेली मुद्रा योजला असेल , किंवा मग “ मेक इन इंडिया ” असेल . या सर्व योजनांमध्ये तुम्हाला डॉक्टर मुखर्जी यांच्या विचारांची झलक नक्कीच दिसून येईल .


    आपला हा राजगढ जिल्हा सुद्धा आता या “ व्हिजन ” मुळेच “ मागास जिल्हा ” अशी असलेली ओळख पुसून टाकणार आहे . सरकारने या जिल्‍ह्याचा “ आकांक्षी जिल्हा ” म्हणून विकसित करण्याचा निर्णय घेतला आहे . आपल्या या जिल्‍ह्यामध्ये आता आरोग्य , शिक्षण , स्वच्छता , पोषण , जल संरक्षण , कृषी यासारख्या क्षेत्रांमध्ये अतिशय वेगाने काम करण्यात येणार आहे .


    या जिल्‍ह्यातल्या गावांमध्ये आता राष्ट्रीय ग्राम स्वराज अभियानाअंतर्गत गरजेच्या सुविधा पोहोचवण्याचे काम करण्यात येत आहे . आगामी काही दिवसांतच या ‘ आकांक्षी जिल्‍ह्यातल्या सर्व गावांमध्ये , प्रत्येकाकडे उज्ज्वला योजनेतून स्वयंपाकाच्या गॅसची जोडणी असावी , सौभाग्य योजनेतून प्रत्येक घरामध्ये विजेचे कनेक्शन असावे , जनधन योजनेतून सर्वांनी बँकेमध्ये खाते उघडलेले असावे , सगळ्यांना विम्याचे संरक्षण कवच असावे , इंद्रधनुष योजनेअंतर्गत प्रत्येक गर्भवती आणि बालकांचे लसीकरण केले जावे , यासाठी सरकार प्रयत्नशील आहे .


    मित्रांनो , ही सगळी कामे याआधीही होवू शकली असती . आधीच्या सरकारला ही कामे सहज करता आली असती . त्यांना कोणी रोखलं नव्हतं . परंतु दुर्दैव असे की , या देशावर ज्या पक्षाने प्रदीर्घ काळ शासन केले , त्या लोकांना आपल्यावर , आपल्या परिश्रमावर कोणत्याही प्रकारचा विश्वास दाखवला नाही . त्या पक्षाने कधी देशाच्या सामर्थ्‍यावर विश्वास दाखवला नाही .


    आता तुम्हीच मला सांगा , गेल्या चार वर्षांमध्ये भारत सरकारने कधीतरी निराशाजनक गोष्ट केली आहे का ? हताश झाल्याची भावना कधीतरी व्यक्त केली आहे का ? आपण काय करायचं हे ठरवल्यानंतर ते काम एक होणार आहे , किंवा होणार नाही . मात्र प्रत्येकवेळी एक संकल्प करून काहीतरी चांगलं करण्यासाठी पावलं टाकली पाहिजेत , पुढे गेलं पाहिजे . त्या संकल्पपूर्तीसाठी अगदी मनापासून आपले शंभर टक्के योगदान देवून ते चांगलं काम करण्याचा प्रयत्न केला पाहिजे .


    आणि म्हणूनच बंधू , भगिनींनो , आम्ही नेहमीच मनामध्ये एक आशा आणि विश्वास ठेवूनच पुढे जाणारे लोक आहोत . मित्रांनो , आमचे सरकार देशाला कोणत्या गोंष्टीची आवश्यकता आहे , हे समजून घेते . देशाकडे असलेल्या स्त्रोतांवर आम्ही विश्वास ठेवतो . देशाला 21 शतकामध्ये नवीन उंचीवर पोहोचवण्यासाठी आम्ही वचनबद्ध असून त्यासाठी प्रयत्नशील आहोत .


    गेल्या चार वर्षांमध्ये केंद्र सरकारच्यावतीने आणि 13 वर्षांमध्ये भारतीय जनता पार्टीच्या मध्य प्रदेशातल्या सरकारने गरीब , मागासवर्गीय , शोषित , वंचित , शेतकरी बंधू यांना सशक्त करण्याचं काम केलं आहे . गेल्या 5 वर्षांमध्ये मध्य प्रदेशचा कृषी विकास दर वार्षिक सरासरी 18 टक्के राहिला आहे . हा कृषी विकास दर संपूर्ण देशामध्ये सर्वात जास्त आहे . देशामध्ये होणारे डाळींच्या उत्पादनाची गोष्ट असेल , तेलवर्गीय पिकांची गोष्ट असेल , हरभरा आणि सोयाबीन , टॉमॅटो , लसूण ही पिके असो , मध्य प्रदेशचा संपूर्ण देशभरामध्ये पहिला क्रमांक लागतो . गहू , तूर , मोहरी , आवळा , धणे यांच्या उत्पादनामध्ये मध्य प्रदेश देशामध्ये क्रमांक दोनवर आहे . आणि लवकरच या उत्पादनामध्ये हे राज्य पहिला क्रमांक मिळवण्याच्या मार्गावर आहे .


    शिवराजसिंह चौहान यांच्या कारकिर्दीमध्ये मध्य प्रदेशाने विकासाची नवी गाथा लिहिली आहे . आज या येथे मोहनपुरामध्ये नवीन जलसिंचन योजना लोकार्पण आणि तीन जलपुरवठा योजनांचा प्रारंभ होत आहे . या नवी योजना म्हणजे विकास कामांच्या कडीतील एक महत्वपूर्ण भाग आहे . ही योजना केवळ राजगढातील सर्वात मोठी योजना आहे , असं नाही तर संपूर्ण मध्य प्रदेशातल्या मोठ्या आणि महत्वपूर्ण योजनांमध्ये तिचा समावेश आहे .


    मित्रांनो , या प्रकल्पामुळे सव्वा सातशे गावांमधल्या शेतकरी बंधू - भगिनींना थेट लाभ मिळणार आहे . आगामी काही दिवसामध्ये या गावांमधील सव्वा लाख हेक्टरपेक्षा जास्त जमिनीसाठी केवळ सिंचन व्यवस्था होणार आहे असं नाही तर 400 गावांची पेयजलाची समस्या कायमची संपुष्टात येणार आहे . आणि 400 गावांची पेयजल समस्येतून मुक्तता होणे , याचा अर्थ असा की , इथल्या लाखो माता - भगिनींचा आशीर्वाद घेण्यासारखे आहे . पाण्याची समस्या माता - भगिनींना किती त्रासदायक असते , हे त्यांच्याइतके दुसरे कोणीच समजू शकणार नाही . एका प्रकारे माता - भगिनींची उत्तम सेवा करण्याचं काम या सरकारकडून झालं आहे .


    ही जलसिंचन योजना म्हणजे काही फक्त वेगाने होत असलेल्या विकासाचे उदाहरण आहे . त्याचबरोबर सरकार कोणत्या पद्धतीने काम करीत आहे , त्याचा हा एक पुरावा आहे . जवळपास 4 वर्षांच्या आतमध्येच या प्रकल्पाचे काम पूर्ण करण्यात आले आहे . यामध्ये सूक्ष्म जलसिंचनाचा विशेषत्वानं विचार करण्यात आला आहे . हे करताना कालवे न बांधता जलवाहिनी टाकून शेतापर्यंत पाणी पोहोचवण्याला प्राधान्य देण्यात आले आहे .


    बंधू आणि भगिनींनो , इथं मालवामध्ये एक म्हण आहे - ‘‘ मालव धरती गगन गंभीर , डग - डग रोटी , पग - पग नीर ’’ अर्थात ही खूप जुनी म्हण आहे .


    या म्हणीचा अर्थ असा आहे की , कोणे एकेकाळी मालवाच्या धरतीवर धन - धान्याची कसलीच कमतरता नव्हती की पाण्याचा तुटवडा होता . इथं पावला - पावलावर पाणी लागत होतं . परंतु याआधीच्या सरकारांनी ज्या पद्धतीने काम केलं , त्यामुळे पाणीच काय पाण्याबरोबर ही म्हणही संकटामध्ये आली . परंतु गेल्या काही वर्षांमध्ये शिवराज जी यांच्या नेतृत्वाखालच्या भाजपा सरकारने मालवा आणि मध्य प्रदेश यांची जुनी ओळख पुन्हा करून देण्याचा , गांभीर्याने प्रयत्न केला आहे .


    मित्रांनो , 2007 मध्ये जलसिंचन योजनांच्या मदतीने मध्य प्रदेशातली फक्त साडे सात लाख हेक्टर क्षेत्र सिंचनाखाली होते . शिवराजसिंह चौहान यांच्या कारकिर्दीमध्ये हे क्षेत्र वाढून आता 40 लाख हेक्टर झाले आहे . देशातले जे लोक दूरचित्रवाणीच्या माध्यमातून आजचा हा कार्यक्रम पाहत आहेत , त्यांना मी सांगू इच्छितो की , भारतीय जनता पार्टीचे सरकार बनण्यापूर्वी 7 लाख हेक्टर आणि भारतीय जनता पार्टी सरकारच्या कार्यकाळामध्ये 40 लाख हेक्टर ! सिंचन क्षेत्रामध्ये अशी वृद्धी नोंदवली गेली आहे . आता तर राज्य सरकारने 2024 पर्यंत या क्षेत्रामध्ये दुप्पट वाढ करण्याचे लक्ष्य निश्चित केले आहे . आणि ते लक्ष्य गाठण्यासाठी कार्यरत आहे . सूक्ष्म जलसिंचन प्रणाली च्या विस्तारासाठी 70 हजार कोटी रूपये खर्च करण्यात येत आहेत .


    आपणा सर्वांना मी विश्वास देण्यासाठी आलो आहे . राज्य सरकारने जलसिंचनाचे ध्येय पूर्ण करण्यासाठी विविध मार्ग स्वीकारण्याचा निर्णय घेतला आहे . हे लक्ष्य गाठण्यासाठी अधिक प्रयत्न करण्यात येणार आहेत . भारत सरकार या ध्येयपूर्तीसाठी राज्याच्या खांद्याला खांदा लावून कार्य करणार आहे .


    मध्य प्रदेशाला प्रधानमंत्री कृषी सिंचन योजनेतूनही संपूर्ण मदत करण्यात येत आहेत . या योजनेअंतर्गत राज्यामध्ये 14 प्रकल्पांचे काम सुरू आहे . मध्य प्रदेशाला या योजनांच्या कामासाठी जवळपास 1400 कोटी रूपये देण्यात आले आहेत . या प्रकल्पांच्या माध्यमातून “ पर ड्रॉप मोअर क्रॉप ” ही मोहीम पुढे चालवण्यात येत आहे . चार वर्षे केलेल्या परिश्रमाचा चांगला परिणाम म्हणजे , देशभरामध्ये सूक्ष्म जलसिंचनाची व्याप्ती 25 लाख हेक्टरपर्यंत वाढली आहे . यामध्ये दीड लाख हेक्टरपेक्षा जास्त जमीन मध्य प्रदेशातली आहे .


    मित्रांनो , गेल्या काही दिवसांपासून व्हिडिओ तंत्रज्ञानाच्या आणि नमो अॅपच्या माध्यमातून मी वेगवेगळ्या क्षेत्रातल्या लोकांशी संवाद साधत असतो आणि आपल्या सरकारी योजनांचा त्यांनी कसा लाभ घेतला , त्यांना योजना माहीत आहेत की नाहीत , हे जाणून घेत असतो . तीनच दिवसांपूर्वी मी देशभरातल्या शेतकरी बांधवांशी संवाद साधला . या कार्यक्रमामध्ये मला झाबुआ इथल्या शेतकरी बंधू - भगिनींशी संवाद साधण्याची संधी मिळाली . झाबुआच्या एका शेतकरी भगिनीने ठिबक सिंचनाच्या मदतीने आपण टोमॅटोची शेती कशा पद्धतीने केली , हे अगदी सविस्तर सांगितलं . या भगिनीच्या टोमॅटोच्या पिकामध्ये खूप चांगली वाढ झाली आहे .


    मित्रांनो , नव भारताची नवी स्वप्ने पूर्ण करण्यामध्ये या देशाच्या गावातल्या लोकांची आणि शेतकरी वर्गाचे खूप महत्वपूर्ण भूमिका असणार आहे . आणि म्हणूनच नव भारताच्या उदयाबरोबरच शेतकरी बांधवांचे उत्पन्न दुप्पट करण्याचे लक्ष्य साधण्यासाठी प्रयत्न करण्यात येत आहेत . यासाठी बियांणांपासून ते बाजारपेठेपर्यंत एका पाठोपाठ एक पावले उचलली जात आहेत .


    मित्रांनो , गेल्या चार वर्षांमध्ये देशभरात जवळपास 14 कोटी “ मृदा आरोग्य पत्रिका ” वितरीत करण्यात आल्या आहेत . त्यामध्ये जवळपास सव्वा कोटी या मध्य प्रदेशातल्या माझ्या शेतकरी बंधू - भगिनींनाही मिळाल्या आहेत . यामुळे आता शेतकरी बांधवांना कोणत्या जमिनीसाठी किती प्रमाणामध्ये खताचा वापर करावा , याविषयीची उपयुक्त माहिती अतिशय सहजतेने मिळत आहे . याचप्रमाणे प्रधानमंत्री पीक विमा योजनेचा लाभ मध्य प्रदेशातल्या 35 लाखांपेक्षा जास्त शेतकरी बांधव घेत आहेत .


    शेतकरी वर्गाला त्यांच्या पिकाचे योग्य दाम मिळावे यासाठी देशभरातल्या मंडई , ऑनलाईन बाजारपेठेशी जोडण्यात आल्या आहेत . आत्तापर्यंत देशातल्या पावणे सहाशे मंडयांना ऑनलाईन करण्यात आले असून ‘ ई - नाम ’ शी जोडण्यात आल्या आहेत . या योजनेत मध्य प्रदेशातल्या 58 मंडई जोडल्या गेल्या आहेत . आता देशातले जास्तीत जास्त शेतकरी आपल्या गावातल्या “ कॉमन सर्व्हीस सेंटर ” च्या माध्यमातून किंवा आपल्या मोबाईल फोनच्या मदतीने देशातल्या कोणत्याही मंडईमध्ये आपले पीक थेट विकू शकेल , असा दिवस काही फार दूर राहिला नाही .


    बंधू आणि भगिनींनो , सरकार गाव आणि गरीबाचे जीवनमान उंचावण्यासाठी एका पाठोपाठ एक पावलं उचलत आहे . दलित , आदिवासी , मागास समाजातल्या माता - भगिनी यांची विषारी धुरापासून मुक्तता करण्याचं काम सरकार निरंतर करत आहे .


    आत्तापर्यंत देशातल्या 4 कोटीपेक्षा जास्त गरीब माता - भगिनींना स्वयंपाकाचा गॅस मोफत देण्यात आला आहे . मध्य प्रदेशातल्या जवळपास 40 लाख महिलांना या योजनेतून मोफत गॅसजोडणी देण्यात आली आहे .


    मित्रांनो , हे सरकार श्रमाचा सन्मान करणारे सरकार आहे . देशामध्ये जास्तीत जास्त रोजगाराच्या संधी निर्माण करणारे उद्योजक कशा पद्धतीने तयार होतील , याची चिंता आज भारत सरकार करत आहे . श्रमाविषयी काही लोकांचे मत कदाचित सकारात्मक नसेलही , ते रोजगाराची टिंगल करत असतील , परंतु या सरकारने केलेले प्रयत्न आता यशस्वी ठरत असल्याचे सर्वांनाच दिसून येत आहेत .


    देशामध्ये आज मुद्रा योजनेअंतर्गत , लहानात लहान उद्योजकाला कोणत्याही बँक हमीशिवाय कर्ज दिले जात आहे . मध्य प्रदेशातल्या 85 लाखांपेक्षा जास्त लोकांनी या मुद्रा योजनेचा लाभ घेतला आहे .


    बंधू आणि भगिनींनो , दिल्ली आणि भोपाळ दरम्यान लागलेले विकासाचे हे डबल इंजिन पूर्ण शक्तीनिशी पुढे जात आहे आणि त्याच्याबरोबरच मध्य प्रदेशालाही प्रगतीच्या मार्गावर नेत आहे .


    माझ्या अगदी चांगलंच स्मरणात आहे , काही वर्षांपूर्वी मध्य प्रदेशाची अशी स्थिती होती की , या राज्याच्या नावापुढे एक अपमानजनक शब्द वापरला जात असे . आणि असा शब्द जोडला जाणे आपल्यापैकी कोणालाच आवडणार नाही . हा शब्द होता - ‘‘ आजारी ’’ !


    देशातल्या ‘‘ आजारी ’’ राज्यांमध्ये मध्य प्रदेशाची गणना होत असे . राज्यामध्ये दीर्घकाळ शासन केलेल्या काँग्रेसला मध्य प्रदेशाचा हा अपमान कधीच दिसला नाही की त्याची बोच जाणवली नाही .


    जन सामान्यांना आपली प्रजा समजून सातत्याने आपलाच जय जयकार करून घेण्याचे काम मध्य प्रदेशातले काँग्रेसचे नेते करत राहिले . त्यावेळी त्यांनी आगामी भविष्याचा कोणताही विचार केला नाही .


    राज्याला त्या ‘‘ आजारी ’’ अवस्थेतून बाहेर काढून देशाच्या विकासामध्ये एक प्रमुख भागीदार बनण्याचे काम या राज्यात भारतीय जनता पार्टीच्या या सरकारने केले आहे . शिवराज जी यांना आपण एक पद दिले आहे . परंतु ते सेवकाप्रामणे कार्य करून या महान भूमीची , इथल्या जनतेची सेवा करीत आहेत .


    आज मध्य प्रदेश ज्या यशाच्या मार्गावर आहे , त्याबद्दल मी इथल्या लोकांना , इथल्या सरकारला खूप खूप शुभेच्छा देतो .


    आपल्या सर्वांना पुन्हा एकदा अनेकानेक सदिच्छा देवून मी आपलं भाषण संपवतो . आपण सर्वजण इतक्या मोठ्या संख्येने आज उपस्थित राहिलात , त्याबद्दल आपल्या सर्वांचे खूप - खूप धन्यवाद !


    माझ्याबरोबर आपण मोठ्या स्वरामध्ये म्हणावं , दोन्ही मुठी बंद करून म्हणावं -


    भारत माता की – जय।।


    भारत माता की - जय ।।


    भारत माता की – जय।।


    खूप - खूप धन्यवाद !


    B.Gokhale/S.Bedekar/P.Malandkar


    

    
    (Release ID: 1536607) Visitor Counter : 12
    
    
      Read this release in: English