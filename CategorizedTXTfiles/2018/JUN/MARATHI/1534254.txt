      राष्ट्रपती कार्यालय

      राष्ट्रपती भवनात राज्यपालांच्या दोन दिवसीय परिषदेला सुरुवात
      Posted On: 04 JUN 2018 3:11PM by PIB Mumbai


      नवी दिल्ली, 4 जून 201 8


      राष्ट्रपती भवनात आजपासून राज्यपाल आणि नायब राज्यपालांच्या दोन दिवसीय परिषदेला सुरूवात झाली. राष्ट्रपती रामनाथ कोविंद यांनी परिषदेच्या उद्‌घाटन सत्रात संबोधित केले. राष्ट्रपती भवनात होणारी अशा प्रकारची ही 49 वी परिषद असून राष्ट्रपती रामनाथ कोविंद दुसऱ्यांदा या परिषदेचे अध्यक्षपद भूषवित आहेत.


      भारतासारख्या देशाच्या संघराज्यात्मक रचनेत राज्यपाल हा महत्त्वाचा दुवा असतो असे मत राष्ट्रपतींनी व्यक्त केले. राज्यातील जनता राज्यपाल आणि राजभवनाकडे आदर्श म्हणून पाहात असतो. अशा वेळी राज्यपालांनी राज्यशासनाला योग्य प्रकारे मार्गदर्शन करणे अपेक्षित असते, असे राष्ट्रपती म्हणाले.


      देशातल्या बहुतेक विद्यापीठांमध्ये राज्यपाल हे कुलपती म्हणून कार्यरत असतात. राज्यपालांनी विद्यार्थी प्रवेश आणि शिक्षकांच्या नियुक्त्या या दोन्ही बाबी वेळेत आणि पारदर्शक पद्धतीने पूर्ण होतील याची काळजी घ्यावी, अशी अपेक्षा राष्ट्रपतींनी व्यक्त केली.


      या दोन दिवसीय परिषदेत केंद्र शासनाच्या विविध पथदर्शी कार्यक्रमांची सादरीकरणे केली जाणार असून राज्यांच्या विद्यापीठांमधील उच्च शिक्षण, रोजगाराभिमुखतेसाठी कौशल्य विकास, राज्यपालांच्या समितीचा अहवाल अशा विविध बाबींसंदर्भात विशेष सत्रे आयोजित केली जाणार आहेत. या परिषदेला राज्यपाल आणि नायब राज्यपालांसह उपराष्ट्रपती, पंतप्रधान, अनेक केंद्रीय मंत्री, निती आयोगाचे मुख्य कार्यकारी अधिकारी तसेच विविध मंत्रालयांमधले वरिष्ठ अधिकारी उपस्थित आहेत.


      S.Tupe / M.Pange /P.Kor

    
    
    (Release ID: 1534254) Visitor Counter : 32
    
    
      Read this release in: English