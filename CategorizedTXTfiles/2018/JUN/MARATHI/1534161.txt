      राष्ट्रपती कार्यालय

      राष्ट्रपती भवनात 4 -5 जून 2018 रोजी होणाऱ्या राज्यपाल आणि नायब राज्यपालांच्या दोन दिवसीय परिषदेचं अध्यक्षपद राष्ट्रपती भूषवणार
      Posted On: 02 JUN 2018 3:10PM by PIB Mumbai


      नवी दिल्ली, 2 जून 201 8


      राष्ट्रपती भवनात 4 आणि 5 जून 2018 रोजी होणाऱ्या राज्यपाल आणि नायब राज्यपालांच्या दोन दिवसीय परिषदेचं अध्यक्षपद राष्ट्रपती रामनाथ कोविंद भूषवणार आहेत. राष्ट्रपती भवनात होणारी अशा प्रकारची ही 49 वी परिषद असून राष्ट्रपती कोविंद यांच्या अध्यक्षतेखालील दुसरी परिषद आहे.


      राज्यपालांची पहिली परिषद 1949 मध्ये तत्कालीन गव्हर्नर जनरल सी. राजगोपालाचारी यांच्या अध्यक्षतेखाली पार पडली होती.


      4 आणि 5 जून रोजी होणाऱ्या परिषदेत विविध सत्रांमध्ये महत्त्वाच्या संकल्पनात्मक मुद्यांवर चर्चा केली जाईल. 4 जून रोजी राष्ट्रपती परिषदेच्या उद्‌घाटन सत्राला संबोधित करतील. दुसऱ्या सत्रात केंद्र सरकारच्या महत्त्वाकांक्षी कार्यक्रमाबाबत आणि अंतर्गत सुरक्षेबाबत सादरीकरण होईल. या सत्रात नीती आयोगाचे उपाध्यक्ष आणि मुख्य कार्यकारी अधिकारी तसेच राष्ट्रीय सुरक्षा सल्लागार सादरीकरण करतील. पंतप्रधानही उपस्थितांना संबोधित करतील. तिसऱ्या सत्रात राज्यातील विद्यापीठांमधील उच्च शिक्षण आणि कौशल्य विकासावर चर्चा होईल.


      चौथ्या सत्रात, ‘राज्यपाल-विकास के राजदूत: समाजात बदल घडवून आणण्यात राज्यपालांची भूमिका’ या अहवालावर केलेल्या उपाययोजनांबाबत राज्यपाल/नायब राज्यपाल चर्चा करतील. राज्यपालांच्या समितीने हा अहवाल 9 जानेवारी 2018 रोजी राष्ट्रपतींना सादर केला होता.


      5 जून रोजी होणाऱ्या पाचव्या सत्रात महात्मा गांधींची 150वी जयंती साजरी करण्याबाबत चर्चा केली जाईल. सहाव्या आणि अंतिम सत्रात परिषदेतील पाच सत्रात झालेल्या चर्चेबाबत सादरीकरण केले जाईल. राष्ट्रपती, उपराष्ट्रपती, पंतप्रधान, गृहमंत्री आणि परराष्ट्र व्यवहार मंत्री समारोप सत्राला संबोधित करतील.


      केंद्रशासित प्रदेशांवरील विशेष सत्र 5 जून रोजी होईल.


      S.Tupe /S.Kane/P.Kor

    
    
    (Release ID: 1534161) Visitor Counter : 57
    
    
      Read this release in: English