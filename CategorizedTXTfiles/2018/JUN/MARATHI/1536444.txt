      पंतप्रधान कार्यालय

      मध्य प्रदेशमधील इंदूर येथे विविध नागरी विकास प्रकल्पांच्या उद्‌घाटनप्रसंगी पंतप्रधानांच्या भाषणाचा प्रारंभिक मजकूर
      Posted On: 23 JUN 2018 10:56PM by PIB Mumbai


    नवी दिल्ली , 23 जून 201 8


    इंदूरच्या शहरात आज ज्या यशोगाथा लिहिल्या गेल्या आहेत त्या मागे या शहरातील लोकांची हिंमत , सहकार्याची भावना आणि शहराशी असलेली निष्ठा हे सर्वात मोठे कारण आहे . इंदूर शहराच्या यशाचा इतिहास हा लोकसहभागाच्या यशाचा इतिहास आहे .


    बापूजींच्या 150 व्या जयंतीला स्वच्छ भारताचे स्वप्न पूर्ण होणार आहे . हे स्वप्न पूर्ण होणार आहे आणि आपण सर्वांनी एकत्र येवून हे स्वप्न पूर्ण करायचे आहे . गेल्या चार वर्षांमध्ये देशात शहरे आणि गावांमध्ये मिळून एकूण 8 कोटी 30 हजार शौचालये बांधली आहेत .


    मध्यप्रदेश मध्ये देखील 65 लाखांहून अधिक शौचालये बांधली आहेत . या प्रयत्नामुळे मध्यप्रदेशातील सर्व शहरे हागणदारीमुक्त घोषित झाली आहेत .


    आमचे सरकार नवीन विचार , नवीन दृष्टीकोनासह शहरांसाठी ५ मोठ्या योजना राबवत आहे . यामध्ये स्वच्छ भारत मिशन , प्रधानमंत्री आवास योजना , अमृत योजना आणि दीनदयाळ राष्ट्रीय शहरी उपजीविका मिशन यांचा समावेश आहे .


    अमृत योजनेअंतर्गत , देशातील शहरांमध्ये पिण्याचे पाणी ते सांडपाणी व्यवस्थापनाची सोय करण्याचे काम जलदगतीने सुरु आहे . मध्य प्रदेशातील 34 शहरांमध्ये या योजनेअंतर्गत , 6 हजार कोटींच्या योजना सुरु आहेत .


    आज मध्यप्रदेशच्या शहरी भागांमध्ये पिण्याचे पाणी , सांडपाणी आणि वाहतूक तसेच कचरा व्यवस्थापनाशी संबंधित अंदाजे 800 कोटी रुपयांच्या योजनांचे आज लोकार्पण करण्यात आले . यामध्ये इलेक्ट्रिक बसेससारख्या स्मार्ट ट्रान्स्पोर्ट सारख्या काही व्यवस्थांचा समावेश आहे .


    मी आनंदी आहे की मध्यप्रदेशच्या शहरात राहणाऱ्या माझ्या एक लाखांपेक्षा जास्त बेघर बंधू आणि भगिनींनी आज त्यांच्या घरात गृहप्रवेश केला आहे . ज्या - ज्या बंधू - भगिनींचे आज स्वतःच्या घराचे स्वप्न पूर्ण झाले आहे त्यांचे अभिनंदन . तुमच्यासाठी हे घर एका आनंदी आणि समृद्ध जीवनाचा पाया बनावे हीच माझी इच्छा आहे .


    आपल्या देशात याआधी देखील गृहनिर्माण योजना राबवल्या जात होत्या परंतु त्या योजनांचा दर्जा किती चांगला होता हे तुम्हाला चांगलेच माहित आहे . योजनेचे नाव निश्चित करण्यापासून , लाभार्थ्यांची निवड , घरांच्या बांधकामाची गती आणि वितरणापर्यंत काय काय व्हायचे हे सर्व कॉंग्रेसच्या इतिहासाच्या पानात नमुद आहे .


    परंतु 2014 मध्ये जेव्हा तुम्ही एनडीए सरकारला संधी दिली तेव्हा एका नवीन दृष्टीकोनासह आम्ही काम सुरु केले . आम्ही संकल्प केला आहे की , वर्ष 2022 मध्ये जेव्हा देश स्वातंत्र्याची 75 वर्षे साजरी करत असेल तोपर्यंत प्रत्येक बेघर माणसाला घर देण्याचा आमचा प्रयत्न राहील .


    गेल्या चार वर्षात सुमारे 1 कोटी 15 लाख घरे बांधण्यात आली आहेत . यात जुन्या सरकारच्या अपूर्ण प्रकल्पांचा देखील समावेश आहे . गेल्या चार वर्षांमध्ये युपीएच्या 10 वर्षांच्या तुलनेत तिप्पट घरांना मंजुरी देण्यात आली आहे .


    हे सरकार गरीबांसोबतच मध्यम वर्गाच्या घराच्या प्रश्नाचा देखील विचार करत आहे . प्रधानमंत्री आवास योजनेंतर्गत , मध्यमवर्गाच्या लोकांना देखील घर बांधण्यासाठी व्याजदरात सवलत देण्यात येत आहे .


    सरकारने नुकताच एक महत्वाचा निर्णय घेतला आहे . या योजनेंतर्गत घरांचे जे चटई क्षेत्र आधी निश्चित केले होते त्यात वाढ करण्यात आली आहे , यामुळे अधिकाधिक लोकांचा समावेश या योजनेत झाला आहे .


    मित्रांनो , इतकेच नाही तर मध्यमवर्गीय बंधू - भगिनींच्या घराच्या नावावर जी फसवणूक केली जायची ती थांबवण्यासाठी कठोर पावले उचलण्यात आली आहेत . रेरा कायदा अस्तित्वात आल्यानंतर बांधकाम व्यावसायिकांच्या मनमानीला लगाम बसला आहे .


    हा सरकारच्या धोरणांचाच परिणाम आहे की , हवाई कंपनीची चप्पल घालणारे माझे बंधू - भगिनी आज विमानातून प्रवास करत आहेत . गेल्यावर्षी अंदाजे 10 कोटी लोकांनी विमानप्रवास केला , म्हणजेच वातानुकुलीत रेल्वेने प्रवास करणाऱ्या प्रवाश्यांपेक्षा विमानाने प्रवास करणाऱ्या लोकांची संख्या अधिक आहे .


    मध्यप्रदेशने शिवराजजींच्या नेतृत्वाखाली विकासाच्या नवीन उंची गाठल्या आहेत . विकासाचे नाते मनुष्याच्या आकांक्षांशी असते आणि आकांक्षा असीमित असतात . म्हणूनच विकासाचा मार्ग देखील निरंतर पुढे चालत असतो . एक उदिष्ट पूर्ण होते तेव्हा दुसरे नवीन उदिष्ट मिळते .


    या उद्दीष्टांची पूर्तता करताना , गेल्या चार वर्षांत नवीन मध्य प्रदेश आणि नव भारतासाठी एक ठोस पाया तयार करण्यात आला आहे . आता तुम्हा सर्वांच्या मदतीने याला अधिक गती देण्याचा प्रयत्न सुरु आहे .


    B.Gokhale/S.Mhatre/P.Malandkar


    

    
    (Release ID: 1536444) Visitor Counter : 11