      குடியரசுத் துணைத் தலைவர் செயலகம்

      வேளாண்மையானது அரசின் திட்டங்களில் தலையாய இடத்தில் இருக்க வேண்டும் : குடியரசுத் துணைத் தலைவர்
      Posted On: 16 JUL 2018 3:26PM by PIB Chennai


    வேளாண்மையானது இந்தியப் பொருளாதாரத்தின் முதுகெலும்பாகும் என்றும் அது அரசின் திட்டங்களில் முதன்மை வகிப்பதாக இருக்க வேண்டும் என்றும் குடியரசுத் துணைத் தலைவர் கூறியுள்ளார். புது தில்லியில் இன்று (16.07.2018) ஒய்4டி அமைப்பால் ஏற்பாடு செய்யப்பட்டிருந்த புதிய இந்தியா மாநாட்டைத் தொடங்கிவைத்த பின்னர், அங்குக் கூடியிருந்தோரிடையே அவர் உரையாற்றினார்.


    வேளாண்மையை வருமானம் தரத்தக்கதாக ஆக்க வேண்டிய அவசியம் உள்ளது என்று கூறிய குடியரசுத் துணைத் தலைவர், வருமானத்தைப் பெருக்கிக்கொள்வதற்காக விவசாயிகள் கோழி வளர்ப்பு, தோட்டக்கலை பயிர் வளர்ப்பு, பட்டுப் புழு வளர்ப்பு, தேனீ வளர்ப்பு, பால்பண்ணை அமைத்தல் போன்ற விவசாயம் சார்ந்த செயல்பாடுகளையும் மேற்கொள்ள ஊக்குவிக்கப்பட வேண்டும் என்றார். கிராமங்களில் வாழும் விவசாயிகளுக்கு நியாயமான கட்டணத்தில் உத்தரவாதமான மின்சாரம் பெறுவதற்கான கடன்களை எளிதாக்க வேண்டியது அவசியம் என்று அவர் கூறினார். கடன் தள்ளுபடி, இலவச மின்சாரம் போன்றவை நாட்டில் நிலவும் வேளாண்மைத் துயரங்களுக்கு நிரந்தரத் தீர்வை அளிக்கப் போவதில்லை என்றும் கூறினார்.


    சுதந்திரம் பெற்று 70 ஆண்டுகளாகியும் காந்தியடிகளின் கனவை நனவாக்க நாம் தவறிவிட்டோம் என்றும் நகர்ப்புறங்களில் வேகமான முன்னேற்றம் ஏற்பட்டுவருகையில், கிராமப்புறங்கள் இன்னும் பின்தங்கிய நிலையிலேயே உள்ள வகையில் சமமின்மை நிலவுகிறது என்றும் குடியரசுத் துணைத் தலைவர் கூறினார்.


    மேலும் விவரங்களுக்கு www.nicpib.in என்ற வலைதளத்தைப் பார்க்கவும்.

    
    
    (Release ID: 1538768) Visitor Counter : 30
    
    
      Read this release in: English , Marathi , Hindi