      குடியரசுத் துணைத் தலைவர் செயலகம்

      சென்னையில் 2018, ஜூலை 7ம் தேதி நடைபெற்ற32 வது உள்விழி உட்பொருத்தல் மற்றும் ஒளிக்கதிர் விலக்க அறுவை சிகிச்சை மாநாடு (ஐ.ஐ.ஆர்.எஸ்.ஐ.)- 2018 ன் (32nd Intraocular Implant and Refractive Surgery Convention) தொடக்க விழாவில் குடியரசுத் துணைத் தலைவர் எம். வெங்கையா நாயுடு ஆற்றிய உரை
      Posted On: 08 JUL 2018 2:22PM by PIB Chennai


    32 வது உள்விழி உட்பொருத்தல் மற்றும் ஒளிக்கதிர் விலக்க அறுவை சிகிச்சை மாநாடு ( ஐ . ஐ . ஆர் . எஸ் . ஐ .)- 2018 ன் தொடக்க விழாவில் பங்கேற்பது எனக்குப் பெரிதும் மகிழ்ச்சி அளிக்கிறது . இந்தியாவின் பல பகுதிகளிலிருந்தும் பல்வேறு வெளிநாடுகளிலிருந்தும் மருத்துவ நிபுணர்கள் இதில் பங்கேற்கும் இந்த மாநாடு கண் மருத்துவத்தில் புதிய மருத்துவமுறை , சிகிச்சை முறையின் மேம்பாடு குறித்து பகிர்ந்து கொள்ள நல்ல தளமாக அமையும் . இந்த மாநாட்டின் பல்வேறு கருத்துப் பரிமாற்றங்களின் மூலம் வந்துள்ள நிபுணர்கள் பரஸ்பரம் பலனடைவார்கள் என்று நம்புகிறேன் .


    கண்பார்வையின் முக்கியத்துவத்தை வலியுறித்த அவசியமில்லை . “ கண்பார்வையே உயிருக்கு ஜன்னல் போன்றது ” என்று அடிக்கடி கூறிவருகிறோம் . நல்ல கண்பார்வை சுற்றியுள்ள உலகத்தைப் பார்ப்பதற்கு மிகவும் அவசியமானது . எனவே , பார்வைக் குறைபாட்டினால் அவதிப்படுவோர்க்கு நல்ல சிகிச்சை வசதிகள் இருக்க வேண்டும் என்பதும் முக்கியம் . உலகில் 3 கோடியே 60 லட்சம் பேர் பார்வையில்லாதவர்கள் என்று மதிப்பிடப்பட்டுள்ளது . மேலும் , 21.7 கோடி பேர் மோசமான அல்லது சாதாரணமான பார்வைக் குறைபாட்டுடன் இருக்கிறார்கள் . மொத்தம் 25.3 கோடி பேர் ஏதாவது ஒரு வகையான பார்வைக் குறையுடன் இருக்கிறார்கள் . அது மட்டுமின்றி 110 கோடிப் பேர் பார்வைக் கோளாறு வரும் நிலையில் உள்ளனர் . இந்தியாவைப் பொறுத்தவரையில் 2020 ம் ஆண்டில் 82 லட்சத்து 50 ஆயிரம் பேர் கண்புரை ( cataract ) பிரச்சினை உள்ளவர்கள் எனத் தெரியவந்துள்ளது .


    கண் மருத்துவத்தில் கடந்த பத்தாண்டுகளில் இந்தியா மகத்தான முன்னேற்றத்தை எட்டியுள்ளது என்பதை நாம் எல்லோரும் அறிவோம் . 1950 ம் ஆண்டுகளில் டார்ச் மூலம் பரிசோதிப்பது , பசும்படலம் ( glaucoma ) அறுவை , கண் நோய் ( trachoma ) சிகிச்சை , வெண்படலம் ( conjunctivitis ) தொடர்பான பிரச்சினைகள் மட்டுமே கையாளப்பட்டு வந்தன . கண் அறுவைச் சிகிச்சை நிபுணர்கள் மிகவும் குறைவுதான் . மருத்துவமனைகளில் கண் சிகிச்சை , அறுவைச் சிகிச்சைக்கு மிகக் குறைந்த படுக்கைகள் மட்டும் இருந்தன . ஆனால் , இன்று , கண் பாதுகாப்பு வசதிகளிலும் , பரிசோதனைகளிலும் சிறப்பு மருத்துவமுறைகளிலும் , நல்ல முன்னேற்றம் கண்டுள்ளோம் . சிறப்பு அதி நவீன கண் சிகிச்சை மருத்துவமனைகள் ( super-specialty eye hospitals ) நாடு முழுவதும் , குறிப்பாகத் தமிழகத்தில் அதிகமாக வந்துவிட்டன . கண் சம்பந்தப்பட்ட நோயாளிகளுக்கு மிகச் சிறந்த மருத்துவ வசதிகள் அளிக்கப்படுகின்றன . ஆனால் , நோயாளிகளின் எண்ணிக்கை அதிகரித்துள்ளதால் , மருத்துவ வசதிகள் இன்னும் குறைவாக இருக்கின்றன .


    நாட்டில் பார்வையிழப்பைக் குறைப்பதற்காக பார்வையின்மைத் தடுப்புக்கான தேசிய திட்டம் (National Programme for Control of Blindness - NPCB) மூலம் மத்திய அரசு 1976 ம் ஆண்டு முதல் பல்வேறு முயற்சிகளை மேற்கொண்டு வருகிறது . அதன்படி 2020 ம் ஆண்டில் நாட்டில் பார்வையில்லாதோர் எண்ணிக்கையை 0.3 சதவீதமாகக் குறைக்க இலக்கு நிர்ணயித்துள்ளது .


    அத்திட்டத்திற்கு கிடைத்துள்ள புள்ளி விவரப்படி இந்தியாவில் பார்வையின்மைப் பிரச்சினைக்கு கண்புரை ( cataract ) முக்கிய காரணமாக இருப்பது தெரியவந்துள்ளது . கண்புரையினால் 63 சதவீதம் பேர் பார்வையிழக்கிறார்கள் என்றும் தெரிகிறது . 20 சதவீதம் பேர் கதிர்சிதைவு கோளாறு காரணமாகப் பார்வையிழக்கிறார்கள் என்றும் தெரிகிறது


    அடுத்து , நீரிழிவு நோயால் விழித்திரை பாதிக்கப்படுவது ( Diabetic Retinopathy ) கவலையளிக்கிறது . 20 வயது முதல் 64 வயது வரையிலானோர் இதில் பாதிக்கப்படுகிறார்கள் . குழந்தைகளுக்கும் கண்பார்வைக் கோளாறு மிகப் பெரிய பிரச்சினையாக இருக்கிறது . பள்ளி செல்லும் சிறுவர்களும் கண்ணாடி அணிந்து கொள்ளும் நிலை அதிகரித்துள்ளது . கிட்டப் பார்வையால் ( myopia ) நகர்ப்புறச் சிறுவர்கள்தான் பாதிக்கப்படுகிறார்கள் என்று நினைக்கிறோம் . ஆனால் , கிராமப்புறச் சிறுவர்களும் இதில் பாதிக்கப்படுகிறார்கள் . அளவு மிஞ்சிய விடியோ விளையாட்டுகள் , கைபேசி , கம்ப்யூட்டர் , டிவி திரைகளைப் பார்த்தல் காரணமாக கண்பார்வைக்குப் பாதிப்பு நேர்கிறது . மேலும் , இந்தியா நீரிழிவு நோயின் தலைநகராகக் கருதப்படுகிறது . 5 கோடிப் பேருக்கு மேல் இரண்டாம் வகை நீரிழிவு நோயால் ( type-2 diabetes ) பாதிக்கப்பட்டுள்ளனர் . இந்தநிலையில் , கண்சிகிச்சை நிபுணர்கள் எந்த அளவுக்குச் செயல்பட வேண்டியிருக்கும் என்று நினைத்துப் பார்க்கலாம் .


    போதிய பயிற்சி பெற்ற நிபுணர்கள் இல்லாதது இந்தியாவில் பெருகி வரும் நோயைச் சமாளிப்பது பெரும் சவாலாக இருக்கிறது . ஆனால் , கண் சிகிச்சையில் வித்தியாசமான பிரச்சினை இருக்கிறது . பார்வையின்மைத் தடுப்புக்கான தேசிய திட்டத்தின்படி இருக்கும் கண் அறுவைச் சிகிச்சை நிபுணர்களின் சேவைகள் போதுமான வகையில் பயன்படுத்தப்படுவதில்லை என்று தெரிகிறது . பல கண்சிகிச்சை நிபுணர்கள் நிர்வாகப் பணிகளில் ஈடுபடுத்தப்படுகிறார்கள் . மற்றவர்களில் பலர் போதிய கருவிகள் இல்லாத மருததுவ நிலையங்களில் நியமிக்கப்படுகிறார்கள் . இது கவனிக்கப்பட வேண்டியது .


    பார்வையின்மைத் தடுப்புக்கான தேசிய திட்டத்தின் கீழ் அரசு பல உத்திகளை வகுத்துள்ளது . தற்போதுள்ள சவால்களை எதிர்கொள்வதற்கு மத்திய அரசு மட்டுமே செயல்பட முடியாது . மக்களுக்கான கண்பார்வை மருத்துவத்தில் தனியார் நிறுவனங்கள் , தன்னார்வத் தொண்டு நிறுவனங்கள் மட்டுமின்றி உள்ளாட்சி அமைப்புகளையும் ( Panchayati Raj ) ஊரக உள்ளாட்சி அமைப்புகளையும் ( urban local bodies ) இதில் ஈடுபடுத்த வேண்டும் . இந்த எல்லா முயற்சிகளிலும் கண் மருத்துவர்கள் , அறுவைச் சிகிச்சை நிபுணர்கள் முக்கியப் பங்காற்றுகிறார்கள் . கண் பாதிப்பைத் தவிர்த்தல் , சிகிச்சை ஆகியவற்றை வலுப்படுத்த பல்முனை உத்தியை வகுக்க வேண்டியுள்ளது . மக்கள் தாமாகவே கண்தானம் அளிப்பதை நாம் ஊக்குவிக்க வேண்டும் . பார்வையின்மைத் தடுப்புக்கான தேசிய திட்டத்தின் கீழ் 2017-18 ம் ஆண்டு 50 ஆயிரம் பேர் கண்தானம் அளிப்பதாக இலக்கு நிர்ணயிக்கப்பட்டது . ஆனால் , 69,343 பேர் கண்தானம் அளித்துள்ளனர் என்பது மகிழ்ச்சி அளிக்கிறது . இதைப் போல் வருங்காலத்திலும் இலக்கு நிர்ணயித்து அதை நிறைவேற்றுவோம் .


    இறந்தோரிடம் பெறப்படும் கண்களைப் பாதுகாத்தல் , உரிய முறையில் பொருத்துதல் ஆகிய பணிகளுக்கு ஏற்ற பயிற்சி பெற்ற தகுதியான டாக்டர்களும் நிபுணர்களும் தேவை . கண்தானம் குறித்த விழிப்புணர்வை பள்ளிகளிலேயே சிறுவர்களிடம் போதிக்க வேண்டும் . ஊடகங்களும் இதன் முக்கியத்துவத்தைப் பரப்புவதில் பங்காற்ற வேண்டும் .


    அன்பு நண்பர்களே ,


    கண்சிகிச்சை அளிப்பதில் , கடந்த பல ஆண்டுகள் முதன்மையான அரசு , தனியார் மருத்துவ நிறுவனங்கள் , கண் மருத்துவமனைகள் , மண்டல அளவிலான மருத்துவமனைகள் , இந்திய உள்விழி மற்றும் கதிர்சிதைவு நலச் சங்கம் (Intraocular Implant and Refractive Society, India - IIRSI) உள்ளிட்ட பல்வேறு கண் நலம் பேணும் நிறுவனங்கள் குறிப்பிடத் தக்க பங்களிப்பைச் செலுத்தியுள்ளன . இந்த சங்கம் ஏற்பாடு செய்துள்ள இந்த கலந்துரையாடல் கருத்தரங்கு கண்சிசிக்கை நிபுணர்களும் , இதர நிபுணர்களும் பிரச்சினையை ஆழமாகப் புரிந்துகொள்ள உதவும் . அத்துடன் , சிக்கலானவற்றைத் திறமையாகத் தீர்க்கவும் உதவும் .


    பொதுமக்களுக்கு குறிப்பாக ஏழைகளுக்கு மேம்பட்ட உயர்தர சிகிச்சைகள் கிடைப்பதில் நாம் விழிப்புடனும் உணர்வுடனும் இருக்க வேண்டும் . கிராமங்களில் உள்ள ஏராளமான பின்தங்கிய சமூகத்தினருக்குத் தரமான கண் சிகிச்சை தேவைப்படுகிறது . ஆனால் , அவர்களால் தனியார் மருத்துவமனைகளில் சிகிச்சை பெறுவதற்குப் போதிய வசதியில்லை . எனவே , அரசு மருத்துவமனைகளில் அதி நவீன கருவிகள் மூலம் ஏழைகளுக்கு சிகிச்சை அளிக்க வழி செய்யவேண்டும் .


    அரசு மருத்துவமனைகளில் மக்கள் சிகிச்சை பெறுவதற்குத் துணை புரியும் வகையில் ஏழைகளுக்கும் நலிந்தோர்க்கும் மருத்துவ காப்பீட்டுத் திட்டங்களின் பயன் சென்றடைய உறுதி செய்வதில் அரசு பல்வேறு முயற்சிகளை மேற்கொண்டு வருகிறது .


    தற்போது வலிமை மிக்க பிரதமர் திரு . நரேந்திர மோடியின் தலைமையிலான அரசு ஏழைகளும் நலிந்தோரும் பலனடையும் வகையில் சிறந்த உடல்நலக் காப்பீட்டுத் திட்டமான தேசிய சுகாதார பாதுகாப்பு திட்டத்தை ( National Health Protection Scheme ) அறிமுகப்படுத்தியுள்ளது குறித்து மகிழ்ச்சி அடைகிறேன் . அரசு இதற்காக ரூ . 54,667 கோடியை நடப்பு ஆண்டில் ஒதுக்கியுள்ளது . தற்போதைய நிதிநிலை அறிக்கையில் இந்த உத்தேச திட்டத்தின் கீழ் நாடு முழுவதும் 10 கோடி ஏழைகளுக்குத் தலா ரூ . 5 லட்சம் வரையில் காப்பீட்டு வசதி கிடைக்க திட்டமிடப்பட்டுள்ளது . இதன் மூலம் நாட்டில் மக்கள் தொகையில் 40 சதவீதம் பேர் பலனடைவர் . இதற்காக மத்திய சுகாதார அமைச்சகம் ஏற்கெனவே விரிவான திட்டத்தை வகுத்துள்ளதாகவும் விரைவில் நடைமுறைக்கு வரும் என்றும் அறிகிறேன் . நிதிப்பிரச்சினையால் ஏழைகள் இனிமேல் பாதிக்கப்பட மாட்டார்கள் .


    அன்பு நண்பர்களே ,


    இந்திய உள்விழி மற்றும் கதிர்சிதைவு நலச் சங்கத்தின் ( IIRSI ) தலைமைச் செயலர் பேராசிரியர் அமர் அகர்வாலை நன்கு அறிவேன் . அவர் மருத்துவ சேவை , கண்டுபிடிப்புகளுக்காகப் பல விருதுகளைப் பெற்றிருக்கிறார் . அவர் கண்டுபிடித்துள்ள எனப்படும் அதி நவீன மருத்துவ முறைகள் ஒட்டப்படும் விழித்திரை ஆடி ( Glued IOL ) மற்றும் ப்ரீ டெஸ்செமெட் என்டோதெலியல் கேராடோப்ளாஸ்டி தொழில்நுட்பம் ( PDEK techniques ) ஆகியவை உலக அளவில் மருத்துவ நிபுணர்களால் ஏற்கப்பட்டவை . அவர் நிகழ்த்திய சாதனைகளுக்குப் பாராட்டுகளைத் தெரிவித்துக் கொள்கிறேன் .


    இத்தகைய பணிகள் மருத்துவ துறையில் ஈடுபடும் இளைய தலைமுறையினருக்கும் வருங்கால சந்தததியினருக்கும் ஊக்கமளிப்பதாக அமையும் . அவர்களது அறிவையும் திறன்களையும் வளர்த்துக் கொள்ளவும் உதவும் . மேலும் , நாட்டுக்கு நல்ல மருத்துவ சேவையை அளிக்கவும் துணையாக அமையும் .


    நண்பர்களே , உலக சுகாதார நிறுவனம் ( WHO ) பார்வையின்மையை உலக அளவில் தடுப்பதற்காக “ 2020 ம் ஆண்டுக்கான தொலைநோக்கு ” ( Vision 2020 ) என்ற திட்டத்தை வகுத்துள்ளது . இதையொட்டி நாமும் நம் நாடு எந்த இடத்திலிருந்து எந்த இடத்துக்கு முன்னேறியுள்ளது என்பதை மதிப்பிட்டுக் கொள்ளலாம் . எல்லாம் நமது கண் சிகிச்சை நிபுணர்கள் முன் சவாலாக இருக்கிறது .


    இந்தக் கருத்துகளைக் கூறி , இந்த மாநாடு மிகப் பெரிய வெற்றியை எட்ட வேண்டும் என்று வாழ்த்தி விடைபெறுகிறேன் .


    நன்றி ,


    ஜெய் ஹிந்த் !


    ***************


    ரெசின்

    
    
    (Release ID: 1538101) Visitor Counter : 201