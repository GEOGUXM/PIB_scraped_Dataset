      குடியரசுத் துணைத் தலைவர் செயலகம்

      இந்தியாவின் வளர்ச்சிப் பாதையில் காப்பீட்டுத் தொழில்துறை முக்கியப் பங்கு வகிக்க வேண்டும்: குடியரசுத் துணைத் தலைவர்
      Posted On: 23 JUL 2018 8:21PM by PIB Chennai


    புதுமையான விபத்துக் காப்பீடு மற்றும் திட்டங்களை அறிமுகப்படுத்துவதன் மூலம், இந்தியாவின் வளர்ச்சிப் பாதையில், காப்பீட்டுத் தொழில்துறை முக்கியப் பங்கு வகிக்க வேண்டும் என குடியரசுத் துணைத் தலைவர் திரு. எம். வெங்கைய நாயுடு தெரிவித்துள்ளார். புதுதில்லியில் இன்று (23.07.2018) தி நியூ இண்டியா அஷ்யூரன்ஸ் நிறுவனத்தின் நூற்றாண்டு விழா கொண்டாட்டத்தைத் தொடங்கி வைத்துப் பேசிய அவர், இந்தியா முழுவதற்கும் விரைவில் காப்பீடு சேவை கிடைக்கச் செய்யுமாறு கேட்டுக் கொண்டார்.


    2017-ஆம் ஆண்டு நாட்டின் ஒட்டு மொத்த காப்பீடுப் பரவல் 3.69 சதவீதத்தினரை மட்டுமே எட்டியிருப்பதாக குடியரசுத் துணைத் தலைவர் தெரிவித்தார். காப்பீட்டுத் தொழில் துறைக்கு 2020-ஆம் ஆண்டுவாக்கில், 280 பில்லியன் டாலர் அளவிற்கு வளர்ச்சி இலக்காக நிர்ணயிக்கப்பட்டுள்ள நிலையில், இத்துறையினர் அதற்கான பொறுப்பை உணர்ந்து, இந்தியா முழுவதும் காப்பீடு சேவை கிடைக்கச் செய்ய வேண்டும் என்றார்.


    காப்பீடு நிறுவனங்கள் எத்தனை கோரிக்கைகளை நிறைவேற்றுகின்றன என்பதை வைத்துத்தான் அவற்றின் உண்மையான செயல்பாட்டை மதிப்பிட முடியும் என்று குறிப்பிட்ட குடியரசுத் துணைத் தலைவர், நாட்டின் பல்வேறு சமூக – பொருளாதார வகுப்பினருக்கு ஆதரவாக திகழ்வதுடன், அவர்களின் விருப்பங்களை நிறைவேற்றி, ஒளிமயமான மற்றும் பாதுகாப்பான எதிர்காலத்திற்கு வழிவகுப்பது பெரும் சவால் என்றும், அனைவருக்கும் காப்பீடு வழங்குவது என்ற அரசின் முயற்சிக்கு காப்பீட்டு நிறுவனங்கள் உறுதுணையாக இருக்க வேண்டும் எனவும் கேட்டுக் கொண்டார்.


    கூடுதல் விவரங்களுக்கு www.pib.nic.in என்ற வலைதளத்தைப் பார்க்கவும்.


    -------

    
    
    (Release ID: 1539883) Visitor Counter : 30
    
    
      Read this release in: English