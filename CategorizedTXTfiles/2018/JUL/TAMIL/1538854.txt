      சாலைப் போக்குவரத்து மற்றும் நெடுஞ்சாலைத்துறை அமைச்சகம்

      மத்திய மோட்டார் வாகன விதிகளின் திருத்தத்திற்கான ப்ரேரணைகள்
      தேசிய உரிமம் பெற்ற அனைத்து வர்த்தக வாகனங்களுக்கும் சுங்கச் சாவடிகளில் தானியங்கி முறையில் கட்டண வசூல் மற்றும் வாகன கண்காணிப்பு முறை கட்டாயமாக்கப்படுதல்
      ஓட்டுனர் உரிமம் மற்றும் இதர சான்றிதழ்களின் டிஜிட்டல் வடிவமைப்பு முறைக்கு அனுமதி
      புதிய வாகனங்களை பதிவு செய்ய தகுதி சான்றிதழ் தேவையில்லை
      Posted On: 17 JUL 2018 2:20PM by PIB Chennai


    மத்திய மோட்டார் வாகன வரைவு சட்டத் திருத்தங்களை வெளியிட்டுள்ளது சாலைப் போக்குவரத்து மற்றும் நெடுஞ்சாலைத் அமைச்சகம். இதன்படி தேசிய உரிமம் பெறும் அனைத்து வர்த்தக வாகனங்களுக்கும் சுங்கச் சாவடிகளில் தானியங்கி முறையில் கட்டண வசூல் மற்றும் வாகன கண்காணிப்பு முறை கட்டாயமாக்கப்படுகிறது.


    சுங்கச் சாவடிகளில் தானியங்கி முறையில் கட்டண வசூலுக்கான வசதி வாகனத்தில் பொருத்தப்பட்டிருப்பதை உறுதி செய்ய வாகனத்தின் முகப்பில் ஸ்டிக்கர் ஒட்டப்பட்டிருக்க வேண்டும். தேசிய உரிமம் பெற மேலும் பல நிபந்தனைகள் வரைவுத் திருத்தங்களில் இடம் பெற்றுள்ளன. தேசிய உரிமம் என்ற சொற்றொடர் முன்பகுதியிலும், பின் பகுதியிலும் பெரிய எழுத்துக்களில் காணப்பட வேண்டும். தொடர் சரக்கு வாகனங்களை பொறுத்தவரை தேசிய உரிமம் என்ற சொற்றொடர் வாகனத்தின் பின்புறத்திலும், இடதுபக்கத்திலும் காணப்பட வேண்டும். ஆபத்தான மற்றும் தீங்கு விளைவிக்கக் கூடிய பொருட்களை கொண்டுச் செல்லும் சரக்கு வாகனங்களின் மையப் பகுதி வெள்ளை நிறத்தில் இருக்க வேண்டும். வாகனத்தின் வகை குறித்த பெயர் சீட்டு வாகனத்தின் இருபுறங்களிலும் பின்பக்கத்திலும் காணப்பட வேண்டும். வாகனத்தின் முன்பகுதியிலும், பின்பகுதியிலும் வெளிச்சம் பட்டு பிரதிபலிக்கக் கூடிய டேப்கள் ஒட்டப்பட்டிருக்க வேண்டும்.


    புது போக்குவரத்து வாகனங்களாக விற்கப்பட்ட முழுவதுமாக கட்டமைக்கப்பட்ட வாகனங்களை பதிவுச் செய்யும் போது தகுதி சான்றிதழ் தேவையில்லை என்பது திருத்தத்திற்கான ப்ரேரணைகளில் குறிப்பிடப்பட்டுள்ளது. இது போன்ற வாகனங்கள் பதிவு செய்யப்பட்ட தேதியில் இருந்து 2 வருட காலத்திற்கு தகுதி சான்றிதழ்கள் பெற்றிருப்பதாகவே கருதப்படும். 8 வருடங்கள் பழமையான வாகனங்களின் தகுதிச் சான்றிதழ் 2 வருட காலத்திற்கு புதுப்பிக்கப்படும் என்பதோடு 8 வருடங்களுக்கு மேலான பழமையான வாகனங்களின் தகுதி சான்றிதழ் ஒரு வருடத்திற்கு புதுப்பிக்கப்படும்.


    ஓட்டுனர் உரிமம் மற்றும் மாசுக் கட்டுப்பாட்டுக்கான சான்றிதழ்கள் டிஜிட்டல் வடிவத்தில் கொண்டுச் செல்வதற்கும் திருத்த ப்ரேரணைகளில் வழிவகுக்கப்பட்டுள்ளது. சரக்குகளை ஏற்றிச் செல்லும் அனைத்து வாகனங்களிலும் அவற்றை மூடிய நிலையிலோ அல்லது பெட்டகங்களிலோ கொண்டு செல்ல வேண்டும். சரக்குகளை திறந்த வாகனத்தில் கொண்டு செல்ல வேண்டிய அவசியமிருந்தால், தார்பாலின் அல்லது அதற்குரிய வேறு பொருளை கொண்டு சரக்குகள் மூடிய நிலையில் கொண்டு செல்ல வேண்டும். எனினும் பிரித்து எடுத்துச் செல்ல முடியாத பெரும் பொருட்களை பெட்டக வாகனங்களிலோ அல்லது மூடியோ எடுத்துச் செல்ல இயலாத நிலையில் அவற்றை மூடாமல் எடுத்துச் செல்ல்லாம்.


    இவை சார்ந்த அறிவிப்பை www.morth.nic.in என்ற மத்திய சாலைப் போக்குவரத்து மற்றும் நெடுஞ்சாலைத் துறையின் வலைதளத்தில் காணலாம். திருத்தத்திற்கான ப்ரேரணைகள் பற்றிய ஆலோசனைகளையும், ஆட்சேபணைகளையும் இணை செயலர் (போக்குவரத்து) சாலைப் போக்குவரத்து மற்றும் நெடுஞ்சாலைத் துறை, நாடாளுமன்ற சாலை, புதுதில்லி 110001 அல்லது js-tpt@gov.in என்ற மின்னஞ்சல் முகவரிக்கோ இவ்வாண்டு ஆகஸ்ட் மாதம் 11-ந் தேதிக்குள் அனுப்ப வேண்டும்.

    
    
    (Release ID: 1538854) Visitor Counter : 165
    
    
      Read this release in: Malayalam , English , Urdu , Marathi , Bengali