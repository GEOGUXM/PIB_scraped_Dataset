      நிதி அமைச்சகம்

      2018 ஜூலை முதல் 2020 ஜூன் வரையிலான இரண்டு ஆண்டு காலத்திற்கு உலகச் சுங்க அமைப்பின் ஆசிய பசிஃபிக் பிராந்தியத் துணைத் தலைமையை இந்தியா ஏற்கிறது
      Posted On: 15 JUL 2018 11:39AM by PIB Chennai


    2018 ஜூலை முதல் 2020 ஜூன் வரையிலான இரண்டு ஆண்டு காலத்திற்கு உலகச் சுங்க அமைப்பின் ஆசிய பசிஃபிக் பிராந்தியத் துணைத் தலைமை (மண்டலத் தலைமை) யை இந்தியா ஏற்கவுள்ளது. உலகச் சுங்க அமைப்பு அதன் உறுப்பாண்மையை ஆறு பிராந்தியங்களுக்குப் பிரித்துக்கொண்டுள்ளது. இந்த ஆறு பிராந்தியங்கள் ஒவ்வொன்றும் பிராந்திய ரீதியாகத் தேர்ந்தெடுக்கப்பட்ட துணைத் தலைவரால் உலகச் சுங்க அமைப்பு கவுன்சிலைப் பிரதிநிதித்துவப் படுத்துகிறது.


    உலகச் சுங்க அமைப்பின் ஆசிய பசிஃபிக் பிராந்தியத் துணைத் தலைமையை வகிப்பதால் இந்தியா, தலைமைப் பாத்திரத்தை ஏற்க இயலும். எல்லை கடந்த வர்த்தகத்தை எளிதாக்கி ஊக்குவிப்பது மற்றும் பாதுகாப்பை முன்னேற்றுவது ஆகியவற்றில் இந்தியா அனுபவக் களஞ்சியமாகத் திகழ்கிறது. துணைத் தலைமையை ஏற்பதைக் குறிக்கும் வகையில், திங்கட்கிழமை (2018 ஜூலை 16) அன்று, புது தில்லியில் மறைமுக வரிகள் மற்றும் சுங்கப் பிரிவின் மத்திய வாரியமும் (சிபிஐசி) இந்தியத் தொழிலகங்களின் கூட்டமைப்பும் (சிஐஐ) இணைந்து நிகழ்வு ஒன்றினை ஏற்பாடு செய்துள்ளன. இந்த நிகழ்வில் ஆசிய-பசிஃபிக் பிராந்தியத்தைச் சேர்ந்த 33 நாடுகளின் சுங்கப் பிரதிநிதிகள், இந்தியாவின் பல்வேறு துறைமுகங்களிலிருந்து வரும் சுங்க அதிகாரிகள், அரசில் பங்கு வகிக்கும் முகமையினர், வர்த்தகப் பிரதிநிதிகள் ஆகியோர் கலந்துகொள்ளவுள்ளனர். உலகச் சுங்க அமைப்பின் தலைமைச் செயலாளர் திரு. குனியோ மிகுரியா முக்கிய உரையை ஆற்றுவார். ஜப்பான், ஃபிஜி நாடுகளின் சுங்கத்துறைத் தலைவர்கள், கொரியா, சிங்கப்பூர், சீனா நாடுகளைச் சேர்ந்த மூத்த அதிகாரிகள் இந்த விழாவில் பங்கேற்கவுள்ளனர். தொடக்க விழாவின் மையக் கருப்பொருள் “ சுங்கம் – வர்த்தகத்தை எளிதாக்கி ஊக்குவிப்பதை வளர்த்தெடுக்கிறது “ என்பது ஆகும்.


    உலகெங்குமுள்ள 182 சுங்க நிர்வாகிகளைக் கொண்ட உலகச் சுங்க அமைப்பு, ஏறத்தாழ உலக வர்த்தகத்தின் 98 சதவிகிதத்தைக் கூட்டாக மேற்கொண்டுவருகிறது. சுங்க நிபுணத்துவத்தின் உலகளாவிய மையம் என்ற வகையில், உலகச் சுங்க அமைப்பு சுங்க விவகாரங்களில் திறன் வாய்ந்த ஒரே சர்வதேச அமைப்பாகச் செயல்பட்டு, பன்னாட்டுச் சுங்கத் துறையினரின் குரலாக ஒலித்துவருவதாகத் தன்னைச் சரியாகவே அறிவித்துக்கொள்கிறது.

    
    
    (Release ID: 1538776) Visitor Counter : 92
    
    
      Read this release in: English