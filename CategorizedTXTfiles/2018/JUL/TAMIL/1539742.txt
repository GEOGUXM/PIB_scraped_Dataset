      உள்துறை அமைச்சகம்

      தேசிய வர்த்தகர்களின் மாநாட்டை மத்திய உள்துறை அமைச்சர் தொடங்கிவைத்தார்
      Posted On: 23 JUL 2018 4:32PM by PIB Chennai


    பிரதமர் திரு. நரேந்திர மோடி தலைமையில் உள்ள அரசால், கடந்த நான்காண்டுகளாக மேற்கொள்ளப்பட்டு வரும் பொருளாதார சீர்திருத்தங்கள், உலகின் உயர்ந்த பொருளாதார நிலைமைக்கு இந்தியாவைக் கொண்டுசெல்லும் என்று மத்திய உள்துறை அமைச்சர் திரு. ராஜ்நாத் சிங் தெரிவித்துள்ளார். அகில இந்திய வர்த்தகர்கள் கூட்டமைப்பு புதுதில்லியில் இன்று (23.07.18) ஏற்பாடு செய்திருந்த தேசிய வர்த்தகர்கள் மாநாட்டைத் தொடங்கிவைத்துப் பேசிய அவர், புகழ்பெற்ற ஆலோசனை அமைப்பு ஒன்றின் ஆய்வறிக்கையின்படி, 2014ஆம் ஆண்டு உலகின் உயர்ந்த 10 பொருளாதாரங்களில் இந்தியா 9-வது இடத்தைப் பெற்றிருந்தது. இன்று 6-வது இடத்தை பெறுவதற்கு ஃபிரான்ஸோடு நாம் போட்டிப் போடுகிறோம் என்றார்.


    “பொருளாதார வல்லுநர்கள் கணிப்பின்படி, அடுத்த 2 – 3 ஆண்டுகளில் இந்தியாவின் பொருளாதாரம் உயர்ந்த 5 நாடுகளில் ஒன்றாக இருக்கும் என்று நான் நம்புகிறேன். ஜி.டி.பி. வளர்ச்சியின் இந்த வேகத்துடன், 2030-ல் உலகின் 3 உயர்ந்த பொருளாதாரங்களில் ஒன்றாக இந்தியா இருக்கும்” என்று திரு. ராஜ்நாத் சிங் கூறினார்.


    பொருளாதாரத்தில் முக்கியமான அடிப்படைக் கட்டமைப்பிலும், நடைமுறைகளிலும் சீர்திருத்தங்களுக்கு பிரதமர் திரு. நரேந்திர மோடி முன்முயற்சி செய்தார் என்று திரு. ராஜ்நாத் சிங் குறிப்பிட்டார். “நாட்டை வழிநடத்த ஒரு பொருளாதார வல்லுநர் உங்களுக்குத் தேவையில்லை; நமது நாட்டின் வளங்களை அறிந்து, உண்மையானத் தொலைநோக்குப் பார்வை உடையவர் மட்டுமே உங்களுக்குத் தேவை” என்று அவர் கூறினார்.


    ஜி.எஸ்.டி. வரிவிகிதங்கள் அண்மையில் பல பொருட்களுக்கு குறைக்கப்பட்டிருப்பதைச் சுட்டிக்காட்டிய அவர், பல பொருட்கள் பூஜ்யம் சதவீதத்திலிருந்து 5 சதவீதம் வரையிலான படிநிலைகளுக்குக் கொண்டு வரப்பட்டுள்ளதாகவும், இந்தப் படிநிலைகளை மேலும் ஆய்வு செய்ய அரசு திறந்த மனதுடன் இருப்பதாகவும் கூறினார். “மொத்தமுள்ள 6.5 கோடி வர்த்தகர்கள் மற்றும் கடைகள் நடத்துவோரில் சுமார் 1.25 கோடி பேர் ஜி.எஸ்.டி.-யின்கீழ் பதிவு செய்துள்ளனர். பொருளாதார ஆய்வறிக்கையின்படி, ஒராண்டு காலத்தில் அதாவது, 2016-17 நவம்பர் வரை 1.15 கோடிக்கு மேல் கணக்குகள் தாக்கல் செய்யப்பட்டுள்ளன. நாட்டின் வரிச் சீர்திருத்தத்தில் ஜி.எஸ்.டி. மிக முக்கியமானது. 130 கோடிக்கும் அதிகமான மக்கள் தொகையில், 6.10 கோடி மக்கள் மட்டுமே வரி செலுத்துவோரின்கீழ் வருகிறார்கள்” என்றார் திரு. ராஜ்நாத் சிங்.


    நாட்டின் பொருளாதாரத்தில் வர்த்தகர்கள் வலுவானத் தூண் என்பதை கோடிட்டுக் காட்டிய திரு. ராஜ்நாத் சிங், 2022-க்குள் இந்தியாவின் பொருளாதாரத்தை இருமடங்காக்க வேண்டும் என்ற திரு. நரேந்திர மோடியின் கனவை நனவாக்க வர்த்தக சமூகம் ஒத்துழைப்பு அளிக்க வேண்டும் என்று கேட்டுக் கொண்டார். நாட்டில் 6.5 கோடி சில்லரை வர்த்தகர்கள் இருப்பதாகவும், வர்த்தக முறையை வலுப்படுத்த அரசு விரும்புகிறது என்றும் திரு. ராஜ்நாத் சிங் கூறினார்.


    ----------

    
    
    (Release ID: 1539742) Visitor Counter : 47
    
    
      Read this release in: English , Bengali