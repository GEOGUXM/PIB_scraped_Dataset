      கப்பல் போக்குவரத்து அமைச்சகம்

      சென்ற மாதம் தீ விபத்து ஏற்பட்ட எம் வி எஸ் எஸ் எல் கொல்கத்தா என்ற கப்பலில் மீட்பு நடவடிக்கை
      Posted On: 16 JUL 2018 4:21PM by PIB Chennai


    சென்ற மாதம் தீ விபத்து ஏற்பட்ட எம் வி எஸ் எஸ் எல் கொல்கத்தா என்ற கப்பலில் மீட்பு நடவடிக்கை கடுமையான இரண்டு முதல் நான்கு மீட்டர் அலைகள் தாக்கும் சூழ்நிலையிலும் தொடர்ந்து நடைபெற்று வருகிறது. சென்ற மாதம் 13-ம் தேதி இந்தக் கப்பலின் சரக்கு பகுதியில் வெடிவிபத்து ஏற்பட்டு தீப்பிடித்தது. இதனையடுத்து, இக்கப்பல் சுற்றுச்சூழல் ரீதியாக முக்கியப் பங்கு வகிகும் சுந்தர்பன்ஸ் வனப்பகுதியிலிருந்து எட்டு கடல் மைல் தூரத்தில் தரை தட்டியுள்ளது. இந்தக் கப்பலின் ஊழியர்கள் 22 பேரும், கடலோரக் காவல் படையினரால் மீட்கப்பட்டுள்ளனர்.


    கப்பல் போக்குவரத்து தலைமை இயக்குநர் அலுவலகம், அதன் துணை அலுவலங்கள், மேற்கு வங்காள அரசின் கடல்சார் வர்த்தகத்துறை, இந்திய கடலோரக் காவல்படை, பல்வேறு அரசு அமைப்புகள் தொடரும் இந்த மீட்பு நடவடிக்கைகளை கண்காணித்து வருகின்றன.


    இந்த சம்பவத்தின் தொடக்கத்திலிருந்தே அதாவது 15.06.2018-லிருந்தே கப்பல் மீட்பு நிறுவனமான எஸ் எம் ஐ டி இண்டர்நேஷனல், சம்பவ இடத்தில் பணியாற்றி வருகிறது. சர்வதேச டேங்கர் கப்பல் உரிமையாளர்கள், மாசுக்கட்டுப்பாட்டு இணையம் என்ற கடல்சார் கப்பல் மாசுபாடு ஆலோசனை தொடர்பான முன்னணி நிறுவனம், கப்பலிலிருந்து கொட்டிய எண்ணெய்யை மீட்பதற்கான தனியார் நிறுவனமான ஆயில் ஸ்பில் ரெஸ்பான்ஸ் நிறுவனத்தின் குழுவினர், சதுப்பு நில பகுதியில் நிபுணத்துவம் வாய்ந்த சிறப்பு ஒப்பந்த நிறுவனமான லீ ஃப்ளாக் டிபொல்யூசன் நிறுவனத்தின் குழுவினர் இந்தக் கப்பல் தரை தட்டிய இடத்தில் பணியில் ஈடுபட்டுள்ளனர்.


    இந்திய விமானப் படையின் விமானம் ஒன்று இந்தக் கப்பல் மீது தண்ணீரைப் பீய்ச்சி அடித்து தீயை அணைக்க உதவியது. ஓ என் ஜி சி நிறுவனம் தனது “கிரேட்ஷிப் அமிர்தா“ என்ற கப்பலை மீட்பு உதவிக்கு அனுப்பி உள்ளது. சிங்கப்பூர் மற்றும் ஐக்கிய அரபு அமீரகத்திலிருந்து குறைந்த ஆழத்தில் செல்லக் கூடிய கப்பல்கள் மீடபுப் பணியில் விரைவில் பங்கேற்க உள்ளன.


    எஸ் ஐ எம் டி நீர்மூழ்கி குழு ஒன்று இந்தக் கப்பலின் நீருக்கு அடியில் உள்ள பகுதியில், ஆய்வினை மேற்கொள்ள உள்ளது.


    ------

    
    
    (Release ID: 1538785) Visitor Counter : 103
    
    
      Read this release in: English , Urdu