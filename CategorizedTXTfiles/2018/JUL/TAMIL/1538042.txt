      குடியரசுத் துணைத் தலைவர் செயலகம்

      அனைத்துப் பல்கலைக்கழகங்களும் அறிவியல் மற்றும் தொழில்நுட்பம் உள்ளிட்ட பல்வேறு பாடங்களையும் அவரவர் தாய்மொழியியிலேயே கற்பிக்க வேண்டும் : குடியரசுத் துணைத் தலைவர்
      கல்வி நிறுவனங்களிலிருந்து வெற்றி பெற்றுச் செல்லும் மாணவர்கள் பணித்திறனைப் பெற்றிருக்க வேண்டும்:
      
      பால் வேறுபாடின்மை வீட்டிலிருந்து தொடங்கப்படவும் பள்ளிகள், கல்லூரிகள் மற்றும் பல்கலைக்கழகங்களில் தொடரப்படவும் வேண்டும்;
      
      பாண்டிச்சேரி பல்கலைக்கழகத்தில் ஆசிரியர்கள் மற்றும் மாணவர்களிடையே உரை
      Posted On: 06 JUL 2018 6:27PM by PIB Chennai


    அறிவியல் மற்றும் தொழில்நுட்பம் உள்ளிட்ட பல்வேறு பாடங்களையும் அவரவர் தாய்மொழியியிலேயே கற்பிக்க வேண்டும் என்று அனைத்துப் பல்கலைக்கழகங்களையும் குடியரசுத் துணைத் தலைவர் திரு . எம் . வெங்கையா நாயுடு கேட்டுக்கொண்டுள்ளார் . அவர் இன்று (06.07.2018) புதுச்சேரியிலுள்ள பாண்டிச்சேரி பல்கலைக்கழகத்தில் ஆசிரியர்கள் மற்றும் மாணவர்கள் இடையே உரை நிகழ்த்தினார் . புதுச்சேரி துணைநிலை ஆளுநர் டாக்டர் கிரண் பேடி , புதுச்சேரி முதல்வர் திரு . வி . நாராயணசாமி மற்றும் முக்கியப் பிரமுகர்கள் நிகழ்ச்சியில் கலந்துகொண்டனர் .


    மாணவர்களின் உள்ளுறைந்த ஆற்றலை வெளிக்கொண்டுவரும் வகையில் கல்வி நிறுவனங்களில் கற்பிக்கும் முறைகளில் மாற்றம் ஏற்படுத்தப்பட வேண்டும் என்றும் புதுமையான கண்டுபிடிப்புகளிலும் ஆராய்ச்சிகளிலும் உலகளாவிய தரத்தை எட்டும் வகையில் பல்கலைக்கழகங்கள் மாறவேண்டியது அவசியமாகும் என்றும் குடியரசுத் துணைத் தலைவர் வலியுறுத்தினார் . உயர் கல்வி நிறுவனங்கள் தமது செயல்முறையை உற்று நோக்கி மாற்றம் தேவைப்படும் இடங்களிலும் சீர்திருத்தம் செய்யப்பட வேண்டிய இடங்களிலும் அவற்றை இனங்கண்டறிந்து செய்ய வேண்டும் என்றும் அவர் கூறினார் . உற்பத்தித் திறன் , ஆற்றல் , திறமை ஆகியவற்றையும் உயர்த்தி , நமது செயல்பாடுகளை மேலும் வெளிப்படையானதாகவும் , மக்களுக்கு இணக்கமானதாகவும் , நாம் சேவை செய்யும் நமது மக்களின் தேவைகளுக்கு ஈடு கொடுக்கும் வகையிலும் ஆக்கிக் கொள்ள வேண்டும் என்றும் அவர் கூறினார் .


    21 ஆம் நூற்றாண்டு உலகிற்குத் தேவையான அறிவையும் திறனையும் கொண்டிருப்பதை உறுதிப்படுத்தும் வகையில் மனித சக்தியின் முழுஆற்றலையும் பயன்படுத்தும் அவசியத்தைக் குடியரசுத் துணைத் தலைவர் வலியுறுத்தினார் . அவர்கள் புதிய தொழில்களைத் தொடங்கவும் புதிய வேலைவாய்ப்புகளை உருவாக்கவும் கூடிய போதுமான வாய்ப்புகளை நாம் உறுதிப்படுத்த வேண்டும் என்றும் அவர் குறிப்பிட்டார் .


    இந்த மாற்றங்களை மேற்கொள்ள மாணவர்களைத் தயாராக்கும் வகையில் பல்கலைக்கழகங்கள் புதிய பாடங்களை உருவாக்கவும் கற்பித்தல் முறைகளை மேம்படுத்தவும் வேண்டிய பொறுப்புகளை ஏற்குமாறு பல்கலைக்கழகங்களைக் குடியரசுத் துணைத் தலைவர் கேட்டுக் கொண்டார் . நமது உயர் கல்வி நிறுவனங்களிலிருந்து வெற்றி பெற்றுச் செல்லும் மாணவர்கள் பணித்திறனைக் கொண்டிருக்க வேண்டியது அவசியம் என்றும் அவர் வலியுறுத்தினார் .


    கல்வியானது , தனிநபர்கள் மற்றும் சமுதாயத்தின் சமூக - பொருளாதார மாறுதல்களுக்கான ஓர் கருவியாகும் என்று குறிப்பிட்ட குடியரசுத் துணைத் தலைவர் , மனிதனில் உறைந்திருக்கும் சிறந்த அம்சங்களை அது வெளிக்கொணர்ந்து அவனது தெளிவிற்கும் அதிகாரம் பெறுதலுக்கும் இட்டுச் செல்கிறது என்றார் . கல்வியானது ஒரு தொடர் கற்றல் செயல்பாடே , ஒரு பட்டம் பெறுவதுடன் அது முடிந்துவிடுவதில்லை என்றும் அவர் கூறினார் . அது ஆழ்ந்த நன்னெறி மற்றும் அற விழுமியங்களை உருவாக்கி , ஒருவரின் ஒட்டுமொத்த மேம்பாட்டிற்கும் வழிவகுக்க வேண்டும் என்றார் அவர் . கல்வியானது சிறந்த நற்பண்புகளை மேம்படுத்துவதற்கு அப்பால் , அறம் , திறன் ஆகியவற்றையும் உருவாக்க வேண்டும் என்றும் அவர் கூறினார் .


    கற்றலுக்கான நாட்டம் மற்றும் தீர்வுக்கான வேட்கை ஆகியன ஒவ்வொரு பள்ளி மற்றும் பலகலைக்கழக முறையின் ஒருங்கிணைந்த அங்கமாக இருக்க வேண்டியது அவசியமாகும் என்று குடியரசுத் துணைத் தலைவர் கூறினார் . இந்தியப் பல்கலைக்கழகங்களில் தரமான கல்வியை மேம்படுத்தும் அவசியம் உள்ளது என்றும் அவர் குறிப்பிட்டார் . ஆசிரியப் பெருமக்கள் தொடர்ந்து கற்றுக்கொண்டுவருவதுடன் , புதிய வளங்களை மாணவர்கள் அறியவும் அவர்களின் அறிவைப் புதுப்பித்துக் கொள்ளவும் உதவ வேண்டும் என்றும் குடியரசுத் துணைத் தலைவர் கூறினார் .


    ******

    
    
    (Release ID: 1538042) Visitor Counter : 148