      குடியரசுத் தலைவர் செயலகம்

      கரக்பூர் இந்திய தொழில்நுட்ப நிறுவனத்தின் ஆண்டு பட்டமளிப்பு விழாவில் குடியரசுத் தலைவர் உரை: உலகத்துடனான கருத்துப் பரிமாற்றம் நமது கொள்கை தெரிவுகளுக்கும், மேம்பாட்டுக்கும் பங்களித்துள்ளது, நாம் இதனைக் கொண்டாடுவதைத் தொடர வேண்டும்
      Posted On: 20 JUL 2018 1:53PM by PIB Chennai


    மேற்கு வங்காளம் கரக்பூரில் இன்று (20.07.2018) குடியரசுத் தலைவர் திரு. ராம் நாத் கோவிந்த் கரக்பூர் இந்திய தொழில்நுட்ப நிறுவனத்தின் 64-வது ஆண்டு பட்டமளிப்பு விழாவில் கலந்து கொண்டு உரை நிகழ்த்தினார்.


    நாடு சுதந்திரமடைந்த பிறகு தொழில்நுட்ப கல்வி குறித்து ஆராய அரசு அமைத்த குழு காரணமாகவே கரக்பூர் இந்திய தொழில்நுட்ப நிறுவனம் (ஐ.ஐ.டி.) உருவானது என்று குடியரசுத் தலைவர் அப்போது குறிப்பிட்டார். இந்தக் குழுவுக்கு இங்கிலாந்து நாட்டைச் சேர்ந்த நோபல் பரிசு வென்ற டாக்டர் ஏ.வி. ஹில் தலைவராக இருந்தார். அமெரிக்காவில் உள்ள எம்.ஐ.டி மாதிரியிலான ஒரு நிறுவனத்தை அமைக்க வேண்டுமென்று அவர் பரிந்துரைத்தார். இந்த நிறுவனத்தை அமைப்பதற்கு உலக அளவிலான நிபுணர்களின் கருத்தைப் பெற எடுக்கப்பட்ட முடிவு மிகவும் சரியானது. பல ஆண்டுகளாக கரக்பூர் ஐ.ஐ.டி. மட்டுமின்றி ஒட்டு மொத்த ஐ.ஐ.டி. கட்டமைப்பும் சமுதாயமும் உலகின் முக்கிய சாளரங்களில் ஒன்றாக உருவெடுத்துள்ளது. நமது நாட்டின் மற்றும் நமது நாகரீகத்தின் குணத்துக்கு ஏற்பவே இது அமைந்துள்ளது. கருத்துப் பரிமாற்றம், நிபுணத்துவ பரிமாற்றம், அறிவுப் பரிமாற்றம் பொறியியல், பொருளாதாரம், மருத்துவம், மேலாண்மை ஆகிய அனைத்து துறைகளிலும் நமது கொள்கை தெரிவுகளுக்கும் நமது மக்களின் மேம்பாட்டுக்கும் பெரும் பங்கு அளித்துள்ளது. நாம் இந்த விஷயத்தை தொடர்ந்து கொண்டாட வேண்டும்.


    கரக்பூர் ஐ.ஐ.டி.யின் பல தரப்பட்ட, பல பாடங்களை உள்ளடக்கிய கல்வி அமைப்பு பல்வேறு நிறுவனங்களுடன் கூட்டு ஆராய்ச்சி திட்டங்களுக்கு வழிவகுத்திருப்பதாக குடியரசுத் தலைவர் குறிப்பிட்டார். இந்த நிறுவனங்களில் கொல்கத்தாவில் உள்ள இந்திய புள்ளியியல் நிறுவனம், அறிவியல் மேம்பாட்டுக்கான இந்திய சங்கம், டாடா மருத்துவ மையம் ஆகியவை அடங்கும். வேளாண் உற்பத்தித் திறன் அல்லது புதிதாக தோன்றி வரும் தொற்றுநோய்கள், புதுப்பிக்கக் கூடிய எரிசக்தி அல்லது மலிவு விலை வீடுகள் மற்றும் நிலைத்த நகரங்கள் உள்ளிட்ட நமது காலத்தின் அவசர பிரச்சனைகளுக்கு தீர்வு காண நாட்டுக்கு வழிகாட்டுவதை கரக்பூர் ஐ.ஐ.டி. தனது விரிவான அறிவாற்றல் கொண்டு தொடர வேண்டும். கரக்பூர் ஐ.ஐ.டி. மத்திய அரசின் ஊரக மேம்பாட்டு அமைச்சகத்துடன் கிராமப்புற மேம்பாட்டுக்கான பிக் டேட்டா பகுப்பாய்வுக்கான சிறப்பு மையத்தை அமைப்பதற்கு புரிந்துணர்வு ஒப்பந்தம் ஒன்றைச் செய்து கொண்டுள்ளது என்று குடியரசுத் தலைவர் குறிப்பிட்டார். நமது நாட்டு மக்களின் பெரும்பாலானோரின் நலனை மேம்படுத்துவதற்கு இந்த மையம் பெரிய பங்காற்றும் என்றார் அவர்.


    நாடெங்கும் உள்ள பல்வேறு கல்லூரிகள், பல்கலைக்கழகங்களுக்கு தாம் சென்ற போதெல்லாம், மாணவியர் அதிக எண்ணிக்கையிலான பதக்கங்களையும், விருதுகளையும் வெல்லுவதை கண்டேன். ஆனால் ஐ.ஐ.டி.-க்களைப் பொறுத்தவரை மாணவியர் சேர்க்கை மிகவும் குறைவாகவே உள்ளது வருத்தமளிக்கிறது. 2017-ல் சுமார் 1,60,000 விண்ணப்பத்தாரர்கள் ஐ.ஐ.டி. கூட்டு நுழைவுத் தேர்வு (உயர்நிலை) எழுதினார்கள். இவர்களில் 30,000 பேர் மட்டுமே பெண்கள். 2017-ல் மொத்தம் 10,878 பேர் ஐ.ஐ.டி.களின் பட்டப்படிப்பு வகுப்புகளுக்கு தேர்வு செய்யப்பட்டனர். இவர்களில் 995 பேர் மட்டுமே பெண்கள். ஐ.ஐ.டி. கரக்பூரில் மொத்தம் சேர்ந்த மாணவர்களின் எண்ணிக்கை 11,653 இவர்களில் 1925 பேர் மட்டுமே பெண்கள், அதாவது 16 சதவீதம் பேர் மட்டும். இந்த நிலை தொடரக் கூடாது. நாம் இது பற்றி ஏதாவது செய்தாக வேண்டும், உயர்கல்வி, அறிவியல், தொழில்நுட்பம், நாட்டின் பணிப்படை ஆகியவற்றில் பெண்களின் பங்கு உயர்ந்தாக வேண்டும். அடுத்த 10 ஆண்டுகளில் நியாயமான, ஏற்றுக் கொள்ளக் கூடிய அளவாவது உயர்ந்தாக வேண்டும். இது நமது நாட்டின் முன்னுரிமையாக மாற வேண்டும். ஐ.ஐ.டி. சமுதாயம் இதில் தலைமையேற்க வேண்டும்.


    குடியரசுத் தலைவர் சாவித்திரி பாய் பூலே, மாணவியர் விடுதிக்கான அடிக்கல் நாட்டு பெயர் பலகையைத் திறந்து வைத்தார். நிகழ்ச்சியில் ஏ.பி.ஜே. அப்துல் கலாம் சர்வதேச வருகையாளர் விருந்தினர் இல்லத்தையும், குடியரசுத் தலைவர் திறந்து வைத்தார்.

    
    
    (Release ID: 1539445) Visitor Counter : 105
    
    
      Read this release in: English , Marathi , Bengali