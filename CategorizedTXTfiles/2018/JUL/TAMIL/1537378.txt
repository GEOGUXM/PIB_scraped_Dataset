      நிதி அமைச்சகம்

      முதலாவது ஜி.எஸ்.டி. தினத்தை அரசு கொண்டாடியது; இந்திய வரிவிதிப்பு முறையில் வரலாறு காணாத சீர்திருத்த நடவடிக்கையின் முதலாம் ஆண்டுதின நிகழ்வில் நிதியமைச்சர், தொழிலதிபர்கள் பங்கேற்றனர்
      மறைமுக வரிவசூல் 11.9% உயர்வு; ஜி.எஸ்.டி. வரிவிதிப்புக் கு பின்பு எண்ணெய் பிரிவு இல்லாத துறையில் 1.5% உயர்வு எதிர்பார்க்கப்பட்டது: திரு. அருண் ஜேட்லி

      Posted On: 01 JUL 2018 3:26PM by PIB Chennai

    மத்திய அரசு முதலாவது ஜி.எஸ்.டி. தினத்தை இன்று (01.07.2018) கொண்டாடியது. ஜி.எஸ்.டி.யின் முதலாம் ஆண்டு பயணத்தில் ஏற்பட்ட நிகழ்வுகள் குறித்த நேரடி வீடியோ பதிவு ஒன்றை, மத்திய அமைச்சர் திரு. அருண் ஜேட்லி வெளியிட்டார். இந்த நிகழ்ச்சிக்கு மத்திய நிலக்கரி, ரயில்வே, நிதி, பெரு நிறுவன விவகாரங்கள் துறை அமைச்சர் திரு. பியூஷ் கோயல் தலைமை வகித்தார். நிதித்துறை இணையமைச்சர் திரு. ஷிவ் பிரதாப் சுக்லா, சிறப்பு விருந்தினராக பங்கேற்றார்.


    நிகழ்ச்சியில் வீடியோ காட்சி மூலம் உரையாற்றிய திரு. அருண் ஜேட்லி, ஜி.எஸ்.டி. வரிவிதிப்புக்கு முன்பு இந்தியாவில் நடைமுறையில் இருந்து வந்த வரிவிதிப்பு முறை உலகிலேயே மிகவும் சிக்கலானதாக இருந்தது என்று குறிப்பிட்டார். பலமுனை வரிகள், பலதரப்பட்ட கணக்கு தாக்கல்கள், பலமுனை வரிகளால் அதிகாரிகளிடையே ஏற்படும் தடங்கல்கள், வரிகளால் ஏற்படும் சிக்கல்கள், பணவீக்கம் உயர்வு, நாடு முழுவதும் சரக்குப் போக்குவரத்தில் இடையூறுகள், சிதறிக்கிடக்கும் சந்தைகள் உள்ளிட்டவை இந்தியாவில் மறைமுக வரிவிதிப்பு முறையில், நிலவிய முக்கிய பிரச்சினைகளாகும். வரி ஏய்ப்பு இல்லாமல், மக்கள் வெளிப்படையான முறையில், வர்த்தகம் புரிவதற்கு ஜி.எஸ்.டி. வழி ஏற்படுத்திக் கொடுத்துள்ளதாக திரு. ஜேட்லி கூறினார்.


    ஜி.எஸ்.டி.க்கு இந்திய பிரதமரின் தெளிவான ஆதரவு இருப்பதால், மாநிலங்களுடன் ஒருங்கிணைப்பு மற்றும் ஒத்துழைப்புடன் நெருங்கி செயலாற்றி ஜி.எஸ்.டி.யை, வெற்றிகரமாக செயல்படுத்த மத்திய அரசால் முடிந்துள்ளது என்று திரு. ஜேட்லி கூறினார். “ஜி.எஸ்.டி.யை முந்தைய அரசுகளால் ஏன் செயல்படுத்த இயலவில்லை என்பதை, நாங்கள் ஆய்வு செய்தோம். மாநிலங்கள் எழுப்பிய அனைத்து பிரச்சினைகளுக்கும் தீர்வுகண்டு அவர்களது வருவாய் வசூல் இழப்பை ஈடுகட்டுவோம் என உறுதியளித்தோம். ஜி.எஸ்.டி. கவுன்சில் இந்தியாவின் முதல் ஒருமித்த கருத்துடன், முடிவெடுக்கும் கூட்டமைப்பாக உருவாகியுள்ளது“ என்று அமைச்சர் தெரிவித்தார்.


    ஓராண்டு என்னும் குறுகிய காலத்தில் ஜி.எஸ்.டி. படைத்துள்ள சாதனைகள் மற்றும் குவித்துள்ள வெற்றிகளை பட்டியலிட்ட திரு. ஜேட்லி, இந்த சீர்திருத்தம் காரணமாக ஒருங்கிணைந்த சந்தை உருவாக்கப்பட்டுள்ளது என்றும், அதிக அளவிலான வரிகள் அகற்றப்பட்டது என்றும், சராசரி மொத்த வரிவிதிப்பு குறைந்துள்ளது என்றும் கூறினார். வரி விதிப்பு மட்டங்கள் குறைக்கப்பட்டு, நேரடி வரி செலுத்துதல் அதிகரித்துள்ளது என்றும் அவர் தெரிவித்தார். வரிவிதிப்புக்கு முந்தைய ஒன்பது மாத காலத்தில், வசூலிக்கப்பட்ட மொத்த மறைமுக வரி, ரூ.8.2லட்சம் கோடியாக இருந்தது. ஜி.எஸ்.டி. வரிவிதிப்பு வெற்றிகரமாக செயல்படுத்தப்பட்டுள்ளதன் மூலம் ஓராண்டில் அது ரூ.11 லட்சம் கோடியாக அதிகரித்தது. இது 11.9% அதிகமாகும் என்ற தகவலையும் அமைச்சர் வெளியிட்டார்.


    தற்போதைய ஜி.எஸ்.டி. வரிவிதிப்பு அளவுகளை ஒழுங்குப்படுத்துவது பற்றி குறிப்பிட்ட திரு. ஜேட்லி, இது குறித்து ஜிஎஸ்டி கவுன்சில், தொடர்ந்து ஆய்வு செய்து வருவதாக தெரிவித்தார். வரி ஏய்ப்பை தடுத்து, வரிவிதிப்பை அதிகரிப்பதன் மூலம், வரி வசூலை உயர்த்தி ஜிஎஸ்டி முறையை நிலைப்படுத்திய பின்பு, வரிவிதிப்பு அளவுகள் சீரமைக்கப்படும் என்று கூறினார். தமது கணிப்பின்படி, எண்ணெய் பிரிவு அல்லாத, பிரிவில் மறைமுக வரிவசூல் 1.5 சதவீதம் அளவுக்கு அதிகரிக்கும் என்று எதிர்பார்ப்பதாக அமைச்சர் தெரிவித்தார்.


    பல்வேறு மாநிலங்களில் நிதியமைச்சர்கள் மற்றும் அதிகாரிகளின் ஒத்துழைப்பு இல்லாமல் ஜி.எஸ்.டி.யை இந்த அளவுக்கு வெற்றிகரமாக செயல்படுத்தி இருக்கமுடியாது என்று கூறிய திரு. ஜேட்லி, அவர்களுக்கு நன்றி தெரிவித்துக்கொண்டார். முதலாண்டு சாதனைகள் குறித்து, பெருமிதம் அடைவதற்கு, பல காரணங்கள் உள்ளதாக கூறிய அவர், ஜி.எஸ்.டி.யின் சிறந்த பலன்கள் சமுதாயத்தை சென்றடைய இன்னும் காலம் உள்ளது என்று குறிப்பிட்டார்.


    நிகழ்ச்சியில் உரையாற்றிய ரயில்வே, நிலக்கரி, நிதி, பெரு நிறுவன விவகாரங்கள் துறை அமைச்சர் திரு. பியூஷ் கோயல், பல்வேறு அரசியல் கட்சிகளை சார்ந்த மாநில அரசுகளின் தலைமை, வர்த்தகம் மற்றும் தொழில்துறை உட்பட ஜி.எஸ்.டி.யை வெற்றிகரமாக மாற்ற பாடுபட்ட அனைவருக்கும் வாழ்த்துத் தெரிவித்தார். ஜி.எஸ்.டி. ஒத்துழைப்பு மற்றும் கூட்டாட்சி தத்துவத்தின் அடையாளம் என்று கூறிய அவர், 125 கோடி இந்தியர்களின் தினமாக ஜிஎஸ்டி தினம் கொண்டாடப்படுகிறது என்றும் அவர் கூறினார். இதன் வெற்றிக்கரமாக நாம் ஒருவரையொருவர் பாராட்டிக் கொள்வோம் என்று அமைச்சர் குறிப்பிட்டார்.


    வரிவிதிப்பு முறையில் மேற்கொள்ளப்பட்டுள்ள சீர்திருத்தம் பற்றி குறிப்பிட்ட திரு. கோயல், ஒரே அரசியல் சாசனம் மூலம் டாக்டர் அம்பேத்கர், நாட்டை ஒன்றுபடுத்தினார், சிதருண்டு கிடந்த மாநிலங்களை ஒருங்கிணைத்து தேசத்தை புவியியல் ரீதியில் சர்தார் பட்டேல் ஒன்றுபடுத்தினார், தற்போது ஜி.எஸ்.டி. என்னும் சாதனை சீர்திருத்தம், ஒரே நாடு, ஒரே வரி, ஒரே சந்தை என்னும் குறிக்கோளை எட்டும் பொருளாதார ஒருங்கிணைப்பை தேசத்திற்கு வழங்கியுள்ளதாக அவர் கூறினார். பல்வேறு பிராந்திய சமூக பொருளாதார அரசியல் ஆர்வங்கள் கொண்ட வேறு எந்த மிகப்பெரிய நாடும் இதுபோன்ற வரி சீர்த்திருத்தத்தை வெற்றிகரமாக நடைமுறைப்படுத்தவில்லை என்று திரு. கோயல் தெரிவித்தார்.


    இந்த சீர்திருத்தம் வரிஏய்ப்பு போன்ற சட்டவிரோத நடவடிக்கைகளுக்கு முடிவு கட்டியுள்ளது. வரி நிர்வாகத்தை எளிமைப்படுத்தியதன் மூலம், மறைமுக வரிகளை நம்பிக்கைக்கு பாதகம் ஏற்படுத்தாதவண்ணம் செலுத்தும் கலாச்சார மாற்றம் ஏற்பட்டுள்ளது. இந்திய இளைஞர்கள் இந்த சீர்திருத்தத்தை திறந்த கைகளுடன் அரவணைத்துக் கொண்டுள்ளனர். சட்டப்பூர்வமாகவும், வெளிப்படையான முறையிலும் தொழில் நடத்த விரும்பும் இந்தியாவின் இளம் தலைமுறையினருக்கு இந்த வரி சீர்திருத்தம் சமர்ப்பிக்கப்பட்டுள்ளது என்று திரு. கோயல் கூறினார்.


    சிறு வணிகர்களுக்கு ஜி.எஸ்.டி. ஒரு மாற்றத்தை ஏற்படுத்தியுள்ளதாக திரு. கோயல், தெரிவித்தார். ரூ.20 லட்சத்திற்கும் குறைவாக விற்றுமுதல் செய்யும் நிறுவனங்களுக்கு, ஜி.எஸ்.டி.யிலிருந்து விலக்கு அளிக்கப்பட்டுள்ளது என்றும், ரூ.1 கோடி வரையிலான விற்று முதலுக்கு ஒரு சதவீதம் மட்டும் வரி செலுத்தினால் போதும் என்றும், அவர் கூறினார். வரும் நாடாளுமன்ற மழைக்கால கூட்டத்தொடரில், இந்த வரம்பை ரூ.1.5 கோடியாக அதிகரிக்க அரசு திட்டமிட்டுள்ளதாக அவர் தெரிவித்தார்.


    ஜி.எஸ்.டி. வரிவிதிப்பு அடுக்கு முறையை குறைப்பது பற்றி குறிப்பிட்ட திரு. கோயல், ஜி.எஸ்.டி. கவுன்சிலில் விரிவான விவாதம் நடத்தப்பட்டே பல அடுக்கு வரிவிதிப்பு முறையை செயல்படுத்த முடிவு எடுக்கப்பட்டதாக திரு. பியூஷ் கோயல் விளக்கமளித்தார். வரி ஏய்ப்பு கலாச்சாரத்திற்கு முடிவுக் கட்டி, முழு மனதுடன் ஜி.எஸ்.டி.யை வெற்றிகரமாக செயல்படுத்தவும், அதன் மூலம் நாட்டை மேம்படுத்தவும், உதவிய மக்களை அமைச்சர் பாராட்டினார்.


    நிகழ்ச்சியில் பேசிய நிதித்துறை இணையமைச்சர் திரு. ஷிவ்பிரதாப் சுக்லா, நாட்டின் வரலாற்றில் இரண்டாவது முறையாக நள்ளிரவில் நாடாளுமன்ற உறுப்பினர்கள் அமர்ந்து நாட்டில் மாற்றத்தைக் கொண்டு வருவதற்கான ஜி.எஸ்.டி. வரிவிதிப்பு முறையை 2017ஆம் ஆண்டு ஜூலை ஒன்றாம் தேதி நடைமுறைக்கு கொண்டு வந்ததாக குறிப்பிட்டார். வரலாற்று சிறப்புமிக்க முடிவுகளை எடுக்கும்போது ஏற்படும் ஆரம்ப கால இடையூறுகளுக்கு மத்தியில் ஜி.எஸ்.டி. வரி எவ்வளவு சிறந்த எளிமையான வரி என்பதை சாதாரண மக்கள் இப்போது புரிந்து கொண்டிருக்கின்றனர் என்றும், ஜி.எஸ்.டி. வரி அமலாக்கத்திற்கு உண்மையான முறையில் பங்களித்துள்ளனர் என்றும் அமைச்சர் கூறினார்.


    நிதித்துறை செயலர் டாக்டர். ஹஸ்முக் ஆதியா, முதலாவது ஜி.எஸ்.டி. தினம் கூட்டாட்சி தத்துவத்தின் எழுச்சியையும், ஜி.எஸ்.டி. கவுன்சில் செயல்படும் விதத்தையும் இந்த வெற்றிப் பயணம் காட்டுகிறது என்று கூறினார். வரி சீர்திருத்தம் காரணமாக, பண வீக்கம், வரி வசூலில் ஏதாவது தாக்கத்தை ஏற்படுத்தி இருந்தால், அதை இந்த குறுகிய ஓராண்டு காலத்திற்குள் ஜி.எஸ்.டி. போக்கி, நிலைத்தன்மையாக்கியுள்ளது. வலுவான அரசியல் உறுதிபாடு, தெள்ளத் தெளிவான அறிவுறுத்தல்கள், ஆக்கப்பூர்வமான விவாதங்கள், ஒத்துழைப்பு மற்றும் ஒருங்கிணைக்கப்பட்ட முடிவெடுக்கும் திறன் ஆகியவை ஜிஎஸ்டி கவுன்சில் மிகப்பெரிய சாதனைப் படைக்க உதவியுள்ளது. இதனை நாம் அங்கீகரிக்கவேண்டும் என்று திரு. ஆதியா கூறினார்.


    தமது கருத்துக்கு வலுசேர்க்கும் வகையில், டாக்டர். ஆதியா, புள்ளி விவரங்களை தெரிவித்தார். கடந்த ஒன்பது மாதங்களில் சராசரி மறைமுக வரி வசூல், மாதத்திற்கு ரூ.89,885 கோடியாக இருந்தது. ஏப்ரலில் ரூ.1.03 லட்சம் கோடியாகவும், மே மாதத்தில் 94,016 கோடியாகவும், ஜூன் மாதத்தில் ரூ.95,610 கோடியாகவும் வசூலான தொகை ஜிஎஸ்டி எவ்வாறு நிலை நாட்டப்பட்டுள்ளது என்பதை வெளிப்படுத்துவதாக அவர் குறிப்பிட்டார். போலி பில்களை பெற்றுக்கொள்ளும் கலாச்சாரத்தை கைவிட்டு, தொழில் மற்றும் வர்க்கத் துறையினர் ஜி.எஸ்.டி.யை உண்மையான வெற்றிக்கு இட்டுச்செல்ல ஒத்துழைக்க வேண்டும் என்று டாக்டர் ஆதியா, தமது உரையில் நிறைவாக குறிப்பிட்டார்.


    மத்திய மறைமுக வரி மற்றும் சுங்கத்துறை வாரியத்தின் தலைவர் திரு. எஸ். ரமேஷ், ஜி.எஸ்.டி. வரிவிதிப்பு அமலாக்கப்பட்டதிலிருந்து, கடந்த ஓராண்டில் பல்வேறு நிகழ்வுகள் நடைபெற்றுள்ளதாக கூறினார். நாட்டின் வரலாற்றில் ஜி.எஸ்.டி. ஒரு குறிப்பிடத்தக்க பொருளாதார சீர்திருத்தம் என்று கூறிய திரு. ரமேஷ், கூட்டாட்சித் தத்துவம், நாட்டின் பொருளாதாரத் தூய்மை, ஒரே நாடு, ஒரே வரி, ஒரே சந்தை பண்பாடு, மின்வழி சீட்டுக்கள் மூலம், நாடு முழுவதும் தடையற்ற சரக்குப் போக்குவரத்து, மத்திய-மாநில அரசுகள், தொழில் வர்த்தக பிரிவினரிடையே தோழமை உணர்வு ஆகியவை இந்த சீர்திருத்தத்தை வெற்றிகரமாக மாற்றியுள்ளதாக கூறினார். திறந்த மனதுடன் இந்த சீர்திருத்தத்தை ஏற்றுக்கொண்ட மக்களை அவர் பாராட்டினார். மக்களின் குறைகளுக்குத் தகவல் தொழில்நுட்பம் சார்ந்த குறைதீர் அமைப்பு மூலம் தீர்வுகாண்பதில், மத்திய அரசு கவனம் செலுத்தி வருவதாக திரு. ரமேஷ் மேலும் கூறினார்.


    இந்திய தொழில் கூட்டமைப்புத் தலைவர் திரு. ராகேஷ் பாரதி மிட்டல், இந்திய தொழில் வர்த்தக சபைகளின் கூட்டமைப்புத் தலைவர் திரு. ராஜேஷ் ஷா, அசோசாம் தலைவர் திரு. சந்தீப் ஜஜோடியா, பி.எச்.டி. வர்த்தகம் மற்றும் தொழில் சபையின் திரு. அனில் கேதான், இந்திய குறு, சிறு மற்றும் நடுத்தர தொழில் கூட்டமைப்புத் தலைவர் திரு. தினேஷ் சந்திர திரிபாதி உள்ளிட்டோர் நிகழ்ச்சியில் உரையாற்றினார்கள். நாட்டின் வரலாற்றில் மிகப்பெரிய வரி சீர்திருத்தத்தை வெற்ற்றிகரமான நடைமுறைப்படுத்திய அரசுக்கு அவர்கள் அனைவரும் நன்றி தெரிவித்தனர். இந்தியாவில் தொழில் நடத்தும் விதத்தை ஜி.எஸ்.டி. உண்மையிலேயே மாற்றியமைத்துள்ளதாக அவர்கள் கூறினர். தொழில் நிறுவனங்களின் குறைபாடுகளுக்கு உடனுக்குடன் தீர்வு காணப்பட்டு வருவதாகவும், இடையூறுகள், முட்டுக்கட்டைகள், துரிதகதி அகற்றப்பட்டுள்ளதாகவும் அவர்கள் தெரிவித்தனர். ஜி.எஸ்.டி. வரிவசூலை பெருக்கி, வரி வளையத்தை விரிவுப்படுத்தியுள்ளது. வரி விகிதங்களை குறைக்கவேண்டும் என்றும், பெட்ரோலியப் பொருட்கள், மதுபானங்கள், நில வணிகம் ஆகியவற்றை ஜி.எஸ்.டி. வரம்புக்குள் கொண்டு வரவேண்டும் என்றும் தொழில் நிறுவனங்களின் பிரதிநிதிகள் ஒரே குரலில் அரசை கேட்டுக்கொண்டனர்.


    இந்த நிகழ்ச்சியில் ஜி.எஸ்.டி.யை செயல்படுத்துவதில் அயராது பாடுபட்டு, பணியாற்றிய 35 அதிகாரிகளுக்கு திரு. கோயல், திரு. சுக்லா ஆகியோர் பாராட்டுச் சான்றிதழ்களை வழங்கினர்.


    மத்திய நிதியமைச்சக செயலர்கள், ஜி.எஸ்.டி. கவுன்சில் உறுப்பினர், தலைமை பொருளாதார ஆலோசகர், நேர்முக வரிகளுக்கான மத்திய வாரியத் தலைவர் உள்ளிட்ட மூத்த அதிகாரிகள் தொழில்துறை சேர்ந்த முக்கிய பிரமுகர்கள் இந்தக் கூட்டத்தில் கலந்துகொண்டனர்.


    ==============

    
    
    (Release ID: 1537378) Visitor Counter : 241
    
    
      Read this release in: English , Urdu , Hindi , Bengali