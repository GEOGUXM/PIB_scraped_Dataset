      குடியரசுத் துணைத் தலைவர் செயலகம்

      புதுச்சேரியில் பன்முக உள் விளையாட்டு அரங்கின் தொடக்க விழா மற்றும் நீச்சல் குளம் மற்றும் விளையாட்டு ஆணையத்தின் மகளிர் விடுதிக்கான அடிக்கல் நாட்டு விழாவில் குடியரசு துணைத் தலைவர் திரு. எம். வெங்கையா நாயுடு ஆற்றிய உரை
      Posted On: 07 JUL 2018 3:19PM by PIB Chennai


    அன்பு சகோதர , சகோதரிகளே,


    புதுவையில் விளையாட்டு மேம்பாடு தொடர்பான மூன்று நிகழ்ச்சிகளில் உங்களுடன் பங்கேற்பதில் நான் மிகுந்த மகிழ்ச்சி அடைகிறேன்.


    நமது வாழ்வின் முக்கிய அங்கமாக விளையாட்டுகள் உள்ளன. நமது உடல் தகுதியை அவை மேம்படுத்துகின்றன , அறிவுத் திறனை மேம்படுத்துகின்றன. குழு விளையாட்டுகளைப் பொருத்தவரை நம்முடைய சமூக திறன்கள் மேம்படுகின்றன.


    அணிகளாக எப்படி செயல்படுவது , எப்படி கவனம் செலுத்துவது, நமது போட்டித்தன்மையை எப்படி மேம்படுத்திக் கொள்வது, மகிழ்ச்சிக்காக விளையாட்டை எப்படி அனுபவிப்பது மற்றும் வெற்றிக்காக விளையாடுவது ஆகியவற்றை நாம் கற்றுக்கொள்கிறோம்.


    பல்வேறு விளையாட்டுகளில் பங்கேற்கும்போது , தனிப்பட்ட நபரின் கவனம் செலுத்தும் தன்மை அதிகரிக்கிறது, குழுவாக பணியாற்றுதல் என்ற எண்ணத்தை மேம்படுத்துகிறது, எந்தவிதமான கசப்புணர்வு, கெட்ட எண்ணம் அல்லது வெறுப்பு இல்லாமல் தோல்வியை ஏற்றுக் கொள்ளத் தேவையான மனநிலையை தருகிறது. பொதுவாக வாழ்வின் தரத்தை அது மேம்படுத்துகிறது. கீழ்படிதல், ஒழுக்கம், வெற்றிக்கான உறுதி ஆகிய பண்புகளையும், மன உறுதியையும் அது வளர்க்கிறது. தொடர்ந்து விளையாட்டுகளில் பங்கேற்பதால் உறுதியான சிந்தனை மேம்படுகிறது. ஒட்டுமொத்தமாக, தலைமைப் பண்புகளையும் விளையாட்டு கற்பிக்கிறது என்பதால், ஒரு நல்ல விளையாட்டு வீரர், நல்லதொரு தலைவராகவும் உருவாக முடிகிறது.


    ``உள்ளம் பலமானால் உடல் பலமாகும்'' என்ற பழமொழியை நினைவூட்ட விரும்புகிறேன். உடற்பயிற்சிக்கும், மன உறுதிப்பாட்டுக்கும் உள்ள தொடர்பை இது அடிக்கோடிட்டு காட்டுகிறது.


    விளையாட்டு மற்றும் உடல் இயக்க செயல்பாடுகள் இல்லாமல் ஆரோக்கியமான மற்றும் பலமான உடலைப் பெறுவது சாத்தியமில்லை. நம்மால் ஆரோக்கியமான தேசமாக உருவாக முடியாது.


    சகோதர , சகோதரிகளே,


    குழந்தைகளின் வளர்ச்சியில் , இந்த முக்கியமான அம்சம் புறக்கணிக்கப்படுகிறது என்பது தான் இப்போதைய கல்வி முறையில் மிகவும் வருத்தம் தரும் போக்காக உள்ளது. உடல் இயக்க செயல்பாடுகளுக்கு குறைந்த அளவே முக்கியத்துவம் தரப்படுகிறது. பல சமயங்களில், விளையாட்டுகளுக்கு நேரம் ஒதுக்கப்படுவதே இல்லை. விளையாட்டு மைதானங்கள் இல்லாமலேயே ஏராளமான பள்ளிக்கூடங்களும், கல்லூரிகளும் காளான்களைப் போல பெருகி வருகின்றன என்பது வருத்தமான விஷயம். குழந்தைகளும், மாணவர்களும் விளையாடுவதற்கு மைதானம் இல்லாமலே நிறைய பள்ளிக்கூடங்களும், கல்லூரிகளும் செயல்படுகின்றன. ஆரோக்கியமற்ற இந்தப் போக்கு தடுக்கப்பட வேண்டும். இதுபோன்ற நிறுவனங்கள் காளான்களைப் போல பெருகுவதற்கு மாநிலங்கள் அனுமதிக்கக் கூடாது.


    யுனெஸ்கோ அமைப்பு முதலில் உடல்கல்வி மற்றும் விளையாட்டுக்கான சர்வதேச செயல்திட்டம் 1978 உருவாக்கியது. பின்னர் நவீன கால தேவைகள் மற்றும் மாறிவரும் வாழ்க்கை முறைகளுக்கு ஏற்ப மாற்றங்கள் செய்து 2015ல் அதை திருத்தி அமைத்தது.


    `ஒவ்வொரு மனிதனுக்கும் உடல் கல்வி மற்றும் விளையாட்டுக்கான வசதி கிடைக்க வேண்டியது அடிப்படை உரிமை. அவனுடைய ஆளுமையை முழுமையாக வளர்ப்பதற்கு இது அவசியமாக இருக்கிறது. உடற்கல்வி மற்றும் விளையாட்டின் மூலம் உடல், அறிவு மற்றும் நன்னெறி திறன்களை மேம்படுத்திக் கொள்ளும் சுதந்திரம் கல்வி முறையிலும், சமூக வாழ்வில் மற்ற அம்சங்களிலும் உறுதி செய்யப்பட வேண்டும்'' என்று அது கூறுகிறது.


    கல்வி உரிமையுடன் சேர்த்து , குழந்தைகளுக்கும் இளைஞர்களுக்கும், மனிதர்கள் அனைவருக்கும் உடற்கல்வி மற்றும் விளையாட்டில் உரிமை உள்ளது.இது அங்கீகரிக்கப்பட வேண்டும். நல்ல தரமான வாழ்வுக்கு அவசியமான தேவையாக இருக்கும் இதை உணரச் செய்யும் வகையில் நடவடிக்கை எடுக்கப்பட வேண்டும்.


    மாறிவரும் வாழ்க்கை முறைகள் , உணவுப் பழக்கங்கள், உடல் இயக்க செயல்பாடுகள் குறைவு ஆகியவை இளைஞர்களிடம் எதிர்மறை விளைவுகளை ஏற்படுத்தி, பல்வேறு நோய்களுக்கு ஆளாகும் சூழ்நிலையை உருவாக்கிவிடும். உடல் இயக்க செயல்பாடுகள் குறைவதால் வளர் இளம் பருவத்தில் உள்ளவர்களுக்கு உடல் பருமன் மற்றும் நலன் தொடர்பான பிரச்சினைகள் ஏற்படலாம்.


    பல குழந்தைகளிடம் ஏற்கெனவே BMI அளவு அதிகரிக்கும் போக்கை நாம் காண்கிறோம். இது வருத்தப்பட வேண்டிய விஷயம். இப்போதைய நமது கல்வி முறை, காலத்துக்கேற்ப மாற்றத்துக்கு உள்ளாக வேண்டும். உடற்கல்வி மற்றும் விளையாட்டுக்கு உரிய முக்கியத்துவம் அளிக்கப்பட வேண்டும்.


    மாணவர்கள் விளையாடுவதற்கென ஒவ்வொரு பள்ளியிலும் பிரத்யேகமான நேரம் ஒதுக்கப்பட வேண்டும். மைதானங்கள் இல்லாத இடங்களில் , வெவ்வேறு பள்ளிகள், கல்லூரிகள் அல்லது நிறுவனங்களில் உள்ள காலியிடங்களைப் பயன்படுத்துவதற்கு மைதான தொகுப்பு நடைமுறையை உருவாக்க வேண்டும்.


    மாணவர்களின் ஒட்டுமொத்த வளர்ச்சிக்காக பாடத் திட்டத்தில் விளையாட்டுகள் மற்றும்உடல் ஆரோக்கிய கல்வி சேர்க்கப்பட வேண்டும்.


    உடலை கவனித்துக் கொள்வது , உடல் தகுதியுடன் இருப்பது, ஆரோக்கியத்தைப் பேணுவது ஆகியவைதான் மற்ற அனைத்து லட்சியங்களை அடைவதற்கான முதலாவது செயல்பாடு என்று பழங்காலத்தில் சொல்வதை நினைத்துப் பார்க்கிறேன். முன் எப்போதும்விட இப்போது இது மிகவும் அவசியமானதாக இருக்கிறது.


    வாழ்க்கை முறை மாறுதல்களால் உடல் இயக்க நடவடிக்கைகளுக்கு மிகக் குறைந்த வாய்ப்புகளே கிடைக்கின்றன என்பதால் , வெளியில் சென்று விளையாட்டுகளில் பங்கேற்பது பற்றி விழிப்புணர்வைப் பரப்ப வேண்டிய பெரிய தேவை உள்ளது. விழிப்புணர்வு ஏற்படுத்துவது மட்டுமின்றி, இந்த வசதிகள் குறைந்த செலவில் கிடைக்கச் செய்யவும் வேண்டும்.


    இன்று தொடங்கப்படும் மூன்று திட்டங்கள் மூலம் , புதுவை அரசாங்கம் இதைத்தான் செய்திருக்கிறது. மத்திய அரசின் உதவியுடன் இந்தத் திட்டங்களை செயல்படுத்த முயற்சி எடுத்த முதல்வருக்கும் அவருடைய குழுவினருக்கும் பாராட்டுகளை தெரிவித்துக் கொள்கிறேன். இந்த் யூனியன் பிரதேசத்தில் உள்ள விளையாட்டு கட்டமைப்பு வசதிகளுடன், மதிப்புமிக்க புதிய சேர்க்கையாக இவை இருக்கும். வரக்கூடிய ஆண்டுகளில் விளையாட்டுகளுக்குத் தேவையான உத்வேகத்தை இவை தரும்.


    விளையாட்டு கலாச்சாரத்தை புதுப்பிக்கவும் , இந்தியாவை முன்னணி விளையாட்டு தேசமாகஆகவும் கேலோ இந்தியாதிட்டத்தை அரசு தொடங்கியிருப்பதில் மகிழ்ச்சி அடைகிறேன். இதில் சம்பந்தப்பட்ட அனைவரும் - நிறுவனங்கள் தொடங்கி, அதிகாரிகள் மற்றும் விளையாட்டு வீரர்கள் வரையில் - அர்ப்பணிப்புடன், உறுதியுடன் செயல்பட்டால் இதை எட்டிவிட முடியும். விளையாட்டு அகாடமிகள் தொடங்குவது, விளையாட்டு வீரர்களுக்கு சத்தான உணவு கிடைக்கச் செய்வதை உறுதி செய்வதுடன், மத்திய அரசும் மாநில அரசுகளும் விளையாட்டுக்கு அதிக நிதியை ஒதுக்க வேண்டும்.


    விளையாட்டின் முக்கியத்துவத்தை சமூகம் அங்கீகரிக்க வேண்டும். விளையாட்டை வழக்கமான தொழிலாக எடுத்துக் கொள்வதற்கு குழந்தைகளை ஊக்குவிக்க வேண்டும். இளமையில் திறமையைக் கண்டறிந்து ஊக்குவி்கும் வகையில் அடிக்கடி விளையாட்டு விழாக்கள் நடத்தப்பட வேண்டும். 130 கோடி மக்கள் தொகை கொண்ட நாட்டுக்கு , பெரிய விளையாட்டு நிகழ்வுகளில் திறமைசாலிகள் இல்லாமல் போய்விடக் கூடாது. சச்சின் டெண்டுல்கர், பி.வி. சிந்து, சாய்னா நேவால், மேரி கோம், தீபா கர்மகர், சானியா மிர்ஸா என பெயர் சொல்லும் அளவிற்கு சிலர் நாட்டுக்கு பெருமை சேர்த்துள்ளனர். லட்சக்கணக்கான இளைஞர்களுக்கு உத்வேகம் அளித்துள்ளனர். இளைஞர்களுக்கு போதிய வாய்ப்புகளை நாம் அளிக்க வேண்டும். அவர்களின் திறமைகளை அடையாளம் கண்டு, திறமையை வளர்க்க வசதிகள் செய்து தர வேண்டும். உலக அளவிலான போட்டிகளில் நமது ஆதிக்கத்தை அதிகரிப்பதற்கு, இப்போது நாம் ஆற்றும் பணிகளைவிட இன்னும் அதிகமாகச் செய்ய வேண்டும்.


    விளையாட்டு மற்றும் உடல் ஆரோக்கியம் குறித்து துறவியும் , ஞானியும், அத்வைதா தத்துவத்தின் மிகப் பெரிய அடையாளமாக திகழ்ந்தவருமான சுவாமி விவேகானந்தர் கூறியிருப்பதைக் குறிப்பிடுவது பொருத்தமாக இருக்கும். ``முதலில் நமது இளைஞர்கள் வலுவாக இருக்க வேண்டும். அடுத்ததாகத் தான் மதம் வரும். என் இளம் நண்பர்களே, வலுவாக இருங்கள்; அதுதான் உங்களுக்கான எனது அறிவுரை. கீதை படிப்பதைக் காட்டிலும் கால்பந்து விளையாடுவதன் மூலம் நீங்கள் சொர்க்கத்தின் அருகில் செல்ல முடியும். இவை துணிச்சலான வார்த்தைகள்; உங்களை நான் நேசிப்பதால், இதைச் சொல்லியாக வேண்டியுள்ளது'' என்று அவர் கூறியுள்ளார்.


    தேசத்தின் வளர்ச்சியில் அடிப்படை கட்டமைப்புக்கு அவசியமான இந்த நடவடிக்கை எடுப்பதை உறுதி செய்ய வேண்டிய தெளிவான கட்டாயம் இருக்கிறது.


    இந்தியாவில் அதிநவீன விளையாட்டு கட்டமைப்பு வசதிகளை உருவாக்க வேண்டிய அல்லது மேம்படுத்த வேண்டிய அவசியம் இருக்கிறது. விளையாட்டு கட்டமைப்பை உருவாக்கத் தேவையான நிலத்தை மாநிலங்கள் தான் ஒதுக்க வேண்டும் என்பதால் , இதில் மாநிலங்களின் பங்கு முக்கியமானதாக இருக்கிறது.


    விளையாட்டு கட்டமைப்பு வசதிகளை உருவாக்குதல் மற்றும் பராமரித்தலில் , அரசும் தனியாரும் பங்களிப்பு திட்டங்களை செயல்படுத்துவதற்கான காலம் வந்துவிட்டதாக இருக்கலாம். சாத்தியப்படும் இடங்களில், விளையாட்டு கட்டமைப்பு வசதிகளை கண்காட்சிகள், கருத்தரங்குகள் மற்றும் மாநாடுகள் நடத்துவதற்கும் பயன்படுத்தலாம்.


    உலகில் விளையாட்டு தொழில் துறையில் உருவாகிவரும் வர்த்தக முன்மாதிரியின் சாதகமான அம்சங்களை எடுத்துக் கொண்டு , சாத்தியப்படக் கூடிய வருவாய் நடைமுறை ஒன்றை நாம் உருவாக்க வேண்டும்.


    2019 ஆம் ஆண்டிற்குள் உலக விளையாட்டுத் தொழில் துறை 73.5 பில்லியன் டாலர்களை எட்டும் என்று போர்ப்ஸ் சஞ்சிகையின் ஓர் அறிக்கை கூறுகிறது.


    பாரம்பரிய மற்றும் நவீன விளையாட்டுகளை ஊக்குவிக்க நல்ல முதலீடுகள் செய்வதற்கு தனியாருக்கு வாய்ப்பு தரும் நிலை இருப்பதை பல்வேறு விளையாட்டுப் போட்டிகள் நிரூபித்துள்ளன.


    மக்கள் ஈடுபாட்டுடன் , அரசுக்கும், தொழில் துறைக்கும் இடையில் குறிப்பிட்ட காலவரையறைக்குள்பட்ட, வெற்றியை நோக்கிய அணுகுமுறை இருந்தால், நல்ல பலன்கள் கிடைக்கும். விளையாட்டு வீரர்கள், பயிற்சியாளர்கள், மேலாளர்கள், அதைச் சார்ந்த வணிகங்களில் வேலை வாய்ப்புகளையும் அது உருவாக்கும். பெரிய அளவில் விளையாட்டை ஊக்குவிக்கவும், வரக் கூடிய ஆண்டுகளில் விளையாட்டில் இந்தியாவை வல்லமை மிக்க நாடாக மாற்றவும் மனிதவளத்தை நாம் உருவாக்க வேண்டும். மத்திய அரசின் கேலோ இந்தியா திட்டமும்,,புதுவை போன்ற யூனியன் பிரதேசங்கள் மற்றும் மாநிலங்களும் மேற்கொள்ளும் செம்மையான முயற்சிகளும், விரைவாக அமல் செய்யப்படும் என்றும், குடிமக்கள் இதனால் பலன் பெறுவார்கள் என்றும் நான் நம்புகிறேன்.


    இந்த யூனியன் பிரதேசத்தில் விளையாட்டுத் துறையின் தேவைகளை நிறைவேற்றுவதில் புதுவை அரசு மேற்கொண்டுள்ள முயற்சிகள் வெற்றி பெற வாழ்த்துகிறேன்.


    ஜெய்ஹிந்த் !


    ****


    ரெசின்

    
    
    (Release ID: 1538066) Visitor Counter : 299