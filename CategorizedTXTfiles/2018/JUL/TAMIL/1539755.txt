      மனித வள மேம்பாட்டு அமைச்சகம்

      பல்கலைக் கழகங்கள் மற்றும் கல்லூரிகளுக்கு நிதியுதவி வழங்கும் பணியை, தகவல் தொழில்நுட்பம் அடிப்படையில் வெளிப்படையான தகுதி அடிப்படையில் அணுகும் சுதந்திரமான அமைப்பு மேற்கொள்ளும்: திரு. பிரகாஷ் ஜவடேகர்
      Posted On: 23 JUL 2018 5:35PM by PIB Chennai


    பல்கலைக் கழக மானியக்குழு 1956 ஆம் ஆண்டு உருவாக்கப்பட்ட நிலையில், தற்போது ஏற்பட்டுள்ள அதிரடியான மாற்றங்கள் காரணமாக உயர்கல்வித் துறையில் சீர்திருத்தங்களை மேற்கொள்வது மிகவும் அவசியமானது என்று மத்திய மனிதவள மேம்பாட்டுத் துறை அமைச்சர் திரு. பிரகாஷ் ஜவடேகர் தெரிவித்துள்ளார். பல்கலைக் கழக மானியக்குழு உருவாக்கப்பட்ட போது, 20 பல்கலைக் கழகங்களும், 500 கல்லூரிகளும் இருந்த நிலையில், தற்போது 900 பல்கலைக் கழகங்களும், 40,000 கல்லூரிகளும் செயல்படுவதுடன், அப்போது 2 லட்சமாக இருந்த மாணவர்களின் எண்ணிக்கை தற்போது 3.75 கோடியாக அதிகரித்துள்ளது என்றும் திரு. பிரகாஷ் ஜவடேகர் தெரிவித்துள்ளார்.


    உத்தேச இந்திய உயர்கல்வி ஆணையம், பாடத்திட்டங்கள் பயிற்றுவிப்பதை மேம்படுத்துதல், கல்வி தரத்தை நிலைநாட்டுதல் மற்றும் உயர்கல்வி நிறுவனங்களுக்கு தன்னாட்சி அதிகாரம் வழங்கும் பணிகளில் கவனம் செலுத்தும் என்றும் அமைச்சர் குறிப்பிட்டார். பல்கலைக் கழகங்கள் மற்றும் கல்லூரிகளுக்கு நிதியுதவி வழங்கும் பணியை தகவல் தொழில்நுட்பம் அடிப்படையில் வெளிப்படையான தகுதி அடிப்படையில் அணுகும் சுதந்திரமான அமைப்பு மேற்கொள்ளும் என்றும் அவர் கூறினார்.


    இந்திய உயர்கல்வி ஆணைய மசோதா-2018-ஐ இறுதி செய்யும் பணிகள், மனித வள மேம்பாட்டுத் துறையால் மேற்கொள்ளப்பட்டு வருவதாகவும், நாடாளுமன்ற உறுப்பினர்கள், மாநில அரசுகள், கல்வியாளர்கள், ஆசிரியர் சங்கங்கள், வர்த்தக சபைகள், மாணவர்கள் உள்ளிட்டோர் தெரிவித்த கருத்துக்கள் மற்றும் பரிந்துரையின் அடிப்படையில் இந்த மசோதா உருவாக்கப்படும் என்று குறிப்பிட்ட திரு. ஜவடேகர், இறுதி வரைவு மசோதா அனைத்துத் தரப்பினரின் பிரச்சினைகளுக்கும் தீர்வு காண்பதாக இருக்கும் என்றும் தெரிவித்தார்.


    மக்களவையில் கேள்வி ஒன்றுக்கு பதிலளித்தபோது இதனைத் தெரிவித்த திரு. பிரகாஷ் ஜவடேகர், புதிய அமைப்பு சர்வாதிகார போக்கில் செயல்படாது என்றும், தரமான கல்வி மற்றும் கல்வித் தரத்தை நிலைநாட்டுவதில்தான் கவனம் செலுத்தும் என்றும் விளக்கம் அளித்தார்.


    ******

    
    
    (Release ID: 1539755) Visitor Counter : 34
    
    
      Read this release in: English