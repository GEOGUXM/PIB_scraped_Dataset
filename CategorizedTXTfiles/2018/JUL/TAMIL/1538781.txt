      குடியரசுத் தலைவர் செயலகம்

      துணை வேந்தர்கள் உயர் கல்விக்கான பல்வேறு மத்திய நிறுவனங்களின் இயக்குனர்கள் மற்றும் தலைவர்கள் கூட்டத்தில் குடியரசுத் தலைவர் திரு. ராம்நாத் கோவிந்த் ஆற்றிய உரை
      Posted On: 13 JUL 2018 4:44PM by PIB Chennai


    முதலில் இங்கு அளிக்கப்பட்ட உங்களது சுருக்கமான அதே சமயம் அனைத்து விவரங்களும் அடங்கிய விளக்க உரைக்கு நன்றி தெரிவிக்க விரும்புகிறேன். குடியரசுத் தலைவர் என்கிற முறையில் 146 மத்திய பல்கலைக்கழகங்கள் மற்றும் உயர் கல்வி நிறுவனங்களின் விசிட்டர் என்ற பொறுப்பு என்னைச் சார்ந்தது. அனைத்து துணை வேந்தர்கள், உயர் கல்விக்கான மத்திய அரசு நிறுவனங்களின் இயக்குனர்கள், தலைவர்கள் ஆகியோரின் மாநாட்டை ஆண்டுக்கு ஒரு முறை நடத்தும் மரபு உள்ளது என்று நான் பதவியேற்ற போது என்னிடம் சொல்லப்பட்டது. இந்த மாநாட்டின் தொடக்கத்தில் குடியரசுத் தலைவர் உரையாற்றுவார் என்றும், அதனை அடுத்து இதர அமர்வுகள் தொடங்கும் என்றும் என்னிடம் சொல்லப்பட்டது.


    இது பற்றிய விவரங்கள் என்னிடம் தெரிவிக்கப்பட்ட போது நான் ஆழமாக சிந்தித்தேன். இந்த பலதரப்பட்டோர் பங்கேற்கும் மாநாட்டில் பல்வேறு அமைப்பு முறைகள், கட்டமைப்புகள், நோக்கங்கள், சவால்கள் கொண்ட 146 நிறுவனங்கள் அனைவரும் ஒரே அறையில் உட்கார்ந்து விவாதிப்பது அதிக நன்மை தராது என்று நான் கருதினேன். இந்த நிறுவனங்களை சிறிய குழுக்களாக, திறம்பட்ட வகையில் நிர்வகிக்கக் கூடிய, குறைந்தபட்சம் ஒரே மாதிரியான நிர்வாக நடைமுறைகள் கொண்ட நிறுவன குழுக்களாக வகைப்படுத்துவது சிறந்ததாக இருக்கும் என்று நான் கருதினேன். பிரச்சனைகளுக்கு தீர்வு காண்பது முன்னுரிமையாக இருக்கும் பட்சத்தில் இந்த நடைமுறை பயனுள்ளதாக அமையும் என்று நான் கருதுகிறேன்.


    தற்போது இங்குள்ள உயர்கல்விக்கான 19 மத்திய நிறுவனங்கள் இவ்வாறு அமைக்கப்பட்ட 4-வது குழுவாகும். இந்த குழுவுடன் கலந்துரையாடி வரும் நேரத்தில் அடுத்த வாரம் தேசிய தொழில்நுட்ப நிறுவனங்கள், இந்திய தகவல் தொழில்நுட்ப நிறுவனங்கள் ஆகியவற்றுடன் கூட்டம் ஒன்று நடைபெற உள்ளது என்பதை குறிப்பிட விரும்புகிறேன். அதனையும் சேர்த்து எனது பதவிக்காலத்தின் ஓராண்டுக்குள் 146 நிறுவனங்களின் கூட்டங்கள் நிறைவு பெறும்.


    இங்கே குழுமியுள்ள 19 மத்திய நிறுவனங்கள் சிறப்பு தன்மை வாய்ந்தவை. வேளாண்மை, மருந்தியல், விமானவியல், வடிவமைப்பு, காலணி வடிவமைப்பு, ஆடை அலங்காரம், பெட்ரோலிய மற்றும் எரிசக்தி, கடல்சார் ஆய்வுகள், இளைஞர் மேம்பாடு ஆகிய மிக முக்கியமான துறைகளைச் சார்ந்தவை இந்த நிறுவனங்கள். இவைகள் அனைத்தும் மத்திய அரசின் 9 பல்வேறு அமைச்சகங்களின் நிர்வாக கட்டுப்பாட்டின் கீழ் வருபவை.


    மாணவர்களின் வாழ்க்கையில் பட்டங்களை பெறுவது முக்கியமான மைல்கல்லாகும். எனவே பட்டமளிப்பு விழாக்கள் முறையாக நடத்தப்பட வேண்டும். இன்றைய விவாதங்களின் போது இரண்டு நிறுவனங்கள் அதாவது மணிப்பூர் வேளாண் பல்கலைக்கழகம். பூசா வேளாண் பல்கலைக்கழகம் ஆகியவற்றின் பட்டமளிப்பு விழாக்களில் நான் கலந்து கொள்ள வேண்டும் என்ற வேண்டுகோள் நிலுவையில் இருப்பதாக அறிகிறேன். இந்த வேண்டுகோள்களை அடுத்த 3 மாத காலத்திற்குள் நிறைவேற்ற முயற்சி மேற்கொள்வேன்.


    நிறைவாக நமது நாட்டின் பல்கலைக்கழகங்கள் மற்றும் வெளிநாட்டு பல்கலைக்கழகங்கள் ஆகியவற்றுடன் கூட்டு சேருமாறு உங்களை நான் விரும்பி கேட்டுக் கொள்கிறேன். இந்த கூட்டு உங்களது துறை சார்ந்ததாகவும், அதற்கு அதிகப்படியாகவும் இருக்கலாம். அறிவு தனித்தனி அமைப்புகளில் வளர்ச்சி அடையாது. நீங்கள் ஒவ்வொருவரும் மற்றவரின் வளர்ச்சியில் பங்கேற்பது அத்தியாவசியமானது. அதே வேளையில் நீங்கள் அனைவரும் தேசிய முக்கியத்துவம் வாய்ந்த நிறுவனங்கள் என்பதை நினைவில் கொள்ள வேண்டும். நீங்கள் உருவாக்கும் மாணவர்கள் தாங்கள் சார்ந்த தொழில்களை வளப்படுத்தி அதன் மூலம் தேச நிர்மாணத்தை மேற்கொள்ள உள்ளனர். இதைத்தான் இந்திய மக்கள் உங்களிடமிருந்து எதிர்பார்க்கிறார்கள். இதுவே உங்களுக்கு நீங்களே உறுதி செய்து கொள்ள வேண்டிய இலக்காகும். இந்த முயற்சியில் ஈடுபடும் உங்களுக்கு எல்லாம் எனது நல் வாழ்த்துக்கள்


    உங்கள் அனைவருக்கும் நன்றி


    ஜெய்ஹிந்த்


    குடியரசுத் தலைவரின் முழு உரைக்கு www.pib.nic.in என்ற வலைதளத்தைப் பார்க்கவும்.

    
    
    (Release ID: 1538781) Visitor Counter : 63
    
    
      Read this release in: English