      குடியரசுத் துணைத் தலைவர் செயலகம்

      கரீஃப் பருவ பயிர்களுக்கான குறைந்தபட்ச ஆதரவு விலை உயர்வு விவசாயிகளின் வருமானத்தை உயர்த்த பெரிதும் உதவும் : குடியரசுத் துணைத்தலைவர்
      மாற்றுப்பயிர் முறை, கால்நடைகள், தோட்டக்கலைப் பிரிவுகள், விவசாயிகளின் வருமானத்தை உயர்த்துவதற்கான மிகச் சிறந்த வழிமுறைகள்

      Posted On: 05 JUL 2018 7:33PM by PIB Chennai

    விவசாயிகளின் வருமானத்தை இருமடங்காக்க வேண்டும் என்ற மத்திய அரசின் உறுதிப்பாட்டைக் குடியரசுத் துணைத்தலைவர் திரு.எம்.வெங்கையா நாயுடு பாராட்டியுள்ளார். கரீஃப் பருவப் பயிர்களுக்கான, குறைந்தபட்ச ஆதரவு விலையை, கணிசமாக உயர்த்தியுள்ள மத்திய அரசுக்கு அவர் புகழாரம் சூட்டினார். இந்த நடவடிக்கைகள், விவசாயிகளின் வருமானத்தை உயர்த்துவதற்கு பெருமளவுக்கு உதவும் என்று அவர் கூறினார். போர்ட் பிளேரில் உள்ள மத்திய தீவு வேளாண் ஆராய்ச்சி நிறுவனம் ஏற்பாடு செய்திருந்த கலந்துரையாடல் நிகழ்வில் அவர் உரையாற்றினார். அந்தமான் நிக்கோபார் தீவுகளின் துணை நிலை ஆளுநர் அட்மிரல் டி.கே. ஜோஷி, நாடாளுமன்ற உறுப்பினர் திரு.பிஷ்ணு பாத ராய், அறிவியல் வல்லுனர்கள், வேளாண் சமுதாயத்தினர் இதில் கலந்து கொண்டனர்.


    உற்பத்திச் செலவுக்கு மேல், 50 சதவீதம் மற்றும் அதற்கு அதிகமாக, குறைந்தபட்ச ஆதரவு விலை வழங்குவதுடன், விவசாயிகள் அதிக அளவில் பயனடையக்கூடிய வகையில், கொள்முதல் நடைமுறை மற்றும் பொது விநியோகக் கட்டமைப்பை ஒழுங்குப்படுத்த வேண்டும் என்று குடியரசுத் துணைத்தலைவர் வலியுறுத்தினார். விவசாயிகளின் வருமானத்தை அதிகரிக்கும் நடவடிக்கைகளுடன், குறிப்பாக சிறு, நடுத்தர விவசாயிகளைப் பாதிக்கும் துன்பங்களைக் குறைக்கும் செயல்பாடுகளையும், மேற்கொள்ள வேண்டும் என்று அவர் கேட்டுக்கொண்டார்.


    கூட்டத்தில் பங்கேற்றுள்ள அறிவியல் சமுதாயத்தினர், தங்களது அறிவியல் குழுக்கள் மற்றும் விவசாயி அறிவியல் மையங்கள் மூலமாக, விவசாயிகளுடன் அடிக்கடி கலந்துரையாடல் நடத்தவேண்டும் என குடியரசுத் துணைத்தலைவர் கேட்டுக்கொண்டார். ஆராய்ச்சி நிறுவனங்கள், விவசாயிகள், உள்ளாட்சி அமைப்புகள் ஆகியவை சேர்ந்து செயல்படுவது பண்ணைத் துறையில் மேம்பாட்டிற்கு மிக முக்கியமான சிறந்த அம்சமாகும் என்று அவர் குறிப்பிட்டார்.


    உற்பத்தி, சந்தைப்படுத்துதல், விலைகள் தொடர்பான காரணங்களால் விவசாயிகளின் வருமானத்தில் நிலையற்றத் தன்மை நிலவுவது குறித்து கவலை வெளியிட்ட குடியரசுத் துணைத்தலைவர், விவசாயிகளின் வருமானத்தைப் பெருக்க முயற்சிகள் மேற்கொள்ளப்பட வேண்டும் என்று குடியரசுத் துணைத்தலைவர் கேட்டுக்கொண்டார்.


    விவசாயிகளும், விவசாயத்தில் தொடர்பு கொண்டிருப்பவர்களும், மண் சுகாதார அட்டை திட்டம், பிரதமரின் கிரிஷி சின்சாயி திட்டம், பிரதமரின் ஃபசல் பீமா திட்டம், மின்னணு தேசிய விவசாய சந்தை போன்ற அரசின் திட்டங்கள் பற்றி தெரிந்து வைத்திருக்க வேண்டும்.


    விவசாயத்திற்கு ஆட்கள் கிடைப்பது குறைந்து வருவதும், உற்பத்திச் செலவு அதிகரித்து வருவதும், விவசாயத்தைக் குறைந்த லாபம் கொண்டதாகவும், சில சமயங்களில் லாபம் இல்லாததாகவும், மாற்றி வருகிறது என குடியரசுத் துணைத்தலைவர் தெரிவித்தார். விவசாய உற்பத்திப் பொருட்களை மதிப்புக்கூட்டு முறையில் மாற்றுவது, பதப்படுத்தும் நிலையங்களை அமைப்பது போன்ற விவசாயத்திற்கு உதவும் திட்டங்களைச் செயல்படுத்தி, விவசாயிகளின் பொருளாதாரத்தை உயர்த்த வேண்டும் என்று அவர் கேட்டுக் கொண்டார்.


    *********

    
    
    (Release ID: 1537989) Visitor Counter : 69
    
    
      Read this release in: English