      PIB Headquarters

      தொழிலாளர்களுக்கு குறைந்த ஊதியம் கொடுத்த ஒப்பந்ததாரர் - தொழிலாளர் நல அமலாக்கப்பிரிவு அதிகாரி ஆய்வில் கண்டுபிடித்து கூடுதல் ஊதியம் பெற்று கொடுக்கப்பட்டது
      Posted On: 17 JUL 2018 5:36PM by PIB Chennai


    டாடா கம்யூனிகேஷன்ஸ் நிறுவனத்திற்காக, சென்னை வேளச்சேரி பகுதியில், திருவாளர்கள் க்ரீன் பிராஜெக்ட்ஸ் என்ற ஒப்பந்த நிறுவனத்தால் மேற்கொள்ளப்பட்டு வரும் கண்ணாடி இழை வடம் பதிக்கும் பணியினை, தொழிலாளர் நல அமலாக்கப்பிரிவு அதிகாரி (மத்திய) திரு. ஆர். பிரகாஷ் 01.09.2016 அன்று ஆய்வு செய்தார். அப்போது, அங்கு பணியில் ஈடுபட்டிருந்த தொழிலாளர்களுக்கு, குறைந்தபட்ச சம்பள சட்டத்தில் நிர்ணயிக்கப்பட்டுள்ளதைவிட குறைவான ஊதியம் கொடுக்கப்பட்டது கண்டறியப்பட்டது. இதுகுறித்து சம்பந்தப்பட்ட அதிகாரியிடம் முறையிடப்பட்டதன் பேரில், குறைவான சம்பளம் பெற்ற தொழிலாளர்களுக்கு, ரூ.1,10,541/- அளவிற்கு ஊதிய நிலுவை வழங்க உத்தரவிடப்பட்டது.


    அதன்படி, 10 தொழிலாளர்களுக்கு மொத்தம் ரூ.1,10,541/-க்கு வங்கி வரைவோலைகள் எடுக்கப்பட்டு, அதனை துணை தலைமை தொழிலாளர் ஆணையர் (மத்திய) திரு.வி.முத்துமாணிக்கம், சம்பந்தப்பட்ட தொழிலாளர்களிடம் 16.07.2018 அன்று நேரில் வழங்கினார்.


    டாடா தொலைத் தொடர்பு நிறுவனத்தின் மேலாளர் திரு. கஜேந்திர பாபு மற்றும் முதுநிலை குழு உறுப்பினர் திரு. மணிமாறன், திருவாளர்கள் க்ரீன் பிராஜெக்ட்ஸ் நிறுவனத்தின் உரிமையாளர் திரு. ராஜசேகர ரெட்டி, தொழிலாளர் நல அமலாக்க அதிகாரி (மத்திய) டாக்டர் ராமானந்த் யாதவ் ஆகியோர் இந்த நிகழ்ச்சியின் போது உடனிருந்தனர்.


    •••••


    ரெசின் / உமா

    
    
    (Release ID: 1538889) Visitor Counter : 29