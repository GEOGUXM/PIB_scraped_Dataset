      குடியரசுத் துணைத் தலைவர் செயலகம்

      அவரவர் தாய்மொழிகளைப் பள்ளிகளில் ஒரு கட்டாயப் பாடமாக்கிப் பயிற்றுவிக்க அனைத்து மாநில அரசுகளும் வழிவகை செய்ய வேண்டும் : குடியரசுத் துணைத் தலைவர்
      Posted On: 15 JUL 2018 2:43PM by PIB Chennai


    மொழி என்பது கலாச்சாரம், மதிப்பீடுகள், ஒழுக்கநெறிகள், பாரம்பரிய அறிவு ஆகியவற்றை உள்ளடக்கியது ஆகும் என்று குடியரசுத் துணைத் தலைவர் திரு. எம். வெங்கையா நாயுடு கூறியுள்ளார். அவர் புது தில்லி, ஆர். கே. புரத்தில், இன்று (15.07.2018) ஆந்திரா கல்வி சொசைட்டியின் நிறுவனர் நாள் நிகழ்ச்சியிலும் ஆந்திரா கல்வி சொசைட்டி பள்ளியின் புதிய கட்டிடத்தின் மெய்நிகர் (இணைய வழி) தொடக்க நிகழ்விலும் பங்குபெற்று, அங்குக் கூடியிருந்தோரிடையே உரையாற்றினார். இந்த நிகழ்வில் தெற்கு தில்லி மேயர் திரு. நரேந்திர சாவ்லா மற்றும் முக்கியப் பிரமுகர்கள் கலந்துகொண்டனர்.


    நாம் மாபெரும் கலாச்சாரம் மற்றும் பாரம்பரியம் ஆகியவற்றின் வாரிசுகள் என்றும் மூத்தவர்களையும் ஆசிரியர்களையும் மதிப்பது, உயிர்களிடத்து இரக்கம் காட்டுவது, இயற்கையைப் போற்றுவது ஆகியவை ஒவ்வொரு இந்தியரின் மரபணுவிலும் பொதிந்துள்ளது என்றும் குடியரசுத் துணைத் தலைவர் கூறினார். மொழியின் முக்கியத்துவத்தை வலியுறுத்திய அவர், ஒருவர் தன்னால் முடிந்த எத்தனை மொழிகளை வேண்டுமானாலும் கற்றுக்கொள்ளலாம் என்றாலும் அவர்களுடைய தாய்மொழியை ஒருபோதும் புறக்கணிக்கக் கூடாது என்றும் கூறினார். அதனால்தான் ஒரு நாகரிகத்தின் அகன்றுவிரிந்த கலாச்சார அம்சங்களைப் பாதுகாப்பதற்கு மொழியைப் பேணுவது அவசியமாகிறது என்று அவர் குறிப்பிட்டார்.


    ஒரு பிராந்தியத்தின் கலாச்சாரமானது அதன் நாகரிகம், பண்பாடு, ஞானம், அறநெறிகள், பழக்கவழக்கங்கள், சமூகநெறிகள் ஆகியவற்றைப் பிரதிநிதித்துவப்படுத்துகிறது என்று குடியரசுத் துணைத் தலைவர் கூறினார். பரஸ்பரம் புரிந்துகொள்ளுதல், ஒருவர் மற்றவர்களுடைய கலாச்சாரத்தை மதிப்பது, பிற இந்திய மொழிகளைக் கற்றுக்கொள்வது ஆகியன ஒற்றுமையையும், இந்தியாவின் ஒருமைப்பாட்டையும் வளர்த்தெடுக்கும் என்றும் அவர் கூறினார்.


    அவரவர் தாய்மொழிகளைப் பள்ளிகளில் ஒரு கட்டாயப் பாடமாக்கிப் பயிற்றுவிக்க வழிவகை செய்ய வேண்டும் என்று அனைத்து மாநில அரசுகளையும் குடியரசுத் துணைத் தலைவர் கேட்டுக்கொண்டார்.


    மேலும் விவரங்களுக்கு www.nicpib.in என்ற வலைதளத்தைப் பார்க்கவும்.

    
    
    (Release ID: 1538792) Visitor Counter : 53
    
    
      Read this release in: English