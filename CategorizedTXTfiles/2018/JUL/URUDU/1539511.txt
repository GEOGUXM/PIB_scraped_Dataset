      الیکٹرانکس اور اطلاعات تکنالوجی کی وزارت

      واٹس ایپ کو مزید موثر حل تلاش کرنے کی ہدایت
      Posted On: 20 JUL 2018 6:15PM by PIB Delhi


    نئی دہلی/ 20 جولائی ۔ 3 جولائی 2018 کو الیکٹرانک اور اطلاعاتی ٹیکنالوجی کی وزارت نے واٹس ا یپ کو ایک مکتوب لکھا تھا جس میں اسے واٹس ایپ پلیٹ فارم کے غلط استعمال کے خطرے سے نپٹنے کے لئے فوری اقدامات اٹھانے کی ہدایت دی گئی تھی۔دیکھنے میں آیا ہے کہ واٹس ایپ سے اشتعال انگیز پیغامات کی ترسیل کی جاتی ہے اور اس کے نتیجے میں بد بختانہ واقعات پیش آتے ہیں۔ 3 جولائی ہی کو واٹس ایپ نے اس خط کا جواب دیا جس میں اس نے اشارہ دیاہے کہ وہ بھیجے جانے والے پیغامات کو نشان زد کرے گا اور فرضی خبروں کا پتہ لگانے کے لئے اپنی کوششوں میں تیزی لائے گا۔


    بعد ازاں بیدر میں ایک بدبختانہ واقعہ پیش آیا۔ یہاں ایک 32 سالہ سافٹ ویئر انجینئر محمد اعظم کو بچہ چوری سے متعلق واٹس ایپ پر افواہوں کی وائرل ترسیل کی پاداش میں قتل کردیا گیا تھا۔افسوس کی بات ہے کہ واٹس ایپ کے پلیٹ فارم سے ملک بھر میں بڑے پیمانے پر غیرذمہ دارانہ پیغامات کی بہت زیادہ ترسیل کی جاتی ہے اور اس کے نتیجے میں متعدد بار جرائم کاارتکاب ہوتا ہے لیکن پھر بھی واٹس ایپ مناسب ڈھنگ سے اس مسئلے کو ابھی تک حل نہیں کرپایا۔


    میڈیا رپورٹوں میں یہ عمومی احساس پایا جاتا ہے کہ واٹس ایپ کے ذریعہ ابھی بہت کچھ کرنے کی ضرورت ہے۔جب کوئی اشتعال انگیز پیغام کا پتہ چلے اور قانون نافذ کرنےو الی ایجنسیوں کی طرف سے درخواست آئے تو جوابدہی طےکرنے کی ضرورت ہے۔جب افواہوں اور فرضی خبروں کا شر پسند عناصر کے ذریعہ پروپیگنڈا کیاجائے، تواس پروپیگنڈا کے لئےجس ذریعہ کا استعمال کیا گیا ہے وہ اپنی ذمہ داری اور جوابدہی سے بچ نہیں سکتا۔اگر وہ بالکل خاموش تماشائی بنے رہتے ہیں تو انہیں جرم میں مدد کرنے والا سمجھا جائے گا اور انہیں قانونی کارروائی کا سامنا کرنا پڑے گا۔


    مذکورہ بالاواقعات کی روشنی میں واٹس ایپ سے آج یہ کہا گیا ہے کہ وہ ایسے مزید موثر حل تلاش کرے جس سے جوابدہی طے ہوسکے اور جس کے نتیجہ میں قانون کے نفاذ کاراستہ ہموار ہو اور اسی کے ساتھ وہ فرضی خبروں کی نشاندہی کرے۔واٹس ایپ سے یہ مزید کہا گیا ہے کہ یہ انتہائی سنگین مسئلہ ہے جس سے نپٹنے کے لئے حساس ہونے اور موثر کارروائی کرنے کی ضرورت ہے۔


    ************


    م ن۔ ن ا ۔ رض


    U-3731

    
    
    (Release ID: 1539511) Visitor Counter : 13