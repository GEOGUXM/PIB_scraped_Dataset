      امور داخلہ کی وزارت

      ہندوستان نے بار بار رونما ہونے والے قدرتی آفا ت سے نمٹنے کے نظام کو مزید بہتر بنانے کیلئے بڑے پیمانے پر سرمایہ کاری کی وکالت کی
      Posted On: 05 JUL 2018 7:35PM by PIB Delhi


    نئی دہلی، 5 ؍جولائی/ اولان باترا میں منعقدہ ایشیئن منسٹیریئل کانفرنس فار ڈیزاسٹررِسک ریڈکشن (اے ایم سی ڈی آر آر)


    یعنی قدرتی آفات کے خطرے کی روک تھام کے لئے ایشیائی وزارتی کانفرنس کے تیسرے روز ہندوستان نے قدرتی آفات سے نمٹنے کے نظام کو مزید بہتر بنانے، قدرتی آفات سے نمٹنے کےلئے بنیادی ڈھانچے کی تعمیر اور بالخصوص بار بار رونما ہونے والے قدرتی آفات اور خطرات مثلاً گرم لہروں کے لئے پیشگی انتباہ کے نظام کو بہتر بنانے کے لئے بڑے پیمانے پر سرمایہ کاری کی وکالت کی ہے۔


    امورداخلہ کے وزیر مملکت جناب کرن ریجی جو نے قدرتی آفات سے نمٹنے کے نظام میں سرمایہ کاری کے سلسلے میں ہونے والے ایک مباحثہ کی قیادت کی۔ اس مباحثہ نے انڈونیشیاء، فلپائن، ویتنام، منگولیا اور نجی شعبے کی کثیر ملکی کمپنیوں کے مندوبین کو ایک ساتھ لا کھڑا کیا تاکہ اس بات کا پتہ لگایا جا سکے کہ حکومتیں کس طرح قدرتی آفات سے نمٹنے کے نظام میں اپنی سرمایہ کاری میں اضافہ کر سکتی ہیں۔ خصوصاً ایسے وقت میں، جب وہ دیگر ترقیاتی شعبوں کے لئے وسائل کی مانگوں سے نبردآزما ہیں۔


    جناب ریجی جو نے اس بات کو بھی اجاگر کیا کہ اضافہ شدہ سرمایہ کاری کے ساتھ نتائج کے لئے جوابدہی کی ایک ساتھ ضرورت ہے۔ انہوں نے قومی حکومتوں سے کہا کہ وہ قدرتی آفات کے خطرات کی روک تھام کو اپنے قومی بجٹ کا لازمی جزو بنائیں اور وہ اسے الگ سے ایک معاون سرگرمی کے طور پر نہ دیکھیں۔ اختراعات مثلاً مختلف ملکوں جیسے کہ منگولیا میں شروع کردہ‘‘ پیشگوئی پر مبنی مالی امداد’’ اس بات کو یقینی بنانے میں مدد فراہم کر سکتی ہیں کہ قدرتی آفات کے خطرے کی روک تھام کے لئے مالی امداد سے زیادہ سے زیادہ نتائج حاصل کئے جا سکتے ہیں۔


    اس سے قبل دن میں وزیراعظم کے ایڈیشنل پرنسپل سکریٹری ڈاکٹر پی کے مشرا نے منگولیا کے وزیربرائےتعمیرات اور شہری ترقیات جناب خان بادِل خان کے ہمراہ ‘‘ قدرتی آفات سے نمٹنے کے نظام سے متعلق بنیادی ڈھانچے اور شہری نظام کو مستحکم کرنے’’ کے موضوع پر ایک مباحثے کی مشترکہ قیادت کی۔ انہوں نے زور دے کر کہا کہ قدرتی آفات کے خطرات کی روک تھام کو جب تک ترقی میں اصل دھارے کی حیثیت سے شامل نہیں کر لیا جائے، تب تک شرح اموات میں کمی لانا، متاثرہ افراد کی تعداد میں کمی لانا ، اقتصادی نقصانات اور بنیادی ڈھانچے کے نقصانات میں کمی لانے کے نشانے کو حاصل کرنا تقریباً ناممکن ہے۔ شرح اموات میں کمی لانا متاثرہ افراد کی تعداد میں کمی لانا، اقتصادی نقصانات اور بنیادی ڈھانچے کے نقصانات میں کمی لانے کی بات قدرتی آفات کے خطرے کی روک تھام کے لئے سینڈئی فریم ورک میں کی گئی ہے۔


    اس سلسلے میں قدرتی آفات سے نمٹنے کے نظام سے متعلق بنیادی ڈھانچے کی تعمیر کا کام کافی اہم ہے۔ اس کے ذریعہ وسیع پیمانے پر مثبت تبدیلیاں لائی جا سکتی ہیں۔ ایشئن انفراسٹرکچر انویسٹمنٹ بینک (اے آئی آئی بی) کی سالانہ میٹنگ، جس کی میزبانی ہندوستان نے گزشتہ ہفتے ممبئی میں کی تھی، کا حوالہ دیتے ہوئے ڈاکٹر مشرا نے اجاگر کیا کہ بنیادی ڈھانچے میں سرمایہ کاری کے لئے ایشیاء کا جذبہ بڑھتاجا رہا ہے۔ یہ بے حد اہم ہے کہ سرمایہ کاری ایسے انداز میں کی جائے کہ وہ قدرتی آفات سے پوری طرح محفوظ رہے۔ اس کے لئے بے مثال طریقےسے صلاحیت سازی اور بین الاقوامی اشتراک و تعاون کی ضرورت ہے۔ ڈاکٹر مشرا نے قدرتی آفات سے نمٹنے کے نظام کو مزید ترقی اور فروغ دینے کے حکومت ہند کے عہد کا اعادہ کیا۔ یہاں یہ بات بھی نہایت قابل ذکر ہے کہ 2016میں نئی دلی میں منعقدہ قدرتی آفات کے خطرے کی روک تھام سے متعلق ایشیائی وزارتی کانفرنس میں وزیراعظم نے اعلان کیا تھا کہ ہندوستان دیگر ممالک اور شراکت داروں کے ساتھ ایک اتحاد تشکیل دینے کے لئے مل کر کام کرے گا تاکہ قدرتی آفات سے نمٹنے کے لئے بنیادی ڈھانچے کی تعمیر کی جا سکے۔ ہندوستان اس موضوع پر 2019 میں ایک بین الاقوامی کانفرنس کی میزبانی کرے گا تاکہ اس سلسلے میں مزید بات چیت کی جا سکے اور سائنسی اشتراک و تعاون و دیگر متعلقہ اقدامات کےلئے زمین ہموار کی جا سکے۔ اسی سیشن میں قدرتی آفات کے بندوبست سے متعلق قومی اتھارٹی (این ڈی ایم اے) کے رکن جناب کمل کشور نے قدرتی آفات کی روک تھام سے متعلق بنیادی ڈھانچے کے لئے ایک ممکنہ اتحاد کے رول اور کام کاج کو اجاگرکیا۔


    ایک دیگر اعلیٰ سطحی اجلاس کے دوران این ڈی ایم اے کے رکن جناب آر کے جین نے ہندوستان میں گرم لہروں سے ہونے والی اموات کو کم کرنے کےلئے کئے گئے مختلف اقدامات اور ان کی پیش رفت کو اجاگرکیا۔ انہوں نے کہا کہ حکومت ہند کی اس کوشش سے دیگر ممالک اہم سبق حاصل کر سکتے ہیں۔ علاوہ ازیں ایشیاء بحرالکاہل خطے کے دیگر ممالک باربار رونما ہونے والے سخت موسم کے لئے پیشگی انتباہ کے نظام کو بہتر بنانے میں ہندوستان کے اس تجربے سے بخوبی فائدہ اٹھا سکتے ہیں۔


    ( م ن ۔ م ع ۔ ک ا) ( 5 – 07 – 2018 )


    U. No. 3483


    
    

    
    (Release ID: 1537932) Visitor Counter : 12