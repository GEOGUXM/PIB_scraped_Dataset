      ریلوے کی وزارت

      ریلوے اسٹیشنوں کی ازسر نو ترقی وتزئین کاری
      Posted On: 19 JUL 2018 2:08PM by PIB Delhi


    نئیدہلی۔ 19 ؍جولائی۔وزیر مملکت برائے ریلوے ، جناب راجین گوہین نے لوک سبھا میں ایک سوال کے تحریری جواب میں بتایا کہ ریلوے نے درجہ اے ون اور درجہ اے کے ریلوے اسٹیشنوں کی از سر نو ترقی وتزئین کاری کے کام کے لئے جیسا ہے جہاں ہے کی بنیاد پر اشتہارات جاری کیے تھے، ان اشتہارات میں مطلوبہ خدمات اور ریلوے کو مطلوب دیگر خدمات کی فراہمی کیلئے خواہشمند پارٹیوں سے کھلی بولیاں طلب کی گئی تھیں، ریلوے اسٹیشنوں کی از سر نوترقی وتزئین کاری پر آنے والی لاگت زمین اور ہوائی جگہ کو کاروباری ترقی دینے کی رابطہ کاری کے ذریعے حاصل کی جائے گی۔ یہ زمینی اور ہوائی مقامات متعلقہ ریلوے اسٹیشنوں کے گرد ونواح میں واقع ہو ں گے۔ اس سلسلے میں علاقائی ریلوے کی جانب سے اس پروگرام کے تحت ابتدا میں 23 اسٹیشن از سر نو ترقی اور تزئین کاری کیلئے مقرر کیے گئے تھے۔ ان 23 میں سے ناردرن ریلوے کے جموں توی اسٹیشن اور سدرن ریلوے کے کوزی کوڈ نامی دو اسٹیشنوں کیلئے بولیاں موصول ہوئی تھیں جن کی اندازہ کاری کا عمل جاری ہے۔


    واضح ہو کہ ا نڈین ریلوے اسٹیشن ڈیولپمنٹ کارپوریشن لمیٹیڈ (آئی آر ایس ڈی سی) کو آنند وہار، بجواسن ، چنڈی گڑھ، گاندھی نگر، حبیب گنج (بھوپال) اور سورت کے ریلوے اسٹیشنوں کی از سر نو ترقی وتزئین کاری کاکام تفویض کیا گیا ہے۔ چنانچہ حبیب گنج اور گاندھی نگر ریلوے اسٹیشنوں پر بعض تزئین کاری وترقیاتی کام شروع ہوگئے ہیں۔ ویسٹرن ریلوے کے سورت ریلوے اسٹیشن اور ناردرن ریلوے کے آنند وہار ، بجواسن اور چنڈی گڑھ ریلوے اسٹیشنوں کی از سر نو ترقی اور تزئین کاری کے کام کیلئے بولیاں طلب کی جاچکی ہیں۔


    اس سلسلے میں ریل لینڈ ڈیولپمنٹ اتھارٹی (آر ایل ڈی اے) اور این بی سی سی انڈیا لمیٹیڈ کے درمیان ایک مفاہمتی عرضداشت پر دستخط کیے گئے ہیں جس کے تحت درج ذیل ریلوے اسٹیشنوں کی از سر نو ترقی اور تزئین کاری کی جائے گی۔


    تروپتی، دہلی سرائے روہیلہ، نلّور، مڈگاؤں، چارباغ، گومتی نگر، کوٹا، تھانے نیو، ارناکولم جنکشن اور پڈوچیری ۔


    گومتی نگر ریلوے اسٹیشن کی از سر نو ترقی و تزئین کاری کے کام کے ٹھیکو ں کو قطعی شکل دی جاچکی ہے اور اب چار باغ (لکھنؤ) اور تروپتی کے ریلوے اسٹیشنوں کی از سر نو ترقی اور تزئین کاری کے کام کیلئے بولیاں طلب کی جاچکی ہیں، مذکورہ بالا تمام کام دیسی کمپنیوں اور فرموں کے ذریعے ہی انجام دیے جائیں گے ، اس سلسلے میں ریلوے کے ذریعے دیسی کمپنیوں کی کسی کوتاہی یا غلطی کو نظرانداز کیے جانے کا سوال ہی پیدا نہیں ہوتا۔


    واضح ہو کہ ریلوے اسٹیشنوں کی از سر نو ترقی وتزئین کاری کے کام کی منصوبہ بندی ریلوے اسٹیشنوں کے آس پاس واقع خالی زمین / خلا کو کاروباری طریقے سے ترقی دیے جانے کے ذریعے کی جاتی ہے۔ اس لئے ا س مقصد کے لئے کوئی سرمایہ مختص نہیں کیا گیا ہے اور ان پروجیکٹس کیلئے عام طور پر ریلوے کو کوئی لاگت ادا نہیں کرنی پڑے گی۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    م ن۔ش س۔ع ن


    U-3697

    
    
    (Release ID: 1539221) Visitor Counter : 3