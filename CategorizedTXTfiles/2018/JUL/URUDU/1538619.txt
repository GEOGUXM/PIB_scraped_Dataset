      ارضیاتی سائنس کی وزارت

      صدی کا سب سے طویل مکمل چاند گرہن 28-27 جولا ئی کو
      
      مریخ اور سورج ایک دوسرے کے آمنے سامنے ہوں گے
      ہندستان کے تمام علاقوں سے یہ مکمل چاند گرہن دیکھا جاسکے گا
      Posted On: 13 JUL 2018 6:45PM by PIB Delhi


    نئی دہلی، 13 جولائی 2018 / آئندہ 28-27 جولائی، 2018 کو ایک گھنٹہ 43 منٹ کا طویل مکمل چاند گرہن نظر آئے گا ۔ ایک گھنٹہ 43 منٹ تک قائم رہنے والا یہ مکمل چاند گرہن موجودہ صدی (2001 سے لے کر 2100) کا سب سے طویل مکمل چاند گرہن ہوگا۔


    27 جولائی کو سرخ سیارہ مریخ بھی مخالف سمت میں ہوگا۔ اس کا مطلب یہ ہے کہ سورج اور مریخ ایک دوسرے کے بالمقابل ہوں گے اور کرۂ ارض وسط میں رہے گا۔ اس کے نتیجے میں مریخ سیارہ کرۂ ارض کے قریب آجائے گا اور اس کے سبب یہ معمول کے مقابلے زیادہ روشن نظر آئے گا۔ اس کو شام سے لے کر صبح صادق تک جولائی کے آخر تک دیکھا جاسکے گا۔ معمول سے زیادہ روشن سیارہ مریخ 28-27 کو آسمان میں چاند گرہن کے سب سے زیادہ قریب پہنچ جائے گا اور یہ مکمل چاند گرہن ننگی آنکھوں سے آسانی سے نظر آئے گا۔ تاہم سرخ سیارہ 31 جولائی 2018 کو کرۂ ارض کے سب سے زیادہ قریب ہوگا۔ سیارہ مریخ بالعموم 2 سال اور دو مہینے کے اوسط وقفے پر کرۂ ارض کے بالمقابل آتا ہے۔ تب سیارہ مریخ ہماری زمین کے قریب آجاتا ہے اور یہ زیادہ روشن ہوجاتا ہے۔ اگست 2003 میں سیارہ مریخ جب زمین کے بالمقابل آیا تھا تو دونوں سیارے یعنی مریخ اور کرۂ ارض تقریباً 60،0000 برس کے دوری پر سب سے زیادہ ایک دوسرے کے قریب آئے تھے۔


    31 جولائی 2018 کو سیارہ مریخ سب سے زیادہ قریب ہوگا۔ اس طرح دونوں سیارے ایک دوسرے کے سب سے زیادہ قریب ہوں گے اور سیارہ مریخ 2003 سےہی سب سے زیادہ روشن نظر آرہا ہے۔


    27 جولائی کو ہندستانی وقت کے مطابق رات گیارہ بجکر 54 منٹ پر جزوی چاند گرہن کی شروعات ہوگی۔ پھر رفتہ رفتہ چاند زمین کے سائے سے ڈھک جائے گا اور مکمل چاند گرہن کاآغاز 28 جولائی کو ہندستانی وقت کے مطابق 1 بجکر صفر منٹ پر ہوگا۔ مکمل چاند گرہن 28 جولائی کو 2 گھنٹے 43 منٹ تک قائم رہے گا ۔ پھر اس کے بعد زمین کے سایے سے چاند کے باہر نکلنے کی شروعات ہوگی اور جزوی چاند گرہن 28 جولائی کو تین بجکر 49 منٹ پر ختم ہوجائے گا۔


    اس خصوصی گرہن کے دوران چاند کرہ ارض کے ظلی سائے کے وسطی حصے سے ہوکر گزرے گا ۔مزید برآں چاند اپنے اوج مدار پر رہے گا۔ اس کا مطلب یہ ہے کہ چاند 27 جولائی کو اپنےا وج مدار میں زمین سے سب سے زیادہ دوری پر رہے گا اور سست رفتار سے اپنے مدار میں گردش کرے گا۔ مکمل چاند کی یہ سست رفتار حرکت زیادہ دیر قائم رہے گی اور یہ کرۂ ارض کے ظلی سائے سے سب سے زیادہ دوری پر رہے گا۔ اس طرح سے یہ موجودہ صدی کا سب سے طویل مکمل چاند گرہن ثابت ہوگا۔


    اس سے قبل 16 جولائی 2000 کو اس طرح کا طویل مکمل چاند گرہن دیکھنے میں آیا تھا۔ تب یہ مکمل چاند گرہن ایک گھنٹہ 46 منٹ طویل وقفے کا تھا۔ دوسر ا طویل چاند گرہن 15 جولائی 2011 کو نظر آیا تھا تب یہ ایک گھنٹہ 40 منٹ طویل وقفے کا تھا۔


    اس مکمل چاند گرہن کو ہندستان کے تمام علاقوں سے آسانی کے ساتھ دیکھا جاسکے گا۔یہ مکمل چاند گرہن آسٹریلیا، ایشیا، روس (شمالی حصےکو چھوڑ کر) افریقہ، یورپ، جنوبی امریکہ کے شمال اور انٹارٹیکا پرمشتمل خطوں میں بھی نظر آئے گا۔


    ۔۔۔۔۔۔۔۔۔۔۔


    م ن۔م ع ۔ ج۔


    U- 3597

    
    
    (Release ID: 1538619) Visitor Counter : 8