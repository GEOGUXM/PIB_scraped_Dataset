      امور داخلہ کی وزارت

      مرکزی وزیر داخلہ کل طلباء پولیس کیڈٹ پروگرام کا آغاز کریں گے
      Posted On: 20 JUL 2018 5:17PM by PIB Delhi


    نئی دہلی، 20 ؍جولائی،مرکزی وزیر داخلہ جناب راجناتھ سنگھ کل یعنی 21 جولائی 2018 کو طلباء پولیس کیڈٹ (ایس پی سی) پروگرام کا قومی سطح پر آغاز کریں گے ۔ اس موقع پر انسانی وسائل کے فروغ کے مرکزی وزی جناب پرکاش جاؤڈیکر ، ہریانہ کے وزیراعلی ٰجناب منوہر لال ، پلاننگ کے مرکزی وزیر مملکت اور کیمیکل اور فرٹیلائزر کے وزیر مملکت جناب راؤ اندرجیت سنگھ ، امور داخلہ کے وزیر مملکت جناب ہنس راج گنگا رام اہیر اور ہریانہ حکومت کے وزیر جناب راؤ نربیر سنگھ بھی موجود ہوں گے۔


    اس پروگرام کا مقصد اسکول کے طلباء کے ذریعے ، اسکولوں میں اور باہر ان کی کلاسز کے ذریعے طلباء میں اقدار اور اخلاقیات کو فروغ دے کر پولیس اور سماج کے درمیان ایک پل تعمیر کرنا ہے۔ پروگرام میں آٹھویں اور نویں کلاس کے طلباء پر توجہ مرکوز کی جائے گی اور اس بات پر خصوصی دھیان رکھا جائے گا کہ طلباء پر کام کے بوجھ میں اضافہ نہ ہو۔ اس پروگرام میں طلباء کے لئے کوئی نصابی کتاب نہیں ہوگی اور نہ ہی کوئی امتحان لیا جائے گا۔ ایک مہینے میں صرف ایک مرتبہ کلاس کی تجویز ہے۔ اس پروگرام کا مقصد وسیع طور پر دو موضوعات کا احاطہ کرنا ہے۔


    1-جرائم کی روک تھام اور کنٹرول۔


    2-اقدار اور اخلاقیات۔


    پہلے حصے کے تحت جن موضوعات کا احاطہ کیا گیا ہے ان میں کمیونٹی پولیسنگ ، روڈ سیفٹی ، سماجی برائیوں کے خلاف لڑائی ، خواتین اور بچوں کا تحفظ ، بدعنوانی کے خلاف لڑائی اور آفات کا بندوبست شامل ہے۔ دوسرے حصے میں جن موضوعات کا احاطہ کیا جائے گا ان میں اقدار اور اخلاقیات ، بڑوں کا احترام ،لوگوں کے احساسات کو سمجھنا اور ہمدردی ، رواداری ، تحمل ، رویہ ، ٹیم اسپرٹ اور ڈسپلن شامل ہیں۔


    بی پی آر اینڈ ڈی نے این سی ای آر ٹی کی مدد سے تدریس کے لئے ایک کتابچہ تیار کیا ہے۔ اس پروگرام میں پولیس کی کارروائیوں کو سیکھنے کے لئے عملی مظاہروں پر زیادہ زور دیا گیا ہے جس کے تحت خواتین پولیس اسٹیشنوں، غیر سرکاری تنظیموں سمیت چائلڈ پروٹیکشن ہومس ، ٹریفک پولیس اور فائر بریگیڈ اسٹیشنوں کے دورے کئے جائیں گے۔ اس کے علاوہ گروپوں کے درمیان تبادلہ خیال اور آڈیو ویجول ذرائع سے بھی بچوں کو سکھایا جائے گا۔


    یہ پروگرام محکمہ داخلہ کے پرنسپل سکریٹری کی سربراہی والی ریاستی سطح کی کمیٹی کے ذریعے چلائے جائیں گے۔ جبکہ تعلیم کے پرنسپل سکریٹری اور پولیس کے ڈائریکٹر جنرل اس کمیٹی کے ممبر ہوں گے۔ ضلع کی سطح پر بھی اسی طرح کی کمیٹیاں ہوں گی جس کی سربراہی ضلع مجسٹریٹ کریں گے اور ضلع انسپکٹر آف اسکول اور پولیس کے سپرنٹنڈنٹ اس کے رکن ہوں گے۔


    اس پروگرام کو نافذ کرنے کے لئے ریاستوں کو 67 کروڑ روپے جاری کئے گئے ہیں۔ ہر اسکول کے لئے تعلیم میں مدد دینے والی اشیاء ، تربیت اور دیگر اخراجات کے لئے 50 ہزار روپے کی رقم مختص کی جائے گی۔ یہ پروگرام پہلے شہری اور دیہی ، دونوں علاقوں میں سرکاری اسکولوں میں نافذ کیا جائے گا۔


    ۔۔۔۔۔۔۔۔۔۔۔


    (م ن-و ا- ق ر)


    U- 3735

    
    
    (Release ID: 1539478) Visitor Counter : 8