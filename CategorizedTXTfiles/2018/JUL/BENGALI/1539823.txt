      বৈদ্যুতিন ও তথ্যপ্রযুক্তি মন্ত্রক

      হোয়াট্‌সঅ্যাপ-কে অপব্যবহার রুখতে আরও কার্যকর ব্যবস্থা গ্রহণের নির্দেশ
      Posted On: 24 JUL 2018 3:47PM by PIB Kolkata


    নয়াদিল্লি, ২০ জুলাই, ২০১৮


    ২০১৮-র ৩রা জুলাই ইলেক্ট্রনিক্স এবং তথ্যপ্রযুক্তি মন্ত্রকের পক্ষ থেকে হোয়াট্‌সঅ্যাপ মাধ্যমকে অপব্যবহার করে উত্তেজনাকর বার্তা ছড়িয়ে দেওয়া রুখতে অবিলম্বে ব্যবস্থা গ্রহণের জন্য চিঠি দেওয়া হয়েছিল। এইসব উত্তেজনাকর বার্তা ছড়িয়ে পড়েই বেশ কিছু দুর্ভাগ্যজনক ঘটনা ঘটেছে। ঐদিনই হোয়াট্‌সঅ্যাপ-এর পক্ষ থেকে জানানো হয় যে, তাদের মাধ্যমকে অপব্যবহার করে বিভ্রান্তিকর মেসেজ বা বার্তা ছড়ানো ঠেকাতে বিভিন্ন ‘ফরওয়ার্ডেড মেসেজ’ এবং মিথ্যা সংবাদ চিহ্নিত করার উদ্যোগ নেওয়া হয়েছে।


    এর পরেও, হোয়াট্‌সঅ্যাপ-এর মাধ্যমে শিশু চুরি সংক্রান্ত গুজব ছড়ানোর প্রেক্ষিতে বিদারে ৩২ বছর বয়স্ক সফ্‌টওয়্যার ইঞ্জিনিয়ার মহম্মদ আজম দুষ্কৃতীদের হাতে নিহত হন। এটা অত্যন্ত দুঃখজনক যে হোয়াট্‌সঅ্যাপ কর্তৃপক্ষ তাদের মাধ্যমটি অপব্যবহারের মাধ্যমে দায়িত্বজ্ঞানহীন বার্তা ছড়িয়ে অপরাধমূলক ঘটনা ঠেকাতে পর্যাপ্ত ব্যবস্থা নেয়নি। গণমাধ্যমে হোয়াট্‌সঅ্যাপ কর্তৃপক্ষের আরও কঠোর ব্যবস্থা গ্রহণের প্রয়োজনীয়তা বিষয়ে প্রতিবেদন প্রকাশিত হয়েছে। ‘প্ররোচনামূলক / উত্তেজনাকর বার্তা’র উৎস খুঁজে বের করা এবং দায়বদ্ধতা নিশ্চিত করার প্রয়োজন রয়েছে। এরকম এক সামাজিক মাধ্যমে দুষ্কৃতকারীরা মিথ্যা সংবাদ বা গুজব ছড়ালে সংশ্লিষ্ট মাধ্যমটি তার দায়বদ্ধতা এড়াতে পারে না। এক্ষেত্রে তারা নীরব দর্শক হয়ে থাকলে, এই ধরণের অপরাধের উৎসাহদাতা হিসাবে তাদের বিরুদ্ধে যথোপযুক্ত ব্যবস্থা নেওয়া হবে। এইসব ঘটনার প্রেক্ষিতে আজ পুনরায় হোয়াট্‌সঅ্যাপ কর্তৃপক্ষকে মিথ্যা সংবাদ চিহ্নিত করতে এবং এ বিষয়ে আইনগত ব্যবস্থাকে কার্যকর করতে আরও কঠোর উদ্যোগ নেওয়ার জন্য অনুরোধ জানানো হয়েছে। তাদের সুস্পষ্টভাবে জানানো হয়েছে যে, এটি অত্যন্ত গুরুত্বপূর্ণ বিষয় এবং আরও সংবেদনশীলভাবে এর মোকাবিলা করা উচিৎ।


    CG/PB/DM/…

    
    
    (Release ID: 1539823) Visitor Counter : 3
    
    
      Read this release in: English