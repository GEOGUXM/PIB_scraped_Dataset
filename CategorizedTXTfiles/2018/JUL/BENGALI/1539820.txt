      সংস্কৃতিমন্ত্রক

      ভিক্টোরিয়া মেমোরিয়াল হল-এর সংরক্ষণমূলক কাজের অগ্রগতি পর্যালোচনায় কেন্দ্রীয় সংস্কৃতি সচিব
      Posted On: 24 JUL 2018 3:46PM by PIB Kolkata


    কলকাতা, ২৩ জুলাই ২০১ ৮


    ভিক্টোরিয়া মেমোরিয়ালের সংরক্ষণের কাজে ব্যাপাক হারে জৈবিক ও প্রাকৃতিক উপাদান বযবহার করা হচ্ছে। কেন্দ্রীয় সংস্কৃতি সচিব শ্রী রাঘবেন্দ্র সিং গত শুক্রবার (২০ জুলাই) কলকাতায় এসে এই সংরক্ষণমূলক কাজকর্ম পর্যালোচনা করেন। এ প্রসঙ্গে তিনি জানান, ভিক্টোরিয়া মেমোরিয়ালে সংরক্ষণের কাজ পুরোদমে এগিয়ে চলেছে এবং আগামী অক্টোবর নাগাদ এই কাজ শেষ হয়ে যাবে। সংস্কারের কাজ শেষ হলে সেখানে নতুন শিল্পকর্ম প্রদর্শনের জন্য নিয়ে আসা হবে। বর্তমানে এখানে যে কার্যালয়টি রয়েছে, তা অন্যত্র সরিয়ে নেওয়া হবে। এরফলে, বাড়তি জায়গায় নতুন শিল্পকর্ম প্রদর্শিত হবে। উল্লেখ করা যেতে পারে যে, কলকাতার এই স্মৃতিসৌধটির উপযুক্ত সংরক্ষণ, রক্ষণাবেক্ষণ ও আধুনিকীকরণের জন্য কেন্দ্রীয় সংস্কৃতি মন্ত্রক ২০১৪ সালে ৫৯ কোটি ৯৬ লক্ষ টাকা মঞ্জুর করে। পর্যালোচনা বৈঠকে ভিক্টোরিয়া মেমোরিয়াল হল – এর কিউরেটর ডঃ জয়ন্ত সেনগুপ্ত উপস্থিত ছিলেন।


    পরে, কেন্দ্রীয় সংস্কৃতি সচিব কলকাতা সায়েন্স সিটির আধুনিকীকরণের কাজকর্ম খতিয়ে দেখেন। সেখানে ছবি দেখানোর বর্তমান ব্যবস্থা টু-ডি থেকে থ্রি-ডি’তে উন্নত করা হচ্ছে। এই কর্মসূচিটি রূপায়ণের জন্য মন্ত্রকের পক্ষ থেকে ২০ কোটি টাকা দেওয়া হয়েছে। কাজকর্মের অগ্রগতিতে সন্তোষ প্রকাশ করে সংস্কৃতি সচিব আশা করেন, দর্শকদের জন্য নতুন এই ব্যবস্থা আগামী ডিসেম্বরের মধ্যেই চালু হয়ে যাবে। এরপর, সচিব ভারতীয় পুরাতত্ত্ব বিভাগের সল্টলেক সেক্টর ৫-এ নির্মীয়মান আট তলা কার্যালয় ভবনের কাজকর্মের অগ্রগতি পর্যালোচনা করেন। নতুন এই ভবন নির্মাণের জন্য ৭২ কোটি টাকা দেওয়া হয়েছে। ভবনটির নির্মাণ কাজ সম্পূর্ণ হলে ভারতীয় যাদুঘর থেকে পুরাতত্ত্ব বিভাগের সদর দপ্তর নতুন এই ভবনে স্থানান্তরিত হবে বলেও তিনি জানান।


    একদিনের কলকাতা সফরের শেষে শ্রী রাঘবেন্দ্র সিং ললিতকলা অ্যাকাডেমির নতুন কেন্দ্রের নির্মাণ কাজ পর্যালোচনা করেন। ২০১৯-এ এই কেন্দ্রের নির্মাণ কাজ শেষ হবে বলে আশা করা হচ্ছে। নতুন এই কেন্দ্রে শিল্পীদের জন্য স্টুডিও, বিপণন কেন্দ্র ও পেশাদার শিল্পীদের শিল্পকলা প্রদর্শনের গ্যালারি থাকছে। কেন্দ্রটি নির্মাণে বরাদ্দকৃত ১৭ কোটি টাকার মধ্যে ইতিমধ্যেই ৯ কোটি টাকা খরচ হয়েছে।


    CG/ BD / SB…

    
    
    (Release ID: 1539820) Visitor Counter : 3