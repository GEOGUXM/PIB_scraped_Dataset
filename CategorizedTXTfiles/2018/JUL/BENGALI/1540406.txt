      সামাজিকন্যায়ওক্ষমতায়নমন্ত্রক

      পথশিশু ও স্কুল পড়ুয়াদের মধ্যে মাদকাসক্তির প্রবণতা দূর করতে বিশেষ কেন্দ্রীয় উদ্যোগ
      Posted On: 27 JUL 2018 11:53AM by PIB Kolkata


    নয়াদিল্লি, ২৬ জুলাই, ২০১৮


    দিল্লির মাদকাসক্ত পথশিশুদের সম্পর্কে সমীক্ষা চালাতে দিল্লি সরকারকে আর্থিক সহায়তা দিয়েছে কেন্দ্রীয় সামাজিক ন্যায় ও ক্ষমতায়ন মন্ত্রক। এইম্‌স-এর উদ্যোগে এই সমীক্ষা চালানো হয় ২০১৫ সালে। ঐ সমীক্ষা থেকে জানা যায় যে দিল্লির পথশিশুদের মধ্যে ২২.১ শতাংশ তামাক সহ বিভিন্ন নেশায় আসক্ত। তামাক, মদ, গাঁজা এবং পোড়া পাতার গন্ধ শোঁকার মতো আসক্তি রয়েছে এই পথশিশুদের মধ্যে। সমীক্ষায় প্রকাশ যে শুধুমাত্র চাপে পড়ে কিংবা কৌতুহলবশতঃ তারা এই ধরণের আসক্তির শিকার হয়ে পড়ে। সামাজিক ন্যায় ও ক্ষমতায়ন মন্ত্রকের পক্ষ থেকে সবক’টি রাজ্য ও কেন্দ্রশাসিত অঞ্চলকে পাঠানো ১১ই আগস্ট, ২০১৬-র এক নির্দেশিকায় এই ধরণের মাদকাসক্তির সমস্যার মোকাবিলায় উপযুক্ত পদক্ষেপ গ্রহণের কথা বলা হয়েছে।


    আজ রাজ্যসভায় এক প্রশ্নের লিখিত জবাবে এই তথ্য পেশ করেন কেন্দ্রীয় সামাজিক ন্যায় ও ক্ষমতায়ন প্রতিমন্ত্রী শ্রী বিজয় সাঁপলা। তিনি জানান, তাঁর মন্ত্রকের একটি স্বশাসিত সংস্থা সামাজিক প্রতিরক্ষা সংক্রান্ত জাতীয় প্রতিষ্ঠান (এনআইএসডি) স্কুল ও কলেজগুলিতে নিয়মিতভাবে সচেতনতা অভিযানের আয়োজন করে থাকে। ২০১৭-১৮ অর্থ বছরে চিহ্নিত ২৩,০০৬ জন স্কুল ও কলেজ পড়ুয়াদের মধ্যে ২৪৭টির মতো সচেতনতা অভিযান চালানো হয়। এছাড়াও, মদ ও মাদকাসক্তি থেকে স্কুলের ছাত্রছাত্রীদের দূরে রাখতে একটি বিশেষ কেন্দ্রীয় কর্মসূচিও রূপায়িত হয় সামাজিক ন্যায় ও ক্ষমতায়ন মন্ত্রকের পক্ষ থেকে। কিছু কিছু বেসরকারি সংস্থা, পঞ্চায়েতি রাজ প্রতিষ্ঠান, শহরাঞ্চল কর্তৃপক্ষ ইত্যাদিকে এজন্য আর্থিক সহায়তাও দেওয়া হয়। প্রয়োজনীয় পদক্ষেপ গ্রহণ করা হয়েছে কেন্দ্রীয় নারী ও শিশুবিকাশ মন্ত্রকের পক্ষ থেকেও।


    CG/SKD/DM/…

    
    
    (Release ID: 1540406) Visitor Counter : 3
    
    
      Read this release in: English