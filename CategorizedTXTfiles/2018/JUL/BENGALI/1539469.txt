      রাষ্ট্রপতিরসচিবালয়

      উচ্চশিক্ষায় বালিকাদের আরও বেশি অংশগ্রহণের প্রয়োজনীয়তার ওপর জোর দিলেন রাষ্ট্রপতি
      Posted On: 20 JUL 2018 4:50PM by PIB Kolkata


    কলকাতা, ২০ জুলাই, ২০১৮


    উচ্চশিক্ষায় বিশেষ করে, বিজ্ঞান ও প্রযুক্তি শিক্ষায় বালিকাদের আরও বেশি অংশগ্রহণের প্রয়োজনীয়তার ওপর জোর দিলেন রাষ্ট্রপতি শ্রী রামনাথ কোবিন্দ। শ্রী কোবিন্দ আজ (২০ জুলাই, ২০১৮) খড়্গপুর আইআইটি-র ৬৪তম সমাবর্তন অনুষ্ঠানে ভাষণ দিচ্ছিলেন। তিনি বলেন, আগামী দশকগুলিতে দেশের কর্মীবাহিনীর সংখ্যায় লিঙ্গ সমতা বজায় রাখার জন্য বালিকাদের উচ্চশিক্ষায় অংশগ্রহণ অত্যন্ত জরুরি। খড়্গপুর আইআইটি-তে বালিকা-পড়ুয়ার সংখ্যা তুলনামূলক কম হওয়ায় তিনি উদ্বেগ প্রকাশ করেন। এক পরিসংখ্যান দিয়ে রাষ্ট্রপতি জানান, ২০১৭-তে ১ লক্ষ ৬০ হাজারের বেশি ছাত্রছাত্রী আইআইটি জয়েন্ট এন্ট্রান্স পরীক্ষায়ংশ নিয়েছিল। এদের মধ্যে ছাত্রী সংখ্যা ছিল কেবল ৩০ হাজার। আইআইটি-র নিম্ন স্নাতক কোর্সে ১০ হাজার ৮৭৮ জন ছাত্রছাত্রী ভর্তি হলেও বালিকার সংখ্যা ছিল মাত্র ৯৯৫। এমনকি, নথিভুক্ত ১১ হাজার ৬৫৩ জন পড়ুয়ার মধ্যে বালিকার সংখ্যা কেবল ১ হাজার ৯২৫, যা মোট পড়ুয়ার ১৬ শতাংশের সামান্য বেশি। এই সংখ্যা মোটেও গ্রহণযোগ্য নয় বলে রাষ্ট্রপতি অভিমত প্রকাশ করেন।


    রাষ্ট্রপতি আরও বলেন, জাতীয় অগ্রাধিকারের মতো গুরুত্বপূর্ণ বিষয়গুলিকে আইআইটি-র ছাত্রছাত্রী সহ সংশ্লিষ্ট সকলকে অগ্রণী ভূমিকা নিতে হবে। এই সমস্ত সমস্যাগুলির সমাধান করতে না পারলে এবং শিশুকন্যা সহ বালিকাদের প্রয়োজনীয় সুযোগ-সুবিধা দেওয়া না গেলে ভারতীয় সমাজের সার্বিক উন্নয়ন সম্ভব নয় বলেও তিনি অভিমত প্রকাশ করেন। শ্রী কোবিন্দ আরও বলেন, খড়্গপুর আইআইটি এমন এক রাজ্যে অবস্থিত যেখানে মহিলাদের সাফল্যের এক সমৃদ্ধ ইতিহাস রয়েছে। এঁরা সকলেই জাতি গঠনে ও সমাজের উন্নয়নে অবদান রেখেছেন। এ প্রসঙ্গে তিনি অনুষ্ঠান মঞ্চে উপস্থিত পশ্চিমবঙ্গের মুখ্যমন্ত্রী শ্রীমতী মমতা বন্দ্যোপাধ্যায়ের কথা উল্লেখ করেন।


    শ্রী কোবিন্দ সকলকে স্মরণ করিয়ে দিয়ে বলেন, দেশের সমস্ত আইআইটি-র মধ্যে একমাত্র খড়্গপুরেই মহিলাদের অগ্রণী ভূমিকা পালনের ক্ষেত্রে অংশগ্রহণের হার বেশি। এদের এই ভূমিকা কম বয়সী পড়ুয়া-বালিকাদের অনুপ্রাণিত করতে পারে। তিনি জানান, এই প্রতিষ্ঠানটি পড়ুয়া-বালিকাদের জন্য নিম্ন স্নাতক কোর্সে ১১৩টি আসন সংরক্ষণ করেছে। মহিলা গবেষকদের আর্থিক সহায়তার জন্য ইনফোসিস ফাইন্ডেশনের ভূমিকারও তিনি প্রশংসা করেন। রাষ্ট্রপতি বলেন, এটি নিঃসন্দেহে এক ভালো পদক্ষেপ, তবে এক দীর্ঘমেয়াদি প্রক্রিয়া।


    প্রতিষ্ঠানের সমাবর্তন অনুষ্ঠানে রাষ্ট্রপতি বিভিন্ন ক্ষেত্রে বিশেষ কৃতিত্ব ও সাফল্য অর্জনকারী ছাত্রছাত্রীদের ডিগ্রি প্রদান করেন।


    এই উপলক্ষে রাষ্ট্রপতি ভারতের প্রাক্তন রাষ্ট্রপতি ডঃ এ পি জে আব্দুল কালামের নামে এক অতিথি নিবাসের নামকরণ ও গার্লস হস্টেলের ফলকের আবরণ উন্মোচন করেন।


    অনুষ্ঠানে পশ্চিমবঙ্গের রাজ্যপাল শ্রী কেশরিনাথ ত্রিপাঠি, মুখ্যমন্ত্রী শ্রীমতী মমতা বন্দ্যোপাধ্যায় প্রমুখ উপস্থিত ছিলেন।


    CG/BD/DM/…

    
    
    (Release ID: 1539469) Visitor Counter : 3
    
    
      Read this release in: English