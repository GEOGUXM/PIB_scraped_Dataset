      আবাসনএবংশহরাঞ্চলেরদারিদ্র্যদূরীকরণমন্ত্রক

      নগর পরিকল্পনা ও নগর প্রশাসনের কাজে দেশের তরুণ ও যুবকদের যুক্ত করার লক্ষ্যে ইন্ডিয়া স্মার্ট সিটিজ ফেলোশিপ ও ইন্টার্নশিপ কর্মসূচির সূচনা
      Posted On: 10 JUL 2018 2:45PM by PIB Kolkata


    নয়াদিল্লি, ৯ জুলাই, ২০১৮


    ‘স্মার্ট নগরী ফেলোশিপ’ ও ‘ইন্টার্নশিপ কর্মসূচি’ নগর পরিকল্পনা ও নগর প্রশাসনের বিশেষ বিশেষ দিকগুলি সম্পর্কে অভিজ্ঞতা অর্জনের সুযোগ এনে দেবে দেশের তরুণ ও যুবকদের কাছে। স্মার্ট নগরী কর্মসূচির ডিজিটাল লেনদেন সম্পর্কিত পুরস্কার প্রকল্পের সূচনার কথা ঘোষণা করে আজ (৯ই জুলাই) একথা বলেন কেন্দ্রীয় আবাসন ও নগরায়ন মন্ত্রকের (স্বাধীন দায়িত্বপ্রাপ্ত) প্রতিমন্ত্রী শ্রী হরদীপ এস পুরী। তিনি বলেন, ডিজিটাল ভারত কর্মসূচির প্রসার এবং ডিজিটাল পদ্ধতিতে লেনদেনের সুযোগ বৃদ্ধির মাধ্যমে শহরাঞ্চলের অধিবাসীদের জীবনযাত্রা আরও সহজ করে তোলাই এর মূল উদ্দেশ্য। ‘অম্রুত’ এবং ‘স্মার্ট নগরী মিশন’-এর আওতায় ইন্ডিয়া স্মার্ট সিটিজ ফেলোশিপ (আইএসসিএফ) কর্মসূচি; ইন্ডিয়া স্মার্ট সিটিজ ইন্টার্নশিপ (আইএসসিআই) কর্মসূচি; স্মার্ট সিটিজ ডিজিটাল পেমেন্টস অ্যাওয়ার্ডস, ২০১৮ সহ কয়েকটি নতুন নতুন উদ্যোগেরও সূচনা করেন শ্রী পুরী।


    স্মার্ট নগরী কর্মসূচি, বিশেষত, শহরাঞ্চলের পুনরুজ্জীবন কর্মসূচিতে আগ্রহী দেশের তরুণ ও যুবকদের মূল্যবান অভিজ্ঞতা অর্জনের সুযোগ এনে দেবে ইন্ডিয়া স্মার্ট সিটি ফেলোশিপ কর্মসূচি। ফেলোশিপের জন্য ‘স্মার্ট নেট’ ( https://smartnet.niua.org ) ব্যবহার করে আবেদন পেশ করতে হবে আগামী ৩১শে আগস্ট, ২০১৮-র মধ্যে। আবেদনগুলি পরীক্ষা করার পর সংশ্লিষ্ট নির্বাচক কমিটি সফল প্রার্থীদের একটি তালিকা প্রকাশ করবে।


    অন্যদিকে, রাজ্য তথা শহর পর্যায়ে স্মার্ট নগরী প্রকল্প রূপায়ণে সহায়ক ভূমিকা পালনের কাজে উৎসাহিত করা হবে স্নাতক, স্নাতক-পূর্ব এবং স্নাতকোত্তর পঠন-পাঠনের সঙ্গে যুক্ত ছাত্রছাত্রীদের। এজন্য ৬-১২ সপ্তাহের জন্য তাঁদের ইন্টার্ন হিসাবে নিযুক্ত করা হবে। কোনরকম বেতন বা পারিশ্রমিক না দেওয়া হলেও সফল ইন্টার্নশিপের শেষে তাঁদের দেওয়া হবে একটি করে শংসাপত্র। স্মার্ট নগরী কর্মসূচির নগর পরিকল্পনা, শহরাঞ্চলের নকশা তৈরি, ইঞ্জিনিয়ারিং, তথ্যপ্রযুক্তি, আর্থিক ব্যবস্থাপনা, সামাজিক ক্ষেত্র এবং পরিবেশ সংক্রান্ত বিষয়গুলি সম্পর্কে অভিজ্ঞতা অর্জনের সুযোগ পাবেন ইন্টার্নরা। আগ্রহী প্রার্থীরা এজন্য বছরের যে কোন সময়ে ‘স্মার্ট নেট’ ( https://smartnet.niua.org ) ব্যবহার করে আবেদন জানাতে পারবেন। স্মার্ট নগরী কর্মসূচির মিশন অধিকর্তা গঠিত একটি নির্বাচক কমিটি প্রার্থী বাছাইয়ের কাজে যুক্ত থাকবেন।


    স্মার্ট নগরী কর্মসূচি রূপায়ণের ক্ষেত্রে ডিজিটাল পদ্ধতিতে লেনদেন সম্পর্কিত পুরস্কার, ২০১৮-র থিম হিসাবে বেছে নেওয়া হয়েছে ‘১০০টি স্মার্ট নগরীতে ১০০ দিনের চ্যালেঞ্জ’ –এর মতো একটি বিষয়কে । শহরবাসীদের জীবনযাত্রাকে আরও সহজ করে তোলার একটি উদ্যোগ হিসাবেই এই বিষয়টিকে বেছে নেওয়া হয়েছে। পুরস্কার প্রকল্পের সূচনাকাল থেকে ১০০ দিনকে চ্যালেঞ্জের সময়কাল হিসাবে ধরা হবে। পুরস্কার প্রদান করা হবে দ্বিস্তরীয় এক প্রক্রিয়ার মাধ্যমে। কেন্দ্রীয় আবাসন ও নগরায়ন মন্ত্রকের সচিবের নেতৃত্বে এক মূল্যায়ন কমিটি পুরস্কার প্রাপকদের নাম সুপারিশ করবে। মূল্যায়নের উদ্দেশ্যে স্মার্ট নগরীগুলিকে ভাগ করা হবে চারটি পৃথক পৃথক পর্যায়ে। যেমন – ৫ লক্ষেরও কম জনসংখ্যা বিশিষ্ট শহরগুলিকে রাখা হয়েছে প্রথম পর্যায়ের মধ্যে। দ্বিতীয় পর্যায়ে থাকবে ৫-১০ লক্ষ জনসংখ্যা বিশিষ্ট শহরগুলি। আবার, ১০ লক্ষ থেকে ৪০ লক্ষ পর্যন্ত নাগরিক বসবাস করেন এ ধরণের শহরগুলিকে রাখা হবে তৃতীয় পর্যায়ে। চতুর্থ পর্যায়ে থাকবে ৪০ লক্ষেরও বেশি জনসংখ্যা বিশিষ্ট শহর।


    স্থানীয় অঞ্চল পরিকল্পনা এবং শহর পরিকল্পনা কর্মসূচির আওতায় যে ২৫টি শহরকে নিয়ে আসা হয়েছে তার মধ্যে রয়েছে – পশ্চিমবঙ্গের নিউ কলকাতা, অসমের গুয়াহাটি, সিকিমের গ্যাংটক, মিজোরামের আইজল, মণিপুরের ইম্ফল, জম্মু ও কাশ্মীরের শ্রীনগর, হিমাচল প্রদেশের সিমলা, গোয়ার পানাজি, ছত্তিশগড়ের রায়পুর, ঝাড়খণ্ডের রাঁচি, ওড়িশার ভুবনেশ্বর, হরিয়ানার ফরিদাবাদ, বিহারের পাটনা, পাঞ্জাবের অমৃতসর, রাজস্থানের জয়পুর, উত্তরপ্রদেশের বারাণসী, মহারাষ্ট্রের পুণে, তেলেঙ্গানার ওয়ারাঙ্গাল, কেরলের তিরুবনন্তপুরম, কর্ণাটকের বেঙ্গালুরু, তামিলনাড়ুর চেন্নাই, মধ্যপ্রদেশের ইন্দোর, গুজরাটের ভাদোদরা এবং অন্ধ্রপ্রদেশের বৃহত্তর বিশাখাপত্তনম।


    CG/SKD/DM/…

    
    
    (Release ID: 1538230) Visitor Counter : 13
    
    
      Read this release in: English