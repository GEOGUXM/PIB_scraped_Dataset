      রেলমন্ত্রক

      ট্রেনে যাত্রী পরিষেবা এবং শৌচালয়ের পরিচ্ছন্নতা
      Posted On: 31 JUL 2018 11:54AM by PIB Kolkata


    নয়াদিল্লি, ৩০ জুলাই , ২০১৮


    ট্রেনগুলিতে যাত্রীদের জন্য যথাযথ পরিষেবা প্রদান ও পরিচ্ছন্নতা বজায় রাখার কাজের ওপর বরাবরই গুরুত্ব দেওয়া হয়। তা সত্ত্বেও কিছু কিছু ক্ষেত্রে ট্রেন এবং ট্রেনের শৌচালয় থেকে দুর্গন্ধ ও অপরিচ্ছন্নতা সংক্রান্ত অভিযোগ মাঝে মধ্যেই পাওয়া যায়। যাত্রীরা যথাযথভাবে জৈব শৌচালয়গুলি ব্যবহার না করার জন্যই এই সমস্যা দেখা দেয়। তবে সমস্যা সমাধানে উপযুক্ত ব্যবস্হা নেওয়া হচ্ছে। রেল প্রতিমন্ত্রী শ্রী রাজেন গোহাঁই আজ রাজ্যসভায় এক প্রশ্নের লিখিত জবাবে একথা জানিয়ে বলেছেন, ভারতীয় রেল যাত্রীবাহি কোচগুলির পরিচ্ছন্নতা বজায় রাখার জন্য যান্ত্রিক পদ্ধতিতে কোচ এবং শৌচালয়গুলি পরিস্কার করার ব্যবস্হা নিয়েছে। রাজধানী, শতাব্দী এবং অন্যান্য গুরুত্বপূর্ণ দুরপাল্লার মেল / এক্সপ্রেস ট্রেনগুলিতেও হাউস কিপিং সার্ভিসের ব্যবস্হা করা হয়েছে। ‘ ক্লিন মাই কোচ ’ প্রকল্পের আওতায় যাত্রীরা মোবাইলের মাধ্যমে মেসেজ করে এই পরিষেবার জন্য অনুরোধ পাঠাতে পারেন। কোচ সংক্রান্ত যেকোন ধরনের সমস্যা নথিভুক্ত করতে ‘ ক্লিন মাই কোচ ’ প্রকল্পকে উন্নীত করে ‘ কোচ মিত্র ’ নামে একটি নতুন কর্মসূচি চালু করা হয়েছে। ইতিমধ্যেই দেশের প্রায় ৯০০ জোড়া ট্রেনে এই সুবিধা পাওয়া যাচ্ছে। স্টেশনগুলিতেও পরিষ্কার করার কাজে যান্ত্রিক ব্যবস্হা চালু করা হয়েছে। স্লিপার ক্লাস কোচগুলিতেও এসি কোচের মতো ডাস্টবিন চালু করা হয়েছে। জৈব শৌচালয়গুলির বায়ু চলাচল ব্যবস্হা এবং এর ভিতরে একটি করে ডাস্টবিন লাগানো হয়েছে। দেশের ২১০টি গুরুত্বপূর্ণ ট্রেনে পরিচ্ছন্নতার বিষয়টি পর্যালোচনা করার জন্য একটি নিরপেক্ষ তৃতীয় পাক্ষিক সমীক্ষা চালানো হচ্ছে বলে তিনি জানান।


    CG/PB /NS/…

    
    
    (Release ID: 1540777) Visitor Counter : 2
    
    
      Read this release in: English