      উপ-রাষ্ট্রপতিরসচিবালয়

      কৃষিকে লাভজনক করে তুলতে বহুমাত্রিক কৌশলের ওপর জোর দিয়েছেন উপরাষ্ট্রপতি
      Posted On: 04 JUL 2018 11:32AM by PIB Kolkata


    নয়াদিল্লি, ৩ জুলাই , ২০১৮


    ভারতের মাননীয় উপরাষ্ট্রপতি শ্রী এম ভেঙ্কাইয়া নাইডু দেশের কৃষিকে লাভজনক করে তুলতে বহুমাত্রিক কৌশলের ওপর জোর দিয়েছেন। হায়দ্রাবাদে আজ সেন্ট্রাল রিসার্চ ইনস্টিটিউট ফর ড্রাইল্যান্ড এগ্রিকালচার (ক্রিডা)-এ বিজ্ঞানী, কৃষি বিশেষজ্ঞ এবং কৃষকদের এক অনুষ্ঠানে তিনি বলেন খাদ্য প্রক্রিয়াকরণের মতো মূল্য সংযুক্তির মাধ্যমে এবং অকৃষিজ কাজের মাধ্যমে কৃষকদের আয় বাড়ানোর উদ্যোগ নিতে হবে।


    উপরাষ্ট্রপতি বলেন, কৃষি আমাদের দেশের অর্থনীতির মেরুদন্ড স্বরূপ। তাই কৃষির উন্নতি করা সম্ভব না হলে দেশের অগ্রগতি সম্ভব নয়। তিনি জলবায়ু পরিবর্তন, বাজারের পরিস্হিতি পরিবর্তন, বিশ্ব পরিস্হিতির পরিবর্তন এবং মানুষের খাদ্যাভ্যাসের পরিবর্তনের সঙ্গে সামঞ্জস্য রেখে কৃষিতেও পরিবর্তন আনা প্রয়োজন বলে অভিমত প্রকাশ করেন। কৃষির সঙ্গে সমান্তরালভাবে মৎস চাষ, পোল্ট্রি, উদ্যানপালন, খাদ্য প্রক্রিয়াকরণ এবং প্যাকেজিং-এর মতো কাজের মাধ্যমে কৃষকদের আয় বৃদ্ধির ওপর জোর দেন।


    উপরাষ্ট্রপতি বলেন প্রাকৃতিক বিপর্যয়, যেমন অতিবৃষ্টি, অনাবৃষ্টি, শিলাবৃষ্টি, উচ্চ তাপপ্রবাহ এবং খরা পরিস্হিতির মতো কারণে দেশে কৃষিক্ষেত্রে সমস্যা দেখা দেয়। এছাড়া এই ধরণের অনিশ্চতাজনিত কারণেই কৃষকরা ঋণের ফাঁদে পড়েন এবং কোন কোন ক্ষেত্রে আত্মহননের পথ বেছে নেন বলে তিনি মন্তব্য করেন।


    তিনি এই ধরণের সমস্যা সহ কৃষি সমস্যা নিরসনের জন্য একটি পদ্ধতিগত ব্যবস্হার কথা বলেন। দেশের কৃষকরা যাতে কৃষিকাজে জল সাশ্রয়ী পদ্ধতি ব্যবহার করেন, সেকথাও বলেন। এছাড়া গবাদি পশু পালনের মধ্য দিয়ে কৃষকদের আয় বৃদ্ধি করা সম্ভব বলে তিনি উল্লেখ করেন। তিনি খাদ্য নিরাপত্তা সুনিশ্চিত করার জন্য দেশের কৃষি উন্নয়নের প্রয়োজনীয়তার ওপর জোর দেন। দেশের কৃষকরা যাতে মাথা উঁচু করে সম্মানের সঙ্গে বেঁচে থাকতে পারেন তা নিশ্চিত করা প্রয়োজন বলে তিনি অভিমত প্রকাশ করেন।


    আজকের অনুষ্ঠানে তেলেঙ্গানার উপমুখ্যমন্ত্রী শ্রী মহম্মদ মাহমুদ আলি এবং অন্যান্য বিশিষ্ট ব্যক্তিবর্গ উপস্হিত ছিলেন।


    CG/PB /NS/…

    
    
    (Release ID: 1537530) Visitor Counter : 8
    
    
      Read this release in: English