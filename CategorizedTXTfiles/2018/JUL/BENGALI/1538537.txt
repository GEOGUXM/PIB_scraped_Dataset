      স্বরাষ্ট্র মন্ত্রক

      সীমান্ত অঞ্চলের জনগণ আমাদের কৌশলগত সম্পদ : রাজনাথ সিং কেন্দ্রীয় স্বরাষ্ট্র মন্ত্রী সীমান্ত এলাকা উন্নয়ন কর্মসূচির অনলাইন পরিচালন ব্যবস্থা চালু করেছেন
      Posted On: 13 JUL 2018 12:23PM by PIB Kolkata


    নয়াদিল্লি , ১২ জুলাই ২০১ ৮


    কেন্দ্রীয় স্বরাষ্ট্র মন্ত্রী শ্রী রাজনাথ সিং আজ নতুন দিল্লিতে সীমান্ত এলাকা উন্নয়ন কর্মসূচি রূপায়ণ বিষয়ে ক্ষেত্রীয় এবং রাজ্য পর্যায়ের আধিকারিকদের সঙ্গে আলোচনা করেছেন। এই বৈঠকে শ্রী সিং সীমান্তবর্তী অঞ্চলের মানুষকে দেশের কৌশলগত সম্পদ হিসাবে অভিহিত করেন এবং সীমান্ত নিরাপত্তা সুরক্ষার ক্ষেত্রে তাদের গুরুত্বপূর্ণ ভূমিকার কথা বলেন। এই সমস্ত মানুষ যাতে নির্ভয়ে সীমান্তবর্তী অঞ্চলের গ্রামগুলিতেই তাঁদের বসবাস অব্যাহত রাখেন, তার জন্য সামাজিক ও অর্থনৈতিক পরিকাঠামো উন্নয়নের ওপর তিনি জোর দেন। এঁদের জন্য যোগাযোগ, নিরাপদ পানীয় জল, স্কুল, হাসপাতাল এবং অন্যান্য সুযোগ-সুবিধা দেওয়াকে সরকার অগ্রাধিকার দেবে বলে তিনি জানান। এই কর্মসূচির আওতায় উন্নয়নমূলক কর্মসূচি এবং পরিকাঠামোকে আরও শক্তিশালী করার জন্য রাজ্য সরকারগুলিকে কেন্দ্র আর্থিক সহায়তা অব্যাহত রাখবে বলে তিনি আশ্বাস দেন।


    এই ক্ষেত্রে ব্যয় বরাদ্দ বাড়ানো হয়েছে। সরকারের পক্ষ থেকে ১২৬ কোটি টাকা ব্যয়ে সীমান্তবর্তী অঞ্চলে ৬১টি আদর্শ গ্রাম গড়ে তোলার সিদ্ধান্ত নেওয়া হয়েছে। এইসব আদর্শ গ্রামগুলিতে সমস্ত ন্যূনতম সুযোগ-সুবিধার ব্যবস্থা করা হবে। শ্রী রাজনাথ সিং এদিন সীমান্ত এলাকা উন্নয়ন কর্মসূচির অনলাইন পরিচালন ব্যবস্থা চালু করেন। এই ব্যবস্থার মাধ্যমে প্রকল্পটি রূপায়ণ, পরিকল্পনা ও তার নাজরদারি চালানো সম্ভব হবে। সারা দেশের ১৭টি রাজ্যের ১১১টি সীমান্ত সংলগ্ন জেলায় এই প্রকল্প রূপায়ণ করা হবে। আজকের বৈঠকে পশ্চিমবঙ্গ ও ত্রিপুরা সহ ১৭টি রাজ্যের বরিষ্ঠ আধিকারিক এবং ২৫টি সীমান্তবর্তী জেলার জেলাশাসকরা উপস্থিত ছিলেন।


    আজকের বৈঠকে কেন্দ্রীয় স্বরাষ্ট্র প্রতিমন্ত্রী শ্রী হংসরাজ গঙ্গারাম আহির এবং শ্রী কিরেণ রিজিজু উপস্থিত ছিলেন। এছাড়া, কেন্দ্রীয় স্বরাষ্ট্র সচিব শ্রী রাজীব গাওবা এবং সীমান্ত পরিচালন সংক্রান্ত বিশেষ সচিব বি আর শর্মাও উপস্থিত ছিলেন।


    CG/ PB / SB…

    
    
    (Release ID: 1538537) Visitor Counter : 2
    
    
      Read this release in: English