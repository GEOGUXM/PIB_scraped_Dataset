      ক্রেতা, খাদ্যএবংগণবন্টনমন্ত্রক

      ব্যাঙ্ক বর্হিভূত আর্থিক প্রতিষ্ঠান গড়ে তুলতে চলছে কেন্দ্রীয় খাদ্য প্রক্রিয়াকরণ ও শিল্প মন্ত্রক
      Posted On: 16 JUL 2018 11:45AM by PIB Kolkata


    কলকাতা, ১৩ জুলাই , ২০১৮


    সম্পূর্ণ ব্যাঙ্ক বর্হিভূত আর্থিক প্রতিষ্ঠান গড়ে তুলতে চলেছে কেন্দ্রীয় খাদ্য প্রক্রিয়াকরণ ও শিল্প মন্ত্রক। এই আর্থিক প্রতিষ্ঠান খাদ্য প্রক্রিয়াকরণ ক্ষেত্রের বিভিন্ন ছোট ছোট শিল্পের ঋণ দিয়ে সহায়তা করবে। কেন্দ্রীয় খাদ্য প্রক্রিয়াকরণ শিল্পমন্ত্রী শ্রীমতি হরসিমরত কউর বাদল আজ কলকাতায় বণিকসভা ইন্ডিয়ান চেম্বার অফ্ কমার্স আয়োজিত এক মতবিনিময় সভায় এ কথা বলেন। তিনি বলেন নতুন এই আর্থিক প্রতিষ্ঠান খাদ্য প্রক্রিয়াকরণ প্রকল্পে অর্থ জোগানে সাহায্য করবে। এ মাসের মধ্যেই এই প্রতিষ্ঠানের বিষয়ে প্রস্তাব আনার আবেদন রাখা হয়েছে।


    শ্রীমতি বাদল বলেন, এই আর্থিক প্রতিষ্ঠানের প্রধান অংশীদার হবে বেসরকারি সংস্হা। তবে, এখানে সরকারেরও ছোটখাটো ভূমিকা থাকবে।


    কথা প্রসঙ্গে, শ্রীমতি বাদল প্রধানমন্ত্রী কিষান সম্পদ যোজনার বিষয়ে বিস্তারিত জানান এবং বলেন, কেন্দ্রীয় সরকার এই প্রকল্পটি অনুমোদন করেছে এবং ২০১৬-২০ পর্যন্ত এরজন্য বরাদ্দ হয়েছে ৬ হাজার কোটি টাকা। শীঘ্রই খাদ্য প্রক্রিয়াকরণ শিল্প মন্ত্রক এই প্রকল্প রূপায়ন করবে।


    অপর এক প্রসঙ্গে মন্ত্রী বলেন, তাঁর মন্ত্রক ‘ অপারেশন গ্রীন্স ’ সংক্রান্ত একটি উদ্যোগ গড়ে তোলার ব্যাপারে চেষ্টা চালাচ্ছে। উল্লেখ করা যেতে পারে, এই উদ্যোগের কথা গত ফেব্রুয়ারী মাসে সাধারণ বাজেটে ঘোষণা করা হয়েছিল। এই উদ্যোগের অধীনে টমাটো, পেঁয়াজ এবং আলু চাষীদের অভাবী বিক্রি রুখতে জোর দেওয়া হবে।


    কৃষক ও খাদ্য প্রক্রিয়াকরণ শিল্প সংস্হাগুলির মধ্যে সরাসরি যোগাযোগ গড়ে তুলতে তাঁর মন্ত্রক ক্লাস্টার ভিত্তিক উদ্যোগ গ্রহণের পরিকল্পনা নিচ্ছে বলেও শ্রীমতি বাদন জানান। ক্লাস্টার ভিত্তিক এই উদ্যোগের কাঠামো রচনার কাজ চলছে জানিয়ে মন্ত্রী জানান, এই উদ্যোগে পেঁয়াজ, টমাটো ও আলুর মতো ফসল উৎপাদনে জোর দেওয়া হবে। পরে, ক্লাস্টারগুলিতে এইসব ফসলের প্রক্রিয়াকরণের কাজ শুরু হবে। দামের ওঠা-নামা রুখতে এবং কৃষকদের আয় বাড়াতেই এই উদ্যোগ বলে শ্রীমতি বাদল জানান।


    ২০১৮-তেই ২৫টি মেগা ফুড পার্কে কাজ শুরু হবে। অনুমোদিত ৪২টি এমন পার্কের মধ্যে বর্তমানে ১৫টি চালু রয়েছে। আরও ১৫টি আগামী বছরের মধ্যেই চালু হয়ে যাবে বলে মন্ত্রী জানান।


    SSS /NS/…

    
    
    (Release ID: 1538710) Visitor Counter : 4