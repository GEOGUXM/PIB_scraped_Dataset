      অর্থমন্ত্রক

      সরলীকৃত জিএসটি রিটার্ন পদ্ধতি জিএসটি পরিষদ অনুমোদন করল
      Posted On: 24 JUL 2018 3:29PM by PIB Kolkata


    নয়াদিল্লি, ২৩ জুলাই, ২০১৮


    জিএসটি রিটার্ন পদ্ধতিকে আরও সরল করার বিষয়টি জিএসটি পরিষদ অনুমোদন করেছে। কেন্দ্রীয় অর্থ ও কর্পোরেট তথা রেল এবং কয়লা মন্ত্রী শ্রী পীযূষ গোয়েলের সভাপতিত্বে শনিবার (২১ জুলাই, ২০১৮) পরিষদের ২৮তম বৈঠকে কর দাখিলের নতুন পদ্ধতি ও সংশ্লিষ্ট আইনে সেই সংক্রান্ত পরিবর্তনের বিষয়গুলি অনুমোদিত হয়। উল্লেখ করা যেতে পারে, গত ৪ মে পরিষদের ২৭তম বৈঠকে জিএসটি রিটার্ন ব্যবস্থার মৌলিক নীতিগুলি অনুমোদিত হয়। সেইসঙ্গে, জিএসটি বিষয়ক আইন কমিটিকে রিটার্ন দাখিল পদ্ধতি ও সংশ্লিষ্ট আইনে প্রাসঙ্গিক পরিবর্তনগুলি চূড়ান্ত করতে নির্দেশ দেওয়া হয়। কর দাখিলের ক্ষেত্রে নতুন পদ্ধতি অনুমোদিত হওয়ার ফলে ছোট করদাতারা এক সরল রিটার্ন দাখিল ব্যবস্থার মাধ্যমে মাসিক কর প্রদানের সঙ্গে ত্রৈমাসিক ভিত্তিতেও রিটার্ন দাখিলের সুবিধা পাবেন।


    ছোট করদাতা বাদে বাকি সমস্ত করদাতা এবার থেকে মাসে একবার রিটার্ন দাখিল করবেন। পরিষদের শনিবারের বৈঠকে আরও সিদ্ধান্ত হয়েছে যে, ৫ কোটি টাকার কম লেনদেন করে থাকেন এমন ছোট করদাতারা বিকল্প ব্যবস্থা হিসাবে এবার থেকে ত্রৈমাসিক ভিত্তিতেও রিটার্ন দাখিল করতে পারবেন। অবশ্য, ত্রৈমাসিক ভিত্তিতে রিটার্ন দাখিল মূল রিটার্ন দাখিলের অনুরূপ হবে। এ ধরণের করদাতাদের জন্য রিটার্ন দাখিলের সহজ পদ্ধতিকে ‘সহজ’ ও ‘সুগম’ নাম দেওয়া হয়েছে। প্রচলিত নিয়ম মেনে রিটার্ন দাখিলের ক্ষেত্রে যে সমস্ত তথ্য দেওয়ার প্রয়োজন হয়, নতুন এই পদ্ধতিতে তার আর প্রয়োজন হবে না।


    ৫ কোটি টাকার কম লেনদেন করে থাকেন এমন করদাতার সংখ্যা ৯৩ শতাংশ। সরলীকৃত এই নতুন কর দাখিল পদ্ধতির ফলে একদিকে তারা যেমন উপকৃত হবেন, অন্যদিকে তেমনই সহজে ব্যবসা-বাণিজ্য করার অনুকূল বাতাবরণ প্রশস্ত হবে। এমনকি, বড় মাপের করদাতাদের কাছেও নতুন এই ব্যবস্থা যথেষ্ট উপযোগী প্রতিপন্ন হবে।


    CG/BD/DM/….

    
    
    (Release ID: 1539810) Visitor Counter : 3
    
    
      Read this release in: English