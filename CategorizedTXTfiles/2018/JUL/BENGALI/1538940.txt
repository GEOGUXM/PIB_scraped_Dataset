      সংসদবিষয়কমন্ত্রক

      সংসদের বাদল অধিবেশন শুরু হচ্ছে আগামীকাল : এক সর্বদলীয় বৈঠকে বিরোধী পক্ষ সহ সবক’টি রাজনৈতিক দলের সহযোগিতা প্রার্থনা করলেন প্রধানমন্ত্রী
      Posted On: 18 JUL 2018 11:57AM by PIB Kolkata


    নয়াদিল্লি, ১৭ জুলাই, ২০১৮


    সংসদের বাদল অধিবেশন শুরু হচ্ছে আগামীকাল। তার প্রাক্কালে লোকসভা ও রাজ্যসভায় প্রতিনিধিত্বকারী সবক’টি রাজনৈতিক দলের নেতাদের সঙ্গে আজ এক বৈঠকে মিলিত হলেন প্রধানমন্ত্রী শ্রী নরেন্দ্র মোদী। তিনি তাঁদের উদ্দেশে বলেন যে সবক’টি রাজনৈতিক দলের পক্ষ থেকে উত্থাপন করা বিষয়গুলিকে বিশেষ গুরুত্বের সঙ্গেই তাঁর সরকার বিবেচনা করে। তাই, জাতীয় স্বার্থের কথা চিন্তা করে সংসদের বাদল অধিবেশনে এক গঠনমূলক পরিবেশ ও পরিস্থিতি বজায় রাখার জন্য সবক’টি রাজনৈতিক দলকেই সমবেতভাবে উদ্যোগী হতে হবে। সংসদের কাজকর্ম যাতে কোনভাবেই ব্যাহত না হয় এবং জাতীয় দিক থেকে গুরুত্বপূর্ণ বিভিন্ন বিষয়ের ওপর আলোচনা যাতে গঠনমূলকভাবে অনুষ্ঠিত হয়, তা নিশ্চিত করতে সবক’টি রাজনৈতিক দলই একযোগে সহযোগিতা করে যাবে বলে শ্রী মোদী তাঁর আস্থা ব্যক্ত করেন।


    সর্বদলীয় এই বৈঠকে বিভিন্ন রাজনৈতিক দলের নেতারা বিভিন্ন বিষয় উত্থাপন করেন। সংসদের কাজকর্ম যাতে কোনরকম বাধা-বিঘ্ন ছাড়াই সুষ্ঠুভাবে চালানো যায়, তা নিশ্চিত করার লক্ষ্যে রাজনৈতিক দলগুলির পক্ষ থেকে সরকারকে আশ্বাস দেওয়া হয়। স্থির হয় যে গঠনমূলক আলোচনার মাধ্যমেই যে কোন ধরণের অচলাবস্থার মতো পরিস্থিতির অবসান ঘটানোর চেষ্টা করা হবে।


    পরে, সংবাদ প্রতিনিধিদের কাছে এ সম্পর্কে বক্তব্য রাখতে গিয়ে কেন্দ্রীয় সংসদ বিষয়ক মন্ত্রী শ্রী অনন্ত কুমার জানান যে, সংসদের কাজকর্ম সুষ্ঠুভাবে যাতে সম্পন্ন হয় তা নিশ্চিত করার লক্ষ্যে সমস্ত রাজনৈতিক দল বিশেষত, বিরোধীদের উদ্দেশে আবেদন জানানো হয়েছে সরকারের পক্ষ থেকে। কারণ, দেশবাসী সংসদকে সচল অবস্থাতে দেখতেই আগ্রহী। তাই, দেশ ও জাতির স্বার্থে সবক’টি রাজনৈতিক দলের সহযোগিতা আহ্বান করেছে কেন্দ্রীয় সরকার। সমস্ত রাজনৈতিক দলই বাদল অধিবেশনের আলোচনাকে সফল ও ফলপ্রসু করে তোলার সপক্ষে মত পেশ করেছে বলে শ্রী অনন্ত কুমার সাংবাদিকদের অবহিত করেন।


    সংসদ বিষয়ক মন্ত্রী জানান যে এবারের বাদল অধিবেশন চলবে ১৮ জুলাই থেকে ১০ আগস্ট পর্যন্ত। মোট ২৪ দিন ধরে ১৮টি অধিবেশন বসার কথা আছে এই মরশুমে। ৪৬টি বিল এবং দু’টি আর্থিক বিষয় সহ মোট ৪৮টি বিষয় চিহ্নিত করা হয়েছে এই অধিবেশনে আলোচনা ও বিতর্কের জন্য।


    CG/SKD/DM/…

    
    
    (Release ID: 1538940) Visitor Counter : 4
    
    
      Read this release in: English