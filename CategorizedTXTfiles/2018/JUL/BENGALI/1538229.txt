      উপ-রাষ্ট্রপতিরসচিবালয়

      নারী ও যুব সমাজের ক্ষমতায়নের মধ্য দিয়ে ‘স্বরাজ্য’কে ‘সুরাজ্য’-এ রূপান্তরিত করার আহ্বান জানালেন উপ-রাষ্ট্রপতি
      Posted On: 10 JUL 2018 2:44PM by PIB Kolkata


    নয়াদিল্লি, ৯ জুলাই, ২০১৮


    দরিদ্র সাধারণ মানুষ ও যুব সমাজের ক্ষমতায়ন প্রচেষ্টার পাশাপাশি নারী ক্ষমতায়নের মধ্য দিয়ে ‘স্বরাজ্য’কে ‘সুরাজ্য’-এ রূপান্তরিত করা প্রয়োজন। কারণ, স্বাধীনতা লাভের ৭০ বছর পরে দেশ এখন অন্তর্ভুক্তিমূলক উন্নয়নের লক্ষ্যে কাজ করে চলেছে। দারিদ্র্য, নিরক্ষরতা এবং শহর ও গ্রামের ভেদাভেদ বা বৈষম্যের মতো বহু চ্যালেঞ্জেরও আমাদের মোকাবিলা করতে হবে।


    চেন্নাইয়ে চেন্নাই আন্তর্জাতিক কেন্দ্রের দ্বিতীয় বার্ষিকী উদযাপনের এক সমাবেশে শনিবার (৭ই জুলাই) একথা বলেন উপ-রাষ্ট্রপতি শ্রী এম ভেঙ্কাইয়া নাইডু। তাঁর মতে, ‘স্বরাজ্য থেকে সুরাজ্য’-এ উত্তরণের আরেকটি উপায় হল দেশের কৃষি ব্যবস্থার ধারাবাহিকতাকে সম্ভাব্য সকল রকম উপায়ে নিরন্তর রাখা।


    উপ-রাষ্ট্রপতি বলেন, উন্নয়নশীল থেকে একটি উন্নত দেশ হিসাবে ভারতের রূপান্তর প্রচেষ্টা সত্ত্বেও আমাদের সামনে একটি বড় চ্যালেঞ্জ হল গ্রাম ও শহরের মধ্যে বিভেদ বা পার্থক্য। তা দূর করা সম্ভব না হলে দেশের অগ্রগতি ব্যাহত হতে পারে বলে তিনি মনে করেন।


    সরকারের বেশ কিছু নীতিতে গ্রামকে অগ্রাধিকার দেওয়ার কথা বলেন শ্রী ভেঙ্কাইয়া নাইডু। এর ফলে, উন্নয়নের সুফল দেশের সর্বস্তরের নাগরিকের কাছে পৌঁছে দেওয়া সম্ভব হবে । গ্রাম থেকে শহরে চলে আসার প্রবণতা বন্ধ করতে গ্রাম-ভারতে নতুন নতুন সুযোগ সৃষ্টির কথাও বলেন তিনি। মূলতঃ কর্মসংস্থানের অভাব ও অপ্রতুলতা, চিকিৎসার অমিল এবং শিক্ষার সুযোগ না থাকার কারণেই মানুষ গ্রাম ছেড়ে শহরে চলে আসতে বাধ্য হন। এছাড়াও, পানীয় জল ও স্বাস্থ্য ব্যবস্থার অপর্যাপ্ততা এবং যখন তখন বিদ্যুৎ চলে যাওয়ার মতো সমস্যায় ভুগতে হয় গ্রামবাসীদের।


    দেশের কৃষি পরিস্থিতির কথা উল্লেখ করে উপ-রাষ্ট্রপতি বলেন যে অনেক ক্ষেত্রেই কৃষি অলাভজনক হওয়ায় এবং শহরাঞ্চলে শিক্ষার উন্নততর সুযোগ-সুবিধার কারণে গ্রামের যুবকরা গ্রাম ছেড়ে বেড়িয়ে আসতে বাধ্য হন। এই সমস্যার মোকাবিলায় প্রয়োজন কৃষি উৎপাদনের বৈচিত্র্যকরণ, খাদ্য প্রক্রিয়াকরণের মাধ্যমে কৃষিপণ্যের মূল্য সংযোজন এবং উন্নততর পরিকাঠামো তথা উন্নত বিপণন ব্যবস্থা গড়ে তোলা। কৃষকদের উদ্বেগ ও আশঙ্কা দূর করতে বিভিন্ন উপায় বা কৌশল খুঁজে বের করার ওপর জোর দেন উপ-রাষ্ট্রপতি। তিনি বলেন, এ বিষয়ে সরকার যথাসাধ্য চেষ্টা করে চলেছে। কৃষিপণ্যের ন্যূনতম সহায়ক মূল্য বৃদ্ধির সিদ্ধান্তকে আমরা স্বাগত জানিয়েছি। কিন্তু কৃষি প্রচেষ্টাকে নিরন্তর করে তুলতে এখনও প্রয়োজন অনেক কিছু করার। কৃষি ঋণ প্রত্যাহার কখনই একটি স্থায়ী সমাধানসূত্র হতে পারে না।


    গ্রাম ও শহরের মধ্যে যে বিভেদ বা বৈষম্য রয়েছে তা দূর করতে গ্রামাঞ্চলে ডিজিটাল সংযোগ ও যোগাযোগের প্রসার, বিদ্যুতের গ্রিডের সঙ্গে গ্রামগুলিকে যুক্ত করা, উন্নতমানের বিদ্যুতের যোগান এবং পানীয় জলের সুব্যবস্থা সম্ভব করে তোলার প্রস্তাব ও পরামর্শ দেন উপ-রাষ্ট্রপতি।


    CG/SKD/DM/…

    
    
    (Release ID: 1538229) Visitor Counter : 6
    
    
      Read this release in: English