      প্রধানমন্ত্রীরদপ্তর

      প্রধানমন্ত্রী ১৪ ও ১৫ জুলাই পূর্ব উত্তর প্রদেশ সফরে যাচ্ছেন
      Posted On: 16 JUL 2018 11:47AM by PIB Kolkata


    নয়াদিল্লি , ১ ৩ জুলাই ২০১ ৮


    প্রধানমন্ত্রী শ্রী নরেন্দ্র মোদী ১৪ ও ১৫ জুলাই উত্তর প্রদেশের বারানসী, আজমগড় ও মির্জাপুর সফর করবেন।


    আজমগড়ে ১৪ তারিখ প্রধানমন্ত্রী ৩৪০ কিলোমিটার দীর্ঘ পূর্বাচল এক্সপ্রেসওয়ের শিলান্যাস করবেন। এই মহাসড়কটি উত্তর প্রদেশের বিভিন্ন ঐতিহাসিক ও গুরুত্বপূর্ণ শহরকে রাজধানী লক্ষ্ণৌ-এর সঙ্গে যুক্ত করবে। শহরগুলির মধ্যে রয়েছে – বারাবাঁকি, আমেথি, সুলতানপুর, ফৈজাবাদ, আম্বেদকর নগর, মউ এবং গাজিপুর। এই এক্সপ্রেসওয়ের নির্মাণ কাজ শেষ হলে পশ্চিমের নয়ডা থেকে পূর্বের গাজিপুর সহ উত্তর প্রদেশের একাধিক বড় ও ছোট শহরের সঙ্গে দিল্লির যোগাযোগ স্থাপিত হবে।


    বারানসীতে প্রধানমন্ত্রী ৯০০ কোটি টাকারও বেশি একাধিক গুরুত্বপূর্ণ প্রকল্প জাতির উদ্দেশে উৎসর্গ ও বেশ কয়েকটি প্রকল্পের শিলান্যাস করবেন। যে প্রকল্পগুলি উৎসর্গ করা হবে, তার মধ্যে রয়েছে – বারানসী শহরে গ্যাস বন্টন প্রকল্প এবং বারানসী-বাল্লিয়া ইএমইউ ট্রেন পরিষেবা । পঞ্চকোশী পরিক্রমা মার্গের পাসাপাশি, স্মার্টসিটি মিশন ও নমামি গঙ্গে কর্মসূচির আওতায় একাধিক প্রকল্পের শিলান্যাস করবেন তিনি। প্রধানমন্ত্রী বারানসীতে একটি আন্তর্জাতিক সম্মেলন কেন্দ্রেরও শিলান্যাস করবেন।


    অন্য এক অনুষ্ঠানে, প্রধানমন্ত্রীর উপস্থিতিতে উত্তর প্রদেশের মুখ্যমন্ত্রী যোগী আদিত্যনাথ ‘মেরি কাশী’ শীর্ষক একটি বই প্রকাশ করবেন।


    ১৫ তারিখ প্রধানমন্ত্রী মির্জাপুর সফর করবেন। সেখানে তিনি বানসাগর সেচখাল প্রকল্প জাতির উদ্দেশে উৎসর্গ করবেন। এই প্রকল্পটি সংশ্লিষ্ট অঞ্চলে কৃষি সেচ ক্ষেত্রে বড় ভূমিকা নেবে। সেই সঙ্গে, মির্জাপুর ও এলাহাবাদ জেলার কৃষকরাও এই প্রকল্পের মাধ্যমে ব্যাপক উপকৃত হবেন।


    একই অনুষ্ঠানে শ্রী মোদী মির্জাপুর মেডিকেল কলেজের শিলান্যাস করবেন। রাজ্যে ১০৮টি জনঔষধি কেন্দ্রেরও উদ্বোধন করবেন তিনি। এছাড়াও, বালুঘাটে গঙ্গানদীর ওপর নির্মিত একটি সেতু প্রধানমন্ত্রী জাতির উদ্দেশে উৎসর্গ করবেন। এই সেতু মির্জাপুর ও বারানসীর মধ্যে যোগাযোগ স্থাপন করবে।


    CG/ BD / SB…

    
    
    (Release ID: 1538711) Visitor Counter : 5
    
    
      Read this release in: English