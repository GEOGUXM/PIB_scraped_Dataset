      শিল্পওবাণিজ্যমন্ত্রক

      কৃষকদের স্বার্থ সুরক্ষিত রাখতে সরকার এই প্রথম খসড়া কৃষি রপ্তানি নীতি রচনার উদ্যোগ নিচ্ছে : সুরেশ প্রভু লজিস্টিক হাবের মাধ্যমে কর্মসংস্থানের সুযোগ সৃষ্টির সম্ভাবনা, রপ্তানিকে অগ্রাধিকার : কেন্দ্রীয় বাণিজ্য ও শিল্প মন্ত্রী
      Posted On: 09 JUL 2018 11:30AM by PIB Kolkata


    কলকাতা, ০ ৭ জুলাই ২০১ ৮


    কৃষকরা যাতে তাঁদের উৎপাদিত ফসলের জন্য ন্যায্য দাম পায়, তা সুনিশ্চিত করতে এই প্রথমবার খসড়া কৃষি রপ্তানি নীতি প্রণয়নের উদ্যোগ নিয়েছে সরকার। কলকাতায় আজ (শনিবার) এক অনুষ্ঠানে একথা জানালেন, কেন্দ্রীয় বাণিজ্য ও শিল্প মন্ত্রী শ্রী সুরেশ প্রভু। এই নীতিতে গ্রামীণ অর্থনীতির বিকাশের পাশাপাশি কৃষকদের বিশ্ব বাজারের নাগাল পাবার সুবিধার কথাও থাকছে। তিনি আরও বলেন, কৃষকদের উৎপাদিত ফলমূল ও শাক-সব্জির ৩০ শতাংশই অপচয় হয়। এই অপচয় রোধে কৃষকদের আরও বেশি করে বিশ্ব বাজারের সুবিধা পৌঁছে দেওয়া প্রয়োজন। রপ্তানিকারকদের পণ্য সামগ্রীর গুণমান বজায় রাখার আহ্বান জানিয়ে তিনি ই-ন্যাম বা বৈদ্যুতিন – জাতীয় কৃষি বাজারের কথা উল্লেখ করেন। এই বাজার ব্যবস্থার মাধ্যমে কৃষকরা তাঁদের ন্যায্য লভ্যাংশ পাবেন । কৃষকরা আগে বিভিন্ন বাজারের সুবিধা পেতেন না , তেমনই হিমঘরের সুবিধা থেকেও তাঁরা বঞ্চিত থাকতেন। নতুন এই ব্যবস্থার ফলে কৃষকদের সঙ্গে বাজারের সরাসরি সংযোগ স্থাপিত হয়েছে। এরফলে, কৃষকদের সমৃদ্ধি ও আয় বৃদ্ধি পেয়েছে। শ্রী প্রভু শহরে শেলেক ও বনজ দ্রব্য রপ্তানি প্রসার পর্ষদের এক পুরস্কার প্রদান অনুষ্ঠানে বলেন, তাঁর মন্ত্রক সুসংহত লজিস্টিক বা পণ্য সরবরাহ পরিকল্পনা রচনার উদ্যোগ নিচ্ছে। এই উদ্যোগের প্রথম পর্যায়ে বর্তমানে যে সমস্ত লজিস্টিক হাব রয়েছে, সেগুলির পূর্ণ সদ্ব্যবহারে জোর দেওয়া হচ্ছে। দ্বিতীয় পর্যায়ে নতুন লজিস্টিক হাব গড়ে তোলার পরিকল্পনা রয়েছে। এ প্রসঙ্গে তিনি আরও জানান যে, ভারতের পশ্চিম উপকূল অঞ্চলের লজিস্টিক হাব হিসাবে গড়ে ওঠার ব্যাপক সম্ভাবনা রয়েছে। শিল্পের বিকাশের সঙ্গে সঙ্গে পণ্য পরিবহণের ক্রমবর্ধমান গুরুত্বের বিষয়টিকে বিবেচনায় রেখে তাঁর মন্ত্রকে পৃথক একটি লজিস্টিক ডিভিশন কাজ শুরু করেছে। তিনি বলেন, কর্মসংস্থান সৃষ্টির দিক থেকেও লজিস্টিক হাবগুলির বিপুল সম্ভাবনা রয়েছে।


    ফেডারেশন অফ ইন্ডিয়ান এক্সপোর্ট অর্গানাইজেশন (এফআইইও)-এর সদস্যদের উদ্দেশে ভাষণ দিতে গিয়ে শ্রী প্রভু জানান, রিজার্ভ ব্যাঙ্ক রপ্তানি ক্ষেত্রকে অগ্রাধিকারের ভিত্তিতে ঋণদানের আহ্বান জানিয়েছে। সরকার আঞ্চলিক, বহুপাক্ষিক ও দ্বিপাক্ষিক স্তরে এমনকি, ব্যক্তিগত পর্যায়েও ব্যবসা-বাণিজ্যের প্রসারে উদ্যোগ নিচ্ছে। ব্যক্তিগতভাবে প্রধানমন্ত্রীও দেশীয় পণ্য সামগ্রীর রপ্তানিতে আন্তরিক উদ্যোগী হয়েছেন। এর ফলশ্রুতি স্বরূপ বহু সংস্থা ভারতে ব্যবসার জন্য এসেছে। এই উদ্যোগে প্রধানমন্ত্রী স্বয়ং নেতৃত্ব দিচ্ছেন। বাণিজ্যের প্রসারে লাতিন আমেরিকা, উত্তর আমেরিকা, কিউবা, পানামা, দূরপ্রাচ্য, মধ্যপ্রাচ্য সহ আরও কয়েকটি অঞ্চলের ক্ষেত্রে সুনির্দিষ্ট দ্বিপাক্ষিক চুক্তি করা হচ্ছে। আফ্রিকার দেশগুলির সঙ্গে মুক্ত বাণিজ্য চুক্তি করা হচ্ছে। রপ্তানি প্রসার পর্ষদকে রপ্তানির পরিমাণ বাড়াতে ক্ষেত্র-ভিত্তিক পরামর্শদানের জন্য তিনি আহ্বান জানান। এছাড়াও, বাণিজ্যের শ্রীবৃদ্ধিতে সরকার বিদেশে বিভিন্ন প্রদর্শনী ও কর্মসূচিতে অংশগ্রহণের পরিকল্পনা নিচ্ছে। পৃথক পৃথক পণ্যের রপ্তানির জন্য নির্দিষ্ট এলাকা চিহ্নিত করা হচ্ছে বলে ভারতীয় শিল্প মহাসংঘের এক মতবিনিময় সভায় শ্রী প্রভু জানান। সরকার ২০২৫-২৬ সালের মধ্যে জিডিপি-কে ৫ ট্রিলিয়ন মার্কিন ডলারে নিয়ে যেতে বিশেষ গুরুত্ব দিচ্ছে। জেলাগুলির বিকাশ ঘটাতে একেবারে তৃণমূল স্তরের সার্বিক বিকাশের ওপরও সরকার বিশেষ নজর দিচ্ছে। এই লক্ষ্যে জেলা-ভিত্তিক বিকাশ কৌশল তৈরি করা হয়েছে। ইতিমধ্যেই ৫টি রাজ্যের ৬টি জেলায় এই কৌশল রূপায়ণের কাজ শুরু হয়েছে। উদ্ভাবনের ওপরই শিল্প সংস্থাগুলির ভবিষ্যৎ নির্ভর করছে বলে উল্লেখ করে শ্রী প্রভু বলেন, স্টার্ট আপ বা নতুন শিল্পোদ্যোগগুলিকে সরকার বিপণন সহায়তা প্রদান করছে । নতুন শিল্প নীতি প্রসঙ্গে শ্রী প্রভু বলেন , এই নীতি কার্যকর হলে ভারতে শিল্প-কেন্দ্রীক বিকাশের এক নতুন যুগের সূচনা হবে।


    এর আগে অন্য এক অনুষ্ঠানে শ্রী প্রভু দ্বিতীয় সুরেশ নেওটিয়া স্মারক বক্তৃতা দেন। এই অনুষ্ঠানে তিনি বলেন, অসামরিক বিমান পরিবহণ মন্ত্রক ভারতেই বোয়িং ও এয়ার বাস বিমান নির্মাণ পরিকল্পনা করছে। এই পরিকল্পনা বাস্তবায়িত হলে ব্যাপক কর্মসংস্থানের সুযোগ সৃষ্টি হবে। পশ্চিমবঙ্গে জাতীয় আইন বিজ্ঞান বিশ্ববিদ্যালয়ের ছাত্রছাত্রীদের সঙ্গে কথা বলার সময়ে শ্রী প্রভু স্বাধীনোত্তরকালে ভারতের শিল্প নীতির কথা উল্লেখ করেন এবং বেসরকারিকরণের প্রক্রিয়া কিভাবে শুরু হয়, তা স্মরণ করেন।


    CG/ BD / SB…

    
    
    (Release ID: 1538105) Visitor Counter : 6