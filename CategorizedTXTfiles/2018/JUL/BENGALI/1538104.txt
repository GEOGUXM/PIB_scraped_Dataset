      বিদ্যুৎমন্ত্রক

      বিকাশের চালিকাশক্তি বিদ্যুৎ, একে রান্নার কাজেও ব্যবহার করতে হবে : কেন্দ্রীয় বিদ্যুৎ প্রতিমন্ত্রী
      Posted On: 09 JUL 2018 11:29AM by PIB Kolkata


    কলকাতা, ০ ৭ জুলাই ২০১ ৮


    বিদ্যুৎ উৎপাদন ও বন্টনের পাশাপাশি দামোদর ভ্যালি কর্পোরেশন (ডিভিসি)-কে আরও দায়িত্ব গ্রহণের আহ্বান জানালেন কেন্দ্রীয় বিদ্যুৎ তথা নবীন ও পুনর্নবীকরণযোগ্য শক্তি মন্ত্রী শ্রী আর কে সিং। শ্রী সিং শনিবার কলকাতায় ডিভিসি-র ৭০তম স্থাপনা দিবস উপলক্ষে আয়োজিত এক অনুষ্ঠানে ভাষণ দিচ্ছিলেন। এই প্রতিষ্ঠানটি বর্তমানে পশ্চিমবঙ্গ সহ ৭টি রাজ্যে বিদ্যুৎ বন্টন করে থাকে। সুলভ মূল্যে বিদ্যুৎ সরবরাহের পরিধি আরও বাড়িয়ে দেশের সেবা করার জন্য ডিভিসি-কে উদ্যোগী হতে আহ্বান জানান তিনি। শ্রী সিং বলেন, দেশে বিদ্যুতের ভবিষ্যৎ চাহিদার দিকে নজর দিয়ে ডিভিসি-কে জাতীয় তাপবিদ্যুৎ নিগমের মতো বড় সংস্থা হয়ে ওঠার জন্য সর্বাত্মক প্রচেষ্টা গ্রহণ করতে হবে।


    শ্রী সিং আরও বলেন, জলবিদ্যুৎ অন্যান্য শক্তির তুলনায় অনেক বেশি কার্যকর ও পরিবেশ-বান্ধব হওয়ার কারণে রান্নার কাজেও ব্যবহার করা যেতে পারে। আগের কয়েকটি দশকে ডিভিসি-র সামগ্রিক কাজকর্ম সন্তোষজনক না হলেও, বর্তমানে সংস্থাটির সাফল্য দেশের প্রত্যাশা পূরণ করেছে। তিনি ডিভিসি-কে প্রগতিশীল প্রতিষ্ঠান হিসাবে এক নতুন উচ্চতায় পৌঁছানোর জন্য তরুণ ও কর্মদক্ষ পেশাদার নিয়োগের কথা বলেন।


    এই প্রতিষ্ঠানের সেরা কর্মীদের পুরস্কৃত করে শ্রী সিং তাঁদের সাফল্যের জন্য ধন্যবাদ জানান। ডিভিসি-কে লাভজনক প্রতিষ্ঠানে পরিণত করতে আধিকারিক ও কর্মীরা যে আন্তরিক প্রয়াস গ্রহণ করেছেন শ্রী সিং তার প্রশংসাও করেন। এই উপলক্ষে এক কবি সম্মেলন ও সাংস্কৃতিক অনুষ্ঠানের আয়োজন করা হয়।


    CG/ BD / SB……

    
    
    (Release ID: 1538104) Visitor Counter : 2