      সংস্কৃতিমন্ত্রক

      দেশের ইতিহাস ও পুরাতাত্ত্বিক ঐতিহ্য আমাদের গর্ব- বললেন প্রধানমন্ত্রী
      Posted On: 16 JUL 2018 11:40AM by PIB Kolkata


    নয়াদিল্লি, ১৩ জুলাই , ২০১৮


    রাজধানীর তিলক মার্গে বৃহস্পতিবার (১২ জুলাই, ২০১৮) ভারতীয় পুরাতত্ত্ব বিভাগের (এএসআই) নতুন মুখ্য কার্যালয় ভবনের উদ্বোধন করেন প্রধানমন্ত্রী শ্রী নরেন্দ্র মোদী। অনুষ্ঠানে অন্যান্যদের মধ্যে উপস্হিত ছিলেন, কেন্দ্রীয় সংস্কৃতি প্রতিমন্ত্রী (স্বাধীন দায়িত্বপ্রাপ্ত) ডঃ মহেশ শর্মা, সংস্কৃতি মন্ত্রকের সচিব শ্রী রাঘবেন্দ্র সিং এবং এএসআই-এর মহানির্দেশক শ্রীমতি ঊষা শর্মা। কেন্দ্রীয় সংস্কৃতি মন্ত্রক এবং ভারতীয় পুরাতত্ত্ব বিভাগের পদস্হ আধিকারিকরাও উপস্হিত ছিলেন এই অনুষ্ঠানে।


    প্রধানমন্ত্রী বলেন, ভারতীয় পুরাতত্ত্ব বিভাগ তার প্রতিষ্ঠাকালের শুরু থেকে গত দেড়শো বছর ধরে একটি গুরুত্বপূর্ণ কাজের সঙ্গে যুক্ত রয়েছে। দেশের ইতিহাস এবং সমৃদ্ধ পুরাতাত্ত্বিক ঐতিহ্য যে ভারতবাসীর একটি গর্বের বিষয়, সে কথাও উঠে আসে প্রধানমন্ত্রীর বক্তব্যে। শ্রী মোদী বলেন, স্হানীয় এলাকার ইতিহাস এবং বিভিন্ন অঞ্চলের পুরাতাত্ত্বিক বিষয়গুলি সম্পর্কে সকলেরই জানার আগ্রহ থাকা উচিত। বিদ্যালয়ের পাঠ্যক্রমে স্হানীয় তথা আঞ্চলিক পর্যায়ের পুরাকীর্তির বিষয়গুলি অন্তর্ভুক্ত থাকা প্রয়োজন বলে মনে করেন প্রধানমন্ত্রী। বিশ্ববাসীর কাছে দেশের মহান ঐতিহ্যকে গর্ব ও আত্মবিশ্বাসের সঙ্গে তুলে ধরা উচিৎ বলে মন্তব্য করেন তিনি।


    দেশের ৩৬৮৬টি স্মারক ও স্মৃতিস্তম্ভের সংরক্ষণ ও দেখভালের কাজে যুক্ত থাকার জন্য এএসআই-এর বিশেষ প্রশংসা করেন কেন্দ্রীয় সংস্কৃতি প্রতিমন্ত্রী ডঃ মহেশ শর্মা। তিনি বলেন, দেশের সমৃদ্ধ সাংস্কৃতিক ঐতিহ্য আমাদের পরিচয় বহন করে। ভারতের সমৃদ্ধ সাংস্কৃতিক ঐতিহ্য আজ সারা বিশ্বেই স্বীকৃতি লাভ করেছে। এএসআই-এর তত্ত্বাবধানে বিভিন্ন রাষ্ট্রের ৪০টির মতো পুরার্কীতির সংস্কার ও পুনরুদ্ধারের কাজ সম্পূর্ণ হয়েছে। এছাড়াও আরও ৮ থেকে ৯টি পুরাতত্ত্বিক নিদর্শনের সংস্কার, সংরক্ষণ ও পুনরুদ্ধারের কাজ চলছে বলে উল্লেখ করেন সংস্কৃতি প্রতিমন্ত্রী।


    CG/SKD /NS/…

    
    
    (Release ID: 1538707) Visitor Counter : 4
    
    
      Read this release in: English