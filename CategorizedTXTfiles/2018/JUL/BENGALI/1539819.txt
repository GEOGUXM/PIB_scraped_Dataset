      প্রধানমন্ত্রীরদপ্তর

      প্রধানমন্ত্রী ২৩-২৭ জুলাই রোয়ান্ডা, উগান্ডা ও দক্ষিণ আফ্রিকা সফর করবেন
      Posted On: 24 JUL 2018 3:44PM by PIB Kolkata


    নয়াদিল্লি , ২৩ জুলাই ২০১ ৮


    প্রধানমন্ত্রী শ্রী নরেন্দ্র মোদী ২৩-২৭ জুলাই পর্যন্ত আফ্রিকার তিন দেশ রোয়ান্ডা, উগান্ডা ও দক্ষিণ আফ্রিকা সফর করবেন। শ্রী মোদী ২৩ ও ২৪ জুলাই রোয়ান্ডায় থাকবেন। সফরের দ্বিতীয় পর্যায়ে শ্রী মোদী ২৪-২৫ তারিখ উগান্ডায় যাবেন। ব্রিক্‌স শীর্ষ সম্মেলনে যোগ দিতে শ্রী মোদী ২৫-২৭ জুলাই দক্ষিণ আফ্রিকা সফর করবেন। উল্লেখ করা যেতে পারে, এই প্রথম কোনও ভারতীয় প্রধানমন্ত্রী রোয়ান্ডা সফর করছেন। এছাড়াও, দু’দশকেরও বেশি সময় পর ভারতের কোনও প্রধানমন্ত্রী উগান্ডায় যাচ্ছেন।


    রোয়ান্ডা ও উগান্ডায় প্রধানমন্ত্রী শ্রী মোদীর সরকারি কর্মসূচির মধ্যে রয়েছে – ঐ দু’দেশের রাষ্ট্রপতিদের সঙ্গে দ্বিপাক্ষিক বৈঠক, বাণিজ্য ও শিল্প মহলের সঙ্গে প্রতিনিধি পর্যায়ে আলাপ-আলোচনা এবং সেদেশে বসবাসকারী ভারতীয় সম্প্রদায়ের মানুষজনের সঙ্গে সাক্ষাৎ। রোয়ান্ডা সফরকালে প্রধানমন্ত্রী সেদেশের জেনোসাইড মেমোরিয়াল পরিদর্শনে যাবেন। সেইসঙ্গে, ‘গিরিনকা (প্রত্যেক পরিবার পিছু একটি গরু) শীর্ষক এক অনুষ্ঠানে যোগ দেবেন। রোয়ান্ডার রাষ্ট্রপতি পল কাগেম-এর ব্যক্তিগত উদ্যোগে জাতীয় এই সামাজিক সুরক্ষা প্রকল্পটি রূপায়িত হচ্ছে। উগান্ডা সফরকালে শ্রী মোদী সেদেশের সংসদে মূল ভাষণ দেবেন। প্রথম ভারতীয় প্রধানমন্ত্রী হিসাবে শ্রী মোদী সেদেশের সংসদে ভাষণ দিতে চলেছেন।


    দক্ষিণ আফ্রিকায় প্রধানমন্ত্রী সেদেশের রাষ্ট্রপতির সঙ্গে দ্বিপাক্ষিক বৈঠকে মিলিত হওয়ার পাশাপাশি ব্রিক্‌স শীর্ষ সম্মেলনে যোগ দেবেন। এছাড়াও, ব্রিক্‌স বিষয়ক অন্যান্য বৈঠকে অংশ নেবেন। ব্রিক্‌স শীর্ষ সম্মেলনে যোগদানের পাশাপাশি এই গোষ্ঠীভুক্ত দেশগুলির রাষ্ট্রপ্রধানদের সঙ্গে মোদীর দ্বিপাক্ষিক বৈঠকেরও কর্মসূচি রয়েছে।


    আফ্রিকার সঙ্গে ভারতের ঘনিষ্ঠ, উষ্ণ ও বন্ধুত্বপূর্ণ সম্পর্ক রয়েছে। সুদৃঢ় উন্নয়নমূলক অংশীদারিত্ব ও প্রবাসী ভারতীয়দের বিপুল সংখ্যায় উপস্থিতির মাধ্যমে এই সম্পর্ক গড়ে উঠেছে। প্রধানমন্ত্রীর সফরকালে প্রতিরক্ষা, বাণিজ্য, সংস্কৃতি, কৃষি ও ডেয়ারি ক্ষেত্রে সহযোগিতা গড়ে তোলার মতো একাধিক বিষয়ে চুক্তি ও সমঝোতাপত্র স্বাক্ষরিত হবে বলে আশা করা হচ্ছে।


    বিগত চার বছরে আফ্রিকার দেশগুলির সঙ্গে বিভিন্ন ক্ষেত্রে ভারতের সম্পর্ক ও সহযোগিতা নিবিড় হয়েছে। এমনকি, এই চার বছরে রাষ্ট্রপতি, উপ-রাষ্ট্রপতি ও প্রধানমন্ত্রী আফ্রিকার বিভিন্ন দেশে ২৩ বার সফর করেছেন। ভারতের বৈদেশিক নীতিতে আফ্রিকা সর্বোচ্চ অগ্রাধিকার পেয়ে এসেছে। রোয়ান্ডা, উগান্ডা ও দক্ষিণ আফ্রিকায় প্রধানমন্ত্রী শ্রী মোদীর এবারের সফর আফ্রিকা মহাদেশের সঙ্গে ভারতের সম্পর্ককে আরও শক্তিশালী করবে।


    CG/ BD / SB…

    
    
    (Release ID: 1539819) Visitor Counter : 10
    
    
      Read this release in: English