      সংখ্যালঘুবিষয়কমন্ত্রক

      সংখ্যালঘু সম্প্রদায়ের ক্ষমতায়নের ওপর জোর দিলেন শ্রী মুখতার আব্বাস নাকভি
      Posted On: 17 JUL 2018 11:10AM by PIB Kolkata


    নয়াদিল্লি, ১৬ জুলাই, ২০১৮


    সংখ্যালঘু সম্প্রদায়ের ক্ষমতায়ন প্রচেষ্টার ওপর জোর দিলেন কেন্দ্রীয় সংখ্যালঘু বিষয়ক মন্ত্রী শ্রী মুখতার আব্বাস নাকভি। বিভিন্ন রাজ্য ও কেন্দ্রশাসিত অঞ্চলে সংখ্যালঘু বিষয়ের দায়িত্বে থাকা সচিব ও প্রধান সচিবদের এক জাতীয় সম্মেলনে আজ তিনি বলেন যে, সংখ্যালঘু সম্প্রদায়গুলির মেয়েদের ক্ষমতায়নের লক্ষ্যে তাঁদের শিক্ষা এবং কর্মসংস্থানকেন্দ্রিক দক্ষতা বিকাশের জন্য স্কুল, কলেজ, পলিটেকনিক, মহিলা হস্টেল, আইটিআই, দক্ষতা বিকাশ কেন্দ্র ইত্যাদি গড়ে তোলা হচ্ছে ‘প্রধানমন্ত্রী জন বিকাশ কার্যক্রম’-এর আওতায়। স্বাধীনতা পরবর্তীকালেও দেশের যে সমস্ত এলাকা ও অঞ্চল এখনও অনগ্রসর ও অবহেলিত রয়ে গেছে, সেখানে এই সমস্ত সুযোগ-সুবিধার প্রসার ঘটানো হচ্ছে। দেশের ৩০৮টি জেলায় সংখ্যালঘু সম্প্রদায়ের মেয়েদের শিক্ষাগত ক্ষমতায়ন নিশ্চিত করে তুলতে যুদ্ধকালীন পরিস্থিতিতে কাজ শুরু হয়েছে কেন্দ্রীয় সরকারের উদ্যোগে।


    সংখ্যালঘু সম্প্রদায়গুলির মধ্যে, বিশেষত মুসলিম মেয়েদের ক্ষেত্রে সাক্ষরতার হার খুবই কম থাকার একটি কারণ হিসাবে এই ধরণের সুযোগ-সুবিধার অপ্রতুলতাকে দায়ী করেন শ্রী নাকভি। তিনি বলেন, গত এই বিষয়টি মনে রেখে চার বছরে এমএসডিপি-র আওতায় ১৬টি ডিগ্রি কলেজ, ২,০১৯টি বিদ্যালয় ভবন, ৩৭,২৬৭টি অতিরিক্ত শ্রেণীকক্ষ, ১,১৪১টি হস্টেল, ১৭০টি শিল্প প্রশিক্ষণ সংস্থা, ৪৮টি পলিটেকনিক, ৩৮,৭৩৬টি অঙ্গনওয়াড়ি কেন্দ্র, প্রধানমন্ত্রী আবাস যোজনার আওতায় ৩,৪৮,৬২৪টি বাসস্থান, ৩৪০ সদ্ভাবনা মণ্ডপ, ৬৭টি আবাসিক বিদ্যালয়, ৪৩৬ বাজার ছাউনি, ৪,৪৩৬টি স্বাস্থ্য প্রকল্পের কাজ রূপায়িত হয়েছে মোদী সরকারের উদ্যোগে। এর সুবাদে সমাজের দুর্বলতর শ্রেণী, বিশেষত সংখ্যালঘু সম্প্রদায়ের মহিলাদের জীবনে উল্লেখযোগ্য উন্নতি সম্ভব হয়েছে। ‘মর্যাদার সঙ্গে উন্নয়ন’ এবং ‘অন্তর্ভুক্তিমূলক বিকাশ’-এর লক্ষ্যে শ্রী নরেন্দ্র মোদীর নেতৃত্বাধীন এনডিএ সরকারের অঙ্গীকার যে সফল হতে চলেছে ‘প্রধানমন্ত্রী জন বিকাশ কার্যক্রম’-এর বাস্তবায়নেই তা সুপরিস্ফুট ।


    শ্রী নাকভি বলেন যে, সংখ্যালঘু সম্প্রদায়, সমাজের দুর্বলতর শ্রেণী এবং দরিদ্র সাধারণ মানুষের আর্থ-সামাজিক ক্ষমতায়নের সমান দায়িত্ব রয়েছে কেন্দ্র ও রাজ্যগুলির । মোদী সরকার গৃহীত বিভিন্ন পদক্ষেপের ফলশ্রুতিতে উন্নয়নের মূলস্রোতে সংখ্যালঘু সম্প্রদায়গুলিকে সামিল করা সম্ভব হয়েছে। ‘শিখো অউর কামাও’, ‘উস্তাদ’, ‘গরিব নওয়াজ কৌশল বিকাশ যোজনা’, ‘নঈ মঞ্জিল’, ‘নঈ রশনি’, ‘বেগম হজরত মহল কন্যাসন্তান বৃত্তি’র মতো কর্মসূচিগুলি সংখ্যালঘু সম্প্রদায়ের, বিশেষত মহিলাদের ক্ষমতায়নকে নিশ্চিত করেছে।


    CG/SKD/DM/…

    
    
    (Release ID: 1538810) Visitor Counter : 5
    
    
      Read this release in: English