      অর্থমন্ত্রক

      জিএসটি-র বর্ষপূর্তি উদযাপিত হল কেন্দ্রীয় সরকারের উদ্যোগে
      Posted On: 03 JUL 2018 12:46PM by PIB Kolkata


    নয়াদিল্লি, ০৩ জুলাই , ২০১৮


    দেশের কর ব্যবস্হার আমূল সংস্কারের লক্ষ্য নিয়ে গত রবিবার অর্থাৎ পয়লা জুলাই প্রথম জিএসটি দিবস পালিত হল কেন্দ্রীয় সরকারের উদ্যোগে। জিএসটি চালু হওয়ার পর একটি বছর অতিক্রান্ত হয়েছে। এই দিনটির উদযাপনে এক ভিডিও সংযোগ ব্যবস্হায় বক্তব্য রাখলেন কেন্দ্রীয় মন্ত্রী শ্রী অরুণ জেটলি। অনুষ্ঠানে প্রধান অতিধিরূপে উপস্হিত ছিলেন রেল, কয়লা, অর্থ ও কর্পোরেট বিষয়ক কেন্দ্রীয় মন্ত্রী শ্রী পীযূষ গোয়েল। কেন্দ্রীয় অর্থ প্রতিমন্ত্রী শ্রী শিব প্রতাপ শুক্লা অনুষ্ঠানে যোগ দেন সম্মানিত অতিথি হিসাবে।


    শ্রী অরুণ জেটলি তাঁর ভাষণে প্রাক জিএসটি পর্বে দেশে কর ব্যবস্হার অবতারণা করে বলেন, ঐ সময় বিশ্বের জটিলতম কর ব্যবস্হা চালু ছিল ভারতে। বিভিন্নভাবে কর ধার্যের প্রবণতা ছাড়াও রিটার্ন ফাইল করার বাধ্যবাধকতাও ছিল অনেক রকমের। ফলে কর ও মুদ্রাস্ফীতির হার বৃদ্ধি তো বটেই, দেশে অবাধ পণ্য চলাচলও ছিল অনেকটাই নিয়ন্ত্রিত। এই জটিলতার কারণে ভারতে পরোক্ষ কর ব্যবস্হা নানাভাবে জটিলতার সৃষ্টি করে। কিন্তু জিএসটি চালু হওয়ার পর থেকে কর ফাঁকি বা এড়িয়ে যাওয়ার প্রবণতা বন্ধ হওয়ার পাশাপাশি বাণিজ্যিক কাজকর্ম অনেকটা সহজ ও স্বচ্ছ হয়ে উঠেছে।


    শ্রী জেটলি বলেন, জিএসটি চালু করার পিছনে প্রধানমন্ত্রী শ্রী নরেন্দ্র মোদীর সমর্থন ও সহযোগিতা ছিল উল্লেখ করার মত। এই অভিন্ন কর ব্যবস্হা সফল করে তুলতে কেন্দ্রীয় সরকার রাজ্যগুলির সঙ্গে যুক্তভাবে কাজ করে চলেছে। জিএসটি চালু করার ক্ষেত্রে পূর্ববর্তী সরকারগুলির ব্যর্থতার বিষয়টি যেমন পর্যালোচিত হয়েছে, তেমনি রাজ্যসরকারগুলির পক্ষ থেকে উত্থাপিত বিভিন্ন প্রশ্নের সদুত্তর দেওয়ার পাশাপাশি রাজস্ব সংগ্রহের ক্ষেত্রে তাদের সকলরকম আশ্বাসও দেওয়া হয়েছে।


    জিএসটিকে এক বিশেষ সংস্কার প্রচেষ্টা বলে বর্ণনা করে শ্রী জেটলি বলেন, এই সংস্কার প্রক্রিয়া এক অভিন্ন বাজার সৃষ্টি করেছে। অত্যধিক করের বোঝাও এখন অনেকটাই লাঘব হয়েছে। করের বিভিন্ন ধাপকে বাস্তবচিত করে তুলতে নিরন্তরভাবে কাজ করে চলেছে জিএসটি পরিষদ। জিএসটি চালু হওয়ার আগে পূর্ববর্তী অর্থ বছরের ন মাসে পরোক্ষ কর সংগ্রহের পরিমাণ ছিল ৮.২ লক্ষ কোটি টাকা। কিন্তু জিএসটি চালু হওয়ার পর থেকে কর সংগ্রহের পরিমাণ বৃদ্ধি পাওয়ার সুবাদে সম্পূর্ণ বছরে কর সংগৃহীত হয় ১১ লক্ষ কোটি টাকা। বৃদ্ধির হার এক্ষেত্রে ১১.৯ শতাংশ বলে দাবি করেন শ্রী অরুণ জেটলি।


    শ্রী পীযূষ গোয়েল তাঁর ভাষণ জিএসটিকে সফল করে তোলার জন্য বিভিন্ন রাজনৈতিক দল এবং শিল্প ও বাণিজ্য মহল সহ সংশ্লিষ্ট সকল পক্ষকেই ধন্যবাদ জানান। তিনি বলেন, সহযোগিতামূলক যুক্তরাষ্ট্রীয়তার এক বিশেষ প্রতীক-ই হল জিএসটি।


    শ্রী শিব প্রতাপ শুক্লা ২০১৭-র পয়লা জুলাই-এর মধ্যরাত্রে জিএসটি চালুর ঘটনাকে স্বাধীনতা-উত্তর ভারতবর্ষে দ্বিতীয় ঐতিহাসিক মুহূর্ত বলে উল্লেখ করেন।


    অনুষ্ঠানে অন্যদের মধ্যে বক্তব্য রাখেন কেন্দ্রীয় অর্থসচিব ডঃ হাসমুখ আধিয়া।


    CG/SKD /NS/…

    
    
    (Release ID: 1537435) Visitor Counter : 6
    
    
      Read this release in: English