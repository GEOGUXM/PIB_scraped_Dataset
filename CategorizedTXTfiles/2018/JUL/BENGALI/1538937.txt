      অর্থমন্ত্রক

      পরোক্ষ কর ও সীমা শুল্কের কেন্দ্রীয় পর্ষদ, সিবিআইসি বকেয়া জিএসটি রিফান্ডের জন্য তৃতীয় রিফান্ড পক্ষ উদযাপন করবে
      Posted On: 18 JUL 2018 11:54AM by PIB Kolkata


    নয়াদিল্লি, ১৭ জুলাই , ২০১৮


    বিগত কয়েক মাস ধরে জিএসটি রিফান্ড, সরকার এবং বাণিজ্য মহলের কাছে এক উদ্বেগের বিষয় হয়ে দাড়িয়েছে। এরই প্রেক্ষিতে পরোক্ষ কর ও সীমা শুল্কের কেন্দ্রীয় পর্ষদ, সিবিআইসি ২০১৮-র মার্চ মাসে (১৫ থেকে ৩১ মার্চ) এবং জুন মাসে (৩১ মে থেকে ১৬ জুন) জিএসটি রিফান্ডের জন্য দু-বার বিশেষ অভিযান হিসাবে ‘ রিফান্ড পক্ষ ’ উদযাপন করেছে। এই দুটি ‘ রিফান্ড পক্ষ ’ এ বাণিজ্য মহল অনেকটা উপকৃত হয়েছে। প্রথম ‘ রিফান্ড পক্ষ ’ এ ৪২৬৫ কোটি টাকার আইজিএসটি রিফান্ড এবং ১১৩৬ কোটি টাকা আইটিসি রিফান্ড করা হয়েছে। অনুরূপভাবে দ্বিতীয় রিফান্ড পক্ষে ৬০৮৭ কোটি টাকার আইজিএসটি রিফান্ড এবং ১৫৪৮ কোটি টাকা আইটিসি রিফান্ড করা হয়েছে। ভারতের বাইরে পণ্য রপ্তানির ক্ষেত্রে বকেয়া আইজিএসটি-র ৯০ শতাংশেরও বেশি রিফান্ডের দাবি পূরণ করা হয়েছে।


    বকেয়া রিফান্ডের সমস্যাটি সম্পূর্ণভাবে নির্মূল করতে এবং যথাযথভাবে রিফান্ডের দাবি সংক্রান্ত আবেদন বিষয়ে সহায়তা করতে ১৬ জুলাই থেকে ৩০ জুলাই পর্যন্ত তৃতীয় রিফান্ড পক্ষ উদযাপনের সিদ্ধান্ত নেওয়া হয়েছে। প্রত্যেকটি কমিশনারেটে রিফান্ড সেল এবং রপ্তানিকারকদের রিফান্ডের দাবি খতিয়ে দেখতে একটি করে হেল্প ডেস্ক গড়ে তোলা হবে। রপ্তানিকারক এবং রপ্তানির সঙ্গে যুক্ত সংগঠনগুলিকে জিএসটি রিফান্ড সংক্রান্ত এই সুবিধা গ্রহনের জন্য অনুরোধ করা হচ্ছে।


    CG/PB /NS/…

    
    
    (Release ID: 1538937) Visitor Counter : 2
    
    
      Read this release in: English