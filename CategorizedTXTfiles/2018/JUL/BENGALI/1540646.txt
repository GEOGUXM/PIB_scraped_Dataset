      প্রধানমন্ত্রীরদপ্তর

      উত্তরপ্রদেশে ৮১টি প্রকল্পের শিলান্যাস অনুষ্ঠানে যোগ দিলেন প্রধানমন্ত্রী
      Posted On: 30 JUL 2018 4:13PM by PIB Kolkata


    নয়াদিল্লি , ২৯ জুলাই, ২০১ ৮


    প্রধানমন্ত্রী শ্রী নরেন্দ্র মোদী রবিবার (২৯ জুলাই, ২০১৮) লক্ষ্ণৌ সফরকালে উত্তরপ্রদেশে ৬০ হাজার কোটি টাকার ৮১টি প্রকল্পের শিলান্যাস অনুষ্ঠানে যোগ দেন।


    এ বছর ফেব্রুয়ারি মাসে উত্তরপ্রদেশ বিনিয়োগ বৈঠকের কয়েক মাসের মধ্যেই এই প্রকল্পগুলিকে বাস্তবায়িত করার উদ্যোগ নেওয়া হয়েছে। রাজ্যে বিনিয়োগ আকর্ষণ এবং শিল্পায়নের প্রসারে ঐ বৈঠকের আয়োজন করা হয়।


    অনুষ্ঠানে প্রধানমন্ত্রী দেশের কয়েকটি প্রান্তে প্রবল বর্ষণের উল্লেখ করে বলেন, পরিস্থিতির ওপর নজর রাখার পাশাপাশি ক্ষতিগ্রস্ত জনসাধারণের কাছে সহায়তা পৌঁছে দেওয়ার জন্য কেন্দ্র রাজ্যগুলির সঙ্গে একযোগে কাজ করে চলেছে।


    শ্রী মোদী বলেন, একটি দরদী সরকার হিসাবে কেন্দ্রীয় সরকারের উদ্দেশ্যই হল সাধারণ মানুষের জীবনের দুঃখ-দুর্দশাকে লাঘব করে তাঁদের জীবনযাত্রাকে আরও সহজ করে তোলা। রবিবারের এই সমাবেশকে উত্তরপ্রদেশের রূপান্তর প্রচেষ্টারই একটি অঙ্গ বলে তিনি বর্ণনা করেন। প্রধানমন্ত্রী বলেন, প্রস্তাব পেশ থেকে শুরু করে শিলান্যাস অনুষ্ঠান – এই কাজগুলি মাত্র পাঁচ মাসের মধ্যেই যে গতিতে এগিয়ে গেছে, তা এক কথায় অভূতপূর্ব। এই সাফল্যের জন্য রাজ্য সরকারকে অভিনন্দন জানান তিনি। প্রধানমন্ত্রী বলেন, এই প্রকল্পগুলি রাজ্যের মাত্র কয়েকটি অংশের মধ্যেই সীমাবদ্ধ থাকবে না, বরং এক সুষম উন্নয়নের কাজে তা বিশেষভাবে সাহায্য করবে।


    উত্তরপ্রদেশ সরকারের নতুন কর্মসংস্কৃতির সপ্রশংস উল্লেখ করেন প্রধানমন্ত্রী। তিনি বলেন, রাজ্যের পরিবর্তিত বিনিয়োগ পরিস্থিতি কর্মসংস্থান, ব্যবসা-বাণিজ্য, পর্যাপ্ত বিদ্যুৎ সরবরাহ, ভালো রাস্তাঘাট নির্মাণ এবং সর্বোপরি এক উজ্জ্বল ভবিষ্যৎ গড়ে তোলার পথ প্রশস্ত করে তুলেছে। কারণ এই সমস্ত প্রকল্প থেকে একদিকে যেমন বহু নতুন নতুন কর্মসংস্থানের সুযোগ সৃষ্টি হবে, অন্যদিকে তেমনই সমাজের বিভিন্ন স্তরের মানুষ প্রকল্পগুলি থেকে নানাভাবে উপকৃতও হবেন। ‘ডিজিটাল ইন্ডিয়া’ এবং ‘মেক ইন ইন্ডিয়া’র মতো প্রধান প্রধান কর্মসূচিগুলি এই সমস্ত প্রকল্প রূপায়ণের ফলে বিশেষভাবে উৎসাহিত হবে বলে মনে করেন তিনি।


    শ্রী মোদী বলেন, দেশের পল্লী অঞ্চলে যে ৩ লক্ষ সাধারণ পরিষেবা কেন্দ্র গড়ে উঠেছে তা গ্রামের জীবনযাত্রার ক্ষেত্রে আমূল পরিবর্তন এনে দিয়েছে। এর মূলে রয়েছে এই পরিষেবা কেন্দ্রগুলির স্বচ্ছ ও দক্ষ পরিষেবা।


    প্রধানমন্ত্রী বলেন, সমস্ত রকম দ্বিধা-দ্বন্দ্ব দূর করে কেন্দ্রীয় সরকার এখন বিশেষভাবে জোর দিয়েছে সমাধান ও সমন্বয় প্রচেষ্টার ওপর। বিশ্বের দ্বিতীয় বৃহত্তম মোবাইল ফোন উৎপাদনকারী দেশ হল ভারত। অন্যদিকে, এই নির্মাণ তথা উৎপাদন শিল্পে এক অগ্রণী ভূমিকা পালন করছে উত্তরপ্রদেশ।


    প্রধানমন্ত্রীর মতে, পরিকাঠামো প্রকল্পগুলির কাজ সম্পূর্ণ হওয়ার সাথে সাথে ভারতে বাণিজ্যিক কাজকর্ম ক্রমান্বয়ে সহজতর হয়ে উঠবে এবং সার্বিকভাবে ব্যয়ের বোঝা বা মাত্রাও অনেকাংশেই হ্রাস পাবে। ডিজিটাল পদ্ধতিতে লেনদেনে উদ্যোগী হতে তিনি আহ্বান জানান ব্যবসায়ী ও শিল্পোদ্যোগীদের উদ্দেশে।


    দেশে বিদ্যুতের যোগান ব্যবস্থাকে আরও উন্নত করে তোলার লক্ষ্যে প্রয়োজনীয় পদক্ষেপ গ্রহণের কথা বলেন শ্রী নরেন্দ্র মোদী। দেশ যে ক্রমশঃ চিরাচরিত জ্বালানি থেকে পরিবেশ-বান্ধব জ্বালানি ব্যবহারের দিকে এগিয়ে চলেছে, একথা স্মরণ করিয়ে দিয়ে তিনি বলেন যে সৌরশক্তি তথা সৌর জ্বালানির একটি বিশেষ কেন্দ্র হয়ে উঠবে উত্তরপ্রদেশ। ভারতে জ্বালানি শক্তির ঘাটতি ২০১৩-১৪ আর্থিক বছরের ৪.২ শতাংশ থেকে বর্তমানে ১ শতাংশেরও নিচে নেমে এসেছে বলে জানান তিনি।


    প্রধানমন্ত্রী বলেন, নতুন ভারত গঠনের মূল দিশাই হল জন-অংশীদারিত্বের মাধ্যমে সাধারণ মানুষের আশা-আকাঙ্ক্ষার সঠিক ও বাস্তব রূপায়ণ।


    CG/SKD/DM/….

    
    
    (Release ID: 1540646) Visitor Counter : 4
    
    
      Read this release in: English