      পেট্রোলিয়ামওপ্রাকৃতিকগ্যাসমন্ত্রক

      ইন্ডিয়ান অয়েল পশ্চিমবঙ্গে প্রায় ১২ হাজার কোটি টাকা বিনিয়োগ করবে
      Posted On: 26 JUL 2018 12:30PM by PIB Kolkata


    কলকাতা, ২৫ জুলাই , ২০১৮


    রাষ্ট্রায়ত্ত ইন্ডিয়ান অয়েল কর্পোরেশন লিমিটেড (আইওসি) পশ্চিমবঙ্গে হলদিয়া তৈলধোধনাগার ও পাইপলাইন পরিকাঠামো ক্ষেত্রে ১১ হাজার ৯০০ কোটি টাকা বিনিয়োগ করতে চলেছে। আইওসি-র কার্যনির্বাহী নির্দেশক (কর্পোরেট কমিউনিকেশন ও ব্রান্ডিং) শ্রী সুবোধ ডাকওয়ালে সোমবার (২৩ জুলাই) এক সাংবাদিক সম্মেলনে একথা জানান। তিনি আরও বলেন, বর্তমানে দেশের প্রায় ১০ হাজার পেট্রোলপাম্প সৌরবিদ্যুৎ চালিত। চলতি অর্থবর্ষের শেষ নাগাদ আরও ৫ হাজার ৩০০টি পেট্রোলপাম্প সৌরবিদ্যুৎ চালিত হয়ে উঠতে চলেছে বলে তিনি জানান। ধীরে ধীরে সমস্ত পাম্পই সৌরবিদ্যুৎ চালিত হয়ে উঠবে।


    সাংবাদিক সম্মেলনে পশ্চিমবঙ্গ রাজ্য কার্যালয়ের প্রধান কার্যনির্বাহী নির্দেশক শ্রী দীপঙ্কর রায় বলেন, হলদিয়া তৈল শোধনাগারের বার্ষিক শোধন ক্ষমতা ৭.৫ মিলিয়ন মেট্রিক টন থেকে বাড়িয়ে ৮ মিলিয়ন মেট্রিক টন করা হয়েছে। এছাড়াও তৈলশোধনাগারটিকে ভারত স্টেজ-৬ হিসেবে রূপান্তরিত করা হবে। তিনি আরও জানান, আইওসি এই শোধনাগারে উন্নয়নে ৭ হাজার ৬০০ কোটি টাকা বিনিয়োগ করবে। এমনকি, দুর্গাপুর ও কল্যাণীতে রান্নার গ্যাসের সিলিন্ডার ভর্তি করার কেন্দ্রগুলিকে পাইপলাইন দিয়ে যুক্ত করা হবে। এই পাইপলাইন পারাদ্বীপ থেকে হলদিয়া মারফৎ নিয়ে আসা হবে।


    খড়গপুরে ১৬০ কোটি টাকা বিনিয়োগে রান্নার গ্যাস সিলিন্ডার ভর্তি একটি কেন্দ্র স্হাপনের জন্য জমি সংক্রান্ত বিষয়ে পশ্চিমবঙ্গ শিল্প উন্নয়ন নিগমের সঙ্গে কথাবার্তা চলছে বলেও শ্রী রায় জানান। জমির সংস্হান হলে এই প্রকল্পের কাজ ২০১৯-এর মার্চ নাগাদ শেষ হবার সম্ভাবনা রয়েছে। কল্যাণী বটলিং কেন্দ্রের তৃতীয় ইউনিটটি চালু হলে, রান্নার গ্যাস সিলিন্ডার ভর্তির দৈনিক ক্ষমতা ৬০ হাজার সিলিন্ডার থেকে বেড়ে এক লক্ষ হবে।


    শ্রী ডাকওয়ালে প্রধানমন্ত্রী উজ্জ্বলা যোজনা প্রসঙ্গে জানান, এই উদ্যোগে সারা দেশ জুড়ে দূষণমুক্ত, সুলভ ও পরিবেশ-বান্ধব জ্বালানির ওপর গুরুত্ব দেওয়া হচ্ছে।


    CG/BD /NS/…

    
    
    (Release ID: 1540188) Visitor Counter : 3