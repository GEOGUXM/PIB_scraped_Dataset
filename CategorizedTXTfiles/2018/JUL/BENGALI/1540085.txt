      নীতিআয়োগ

      বিকাশে আগ্রহী পিছিয়ে থাকা জেলাগুলির উন্নয়নে কর্পোরেট সামাজিক দায়বদ্ধতা তহবিল ব্যবহার
      Posted On: 25 JUL 2018 4:26PM by PIB Kolkata


    নয়াদিল্লি, ২৫ জুলাই, ২০১৮


    নীতি আয়োগ ও পাবলিক এন্টারপ্রাইজেস দপ্তরের যৌথ উদ্যোগে আয়োজিত এক বৈঠকে গতকাল (২৪শে জুলাই, ২০১৮) বিকাশে আগ্রহী পিছিয়ে থাকা জেলাগুলিতে উন্নয়নমূলক কাজে কেন্দ্রীয় সরকারি সংস্থাগুলির কর্পোরেট সামাজিক দায়বদ্ধতার খাতে তহবিল ব্যবহারের বিষয়ে আলোচনা হয়। দেশের পিছিয়ে থাকা ১১৭টি জেলা উন্নতির পথে চালনা করা কেন্দ্রীয় সরকারের একটি ফ্ল্যাগশিপ কর্মসূচি যা রাজ্য সরকারগুলির সংগে মিলিতভাবে নীতি আয়োগের তত্ত্বাবধানে রূপায়ণ করা হচ্ছে। এই জেলাগুলি স্বাস্থ্য, পুষ্টি, শিক্ষার নিরিখে পিছিয়ে রয়েছে। ২৪ জুলাই (মঙ্গলবার) আয়োজিত আলোচনাসভায় নীতি আয়োগের সিইও শ্রী অমিতাভ কান্ত, সরকারি উদ্যোগ দপ্তরের সচিব শ্রীমতী সীমা বহুগুনা, স্বাস্থ্য ও পরিবারকল্যাণ সচিব শ্রীমতী প্রীতি সুদন, স্কুলশিক্ষা ও সাক্ষরতা দপ্তরের সচিব শ্রীমতী রীনা রায় ও অন্যান্য উচ্চপদস্থ সরকারি আধিকারিকরা বৈঠকে অংশ নেন। আলোচনার মূল বিষয় হল কেন্দ্রীয় সরকারি সংস্থাগুলির কর্পোরেট সামাজিক দায়বদ্ধতার তহবিল জেলাগুলির প্রয়োজন অনুযায়ী, বিশেষ করে স্বাস্থ্য, পুষ্টি ও শিক্ষার খাতে বরাদ্দ করা। এর ফলে, ৩,২০০ কোটি টাকার অতিরিক্ত হিসেবে কর্পোরেটদের এই বিশেষ খাতের তহবিল ব্যবহার করা হলে লক্ষণীয় পরিবর্তন আসবে। সমাজ কল্যাণের তহবিল ব্যবহারের পন্থা স্থির করার বিষয়ে আলোচনা হয়।


    সভার মুখ্য বক্তা নীতি আয়োগের সিইও শ্রী অমিতাভ কান্ত ভাষণে বলেন, ভারতের মানবসম্পদকে কাজে লাগাতে মানব বিকাশের নিরিখে নিজ নিজে স্থানের উন্নতি ঘটাতে হবে। স্বাস্থ্য ও পরিবারকল্যাণ সচিব শ্রীমতী প্রীতি সুদন আয়ুষ্মান ভারত সহ স্বাস্থ্যক্ষেত্রের বিভিন্ন কর্মসূচিতে কর্পোরেটদের তহবিল ব্যবহারের সুপারিশ করেন। স্কুল, শিক্ষা ও সাক্ষরতা দপ্তরের সচিবও জানান যে, এই তহবিল প্রাথমিক ও উচ্চ প্রাথমিক বিদ্যালয়গুলির পরিকাঠামো উন্নয়নের কাজে লাগানো গেলে স্কুলছুটের হার কমবে। তিনি আরও জানান যে, মেয়েদের স্কুলছুটের হার কমাতে কর্পোরেট তহবিল কাজে লাগিয়ে বালিকাদের বাইসাইকেল প্রদান করা যেতে পারে। ওএনজিসি ও অয়েল ইন্ডিয়ার অধিকর্তারা তাঁদের সমাজ কল্যাণের কাজগুলি তুলে ধরেন। আলোচনার শেষ পর্বে বলা হয় যে, সরকারি সংস্থাগুলি জেলাশাসক ও কেন্দ্রের দায়িত্বপ্রাপ্ত আধিকারিকদের সঙ্গে যৌথভাবে পিছিয়ে থাকা জেলাগুলির উন্নয়নমূলক উদ্যোগের পরিকল্পনা স্থির করবে।


    CG/SC/DM/…

    
    
    (Release ID: 1540085) Visitor Counter : 4
    
    
      Read this release in: English