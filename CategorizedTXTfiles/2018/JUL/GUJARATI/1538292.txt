      માર્ગ પરિવહન અને રાજમાર્ગ મંત્રાલય

      સુરત શહેર માટે ‘રીંગરોડ’નું નિર્માણ કરવા ભારત સરકાર કરી રહી છે આયોજન : કેન્દ્રીય મંત્રીશ્રી મનસુખભાઇ માંડવિયા
      
      સુરત શહેનાં ‘રીંગરોડ’માં ખૂટતો ગોથાણ થી સચિનનો 27 કીમી માર્ગ અંદાજીત રૂ. 600 કરોડનાં ખર્ચે વિકસાવવામાં આવશે.
      
      ભારત સરકાર દ્વારા ‘ભારતમાલા’ પરિયોજના હેઠળ સુરત શહેર માટે અન્ય એક નવો ગ્રિનફીલ્ડ રીંગરોડ પણ બનાવાશે.
      Posted On: 10 JUL 2018 8:59PM by PIB Ahmedabad


    સુરત શહેરનાં વિકાસને વેગ આપવા તથા હાલ જે ટ્રાફિકનું ભારણ છે તેમા ઘટાડો કરવા સુરત શહેરનો રીંગરોડ બનાવવાનું આયોજન ભારત સરકાર દ્વારા કરવામા આવી રહ્યું હોવાની માહિતી ભારત સરકારનાં માનનીય કેન્દ્રીય માર્ગ પરિવહન અને રાજમાર્ગ, શિપિંગ, રસાયણ અને ખાતર રાજ્યમંત્રી શ્રી મનસુખભાઈ માંડવિયાએ આપી હતી.


    સુરત કલેક્ટર કચેરી ખાતે આ અંગે એક બેઠક રાખવામાં આવેલી હતી. જેમાં સુરત શહેરનાં પદાધિકારી ઉપરાંત ભારત સરકાર તથા ગુજરાત સરકારનાં ઉચ્ચ અધિકારીઓ ઉપસ્થિત રહ્યાં હતા. આ બેઠકમાં સુરત શહેરનો રીંગરોડ બનાવવા સંદર્ભે વિસ્તૃત ચર્ચા કરવામાં આવી હતી. સુરત શહેરનો રીંગ રોડ બનાવવા માટે હાલ સચિનથી ઇચ્છાપોર અને ઇચ્છાપોરથી ગોથાણ ઉપલબ્ધ છે , જ્યારે ગોથાણથી સચિનનો નવો માર્ગ અંદાજીત રૂ. 600 કરોડના ખર્ચે ભારત સરકાર દ્વારા બનાવવામાં આવશે, જેથી સુરત શહેરનો રીંગ રોડ પૂર્ણ થશે.


    આ ઉપરાંત સુરત શહેરથી અંદાજીત 15 કિમી દુર એક નવો ‘ ગ્રિનફીલ ’ રીંગરોડ બનાવવા માટે ભારત સરકાર દ્વારા ‘ ભારતમાલા ’ પરિયોજના હેઠળ સુરત શહેરની પસંદગી કરવામાં આવી છે , આ કામ અંગે ડી. પી. આર બનાવવાનું કામ ટૂંક સમયમાં હાથ ધરવામાં આવશે. ‘ ભારતમાલા ’ પરિયોજના હેઠળ ‘ રીંગરોડ ’ બનાવવા માટે ગુજરાતમાંથી એક માત્ર સુરત શહેરની પસંદગી કરવામાં આવી છે.


    આ અંગે પ્રતિક્રિયા આપતા મંત્રી શ્રી મનસુખભાઈ માંડવિયાએ જણાવ્યું હતુ કે , “ આ બંને રીંગ રોડનું નિર્માણ થતાં સુરતના વિકાસને ખૂબ મોટો વેગ મળશે તથા શહેરનાં ટ્રાફિકનું ભારણ પણ ઘટાડી શકાશે. આગામી 40 થી 50 વર્ષની જરૂરીયાતને ધ્યાનમાં રાખીને ભારત સરકાર દ્વારા આ રીંગ રોડનું નિર્માણ કરવામાં આવી રહ્યું છે. આ રીંગ રોડના નિર્માણથી સુરત શહેરની માળખાકીય સુવિધામાં ખૂબ મોટો ઉમેરો થશે તથા ઔધોગિક વિકાસની એક નવી દિશા ખુલશે.


    J.Khunt

    
    
    (Release ID: 1538292) Visitor Counter : 172