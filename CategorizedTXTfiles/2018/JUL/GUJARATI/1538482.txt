      ગૃહ મંત્રાલય

      સરહદી વિસ્તારમાં વસતાં લોકો અમારી વ્યૂહાત્મક સંપત્તિ છે : શ્રી રાજનાથ સિંહ
      સરહદી જિલ્લાઓમાં આદર્શ ગામડાંઓ વિકસાવવામાં આવશે
      
      ગૃહ મંત્રીએ સરહદી વિસ્તારનાં વિકાસ કાર્યક્રમની ઓનલાઇન મેનેજમેન્ટ સિસ્ટમ શરૂ કરી
      Posted On: 12 JUL 2018 3:20PM by PIB Ahmedabad


    નવી દિલ્હી, 1 2 જુલાઈ , 2018


    કેન્દ્રીય ગૃહ મંત્રી રાજનાથ સિંહે આજે અહીં સરહદી વિસ્તાર વિકાસ કાર્યક્રમ (બીએડીપી)નાં અમલીકરણ સાથે જોડાયેલા પ્રાદેશિક અને રાજ્ય સ્તરનાં અધિકારો સાથે ચર્ચાવિચારણા કરી હતી. આ ચર્ચાવિચારણા દરમિયાન બીએડીપીનાં અમલીકરણ સાથે સંબંધિત પ્રસ્તુત મુદ્દાઓ પર તથા તેને વધારે અસરકારક બનાવવા વિસ્તૃત વિચારણા થઈ હતી. શ્રી રાજનાથ સિંહે સરહદી વિસ્તારોમાં રહેતાં લોકો દેશની વ્યૂહાત્મક સંપત્તિ છે અને સરહદ પર સુરક્ષા વ્યવસ્થા જાળવી રાખવા માટે એક મહત્ત્વપૂર્ણ ઘટક છે એ વાત પર ભાર મૂક્યો હતો. તેમણે એ વાત પર પણ ભાર મૂક્યો હતો કે , સામાજિક અને આર્થિક માળખાગત વિકાસ માટે તમામ પ્રયાસ કરવામાં આવે , જેથી આ લોકો સરહદ સ્થિત ગામડામાં જ રહે એવી સુનિશ્ચિતતા કરી શકાય. તેમણે ઉલ્લેખ કર્યો હતો કે , સરકાર સરહદી વિસ્તારોમાં રહેતાં આ લોકોની સામાજિક અને આર્થિક સુખસુવિધાઓ વધારવા અને તેમને જોડાણ , પીવાનું સ્વચ્છ પાણી , શાળાઓ , હોસ્પિટલો અને અન્ય સુવિધાઓ આપવાની બાબતોને સર્વોચ્ચ પ્રાથમિકતાઓ આપે છે , જેથી તેમનાં જીવનમાં સ્થિરતા આવશે. તેમણે બીએડીપી હેઠળ સરહદી વિસ્તારનાં વિકાસ કાર્યક્રમ અંતર્ગત માળખાગત અને વિકાસલક્ષી પ્રવૃત્તિઓને વધારવા રાજ્યોને કેન્દ્રની સતત સહાયનું આશ્વાસન પણ આપ્યું હતું.


    આ કાર્યક્રમ અંતર્ગત ખર્ચને 2015-16 નાં રૂ. 900 કરોડથી વધારીને 2017-18 માં રૂ. 1100 કરોડ કરવામાં આવ્યો છે. સરહદ પર સ્થિત ગામડાનાં વિસ્તૃત અને સંપૂર્ણ વિકાસ માટે 61 આદર્શ ગામ વિકસિત કરવાનો લક્ષ્યાંક નિર્ધારિત કરવામાં આવ્યો છે , જે માટે રાજ્ય સરકારોને રૂ. 126 કરોડનું ભંડોળ આપવામાં આવ્યું છે. જરૂરિયાત મુજબ વધારે રકમ પણ ફાળવવામાં આવશે. દરેક આદર્શ ગામમાં પ્રાથમિક આરોગ્ય કેન્દ્ર , પ્રાથમિક શિક્ષણ , સામુદાયિક કેન્દ્ર , સંપર્ક સુવિધાઓ , જોડાણ , પીવાનું પાણી વગેરે જેવી તમામ મૂળભૂત સુવિધાઓ સુલભ કરાવવામાં આવશે , જેથી સરહદી વિસ્તારોમાં જીવનમાં સ્થિરતા આવે.


    આ પ્રસંગે શ્રી રાજનાથ સિંહે સરહદી વિસ્તારનાં વિકાસ કાર્યક્રમ અંતર્ગત વિવિધ યોજનાઓનાં શ્રેષ્ઠ આયોજન , નિરીક્ષણ અને અમલીકરણ માટે બીડીપી ઓનલાઇન મેનેજમેન્ટ સિસ્ટમની શરૂઆત કરી હતી. સરહદી રાજ્યો પોતપોતાની વાર્ષિક કાર્યયોજનાઓ ઓનલાઇન રજૂ કરી શકે છે અને તેમને ગૃહ મંત્રાલય પાસેથી ઇલેક્ટ્રોનિક પદ્ધતિમાં મંજૂરી મળી જશે , જેથી મંજૂરીની પ્રક્રિયામાં પારદર્શકતા આવશે તથા આયોજન અને અમલની ગુણવત્તામાં સુધારો થશે.


    સરહદી વિસ્તારોનાં વિકાસ કાર્યક્રમ અંતર્ગત આંતરરાષ્ટ્રીય સરહદથી 50 કિલોમીટરની અંદર રહેતાં લોકો પર ધ્યાન કેન્દ્રિત કરીને સીમાવર્તી જનસંખ્યાની વિશેષ વિકાસલક્ષી જરૂરિયાતો પૂર્ણ કરવા 17 રાજ્યોનાં 111 સરહદી જિલ્લાઓને સામેલ કરવામાં આવ્યાં છે. 1986-87 થી શરૂ થયેલા આ કાર્યક્રમ માટે કુલ રૂ. 13,400 કરોડની રકમ આપવામાં આવી છે. તમામ 17 રાજ્યોનાં વરિષ્ઠ અધિકારીઓ અને 25 સરહદી જિલ્લાઓનાં જિલ્લાધિકારીઓએ આ કાર્યક્રમમાં ભાગ લીધો હતો. સરહદી વિસ્તારોનાં વિકાસ કાર્યક્રમ અંતર્ગત મુખ્ય સિદ્ધિઓ પર પ્રકાશ પાડવા અને સરહદી વિસ્તારોમાં રહેતાં લોકોનાં જીવનની ગુણવત્તા સુધારવા માટે સરકારે કરેલા ઉપાયોનો ઉલ્લેખ કરવા અરૂણાચલ પ્રદેશ , જમ્મુ-કાશ્મીર , ત્રિપુરા , ઉત્તરપ્રદેશ અને પશ્ચિમ બંગાળની રાજ્ય સરકારોએ પોતપોતાની રજૂઆતો કરી હતી. શ્રી રાજનાથ સિંહે લગભગ એ 25 જિલ્લાધિકારીઓ સાથે વાતચીત કરી હતી , જેમણે ખાસ કરીને પોતાનાં જિલ્લાઓ સાથે સંબંધિત પ્રસ્તુત મુદ્દાઓ ઉઠાવ્યાં હતાં.


    આ ચર્ચાવિચારણા દરમિયાન રાજ્ય કક્ષાનાં કેન્દ્રીય ગૃહ મંત્રી શ્રી હંસરાજ ગંગારામ આહિર અને શ્રી કિરણ રિજિજૂ , કેન્દ્રીય ગૃહ સચિવ શ્રી રાજીવ ગૌબા અને વિશેષ સચિવ (બોર્ડર મેનેજમેન્ટ) શ્રી બી આર શર્મા પણ ઉપસ્થિત હતાં.


    NP/J.Khunt/GP ક્રમાંક : 26 4

    
    
    (Release ID: 1538482) Visitor Counter : 57
    
    
      Read this release in: English , Hindi , Bengali