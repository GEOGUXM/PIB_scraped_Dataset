      प्रधानमंत्री कार्यालय

      प्रधानमंत्री ने वीडियो काँफ्रेसिंग के माध्यम से सौराष्ट्र पटेल सांस्कृतिक समाज के अंतर्राष्ट्रीय सम्मेलन को संबोधित किया
      Posted On: 06 JUL 2018 5:46PM by PIB Delhi


    प्रधानमंत्री श्री नरेन्द्र मोदी ने आज वीडियो काँफ्रेसिंग के माध्यम से सौराष्ट्र पटेल सांस्कृतिक समाज के 8वें अंतर्राष्ट्रीय सम्मेलन को संबोधित किया। सौराष्ट्र पटेल सांस्कृतिक समाज का अंतर्राष्ट्रीय सम्मेलन इस वर्ष अमेरीका के कैलीफोर्निया में हो रहा है।


    प्रधानमंत्री ने प्रवासी भारतीयों विशेषकर सौराष्ट्र पटेल समुदाय के प्रयासों की सराहना करते हुए कहा कि प्रवासी भारतीयों ने हमेशा भारत को गौरवशाली बनाया है। उन्होंने कहा कि प्रवासी भारतीयों के प्रयास से सभी जगह भारतीय पासपोर्ट के प्रति सम्मान सुनिश्चित हुआ है।


    प्रधानमंत्री ने कहा कि स्वच्छ भारत जैसी सरकार की विभिन्न योजनाओं से देश में पर्यटन को प्रोत्साहन मिला है। उन्होंने प्रवासी भारतीय समुदाय से कम से कम पांच विदेशी परिवारों को प्रतिवर्ष भारत दर्शन के लिए प्रेरित करने की अपील की। इससे एक भारत, श्रेष्ठ भारत अभियान के उद्देश्य को पूरा करने का नया मार्ग प्रशस्त हो सकता है और भारत के पर्यटन विकास को बढ़ावा मिलेगा। प्रधानमंत्री ने बताया कि किस तरह प्रवासी भारतीय महात्मा गांधी के स्वच्छ भारत के सपने को सफल बनाने में योगदान कर सकते हैं।


    प्रधानमंत्री ने कहा कि भारत 2 अक्टूबर से महात्मा गांधी की 150वीं जयंती मनाएगा। उन्होंने कहा कि भारत के लौह पुरुष सरदार वल्लभ भाई पटेल के नाम पर नर्मदा नदी पर विशाल प्रतिमा बनाई जा रही है और इसका कार्य 31 अक्टूबर, 2018 को पूरा हो जाएगा। यह एकता प्रतिमा विश्व की सबसे ऊंची प्रतिमा होगी।


    समारोह को संबोधित करते हुए श्री नरेन्द्र मोदी ने कहा कि अब विश्व में भारत को चकमते सितारे के रूप में देखा जाता है। उन्होंने कहा कि आज भारत तेजी से बढ़ती अर्थव्यवस्था तथा ईमानदार, पारदर्शी शासन व्यवस्था के साथ जुड़ा है। जीएसटी जैसे कार्यक्रम तथा भ्रष्टाचार के मामले में कठोर कार्रवाई से लोगों को ईमानदारी से व्यवसाय करने में मदद मिली है। उन्होने कहा कि इन कार्यक्रमों का परिणाम यह हुआ है कि पिछले 4 वर्षों में कारोबारी सहजता की रैंकिंग में भारत ने 42 स्थानों की छलांग लगाई है।


    प्रधानमंत्री ने प्रवासी भारतीय समुदाय से नया भारत बनाने के सपने की दिशा में काम करने की अपील की।


    ***


    वीके/एएम/एकेजी/सीएस-9345


    

    
    (Release ID: 1538034) Visitor Counter : 224