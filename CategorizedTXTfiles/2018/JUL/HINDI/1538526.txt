      प्रधानमंत्री कार्यालय

      नोएडा, उत्तर प्रदेश में सैमसंग मोबाइल मैन्युफैक्चरिंग इकाई के उद्घाटन के अवसर पर प्रधानमंत्री के भाषण का मूल पाठ
      Posted On: 09 JUL 2018 8:25PM by PIB Delhi


    राष्ट्रपति और मेरे मित्र श्रीमान Moon Jae–in जी, सैमसंग के वाइस चेयरमैन Jay Y. Lee, कोरिया और भारत के प्रतिनिधिगण और उपस्थित सभी मानुभव ।


    अपने मित्र प्रेजिडेंट Moon के साथ नोएडा में बनी सैमसंग की इस फैक्ट्री में आना मेरे लिए बहुत सुखद अनुभव है। मोबाइल मैन्यूफैक्चरिंग की नई यूनिट भारत के साथ ही ये उत्तर प्रदेश और नोएडा के लिए भी गर्व का विषय है। इस नई यूनिट के लिए सैमसंग की पूरी टीम को बहुत-बहुत बधाई देता हूँ शुभकामनाएं देता हूँ ।


    साथियों, भारत को मैन्यूफैक्चरिंग का वैश्विक हब बनाने की दिशा में आज का यह अवसर बहुत ही विशेष है। 5 हज़ार करोड़ रुपए का ये निवेश ना सिर्फ सैमसंग के भारत में व्यापारिक रिश्तों को मजबूत बनाएगा, बल्कि भारत और कोरिया के संबंधों के लिए भी अहम सिद्ध होगा। सैमसंग का ग्लोबल आर एंड डी हब भारत में है, और अब ये मैन्यूफैक्चरिंग फैसिलिटी भी हमारा गौरव बढ़ाएगी।


    साथियों, जब भी बिजनेस कम्यूनिटी के लोगों से मेरी बातचीत होती है तो एक बात मैं अक्सर कहता हूं। भारत में शायद ही ऐसा कोई मिडिल क्लास घर हो जहां कम से कम एक कोरियाई प्रोडक्ट वहां नज़र ना आए । निश्चित तौर पर भारतीय लोगों के जीवन में सैमसंग ने अपना विशेष स्थान बनाया है। खासतौर पर आपके फोन, तेज़ी से बढ़ रहे स्मार्ट फोन मार्केट में आज वर्ल्ड लीडर हैं। सैमसंग की लीडरशिप से जब भी मेरी बात हुई है तो हमेशा मैंने उन्हें भारत में मैन्यूफैक्चरिंग के लिए प्रोत्साहित किया है। आज नोएडा में हो रहा ये आयोजन इसी का एक प्रतिबिंब है। आज डिजिटल टेक्नोलॉजी सामान्य नागरिक के जीवन को सरल बनाने में अहम भूमिका निभा रही है। आज भारत में लगभग 40 करोड़ स्मार्टफोन उपयोग में है, 32 करोड़ लोग ब्रॉडबैंड इस्तेमाल कर रहे हैं, बहुत कम दर पर इंटरनेट डेटा उपलब्ध है, देश की एक लाख से अधिक ग्राम पंचायतों तक फाइबर नेटवर्क पहुंच चुका है। ये सारी बातें, देश में हो रही डिजिटल क्रांति का संकेत हैं।


    साथियों, सस्ते मोबाइल फोन, तेज़ इंटरनेट, सस्ते डेटा के चलते आज फास्ट और ट्रांसपेरेंट सर्विस डिलीवरी सुनिश्चित हुई है। बिजली – पानी का बिल भरना हो, स्कूल-कॉलेज में एडमिशन हो, प्रोविडेंट फण्ड हो या पेंशन, लगभग हर सुविधा ऑनलाइन मिल रही है। देशभर में फैले लगभग 3 लाख कॉमन सर्विस सेंटर गांव वालों की सेवा में काम कर रहे हैं। तो शहरों में फ्री Wi Fi हॉटस्पॉट गरीब, मध्यम वर्गीय युवाओं की आकांक्षाओं को नई उड़ान दे रहे हैं।


    इतना ही नहीं GeM यानी Government e Market के जरिए सरकार अब सीधे Producers से सामान की खरीदारी कर रही है। इससे मीडियम और स्मॉल Entrepreneurs को भी लाभ हुआ है तो सरकारी खरीदारी में ट्रांसपेरेंसी भी बढ़ी है।


    साथियों, आज डिजिटल ट्रांसक्शन निरंतर बढ़ रहा है। भीम App और Rupay कार्ड से ट्रांजेक्शन बहुत ही आसान हुआ है। जून महीने में ही लगभग 41 हज़ार करोड़ का लेनदेन BHIM App से हुआ है। आज BHIM और RuPay को लेकर देश ही नहीं दुनिया भर में उत्सुकता है। कुछ दिन पहले सिंगापुर में भी इन दो सुविधाओं को लॉन्च करने का अवसर मुझे मिला। ऐसे में आज हो रहा ये आयोजन भारत के नागरिकों के एम्पावरमेंट में योगदान तो देगा ही, Make In India की मुहिम को भी गति देगा।


    साथियों, Make in India के प्रति हमारा आग्रह सिर्फ एक इकोनॉमिक पॉलिसी का हिस्सा भर नहीं है, बल्कि ये कोरिया जैसे हमारे मित्र देशों के साथ रिश्तों का संकल्प भी है। ये सैमसंग जैसे ट्रस्टेड ब्रांड को नए अवसर देने के साथ ही दुनिया के हर उस कारोबारी को खुला आमंत्रण है जो न्यू इंडिया के नए और ट्रांसपेरेंट बिज़नेस कल्चर का लाभ उठाना चाहता है। भारत की बढ़ती हुई अर्थव्यवस्था और बढ़ता हुआ Neo मिडिल क्लास निवेश की असीम संभावनाओं से भरा हुआ है। मुझे प्रसन्नता है कि इस इनिशिएटिव को आज दुनियाभर से स्वागत हो रहा है, सहयोग मिल रहा है। मोबाइल फोन मैन्यूफैक्चरिंग की अगर बात करें तो आज भारत दुनिया में दूसरे नंबर पर पहुंच गया है। बीते चार वर्षों में फैक्ट्रियों की संख्या, मोबाइल फोन बनाने वाले फैक्ट्रियों की संख्या 2 से बढ़कर 120 हो गई हैं, और खुशी की बात है जिसमें से 50 से अधिक तो यहां नोएडा में ही हैं। इससे 4 लाख से अधिक नौजवानों को सीधा रोजगार मिला है। रोज़गार निर्माण में भी सैमसंग की अग्रणी भूमिका रही है। पूरे देश में लगभग 70 हज़ार लोगों को आपने सीधा रोजगार दिया है, जिसमें से लगभग 5 हज़ार यहीं नोएडा में है। इस नए प्लांट से एक हज़ार और लोगों को रोज़गार मिलने वाला है। मुझे बताया गया है कि यहां बनी ये यूनिट कंपनी की सबसे बड़ी मोबाइल फोन मैन्यूफैक्चरिंग यूनिट होगी। यहां हर महीने लगभग 1 करोड़ फोन बनेंगे। महत्वपूर्ण ये भी है कि यहां जो भी प्रोडक्शन होगा उसका 30 प्रतिशत एक्सपोर्ट होगा, दुनिया के अलग अलग देशो में जायेगा । निश्चित तौर पर इससे ग्लोबल मार्केट में आपकी स्थिति और मजबूत होगी। यानी कोरिया की टेक्नोलॉजी और भारत के मैन्यूफैक्चर और सॉफ्टवेयर सपोर्ट से दुनिया के लिए हम बेहतरीन प्रोडक्ट तैयार करेंगे। यही हम दोनों देशों की ताकत है और यही हमारा साझा विजन है।


    एक बार फिर सैमसंग की पूरी टीम को बहुत-बहुत बधाई देता हूं, अनेक अनेक और शुभकामनाएं देता हूं । आपने मुझे आज यहां आमंत्रित किया, इस अवसर का हिस्सा बनाया, इसके लिए बहुत-बहुत धन्यवाद।


    ****


    अतुल कुमार तिवारी / कंचन पतियाल


    

    
    (Release ID: 1538526) Visitor Counter : 60