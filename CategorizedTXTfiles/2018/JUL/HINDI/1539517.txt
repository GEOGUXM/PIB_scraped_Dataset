      पोत परिवहन मंत्रालय

      वाराणसी में गंगा पर मल्‍टी मोडल टर्मिनल का निर्माण कार्य जल्‍द ही पूरा होगा
      
      जल मार्ग विकास परियोजना के तहत भारतीय अंतर्देशीय जलमार्ग प्राधिकरण इस टर्मिनल का निर्माण कर रहा है
      
      आईडब्‍ल्‍यूएआई नेपाल में अंतर्देशीय जलमार्गों के विकास में सहयोग करेगा

      Posted On: 20 JUL 2018 6:31PM by PIB Delhi

    जल मार्ग विकास परियोजना के तहत भारतीय अंतर्देशीय जल मार्ग प्राधिकरण द्वारा वाराणसी में 169.59 करोड़ रुपये की लागत से बनाए जा रहे मल्‍टी मोडल टर्मिनल (एमएमटी) का निर्माण कार्य इसी वर्ष नवम्‍बर तक पूरा हो जाएगा। यह टर्मिनल इस परियोजना के लिए एक प्रमुख उपलब्धि होगी। साहिबगंज में 280.90 करोड़ रुपये की लागत से बनाए जा रहे एमएमटी का निर्माण कार्य मई, 2019 तक पूरा हो जाएगा, जबकि हल्दिया में 517.36 करोड़ रुपये की लागत से बनाए जा रहे एमएमटी का निर्माण कार्य दिसंबर, 2019 तक पूरा हो जाएगा। इसके अलावा, फरक्‍का में 359.20 करोड़ रुपये की लागत से बनाए जा रहे अत्‍याधुनिक नौवहन अवरोध (नैविगेशनल लॉक) का निर्माण कार्य जून, 2019 तक पूरा हो जाएगा। इस नदी के फरक्‍का-कहलगांव खंड पर तलकर्षण (ड्रेजिंग) के रख-रखाव के लिए 150 करोड़ रुपये का ठेका अप्रैल, 2018 में दिया गया था और इस पर काम शुरू हो गया है। उत्‍तर प्रदेश के गाजीपुर और बिहार के कालूघाट में राष्‍ट्रीय जलमार्ग-1 पर दो इंटर-मोडल टर्मिनलों (आईएमटी) के निर्माण कार्य का ठेका इसी वर्ष दिया जाएगा।


    जल मार्ग विकास विश्‍व बैंक से सहायता प्राप्‍त परियोजना है। राष्‍ट्रीय जलमार्ग-1 (गंगा नदी) पर 5369 करोड़ रुपये की लागत वाली इस परियोजना का उद्देश्‍य नदी के वाराणसी-हल्दिया खंड पर नौवहन क्षमता बढ़ाना है, ताकि कम से कम 1500-2000 टन के जहाजों का वाणिज्यिक नौवहन संभव हो सके। इस परियोजना के तहत वाराणसी, साहिबगंज एवं हल्दिया में मल्‍टी-मोडल टर्मिनलों का निर्माण/स्‍थापना, आईएमटी, नौवहन अवरोध, नदी सूचना प्रणाली, जहाज मरम्‍मत एवं रख-रखाव सुविधाएं इत्‍यादि शामिल हैं।


    ***


    वीके/आरआरएस/वाईबी- 9535


    

    
    (Release ID: 1539517) Visitor Counter : 141