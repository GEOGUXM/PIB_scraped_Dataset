      कृषि एवं किसान कल्‍याण मंत्रालय

      कृषि वस्तुओं की खरीद और बिक्री की नवीनतम स्थिति
      
      सरकार ने नैफेड को चने के स्‍टॉक का निपटारा करने का निर्देश दिया है
      
      Posted On: 24 JUL 2018 7:49PM by PIB Delhi


    चने की बाजार दर अब एमएसपी (न्‍यूनतम समर्थन मूल्‍य) के स्‍तर के आसपास पहुंच गई है। इसे ध्‍यान में रखते हुए सरकार ने भारतीय राष्ट्रीय कृषि सहकारी विपणन संघ (नैफेड) को चने के स्‍टॉक का निपटारा शुरू करने का निर्देश दिया है। सरसों के मामले में नैफेड को यह निर्देश दिया गया है कि वह बाजार दरों और बुवाई क्षेत्र अथवा रकबे के आधार पर तीन दिनों के भीतर एक प्रस्‍ताव पेश करे। उड़द का रकबा पिछले साल के रकबे से कुछ कम है। यही कारण है कि नैफेड को अगले 15 दिनों तक उड़द के स्‍टॉक का परिसमापन न करने और एक पखवाड़े के बाद बुवाई क्षेत्र और बाजार दरों के आधार पर इसके निपटारे की समीक्षा करने का निर्देश दिया गया था। यह पाया गया था कि आगामी खरीफ विपणन सीजन 2018 में खरीद कार्य का सफल कार्यान्‍वयन खरीदी गई वस्‍तुओं अथवा जिंसों के निपटारे और आगामी सीजन के लिए गोदामों को खाली रखने पर निर्भर करता है। मंत्रालय द्वारा यह निर्देश दिया गया है कि पुराने स्‍टॉक का निपटारा फीफो (पहले आओ, पहले जाओ) के आधार पर किया जाए। यह विशेषकर मध्‍य प्रदेश में तूर या अरहर, मूंगफली और ग्रीष्‍मकालीन मूंग एवं उड़द का निपटारा करने की दृष्टि से महत्‍वपूर्ण है। इसी तरह यह संग्रहीत वस्‍तुओं अथवा जिंसों की उच्‍च गुणवत्ता को बनाए रखने की दृष्टि से भी महत्‍वपूर्ण है।


    ***


    वीके/आरआरएस/वीके– 95 98


    

    
    (Release ID: 1539976) Visitor Counter : 219