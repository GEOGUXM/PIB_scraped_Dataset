      इलेक्ट्रानिक्स एवं आईटी मंत्रालय

      ‘सीएससी’ का प्रबंधन कर रहे तीन लाख ग्रामीण स्‍तरीय उद्यमियों की सेवाएं बैंकिंग कॉरस्‍पोंडेंट के रूप में ली जाएंगी
      Posted On: 04 JUL 2018 6:46PM by PIB Delhi


    इलेक्‍ट्रॉनिक्‍स एवं सूचना प्रौद्योगिकी (आईटी) मंत्रालय के अधीनस्‍थ एक विशेष उद्देश्‍य कंपनी ‘सीएससी एसपीवी’ ने एचडीएफसी बैंक के साथ एक समझौता किया है, ताकि साझा सेवा केन्‍द्रों (कॉमन सर्विस सेंटर) का प्रबंधन कर रहे इसके 3 लाख ग्रामीण स्‍तरीय उद्यमी (वीएलई) एचडीएफसी बैंक के बैंकिंग कॉरस्‍पोंडेंट के रूप में अपना परिचालन कर सकें। इस समझौते पर एचडीएफसी के चेयरमैन एवं प्रबंध निदेशक श्री आदित्‍य पुरी और सीएससी एसपीवी के सीईओ डॉ. दिनेश कुमार त्‍यागी ने आज नई दिल्‍ली स्थित इलेक्‍ट्रॉनिक्‍स एवं आईटी मंत्रालय में माननीय इलेक्‍ट्रॉनिक्‍स एवं आईटी मंत्री श्री रविशंकर प्रसाद की मौजूदगी में हस्‍ताक्षर किए।


    सीएससी के वीएलई इस समझौते के तहत एचडीएफसी बैंक के बैंकिंग कॉरस्‍पोंडेंट के रूप में काम करेंगे और वित्तीय समावेश को बढ़ावा देने तथा बैंकिंग सेवाओं को ग्रामीण क्षेत्रों में और सुगम्‍य बनाने की सरकारी पहल को व्‍यापक सहयोग प्रदान करेंगे। इस समझौते के एक ‘गेम चेंजर’ साबित होने की आशा है क्‍योंकि यह विभिन्‍न योजनाओं के तहत प्रत्‍यक्ष लाभ हस्‍तांतरण (डीबीटी) सुनिश्चित करने के सरकारी उद्देश्‍यों की प्राप्ति में महत्‍वपूर्ण योगदान देगा। इस पहल से विशेषकर महिलाएं, वरिष्‍ठ नागरिक एवं दिव्‍यांगजन लाभान्वित होंगे। इससे मनरेगा के साथ-साथ विभिन्‍न सामाजिक कल्‍याण योजनाओं के भुगतान जैसी सरकारी हकदारी को जमा एवं निकासी करने में सुविधा होगी। विधवा पेंशन, दिव्‍यांग एवं वृद्धावस्‍था पेंशन इत्‍यादि इन सामाजिक कल्‍याण योजनाओं में शामिल हैं।


    भारत की डिजिटल कामयाबी में साथ देने के लिए एचडीएफसी के सीईओ श्री पुरी को बधाई देते हुए श्री रविशंकर प्रसाद ने कहा कि यह पहल एक गेम चेंजर है और यह वित्तीय समावेश सुनिश्चित करने संबंधी सरकारी उद्देश्‍यों की प्राप्ति और डिजिटल इंडिया की सफलता गाथा में उल्‍लेखनीय योगदान देगा।


    कॉमन सर्विस सेंटर (सीएससी) योजना भारत सरकार के इलेक्‍ट्रॉनिक्‍स एवं सूचना प्रौद्योगिकी मंत्रालय की ‘डिजिटल इंडिया’ पहल का एक अभिन्‍न अंग है। वर्तमान में देशभर में लगभग 3 लाख वीएलई अपना परिचालन कर रहे हैं जिनमें से 2.10 लाख ग्राम पंचायत स्‍तर पर कार्यरत हैं।


    ***


    वीके/एएम/आरआरएस/वीके-9317


    

    
    (Release ID: 1537721) Visitor Counter : 83