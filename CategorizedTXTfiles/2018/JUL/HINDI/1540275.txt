      शिक्षा मंत्रालय

      राष्ट्रीय परीक्षा एजेंसी साल में दो बार जेईई (मेन) और नीट परीक्षा का आयोजन करेगी
      Posted On: 26 JUL 2018 3:33PM by PIB Delhi


      बजट घोषणा 2017-18 के अनुपालन में 10 नवंबर, 2017 को आयोजित केन्द्रीय मंत्रिमंडल की बैठक में एक स्वायत्तशासी संस्था के तौर पर राष्ट्रीय परीक्षा एजेंसी (एनटीए) के गठन को मंजूरी दी गई थी। इसका उद्देश्य उच्च शिक्षा संस्थानों में प्रवेश परीक्षाओं का आयोजन करना है। एनटीए, उम्मीदवारों को पर्याप्त अवसर प्रदान करने के लिए साल में दो बार जेईई (मेन) और राष्ट्रीय पात्रता व प्रवेश परीक्षा (नीट) -यूजी परीक्षाओं का आयोजन करेगी।


      सभी प्रवेश परीक्षाएं कम्प्यूटर आधारित होंगी, जिनके लिए परीक्षा अभ्यास केन्द्रों का एक नेटवर्क बनाया जाएगा, खासतौर से ग्रामीण इलाकों के अभ्यर्थियों के लिए। इस तरह उन्हें कम्प्यूटर आधारित परीक्षाओं से परिचित होने का पर्याप्त अवसर प्राप्त होगा। इस उद्देश्य के लिए कम्प्यूटर प्रयोगशालाओं की सुविधा वाले स्कूलों और इंजीनियरिंग कॉलेजों को चिह्न्ति किया जाएगा, जिनका अभ्यर्थी निशुल्क प्रयोग कर सकते हैं।


      भारत सरकार के संबंधित मंत्रालयों / विभागों तथा केन्द्र और राज्य सरकारों के अन्य हितधारकों के साथ एक सितंबर, 2017 को बुलाई गई कार्यशाला में गहन चर्चा की गई थी। अंतिम निर्णय और समयसारिणी की जल्द घोषणा की जाएगी।


      यह सूचना आज राज्यसभा में मानव संसाधन विकास राज्य मंत्री डॉ सत्य पाल सिंह ने एक प्रश्न के लिखित उत्तर में दी।


      ***


      वी के /एएम/एकेपी/एमएस - 9 632
    

    
    (Release ID: 1540275) Visitor Counter : 62
    
    
      Read this release in: English , Tamil