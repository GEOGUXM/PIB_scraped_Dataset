      कार्मिक, लोक शिकायत एवं पेंशन मंत्रालय

      उधमपुर में विशेष सुविधाओं से युक्त सेना अस्पताल का शुभारंभ होगा: डॉ जितेंद्र सिंह
      Posted On: 27 JUL 2018 7:11PM by PIB Delhi


    जम्मू-कश्मीर के उधमपुर में जल्द ही विशेष सुविधाओं से युक्त सेना के एक अस्पताल का शुभारंभ होगा। इस अस्पताल में अत्याधुनिक स्वास्थ्य सुविधाओं के साथ-साथ डीएम और एमसीएच प्रशिक्षित अति विशेषज्ञ चिकित्सक अपनी सेवाएँ प्रदान करेंगे। केन्‍द्रीय पूर्वोत्‍तर क्षेत्र विकास , प्रधानमंत्री कार्यालय , कार्मिक , जन शिकायत , पेंशन , परमाणु ऊर्जा और अंतरिक्ष राज्‍य मंत्री (स्‍वतंत्र प्रभार) डा. जितेन्‍द्र सिंह ने आज इसकी जानकारी देते हुए कहा कि अपेक्षित कार्यक्रम के अनुसार , इस अस्पताल के अगले वर्ष के शुरू में प्रारंभ होने की संभावना है , लेकिन उन्होंने व्यक्तिगत रूप से रक्षा मंत्री, श्रीमती निर्मला सीतारमण को पत्र लिखते हुए इस परियोजना में तेजी लाने के प्रयास का अनुरोध किया है ताकि अस्पताल पूरा करने की संभावित तिथि को निश्चित समय से पहले करते हुए इस अस्पताल के संचालन को इस वर्ष के अंत तक सुनिश्चित किया जा सके।


    इससे पहले दिन में, सशस्त्र बल चिकित्सा सेवा (एएफएमएस) के महानिदेशक , लेफ्टिनेंट जनरल बिपिन पुरी ने डॉ जितेंद्र सिंह से भेंट की और उन्हें उधमपुर में उत्तरी कमान के तहत आने वाले इस विशेष सुविधाओं से युक्त अस्पताल की अद्यतन स्थिति के बारे में विस्तृत जानकारी दी।


    डॉ जितेंद्र सिंह ने कहा कि उधमपुर में नया सुपर स्पेशलिटी आर्मी हॉस्पिटल पूरे क्षेत्र के लिए एक बड़ी स्वास्थ्य देखभाल संपदा साबित होगा। उन्होंने कहा कि इस अस्पताल के माध्यम से एक ओर इस क्षेत्र में बड़ी संख्या में तैनात सशस्त्र बल कर्मियों और उनके परिवारों को शीघ्र और उच्च गुणवत्तायुक्त उपचार मिलेगा , तो वहीं दूसरी ओर डोडा जिले के पहाड़ी इलाकों में बसी नागरिक आबादी के एक बहुत बड़े हिस्से के रूप में शामिल हजारों भूतपूर्व सैनिकों और उनके परिवारजनों को एक लागत प्रभावी और विश्वसनीय उपचार विकल्प भी मिलेगा।


    डॉ जितेंद्र सिंह ने इस क्षेत्र में आर्मी मेडिकल कोर (एएमसी) द्वारा लगाए गए कई स्वास्थ्य देखभाल शिविरों के माध्यम से बेहतर स्वास्थ्य सुविधाएं प्रदान किए जाने के लिए उनकी सराहना की। उन्होंने विशेष तौर पर हाल ही में भद्रवाड़ा में आयोजित दो दिवसीय बहु-विशिष्ट चिकित्सा शिविर की सराहना की , जहां देश भर से एएमसी के विशेषज्ञ चिकित्सकों ने अपनी सेवाएं प्रदान की थी और 10,000 से अधिक मरीजों ने इस अवसर का लाभ उठाया।


    डॉ जितेंद्र सिंह ने कहा कि राष्ट्रीय नदी पुनर्जीवन परियोजना (एनआरआरपी) के साथ उत्तर भारत की पहली नदी के रूप में देविका नदी की सफाई और पुनर्निर्माण के साथ ही , उधमपुर में पहला रेडियो स्टेशन भी इस वर्ष के अंत तक कार्य प्रारंभ कर देगा। उन्होंने कहा कि जिले में हाल ही में हुए महत्वपूर्ण कार्यों में विशेष सुविधाओं से युक्त सेना का यह अस्पताल एक और मील का पत्थर साबित होगा।


    ****


    वीके/एसएस/एमएस – 9655


    


    

    
    (Release ID: 1540495) Visitor Counter : 76