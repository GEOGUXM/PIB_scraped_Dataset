      खान मंत्रालय

      केन्द्रीय खान मंत्री श्री नरेन्द्र सिंह तोमर ने इंदौर में आयोजित चौथे राष्ट्रीय खान व खनिज सम्मेलन में ‘एल्यूमिनियम : द फ्यूचर मेटल’ शीर्षक पुस्तक का विमोचन किया
      
      केन्द्रीय खान मंत्री ने सूक्ष्म, लघु और मध्यम उद्यमों की सहायता के लिए नाल्को द्वारा विशिष्ट रूप से डिजाइन किए गए नमस्या मोबाइल एप्प का शुभारंभ किया
      
      Posted On: 13 JUL 2018 7:22PM by PIB Delhi


    केन्द्रीय खान, ग्रामीण विकास और पंचायती राज मंत्री श्री नरेंद्र सिंह तोमर ने नाल्को के सीएमडी डॉ. तपन कुमार चंद द्वारा लिखित पुस्तक 'एल्यूमिनियम: द फ्यूचर मेटल' का विमोचन किया। इस पुस्तक में एल्यूमीनियम उद्योग की पूरी मूल्य श्रृंखला पर विशेष ध्यान दिया गया है। डॉ. चंद द्वारा लिखित यह दूसरी पुस्तक है। इससे पहले, उन्होंने 'एल्यूमिनियम: द स्ट्रैटेजिक मेटल' नामक पुस्तक लिखी थी। नीति निर्माताओं और उद्योगजगत के प्रतिनिधियों ने इस पुस्तक की बहुत सराहना की थी। नई पुस्तक में एल्यूमीनियम धातु के बारे में व्यापक जानकारी दी गई है तथा देश की अर्थव्यवस्था व उद्योग में इस धातु की भूमिका का वर्णन किया गया है। मध्य प्रदेश के मुख्यमंत्री श्री शिवराज सिंह चौहान, केंद्रीय खान राज्य मंत्री श्री हरिभाई पार्थी भाई चौधरी, ओडिशा सरकार के खान मंत्री श्री प्रफुल्ल मलिक तथा विभिन्न राज्यों के खान मंत्रियों की उपस्थिति में मध्य प्रदेश के इंदौर में आयोजित चौथे राष्ट्रीय खान व खनिज सम्मेलन में आज इस पुस्तक का विमोचन किया गया। नीति आयोग के सीईओ श्री अमिताभ कांत, केंद्रीय खान सचिव, श्री अनिल गोपीशंकर, केंद्रीय इस्पात सचिव, डॉ अरुणा शर्मा, नाल्को के सीएमडी डॉ. तपन कुमार चंद तथा खान व विनिर्माण उद्योग से जुड़ी सार्वजनिक और निजी क्षेत्रों की कंपनियों के सीईओ भी इस अवसर पर उपस्थित थे।


    खान मंत्रालय के अंतर्गत नाल्को एक नवरत्न कंपनी है। नाल्कों ने इस अवसर पर सूक्ष्म, लघु और मध्यम उद्यमों के लिए एक मोबाइल एप लॉन्च किया। इस एप का नाम ‘नमस्या’ (नाल्को सूक्ष्म, लघु उद्यम योगायोग अनुप्रयोग) है। यह मोबाइल एप नाल्को ने विशेष तौर पर तैयार किया है। इस एप को लॉन्च करते हुए केंद्रीय खान मंत्री श्री नरेंद्र सिंह तोमर ने सूक्ष्म, लघु और मध्यम उद्यमों की सहायता के लिए नाल्कों के इस प्रयास की सराहना की।


    नाल्को के सीएमडी डॉ. तपन कुमार चंद ने कहा कि नाल्को का हमेशा से समावेशी विकास और सतत् विकास में विश्वास रहा है। सूक्ष्म, लघु और मध्यम उद्यमों को प्रोत्साहित करने के लिए नाल्को ने इस एप का विकास किया है। इस क्षेत्र की सहायता से देश के युवाओँ के लिए बड़ी संख्या में रोजगार के अवसर सृजित होंगे।


    इस कार्यक्रम में नाल्को ने अपनी गतिविधियों और उपलब्धियों को दिखाने के लिए एक पवेलियन भी लगाया है। नाल्को के सीएमडी डॉ. तपन कुमार चंद, नाल्को के निदेशक (उत्पादन) श्री वी. बालासुबण्मनयम तथा नाल्को के अन्य वरिष्ठ अधिकारियों की उपस्थिति में केन्द्रीय खान मंत्री श्री नरेन्द्र सिंह तोमर तथा मध्यप्रदेश के मुख्यमंत्री श्री शिवराज सिंह चौहान ने इस पवेलियन का उद्घाटन किया।


    ***


    वीके/एएम/जेके/डीए – 94 35


    

    
    (Release ID: 1538627) Visitor Counter : 168