      स्‍वास्‍थ्‍य एवं परिवार कल्‍याण मंत्रालय

      स्‍वाथ्‍य मंत्रालय ने समाज के प्रत्‍येक वर्ग तक एबी-एनएचपीएम की सुविधा प्रदान करने के लिए इलेक्‍ट्रोनिक्‍स एवं सूचना प्रौद्योगिकी मंत्रालय के साथ एमओयू पर हस्‍ताक्षर किया
      
      सीएससी हमारे देश में सार्वभौमिक स्‍वास्‍थ्‍य की सुविधा में मील के पत्‍थर साबित होंगे: जे.पी.नड्डा

      Posted On: 31 JUL 2018 8:08PM by PIB Delhi

    स्‍वास्‍थ्‍य एवं परिवार कल्‍याण मंत्रालय के तहत राष्‍ट्रीय स्‍वास्‍थ्‍य एजेंसी (एनएचए), जो आयुष्‍मान भारत-राष्‍ट्रीय स्‍वास्‍थ्‍य सुरक्षा मिशन (एनएचपीएम) के कार्यान्‍वयन का शीर्ष निकाय है, ने डिजिटल इंडिया कार्यक्रम के तहत समान सेवा केंद्र (सीएससी) के साथ विशेष रूप से लाभार्थियों को सूचना एवं आर्हता वैधीकरण सेवाएं प्रदान करने के लिए एक समझौता ज्ञापन पर हस्‍ताक्षर किया है। केंद्रीय स्‍वास्‍थ्‍य एवं परिवार कल्‍याण मंत्री श्री जे.पी.नड्डा एवं केंद्रीय इलेक्‍ट्रोनिक्‍स एवं आईटी तथा न्‍याय एवं विधि मंत्री श्री रवि शंकर प्रसाद ने समझौता ज्ञापन कार्यक्रम की अध्‍यक्षता की।


    इस समझौता ज्ञापन पर राष्‍ट्रीय स्‍वास्‍थ्‍य एजेंसी (एनएचए) के सीईओ डॉ. इंदुभूषण एवं सीएससी- एसपीवी के सीईओ डॉ. दिनेश त्‍यागी ने हस्‍ताक्षर किया।


    केंद्रीय स्‍वास्‍थ्‍य एवं परिवार कल्‍याण मंत्री श्री जगत प्रकाश नड्डा ने इस अवसर पर कहा, 'आज डिजिटल इंडिया के स्‍वप्न ने आयुष्‍मान भारत के साथ एक लम्‍बी छलांग लगाई है। आयुष्‍मान भारत में इस क्रांतिकारी स्‍वास्‍थ्‍य योजना से 50 करोड़ लोग लाभान्‍वित होंगे। 2.5 लाख पंचायतों में तीन लाख सीएससी इस योजना के कार्यान्‍वयन में काफी सहायक होंगे।'


    श्री रवि शंकर प्रसाद ने कहा कि 'आज मैं बहुत प्रसन्‍न हूं कि सीएससी वीएलई को भारत में स्‍वास्‍थ्‍य देखभाल के प्रहरी आयुष्‍मान भारत को सुपुर्द किया जा रहा है। लाभार्थियों की पहचान और पंजीकरण का कार्य सीएससी के द्वारा किया जाएगा। मैं श्री जे.पी.नड्डा जी को बधाई दूंगा कि उनके मंत्रालय ने विश्‍व की सबसे बड़ी स्‍वास्‍थ्‍य योजना के कार्यान्‍वयन के लिए सीएससी का चयन किया है।'


    राष्‍ट्रीय स्‍वास्‍थ्‍य एजेंसी (एनएचए) के सीईओ डॉ. इंदुभूषण ने इस अवसर पर कहा कि यह समेकन न केवल लाभार्थी वैधीकरण प्रक्रिया में सुगमता एवं पारदर्शिता लाएगा बल्‍कि लक्षित लाभार्थियों के बीच जागरुकता का भी प्रसार करेगा।


    ***


    वीके/एसकेजे/एनआर-9699a

    
    
    (Release ID: 1540952) Visitor Counter : 119