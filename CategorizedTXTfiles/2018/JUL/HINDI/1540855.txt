      वित्‍त मंत्रालय

      वित्त आयोग कल झारखंड जाएगा
      
      एजेंडा में सामाजिक क्षेत्र की चुनौतियां शीर्ष पर

      Posted On: 31 JUL 2018 4:11PM by PIB Delhi

    भारत सरकार का 15वां वित्त आयोग 1 से 3 अगस्त, 2018 तक झारखंड की यात्रा करेगा। आयोग के अध्यक्ष श्री एन के सिंह के नेतृत्व में सदस्य श्री शक्तिकांत दास, डॉ. अनूप सिंह, डॉ. अशोक लाहिरी, डॉ. रमेश चंद तथा सचिव श्री अरविंद मेहता अन्य अधिकारियों के साथ रांची में मुख्य मंत्री, राज्य सरकार के मंत्रियों और वरिष्ठ अधिकारियों के साथ बैठक करेंगे।राज्य सरकार की वित्तीय स्थिति पर प्रजेंटेशन दिया जाएगा। वित्त आयोग के सदस्य विभिन्न राजनीतिक दलों के नेताओं से मुलाकात करेंगे। झारखंड यात्रा से पहले वित्त आयोग ने झारखंड के महालेखाकार से राज्य की वित्तीय स्थिति और सामाजिक-आर्थिक विषयों को समझा।


    शहरी स्थानीय निकायों और पंचायती राज संस्थानों के साथ सक्रिय संवाद होगा ताकि तीसरे स्तर तक विकेंद्रीकरण (धन, कार्य और अधिकारी) की स्थिति जानी जा सके और राज्य वित्त आयोग से संबंधित बकाया विषयों को समझा जा सके। आयोग के अध्यक्ष और सदस्य 3 अगस्त, 2018 को जमशेदपुर में व्यापार और उद्योग प्रतिनिधियों के साथ बैठक करेंगे। आयोग द्वारा एक्सएलआरआई, जमशेदपुर के शिक्षकों और विद्यार्थियों के साथ भी संवाद किया जाएगा।


    पृष्ठभूमि :


    वर्ष 2014-15 को छोड़कर 2011-12 से राज्य अधिक राजस्व जुटा रहा है। आयोग 2014-15 में राजस्व घाटा के कारणों तथा तीन प्रतिशत के वित्तीय घाटे की सीमा को समझेगा। जीएसडीपी अनुपात में बकाये ऋण में वृद्धि हुई है। यह वृद्धि 2014-15 में 19.94 प्रतिशत थी जो 2016-17 में 26.36 प्रतिशत हो गई। सामाजिक-आर्थिक स्थिति में सुधार, और अधिक रोजगार सृजन तथा प्रति व्यक्ति आय में वृद्धि के लिए पूंजी व्यय बढ़ाने की आवश्यकता है। पेयजल, स्वच्छता , सिंचाई और सड़क के क्षेत्र में गति बनाए रखने के लिए खर्च बढ़ाने की आवश्यकता है।


    झारखंड गरीबी दर के मामले में दूसरे पायदान पर (37 प्रतिशत) है और इसका स्थान छत्तीसगढ़ के बाद है। राज्य के दक्षिणी और पूर्वी हिस्सों में अधिक गरीबी है। झारखंड के 24 जिलों में से राजधानी रांची सहित 19 जिले महत्वकांक्षी जिले माने गए हैं। नीति आयोग ने देश के 117 जिलों को महत्वकांक्षी जिले के रूप में चिन्हित किया है। गरीबी में कमी, रोजगार वृद्धि और महिला श्रमिक बल की भागीदारी चिंता के विषय हैं।


    राज्य में विभिन्न सामाजिक क्षेत्रों विशेषकर स्वास्थ्य और शिक्षा में कारगर नीति बनाने की जरूरत है। बिजली क्षेत्र में कारगर कदम उठाए गए हैं लेकिन ये कदम पर्याप्त नहीं हैँ। सभी चार बिजली कंपनियां घाटे में चल रही हैं। आयोग झारखंड द्वारा उदय बॉंड लागू करने का मोडल समझेगा। इसमें ऐसे बॉंडों पर देय ब्याज दरें शामिल हैं।


    15वें वित्त आयोग ने केंद्र तथा विभिन्न राज्य सरकारों की आवश्यकताओं को समझने में विभिन्न यात्राओं और बैठकों से अच्छी प्रगति की है। आयोग की यह 7वें राज्य की यात्रा है।


    ***


    वीके/एजी/सीएस-9687

    
    
    (Release ID: 1540855) Visitor Counter : 177
    
    
      Read this release in: English