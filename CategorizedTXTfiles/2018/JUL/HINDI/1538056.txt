      राष्ट्रपति सचिवालय

      भूटान के प्रधानमंत्री ने राष्‍ट्रपति से भेंट की
      Posted On: 06 JUL 2018 7:48PM by PIB Delhi


    भूटान के प्रधानमंत्री महामहिम शेरिंग तोबगे ने आज (06.07.18) राष्ट्रपति भवन में राष्‍ट्रपति श्री रामनाथ कोविंद से भेंट की।


    भूटान के प्रधानमंत्री का भारत में स्‍वागत करते हुए राष्‍ट्रपति महोदय ने कहा कि भारत और भूटान एक आदर्श द्विपक्षीय भागीदारी साझा करते हैं। हमारे संबंध अनूठे और विशिष्‍ट हैं। हमारे ऐतिहासिक और सांस्‍कृतिक संबंध हमें प्राकृतिक मित्र बनाते हैं। भारत की सरकार और यहां के लोग द्रुक ग्‍यालपोस के दृष्टिकोण की सराहना करते हैं। इससे भारत और भूटान के बीच संबंधों को दिशा मिली है। भूटान नरेशों तथा भारतीय नेतृत्‍व की बुद्धिमत्‍ता और दूरदर्शिता से भारत-भूटान संबंध प्रगाढ़ हुए हैं।


    राष्‍ट्रपति ने कहा कि हाल के वर्षों में भूटान ने आर्थिक क्षेत्र में तेजी से प्रगति की है। सामाजिक मानदंडों पर यह देश आगे बढ़ा है। भूटान, प्रसन्‍न्‍ता को एक राष्‍ट्रीय दर्शन मानता है। उन्‍होंने इस बात पर प्रसन्‍नता व्‍यक्‍त की कि भूटान ने 11वीं पंचवर्षीय योजना के दौरान परियोजनाओं को समय पर पूरा करने में सफलता पाई है। उन्‍होंने इस बात पर जोर देते हुए कहा कि भारत, भूटान के सामाजिक-आर्थिक विकास और इसकी 12वीं पंचवर्षीय योजना को समर्थन देने के लिए प्रतिबद्ध है।


    राष्‍ट्रपति ने इस बात पर प्रसन्‍नता व्‍यक्‍त की कि भारत-भूटान राजनयिक संबंधों की स्‍वर्ण जयंती के अवसर पर विशिष्‍ट समारोह का आयोजन किया जाएगा। इस अवसर पर भारत और भूटान में 50 कार्यक्रम आयोजित किए जाएंगे।


    ***


    वीएल/एएम/जेके/वाईबी – 9349

    
    
    (Release ID: 1538056) Visitor Counter : 411