      खाद्य प्रसंस्करण उद्योग मंत्रालय

      सरकार ने चीनी की कीमतों में निरंतर गिरावट को थामने और इनमें स्थिरता लाने के लिए एमएसपी तय करने, स्टॉक होल्डिंग सीमा लगाने और बफर स्टॉक बनाने जैसे अनेक नीतिगत कदम उठाए
      
      खाद्य एवं सार्वजनिक वितरण विभाग ने चीनी क्षेत्र में नीतिगत कदमों पर अमल की निगरानी के लिए समय-समय पर चीनी मिलों का दौरा करने हेतु अधिकारियों की तैनाती की
      
      Posted On: 25 JUL 2018 6:52PM by PIB Delhi


    वर्तमान चीनी सीजन में चीनी के अधिशेष (सरप्लस) उत्पादन के कारण चीनी की कीमतें गिरकर काफी नीचे आ गईं, जिससे चीनी मिलों को खुले बाजार में चीनी की बिक्री से मिलने वाली राशि काफी घट गई है। वर्ष 2017-18 के चीनी सीजन के दौरान देश में चीनी की बिक्री से कम राशि की प्राप्ति होने के कारण गन्ना बकाया बढ़ गया।


    चीनी की कीमतों में निरंतर गिरावट को थामने और इनमें स्थिरता लाने के उद्देश्य से सरकार ने अनेक नीतिगत कदम उठाए हैं। फैक्टरी गेट पर चीनी की बिक्री के लिए @29 रुपये प्रति किलो का न्यूनतम बिक्री मूल्य तय करना, चीनी मिलों पर स्टॉक होल्डिंग सीमा लगाना और 30 एलएमटी का बफर स्टॉक बनाना इन कदमों में शामिल हैं। इसका मुख्य उद्देश्य किसानों की बकाया गन्ना रकम की अदायगी सुनिश्चित करना है।


    चीनी मिलों पर लगाई गई स्टॉक होल्डिंग सीमा की निगरानी करने, फैक्टरी गेट पर 29 रुपये प्रति किलो (2900 रुपये प्रति क्विंटल) के न्यूनतम बिक्री मूल्य से कम पर चीनी की बिक्री न किए जाने को सुनिश्चित करने के लिए न्यूनतम बिक्री मूल्य (नियंत्रण) ऑर्डर पर अमल करने और चीनी मिलों द्वारा बफर स्टॉक को बनाए रखने के उद्देश्य से खाद्य एवं सार्वजनिक वितरण विभाग/चीनी एवं वनस्पति तेल निदेशालय ने समय-समय पर चीनी मिलों का दौरा सुनिश्चित करने के लिए अपने अधिकारियों की तैनाती की है। इसका मुख्य उद्देश्य स्टॉक के साथ-साथ चीनी मिलों द्वारा जिस मूल्य पर चीनी की बिक्री की गई है उसकी निगरानी करना और इसके साथ ही बफर स्टॉक और देश भर में चीनी मिलों द्वारा बफर के रूप में रखी गई चीनी की गुणवत्ता की जांच करना शामिल हैं।


    उत्तर प्रदेश, पंजाब और महाराष्ट्र की चीनी मिलों का दौरा करने के लिए तीन टीमों की तैनाती की गई थी जिनमें से प्रत्येक टीम में खाद्य एवं सार्वजनिक वितरण विभाग/चीनी एवं वनस्पति तेल निदेशालय के दो अधिकारी शामिल थे। इन टीमों ने इन तीनों राज्यों में कुल मिलाकर 18 चीनी मिलों का निरीक्षण किया।


    इन चीनी मिलों का निरीक्षण करने वाली टीमों द्वारा दी गई रिपोर्टों से पता चला है कि कमोबेश सभी मिलों ने नियमों का अनुपालन करने के साथ-साथ समुचित सहयोग भी किया है। केन्द्र सरकार को यह उम्मीद है कि चीनी मिलों और संबंधित राज्य सरकारों के सहयोग से केन्द्र सरकार द्वारा उठाए गए विभिन्न कदम चीनी की कीमतों में स्थिरता लाने और चीनी मिलों की तरलता की स्थिति बेहतर करने में कामयाब साबित होंगे, जिससे चीनी मिलें किसानों की बकाया गन्ना रकम की अदायगी करने में समर्थ होंगी।


    ****


    वीके/आरआरएस/डीके – 9610


    

    
    (Release ID: 1540157) Visitor Counter : 114