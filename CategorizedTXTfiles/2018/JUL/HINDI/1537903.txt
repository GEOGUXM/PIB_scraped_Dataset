      आवास एवं शहरी कार्य मंत्रालय

      किदवई नगर (पूर्वी) में लोगों को नव निर्मित आवास (टाइप-2) आवंटित किए गए
      Posted On: 04 JUL 2018 6:06PM by PIB Delhi


    आवास एवं शहरी कार्य राज्य मंत्री (स्वतंत्र प्रभार) श्री हरदीप सिंह पुरी ने आज यहां किदवई नगर (पूर्व) में 210 नवनिर्मित टाईप-2 फ्लैटों को आवंटियों को सौंपा। इसके आवंटियों में कनिष्ठ सचिवालय सहायक, स्टेनो ग्रेड ‘डी’, कास्टेबल, एमटीएस जैसे वेतन स्तर 2 के कर्मचारी हैं। इस नव विकसित आवासीय परिसर में मंत्री, मंत्रालय के अधिकारी और आवंटियों ने 500 पेड़ लगाए। इस मौके पर आवास एवं शहरी कार्य मंत्रालय के सचिव श्री दुर्गा शंकर मिश्रा, एनबीसीसी के सीएमडी श्री ए के मित्तल और एनबीसीसी के वरिष्ठ अधिकारी मौजूद थे।


    पूर्वी किदवई नगर आवासीय परिसर का पुनर्विकास एनबीसीसी द्वारा 2,444 पुराने फ्लैटों को तोड़कर किया जा रहा है जिसमें टाईप-2 और टाईप-3 के 4608 फ्लैटों का निर्माण किया जाना है। इस परियोजना के लिए तीन वर्षों के रख-रखाव खर्च के साथ करीब 5298 करोड़ रुपये मंजूर किये गए हैं। यह राशि सरकारी खजाने पर कोई भार डाले बिना वाणिज्यिक उपयोग के लिए निर्मित स्थलों और आवासीय ईकाइयों की बिक्री से जुटाई जाएगी। यह परियोजना साल 2014 में शुरू हुई थी जो जून, 2019 में पूरी होगी।


    यह पुनर्विकसित कॉलोनी आधुनिक सुविधाओं से पूर्ण होगी और ज़ीरो वेस्ट सिस्टम, सोलर वाटर हीटिंग एवं सोलर स्ट्रीट लाइटिंग सिस्टम, वर्षा जल संचयन और कम बिजली खपत वाले इलेक्ट्रिकल फिटिंग्स के साथ पर्यावरण के अनुकूल होगी। यहां 10 हजार वाहनों के लिए तीन स्तरीय बेसमेंट पार्किंग बनाने का प्रावधान है। यह कॉलोनी मेट्रो रेल से जुड़ी होगी, इसके नजदीकी स्टेशन आईएनए और साउथ एक्सटेंशन होंगे।


    परियोजना क्षेत्र में आज आम, अमरूद, जामुन, पिलखन, नीम, पीपल, बरगद, मौलसारी इत्यादि के 500 पेड़ लगाए गए। एनबीसीसी इस नई विकसित कॉलोनी में 5500 पेड़ पहले ही लगा चुकी है और इस मॉनसून मौसम में 5000 और पेड़ लगाए जाएंगे।


    आज कार्यक्रम के दौरान आवास एवं शहरी कार्य राज्य मंत्री (स्वतंत्र प्रभार) श्री हरदीप सिंह पुरी ने आवंटियों के साथ बातचीत भी की जिसमें आवंटियों ने परिसर में दी गई सुविधाओं की सराहना की। ये फ्लैट एमटीएस (55), असिस्टेंट सेक्शन ऑफिसर (26), एएसआई/एसआई/निरीक्षक (21), कनिष्ठ/वरिष्ठ सचिवालय सहायक/उच्च वर्गीय लिपिक (29), कॉन्स्टेबल/हेड कॉन्स्टेबल (12), पीए/स्टेनो ग्रेड ‘डी’ (7), प्लंबर/माली/तकनीशियन/ वायरमैन/फोरमैन (20), चालक (3) जैसे वेतन स्तर 2 के कनिष्ठ कर्मचारियों को दिए गए। 22 महिलाओं को भी प्लैट आवंटित किए गए। यहां फ्लैट पाने वालों में एससी समुदाय के 8 और एसटी समुदाय के 4 आवंटी भी शामिल हैं।


    ***


    वीके/एएम/पीकेए/एसकेपी/9327


    

    
    (Release ID: 1537903) Visitor Counter : 17