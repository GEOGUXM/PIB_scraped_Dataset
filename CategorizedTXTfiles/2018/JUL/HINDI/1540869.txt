      वाणिज्‍य एवं उद्योग मंत्रालय

      छत्‍तीसगढ़ में स्‍टार्टअप भारत यात्रा प्रारंभ हुई
      Posted On: 31 JUL 2018 11:26AM by PIB Delhi


      स्‍टार्टअप भारत यात्रा के लिए छात्र-छात्राएं नामांकन करते हुए


      स्‍टार्टअप भारत यात्रा का शुभारंभ 30 जून को रायपुर में हुआ। बड़ी संख्‍या में छात्रों ने रायपुर में आयोजित होने वाले पहले बूट कैंप के लिए अपना पंजीकरण कराया। आज 31 जुलाई को यात्रा दूसरे बूट कैंप के लिए बिलासपुर स्‍थित गवर्नमेंट इंजीनियरिंग कॉलेज पहुंचेगी। स्‍टार्टअप इंडिया वाहन छत्‍तीसगढ़ के कोरवा , कोरिया , सरगुजा , जशपुर , रायगढ़ , भलोदा बाजार , दुर्ग , राजनंदगांव , बालोद , धमतरी , कांकेड़ , कोण्‍डागांव , जगदलपुर , दन्‍तेवाड़ा जैसे अन्‍य शहरों की भी यात्रा करेगा। इन शहरों के गवर्नमेंट इंजीनियरिंग कॉलेज और पोलीटेक्‍निक संस्‍थानों में बूट कैंप आयोजित किए जाएंगे।


      स्‍टार्टअप इंडिया वाहन ऐसी सुविधाओं से युक्‍त है जहां स्‍टार्टअप के लिए विचार दिए जा सकते हैं। बूट कैंपों में स्‍टार्टअप इंडिया तथा छत्‍तीसगढ़ स्‍टार्टअप नीति पर आधारित प्रस्‍तुतियां दी जाएंगी। इसके बाद स्‍टार्टअप के विचारों पर आधारित कार्यशालाओं का आयोजन किया जाएगा। स्‍टार्टअप के संदर्भ में नये विचार प्रदान करने का भी एक सत्र आयोजित किया जाएगा। सर्वश्रेष्‍ठ विचारों को चयनित किया जाएगा। आकांक्षी उद्यमी यात्रा में भाग लेने के लिए www.startupindiahub.org पर अपना पंजीकरण कर सकते हैं।


      स्‍टार्टअप भारत यात्रा का गुजरात , उत्‍तर प्रदेश , उडीसा , उत्‍तराखंड और मध्‍य प्रदेश में आयोजन हो चुका है और अब यह छत्‍तीसगढ़ में प्रारंभ हुआ है।


      स्‍तर 2 और स्‍तर 3 के शहरों में रोजगार के अवसरों के सृजन के लिए स्‍टार्टअप इंडिया प्रत्‍येक महीने एक राज्‍य में स्‍टार्टअप भारत यात्रा का आयोजन करती है। बूट कैंपों में चयनित व्‍यापारिक योजनाओं को राज्‍य सरकार सहायता प्रदान करती है। 40 जिलों के 19 हजार छात्र इस यात्रा से लाभान्‍वित हुए हैं। 90 नवाचार विचारों को राज्‍य सरकारों से सहायता प्राप्‍त हुई है।


      भारत सरकार के स्‍टार्टअप इंडिया पहल का उद्देश्‍य देश में स्‍टार्टअप पारितंत्र विकसित करना , नवाचार को पोषित करना और उभरते हुए उद्यमियों को अवसर प्रदान करना है। इस कार्यक्रम के अंतर्गत 10 , 999 स्‍टार्टअपों का पंजीकरण हुआ है और 1 , 09 , 869 लोगों को रोजगार प्राप्‍त हुआ है।


      ***


      वीके/जेके/एनआर-96 84


    

    
    (Release ID: 1540869) Visitor Counter : 224
    
    
      Read this release in: English , Urdu , Marathi