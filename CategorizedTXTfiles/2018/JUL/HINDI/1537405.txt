      गृह मंत्रालय

      केंद्रीय गृह मंत्री ने 17 वें विश्व पुलिस और फायर गेम्स-2017 के पदक विजेताओं को सम्मानित किया
      Posted On: 02 JUL 2018 8:08PM by PIB Delhi


    केंद्रीय गृह मंत्री श्री राजनाथ सिंह ने 7-16 अगस्त, 2017 को अमेरिका के लॉस एंजिल्स, कैलिफ़ोर्निया, में आयोजित 17 वें विश्व पुलिस और फायर गेम्स के पदक विजेताओं को सम्मानित किया। वे आज यहां अखिल भारतीय पुलिस खेल नियंत्रण बोर्ड (एआईपीएससीबी) द्वारा आयोजित समारोह के मुख्य अतिथि थे।


    101 सदस्यीय भारतीय पुलिस दल, 17 वें विश्व पुलिस और फायर गेम्स से रिकॉर्ड 321 पदकों के साथ वापस आया। पुलिस दल ने सात स्पर्धाओं में भाग लिया और 151 स्वर्ण, 99 रजत और 71 कांस्य पदक जीते। यह एक दुर्लभ अवसर है जहां टीम के प्रत्येक सदस्य ने व्यक्तिगत या टीम स्पर्धाओं में पदक जीता है जिसमें उसने भाग लिया था।


    विश्व पुलिस और फायर गेम्स 2015 के सम्मान समारोह के दौरान 7 अगस्त, 2015 को केंद्रीय गृह मंत्री श्री राजनाथ सिंह ने उल्लेख किया था कि भारतीय पुलिस दल 2017 में होने वाले विश्व पुलिस और फायर गेम्स से कम से कम 300 पदक लेकर आए। इस लक्ष्य को सफलतापूर्वक हासिल किया गया।


    इन खेलों में, 68 देशों के लगभग 8,000 खिलाड़ियों ने 83 स्पर्धाओं में भाग लिया था। भारतीय पुलिस दल ने केवल सात खेलों में हिस्सा लिया था। ये सात खेल थे- एथलेटिक्स, तीरंदाजी, कुश्ती, मुक्केबाजी, जुडो, तैराकी और शूटिंग। गृह मंत्री ने कहा कि सरकार ने पदक विजेताओं के लिए पुरस्कार राशि में बढ़ोत्तरी की है। स्वर्ण पदक विजेता को 50,000/- रुपये, रजत पदक विजेता को 45,000/- रुपये और कांस्य पदक विजेता को 40,000/- रुपये तथा प्रमाण पत्र दिए जाएंगे।


    श्री राजनाथ सिंह ने अगले वर्ष चेंगडू, चीन में आयोजित होने वाले विश्व पुलिस और फायर गेम्स में पदकों की संख्या दोगुनी करने के लिए खिलाड़ियों को प्रेरित किया।


    सम्मान समारोह में केन्द्रीय गृह राज्य मंत्री श्री हंसराज गंगाराम अहिर, खुफिया ब्यूरो के निदेशक श्री राजीव जैन तथा एआईपीएससीबी, पुलिस बलों व खुफिया ब्यूरो के वरिष्ठ अधिकारी उपस्थित थे।


    ***


    वीके/एएम/जेके/एमएस-9295

    
    
    (Release ID: 1537405) Visitor Counter : 167