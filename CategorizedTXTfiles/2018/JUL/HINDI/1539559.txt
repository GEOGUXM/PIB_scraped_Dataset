      गृह मंत्रालय

      केंद्रीय गृह मंत्री ने गुरुग्राम में एक समारोह में राष्ट्रव्यापी कार्यान्वयन के लिए छात्र पुलिस कैडेट (एसपीसी) कार्यक्रम आरंभ किया
      
      राजनाथ सिंह ने कहा कि एसपीसी विकसित होते दिमागों में नैतिक मूल्यों को स्थापित करने के द्वारा एक मौन क्रांति का सृजन करेगा

      Posted On: 21 JUL 2018 5:58PM by PIB Delhi

    केंद्रीय गृह मंत्री श्री राजनाथ सिंह ने आज हरियाणा के गुरुग्राम में एक समारोह में राष्ट्रव्यापी कार्यान्वयन के लिए छात्र पुलिस कैडेट (एसपीसी) कार्यक्रम आरंभ किया। इस अवसर पर अपने संबोधन में उन्होंने गृह मंत्री उम्मीद जताई कि एसपीसी विकसित होते दिमागों में नैतिक मूल्यों को स्थापित करने के द्वारा एक मौन क्रांति का सृजन करेगा।


    उन्होंने आशंका जताई कि इन दिनों शिक्षा में अधिक ध्यान केवल किताबों के पढ़ने पर दिया जा रहा है जबकि छात्रों के चरित्रा निर्माण की दिशा में कम ध्यान दिया जा रहा है जिसका दृष्परिणाम बढ़ते अपराध के रूप में समाज में देखने में आ रहा है।


    श्री राजनाथ सिंह ने कहा कि तेज आधुनिकीकरण और गला काट प्रतिस्पर्धा के साथ ताल तेल बनाने के लिए स्कूलों ने अपना सारा ध्यान कैरियर का निर्माण करने एवं आय बढ़ाने पर केंद्रित कर दिया है जिससे युवा मस्तिष्कों पर बेशुमार दबाव पड़ रहा है।


    श्री राजनाथ सिंह ने कहा कि एसपीसी कार्यक्रम बुजुर्गों के प्रति सम्मान, अनुशासन, सामाजिक जिम्मेदारी एवं पुलिस-छात्र परस्पर संपर्कों के जरिये छात्रों में मूल्यों को समावेशित कर उन्हें जिम्मेदार नागरिक बनाने में सहायता करेगा।


    गृह मंत्री ने सभी हितधारकों-शिक्षकों, अभिभावकों, छात्रों, पुलिस एवं अधिकारियों से इसमें उत्साहपूर्वक भाग लेने तथा एसपीसी को एक मिशन मोड में निष्पादित करने की अपील की। एसपीसी आरंभ में सभी राज्यों एवं केंद्र शासित प्रदेशों में एक पायलट कार्यक्रम के रूप में लांच किया जाएगा।


    इससे पूर्व, गृह मंत्री ने पुलिस अनुसंधान एवं विकास ब्यूरो (बीपीआरएंडडी) द्वारा एसपीसी के लिए तैयार थीम गीत एवं प्रशिक्षण मैनुअल को भी लांच किया।


    इस अवसर पर, केंद्रीय मानव संसाधन विकास मंत्री श्री प्रकाश जावड़ेकर ने कहा कि एसपीसी एक बहुत अच्छी पहल है जिसे आरंभ में सरकारी विद्यालयों एवं बाद में सभी स्कूलों तक विस्तारित किया जाएगा। उन्होंने कहा कि एसपीसी के तहत लगभग 4 करोड़ छात्र कवर होंगे।


    अपने संबोधन में, हरियाणा के मुख्यमंत्री श्री मनोहर लाल खट्टर ने कहा कि एसपीसी छात्रों के व्यक्तित्व निर्माण के जरिये सामाजिक संरचना में सहायता करेंगे। उन्होंने कहा कि जो छात्र एसपीसी प्रशिक्षण करेंगे, उन्हें पुलिस भर्ती में प्राथमिकता दी जाएगी।


    जनसमूह को केंद्रीय गृह राज्य मंत्री श्री हंसराज गंगाराम अहीर एवं केंद्रीय योजना राज्य मंत्री तथा केंद्रीय रसायन एवं उर्वरक राज्य मंत्री (स्वतंत्र प्रभार) राव इंद्रजीत सिंह, बीपीआरएंडडी महानिदेशक श्री ए पी महेश्वरी ने भी संबोधित किया।


    इस कार्यक्रम के अवसर पर, केंद्रीय गृह सचिव श्री राजीव गौबा एवं गृह मंत्रालय के वरिष्ठ अधिकारी एवं हरियाणा राज्य सरकार के वरिष्ठ अधिकारी भी उपस्थित थे।


    ***


    वीके/एसकेजे/एनके– 9554


    

    
    (Release ID: 1539559) Visitor Counter : 209