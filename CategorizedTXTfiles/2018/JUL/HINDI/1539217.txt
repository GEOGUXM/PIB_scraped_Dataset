      रक्षा मंत्रालय

      भारत-अमरीका की रक्षा सहयोग पर प्रतिनिधिमंडल की बैठक
      Posted On: 18 JUL 2018 9:12PM by PIB Delhi


    भारत-अमरीका द्विपक्षीय रक्षा सहयोग के एक अंग के रूप में भारत और अमरीका के प्रतिनिधिमंडल के बीच 7वीं रक्षा प्रौद्योगिकी और व्यापार पहल (डीटीटीआई) की बैठक का आयोजन किया गया। बैठक की सह-अध्यक्ष ता सचिव , डॉ. अजय कुमार (रक्षा उत्पादन) और अमरीका के रक्षा विभाग के अधिग्रहण और स्थायित्व की अवर सचिव सुश्री एलेन एम लॉर्ड ने की। इस बैठक का आयोजन वर्ष में दो बार भारत और अमरीका में द्विपक्षीय रक्षा व्यापार संबंधों पर निरंतर ध्‍यान देने और रक्षा उपकरणों के सह-उत्पादन एवं सह-विकास के लिए अवसर उत्‍पन्‍न करने के उद्देश्य से किया जाता है।


    इस अवसर पर , अपने संबोधन में डॉ. अजय कुमार ने कहा कि भारत सरकार ने भारतीय रक्षा उद्योग और अपनी प्रमुख पहल ' मेक इन इंडिया ' को बढ़ावा देने के लिए कई महत्‍वपूर्ण कदम उठाए हैं। उन्होंने कहा कि भविष्य में भारत की रक्षा आवश्यकताओं हेतु बड़े रक्षा परिव्यय की योजना भी बनाई गई है । उन्‍होंने कहा कि भारतीय रक्षा उद्योग के योगदान और विदेशी ओईएम के साथ साझेदारी की शुरूआत से इसके महत्वपूर्ण होने की उम्मीद है और इससे न सिर्फ अर्थव्यवस्था के समग्र विकास में योगदान मिलेगा , बल्‍कि लाभों के कई अवसर और सकारात्‍मक प्रभाव भी होंगे।


    सुश्री एलेन लॉर्ड ने कहा कि भारत-अमरीका रक्षा सहयोग दोनों देशों के बीच रक्षा संबंधों के मुख्य आधारों में से एक है और निरंतर आगे बढ़ रहा है। उन्होंने कहा कि अमरीका ने भारत को अपने ‘ प्रमुख रक्षा सहयोगी ’ के रूप में नामित किया है और उम्मीद है कि दोनों देशों के बीच रक्षा संबंध और मजबूत होंगे। उन्होंने यह भी कहा कि दोनों देशों के बीच 2+2 वार्ता के लिए डीटीटीआई एक महत्वपूर्ण मंच है।


    सशस्त्र बलों के लाभ के लिए पारस्परिक रूप से सहमत परियोजनाओं की प्रगति के लिए डीटीटीआई के तहत कई संयुक्त कार्य समूह स्थापित किए गए हैं। डीटीटीआई के तहत भविष्‍य की परियोजनाओं को आगे बढ़ाने के लिए मानक संचालन प्रक्रिया और औद्योगिक सुरक्षा अनुबंध के निर्माण पर भी चर्चा किए जाने की योजना है।


    वायु सेना के निगरानी प्रबंधन मंच के तहत संयुक्त कार्यकारी समूह ने काफी प्रगति की है। भारतीय नौसेना का संयुक्त कार्यकारी समूह अमरीकी नौसेना के वर्तमान में जारी विमान वाहक प्रौद्योगिकी सहयोग कार्यक्रम के साथ रचनात्मक रूप से जुड़ा है। डीआरडीओ के अंतर्गत भूमि प्रणालियों और परियोजनाओं पर दोनों पक्षों ने ऐसी परियोजनाओं की पहचान की है जहां प्रणाली के सह-उत्पादन/सह-विकास की संभावनाएं हैं।


    रक्षा सहयोग के लिए व्यापार और प्रौद्योगिकी के क्षेत्र में डीटीटीआई बैठक का बहुत महत्व है।


    ****


    वीके/एसएस/एसकेपी – 951 6


    

    
    (Release ID: 1539217) Visitor Counter : 77