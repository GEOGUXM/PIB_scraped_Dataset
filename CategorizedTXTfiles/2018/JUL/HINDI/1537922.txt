      गृह मंत्रालय

      केंद्रीय गृहमंत्री ने राज्‍यपाल तथा शीर्ष अधिकारियों के साथ जम्‍मू और कश्‍मीर में स्थिति की समीक्षा की
      
      सुशासन और विकास पर नए तरीके से फोकस : श्री राजनाथ सिंह

      Posted On: 05 JUL 2018 7:14PM by PIB Delhi

    केंद्रीय गृह मंत्री श्री राजनाथ सिंह ने जम्‍मू एंव कश्‍मीर की अपनी दो दिन की यात्रा के दौरान आज श्रीनगर में एक उच्‍चस्‍तरीय बैठक में राज्‍य में सुरक्षा की स्थिति और विकास की समीक्षा की। इस बैठक में राज्‍य के राज्‍यपाल श्री एन एन वोहरा, राष्‍ट्रीय सुरक्षा सलाहकार श्री अजीत डोभाल, केंद्रीय गृह सचिव श्री राजीव गाबा तथा गृह मंत्रालय और राज्‍य सरकार के वरिष्‍ठ अधिकारी उपस्थित थे।


    केंद्रीय गृह मंत्री ने उत्‍तरदायित्‍व, पारदर्शिता और सुशासन लाने के सभी उपायों के प्रति सरकार के संकल्‍प को दोहराया। श्री सिंह ने कहा कि सुशासन और विकास पर नए सिरे से फोकस करने के साथ केंद्र राज्‍य के लोगों में नई आकांक्षा और आशा की किरण के प्रति आशान्वित हैं। श्री राजनाथ सिंह ने कहा कि जम्‍मू और कश्‍मीर के साधारण जन के लिए विकास और सुशासन अछूता रहा है। समस्‍याओं का समाधान लोगों को सशक्‍त बनाकर और स्‍थानीय स्‍वशासन संस्‍थानों को मजबूत बनाकर किया जा सकता है।


    केंद्रीय गृह मंत्री ने कहा कि राज्‍य में शांति और सामान्‍य स्थिति होने पर जम्‍मू और कश्‍मीर के विकास और समृद्धि का सपना साकार होगा। उन्‍होंने कहा कि राज्‍य की समस्‍याओं के समाधान के लिए ईमानदार, कारगर और सक्षम प्रशासन के माध्‍यम से शांति, स्थिरता और समृद्धि लाने का सरकार का दृढ़ संकल्‍प है।


    ***


    वीके/एएम/एजी/एसके-9334

    
    
    (Release ID: 1537922) Visitor Counter : 79
    
    
      Read this release in: English