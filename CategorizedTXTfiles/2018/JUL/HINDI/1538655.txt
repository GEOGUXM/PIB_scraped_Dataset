      प्रधानमंत्री कार्यालय

      प्रधानमंत्री ने आजमगढ़ में पूर्वांचल एक्सप्रेसवे का शिलान्यास किया
      Posted On: 14 JUL 2018 6:29PM by PIB Delhi


    प्रधानमंत्री श्री नरेन्द्र मोदी ने आज उत्तर प्रदेश के आजमगढ़ में पूर्वांचल एक्सप्रेसवे का शिलान्यास किया।


    एक विशाल जनसमूह को संबोधित करते हुए , उन्होंने इस अवसर को राज्य की विकास यात्रा में एक नए अध्याय की शुरुआत बताया। उन्होंने मुख्यमंत्री योगी आदित्यनाथ के नेतृत्व की सराहना की और कहा कि राज्य सरकार राज्य में विकास के लिए एक अनुकूल वातावरण तैयार करने के लिए काम कर रहे हैं। उन्होंने कहा कि राज्य सरकार समाज के विभिन्न वर्गों की बेहतरी के लिए काम कर रही है।


    प्रधानमंत्री ने कहा कि 340 किमी लंबी पूर्वांचल एक्सप्रेसवे उन शहरों तथा नगरों का कायाकल्प कर देगी जिनसे होकर यह गुजरेगी। उन्होंने कहा कि यह दिल्ली और गाजीपुर के बीच भी द्रुत संपर्क उपलब्ध कराएगी। उन्होंने कहा कि एक्सप्रेसवे के साथ साथ नए उद्योग एवं संस्थान विकसित होंगे। उन्होंने बताया कि एक्सप्रेसवे क्षेत्र में ऐतिहासिक महत्व के स्थानों में पर्यटन को भी बढ़ावा देगी।


    श्री नरेन्द्र मोदी ने कहा कि आज विकास के लिए संपर्क आवश्यक है। उन्होंने कहा कि उत्त्र प्रदेश में राष्ट्रीय राजमार्ग नेटवर्क चार सालों में लगभग दोगुना हो गया है। इस परिप्रेक्ष्य में प्रधानमंत्री ने वायु संपर्क एवं जल संपर्क के क्षेत्र में की गई पहलों की भी चर्चा की। उन्होंने कहा कि देश के पूर्वी क्षेत्र को विकास के एक नए गलियारा के रूप में विकसित करने के प्रयास किए जा रहे हैं।


    प्रधानमंत्री ने ‘सबका साथ सबका विकास‘ के अपने विजन को दुहराया और क्षेत्र के संतुलित विकास पर जोर दिया। डिजिटल कनेक्टिविटी के बारे में उन्होंने उल्लेख किया कि अभी तक एक लाख पंचायतों के लिए ऑप्टिकल फाइबर कनेक्टिविटी उपलब्ध कराए गए हैं और यह भी कहा कि तीन लाख समान सेवा केंद्र लोगों के जीवन को सरल बना रहे हैं।


    प्रधानमंत्री ने प्रधानमंत्री आवास योजना , प्रधानमंत्री ग्राम सड़क योजना एवं केंद्र सरकार की अन्य कल्याणकारी योजनाओं जैसी विकास पहलों की चर्चा की। उन्होंने खरीफ फसलों के एमएसपी में हाल की बढोतरी का भी उल्लेख किया, जिससे किसानों को लाभ पहुंचेगा।


    प्रधानमंत्री ने कुछ तत्वों द्वारा उस कानून को बाधित किए जाने की आलोचना की जिससे ‘तीन तलाक‘ से मुस्लिम महिलाओं को सुरक्षा मिलेगी। उन्होंने इस कानून को एक वास्तविकता बनाने के प्रयासों के प्रति दृढ़ संकल्प जताया। उन्होंने कहा कि केंद्र सरकार एवं उत्तर प्रदेश राज्य सरकार दोनों के लिए ही राष्ट्र और इसके लोग सबसे अधिक महत्वपूर्ण हैं।


    प्रधानमंत्री ने कहा कि केंद्र सरकार ने इस क्षेत्र के बुनकरों के लिए भी कदम उठाए हैं। इस परिप्रेक्ष्य में उन्होंने आधुनिक मशीनों , कम ब्याज पर ऋण एवं वाराणसी में व्यापार सुगमीकरण केंद्र का उल्लेख किया। उन्होंने राज्य सरकार द्वारा की गई पहलों का भी उल्लेख किया।


    ***


    वीके / एएम / एसकेजे /डीए/एनके-9445


    

    
    (Release ID: 1538655) Visitor Counter : 236