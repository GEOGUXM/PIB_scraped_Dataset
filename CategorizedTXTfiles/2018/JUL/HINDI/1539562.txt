      गृह मंत्रालय

      केंद्रीय राज्य मंत्री (गृह) श्री किरण रिजीजू के नेतृत्व में केंद्रीय टीम ने केरल में बाढ़ की स्थिति की समीक्षा की
      Posted On: 21 JUL 2018 6:27PM by PIB Delhi


    केंद्रीय राज्य मंत्री (गृह) श्री किरण रिजीजू के साथ केंद्रीय पर्यटन राज्य मंत्री (स्वतंत्र प्रभार) श्री के जे अल्फोंस एवं एक उच्च स्तरीय केंद्रीय टीम ने अलप्पुझा एवं कोट्यम के बाढ़ प्रभावित जिलों का दौरा किया एवं केरल के बाढ़ प्रभावित क्षेत्रों में केंद्रीय एवं राज्य सरकारों द्वारा बाढ़ की स्थिति एवं उठाए गए राहत कदमों की समीक्षा की।


    मंत्रियों एवं केंद्रीय टीम ने कई राहत शिविरों, खाद्य वितरण केंद्रों एवं चलंत चिकित्सा शिविरों का दौरा किया और राहत शिविरों में रहने वाले लोगों से मुलाकात की। हवाई सर्वेक्षण के आधार पर प्रभावित क्षेत्रों के दौरों एवं प्रभावित लोगों के साथ बातचीत के आधार पर श्री रिजीजू ने राज्य प्रशासन द्वारा उठाए गए कदमों पर संतोष जताया।


    मुख्य सचिव ने खोज एवं बचाव कार्यों के लिए एनडीआरएफ की चार टीमों को तैनात करने के लिए तथा राहत वितरण में प्रशासन की सहायता करने के लिए केंद्र सरकार को धन्यवाद दिया। श्री रिजीजू ने आवश्यकता पड़ने पर और अधिक एनडीआरएफ टीमों को भेजने का आश्वासन दिया।


    राज्य सरकार ने 831.10 करोड़ रुपये की केंद्रीय सहायता की मांग करते हुए केंद्रीय गृह मंत्रालय के संयुक्त सचिव (आपदा प्रबंधन) श्री संजीव कुमार जिंदल को एक ज्ञापन सुपुर्द किया।


    श्री रिजीजू ने घोषणा की कि केंद्र सरकार ने राज्य आपदा अनुक्रिया निधि (एसडीआरएफ) के तहत केंद्र सरकार के हिस्से के रूप में 80.25 करोड़ रुपये की सहायता जारी की है।


    ***


    वीके/एसकेजे/एनके– 9555

    
    
    (Release ID: 1539562) Visitor Counter : 144