      وزارت دفاع

      उच्च स्तरीय चीनी सैन्य प्रतिनिधिमंडल सुकना पहुंचा
      Posted On: 03 JUL 2018 8:15PM by PIB Delhi


    वुहान शिखर सम्मेलन के दौरान प्रधानमंत्री नरेंद्र मोदी और चीनी राष्ट्रपति शी जिनपिंग ने मुलाकात की थी और दोनों नेताओं ने द्विपक्षीय संबंधों को मजबूत करने की आवश्यकता पर बल दिया था। इसी तालमेल को आगे बढ़ाने की दिशा में चीन के वेस्टर्न थिएटर कमांड के डिप्टी कमांडर लेफ्टिनेंट जनरल लियू ज़ियाओयू के नेतृत्व में एक उच्च स्तरीय चीनी सैन्य प्रतिनिधिमंडल कल दोपहर सुकना पहुंचा। इस यात्रा को दोनों देशों की सेनाओं के बीच संबंधों को मजबूत करने की दिशा में एक प्रमुख पहल के रूप में देखा जा रहा है। इस प्रतिनिधिमंडल में चीन के 10 वरिष्ठ सैन्य अधिकारी शामिल हैं, जो अपने समकक्षों से 33 कोर के मुख्यालय में बातचीत करेंगे। सुकना पहुंचने से पहले प्रतिनिधिमंडल ने दिल्ली और आगरा का दौरा किया। भारत और चीन ने सैन्य संबंधों को फिर से बहाल करने की आवश्यकता पर तब जोर दिया गया था जब प्रधानमंत्री नरेंद्र मोदी ने इसी साल अप्रैल में चीन के वुहान में एक अनौपचारिक शिखर सम्मेलन के दौरान चीनी राष्ट्रपति शी जिनपिंग से मुलाकात की थी। स्थानीय सैन्य मुख्यालय में सैन्य प्रतिनिधिमंडल की यह यात्रा सैन्य कमांडर के स्तर पर बढ़ती बातचीत और सीमाओं पर शांति बनाए रखने के लिए विभिन्न समझौतों के कार्यान्वयन की दिशा में एक महत्वपूर्ण कदम है।


    सुकना में अपने प्रवास के दौरान, प्रतिनिधिमंडल स्तर की वार्ता के अलावा सदस्य आपसी समझ को बढ़ाने और विभिन्न स्तरों पर विचारों के आदान-प्रदान के लिए बातचीत करेंगे। भारतीय प्रतिनिधिमंडल का नेतृत्व जीओसी त्रिशक्ति कॉर्प्स, लेफ्टिनेंट जनरल प्रदीप एम बाली करेंगे। प्रतिनिधिमंडल स्तरीय वार्ता की शुरुआत भारतीय पारंपरिक नृत्य और प्रतिनिधिमंडल के सम्मान में आयोजित एक भोज कार्यक्रम से होगी। पीएलए प्रतिनिधिमंडल 05 जुलाई को कोलकाता की अगली यात्रा के लिए प्रस्थान करेगा। ***


    वीके/एएम/केजे - 9309


    

    
    (Release ID: 1537518) Visitor Counter : 3