      नवीन एवं नवीकरणीय ऊर्जा मंत्रालय

      देश में 31 मार्च, 2018 तक लगभग 69,784 मेगावाट की नवीकरणीय ऊर्जा क्षमता स्‍थापित की गई है
      
      देश में नवीकरणीय ऊर्जा संयंत्रों की स्‍थापना तेजी से हो रही है और इस मार्ग में किसी भी बड़ी चुनौती का सामना नहीं करना पड़ रहा है
      
      भारत में नवीकरणीय ऊर्जा क्षेत्र विश्‍व भर की कंपनियों को आकर्षित कर रहा है
      
      Posted On: 24 JUL 2018 8:22PM by PIB Delhi


    वर्ष 2016-17 के दौरान देश में लगभग 11 ,322 मेगावाट की नवीकरणीय ऊर्जा क्षमता स्‍थापित की गई थी। इसी तरह वर्ष 2017-18 में लगभग 11,887 मेगावाट की नवीकरणीय ऊर्जा क्षमता स्‍थापित की गई। अत: देश में नवीकरणीय ऊर्जा संयंत्रों की स्‍थापना तेजी से हो रही है और ऐसा प्रतीत होता है कि वर्तमान में इस मार्ग में किसी भी बड़ी चुनौती का सामना नहीं करना पड़ रहा है।


    वर्तमान में ऐसा कोई भी विश्‍वसनीय औपचारिक संस्‍थान नहीं है जो नवीकरणीय ऊर्जा की दृष्टि से आकर्षक माने जाने वाले देशों की रैंकिंग तैयार करता हो। हालांकि , कुछ ऐसी निजी एजेंसियां हैं जो इस तरह की रैंकिंग करती हैं। भारत में नवीकरणीय ऊर्जा क्षेत्र निरंतर प्रगति कर रहा है और वह अब भी विश्‍व भर के निवेशकों के लिए आकर्षक बना हुआ है।


    भारत में सोलर एनर्जी कॉरपोरेशन ऑफ इंडिया (एसईसीआई) द्वारा मई 2017 में 200 मेगावाट के लिए और जुलाई , 2018 में 600 मेगावाट के लिए कराई गई रिवर्स नीलामियों में सौर ऊर्जा की दर घटकर 2.44 रुपये प्रति यूनिट के न्‍यूनतम स्‍तर पर आ गई।


    भारत में नवीकरणीय ऊर्जा क्षेत्र विश्‍व भर की कंपनियों को आकर्षित कर रहा है।


    भारत में 31 मार्च , 2018 तक समस्‍त नवीकरणीय ऊर्जा स्रोतों से लगभग 69,784 मेगावाट की नवीकरणीय ऊर्जा क्षमता स्‍थापित की गई है जिसमें पवन ऊर्जा से लगभग 34145 मेगावाट, सौर ऊर्जा से लगभग 21651 मेगावाट, लघु पनबिजली से करीब 4486 मेगावाट और जैव ऊर्जा से लगभग 9502 मेगावाट शामिल है।


    इस आशय की जानकारी केन्‍द्रीय विद्युत और नवीन एवं नवीकरणीय ऊर्जा राज्‍य मंत्री (स्‍वतंत्र प्रभार) श्री आर. के. सिंह ने आज राज्‍यसभा में एक लिखित प्रश्‍न के उत्तर में दी।


    ***


    वीके/आरआरएस/वीके– 9600


    

    
    (Release ID: 1539980) Visitor Counter : 168