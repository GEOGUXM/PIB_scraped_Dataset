      मंत्रिमण्‍डल

      मंत्रिमंडल ने क्षेत्रीय ग्रामीण बैंकों की पुनर्पूंजीकरण योजना को 2019-20 तक विस्‍तार देने की मंजूरी दी
      Posted On: 04 JUL 2018 4:06PM by PIB Delhi


    प्रधानमंत्री श्री नरेन्‍द्र मोदी की अध्‍यक्षता में केन्‍द्रीय मंत्रिमंडल ने क्षेत्रीय ग्रामीण बैंकों की पुनर्पूंजीकरण योजना को अगले तीन वर्षों अर्थात् 2019-20 तक विस्‍तार देने की मंजूरी दी है। इसके माध्‍यम से आरआरबी को न्‍यूनतम निर्धारित पूंजी को 9 प्रतिशत के जोखिम परिसंपत्ति अनुपात (सीआरएआर) पर बनाये रखने में सहायता मिलेगी।


    प्रभाव :


    एक मजबूत पूंजीगत संरचना और सीआरएआर के न्‍यूनतम स्‍तर से आरआरबी की वित्‍तीय स्थिरता सुनिश्चित होगी। इसके माध्‍यम से आरआरबी वित्‍तीय समावेश में महत्‍वपूर्ण भूमिका अदा करने और ग्रामीण क्षेत्रों की पूंजीगत जरूरतों को पूरा करने में सक्षम होंगे।


    विवरण :


    देश में 56 आरआरबी कार्यरत हैं। 31 मार्च, 2017 तक आरआरबी ने कुल 2,28,599 करोड़ रुपये का ऋण दिया था। ऋण की प्रमुख श्रेणियां निम्‍न हैं -

                                                                                   
विवरण                                  ऋण राशि (करोड़ रुपये में)  कुल ऋण का प्रतिशत
                                                                                   
                                                                                   
                                                                                   
प्राथमिकता क्षेत्र के कुल ऋण (पीएसएल)  2,05,122                   89.73 प्रतिशत    
                                                                                   
                                                                                   
                                                                                   
कृषि (पीएसएल के अंतर्गत)               1,54,322                   67.51 प्रतिशत    
                                                                                   
                                                                                   
                                                                                   
छोटे व सीमांत किसान (कृषि के अंतर्गत)  1,02,791                   44.97 प्रतिशत    
                                                                                   
                                                                                   

    (स्रोत: नाबार्ड)


    आरआरबी की पुनर्पूंजीकरण योजना की शुरूआत वित्‍त वर्ष 2010-11 में हुई थी और इसे 2012-13 तथा 2015-16 में दो बार विस्‍तार दिया गया। अंतिम विस्‍तार 31 मार्च, 2017 तक के लिए था। कुल 1450 करोड़ रुपये में से भारत सरकार के हिस्‍से के रूप में 31 मार्च, 2017 तक कुल 1107.20 करोड़ रुपये की धनराशि आरआरबी को जारी की गई। शेष 342.80 करोड़ रुपये की धनराशि उन आरआरबी के पुनर्पूंजीकरण सहयोग के लिए उपलब्‍ध करायी जाएगी जिनका सीआरएआर 2017-18, 2018-19 और 2019-20 के दौरान 9 प्रतिशत से कम था।


    नाबार्ड के परामर्श से उन आरआरबी की पहचान की जाएगी जिन्‍हें पुनर्पूंजीकरण की आवश्‍यकता है। यह व्‍यवस्‍था वित्‍त मंत्री द्वारा 2018-19 के बजट घोषणा के अतिरिक्‍त होगी। बजट घोषणा में वित्‍तीय रूप से मज़बूत आरआरबी को भारत सरकार, राज्‍य सरकार और प्रायोजक बैंक स्रोतों के अलावा अन्‍य स्रोतों से पूंजी निर्माण की स्‍वीकृति दी गई थी।


    पृष्‍ठभूमि :


    आरआरबी की स्‍थापना ग्रामीण क्षेत्रों में छोटे व सीमांत किसानों, कृषि-श्रमिकों, कारीगरों और छोटे उद्यमियों को ऋण व अन्‍य सुविधाएं प्रदान करने के उद्देश्‍य से की गईं थीं। इनका उद्देश्‍य ग्रामीण क्षेत्रों में कृषि, व्‍यापार, वाणिज्‍य, उद्योग व अन्‍य उत्‍पादक गतिविधियों का विकास करना है। आरआरबी भारत सरकार, संबंधित राज्‍य सरकार तथा प्रायोजक बैंक का एक संयुक्‍त उद्यम है जिसमें इनका पूंजी निवेश क्रमश: 50 प्रतिशत, 15 प्रतिशत और 35 प्रतिशत है।


    *****


    एकेटी/वीके/एसएच/जेके/एमपी


    

    
    (Release ID: 1537618) Visitor Counter : 263