      नीति आयोग

      अटल नवाचार मिशन, नीति आयोग और माईगव ने ‘इनोवेट इंडिया प्लेटफॉर्म’ लांच किया
      Posted On: 26 JUL 2018 6:22PM by PIB Delhi


    अटल नवाचार मिशन के मिशन निदेशक श्री आर.रमणन और माईगव के सीईओ श्री अरविंद गुप्ता ने आज ‘ #इनोवेट इंडिया प्लेटफॉर्म ’ लांच किया, जो अटल नवाचार मिशन और भारत सरकार के नागरिक केंद्रित प्लेटफॉर्म ‘माईगव’ के बीच गठबंधन है। #इनोवेट इंडिया पोर्टल देश में होने वाले समस्त अभिनव कदमों के लिए एक साझा केंद्र के रूप में काम करेगा।


    उपर्युक्त प्लेटफॉर्म को लांच करते हुए अटल नवाचार मिशन के मिशन निदेशक ने कहा कि #इनोवेट इंडिया माईगव-एआईएम पोर्टल राष्ट्रीय स्तर पर बुनियादी एवं गहन तकनीक वाले अन्वेषकों दोनों को ही पंजीकृत करने के लिए अत्यंत आवश्यक नवाचार प्लेटफॉर्म का सृजन करता है। ऐसे लोग जो किसी महत्वपूर्ण नवाचार की तलाश में हैं वे अर्थव्यवस्था के फायदे के साथ-साथ राष्ट्रीय सामाजिक जरूरतों की पूर्ति के लिए इस पोर्टल से लाभ उठा सकते हैं।


    उपर्युक्त प्लेटफॉर्म की कुछ विशेषताएं निम्नलिखित हैं-

     1. यह प्लेटफॉर्म सभी भारतीय नागरिकों के लिए खुला हुआ है।
     2. इसके उपयोगकर्ता (यूजर) #इनोवेट इंडिया पोर्टल पर एकत्रित नवाचारों को देख सकते हैं, टिप्पणी एवं साझा कर सकते हैं और इसके साथ ही इनकी रेटिंग भी कर सकते हैं।
     3. लीडरबोर्ड का अवलोकन कर सकते हैं, जिसकी गणना प्रत्येक नवाचार को मिले वोटों के आधार पर की जाती है।
     4. नागरिक माईगव वेबसाइट पर लॉग-इन करके अपने/संगठन/किसी और के नवाचार को इस प्लेटफॉर्म पर साझा कर सकते हैं।
     5. इन नवाचारों को विभिन्न सोशल मीडिया प्लेटफॉर्मों जैसे कि व्हाट्सएप, फेसबुक और ट्विटर पर भी साझा किया जा सकता है।

    माईगव के सीईओ श्री अरविंद गुप्ता ने कहा कि भारत एक अत्यंत नवाचार उन्मुख समाज है, लेकिन हमारे समक्ष चुनौती नवाचारों के प्रति संरचित अवधारणा अपनाने, उन्हें दर्ज करने और एक ऐसा परितंत्र बनाने की है जिससे कि उन्हें वैश्विक स्तर पर पहुंचाना संभव हो सके। जमीनी स्तर से ही नवाचारों की पहचान करने एवं उन्हें आवश्यक सहायता प्रदान करने की वर्तमान सरकारी पहल का लक्ष्य भारत के नवाचारी स्वरूप को प्रोत्साहित, विस्तारित एवं विकसित करने के लिए एक संरचित परितंत्र का सृजन करना है।


    उपर्युक्त प्लेटफॉर्म को लांच करने के साथ ही भारत के लोग अब अपने/संगठन के नवाचार को इस प्लेटफॉर्म पर अपलोड एवं उसकी रेटिंग करने में समर्थ हो जाएंगे। देश के नागरिक https://innovate.mygov.in/innovateindia/ के जरिए प्लेटफॉर्म पर पहुंच सकते हैं।


    ***


    वीके/एएम/आरआरएस/सीएल- 9636


    

    
    (Release ID: 1540345) Visitor Counter : 340
    
    
    
    
    

5.