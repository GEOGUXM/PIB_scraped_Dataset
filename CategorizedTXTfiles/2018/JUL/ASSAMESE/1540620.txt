      আয়ুষ

      কেন্দ্ৰীয় আয়ুস মন্ত্ৰী শ্ৰীপদ নায়কে গুৱাহাটীত উন্মোচন কৰিলে ধনন্তৰিৰ প্ৰতিমূৰ্তি
      Posted On: 28 JUL 2018 4:41PM by PIB Guwahati


    কেন্দ্ৰীয় আয়ুস মন্ত্ৰী শ্ৰীপদ নায়কে আজি গুৱাহাটীস্থিত চৰকাৰী আয়ুৰ্বেদিক মহাবিদ্যালয় প্ৰাঙ্গনত ধনন্তৰিৰ এক প্ৰতিমূৰ্তি উন্মোচন কৰে। মন্ত্ৰীগৰাকীয়ে লগতে মহাবিদ্যালয়খনৰ এটা ছাত্ৰীনিবাস ৰু এটা কেণ্টিনৰ আধাৰশিলা স্থাপন কাৰ্যসূচীতো অংশগ্ৰহণ কৰে। অনুষ্ঠানত অসম চৰকাৰৰ স্বাস্থ্য আৰু পৰিয়াল কল্যাণ দপ্তৰৰ ৰাজ্যিক মন্ত্ৰী শ্ৰী পীয়ুষ হাজৰিকাও উপস্থিত থাকে।


    অনুষ্ঠানত উপস্থিত থাকি কেন্দ্ৰীয় মন্ত্ৰীগৰাকীয়ে কয়, “বিগত সাতটা দশক ধৰি মানৱ জাতিৰ সেৱাত সমৰ্পিত হৈ অহা ইতিহাসৰ আটাইতকৈ পুৰণি আয়ুৰ্বেদিক মহাবিদ্যালয়সমূহৰ ভিতৰত অন্যতম এই মহাবিদ্যালয়খনত উপস্থিত হ’বলৈ পাই নথৈ আনন্দিত হৈছো। আজি, মই ইয়ালৈ আহি অসমৰ আঞ্চলিক নেতাসকলৰ কৰ্মস্পৃহা আৰু শক্তিশালী মানসিকতাৰ উমান পাইছো, তেওঁলোকৰ কথাবোৰ মনত পৰিছে, যিসকলে এই মহাবিদ্যালয়খন স্থাপন কৰিছিল, এক সঠিক ৰূপ প্ৰদান কৰিছিল, বিশেষকৈ স্বৰ্গীয় ডাঃ ভুৱনেশ্বৰ বৰুৱা আৰু স্বৰ্গীয় ডাঃ জগদীশ চন্দ্ৰ ভট্টাচাৰ্যলৈ।”


    মন্ত্ৰী শ্ৰী নায়কে লগতে কয়, “দেশৰ সকলোবোৰ ৰাজ্যতে পৰম্পৰাগত জ্ঞান তথা লোকাচাৰসমূহৰ ওপৰত ভাৰত চৰকাৰে যথেষ্ট অগ্ৰাধিকাৰ প্ৰদান কৰিছে, তাৰ ভিতৰত বিশেষকৈ উত্তৰ-পূৰ্বাঞ্চলক বিশেষ প্ৰাধান্য দিয়া হৈছে। বহু হেজাৰ বছৰ ধৰি পৰম্পৰাগত দৰৱৰ ক্ষেত্ৰত অসম অতিকৈ চহকী। অসম তথা ইয়াৰ দাঁতিকাষৰীয়া অঞ্চলসমূহো উদ্ভিদ আৰু প্ৰাণীকূলৰ দিশেৰে অতি চহকী আৰু ইয়াত সামগ্ৰিকভাৱে আয়ুস বিজ্ঞানক আৰু বিশেষকৈ আয়ুৰ্বেদক পুনৰুজ্জীৱিত কৰি তোলাৰ পৰ্যাপ্ত সম্ভাৱনা আছে। দেশৰ চিকিৎসা ক্ষেত্ৰৰ সাম্প্ৰতিক পৰিৱেশত বিজ্ঞানসন্মত মানসিকতা অৱলম্বন কৰাতো অত্যাৱশ্যকীয় হৈ পৰিছে।”


    মন্ত্ৰীগৰাকীয়ে লগতে কয়, “ধাৰাবাহিকভাৱে আয়ুৰ্বেদিক সেৱা প্ৰদানেৰে গুৱাহাটীৰ এই চৰকাৰী আয়ুৰ্বেদ মহাবিদ্যালয়ে সমগ্ৰ অসম তথা উত্তৰ-পূৱৰ চিকিৎসা সেৱাৰ প্ৰয়োজনীয়াতা পূৰ কৰি আহিছে। এই মহাবিদ্যালয়ৰ অধ্যাপকসকলক ইয়াৰ গৱেষণাৰ সা-সুবিধাসমূহ শক্তিশালীকৈ গঢ়ি তোলাৰ বাবে আহ্বান জনাইছো, কিয়নো ইয়েই আয়ুৰ্বেদ চিকিৎসাৰ ভেটি মজবুত কৰি তুলিব।”


    উল্লেখ্য যে বৈদিক মন্ত্ৰোধ্বনিৰে ধনন্তৰিৰ প্ৰতিমূৰ্তি উন্মোচনেৰে আৰম্ভ হয় আজিৰ অনুষ্ঠান। মহাবিদ্যালয়খনৰ অধ্যক্ষ ডাঃ ভৱেশ দাসে আদৰণি ভাষণ প্ৰদান কৰি কয়, “আমি বিশ্বাস কৰো, ধনন্তৰি হৈছে আয়ুৰ্বেদৰ ঈশ্বৰ। মই অতিকৈ সুখী যে আয়ুস মন্ত্ৰালয়ে উত্তৰ-পূৰ্বাঞ্চলত আয়ুৰ্বেদৰ ভৱিষ্যৎৰ প্ৰেক্ষাপট শক্তিশালী কৰি গঢ়ি তোলাৰ বাবে যথেষ্ট সহা.য় কৰিছে।”


    ইফালে মন্ত্ৰী শ্ৰী পীয়ুষ হাজৰিকাই তেওঁৰ ভাষণ প্ৰসঙ্গত কয়, “এই অনুষ্ঠানৰ অংশ হ’বলৈ পাই মই অতি সুখী অনুভৱ কৰিছো। এই মহাবিদ্যালয়খনৰ আন্তঃগাঁথনি শক্তিশালী কৰি তোলাৰ বাবে অসম চৰকাৰে ইতিমধ্যে ১০ কোটি টকা মোকলাই দিছে। এই প্ৰতিষ্ঠানখনক শক্তিশালীকৈ গঢ়ি তোলাৰ ক্ষেত্ৰত আমি যথাসম্ভৱ সকলো চেষ্টা কৰিম। দেশৰ প্ৰতিখন আয়ুৰ্বেদ মহাবিদ্যালয়তে একোটিকৈ ধনন্তৰিৰ প্ৰতিমূৰ্তি স্থাপন কৰাৰ আয়ুস মন্ত্ৰালয়ে গ্ৰহণ কৰা সিদ্ধান্ত যথাৰ্থতেই এক মহান পদক্ষেপ আৰু এই পদক্ষেপৰ অংশ হ’বলৈ পাই আমি নথৈ আনন্দিত হৈছো।”


    আয়ুস মন্ত্ৰালয়ৰ যুটীয়া সচিব শ্ৰী ৰোছন জাগ্গিয়ে তেওঁৰ ভাষণত কয় যে ধনন্তৰিৰ প্ৰতিমূৰ্তি উন্মোচনৰ এই সময়ৰ পৰা চৰকাৰী আয়ুৰ্বেদ মহাবিদ্যালয়ে শ্ৰেষ্ঠত্ব তথা জ্ঞানপূৰ্ণ ব্যুৎপত্তিৰ দিশে আগবাঢ়িব। ইফালে অসম চৰকাৰৰ স্বাস্থ্য আৰু পৰিয়াল কল্যাণ দপ্তৰৰ সচিব শ্ৰী মুকুল গগৈয়ে উল্লেখ কৰে যে ইতিমধ্যে ৰাজ্যৰ আটাইবোৰ আয়ুৰ্বেদ মহাবিদ্যালয়তেই ধনন্তৰিৰ প্ৰতিমূৰ্তি স্থাপন কৰাৰ পৰিকল্পনা হাতত লোৱা হৈছে আৰু ইতিমধ্যে এইপৰ্যন্ত ৰাজ্যত ১১টা ধনন্তৰিৰ প্ৰতিমূৰ্তি স্থাপন কৰা হৈছে।


      অনুষ্ঠানত উপস্থিত অন্যান্য বিশিষ্ট ব্যক্তিসকল ক্ৰমে মাই হোম ইণ্ডিয়া শীৰ্ষক বেচৰকাৰী প্ৰতিষ্ঠানৰ প্ৰতিষ্ঠাপক শ্ৰী সুনীল দেওধৰ, গুৱাহাটীৰ চৰকাৰী আয়ুৰ্বেদিক মহাবিদ্যালয়ৰ জ্যেষ্ঠ অধ্যাপক ডাঃ অনিল কুমাৰ শৰ্মা, চান্দু ফাৰ্মাচিউটিকেলছ লিমিটেডৰ অধ্যক্ষ শশাংক চান্দু আৰু উমেশ চান্দু।

    
    
    (Release ID: 1540620) Visitor Counter : 3
    
    
      Read this release in: English