      গৃহ মন্ত্ৰালয়

      দীৰ্ঘদিন ধৰি পৰি থকা প্ৰকল্পসমূহৰ ৰূপায়ন আৰু পুঁজিৰ সৰ্বাধিক ব্যৱহাৰৰ নিশ্চিতি প্ৰদান কৰকঃ উত্তৰ পূৰ্বাঞ্চলৰ ৰাজ্যসমূহৰ প্ৰতি শ্ৰী ৰাজনাথ সিঙৰ বাৰ্তা উত্তৰ পূৰ্বাঞ্চলত নিৰাপত্তাজনিত পৰিৱেশৰ উন্নতি হৈছেঃ কেন্দ্ৰীয় গৃহ মন্ত্ৰী শ্বিলঙত অনুষ্ঠিত হোৱা ৬৭তম পৰিকল্পনা অধিৱেশনত কেন্দ্ৰীয় গৃহমন্ত্ৰীয়ে সভাপতিত্ব কৰে
      Posted On: 09 JUL 2018 4:54PM by PIB Guwahati


    শ্বিলং - ৯ জুলাই, ২০১৮


    কেন্দ্ৰীয় গৃহমন্ত্ৰী শ্ৰী ৰাজনাথ সিঙে উত্তৰ পূৰ্বাঞ্চলৰ ৰাজ্যসমূহক উত্তৰ -পূব পৰিষদৰ দীৰ্ঘদিন ধৰি পৰি থকা প্ৰকল্পসমূহ ৰূপায়ন কৰিবলৈ তথা পুঁজিৰ সৰ্বাধিক ব্যৱহাৰৰ বাবে আহ্বান জনায়৷ আজি শ্বিলঙত অনুষ্ঠিত হোৱা ৬৭তম পৰিকল্পনা অধিৱেশনত বক্তৃতা প্ৰদান কৰি তেওঁ কয় যে উত্তৰ পূব পৰিষদ আৰু উত্তৰ পূৰ্বাঞ্চলৰ আঠোখন ৰাজ্যই এটা নিৰ্দিষ্ট সময়ৰ ভিতৰত চলমান অৱস্থাত থকা প্ৰকল্পসমূহ সমাপ্ত কৰাৰ নিশ্চয়তা প্ৰদান কৰিব লাগিব৷


    গৃহমন্ত্ৰীগৰাকীয়ে শেহতীয়াকৈ কেন্দ্ৰই বিশেষ কিছুমান ক্ষেত্ৰত চৰকাৰীভাৱে পৃষ্ঠপোষকতা কৰা আঁচনিসমূহৰ সফল ৰূপায়নৰ বাবে ৪ ,৫০০ কোটি টকাৰ বিত্তীয় পেকেজ এটাৰ অনুমোদন জনোৱা বুলি সদৰী কৰে৷


    বিকাশমুখী প্ৰক্ৰিয়াত নাগৰিক সমাজৰ অংশগ্ৰহণৰ প্ৰয়োজনীয়তা সম্পৰ্কে উনুকিয়াই গৃহমন্ত্ৰীগৰাকীয়ে কয় , ‘‘উত্তৰ পূৰ্বাঞ্চলত আমাৰ বিকাশমূলক প্ৰয়াসত নাগৰিক সমাজ এক শক্তিশালী মাধ্যম৷ নাগৰিক সমাজৰ অংশগ্ৰহণ অতিশয় গুৰুত্বপূৰ্ণ৷ তেওঁলোকে আৰ্থ-সামাজিক পৰিৱৰ্তনৰ ক্ষেত্ৰতো এক প্ৰধান কাৰক হিচাপে বিবেচিত হ’ব পাৰে৷’’ তাৰোপৰি তেওঁ কয় যে সামাজিক নিৰীক্ষণে পুঁজিসমূহ কিদৰে ব্যৱহৃত হৈছে সেই সন্দৰ্ভত এক গুৰুত্বপূৰ্ণ ভূমিকা গ্ৰহণ কৰিব পাৰে৷ ৰিম’ট ছেন্সিং আৰু উপগ্ৰহ চিত্ৰাৱলীৰ ব্যৱহাৰৰ জৰিয়তে এনইচিয়ে নৰ্থ ইষ্টাৰ্ণ স্পেছ এপ্লিকেচন চেণ্টাৰ (এনইএছএচি)ৰ সহযোগিতাত ‘‘প্ৰকল্প নিৰীক্ষণ’’ৰ প’ৰ্টেল আৰু এক ম’বাইল এপ্লিকেচন বিকশিত কৰি এনইচিৰ দ্বাৰা বিত্তপোষিত প্ৰকল্পসমূহত ষ্টেকহ’ল্ডাৰে কৰ্মৰ উত্তৰণ প্ৰক্ৰিয়া নিৰীক্ষণ কৰিব ব্যৱস্থা প্ৰণয়নত গৃহমন্ত্ৰীগৰাকীয়ে সন্তোষ প্ৰকাশ কৰে৷


    উত্তৰ পূৰ্বাঞ্চলত নিৰাপত্তাৰ দিশ ক্ৰমে উন্নত হোৱা বুলি মন্তব্য কৰি গৃহমন্ত্ৰীগৰাকীয়ে কয় যে নব্বৈ দশকৰ তুলনাত বৰ্তমানে হিংসাত্মক ঘটনাৰ হাৰ ৮৫ শতাংশ পৰ্যন্ত হ্ৰাস হৈছে৷ বৰ্তমানে ত্ৰিপুৰা আৰু মিজোৰাম হিংসাত্মক ঘটনাৰ পৰা সম্পূৰ্ণ মুক্ত বুলি মন্তব্য কৰি অঞ্চলটোত নিৰাপত্তাৰ উত্তৰণ হোৱা বাবে মেঘালয়ৰ পৰা আফস্পা সম্পূৰ্ণভাৱে আঁতৰোৱা হৈছে আৰু অৰুণাচল প্ৰদেশত ইয়াৰ প্ৰভাৱ সীমিত কৰা হৈছে বুলি গৃহমন্ত্ৰীগৰাকীয়ে কয়৷


    শ্ৰী ৰাজনাথ সিঙে উত্তৰ পূৰ্বাঞ্চলক বিকশিত কৰাৰ বাবে বিভিন্ন প্ৰতিবেদন আৰু দৃষ্টিকোণ নথি -পত্ৰ উপলব্ধ আছে বুলি জনায়৷ তেওঁ কয় যে কেন্দ্ৰ চৰকাৰে উত্তৰ পূৰ্বাঞ্চলৰ বাবে নিটি মঞ্চ গঠন কৰিছে আৰু প্ৰকল্পসমূহৰ ৰূপায়নত সন্মুখীন হোৱা বিভিন্ন বাধাসমূহৰ চিনাক্তকৰণৰ জৰিয়তে অঞ্চলটোলৈ বহনক্ষম অৰ্থনৈতিক বিকাশ প্ৰদান কৰিব পৰা হ’ব৷


    উল্লেখ্য , প্ৰথম পৰ্যায়ৰ উক্ত মঞ্চৰ অধিৱেশন যোৱা ১০ এপ্ৰিল তাৰিখে অনুষ্ঠিত হৈছিল৷ মঞ্চৰ দ্বাৰা নিৰ্দেশিত সিদ্ধান্তসমূহ প্ৰণয়নৰ বাবে কেন্দ্ৰীয় মন্ত্ৰীগৰাকীয়ে চলিত বৰ্ষৰ ৩১ অক্টোবৰলৈ সময় প্ৰদান কৰিছে৷


    তেওঁ কয় যে ড ’নাৰ মন্ত্ৰালয়ে শেহতীয়াকৈ নেডফিৰ জৰিয়তে ১০০ কোটি টকাৰ নৰ্থ ইষ্ট ভেনচাৰ কেপিটেল ফাণ্ড গঠন কৰিছে৷ আনহাতে কেন্দ্ৰীয় কেবিনেটে যোৱা মাৰ্চ মাহৰ পৰা অনাগত ২০২০ চনৰ মাৰ্চ মাহলৈ ৩০০০ কোটি টকাৰ সৈতে নৰ্থ ইষ্ট ইণ্ডাষ্ট্ৰীয়েল ডেভলপমেণ্ট স্কীম (এনইআইডিএছ)ৰ বাবে অনুমোদন জনাইছে৷


    উত্তৰ পূৰ্বাঞ্চলৰ বাসিন্দাসকলৰ সাহসক প্ৰশংসা কৰি শ্ৰী ৰাজনাথ সিঙে কয় যে অঞ্চলটোৰ বাসিন্দাসকলে আধুনিক ভাৰত গঠনত বিশেষ ভূমিকা পালন কৰিছে৷


    অধিৱেশনখনত উপস্থিত থাকি এনইচিৰ উপ অধ্যক্ষ তথা ড’নাৰৰ কেন্দ্ৰীয় ৰাজ্যিক মন্ত্ৰী (স্বতন্ত্ৰ) ডঃ জীতেন্দ্ৰ সিঙে বক্তৃতা প্ৰদান কৰি কয় যে মন্ত্ৰালয়ে ড’নাৰক উত্তৰ পূৰ্বাঞ্চলৰ দুৱাৰ মুখলৈ লৈ আনিছে৷ তেওঁ কয় যে ১১৫খন প্ৰত্যাশী জিলাৰ ভিতৰত ১৪খনেই হ’ল উত্তৰ পূৰ্বাঞ্চলৰ অন্তৰ্ভুক্ত৷ আন্তঃগাঁথনি উত্তৰণ সন্দৰ্ভত মন্তব্য প্ৰদান কৰি ডঃ সিঙে কয় যে উত্তৰ পূৰ্বাঞ্চলৰ শিক্ষাৰ্থীসমূহৰ বাবে নতুন দিল্লীত হোষ্টেলৰ সুবিধা প্ৰদান কৰা হৈছে৷ আনহাতে বেংগালুৰুতো এনে ধৰণৰ হোষ্টেল নিৰ্মাণ কৰি থকা হৈছে বুলি তেওঁ জানিবলৈ দিয়ে৷


    উল্লেখ্য , অধিৱেশনখনত অসম, নাগালেণ্ড, মণিপুৰ, ছিক্কিম, মিজোৰাম, মেঘালয় আৰু অৰুণাচল প্ৰদেশৰ ৰাজ্যপাল তথা মেঘালয়, অসম, ত্ৰিপুৰা, অৰুণাচল প্ৰদেশ, মিজোৰাম আৰু নাগালেণ্ডৰ মুখ্যমন্ত্ৰীয়ে ভাষণ প্ৰদান কৰে৷ আনহাতে এনইচি তথা ড’নাৰ মন্ত্ৰালয়ৰ শীৰ্ষ বিষয়াও অধিৱেশনখনত উপস্থিত থাকে৷


    ********

    
    
    (Release ID: 1538219) Visitor Counter : 13
    
    
      Read this release in: Malayalam , English