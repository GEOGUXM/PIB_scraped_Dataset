      पेयजल आणि स्वच्छता मंत्रालय

      महाराष्ट्रासह उत्तर प्रदेश आणि झारखंडमध्ये “स्वच्छ सर्वेक्षण ग्रामीण-2018” चा शुभारंभ
      Posted On: 24 JUL 2018 4:34PM by PIB Mumbai


    नवी दिल्ली , 24 जुलै 201 8


    पेयजल आणि स्वच्छता मंत्रालयाने 13 जुलै 2018 रोजी घोषित केलेल्या “ स्वच्छ सर्वेक्षण ग्रामीण- 2018 ” चा शुभारंभ या आठवड्यात महाराष्ट्रासह उत्तर प्रदेश आणि झारखंडमध्ये करण्यात आला. या उपक्रमांतर्गत 1 ते 31 ऑगस्ट या अवधीत या राज्यांमधील सर्व जिल्ह्यांमध्ये एका स्वतंत्र सर्वेक्षण संस्थेमार्फत सर्वेक्षण केले जाणार आहे. स्वच्छतेचे प्रमाण आणि दर्जा या मानकांच्या आधारे संबंधित राज्ये आणि राज्यांमधील जिल्ह्यांचा गुणानुक्रम ठरणार आहे. या सर्वेक्षणात उत्तम कामगिरी दर्शविणाऱ्या राज्यांना आणि जिल्ह्यांना 2 ऑक्टोबर 2018 रोजी सन्मानित केले जाणार आहे.


    महाराष्ट्रात पंढरपूर येथे पाणीपुरवठा आणि स्वच्छता मंत्री बबनराव लोणीकर यांनी या आठवड्याच्या सुरुवातीला या उपक्रमाचा शुभारंभ केला. सर्वेक्षणादरम्यान राज्यातील सर्व ग्रामपंचायतींनी उत्तम कामगिरी करावी असे आवाहन त्यांनी केले. आषाढी एकादशीनिमित्त पंढरपूरमध्ये एकत्र आलेल्या वारकऱ्यांनी या कामी सक्रिय सहभाग घ्यावा असे आवाहनही त्यांनी केले.


    झारखंडमध्ये मुख्यमंत्री रघुवर दास यांनी तर उत्तर प्रदेशमध्ये लखनौ येथे पेयजल आणि स्वच्छता मंत्रालयाचे सचिव परमेश्वरन अय्यर यांनी या उपक्रमाचा शुभारंभ केला. स्वच्छ सर्वेक्षण ग्रामीण उपक्रमाच्या माध्यमातून देशातील 698 जिल्ह्यांमध्ये 6,980 गावांमध्ये सर्वेक्षण केले जाणार आहे. यात शाळा, अंगणवाडी, सार्वजनिक आरोग्य केंद्रे, बाजारपेठा तसेच धार्मिक स्थळे अशा 34,000 सार्वजनिक ठिकाणांचा समावेश असेल.


    N.Sapre/M.Pange/P.Malandkar


    

    
    (Release ID: 1539860) Visitor Counter : 42
    
    
      Read this release in: English