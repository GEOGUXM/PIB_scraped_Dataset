      मनुष्यबळ विकास मंत्रालय

      कॅनडातील व्हॅनकुवर येथे होणाऱ्या 17व्या जागतिक संस्कृत परिषदेचे केंद्रीय मनुष्यबळ विकासमंत्री प्रकाश जावडेकर यांच्या हस्ते उद्‌घाटन
      Posted On: 08 JUL 2018 12:56PM by PIB Mumbai


    नवी दिल्ली , 8 जुलै 201 8


    कॅनडातील व्हॅनकुवर येथे आजपासून सुरु होणाऱ्या 17 व्या जागतिक संस्कृत परिषदेचे उद्घाटन केंद्रीय मनुष्यबळ विकासमंत्री प्रकाश जावडेकर यांच्या हस्ते होणार आहे. ही परिषद 13 जुलैपर्यंत चालेल.


    जगातील 40 देशांमधले 500 हून अधिक संस्कृत अभ्यासक आणि प्रतिनिधी या परिषदेत सहभागी होतील. संस्कृत भाषेशी निगडीत विविध विषयांवर ते आपले शोधनिबंध सादर करतील आणि त्यावर नंतर सर्व सदस्यांमध्ये चर्चाही होईल.


    त्याशिवाय , या परिषदेत, इतिहास आणि वैदिक साहित्यातील महिलांचे शिक्षण, संस्कृत बौद्ध हस्तालिखिते, यागशाळेपलीकडची मीमांसा, युक्तीदीपिका, सांख्यशास्त्र, भागवत पुराण वर्णन, गार्गीयज्योतिष्याचा अभ्यास, अशा अनेक विषयांवर विशेष चर्चासत्रे आणि परिसंवाद होणार आहेत. पाच दिवसांच्या या परिषदेत विविध विषयांवरील सुमारे 500 शोधनिबंध सादर केले जातील. संस्कृत भाषेचा प्रसार, जतन आणि वापर जगभर व्हावा, हा या परिषदेमागचा हेतू आहे. दर तीन वर्षानी जगातील विविध देशात जागतिक संस्कृत परिषद भरवली जाते. भारतात, आतापर्यत तीनदा ही परिषद भरवण्यात आली आहे.


    जावेडकर यांच्यासह ,संस्कृत भाषेच्या दहा अभ्यासकांचे प्रतिनिधीमंडळ देखील या परिषदेत सहभागी होत आहे.


    N.Sapre/R.Aghor/P.Malandkar


    

    
    (Release ID: 1538125) Visitor Counter : 34
    
    
      Read this release in: English