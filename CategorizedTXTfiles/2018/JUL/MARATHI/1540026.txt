      निती आयोग

      महत्वाकांक्षी जिल्ह्यांसाठी सीएसआर निधी प्राप्त करण्यासंदर्भात परिषद
      Posted On: 24 JUL 2018 5:54PM by PIB Mumbai


    नवी दिल्ली , 24 जुलै 201 8


    देशातील महत्वाकांक्षी जिल्ह्यांच्या विकासासाठी कॉर्पोरेट सोशल रिस्पॉन्सिबिलिटी ( CSR ) अर्थात कंपनी सामाजिक बांधिलकीच्या माध्यमातून निधी प्राप्त करण्यासंदर्भात नीती आयोग आणि सार्वजनिक उपक्रम विभागाची एक संयुक्त परिषद आयोजित करण्यात आली.


    नीती आयोगाच्या नेतृत्वाखाली देशातील 117 महत्वाकांक्षी जिल्हे निर्धारित करण्यात आले असून संबंधित राज्यसरकारांच्या भागीदारीतून या जिल्ह्यांमध्ये विविध क्षेत्रातील विकासाकडे विशेष लक्ष दिले जात आहे. आरोग्य, पोषण, शिक्षण अशा क्षेत्रात मागासलेल्या जिल्ह्यांचा यात प्रामुख्याने समावेश आहे. अशा जिल्ह्यांच्या विकासासाठी “ सीएसआर ” उपक्रमांमार्फत उद्योगांकडून वित्त सहाय्य प्राप्त करण्यासंदर्भात या परिषदेत प्रामुख्याने चर्चा करण्यात आली. निती आयोगाचे मुख्य कार्यकारी अधिकारी अमिताभ कांत यांनी या परिषदेला संबोधित केले. या उपक्रमाच्या माध्यमातून मानव विकास निर्देशांकात सुधारणा दिसून यावी अशी अपेक्षा त्यांनी व्यक्त केली. तर आयुष्मान भारत उपक्रमासह आरोग्य क्षेत्रातील विविध कार्यक्रमांना सीएसआरमार्फत निधी पुरवठा शक्य असल्याचे आरोग्य आणि कुटुंब कल्याण सचिव प्रीती सुदान यांनी सांगितले. मान्यवरांच्या वक्तव्यानंतर उपस्थितांसाठी चर्चा तसेच प्रश्नोत्तराचा कार्यक्रमही आयोजित करण्यात आला. या महत्वाकांक्षी जिल्ह्यांच्या विकासासाठी संबंधित राज्यांना सहकार्य करण्यासाठी सार्वजनिक क्षेत्रातील अनेक उपक्रमांनी स्वारस्य असल्याचे सांगितले.


    सार्वजनिक उपक्रम विभागाच्या सचिव सीमा बहुगुणा, शालेय शिक्षण आणि साक्षरता विभागाच्या सचिव रिना राय यांच्यासह सार्वजनिक क्षेत्रातील केंद्रीय उपक्रमांच्या संचालक आणि व्यवस्थापकीय संचालकांसह 150 पेक्षा जास्त प्रतिनिधी या परिषदेत सहभागी झाले.


    N.Sapre/M.Pange/P.Malandkar


    

    
    (Release ID: 1540026) Visitor Counter : 10
    
    
      Read this release in: English