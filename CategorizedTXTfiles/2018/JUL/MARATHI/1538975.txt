      पर्यटन मंत्रालय

      गेल्या 4 वर्षात पर्यटन क्षेत्राने 14.62 दशलक्ष रोजगारांची निर्मिती केली-के.जे.अल्फोन्स
      Posted On: 17 JUL 2018 8:35PM by PIB Mumbai


    नवी दिल्ली, 17 जुलै 201 8


    देशात गेल्या 4 वर्षात एकट्या पर्यटन क्षेत्राने 14.62 दशलक्ष रोजगाराच्या संधी निर्माण केल्या असे पर्यटन राज्यमंत्री (स्वतंत्र कार्यभार) के. जे. अल्फोन्स यांनी म्हटले आहे. पर्यटन क्षेत्र कुशल आणि अकुशल बेरोजगारांना रोजगाराच्या संधी उपलब्ध करून देत आहे, त्यामुळे समाजातील सर्व घटकांना रोजगार मिळत आहे असे त्यांनी आज नवी दिल्लीत माध्यमांशी बोलताना सांगितले.


    पर्यटन मंत्रालय आता भारतातील ईशान्य राज्यांमध्ये पर्यटकांना आकर्षित करण्यावर भर देत आहे. मेघालयमध्ये आशियातील सर्वात मोठे गुहेचे जाळे आहे असे ते म्हणाले. पर्यटकांसाठी भारत हा सुरक्षित देश असून पर्यटकांच्या सुरक्षेसाठी मंत्रालय विविध उपाययोजना करत असल्याचे ते म्हणाले. राज्ये आणि केंद्रशासित प्रदेशांना पर्यटकांच्या सुरक्षेसंदर्भात मार्गदर्शक तत्त्वे जारी करण्यात आली असून 14 राज्यांचे पर्यटन धोरण आहे असे ते म्हणाले.


    परदेशात भारतातील पर्यटनाला चालना देण्यासाठी अमेरिका, युरोपमध्ये मंत्रालयाने ‘अतुल्य भारत रोड शो’ आयोजित केले आहेत असे पर्यटन मंत्री म्हणाले. संकल्पनेवर आधारित अतुल्य भारताचे 60 सेकंद कालावधीचे 3 व्हिडिओ प्रकाशित करण्यात आले असून सोशल मीडियावर त्याला मोठा प्रतिसाद मिळत आहे, असे ते म्हणाले.


    क्रूझ पर्यटनावर अधिक भर दिला जात असून पर्यटन मंत्रालय 100 कोटी रुपयांची तर नौवहन मंत्रालय 250 कोटी रुपयांची गुंतवणूक करत आहे, असे त्यांनी सांगितले. मुंबईत क्रूझ पोर्ट विकसित केले जात असून गोवा, कोचीन, चेन्नई आणि विशाखापट्टणम येथे क्रूझ जेट्टी उभारण्यात येणार आहेत.


    N.Sapre /S.Kane/P.Kor

    
    
    (Release ID: 1538975) Visitor Counter : 18
    
    
      Read this release in: English