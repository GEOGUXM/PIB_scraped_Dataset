      गृह मंत्रालय

      केंद्रीय गृहमंत्रालयाकडून नव्या पाच पोलीस पदकांची घोषणा
      Posted On: 11 JUL 2018 6:38PM by PIB Mumbai


    नवी दिल्ली , 11 जुलै 201 8


    अत्यंत तणावाच्या वातावरणात आणि कठीण भागामध्ये उत्तम कार्य करणाऱ्या पोलीस अधिकारी आणि कर्मचाऱ्यांचा गौरव करण्यासाठी, तसेच पोलीस सेवेत व्यावसायिकता आणि उत्कृष्टता वाढवण्यासाठी केंद्रीय गृह मंत्रालयाने पाच पोलीस पदकांची घोषणा केली आहे. यात

     1. केंद्रीय गृहमंत्रालय विशेष कारवाई पदक :- केंद्र अथवा राज्य शासनाच्या सेवेतील पोलीस किंवा सुरक्षा रक्षकांनी केलेल्या कारवाईत, जिथे देशाच्या सुरक्षेशी थेट संबंध येतो, अशा ठिकाणी अतुलनीय पराक्रम करणाऱ्या किंवा एखाद्या बचाव कार्यात महत्वाची कामगिरी करणाऱ्या पोलिसांना या पुरस्काराने सन्मानित केले जाईल. यात गृहमंत्र्यांनी स्वाक्षरी केलेले प्रशस्तीपत्र आणि पदकाचा समावेश असेल.
     2. पोलीस आंतरिक सुरक्षा सेवा पदक :- जम्मू काश्मीर, ईशान्य भारत आणि नक्षलग्रस्त भागात कार्य करणाऱ्या पोलीस कर्मचाऱ्यांना किंवा सुरक्षा रक्षकांना दर दोन वर्षांनी हे पदक दिले जाईल. अशा भागांमध्ये देशाची आंतरिक सुरक्षा अबाधित ठेवण्याच्या कार्यासाठी हा गौरव केला जाईल. सध्या हे पदक कर्मचाऱ्यांना त्यांच्या कारकीर्दित केवळ एकदाच दिले जाते.
     3. असाधारण आसूचना कुशलता पदक:- केंद्र अथवा राज्य सरकारांच्या गुप्तचर यंत्रणा, त्यांच्या शाखा अथवा विभागाचे कर्मचारी जे दहशतवाद, कट्टरपंथी कारवाया, घुसखोरीला आळा घालण्यासाठी गुप्त माहिती गोळा करतांना असाधारण धैर्य आणि बुद्धीमत्तेचा परिचय देतात, त्यांना या पदकाने आणि गृहमंत्र्यांच्या प्रशस्तीपत्राने गौरवले जाईल.
     4. उत्कृष्ट आणि अतिउत्कृष्ट सेवा पदक :- हे पदक पोलीस, सुरक्षा रक्षक, होम गार्ड, केंद्रीय सशस्त्र पोलीस दल, केंद्रीय पोलीस यंत्रणा, आसाम रायफल्स, राष्ट्रीय सुरक्षा दल, राष्ट्रीय आपत्ती निवारण दल, गुप्तचर विभाग या सर्व ठिकाणी कार्यरत आधिकारी आणि कर्मचाऱ्यांना हे पदक दिले जाईल. या विभागांमध्ये 15 वर्षे उत्तम आणि व्यावसायिकदृष्ट्या सरस काम करणाऱ्यांना उत्कृष्ट सेवा पदक तर 25 वर्षे कार्यरत कर्मचाऱ्यांना अति उत्कृष्ट सेवा पदक प्रदान केले जाईल.
     5. तपासातील उत्कृष्टतेबाबत केंद्रीय गृहमंत्री पदक :- तपासात अतुलनीय कार्य करणाऱ्या अधिकारी आणि कर्मचाऱ्यांना, यात केंद्रीय, राज्य तसेच केंद्रशासित प्रदेशातील पोलीसांचाही समावेश असेल, हे पदक देऊन गौरवण्यात येईल. प्रशस्तीपत्र आणि पदक असे याचे स्वरुप असेल.

    या पदकांसाठी व्यक्तींची निवड करायला, एक निवड समिती तयार केली जाईल. सध्या देशभरात, केंद्र, राज्य आणि केंद्रशासित प्रदेश मिळून 30 लाखांपेक्षा जास्त पोलीस कर्मचारी आणि सुरक्षा रक्षक कार्यरत आहेत. त्यांच्या कामाचे स्वरुप बघता, त्यांना अत्यंत विपरित परिस्थितीत काम करावे लागते. हे लक्षात घेऊन, केंद्र आणि राज्य सरकार आधुनिकीकरण, प्रशिक्षण, क्षमताबांधणी आणि कार्यालयीन स्थितीत सुधारणा करण्याचा सातत्याने प्रयत्न करत आहे.


    N.Sapre/R.Aghor/P.Malandkar


    

    
    (Release ID: 1538445) Visitor Counter : 21
    
    
      Read this release in: English
    
    
    

5.