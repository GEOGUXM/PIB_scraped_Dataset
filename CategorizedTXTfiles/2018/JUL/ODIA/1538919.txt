      ସଂସଦୀୟ ବ୍ୟାପାର ମନ୍ତ୍ରଣାଳୟ

      ସଂସଦର ମୌସୁମୀ ଅଧିବେଶନ ଆରମ୍ଭ ହେଉଛି ଆସନ୍ତାକାଲି
      • ସରକାରଙ୍କ ଦ୍ୱାରା ସର୍ବଦଳୀୟ ବୈଠକ ଅନୁଷ୍ଠିତ
      • ସୂଚାରୁ ଗୃହ ପରିଚାଳନା ସକାଶେ ସବୁ ରାଜନୈତିକ ଦଳର ସହଯୋଗ ଲୋଡିଲେ ପ୍ରଧାନମନ୍ତ୍ରୀ
      • ଦେଶର ସ୍ୱାର୍ଥ ପାଇଁ ସମସ୍ତ ରାଜନୈତିକ ଦଳ ସହଯୋଗ କରିବାକୁ ସଂସଦୀୟ ବ୍ୟାପାର ମନ୍ତ୍ରୀ ଅନନ୍ତ କୁମାରଙ୍କ ଆହ୍ୱାନ
      • 24 ଦିନର ଅଧିବେଶନରେ ବସିବ ମୋଟ 18ଟି ବୈଠକ
      • 46ଟି ବିଲ୍ ଏବଂ 2ଟି ଆର୍ଥିକ ପ୍ରସଙ୍ଗ ଉପରେ ହେବ ଆଲୋଚନା
      • ଗୃହରେ ଅନୁମୋଦନ ଲାଗି ରହିଛି 6ଟି ଅଧ୍ୟାଦେଶ
      Posted On: 17 JUL 2018 7:47PM by PIB Bhubaneshwar


    ଆସନ୍ତାକାଲି ସଂସଦର ମୌସୁମୀ ଅଧିବେଶନ ଆରମ୍ଭ ହେବାର ଅବ୍ୟବହିତ ପୂର୍ବରୁ ଆଜି ଲୋକସଭା ଓ ରାଜ୍ୟସଭାର ବିଭିନ୍ନ ଦଳର ନେତାମାନଙ୍କ ଏକ ବୈଠକ ଅନୁଷ୍ଠିତ ହୋଇଯାଇଛି । ଏଥିରେ ଉଦ୍ବୋଧନ ଦେଇ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ କହିଛନ୍ତି ଯେ , ସରକାର ସମସ୍ତ ରାଜନୈତିକ ଦଳ ଦ୍ୱାରା ଉଠାଯାଇଥିବା ପ୍ରସଙ୍ଗକୁ ସର୍ବାଧିକ ଗୁରୁତ୍ୱ ଦିଅନ୍ତି । ଜାତୀୟ ସ୍ୱାର୍ଥ ହାସଲ ଲାଗି ସମସ୍ତ ରାଜନୈତିକ ଦଳ ଗୃହରେ ସାମୂହିକ ଭାବେ ଏକ ଗଠନମୂଳକ ପରିବେଶ ସୃଷ୍ଟି କରିବାକୁ ସେ ପରାମର୍ଶ ଦେଇଥିଲେ । ସମସ୍ତ ଦଳ ଗୃହର ସୂଚାରୁ ପରିଚାଳନାରେ ସହଯୋଗ କରିବା ସହ ଗଠନମୂଳକ ଆଲୋଚନାରେ ଭାଗ ନେବେ ବୋଲି ସେ ଆଶା ପ୍ରକାଶ କରିଥିଲେ ।


    ବୈଠକରେ ବିଭିନ୍ନ ଦଳ ପକ୍ଷରୁ ଅନେକଗୁଡ଼ିକ ପ୍ରସଙ୍ଗ ଉତ୍ଥାପିତ କରାଯାଇଥିଲା । ତେବେ ଗୃହକୁ ବିନା ବାଧାରେ ସୁଚାରୁ ପରିଚାଳନା ପାଇଁ ଦଳମତ ନିର୍ବିଶେଷରେ ସମସ୍ତ ନେତା ସହମତ ହୋଇଥିଲେ ।


    ପରେ କେନ୍ଦ୍ର ସଂସଦୀୟ ବ୍ୟାପାର ମନ୍ତ୍ରୀ ଅନନ୍ତକୁମାର ଗଣମାଧ୍ୟମକୁ କହିଥିଲେ ଯେ , ଗୃହକୁ ସୁରୁଖୁରୁରେ ପରିଚାଳନା କରିବା ନିମନ୍ତେ ସରକାର ସମସ୍ତ ରାଜନୈତିକ ଦଳ ବିଶେଷ କରି ବିରୋଧୀ ଦଳର ସହଯୋଗ ଲୋଡ଼ିଥିଲେ । ସଂସଦରେ ବିନା ବାଧାରେ କାର୍ଯ୍ୟ ହେଉ ବୋଲି ଦେଶବାସୀଙ୍କ ଇଚ୍ଛା । ତେଣୁ ଦେଶର ସ୍ୱାର୍ଥ ଦୃଷ୍ଟିରୁ ସମସ୍ତ ଦଳର ସହଯୋଗ ସରକାର ଲୋଡ଼ିଛନ୍ତି । ଫଳପ୍ରଦ ମୌସୁମୀ ଅଧିବେଶନ ସପକ୍ଷରେ ସବୁ ଦଳ ଥିବା ସେ କହିଛନ୍ତି । ସାମ୍ବିଧାନିକ ଆଇନ ଅନୁସାରେ ଯେକୌଣସି ପ୍ରସଙ୍ଗରେ ଗୃହରେ ଆଲୋଚନା ପାଇଁ ସରକାରର ପ୍ରସ୍ତୁତ ଥିବା ସେ କହିଥିଲେ । ଅଧିବେଶନକୁ ଫଳପ୍ରଦ କରିବା ଦିଗରେ କୌଣସି ପ୍ରକାର ସୁଯୋଗ କିମ୍ବା ପ୍ରଚେଷ୍ଟାକୁ ସରକାର ହାତଛଡ଼ା କରିବେ ନାହିଁ ବୋଲି ସେ କହିଥିଲେ ।


    ଶ୍ରୀ ଅନନ୍ତ କୁମାର ପୁଣି କହିଥିଲେ ଯେ , ସଂସଦର ମୌସୁମୀ ଅଧିବେଶନ 18 (ବୁଧବାର) ଜୁଲାଇ 2018ରୁ ଆରମ୍ଭ ହେବ । ଧାର୍ଯ୍ୟ କାର୍ଯ୍ୟସୂଚୀ ଅନୁଯାୟୀ ଏହା ଚାଲିବ ଏବଂ 10 (ଶୁକ୍ରବାର) ଅଗଷ୍ଟ 2018ରେ ଏହା ଶେଷ ହେବାର ସମ୍ଭାବନା ରହିଛି । ମୋଟ 24 ଦିନର ଅଧିବେଶନରେ 18ଟି କାର୍ଯ୍ୟଦିବସ ରହିଛି । ଏଥିମଧ୍ୟରେ 3ଟି ବେସରକାରୀ କାର୍ଯ୍ୟଦିବସ ଅର୍ନ୍ତଭୁକ୍ତ । ଗୃହରେ ଆଲୋଚନା ପାଇଁ 48ଟି ପ୍ରସଙ୍ଗ ଧାର୍ଯ୍ୟ ହୋଇଛି । ଏଥିରେ 46ଟି ବିଲ୍ ଏବଂ 2ଟି ଆର୍ଥିକ ପ୍ରସଙ୍ଗ ରହିଛି ।


    ପୂର୍ବରୁ ଅଣାଯାଇଥିବା 6ଟି ଅଧ୍ୟାଦେଶକୁ ଏହି ଅଧିବେଶନ କାଳରେ ସଂସଦରେ ଗୃହୀତ କରାଇ ଆଇନରେ ପରିଣତ କରାଯିବାର ଲକ୍ଷ୍ୟ ରଖାଯାଇଛି ।


    ଆଜି ଅନୁଷ୍ଠିତ ସର୍ବଦଳୀୟ ବୈଠକରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ , ସଂସଦୀୟ ବ୍ୟାପାର , ପରିସଂଖ୍ୟାନ ଏବଂ କାର୍ଯ୍ୟାନ୍ୱୟନ ରାଷ୍ଟ୍ରମନ୍ତ୍ରୀ ବିଜୟ ଗୋଏଲ , ସଂସଦୀୟ ବ୍ୟାପାର , ଜଳସମ୍ବଳ , ନଦୀ ବିକାଶ ଏବଂ ଗଙ୍ଗା ସଂରକ୍ଷଣ ରାଷ୍ଟ୍ରମନ୍ତ୍ରୀ ଅର୍ଜୁନ ରାମ ମେଘୱାଲ ଏବଂ ଅନ୍ୟ ମନ୍ତ୍ରୀମାନେ ଉପସ୍ଥିତ ଥିଲେ ।


    **********

    
    
    (Release ID: 1538919) Visitor Counter : 2