      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପ୍ରଧାନମନ୍ତ୍ରୀଙ୍କ ରୱାଣ୍ଡା, ଉଗାଣ୍ଡା, ଦକ୍ଷିଣ ଆଫ୍ରିକାକୁ ସରକାରୀ ଗସ୍ତ (ଜୁଲାଇ 23-27, 2018)
      Posted On: 23 JUL 2018 7:38PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ରୱାଣ୍ଡା ସାଧାରଣତନ୍ତ୍ର (ଜୁଲାଇ 23-24) , ଉଗାଣ୍ଡା ସାଧାରଣତନ୍ତ୍ର (ଜୁଲାଇ 24-25) ଏବଂ ଦକ୍ଷିଣ ଆଫ୍ରିକା ସାଧାରଣତନ୍ତ୍ର (ଜୁଲାଇ 25-27)କୁ ଏକ ସରକାରୀ ଗସ୍ତରେ ଯିବେ । ଏହା ହେବ ଜଣେ ଭାରତୀୟ ପ୍ରଧାନମନ୍ତ୍ରୀଙ୍କର ପ୍ରଥମ ରୱାଣ୍ଡା ଗସ୍ତ ଏବଂ 20 ବର୍ଷରୁ ଉର୍ଦ୍ଧ୍ଵ ସମୟ ପରେ ଆମର ଜଣେ ପ୍ରଧାନମନ୍ତ୍ରୀଙ୍କ ପ୍ରଥମ ଉଗାଣ୍ଡା ଗସ୍ତ । ସେହିଭଳି ବ୍ରିକ୍ସ ଶିଖର ସମ୍ମିଳନୀରେ ଯୋଗ ଦେବା ପାଇଁ ପ୍ରଧାନମନ୍ତ୍ରୀଙ୍କ ଦକ୍ଷିଣ ଆଫ୍ରିକା ଗସ୍ତ କାର୍ଯ୍ୟକ୍ରମ ରହିଛି ।


    ରୱାଣ୍ଡା ଏବଂ ଉଗାଣ୍ଡାରେ ପ୍ରଧାନମନ୍ତ୍ରୀଙ୍କ ଆନୁଷ୍ଠାନିକ କାର୍ଯ୍ୟକ୍ରମ ମଧ୍ୟରେ ସାମିଲ ରହିଛି – ଏହି ଦେଶର ରାଷ୍ଟ୍ରପତିମାନଙ୍କ ସହ ଦ୍ୱିପାକ୍ଷିକ ବୈଠକ , ପ୍ରତିନିଧିସ୍ତରୀୟ ଆଲୋଚନା ଏବଂ ବ୍ୟବସାୟିକ ଓ ଭାରତୀୟ ସମ୍ପ୍ରଦାୟର ବ୍ୟକ୍ତିମାନଙ୍କ ସହ ବୈଠକ । ରୱାଣ୍ଡାରେ ପ୍ରଧାନମନ୍ତ୍ରୀ ଗଣସଂହାର(ଜେନୋସାଇଡ) ସ୍ମାରକୀ ଗସ୍ତ କରିବେ ଏବଂ “ ଗିରିଙ୍କା ” ( ପରିବାର ପିଛା ଗୋଟିଏ ଗାଈ)ଠାରେ ଏକ କାର୍ଯ୍ୟକ୍ରମରେ ଅଂଶଗ୍ରହଣ କରିବେ , ଯେଉଁ କାର୍ଯ୍ୟକ୍ରମ ହେଉଛି ରାଷ୍ଟ୍ରପତି ପଲ କାଗାମେଙ୍କ ଦ୍ୱାରା ବ୍ୟକ୍ତିଗତ ଭାବେ ରୱାଣ୍ଡାରେ ପ୍ରଚଳନ କରାଯାଇଥିବା ଏକ ଜାତୀୟ ସାମାଜିକ ସୁରକ୍ଷା ଯୋଜନା । ଉଗାଣ୍ଡା ଗସ୍ତରେ ଯାଇ ପ୍ରଧାନମନ୍ତ୍ରୀ ସେଠାରେ ଉଗାଣ୍ଡା ସଂସଦକୁ ସମ୍ବୋଧନ କରିବେ । ପ୍ରଥମ ଭାରତୀୟ ପ୍ରଧାନମନ୍ତ୍ରୀ ଭାବେ ସେ ଉଗାଣ୍ଡା ସଂସଦକୁ ସମ୍ବୋଧିତ କରିବେ ।


    ଦକ୍ଷିଣ ଆଫ୍ରିକା ଗସ୍ତ ସମୟରେ ଏହି ଦେଶର ରାଷ୍ଟ୍ରପତିଙ୍କ ସହ ପ୍ରଧାନମନ୍ତ୍ରୀଙ୍କର ଦ୍ୱିପାକ୍ଷିକ ବୈଠକ ଅନୁଷ୍ଠିତ ହେବ ଏବଂ ସେ ବ୍ରିକ୍ସ ଶିଖର ସମ୍ମିଳନୀ ଏବଂ ବ୍ରିକ୍ସ ସମ୍ବନ୍ଧିତ ଅନ୍ୟାନ୍ୟ ବୈଠକରେ ଯୋଗଦାନ କରିବେ । ବ୍ରିକ୍ସ ବୈଠକ ବାଦ ଅଂଶଗ୍ରହଣକାରୀ ରାଷ୍ଟ୍ରମାନଙ୍କ ସହ ଦ୍ୱିପାକ୍ଷିକ ବୈଠକର ମଧ୍ୟ ଆୟୋଜନ କରାଯାଇଛି ।


    ଆଫ୍ରିକା ସହ ଭାରତର ନିବିଡ ବନ୍ଧୁତ୍ୱପୂର୍ଣ୍ଣ ସମ୍ପର୍କ ରହିଛି ଯାହାକି ଦୃଢ଼ ଭାଗିଦାରୀତାରେ ଉନ୍ନତି ଏବଂ ଭାରତୀୟ ବଂଶୋଦ୍ଭବମାନଙ୍କ ବହୁଳ ଉପସ୍ଥିତି ଫଳରେ ଆହୁରି ବଳିଷ୍ଠ ହୋଇପାରିଛି । ଏହି ଗସ୍ତ ସମୟରେ ପ୍ରତିରକ୍ଷା , ବାଣିଜ୍ୟ , କୃଷି ଏବଂ ଗୋପାଳନ କ୍ଷେତ୍ରରେ ସହଯୋଗ ପାଇଁ ଅନେକ ବୁଝାମଣା ପତ୍ର ସ୍ୱାକ୍ଷରିତ ହେବା ନେଇ କାର୍ଯ୍ୟକ୍ରମ ସ୍ଥିର କରାଯାଇଛି ।


    ଗତ କିଛି ବର୍ଷ ଧରି ଆଫ୍ରିକୀୟ ଦେଶମାନଙ୍କୁ ନେଇ ବିଭିନ୍ନ କ୍ଷେତ୍ରରେ ଆମର ଅଂଶୀଦାରମୂଳକ କାର୍ଯ୍ୟକ୍ରମ ବୃଦ୍ଧି ପାଇଛି ଏବଂ ଗତ 4 ବର୍ଷ ମଧ୍ୟରେ ରାଷ୍ଟ୍ରପତି , ଉପରାଷ୍ଟ୍ରପତି ତଥା ପ୍ରଧାନମନ୍ତ୍ରୀ ସ୍ତରରେ 23ଟି ଗସ୍ତ କାର୍ଯ୍ୟକ୍ରମ ଅନୁଷ୍ଠିତ ହୋଇଛି । ଭାରତର ବୈଦେଶିକ ନୀତିରେ ଆଫ୍ରିକାକୁ ପ୍ରମୁଖତା ପ୍ରଦାନ କରାଯାଇଛି । ରୱାଣ୍ଡା , ଉଗାଣ୍ଡା ଏବଂ ଦକ୍ଷିଣ ଆଫ୍ରିକାକୁ ପ୍ରଧାନମନ୍ତ୍ରୀଙ୍କ ଗସ୍ତ ଫଳରେ ଆଫ୍ରିକା ମହାଦେଶ ସହ ଆମର ସମ୍ପର୍କ ଆହୁରି ସୁଦୃଢ଼ ହେବ ।


    ***************

    
    
    (Release ID: 1539765) Visitor Counter : 3