      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଆଜମଗଡରେ ପୂର୍ବାଂଚଳ ଏକ୍ସପ୍ରେସ ସଡକର ଆଧାରଶିଳା ରଖିଲେ ପ୍ରଧାନମନ୍ତ୍ରୀ
      Posted On: 14 JUL 2018 7:56PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ଉତ୍ତର ପ୍ରଦେଶର ଆଜମଗଡଠାରେ ପୂର୍ବାଂଚଳ ଏକ୍ସପ୍ରେସ ସଡକର ଆଧାରଶିଳା ସ୍ଥାପନ କରିଛନ୍ତି ।


    ଏକ ବିରାଟ ଜନସଭାକୁ ସମ୍ବୋଧିତ କରି ସେ ଏହି ଅବସରକୁ ରାଜ୍ୟର ଉନ୍ନୟନ ପଥରେ ଏକ ନୂତନ ଅଧ୍ୟାୟ ଭାବେ ବର୍ଣ୍ଣନା କରିଥିଲେ । ସେ ରାଜ୍ୟରେ ମୁଖ୍ୟମନ୍ତ୍ରୀ ଯୋଗୀ ଆଦିତ୍ୟନାଥଙ୍କ ନେତୃତ୍ୱକୁ ପ୍ରଶଂସା କରି କହିଥିଲେ ଯେ ରାଜ୍ୟ ସରକାର ରାଜ୍ୟର ଉନ୍ନୟନ ପାଇଁ ଏକ ଉପଯୁକ୍ତ ପରିବେଶ ସୃଷ୍ଟି କରିବାକୁ ଚାହୁଁଚନ୍ତି । ସେ କହିଲେ ଯେ ରାଜ୍ୟ ସରକାର ସମାଜର ବିଭିନ୍ନ ବର୍ଗର ଉନ୍ନତି ପାଇଁ କାର୍ଯ୍ୟ କରୁଛନ୍ତି ।


    ପ୍ରଧାନମନ୍ତ୍ରୀ କହିଲେ ଯେ 340 କିଲୋମିଟର ଦୀର୍ଘ ପୁର୍ବାଂଚଳ ଏକ୍ସପ୍ରେସ ସଡକ ଯେଉଁ ସହର ଓ ନଗର ଉପର ଦେଇ ଯାଇଛି ସେସବୁକୁ ରୂପାନ୍ତରିତ କରିଦେବ । ଏହା ମଧ୍ୟ ଦିଲ୍ଲୀ ଓ ଘାଜିପୁର ମଧ୍ୟରେ ଦ୍ରୂତ ସଂଯାଗ ପ୍ରଦାନ କରିବ ବୋଲି ସେ କହିଥିଲେ । ସେ କହିଲେ ଯେ ଏକ୍ସପ୍ରେସ ସଡକ ପାର୍ଶ୍ଵବର୍ତ୍ତୀ ଅଂଚଳରେ ନୂତନ ଶିଳ୍ପ ଏବଂ ପ୍ରତିଷ୍ଠାନ ବିକଶିତ ହୋଇପାରିବେ । ସେ କହିଲେ ଯେ ଏହି ଅଂଚଳରେ ଥିବା ଐତିହାସିକ ଗୁରୁତ୍ୱ ବିଶିଷ୍ଟ ସ୍ଥାନମାନଙ୍କରେ ଏକ୍ସପ୍ରେସ ସଡକ ପର୍ଯ୍ୟଟନ କ୍ଷେତ୍ରରେ ଉନ୍ନତି ଆଣିବ ।


    ଶ୍ରୀ ନରେନ୍ଦ୍ର ମୋଦୀ କହିଲେ ଯେ ଉନ୍ନୟନ ପାଇଁ ସମ୍ପ୍ରତି ଯୋଗାଯୋଗ ବ୍ୟବସ୍ଥା ଅତ୍ୟନ୍ତ ଆବଶ୍ୟକ । ସେ କହିଲେ ଯେ ଚାରି ବର୍ଷ ମଧ୍ୟରେ ଉତ୍ତରପ୍ରଦେଶରେ ଜାତୀୟ ରାଜପଥ ନେଟୱାର୍କ ପାଖାପାଖି ଦୁଇଗୁଣ ହୋଇଛି । ଏ ପ୍ରସଙ୍ଗରେ ପ୍ରଧାନମନ୍ତ୍ରୀ ଆକାଶ ଏବଂ ଜଳ ପଥରେ ଅଧିକ ଯୋଗାଯୋଗ ପାଇଁ ନିଆଯାଉଥିବା ପଦକ୍ଷେପ ସମ୍ବନ୍ଧରେ ସୂଚନା ଦେଇଥିଲେ । ସେ ପୁନଶ୍ଚ କହିଥିଲେ ଯେ ଦେଶର ପୂର୍ବ ଭାଗକୁ ଉନ୍ନୟନର ଏକ ନୂତନ କରିଡରରେ ପରିଣତ କରିବା ପାଇଁ ପ୍ରୟାସ କରାଯାଉଛି ।


    ପ୍ରଧାନମନ୍ତ୍ରୀ ସବକା ସାଥ, ସବକା ବିକାଶ କୁ ନେଇ ତାଙ୍କ ଅନ୍ତର୍ଦୃଷ୍ଟି ସମ୍ବନ୍ଧରେ ଦୋହରାଇଥିଲେ ଏବଂ ଅଂଚଳର ସନ୍ତୁଳିତ ଉନ୍ନୟନ ଉପରେ ଗୁରୁତ୍ୱାରୋପ କରିଥିଲେ । ଡିଜିଟାଲ ସଂଯୋଗକୁ ନେଇ ସେ ପ୍ରକାଶ କରିଥିଲେ ଯେ ଏପର୍ଯ୍ୟନ୍ତ ଏକ ଲକ୍ଷ ପଂଚାୟତକୁ ଅପ୍ଟିକାଲ ଫାଇବର ସଂଯୋଗ ପ୍ରଦାନ କରାଯାଇଛି । ସେ ମଧ୍ୟ କହିଥିଲେ ଯେ ଏବେ 3 ଲକ୍ଷ ସାଧାରଣ ଜନସେବା କେନ୍ଦ୍ର ଜନସାଧାରଣଙ୍କ ଜୀବନକୁ ସରଳ କରିଛି ।


    ପ୍ରଧାନମନ୍ତ୍ରୀ ଆବାସ ଯୋଜନା , ପ୍ରଧାନମନ୍ତ୍ରୀ ଗ୍ରାମ ସଡକ ଯୋଜନା ଆଦି ଉନ୍ନୟନ ପଦକ୍ଷେପ ସମ୍ବନ୍ଧରେ ମଧ୍ୟ ଶ୍ରୀ ମୋଦୀ କହିଥିଲେ ଓ କେନ୍ଦ୍ର ସରକାରଙ୍କ ଅନ୍ୟାନ୍ୟ ଉନ୍ନୟନ ଯୋଜନା ସମ୍ବନ୍ଧରେ ବର୍ଣ୍ଣନା କରିଥିଲେ । ସେ ମଧ୍ୟ ଏଇ ନିକଟରେ ଖରିପ ଫସଲର ସର୍ବନିମ୍ନ ସହାୟକ ମୂଲ୍ୟରେ ହୋଇଥିବା ବୃଦ୍ଧି ସମ୍ବନ୍ଧରେ ଆଲୋଚନା କରିଥିଲେ ଯାହାକି କୃଷକମାନଙ୍କୁ ଲାଭ ପ୍ରଦାନ କରିବ ।


    “ ତିନି ତଲାକ ” ରୁ ମୁସଲମାନ ମହିଳାଙ୍କୁ ସୁରକ୍ଷା ପ୍ରଦାନ କରିବା ନେଇ ଉଦ୍ଦିଷ୍ଟ ଆଇନକୁ ରୋକିବା ପାଇଁ ପ୍ରୟାସ କରୁଥିବା କେତେକ ନିର୍ଦ୍ଦିଷ୍ଟ ଗୋଷ୍ଠୀଙ୍କୁ ପ୍ରଧାନମନ୍ତ୍ରୀ ସମାଲୋଚନା କରିଥିଲେ । ଏହି ଆଇନକୁ ଏକ ବାସ୍ତବତାରେ ପରିଣତ କରିବା ନେଇ ସେ ଦୃଢ଼ ସଂକଳ୍ପ ପ୍ରକାଶ କରିଥିଲେ । ସେ କହିଥିଲେ ଯେ ଉଭୟ କେନ୍ଦ୍ର ଏବଂ ଉତ୍ତର ପ୍ରଦେଶ ରାଜ୍ୟ ସରକାରଙ୍କ ପାଇଁ ଦେଶ ଓ ଏହାର ଜନସାଧାରଣ ହେଉଛନ୍ତି ପ୍ରଧାନ ।


    ପ୍ରଧାନମନ୍ତ୍ରୀ କହିଲେ ଯେ ଏହି ଅଂଚଳର ବୁଣାକାରମାନଙ୍କ ପାଇଁ କେନ୍ଦ୍ର ସରକାର ମଧ୍ୟ ପଦକ୍ଷେପ ଗ୍ରହଣ କରିଛନ୍ତି । ଏ ପ୍ରସଙ୍ଗରେ ସେ ଅତ୍ୟାଧୁନିକ ଯନ୍ତ୍ରପାତି , ସ୍ୱଳ୍ପ ସୁଧରେ ଋଣ ଏବଂ ବାରାଣସୀରେ ବାଣିଜ୍ୟ ସୁଗମତା କେନ୍ଦ୍ର ସମ୍ବନ୍ଧରେ ପ୍ରକାଶ କରିଥିଲେ । ସେ ମଧ୍ୟ ରାଜ୍ୟ ସରକାରଙ୍କ ଦ୍ୱାରା ଗ୍ରହଣ କରାଯାଇଥିବା ପଦକ୍ଷେପ ସମ୍ବନ୍ଧରେ ଆଲୋକପାତ କରିଥିଲେ ।


    **********

    
    
    (Release ID: 1538688) Visitor Counter : 2