      କୃଷି ଓ କୃଷକ କଲ୍ୟାଣ ମନ୍ତ୍ରଣାଳୟ

      କେନ୍ଦ୍ର କୃଷି ଓ କୃଷକ କଲ୍ୟାଣ ମନ୍ତ୍ରୀ ରାଧାମୋହନ ସିଂହଙ୍କ ଭାରତୀୟ କୃଷି ଅନୁସନ୍ଧାନ ପରିଷଦର 90 ତମ ପ୍ରତିଷ୍ଠା ଦିବସରେ ଉଦବୋଧନ;
      2022 ସୁଦ୍ଧା କୃଷକମାନଙ୍କର ଆୟ ଦୁଇଗୁଣା କରିବା ନେଇ ସରକାରଙ୍କ ଲକ୍ଷ୍ୟ ହାସଲ ଦିଗରେ ଆଇସିଏଆର ଗୁରୁତ୍ୱପୂର୍ଣ୍ଣ ଭୂମିକା ତୁଲାଉଛି : ଶ୍ରୀ ରାଧାମୋହନ ସିଂହ

      Posted On: 16 JUL 2018 7:45PM by PIB Bhubaneshwar

    କେନ୍ଦ୍ର କୃଷି ଓ କୃଷକ କଲ୍ୟାଣ ମନ୍ତ୍ରୀ ରାଧାମୋହନ ସିଂହ ଆଜି ନୂଆଦିଲ୍ଲୀଠାରେ ଭାରତୀୟ କୃଷି ଅନୁସନ୍ଧାନ ପରିଷଦ (ଆଇସିଏଆର)ର 90ତମ ପ୍ରତିଷ୍ଠା ଦିବସ ଏବଂ ପୁରସ୍କାର ବିତରଣ ସମାରୋହ ଅବସରରେ ସମଗ୍ର ଦେଶର କୃଷକ ଏବଂ ଭାରତୀୟ କୃଷି ଅନୁସନ୍ଧାନ ପରିଷଦର ବୈଜ୍ଞାନିକମାନଙ୍କୁ ଅଭିନନ୍ଦନ ଜଣାଇଛନ୍ତି । ଶ୍ରୀ ସିଂହ କହିଲେ ଯେ , ଆଇସିଏଆରର ପ୍ରୟାସ ନା କେବଳ ଭାରତକୁ ଏକ ଆମଦାନୀକାରୀ ଦେଶରୁ ରପ୍ତାନୀକାରୀ ଦେଶରେ ପରିବର୍ତ୍ତିତ କରିବାରେ ସାହାଯ୍ୟ କରିଛି ବରଂ ଖାଦ୍ୟଶସ୍ୟ କ୍ଷେତ୍ରରେ ଆତ୍ମନିର୍ଭରଶୀଳ କରାଇବା ସହିତ ପୋଷଣ ସୁରକ୍ଷା ପ୍ରଦାନ କରିଛି । ଆମର ସୁଦକ୍ଷ ବୈଜ୍ଞାନିକ ଏବଂ କୃଷକମାନଙ୍କର କଠୋର ପରିଶ୍ରମର ପ୍ରୟାସ ସ୍ୱରୂପ , ଆଜି ଦେଶରେ ବିପୁଳ ପରିମାଣର (ବଫର) ଖାଦ୍ୟଶସ୍ୟ ମହଜୁଦ ଅଛି ।


    ସରକାରଙ୍କର ‘ ସବକା ସାଥ , ସବକା ବିକାଶ ’ ( ସମସ୍ତଙ୍କ ସହିତ , ସମସ୍ତଙ୍କର ବିକାଶ) ମନ୍ତ୍ରର ସଫଳତା ଦିଗରେ କାର୍ଯ୍ୟ କରି ଆଇସିଏଆର , ଭାରତର ଅଗ୍ରଣୀ କୃଷି ଅନୁସନ୍ଧାନ ସଂସ୍ଥାନ ଆଇଏଆରଆଇ , ପୁଷା ଭଳି ଆସାମରେ ଭାରତୀୟ କୃଷି ଅନୁସନ୍ଧାନ ସଂସ୍ଥାନ(ଆଇଏଆରଆଇ) ଏବଂ ଝାଡଖଣ୍ଡରେ ମଧ୍ୟ ଆଇଏଆରଆଇ ପ୍ରତିଷ୍ଠା କରିଛି ବୋଲି ଶ୍ରୀ ସିଂହ କହିଛନ୍ତି ।


    2022 ସୁଦ୍ଧା କୃଷକମାନଙ୍କର ଆୟ ଦୁଇଗୁଣା କରିବା ନେଇ ସରକାରଙ୍କ ଲକ୍ଷ୍ୟ ହାସଲ ଦିଗରେ ଆଇସିଏଆର ଗୁରୁତ୍ୱପୂର୍ଣ୍ଣ ଭୂମିକା ତୁଲାଉଛି । ବଜେଟ ଆବଂଟନ ବଢ଼ାଇବା ବ୍ୟତୀତ ପରିଷଦ ସରକାରଙ୍କ ପ୍ରସ୍ତାବକୁ ଧ୍ୟାନରେ ରଖି ଗୋପାଳନ , ସମବାୟ , ମତ୍ସ୍ୟଚାଷ , ପ୍ରାଣୀ ସମ୍ପଦ , କୃଷି ବଜାର , କ୍ଷୁଦ୍ର ଜଳସେଚନ ଯୋଜନା , ଜଳ ଉତ୍ସ (ସମ୍ପଦ) ପରିଚାଳନା ଆଦି ଦିଗରେ ମୌଳିକ ଭିତ୍ତିଭୂମି କ୍ଷେତ୍ରରେ ସଂସ୍କାର ଆଣିବା ପାଇଁ ଅନେକ କର୍ପସ ପାଣ୍ଠି ପ୍ରତିଷ୍ଠା କରିଛି ।


    ମନ୍ତ୍ରୀ କହିଲେ ଯେ ମୃତ୍ତିକା ସ୍ୱାସ୍ଥ୍ୟ କାର୍ଡ ଯୋଜନା ଦ୍ୱାରା କୃଷକ ମାନେ ଫସଲ ବୁଣିବା ପୂର୍ବରୁ ମାଟିର ସ୍ୱାସ୍ଥ୍ୟ ସମ୍ପର୍କରେ ଅବଗତ ହେବା ସହ କିଭଳି ଫସଲ ଚାଷ କରି ପାରିବେ ଏବଂ କେତେ ପରିମାଣର ଉର୍ବରକ ଓ ପୋଷକ ତତ୍ୱ ଫସଲକୁ ମିଳି ପାରିବ ଅବା ସେମାନେ ବ୍ୟବହାର କରିବେ , ସେ ବିଷୟରେ ଜାଣି ପାରୁଛନ୍ତି । ସେହିପରି ‘ ପ୍ରତ୍ୟେକ କ୍ଷେତକୁ ପାଣି ’ ପହଂଚାଇବା ଲକ୍ଷ୍ୟରେ ପ୍ରଧାନମନ୍ତ୍ରୀ କୃଷି ସିଂଚାଇ ଯୋଜନା (ପିଏମକେଏସୱାଇ) ରେ 100ଟି ଜଳସେଚନ ପ୍ରକଳ୍ପ କାର୍ଯ୍ୟ ସମ୍ପର୍ଣ୍ଣ କରାଯାଇଛି । କୃଷକମାନଙ୍କୁ ଉତ୍ପାଦିତ ଶସ୍ୟର ସଠିକ୍ ମୂଲ୍ୟ ପ୍ରଦାନ ପାଇଁ ଇ-ନାମ ପ୍ଲାଟଫର୍ମ ଆରମ୍ଭ କରାଯାଇଛି । ସରକାର ମଧ୍ୟ ନିଜର ପ୍ରତିଶୃତି ପାଳନ କରି 14ଟି ଖରିଫ ଫସଲର ଏମଏସ୍ପି ବୃଦ୍ଧି କରିଛନ୍ତି ଯାହା ଉତ୍ପାଦନ ଖର୍ଚ୍ଚର 1.5 (ଦେଢ଼ଗୁଣ) ।


    ଶ୍ରୀ ସିଂହ ପ୍ରସନ୍ନତା ବ୍ୟକ୍ତ କରି କହିଛନ୍ତି ଯେ ଆଇସିଏଆର ଦ୍ୱାରା ବିକଶିତ କୌଶଳ ଏବଂ କୃଷକମାନଙ୍କର କଠିନ ପରିଶ୍ରମ ଯୋଗୁଁ ଚଳିତ ବର୍ଷ ଖାଦ୍ୟଶସ୍ୟ ଉତ୍ପାଦନ 275.68 ମିଲିୟନ ଟନରେ ପହଂଚିଛି , ଯାହା ହେଉଛି 2013-14ରେ ଉତ୍ପାଦିତ ଖାଦ୍ୟଶସ୍ୟ 265.04 ମିଲିୟନ ଟନ୍ ଠାରୁ 10.64 ମିଲିୟନ ଟନ ଅଧିକ । ଉଦ୍ୟାନ କୃଷି ଉତ୍ପାଦନ ମଧ୍ୟ ଚଳିତ ବର୍ଷ 305 ମିଲିୟନ୍ ଟନରେ ପହଂଚିଛି । ସେହିପରି ଡାଲି ଜାତୀୟ ଶସ୍ୟ ଉତ୍ପାଦନ କ୍ଷେତ୍ରରେ ଦେଶ ଆଗକୁ ଅଗ୍ରସର ହେଉଛି , ଚଳିତ ବର୍ଷ ପ୍ରାୟ 23 ମିଲିୟନ ଟନ ଡାଲି ଉତ୍ପାଦନ ହୋଇଛି ଯାହା ଫଳରେ ଡାଲି ଉତ୍ପାଦନ କ୍ଷେତ୍ରରେ ଆମେ ଆତ୍ମନିର୍ଭରଶୀଳତାର ନିକଟତର ହୋଇ ପାରିଛୁ । ଯାହାଦ୍ୱାରା 2016-17ରେ ଡାଲି ଜାତୀୟ ଶସ୍ୟର ଆମଦାନୀ 10 ଲକ୍ଷ ଟନରୁ 2017-18ରେ 5.65ଲକ୍ଷ ଟନକୁ ହ୍ରାସ ପାଇଛି । ଫଳରେ ଦେଶର 9775 କୋଟି ବୈଦେଶିକ ବିନିମୟ ମୁଦ୍ରା ସଂଚୟ ହୋଇ ପାରିଛି । ଆଇସିଏଆର ଦ୍ୱାରା ବିକଶିତ ପୁଷା ବାସୁମତି 1121 କିସମ ପ୍ରତି ବର୍ଷ 18 , 000 କୋଟି ଟଙ୍କା ବୈଦେଶିକ ମୁଦ୍ରା ଅର୍ଜନ କରିବା ପାଇଁ ଭାରତକୁ ସହାୟତା କରୁଛି । ରପ୍ତାନୀ କ୍ଷେତ୍ରରେ 2010-14 ମଧ୍ୟରେ ଭାରତ 62 , 800 କୋଟି ଟଙ୍କାର ବୈଦେଶିକ ମୁଦ୍ରା ଅର୍ଜନ କରିଥିବା ବେଳେ 2014-18 ମଧ୍ୟରେ 71 , 900 କୋଟି ଟଙ୍କାର ବୈଦେଶିକ ମୁଦ୍ରା ଅର୍ଜନ କରିଛି ।


    ଜଳବାୟୁ ପରିବର୍ତ୍ତନ ସମସ୍ୟାର ମୁକାବିଲା କରିବା ପାଇଁ 15ଟି କୃଷି ଜଳବାୟୁ କ୍ଷେତ୍ର ସମେତ 45ଟି ସମନ୍ୱିତ କୃଷି ପଦ୍ଧତି ବିକଶିତ କରାଯାଇଛି । ଫସଲର ଅବଶିଷ୍ଟାଂଶ ଜାଳିବା ଦ୍ୱାରା ପରିବେଶ ପ୍ରଦୂଷଣ ସମସ୍ୟାର ମୁକାବିଲା ପାଇଁ ଆର୍ଥିକ ସହାୟତା ପ୍ରଦାନର ବ୍ୟବସ୍ଥା କରାଯାଇଛି । ଫସଲର ଅବଶିଷ୍ଟାଂଶ ପରିଚାଳନା ପାଇଁ କୃଷି ଯନ୍ତ୍ରପାତି ବ୍ୟାଙ୍କ ପ୍ରତିଷ୍ଠା ନିମନ୍ତେ ପ୍ରକଳ୍ପ ଖର୍ଚ୍ଚର 80 ପ୍ରତିଶତ ଆର୍ଥ ô କ ସହାୟତା ପ୍ରଦାନ କରାଯିବ । ସେହିପରି ସିତୁ ଫସଲର ଅବଶିଷ୍ଟାଂଶ ପରିଚାଳନା ପାଇଁ କୃଷି ଯନ୍ତ୍ରପାତି ଓ ଉପକରଣ ନିମନ୍ତେ ପ୍ରତ୍ୟେକ କୃଷକଙ୍କୁ ଫସଲର ଅବଶିଷ୍ଟାଂଶ ପରିଚାଳନା ପାଇଁ ଯନ୍ତ୍ରପାତି ବ୍ୟବହାର ନିମନ୍ତେ 50 ପ୍ରତିଶତ ସହାୟତା ପ୍ରଦାନ କରାଯିବ । ଆଇସିଆର ଅଧୀନରେ ଥିବା 35 ଟି କେଭିକେରେ ଏ ନେଇ ବ୍ୟାପକ ସଚେତନତା ଅଭିଯାନ କରାଯାଇଛି । ବର୍ଜ୍ୟ ପରିଚାଳନା କାର୍ଯ୍ୟକ୍ରମ ସମ୍ପର୍କରେ ସଚେତନତା ସୃଷ୍ଟି ପାଇଁ 45 ହଜାର କୃଷକମାନଙ୍କୁ ନେଇ ସଚେତନତା ଅଭିଯାନ ଅନୁଷ୍ଠିତ ହୋଇଯାଇଛି । 4 , 708 ହେକ୍ଟର ଜମିରେ 1 , 200 ପ୍ରତ୍ୟକ୍ଷ କ୍ଷେତ୍ର ପ୍ରଦର୍ଶନ କରାଯାଇଛି ।


    କୃଷି ମନ୍ତ୍ରୀ କହିଛନ୍ତି ଯେ କୃଷି ଶିକ୍ଷା ପ୍ରତି ଯୁବକମାନଙ୍କୁ ଆକର୍ଷିତ କରିବା ପାଇଁ ବର୍ଷେ ବ୍ୟାପୀ ଛାତ୍ରଛାତ୍ରୀମାନଙ୍କର ଦକ୍ଷତା ବୃଦ୍ଧି ନିମନ୍ତେ ଷ୍ଟୁଡେଂଟ ରେଡ୍ଡି (ଗ୍ରାମୀଣ ଉଦ୍ୟମିତା ସଚେତନତା ବିକାଶ ଯୋଜନା) କାର୍ଯ୍ୟକ୍ରମକୁ କୃଷି ଶିକ୍ଷା ପାଠ୍ୟକ୍ରମରେ ସାମିଲ କରାଯାଇଛି । ଏହା ବ୍ୟତୀତ କୃଷି ସେବା ଏବଂ ବ୍ୟବସାୟ ମାଧ୍ୟମରେ ଯୁବକମାନଙ୍କ କୃଷି ସମ୍ବନ୍ଧୀୟ ଦକ୍ଷତା ଉପଯୋଗ କରିବା ପାଇଁ ଏକ ବର୍ଷିଆ ଡିପ୍ଲୋମା ପାଠ୍ୟକ୍ରମ ପ୍ରଚଳନ ପାଇଁ ପ୍ରସ୍ତାବ ରହିଛି , ଯାହା ଯୁବକମାନଙ୍କ ପାଇଁ ନିଯୁକ୍ତି ସୁଯୋଗ ଉପଲବ୍ଧ କରାଇବା ସହିତ ନିଜସ୍ୱ ବ୍ୟବସାୟ ଆରମ୍ଭ କରିବା ଦିଗରେ ସହାୟତା କରିବ । ଆଇସିଏଆରର କୃଷି ଗବେଷଣା , ଶିକ୍ଷା ଏବଂ ଅତ୍ୟାଧୁନିକ କାର୍ଯ୍ୟକ୍ରମ ଢାଂଚାରେ ସମନ୍ୱୟ ରକ୍ଷା କରି ଜାତୀୟ ସ୍ତରରେ 750ରୁ ଅଧିକ ଷ୍ଟାର୍ଟ-ଅପ୍ ଏବଂ କୃଷି ଉଦ୍ୟୋଗୀ ସୃଷ୍ଟି କରାଯାଇଛି । କୃଷି ବ୍ୟବସାୟ କ୍ଷେତ୍ରରେ 24ଟି ଆଇସିଏଆର କେନ୍ଦ୍ରରେ ଉଦ୍ୟମୀମାନଙ୍କୁ ବୈଷୟିକ ସହାୟତା ପ୍ରଦାନ କରାଯାଉଛି ।


    ନିଜ ଉଦ୍ବୋଧନର ଶେଷରେ କେନ୍ଦ୍ରମନ୍ତ୍ରୀ କହିଲେ ଯେ ଆଇସିଏଆରର ବୈଜ୍ଞାନିକମାନଙ୍କର ପ୍ରୟାସ ଏବଂ କୃଷକମାନଙ୍କର କଠିନ ପରିଶ୍ରମ ଉପରେ ଦେଶ ସମ୍ପୂର୍ଣ୍ଣ ଆଶାବାଦୀ ଅଛି , ଏବଂ ଉଭୟଙ୍କ ମିଳିତ ପ୍ରୟାସରେ ଦେଶ କୃଷି ବିକାଶ କ୍ଷେତ୍ରରେ ଦ୍ରୁତ ଅଗ୍ରସର କରିବ , ଯାହା ପୂର୍ବରୁ କେବେ ହୋଇ ନ ଥିଲା ।


    **********

    
    
    (Release ID: 1538918) Visitor Counter : 1