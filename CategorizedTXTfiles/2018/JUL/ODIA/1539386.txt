      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଗ୍ରାମାଞ୍ଚଳ ବିଦ୍ୟୁତକରଣ, ସୌଭାଗ୍ୟ ଯୋଜନାର ହିତାଧିକାରୀମାନଙ୍କ ସହ ଭିଡିଓ ବ୍ରିଜ ଜରିଆରେ ପ୍ରଧାନମନ୍ତ୍ରୀଙ୍କ ମତ ବିନିମୟ
      Posted On: 19 JUL 2018 8:44PM by PIB Bhubaneshwar


    2014 ମସିହା ପରେ ଦେଶବ୍ୟାପୀ ବିଦ୍ୟୁତକରଣ ହୋଇଥିବା ଗ୍ରାମଗୁଡ଼ିକର ଲୋକଙ୍କ ସହ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ଆଜି ମତ ବିନିମୟ କରିଛନ୍ତି । ପ୍ରଧାନମନ୍ତ୍ରୀ ଜାତୀୟ ଭିଡିଓ ବ୍ରିଜ୍ କାର୍ଯ୍ୟକ୍ରମ ଜରିଆରେ ‘ ପ୍ରଧାନମନ୍ତ୍ରୀ ସହଜ ବିଜଲି ହର ଘର ଯୋଜନା ’ - ‘ ସୌଭାଗ୍ୟ ’ ଯୋଜନାର ହିତାଧିକାରୀମାନଙ୍କ ସହ କଥା ହୋଇଥିଲେ । ବିଭିନ୍ନ ସରକାରୀ ଯୋଜନାର ହିତାଧିକାରୀମାନଙ୍କ ସହ ପ୍ରଧାନମନ୍ତ୍ରୀ ଆଲୋଚନା କରିବା ଶୃଙ୍ଖଳାର ଏହା ଥିଲା ଦଶମ ପର୍ଯ୍ୟାୟ ।


    ନିକଟରେ ବିଦ୍ୟୁତକରଣ ହୋଇଥିବା 18 ହଜାର ଗ୍ରାମର ଲୋକଙ୍କ ସହ ବାର୍ତାଳାପରେ ସନ୍ତୋଷ ପ୍ରକାଶ କରି ପ୍ରଧାନମନ୍ତ୍ରୀ କହିଥିଲେ ଯେ , ‘ ଅନ୍ଧାର ଦେଖି ନଥିବା ଲୋକମାନେ ଆଲୋକସଜ୍ଜାର ଅର୍ଥ ବୁଝି ପାରିବେନି । ଅନ୍ଧାର ମଧ୍ୟରେ ଯେଉଁମାନେ ଜୀବନ କାଟି ନଥିବେ ସେମାନେ ଆଲୋକର ମୂଲ୍ୟ ବୁଝିବାକୁ ଅସମର୍ଥ ’ ।


    ଭାବ ବିନିମୟ ସମୟରେ ପ୍ରଧାନମନ୍ତ୍ରୀ କହିଥିଲେ ଯେ , ଏନଡିଏ ସରକାର କ୍ଷମତାକୁ ଆସିବା ପରଠାରୁ ହଜାର ହଜାର ଗ୍ରାମରେ ବିଦ୍ୟୁତକରଣ ହୋଇପାରିଛି । ପୂର୍ବ ସରକାର ଭଳି ମିଥ୍ୟା ପ୍ରତିଶ୍ରୁତି ଦେବା ବଦଳରେ ବର୍ତମାନର ସରକାର ଗ୍ରାମଗୁଡ଼ିକରେ ବିଦ୍ୟୁତକରଣ କରୁଛି । କେବଳ ବିଦ୍ୟୁତକରଣ ନୁହେଁ , ବରଂ ଦେଶବ୍ୟାପୀ ବିଦ୍ୟୁତ ବଂଟନ ବ୍ୟବସ୍ଥା ପ୍ରତି ମଧ୍ୟ ସରକାର ଗୁରୁତ୍ୱ ଦେଉଥିବା ପ୍ରଧାନମନ୍ତ୍ରୀ କହିଥିଲେ ।


    ସ୍ୱାଧୀନତାର 70 ବର୍ଷ ପରେ ମଧ୍ୟ ବିଦ୍ୟୁତକରଣ ହୋଇ ନଥିବା ଏହି 18 ହଜାର ଗ୍ରାମ ଗତ 4 ବର୍ଷ ମଧ୍ୟରେ ଆଲୋକ ଦେଖିଛି । ଏପ୍ରିଲ 28 , 2018ରେ ଉତ୍ତର-ପୂର୍ବ ରାଜ୍ୟ ମଣିପୁରରେ ଲେଇସିଙ୍ଗ ଗ୍ରାମ ଶେଷ ଗ୍ରାମ ଭାବେ ବିଦ୍ୟୁତକରଣ ହୋଇଛି । ନରେନ୍ଦ୍ର ମୋଦୀ କହିଥିଲେ ଯେ , ଏହି 18 ହଜାର ଗ୍ରାମରେ ବିଦ୍ୟୁତକରଣ କରିବା କଷ୍ଟକର ଥିଲା , କାରଣ ଅନେକ ଦୁର୍ଗମ , ପାହାଡ଼ିଆ ଏବଂ ଖରାପ ଯୋଗାଯୋଗ ଅଂଚଳରେ ଥିଲା । ସେ କହିଥିଲେ ଯେ , ସମସ୍ତ ସମସ୍ୟା ସତ୍ୱେ ଗ୍ରାମଗୁଡ଼ିକୁ ବିଦ୍ୟୁତକରଣ କରିବା ଦିଗରେ ଏକ ଉତ୍ସର୍ଗୀକୃତ ଟିମ୍ କାର୍ଯ୍ୟ କରିଥିଲେ ଏବଂ ସଫଳତା ହାସଲ ହୋଇଥିଲା ।


    ପ୍ରଧାନମନ୍ତ୍ରୀ କହିଥିଲେ ଯେ , ପୂର୍ବ ଭାରତର ସ୍ଥିତି ବଦଳାଇବାରେ ସରକାର ସଫଳ ହୋଇଛନ୍ତି । ବିଦ୍ୟୁତକରଣ ହୋଇଥିବା 18 ହଜାର ଗ୍ରାମରୁ 14 , 582 ପୂର୍ବ ଭାରତର ଏବଂ 5790 ଉତ୍ତର-ପୂର୍ବର । ସେ କହିଥିଲେ ଯେ , ପୂର୍ବ ଭାରତର ବିକାଶକୁ ସରକାର ସର୍ବାଧିକ ଗୁରୁତ୍ୱ ଦେଉଛନ୍ତି ଏବଂ ଏବେ ସମ୍ପୂର୍ଣ୍ଣ ବିଦ୍ୟୁତକରଣ ଦ୍ୱାରା ପୂର୍ବ ଭାରତ ଦେଶର ବିକାଶ ଯାତ୍ରାରେ ଏବେ ବୃହତର ଭୂମିକା ଗ୍ରହଣ କରିପାରିବ ।


    ପ୍ରଧାନମନ୍ତ୍ରୀ କହିଥିଲେ ଯେ , ଦେଶର ପ୍ରତ୍ୟେକ ଘରକୁ ବିଜୁଳି ଯୋଗାଇବା ଲକ୍ଷ୍ୟରେ ଆରମ୍ଭ ହୋଇଥିଲା ‘ ପ୍ରଧାନମନ୍ତ୍ରୀ ସହଜ ବିଜଲି ହର ଘର ଯୋଜନା ’ । ଏହି ଯୋଜନାରେ ଏ ପର୍ଯ୍ୟନ୍ତ 86 ଲକ୍ଷରୁ ଅଧିକ ପରିବାରଙ୍କୁ ବିଜୁଳି ଆଲୋକ ଯୋଗାଇ ଦିଆଯାଇପାରିଛି । ଯୋଜନାର ସଫଳତା ବଢ଼ି ଚାଲିଛି ଏବଂ ପ୍ରାୟ 4 କୋଟି ପରିବାରକୁ ବିଜୁଳି ସଂଯୋଗ ପାଇଁ ଲକ୍ଷ୍ୟ ରଖାଯାଇଛି ।


    ପ୍ରଧାନମନ୍ତ୍ରୀଙ୍କ ସହ ଭାବ ବିନିମୟ ବେଳେ ହିତାଧିକାରୀମାନେ କହିଥିଲେ , ବିଜୁଳି ଆଲୋକ ସେମାନଙ୍କ ଜୀବନରେ ସବୁ ଦିନ ପାଇଁ ପରିବର୍ତ୍ତନ ଆଣିପାରିଛି । ସୂର୍ଯ୍ୟାସ୍ତ ପୂର୍ବରୁ ତରବରରେ କାମ ସାରି ସନ୍ଧ୍ୟାରେ କିରାସିନି ଆଲୋକରେ ପିଲାମାନଙ୍କୁ ପଢ଼ିବାକୁ ବାଧ୍ୟ କରିବା , ବିଦ୍ୟୁତକରଣ ପରେ ତାହା ଆଉ ଆବଶ୍ୟକ ପଡ଼ୁନାହିଁ । ଅନେକ ହିତାଧିକାରୀ କହିଥିଲେ ଯେ ସେମାନଙ୍କ ଜୀବନରେ ସାମଗ୍ରିକ ବିକାଶ ଆସିପାରିଛି । ସେମାନଙ୍କ ଘରେ ବିଜୁଳି ଆଲୋକ ପହଂଚାଇଥିବାରୁ ହିତାଧିକାରୀମାନେ ପ୍ରଧାନମନ୍ତ୍ରୀଙ୍କୁ ଧନ୍ୟବାଦ ମଧ୍ୟ ଦେଇଥିଲେ ।


    **********

    
    
    (Release ID: 1539386) Visitor Counter : 8