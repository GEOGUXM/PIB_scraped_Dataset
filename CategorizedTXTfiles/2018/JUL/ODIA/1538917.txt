      ରେଳ ମନ୍ତ୍ରଣାଳୟ

      ନାଗପୁର-ମୁମ୍ବାଇ ସୁପର ଏକ୍ସପ୍ରେସ୍-ସଡକ ପାଶ୍ୱର୍ରେ ରେଳ ଲାଇନ ନିର୍ମାଣ ହେବ: ପିୟୁଷ ଗୋଏଲ;
      ନାଗପୁରରେ ଦେଶରେ ପ୍ରଥମ ଥର ପାଇଁ ମାସ୍ ରାପିଡ୍ ଟ୍ରାଞ୍ଜିଟ୍ ସିଷ୍ଟମ ନିର୍ମାଣ ସକାଶେ ମହାମେଟ୍ରୋ ସହ ଭାରତୀୟ ରେଳବାଇର ବୁଝାମଣା ସ୍ୱାକ୍ଷରିତ

      Posted On: 16 JUL 2018 7:44PM by PIB Bhubaneshwar

    ନାଗପୁର ସହରରେ ବ୍ରଡ ଗେଜ୍ ନେଟୱର୍କରେ ମେଟ୍ରୋ କୋଚ୍ ଓ ରେଳ ଲାଇନକୁ ସଂଯୋଗ କରି ଏମ୍ଆରଟିଏସ୍ ଛିଡ଼ା କରିବାକୁ ମହାମେଟ୍ରୋ (ମେଟ୍ରୋ ରେଲୱେ ପ୍ରୋଜେକ୍ଟ କମ୍ପାନୀ ଅଫ୍ ମହାରାଷ୍ଟ୍ର) ସହ ଭାରତୀୟ ରେଳବାଇ ବୁଝାମଣା ସ୍ୱାକ୍ଷର କରିଛି । ନାଗପୁର ମ୍ୟୁନିସିପାଲ କର୍ପୋରେସନର ସୁରେଶ ଭଟ୍ଟ ଅଡ଼ିଟୋରିୟମରେ ଏହି ବୁଝାମଣା ସ୍ୱାକ୍ଷର ହୋଇଥିଲା । କାର୍ଯ୍ୟକ୍ରମରେ କେନ୍ଦ୍ର ରେଳ , ଅର୍ଥ , କମ୍ପାନୀ ବ୍ୟାପାର ଏବଂ କୋଇଲା ମନ୍ତ୍ରୀ ପିୟୁଷ ଗୋଏଲ , କେନ୍ଦ୍ର ସଡ଼କ ପରିବହନ , ରାଜମାର୍ଗ ଏବଂ ଜଳସମ୍ବଳ ମନ୍ତ୍ରୀ ନୀତୀନ ଗଡକରୀ , ମହାରାଷ୍ଟ୍ର ମୁଖ୍ୟମନ୍ତ୍ରୀ ଦେବେନ୍ଦ୍ର ଫଡନାବିସ୍ , ରେଲୱେ ବୋର୍ଡ ଚେୟାରମ୍ୟାନ୍ ଅଶ୍ୱନୀ ଲୋହାନୀ ଏବଂ ସହର ବିକାଶ ମନ୍ତ୍ରଣାଳୟ ସଚିବ ଶ୍ରୀ ମିଶ୍ର ଉପସ୍ଥିତ ଥିଲେ ।


    ଏହି ଅବସରରେ ପିୟୁଷ ଗୋଏଲ କହିଥିଲେ ଯେ , ଜାତୀୟ ରାଜପଥଗୁଡ଼ିକ ପାଶ୍ୱର୍ରେ ରେଳ ଲାଇନ ବିଛାଇବାକୁ ସରକାର ଏକ ଯୋଜନା କରିଛନ୍ତି । ନାଗପୁର-ମୁମ୍ବାଇ ସୁପର ଏକ୍ସପ୍ରେସ୍ ସଡକ (ସମୃଦ୍ଧି ମହାମାର୍ଗ)କୁ ରେଳ ଲାଇନରେ ଯୋଡ଼ିବାକୁ ଯୋଜନା ଏହି ପ୍ରକଳ୍ପର ଅଂଶ ବିଶେଷ । ପ୍ରସ୍ତାବିତ ହାଇ ସ୍ପିଡ୍ ରେଲୱେ କରିଡର ଦ୍ୱାରା ନାଗପୁର-ମୁମ୍ବାଇର ଦୂରତ୍ୱ 5 ଘଣ୍ଟାରେ ଅତିକ୍ରମ କରିହେବ । ମୁମ୍ବାଇ ସହର ତଳି ରେଲୱେ ନେଟୱର୍କର ବିକାଶ ପାଇଁ ମଧ୍ୟ ଭାରତୀୟ ରେଳବାଇ 67 ହଜାର କୋଟି ଟଙ୍କା ମଂଜୁର କରିଛି । ଏହି ରେଳ ନେଟୱର୍କ ଦେଶର ମୋଟ ରେଳ ଯାତ୍ରୀଙ୍କ ଏକ ତୃତୀୟାଂଶ ବ୍ୟବହାର କରିଥାନ୍ତି ।


    ଏହି ଅବସରରେ ନାଗପୁର ମ୍ୟୁନିସିପାଲ କର୍ପୋରେସନର ‘ ୱେଷ୍ଟ ଟୁ ଏନର୍ଜି ପ୍ରୋଜେକ୍ଟ ’ ପ୍ରକଳ୍ପର ଭିତ୍ତିପ୍ରସ୍ତାର ସ୍ଥାପନ କରାଯାଇଥିଲା । କାର୍ଯ୍ୟକ୍ରମରେ କେନ୍ଦ୍ର ସଡ଼କ ପରିବହନ , ରାଜମାର୍ଗ ଏବଂ ଜଳସମ୍ବଳ ମନ୍ତ୍ରୀ ନୀତୀନ ଗଡକରୀ କହିଥିଲେ ଯେ , ମେଟ୍ରୋଗୁଡ଼ିକରେ ପ୍ରଦୂଷଣ ରୋକିବାକୁ ‘ ପବ୍ଲିକ ଟ୍ରାନ୍ସପୋର୍ଟ ଅନ୍ ଇଲେକ୍ଟ୍ରିସିଟି ’ ଉପରେ ଗୁରୁତ୍ୱ ଦିଆଯିବା ଆବଶ୍ୟକ । ଲୋକଙ୍କୁ ବ୍ୟକ୍ତିଗତ ପରିବହନ ବ୍ୟବସ୍ଥା ଅପେକ୍ଷା ସରକାରୀ ପରିବହନ ବ୍ୟବସ୍ଥାକୁ ଅଧିକ ବ୍ୟବହାର କରିବାକୁ ସେ ପରାମର୍ଶ ଦେଇଥିଲେ । ରେଲୱେର ବ୍ରଡ ଗେଜ୍ ଲାଇନରେ ଶୀତତାପ ନିୟନ୍ତ୍ରିତ ମେଟ୍ରୋ କୋଚର ଗତି ଘଣ୍ଟାକୁ ଶହେ କିଲୋମିଟର ରହିବ ବୋଲି ସେ କହିଥିଲେ ।


    **********


    

    
    (Release ID: 1538917) Visitor Counter : 1