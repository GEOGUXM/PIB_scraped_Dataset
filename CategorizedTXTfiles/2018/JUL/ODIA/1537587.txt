      ଉପରାଷ୍ଟ୍ରପତିଙ୍କ ସଚିବାଳୟ

      କୃଷି କ୍ଷେତ୍ରକୁ ଲାଭକାରୀ କରିବା ପାଇଁ ବିବିଧ ରଣନୀତି ଗ୍ରହଣ କରିବାର ଆବଶ୍ୟକତା ରହିଛି: ଉପ ରାଷ୍ଟ୍ରପତି
      • କୃଷିକ୍ଷେତ୍ରରେ ପରିବର୍ତ୍ତନର ଆବଶ୍ୟକତା ରହିଛି କାରଣ ଜଳବାୟୁ, ବଜାରର ସ୍ଥିତି, ବିଶ୍ୱ ପରିଦୃଶ୍ୟ ଏବଂ ଖାଦ୍ୟ ପ୍ରକ୍ରିୟାରେ ପରିବର୍ତ୍ତନ ହେଉଛି
      • କୃଷକମାନଙ୍କ ଆୟ ବୃଦ୍ଧି କରିବା ପାଇଁ ଗୋରୁମାନଙ୍କର ସ୍ୱାସ୍ଥ୍ୟ ସୁରକ୍ଷିତ କରିବାର ଆବଶ୍ୟକତା ରହିଛି
      • ସିଆରଆଇଡିଏ ଦ୍ୱାରା ଆୟୋଜିତ ଏକ କାର୍ଯ୍ୟକ୍ରମରେ ବୈଜ୍ଞାନିକ, ଶିକ୍ଷାବିତ, କୃଷି ବିଶେଷଜ୍ଞ ଓ କୃଷକମାନଙ୍କୁ ସମ୍ବୋଧିତ କଲେ ଉପ ରାଷ୍ଟ୍ରପତି
      Posted On: 03 JUL 2018 3:11PM by PIB Bhubaneshwar


    ଉପ ରାଷ୍ଟ୍ରପତି ଶ୍ରୀ ଏମ ଭେଙ୍କେୟା ନାଇଡୁ କହିଲେ ଯେ ଆମକୁ କୃଷିକୁ ଲାଭକାରୀ କରିବା ପାଇଁ ବହୁବିଧ ରଣନୀତି ଗ୍ରହଣ କରିବାର ଆବଶ୍ୟକତା ରହିଛି । କୃଷିରୁ ହେଉଥିବା ଆୟରେ ଅଣ-କୃଷି କାର୍ଯ୍ୟରୁ ହେଉଥିବା ଆୟକୁ ଯୋଡାଯିବା ଆବଶ୍ୟକ । ଖାଦ୍ୟ ପ୍ରକ୍ରିୟାକରଣ ଦ୍ୱାରା ମୂଲ୍ୟବୃଦ୍ଧି କରାଯିବା ଆବଶ୍ୟକ । ସେ ଆଜି ହାଇଦ୍ରାବାଦରେ କେନ୍ଦ୍ରୀୟ ଗବେଷଣା କୃଷି ଅନୁସନ୍ଧାନ ସଂସ୍ଥାନ ( CRIDA ) ଦ୍ୱାରା ଆୟୋଜିତ ଏକ କାର୍ଯ୍ୟକ୍ରମରେ ବୈଜ୍ଞାନିକ , ଶିକ୍ଷାବିତ , କୃଷି ବିଶେଷଜ୍ଞ ଏବଂ କୃଷକମାନଙ୍କୁ ସମ୍ବୋଧିତ କରୁଥିଲେ ।


    ଉପରାଷ୍ଟ୍ରପତି କହିଲେ ଯେ କୃଷି ହେଉଛି ଆମ ଅର୍ଥବ୍ୟବସ୍ଥାର ମଞ୍ଜ । ଯଦି କୃଷି କ୍ଷେତ୍ରର ପ୍ରଦର୍ଶନ ଉନ୍ନତ ନହୁଏ ତେବେ ଦେଶର ପ୍ରଗତିରେ ଏକରୂପତା ଆସିପାରିବ ନାହିଁ । ସେ ପୁନଶ୍ଚ କହିଥିଲେ ଯେ କୃଷିରେ ପରିବର୍ତ୍ତନର ଆବଶ୍ୟକତା ରହିଛି କାରଣ ଜଳବାୟୁ , ବଜାରର ସ୍ଥିତି , ବିଶ୍ୱ ପରିଦୃଶ୍ୟ ଏବଂ ଖାଦ୍ୟର ପଦ୍ଧତିରେ ପରିବର୍ତ୍ତନ ହେଉଛି । କୃଷକମାନଙ୍କୁ ଆୟ ବୃଦ୍ଧି କରିବା ପାଇଁ ମାଛଚାଷ , କୁକୁଡା ପାଳନ , ଫଳ ଓ ପରିବା ଉତ୍ପାଦନ , ଖାଦ୍ୟ ପ୍ରକ୍ରିୟାକରଣ ଯେପରିକି ପ୍ୟାକେଜିଂ ସମ୍ବନ୍ଧୀୟ ଗତିବିଧିକୁ ବୃଦ୍ଧି କରିବା ଆବଶ୍ୟକ ।


    ଉପରାଷ୍ଟ୍ରପତି କହିଲେ ଯେ କୃଷିକୁ ଲାଭକାରୀ କରିବା ହେଉଛି ସମୟର ଆହ୍ୱାନ । ସମସ୍ତ ହିତାଧିକାରୀମାନଙ୍କୁ ଅନ୍ନଦାତାଙ୍କୁ ସହାୟତା ପ୍ରଦାନ କରିବା ପାଇଁ ଆଗକୁ ଆସିବା ଆବଶ୍ୟକ ।


    ଉପରାଷ୍ଟ୍ରପତି କହିଲେ ଯେ ପରିବେଶରେ ପରିବର୍ତ୍ତନ କୃଷିକୁ ପ୍ରଭାବିତ କରୁଛି । କେଉଁଠାରେ ଅଧିକ ବର୍ଷା ହେଉଛି ତ କେଉଁଠାରେ ବହୁ ସମୟ ଧରି ମରୁଡି ହେଉଛି । କୃଷି ସଂକଟର କାରଣ ହେଉଛି ସ୍ୱଳ୍ପ ବୃଷ୍ଟି , ଗରମ ପବନ ଏବଂ ମରୁଡି । ଏହି ଅନିଶ୍ଚିତତା କାରଣରୁ କୃଷକ ଋଣ ଜାଲରେ ଫସିଯାଇଥାଏ ଏବଂ ଆତ୍ମହତ୍ୟା କରିବାକୁ ବିବଶ ହୋଇଥାଏ ।


    ଉପରାଷ୍ଟ୍ରପତି କହିଲେ ଯେ ଜଳ ସଂରକ୍ଷଣର ପାରମ୍ପରିକ ଓ ଆଧୁନିକ ପଦ୍ଧତି ପ୍ରତି କୃଷକମାନଙ୍କୁ ସଚେତନ କରାଯିବା ଆବଶ୍ୟକ । କୃଷକମାନଙ୍କ ଆୟ ବୃଦ୍ଧି କରିବା ପାଇଁ ଗୋରୁମାନଙ୍କର ସ୍ୱାସ୍ଥ୍ୟର ଯତ୍ନ ନିଆଯିବା ଆବଶ୍ୟକ । ଖାଦ୍ୟ ସୁରକ୍ଷାର ମହତ୍ୱକୁ ଗୁରୁତ୍ୱାରୋପ କରି ଉପରାଷ୍ଟ୍ରପତି କହିଲେ ଯେ କୌଣସି ସଫଳ ଦେଶ ଖାଦ୍ୟ ସୁରକ୍ଷା ପାଇଁ ଅନ୍ୟ ଦେଶ ଉପରେ ଆଶ୍ରିତ ହୋଇପାରିବ ନାହିଁ ।


    ତେଲଙ୍ଗାନା ଓ ଆଖପାଖ ଅଞ୍ଚଳରେ କୃଷକମାନଙ୍କର ଆୟକୁ ଦୁଇଗୁଣ କରିବା ପାଇଁ ଉପରାଷ୍ଟ୍ରପତି ନିମ୍ନଲିଖିତ ପ୍ରସ୍ତାବ ପ୍ରଦାନ କରିଛନ୍ତି...


    1) ପ୍ରାକୃତିକ ସମ୍ବଳ ଏବଂ ଅନୁକୂଳ କୃଷି ପ୍ରଣାଳୀକୁ ମାପିବା ପାଇଁ ଡିଜିଟାଲ ପ୍ରାଦ୍ୟୋଗିକୀର ଉପଯୋଗ କରାଯିବା ଆବଶ୍ୟକ । ପ୍ରାକୃତିକ ସମ୍ବଳ ତଥା କୃଷକମାନଙ୍କର ସାମାଜିକ-ଆର୍ଥିକ ସ୍ଥିତିର ଆକଳନ କରାଯିବା ଆବଶ୍ୟକ । ଏହାପରେ ଜୀବିକା ଅବସରକୁ ବୃଦ୍ଧି କରିବାର ଉପାୟ ପ୍ରଦାନ କରାଯିବା ଆବଶ୍ୟକ ।


    2) କୃଷି ଆଧାରିତ ଅବସଂରଚନାର ବିକାଶ କରାଯିବା ଆବଶ୍ୟକ । କୃଷି ଉତ୍ପାଦନ ପାଇଁ ପ୍ରଥମ ଓ ଦ୍ୱିତୀୟ ସ୍ତରର ମୂଲ୍ୟ ବୃଦ୍ଧି କରାଯିବା ଆବଶ୍ୟକ । ଏହା ଫଳରେ କୃଷକର ଆୟରେ ବୃଦ୍ଧି ହେବ । ଉଦ୍ୟୋଗ ଜଗତକୁ ଏମଏସପି ଉପରେ କୃଷି ଉତ୍ପାଦ କ୍ରୟ କରିବା ପାଇଁ ଆମନ୍ତ୍ରିତ କରାଯିବା ଆବଶ୍ୟକ । ଗ୍ରାମସମୂହ ସ୍ତରରେ କୃଷି ଉତ୍ପାଦର ପ୍ରକ୍ରିୟାକରଣ କରାଯିବା ଆବଶ୍ୟକ । କୃଷକମାନଙ୍କୁ ଏହି ପ୍ରକ୍ରିୟାକରଣ ଉଦ୍ୟୋଗରେ ହିତାଧିକାରୀ ହେବା ଆବଶ୍ୟକ ।


    3) ସରକାର ପ୍ରଧାନମନ୍ତ୍ରୀ ଫସଲ ବୀମା ଯୋଜନା , ପ୍ରଧାନମନ୍ତ୍ରୀ କୃଷି ସିଞ୍ଚାଇ ଯୋଜନା ଭଳି ଅନେକ ମହତ୍ୱପୂର୍ଣ୍ଣ ଯୋଜନାର ପ୍ରାରମ୍ଭ କରିଛନ୍ତି । ପରମ୍ପରାଗତ କୃଷି ବିକାଶ ଯୋଜନା ଜୈବିକ କୃଷି ସହିତ ସମ୍ବନ୍ଧିତ । ଜୈବିକ କୃଷିରେ ଅସୀମ ସମ୍ଭାବନା ରହିଛି । ବିଶ୍ୱସ୍ତରରେ ଜନସାଧାରଣ ସ୍ୱାସ୍ଥ୍ୟ ପ୍ରତି ସଚେତନ ହେଉଛନ୍ତି । ଏହି ଅବସରର ଉପଯୋଗ କରାଯିବା ଆବଶ୍ୟକ ।


    4) କୃଷକମାନଙ୍କ ପାଖରେ ସଫଳତା ସମ୍ବନ୍ଧରେ ଅନେକ ସୂଚନା ରହିଛି । ଏହି ସୂଚନାଗୁଡ଼ିକୁ ଅନ୍ୟ କୃଷକମାନଙ୍କ ସହ ବାଣ୍ଟିବା ଆବଶ୍ୟକ ।


    5) ସରକାର କୃଷି ଉତ୍ପାଦର ବିକ୍ରୟ ସହିତ ସମ୍ବନ୍ଧିତ ସମସ୍ୟା ଉପରେ ନିରନ୍ତର ଧ୍ୟାନ ଦେଉଛନ୍ତି । କୃଷି ବଜାର ସହିତ ସମ୍ବନ୍ଧିତ ଏକ ଯୋଜନା ରହିଛି- ଇ-ରାଷ୍ଟ୍ରୀୟ କୃଷି ବଜାର (ଇ-ନାମ) । ଇ-ନାମର ଟର୍ଣ୍ଣଓଭର 100 କୋଟି ଟଙ୍କାରେ ପହଂଚିଛି ଏବଂ ଏହା 16ଟି ରାଜ୍ୟ ଓ ଦୁଇ କେନ୍ଦ୍ରଶାସିତ ଅଂଚଳର 585ଟି ବଜାରରେ କାର୍ଯ୍ୟରତ ।


    6) ଉଦ୍ୟାନ କୃଷି ମାଧ୍ୟମରେ କୃଷକମାନଙ୍କ ଆୟ ବୃଦ୍ଧି କରାଯାଇପାରେ । ଯେହେତୁ ଫଳ , ପରିବା ଓ ଫୁଲ ଜଲଦି ପଚିଯାଇଥାଏ ତେଣୁ ଶୀତଳ ଭଣ୍ଡାର ଶୃଙ୍ଖଳାର ଆବଶ୍ୟକତା ରହିଛି । ଉତ୍ତର ତେଲଙ୍ଗାନାରେ ହଳଦୀ ଓ ଅଦା ଉତ୍ପାଦନ କରୁଥିବା କୃଷକ ଶୀତଳ ଭଣ୍ଡାର ଶୃଙ୍ଖଳା ଦ୍ୱାରା ଲାଭବାନ ହୋଇପାରିବେ ।


    7) କୃଷି କ୍ଷେତ୍ରରେ କରାଯାଇଥିବା ପ୍ରୟାସର ଲାଭ ମିଳିପାରିବ ନାହିଁ ଯଦି କୃଷି-ଉଦ୍ୟୋଗ କ୍ଷେତ୍ରର ବିକାଶ କରାଯାଇ ପାରିବନାହିଁ । ଏଥିପାଇଁ ପରିପୂରକ ଉଦ୍ୟୋଗ ନୀତିର ଆବଶ୍ୟକତା ରହିଛି ଯାହା ଫଳରେ କି କୃଷି ଓ ଉଦ୍ୟୋଗ ଏକ ସଙ୍ଗେ ଆଗେଇ ପାରିବେ । ଆଇଟି ପାର୍କ ଏବଂ ଫାର୍ମା ପରି କୃଷି ପାର୍କକୁ ମଧ୍ୟ ବିକଶିତ କରାଯିବା ଆବଶ୍ୟକ । କୃଷି କ୍ଷେତ୍ରରେ ନବୋନ୍ମେଷକୁ ପ୍ରୋତ୍ସାହିତ କରିବା ଆବଶ୍ୟକ ।


    ***************

    
    
    (Release ID: 1537587) Visitor Counter : 6