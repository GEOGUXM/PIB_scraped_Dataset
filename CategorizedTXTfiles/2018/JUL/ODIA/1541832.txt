      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ରୱାଣ୍ଡାକୁ ପ୍ରଧାନମନ୍ତ୍ରୀଙ୍କ ସରକାରୀ ଗସ୍ତ ଅବସରରେ ଭାରତ-ରୱାଣ୍ଡା ମିଳିତ ବିବୃତି
      Posted On: 24 JUL 2018 7:28PM by PIB Bhubaneshwar


    1 . ଭାରତର ମାନନୀୟ ପ୍ରଧାନମନ୍ତ୍ରୀ ମହାମହିମ ଶ୍ରୀ ନରେନ୍ଦ୍ର ମୋଦୀ ରୱାଣ୍ଡା ଗଣରାଜ୍ୟର ରାଷ୍ଟ୍ରପତି , ମହାମହିମ ପଲ କାଗାମେଙ୍କ ଆମନ୍ତ୍ରଣ କ୍ରମେ 23-24 ଜୁଲାଇ 2018ରେ ରୱାଣ୍ଡା ଗଣରାଜ୍ୟକୁ ସରକାରୀ ଗସ୍ତ କରିଥିଲେ । ତାଙ୍କ ସହିତ ଏକ ଉଚ୍ଚସ୍ତରୀୟ ପ୍ରତିନିଧି ଦଳ ମଧ୍ୟ ରହିଥିଲା । ଏଥିରେ ଭାରତ ସରକାରଙ୍କ ବରିଷ୍ଠ ଅଧିକାରୀମାନେ ମଧ୍ୟ ଥିଲେ । ଏହି ଯାତ୍ରାରେ ଭାରତର ଏକ ବଡ଼ ବ୍ୟବସାୟିକ ପ୍ରତିନିଧି ଦଳ ମଧ୍ୟ ଥିଲା । ଏହା କୌଣସି ଭାରତୀୟ ପ୍ରଧାନମନ୍ତ୍ରୀଙ୍କ ପାଇଁ ପ୍ରଥମ ରୱାଣ୍ଡା ଗସ୍ତ ଥିଲା ।


    2 . ରାଷ୍ଟ୍ରପତି ପଲ କାଗାମେ 2017ରେ ଭାରତକୁ ସରକାରୀ ଗସ୍ତ କରିଥିଲେ ଏବଂ ଯଥାକ୍ରମେ ଭାଇବ୍ରାଂଟ ଗୁଜରାଟ ଏବଂ ଅନ୍ତର୍ଜାତୀର ସୌର ମେଂଟର ପ୍ରତିଷ୍ଠା ସମ୍ମିଳନୀରେ ଭାଗ ନେଇଥିଲେ । ଭାରତର ଉପରାଷ୍ଟ୍ରପତି 2017ରେ ରୱାଣ୍ଡା ଗସ୍ତ କରିଥିଲେ ।


    3 . ପ୍ରଧାନମନ୍ତ୍ରୀ ମୋଦୀଙ୍କୁ ତାଙ୍କ ଆଗମନ ଅବସରରେ ଔପଚାରିକ ସ୍ୱାଗତ କରାଯାଇଥିଲା । ଗସ୍ତ କାଳରେ , ସେ ମହାମହିମ ରାଷ୍ଟ୍ରପତି ପଲ କାଗାମେଙ୍କ ସହିତ ରାଷ୍ଟ୍ରୀୟ ଭବନ , କିଗାଲୀରେ ସୋମବାର , 23 ଜୁଲାଇ , 2018ରେ ଦ୍ୱିପାକ୍ଷିକ ଆଲୋଚନା କରିଥିଲେ । ରାଷ୍ଟ୍ରପତିଙ୍କ ଦ୍ୱାରା ପ୍ରଧାନମନ୍ତ୍ରୀଙ୍କ ସମ୍ମାନରେ ଏକ ଭୋଜିର ଆୟୋଜନ କରାଯାଇଥିଲା ।


    4 . ପ୍ରଧାନମନ୍ତ୍ରୀଙ୍କ କାର୍ଯ୍ୟକ୍ରମରେ ପ୍ରତିନିଧିସ୍ତରୀୟ ଆଲୋଚନା , ପ୍ରବାସୀ ଭାରତୀୟମାନଙ୍କ ସହିତ କଥାବାର୍ତ୍ତା ଏବଂ ଫେଡେରେସନ ଅଫ ଇଣ୍ଡିଆନ ଚାମ୍ବର୍ସ ଅଫ କମର୍ସ (ଫିକି) ଏବଂ ରୱାଣ୍ଡା ଡେଭଲପମେଂଟ ବୋର୍ଡ (ଆରଡିବି) ପକ୍ଷରୁ ମିଳିତ ଭାବେ ଆୟୋଜିତ ଏକ ବ୍ୟବସାୟିକ କାର୍ଯ୍ୟକ୍ରମରେ ଉଦବୋଧନ ଦେବା ସାମିଲ ଥିଲା । ଗିସୋଜୀ ନରସଂହାର ମେମେରିଆଲକୁ ମଧ୍ୟ ପ୍ରଧାନମନ୍ତ୍ରୀ ଗସ୍ତ କରିଥିଲେ ଏବଂ ତୁତସୀର ବିରୋଧରେ 1994ର ନରସଂହାର ପୀଡ଼ିତମାନଙ୍କ ସ୍ମାରକୀରେ ଶ୍ରଦ୍ଧାଞ୍ଜଳି ଅର୍ପଣ କରିଥିଲେ । ପ୍ରଧାନମନ୍ତ୍ରୀ 24 ଜୁଲାଇରେ କିଗାଲୀ ବାହାରେ ରୁବାରୁ ମଡେଲ ଗ୍ରାମରେ “ ଗିରିଙ୍କା କାର୍ଯ୍ୟକ୍ରମ ”, “ ଗୋଟିଏ ପରିବାର ଗୋଟିଏ ଗାଈ”ର ଏକ ସାମାଜିକ ସଂରକ୍ଷଣ ଯୋଜନାରେ ଭାଗ ନେଇଥିଲେ ଏବଂ ଏହି ଯୋଜନାରେ ଭାରତର ଯୋଗଦାନ ସ୍ୱରୂପ ଗାଈ ଉପହାର ଦିଆଯାଇଥିଲା । ଏହି ଉପହାରକୁ ଅତ୍ୟନ୍ତ ପ୍ରଶଂସା କରାଯାଇଥିଲା ।


    5 . ଆଲୋଚନା କାଳରେ ଉଭୟ ନେତା ଦ୍ୱିପାକ୍ଷିକ ସହଯୋଗର ସମ୍ପୂର୍ଣ୍ଣ ତାଳମେଳ ସମୀକ୍ଷା କରିଥିଲେ ଏବଂ ରଣନୈତିକ ଭାଗିଦାରୀର ସମଗ୍ର ସନ୍ଦର୍ଭରେ ରୱାଣ୍ଡା ଏବଂ ଭାରତ ମଧ୍ୟ ଉତ୍ତମ ସମ୍ପର୍କ ନେଇ ସନ୍ତୋଷ ବ୍ୟକ୍ତ କରିଥିଲେ । ପ୍ରଧାନମନ୍ତ୍ରୀ ଏହି ତଥ୍ୟ ଉପରେ ଆଲୋକପାତ କରିଥିଲେ ଯେ 2018ରେ ଆଫ୍ରିକାରେ ଖୋଲାଯାଇ ଥିବା 18ଟି ନିବାସୀ ଭାରତୀୟ ମିଶନରେ ରୱାଣ୍ଡା ପ୍ରଥମ ଥିଲା , ଯାହା ଭାରତ ଦ୍ୱାରା ରୱାଣ୍ଡା ସହିତ ନିଜ ସମ୍ପର୍କର ମହତ୍ୱକୁ ରେଖାଙ୍କିତ କରୁଛି । ରାଷ୍ଟ୍ରପତି ପଲ କାଗାମେ ଏହି ବିକାଶର ସ୍ୱାଗତ କରିଥିଲା । 2018ରେ ଅନ୍ତର୍ଜାତୀୟ ସୌର ମେଂଟର ପ୍ରତିଷ୍ଠା ସମ୍ମିଳନୀରେ ଭାଗ ନେବା ଲାଗି ରାଷ୍ଟ୍ରପତି କାଗାମେଙ୍କ ନିକଟରେ ଭାରତ ଗସ୍ତକୁ ସ୍ମରଣ କରି ପ୍ରଧାନମନ୍ତ୍ରୀ ଶ୍ରୀ ମୋଦୀ ରୱାଣ୍ଡା ଦ୍ୱାରା ଆଇଏସଏ ଚୁକ୍ତିରେ ତୁରନ୍ତ ସ୍ୱାକ୍ଷର କରାଯିବା ଏବଂ ଅନୁମୋଦନ କରାଯିବାକୁ ପ୍ରଶଂସା କରିଥିଲେ । ସେ ରାଷ୍ଟ୍ରପତି କାଗାମେଙ୍କ ନେତୃତ୍ୱରେ ରୱାଣ୍ଡାର ଉଲ୍ଲେଖନୀୟ ବିକାଶ ଏବଂ ପରିବର୍ତ୍ତନକୁ ମଧ୍ୟ ପ୍ରଶଂସା କରିଥିଲେ । ପ୍ରଧାନମନ୍ତ୍ରୀ ମୋଦୀ 44ଟି ଦେଶ ଦ୍ୱାରା ସ୍ୱାକ୍ଷରିତ ଆଫ୍ରିକୀୟ ମହାଦେଶ ମୁକ୍ତ ବାଣିଜ୍ୟ କ୍ଷେତ୍ର ବୁଝାମଣାକୁ ଚୁଡ଼ାନ୍ତ ରୂପ ଦେବାରେ ଆଫ୍ରିକୀୟ ସଂଘର ଅଧ୍ୟକ୍ଷ ଭାବେ ତାଙ୍କ ଦ୍ୱାରା ନିର୍ବାହ କରାଯାଇଥିବା ଗୁରୁତ୍ୱପୂର୍ଣ୍ଣ ଭୂମିକା ନିମନ୍ତେ ରାଷ୍ଟ୍ରପତି କାଗାମେଙ୍କୁ ଧନ୍ୟବାଦ ଅର୍ପଣ କରିଥିଲେ । ସେ ଆଶା ବ୍ୟକ୍ତ କରିଥିଲେ ଯେ ତାଙ୍କ ନେତୃତ୍ୱରେ ଆଫ୍ରିକା ମହାଦେଶର ଆର୍ଥିକ ଏକତ୍ରୀକରଣକୁ ଆଗକୁ ନେବାରେ ମାର୍ଗଦର୍ଶନ ପ୍ରାପ୍ତ ହେବ । ସେ ଆଫ୍ରିକୀୟ ସଂଘ ସହିତ ସମ୍ପର୍କ ସୁଦୃଢ଼ କରିବା ଲାଗି ନିଜର ଉଦ୍ଦେଶ୍ୟ ବ୍ୟକ୍ତ କରିଥିଲେ ।


    6 . ରାଷ୍ଟ୍ରପତି କାଗାମେ ରୱାଣ୍ଡା ଏବଂ ଅନ୍ୟ ଆଫ୍ରିକୀୟ ରାଷ୍ଟ୍ର ସହିତ , ବାସ୍ତବରେ ବ୍ୟାପକ ବିକାଶ ସହଯୋଗ ଲାଗି ଭାରତକୁ ଧନ୍ୟବାଦ ଜଣାଇଥିଲେ । ବାସ୍ତବରେ ରୱାଣ୍ଡା ଏବଂ ଅନ୍ୟ ଆଫ୍ରିକୀୟ ରାଷ୍ଟ୍ର ଏକଜିମ ବ୍ୟାଙ୍କ ମାଧ୍ୟମରେ ଭାରତୀୟ ଲାଇନ ଅଫ କ୍ରେଡିଟ ଅନ୍ତର୍ଗତ କାର୍ଯ୍ୟାକାରୀ କରାଯାଇଥିବା ପାଖାପାଖି 400 ନିୟୁତ ଡଲାରର ପ୍ରକଳ୍ପ (ଜଳବିଦ୍ୟୁତ , କୃଷି , ଦକ୍ଷତା ବିକାଶ , ମୌଳିକ ଢାଂଚା) , ଅନେକ ଅନୁଦାନ ପ୍ରକଳ୍ପ (ବିଟିସି , ସୌର ବିଦ୍ୟୁତିକରଣ) ଏବଂ ପ୍ରଶିକ୍ଷଣ ଏବଂ ଛାତ୍ରବୃତ୍ତି କାର୍ଯ୍ୟକ୍ରମ (ଆଇଟିଇସି , ଆଇସିସିଆର , ଆଇଏଏଫଏସ) ଦ୍ୱାରା ଲାଭାନ୍ୱିତ ହୋଇଛନ୍ତି । ସେ ରୱାଣ୍ଡାରେ ଡିଜିଟାଲ ଅନ୍ତର୍ଭୂକ୍ତିକରଣ ଲାଗି ଭାରତର କେତେକ ପ୍ରୟାସକୁ ଦୋହରାଇବା ଲାଗି ଇଚ୍ଛାବ୍ୟକ୍ତ କରିଥିଲେ ।


    7 . ପ୍ରଧାନମନ୍ତ୍ରୀ ଇ-ପୁସ୍ତକାଳୟ ବ୍ୟବସ୍ଥା ସହିତ ଡିଜିଟାଲ ଶିକ୍ଷା କ୍ଷେତ୍ରରେ ଏକ ଟାସ୍କ ଫୋର୍ସର ପ୍ରତିଷ୍ଠା ଲାଗି ଘୋଷଣା କରିଥିଲେ । ରାଷ୍ଟ୍ରପତି କାଗାମେ ରୱାଣ୍ଡାର ଶିକ୍ଷା କ୍ଷେତ୍ରରେ ହେଉଥିବା ଲାଭ ନିମନ୍ତେ ଏହାର ପ୍ରଶଂସା କରିଥିଲେ ।


    8 . ପ୍ରଧାନମନ୍ତ୍ରୀ ଦୀର୍ଘକାଳୀନ ବ୍ୟବସାୟିକ ଭିଜା ଏବଂ ଭାରତୀୟମାନଙ୍କ ଲାଗି ୱାର୍କ ପରମିଟ ପାଇଁ ପରାମର୍ଶ ଦେଇଥିଲେ ଏବଂ ରାଷ୍ଟ୍ରପତି କାଗାମେ ଆଶ୍ୱାସନା ଦେଇଥିଲେ ଯେ ସେ ଭାରତୀୟ ନିବେଶକଙ୍କ ପାଇଁ ରୱାଣ୍ଡାର ସୁଗମ ଯାତ୍ରା ନିମନ୍ତେ ଏହି ପ୍ରସଙ୍ଗ ଉପରେ ବିଚାର କରିବେ ।


    9 . ଆଲୋଚନା ପରେ , ଉଭୟ ନେତା :


    1 . ଦ୍ୱିପାକ୍ଷିକ ବ୍ୟବସାୟିକ ଏବଂ ନିବେଶକୁ ଆଗକୁ ବଢ଼ାଇବା ଲାଗି ନିଜର ପ୍ରତିବଦ୍ଧତା ଦୋହରାଇଥିଲେ ।


    2 . ଲୋକମାନେ ଆଦାନ-ପ୍ରଦାନ ଲାଗି ଅଧିକ ଲୋକମାନଙ୍କୁ ପ୍ରୋତ୍ସାହିତ କରିବା ଉପରେ ସହମତି ହୋଇଥିଲା ।


    3. ଆଫ୍ରିକାରେ ୟୁଏନପିକେଏଫର ଦୁଇଟି ବଡ଼ ଯୋଗଦାନକାରୀଙ୍କ ରୂପରେ ମିଳିତ ଜାତିସଂଘ ଶାନ୍ତି କାର୍ଯ୍ୟ କ୍ଷେତ୍ରରେ ସହଯୋଗକୁ ସୁଦୃଢ଼ କରିବା ଉପରେ ସହମତି ହୋଇଥିଲା ।


    4 . ଶକ୍ତି କ୍ଷେତ୍ରରେ ସହଯୋଗର ସମ୍ଭାବନା ଉପରେ ବିଚାର କରିବା ଲାଗି ଦୁଇ ନେତା ସହମତ ହୋଇଥିଲେ ।


    5 . ସ୍ୱାସ୍ଥ୍ୟ ଏବଂ ଶିକ୍ଷା କ୍ଷେତ୍ରରେ ସହଯୋଗ ବୃଦ୍ଧି କରିବା ଲାଗି ସହମତ ହୋଇଥିଲେ ଏବଂ


    6 . ପର୍ଯ୍ୟଟନ କ୍ଷେତ୍ରକୁ ପ୍ରୋତ୍ସାହନ ଦେବା ଲାଗି ଅଭିଜ୍ଞତା ଏବଂ ବିଶେଷଜ୍ଞତା ଆଦାନପ୍ରଦାନ କରିବା ଲାଗି ନିଷ୍ପତ୍ତି ନେଇଥିଲେ ।


    10 . ଉଭୟ ନେତା ଆତଙ୍କବାଦର ସମସ୍ତ ସ୍ୱରୂପ ଏବଂ ଅଭିବ୍ୟକ୍ତିର ନିନ୍ଦା କରିଥିଲେ ଏବଂ ଦୃଢ଼ ଭାବେ କହିଥିଲେ ଯେ ଆତଙ୍କବାଦର କୌଣସି କାର୍ଯ୍ୟକୁ କେବେହେଲେ ଉଚିତ ବୋଲି କୁହାଯାଇପାରିବ ନାହିଁ , ଏହା ପ୍ରେରଣାଦାୟୀ ହେଉ କିମ୍ବା ଯେକେହି ବି କରିଥାଉନା କାହିଁକି । ଏହି ସନ୍ଦର୍ଭରେ ଦୁଇ ନେତାମାନେ ସୀମାବର୍ତ୍ତୀ/ସୀମାପାର ଆତଙ୍କବାଦର ବିପଦ ଉପରେ ନିଜର ଆପୋସ ଚିନ୍ତାକୁ ରେଖାପାତ କରିଥିଲେ ଏବଂ ଆତଙ୍କବାଦର ନିରାକରଣ ଏବଂ ଏହା ବିରୋଧରେ ଲଢ଼େଇ ପାଇଁ ଅନ୍ତର୍ଜାତୀୟ ପ୍ରୟାସର ମହତ୍ୱ ଉପରେ ଗୁରୁତ୍ୱାରୋପ କରିଥିଲେ ।


    11 . ନେତାମାନେ ଜଳବାୟୁ ପରିବର୍ତ୍ତନ ଭଳି ଜାଗତିକ ଆହ୍ୱାନ ଏବଂ କ୍ଷେତ୍ରୀୟ ଶାନ୍ତି , ସୁରକ୍ଷା , ନିରନ୍ତର ବିକାଶକୁ ପ୍ରୋତ୍ସାହନ ଦେବା ଲାଗି ମିଳିତ ଜାତିସଂଘ ଏବଂ ଅନ୍ୟ ବହୁପକ୍ଷୀୟ ପ୍ରତିଷ୍ଠାନରେ ପରସ୍ପରକୁ ଅଧିକ ସହଯୋଗ ଦେବା ପ୍ରତି ନିଜର ପ୍ରତିବଦ୍ଧତା ଦୋହରାଇଥିଲେ ।


    12 . ଗସ୍ତ କାଳରେ ନିମ୍ନଲିଖିତ ଯୁକ୍ତି/ବୁଝାମଣାପତ୍ରରେ ସ୍ୱାକ୍ଷର କରାଯାଇଥିଲା :


    1 . ପ୍ରତିରକ୍ଷା ସହଯୋଗ ଲାଗି ବୁଝାମଣା ।


    2 . ଦ୍ୱିପାକ୍ଷିକ ବାଣିଜ୍ୟ ଚୁକ୍ତି ।


    3 . ଆଇସିଏଆର (ଜାତୀୟ ଡାଏରୀ ଗବେଷଣା ସଂସ୍ଥାନ) , ଭାରତ ଏବଂ ରୱାଣ୍ଡା କୃଷି ଏବଂ ପଶୁ ସମ୍ବଳ ବିକାଶ ବୋର୍ଡ , କିଗାଲୀ ମଧ୍ୟରେ ଗୋପାଳନ ସହଯୋଗ ଉପରେ ବୁଝାମଣାପତ୍ର ।


    4 . ସାଂସ୍କୃତିକ ବିନିମୟ ଉପରେ ବୁଝାମଣା ।


    5 . କୃଷି ଏବଂ ପଶୁପାଳନରେ ସହଯୋଗ ଲାଗି ବୁଝାମଣାରେ ସଂଶୋଧନ ।


    6 . ଶିଳ୍ପ ପାର୍କ ବିକାଶ ଏବଂ କିଗାଲି ଏସଇଜେଡର ସମ୍ପ୍ରସାରଣ ଲାଗି 100 ନିୟୁତ ଆମେରିକୀୟ ଡଲାର ଏଲଓସି ଚୁକ୍ତି ।


    7 . କୃଷି ପ୍ରକଳ୍ପ ସ୍କିମର ଉପାଦାନ ଲାଗି ଅର୍ଥ ଯୋଗାଣ ନିମନ୍ତେ 100 ନିୟୁତ ଆମେରିକୀୟ ଡଲାରର ଏଲଓସି ଚୁକ୍ତି ।


    13 . ଗସ୍ତ କାଳରେ , ପ୍ରଧାନମନ୍ତ୍ରୀ ମୋଦୀ ନିମ୍ନଲିଖିତ ଘୋଷଣା କରିଥିଲେ :


    1 . ରୱାଣ୍ଡା ସରକାରଙ୍କ ଗିରିଙ୍କା କାର୍ଯ୍ୟକ୍ରମର ସହାୟତା କରିବା ଲାଗି ରୱାଣ୍ଡାକୁ 2 ଲକ୍ଷ ଆମେରିକୀୟ ଡଲାର ଅର୍ଥରାଶି ଉପହାର ଦେବା ।


    2 . ଜାତୀୟ ଶିକ୍ଷା ଗବେଷଣା ଏବଂ ପ୍ରଶିକ୍ଷଣ ପରିଷଦ (ଏନସିଇଆରଟି)ର 1ଲକ୍ଷ ପୁସ୍ତକ ଏବଂ ଡିଜିଟାଲକରଣ ଓ ଶିକ୍ଷା ପୁସ୍ତକ ସମ୍ବନ୍ଧୀୟ ଶିକ୍ଷା ସାମଗ୍ରୀର ଅନଲାଇନ ଅଭିଗମ୍ୟତା ନିମନ୍ତେ ସହାୟତା ପ୍ରଦାନ କରିବା ।


    3 . ଦୁଗ୍ଧ ଉତ୍ପାଦନ ଏବଂ ପ୍ରକ୍ରିୟାକରଣ କ୍ଷେତ୍ରରେ ତାଲିମ ନିମନ୍ତେ କ୍ଷୁଦ୍ର ଅବଧି ପାଇଁ ସମ୍ପୂର୍ଣ୍ଣ ଆର୍ଥିକ ସହାୟତାର 25ଟି ସ୍ଲଟ ।


    4 . କିଗାଲୀରେ ଏକ ଉଦ୍ୟୋଗୀ ବିକାଶ କେନ୍ଦ୍ର ପ୍ରତିଷ୍ଠା କରି ବିଭିନ୍ନ କ୍ଷେତ୍ରରେ ରୱାଣ୍ଡାର ଯୁବକମାନଙ୍କ ତାଲିମ ଯୋଗାଇଦେବା ।


    5 . କିଗାଲୀରେ ଗିସୋଜୀ ନରସଂହାର ସ୍ମାରକୀ ଏବଂ ବାଳିକାଙ୍କ ଶିକ୍ଷା ନିମନ୍ତେ ରୱାଣ୍ଡାରେ ମହିଳାଙ୍କ ଦ୍ୱାରା ପରିଚାଳିତ ପ୍ରଥମ ଇମ୍ବୁ୍ୟଟୋ ଫାଉଣ୍ଡେସନକୁ 10ହଜାର ଆମେରିକୀୟ ଡଲାର ଲେଖାଏଁ ଯୋଗଦାନ ।


    14 . ରୱାଣ୍ଡାରେ ତାଙ୍କ ରହଣି କାଳରେ ତାଙ୍କୁ ଏବଂ ତାଙ୍କ ପ୍ରତିନିଧି ଦଳକୁ ମିଳିଥିବା ଉଦାର ଆତିଥ୍ୟ ନିମନ୍ତେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ରାଷ୍ଟ୍ରପତି ଶ୍ରୀ ପଲ କାଗାମେଙ୍କୁ ଧନ୍ୟବାଦ ଜଣାଇଥିଲେ ଏବଂ ରାଷ୍ଟ୍ରପତି କାଗାମେଙ୍କୁ ଭାରତ ଗସ୍ତ କରିବା ଲାଗି ଆମନ୍ତ୍ରିତ କରିଥିଲେ ।


    **********

    
    
    (Release ID: 1541832) Visitor Counter : 1