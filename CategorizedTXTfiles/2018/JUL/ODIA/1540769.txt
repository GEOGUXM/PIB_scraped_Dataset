      ରାଷ୍ଟ୍ରପତିଙ୍କ ସଚିବାଳୟ

      ରାଷ୍ଟ୍ରପତିଙ୍କୁ ଭେଟିଲେ 2016 ବ୍ୟାଚର ଭାରତୀୟ ପ୍ରଶାସନିକ ସେବା ଅଧିକାରୀବୃନ୍ଦ
      Posted On: 27 JUL 2018 9:50PM by PIB Bhubaneshwar


    2016 ମସିହାର ଏକ ଭାରତୀୟ ପ୍ରଶାସନିକ ସେବା ପ୍ରତିନିଧିଦଳ ଆଜି (ଜୁଲାଇ 27 , 2018) ରାଷ୍ଟ୍ରପତି ଭବନରେ ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦଙ୍କୁ ସାକ୍ଷାତ କରିଛନ୍ତି । ଏହି ଆଇଏଏସ ଅଧିକାରୀମାନେ ଅଧୁନା ଭାରତ ସରକାରଙ୍କ ବିଭିନ୍ନ ମନ୍ତ୍ରଣାଳୟ ତଥା ବିଭାଗରେ ନିଯୁକ୍ତ ଅଛନ୍ତି ଏବଂ ସେମାନେ ଆସିଷ୍ଟାଣ୍ଟ ସେକ୍ରେଟାରୀ ଭାବେ ଦାୟିତ୍ୱ ନିର୍ବାହ କରୁଛନ୍ତି ।


    ଆଇଏଏସ ଅଧିକାରୀମାନଙ୍କୁ ସମ୍ବୋଧିତ କରି ରାଷ୍ଟ୍ରପତି କହିଲେ ଯେ ଏହା ହେଉଛି ସବୁଠାରୁ ପୁରୁଣା ସର୍ବ ଭାରତୀୟ ସେବା । ଏହା ଏଭଳି ଏକ ସେବା ଯାହା ସମଗ୍ର ଭାରତକୁ ସମାନ ପ୍ରଶାସନିକ ବ୍ୟବସ୍ଥା ମାଧ୍ୟମରେ ଏକତା ସୂତ୍ରରେ ବାନ୍ଧିରଖିଛି । ଏଥିରେ ସହଭାଗୀ ପ୍ରଶାସନିକ ଚିନ୍ତନ ରହିଛି ତଥା ଏହା ଏକପ୍ରକାର କାର୍ଯ୍ୟସଂସ୍କୃତିକୁ ପ୍ରୋତ୍ସାହିତ କରୁଛି । ପୁଣି ସାଧାରଣ ସେବା କ୍ଷେତ୍ରରେ ଏହା ସମାନ ମୂଲ୍ୟବୋଧକୁ ଧରିରଖିଛି । ଜିଲ୍ଲାରେ ହେଉ ଅଥବା ରାଜ୍ୟ ରାଜଧାନୀମାନଙ୍କରେ ହେଉ , ଆଇଏଏସ ଅଧିକାରୀମାନେ ଜାତୀୟ ତଥା କେନ୍ଦ୍ର ସରକାରଙ୍କ ସକଳ ପ୍ରକାର ଜନକଲ୍ୟାଣମୂଳକ କାର୍ଯ୍ୟକ୍ରମକୁ ପ୍ରବର୍ତ୍ତନ କରିବା ନିମନ୍ତେ ଦାୟିତ୍ୱବଦ୍ଧ । ହୁଏତ ସେସବୁ କାର୍ଯ୍ୟକ୍ରମ ସ୍ଥାନୀୟ ପାରିପାଶ୍ୱିର୍କ ଅବସ୍ଥା ଦୃଷ୍ଟିରୁ କିଛିଟା ବଦଳା ଯାଇଥାଇପାରେ । ତେଣୁ ସେମାନେ ହେଉଛନ୍ତି ଭାରତ ସରକାର ଏବଂ ରାଜ୍ୟ ସରକାରମାନଙ୍କ ମଧ୍ୟରେ ଯୋଗସୂତ୍ରର ଏକ ଗୁରୁତ୍ୱପୂର୍ଣ୍ଣ ଅଙ୍ଗ । ତେଣୁ ସେମାନେ ଏହି ଗୁରୁତ୍ୱପୂର୍ଣ୍ଣ ସର୍ବଭାରତୀୟ ସେବାର ମହତ୍ୱକୁ ଉତ୍ତମ ରୂପେ ଅଧ୍ୟୟନ , ବିଶେଷ ଜ୍ଞାନ ହାସଲ , ଅନୁଭବ ଆହରଣ ଏବଂ ଏହାର ସମନ୍ୱୟତାର ମାନକୁ ବଜାୟ ରଖିବା ଉଚିତ । ଆମ ଦେଶର ବିବିଧତା ଦୃଷ୍ଟିରୁ ସରକାରଙ୍କ ପ୍ରତ୍ୟେକ ସ୍ତରରେ ଯେଭଳି ଏହି ମହତ୍ତ୍ୱ ପହଞ୍ଚିପାରେ ସେ ଦିଗରେ ସେମାନେ ଯତ୍ନବାନ ହେବାକୁ ରାଷ୍ଟ୍ରପତି ପରାମର୍ଶ ଦେଇଥିଲେ ।


    ରାଷ୍ଟ୍ରପତି କହିଲେଯେ 2040 ମସିହା ସୁଦ୍ଧା ଅଧିକାଂଶ ଆଇଏଏସ ଅଧିକାରୀ ସେମାନଙ୍କର ଚାକିରୀ ଜୀବନ ସଚିବ ଭାବେ ଶେଷ କରିବେ । ସମ୍ଭବତଃ ସେତେବେଳକୁ ଭାରତ ଏହାର ସ୍ୱାଧୀନତା ପ୍ରାପ୍ତିର 100ତମ ବାର୍ଷିକୀ ପାଳନ କରୁଥିବ । ଆଜି ଆମେ ଏକ 2.5 ଟ୍ରିଲିୟନ ଅର୍ଥନୀତିରେ ପହଞ୍ଚିଛୁ । 2040 ମସିହା ବେଳକୁ ଆମର ସାମଗ୍ରିକ ଘରୋଇ ଉତ୍ପାଦ (ଜିଡ଼ିପି) ହାର ଛଅରୁ ସାତଗୁଣ ବୃଦ୍ଧି ପାଇସାରିଥିବ ବୋଲି ସେ ଉଲ୍ଲେଖ କରିଥିଲେ ।


    ରାଷ୍ଟ୍ରପତି କହିଲେ ଯେ ଆଇଏଏସ ଅଧିକାରୀ ଭାବେ , ଏହା ସେମାନଙ୍କର ପରମ କର୍ତ୍ତବ୍ୟ ଯେ ସେମାନେ ଜନସାଧାରଣଙ୍କୁ ସକଳ ପ୍ରକାର କଲ୍ୟାଣ ପହଞ୍ଚାଇବା ସହ ସରକାରଙ୍କୁ ତଥା ଦେଶକୁ ସବୁପ୍ରକାର ଚାଲେଞ୍ଜର ମୁକାବିଲା ତଥା ଆମ ଅର୍ଥନୀତିର ସବୁ ସୁଯୋଗ ହାସଲ କରିବା ପାଇଁ ସହଯୋଗ କରିବା ଉଚିତ । ଏହା ସାକାର କରିବା ସକାଶେ ସେମାନଙ୍କୁ ପ୍ରଯୁକ୍ତିର ସହଯୋଗ ଲୋଡ଼ିବା ଉଚିତ । ତାହା ଉଭୟ ସେମାନଙ୍କ କର୍ମକ୍ଷେତ୍ରରେ ଏବଂ ସମସ୍ତ ପ୍ରକାର ଦାୟିତ୍ୱ ସଂପାଦନରେ ଉପଯୋଗ ହେବା ଆବଶ୍ୟକ । ଏହା ଫଳରେ ପ୍ରଶାସନିକ କ୍ଷେତ୍ରରେ ଥିବା ବାଧାବିଘ୍ନ ଦୂର ହେବା ସହ ସରକାର ଲୋକମାନଙ୍କ ନିକଟରେ ନିରବଚ୍ଛିନ୍ନ ଭାବେ ସେବା ପହଞ୍ଚାଇପାରିବେ । ସେବା ଯୋଗାଣକୁ ଏକ ରୁଦ୍ଧଦ୍ୱାର କୋଠରୀ କରି ରଖାନଯିବା ଆବଶ୍ୟକ ବୋଲି ରାଷ୍ଟ୍ରପତି ମତ ପୋଷଣ କରିଥିଲେ । ସର୍ବୋପରି , ପ୍ରଶାସନିକ କ୍ଷେତ୍ରରେ ବ୍ୟାପକ ପରିବର୍ତ୍ତନ ଆଣି ଏହାକୁ ଲୋକାଭିମୁଖୀ କରିବା ତଥା ଜନସାଧାରଣ ଏବଂ ସରକାରଙ୍କୁ ନିକଟତର କରିବାରେ ସେମାନେ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିବା ସକାଶେ ରାଷ୍ଟ୍ରପତି ଆହ୍ୱାନ ଜଣାଇଥିଲେ ।


    **********

    
    
    (Release ID: 1540769) Visitor Counter : 2