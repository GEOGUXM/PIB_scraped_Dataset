      ସଂସଦୀୟ ବ୍ୟାପାର ମନ୍ତ୍ରଣାଳୟ

      ଯୋଜନା ସହ ଲୋକଙ୍କୁ ଯୋଡ଼ିବା ପାଇଁ ସୋସିଆଲ ମିଡିଆର ବ୍ୟବହାର ସମୀକ୍ଷା କଲେ ଅନନ୍ତ କୁମାର
      • ଦେଶ ଗଠନ ଏବଂ ଜନ କଲ୍ୟାଣ କ୍ଷେତ୍ରରେ ସୋସିଆଲ ମିଡିଆର ଭୂମିକା ଗୁରୁତ୍ୱପୂର୍ଣ୍ଣ: ଅନନ୍ତ କୁମାର

      Posted On: 03 JUL 2018 3:26PM by PIB Bhubaneshwar

    ‘ ଏକବିଂଶ ଶତାବ୍ଦୀ ସୂଚନା , ସଞ୍ଚାର ଏବଂ ଜ୍ଞାନର ଯୁଗ । ଏହା ହିଁ ଏକମାତ୍ର ରାସ୍ତା ଯାହା ଦ୍ୱାରା ଲୋକମାନେ ସଶକ୍ତ ହୋଇପାରିବେ । ସେମାନଙ୍କ କଲ୍ୟାଣ ପାଇଁ ସରକାର ଲାଗୁ କରିଥିବା ବିଭିନ୍ନ ଯୋଜନା ବାବଦରେ ସେମାନେ ସଚେତନ ହେବା ଆବଶ୍ୟକ । ଲୋକଙ୍କ କଲ୍ୟାଣ ସହ ଦେଶ ଗଠନରେ ଆଜି ସୋସିଆଲ ମିଡିଆର ଭୂମିକା ବେଶ୍ ଗୁରୁତ୍ୱପୂର୍ଣ୍ଣ ’ । ସମୀକ୍ଷା ବୈଠକରେ ଯୋଗ ଦେଇ ଏହା କହିଛନ୍ତି କେନ୍ଦ୍ର ରସାୟନ ଓ ସାର ଏବଂ ସଂସଦୀୟ ବ୍ୟାପାର ମନ୍ତ୍ରୀ ଅନନ୍ତ କୁମାର । ବୈଠକରେ ସହ-ଅଧ୍ୟକ୍ଷତା କରିଥିଲେ ସଡ଼କ ପରିବହନ , ରାଜମାର୍ଗ , ଜାହାଜ ଚଳାଚଳ , ରସାୟନ ଏବଂ ସାର ରାଷ୍ଟ୍ର ମନ୍ତ୍ରୀ ମନସୁଖ୍ ଏଲ୍ ମାଣ୍ଡଭୀୟ ।


    ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ଦୃଷ୍ଟିକୋଣ , ‘ ଏଜୁକେଟ , ଏନଗେଜ୍ ଏବଂ ଏଲିଭେଟ ’ ର ସଫଳତା ପାଇଁ ବୈଠକରେ ଥିବା ବିଭିନ୍ନ ବିଭାଗର ସୋସିଆଲ ମିଡିଆ ଇନଚାର୍ଜମାନଙ୍କୁ ସରକାରୀ ଯୋଜନାଗୁଡ଼ିକର ସଫଳ ରୂପାୟନ ନିମନ୍ତେ ଲୋକଙ୍କୁ ସଚେତନ କରାଇବା ପାଇଁ ସୋସିଆଲ ମିଡିଆର ଭୂମିକା ଉପରେ ଅନନ୍ତ କୁମାର ସଚେତନ କରାଇଥିଲେ । ତୃଣମୂଳ ସ୍ତରରେ ଯୋଜନାର କାର୍ଯ୍ୟକାରିତା ନେଇ ଠିକ୍ ସୂଚନା ହିଁ କେବଳ ସୋସିଆଲ ମିଡିଆ ମାଧ୍ୟମରେ ମିଳିପାରିବ ବୋଲି ସେ କହିଥିଲେ ।


    ନିମ କୋଟିଙ୍ଗ ୟୁରିଆ , ପ୍ରଧାନମନ୍ତ୍ରୀ ଭାରତୀୟ ଜନୌଷଧି ପରିଯୋଜନା ଆଦି ଯୋଜନା ସମ୍ପର୍କରେ ଲୋକମାନେ ଯଥେଷ୍ଟ ସଚେତନ ନଥିବା ଅନନ୍ତ କୁମାର କହିଥିଲେ । ଯେତେବେଳେ ହିତାଧିକାରୀମାନେ ସରକାର ପ୍ରବର୍ତ୍ତନ କରୁଥିବା ସାମାଜିକ କଲ୍ୟାଣ ଯୋଜନା ଗୁଡ଼ିକ ସମ୍ପର୍କରେ ଠିକ ଭାବେ ସଚେତନ ହୋଇପାରିବେ ସେତେବେଳେ ହିଁ ଏହାର ଉଦ୍ଦେଶ୍ୟ ସାଧନ ହୋଇପାରିବ ବୋଲି ସେ କହିଥିଲେ । ଏହି ଗୁରୁଦାୟିତ୍ୱ କେବଳ ସୋସିଆଲ ମିଡିଆ ଠିକ୍ ଭାବେ ତୁଲାଇ ପାରିବ ବୋଲି ସେ କହିଥିଲେ ।


    ବୈଠକରେ ଶ୍ରୀ ମାଣ୍ଡଭୀୟ କହିଥିଲେ ଯେ , ସୋସିଆଲ ମିଡିଆ ଏକ ଦୃଶ୍ୟଶ୍ରାବ୍ୟ ମାଧ୍ୟମ । ଏହାଦ୍ୱାରା ଯେ କେହି ପ୍ରସଙ୍ଗ ବାବଦରେ ଶୀଘ୍ର ସଚେତନ ହୋଇପାରିବ । ତେଣୁ ବିଭିନ୍ନ ଯୋଜନା ବାବଦରେ ସୋସିଆଲ ମିଡିଆ ଟିମ୍ ଦୃଶ୍ୟଶ୍ରାବ୍ୟ ତଥ୍ୟ ସଂଗ୍ରହ କରି ଉପସ୍ଥାପନ କରିବା ଉଚିତ । ବିଭିନ୍ନ ସାମାଜିକ କଲ୍ୟାଣକାରୀ ଯୋଜନାଗୁଡ଼ିକରୁ ଲୋକଙ୍କ ପାଇଁ ଆବଶ୍ୟକ ହେଉଥିବା ଯୋଜନାର ବିଷୟବସ୍ତୁକୁ ଚିହ୍ନଟ କରି ଲୋକଙ୍କ ପାଖରେ ଉପସ୍ଥାପିତ କରିବାକୁ ସେ ଅଫିସରମାନଙ୍କୁ ପରାମର୍ଶ ଦେଇଥିଲେ । ଯଦି ହିତାଧିକାରୀମାନେ ଯୋଜନାରୁ ଉପକୃତ ନହୋଇପାରିବେ ତେବେ ଯୋଜନାର ଲାଭ ନାହିଁ ବୋଲି ସେ କହିଥିଲେ ।


    ସରକାରୀ ୱେବସାଇଟ ଗୁଡ଼ିକୁ ଅପଡେଟ୍ କରିବା ସହ ନାଗରିକଙ୍କ ପାଇଁ ଅନୁକୂଳ କରିବାକୁ ମଧ୍ୟ ଅଫିସରମାନଙ୍କୁ ଅନନ୍ତ କୁମାର ନିର୍ଦ୍ଦେଶ ଦେଇଥିଲେ ।


    ************

    
    
    (Release ID: 1537597) Visitor Counter : 4