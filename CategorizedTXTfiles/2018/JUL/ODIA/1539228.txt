      ଭୂବିଜ୍ଞାନ ମନ୍ତ୍ରଣାଳୟ

      “ବିଗତ ଦଶ ବର୍ଷ ମଧ୍ୟରେ ଦେଶର ହାରାହାରି ତାପମାତ୍ରା 26 ଡ଼ିଗ୍ରୀ ରହିଛି”: ଡକ୍ଟର ହର୍ଷବର୍ଦ୍ଧନ
      Posted On: 18 JUL 2018 3:02PM by PIB Bhubaneshwar


    ବିଗତ ଦଶ ବର୍ଷ (2008 ରୁ 2017) ମଧ୍ୟରେ ଦେଶର ବାର୍ଷିକ ହାରାହାରି ତାପମାତ୍ରା 26 ଡ଼ିଗ୍ରୀ ସେଣ୍ଟିଗ୍ରେଡ ରହିଛି । ସର୍ବଶେଷ ଆଇପିସିସି ରିପୋର୍ଟ (2014)ରେ ଉଲ୍ଲେଖ କରାଯାଇଛି ଯେ ଏହି ଅବଧି ମଧ୍ୟରେ ବିଶ୍ୱର ମିନ୍‌ ହାରାହାରି ତାପମାତ୍ରାରେ 0.85 ଡ଼ିଗ୍ରୀ ସେଣ୍ଟିଗ୍ରେଡ଼୍‌ (ପ୍ଲସ୍‌ ମାଇନସ୍‌) 0.18 ଡ଼ିଗ୍ରି ସେଣ୍ଟିଗ୍ରେଡ଼ (ପ୍ଲସ ମାଇନସ୍‌) ବୃଦ୍ଧି ଘଟିଛି । ତେବେ ସର୍ବଭାରତୀୟ ହାରାହାରି ତାପମାତ୍ରା ବିଗତ 110 ବର୍ଷ ଭିତରେ ପାଖାପାଖି 0.64 ଡ଼ିଗ୍ରୀ ସେଣ୍ଟିଗ୍ରେଡ ( ବିଶ୍ୱ ହାରାହାରି ତାପମାତ୍ରା ବୃଦ୍ଧି ଠାରୁ କମ୍‌) ବୃଦ୍ଧିପାଇଛି ।


    ତାପମାତ୍ରା ବୃଦ୍ଧିକୁ ରୋକିବା ଦିଗରେ ଭୂବିଜ୍ଞାନ ମନ୍ତ୍ରଣାଳୟ ପକ୍ଷରୁ ନିମ୍ନଲିଖିତ ପଦକ୍ଷେପମାନ ଗ୍ରହଣ କରାଯାଇଛି:


    ଅଗ୍ରାଧିକାର ଭିତ୍ତିକ କାର୍ଯ୍ୟକ୍ରମମାନ ଆରମ୍ଭ କରାଯାଇ ବିଶ୍ୱ ତଥା ଆଞ୍ଚଳିକ ଜଳବାୟୁ ପରିବର୍ତ୍ତନ ( GRCC ) ନିୟନ୍ତ୍ରଣ ପ୍ରସଙ୍ଗରେ ବୈଜ୍ଞାନିକ ପଦ୍ଧତିମାନ ଅନୁସରଣ କରାଯାଇଛି । ଏଥିପାଇଁ ଭାରତୀୟ ଟ୍ରପିକାଲ ପାଣିପାଗ ବିଭାଗ ପ୍ରତିଷ୍ଠାନ , ପୁଣେ ଠାରେ ଏକ ଜଳବାୟୁ ପରିବର୍ତ୍ତନ ଗବେଷଣା କେନ୍ଦ୍ର ସ୍ଥାପନ କରାଯାଇଛି ଏବଂ ସେଠାରେ ଅତ୍ୟାଧୁନିକ ଯନ୍ତ୍ରପାତି ଖଞ୍ଜାଯାଇଛି । ଏହି କେନ୍ଦ୍ରରେ ବିବିଧ ଶୃଙ୍ଖଳାଯୁକ୍ତ ଗବେଷଣା ଓ ତାଲିମ କାର୍ଯ୍ୟକ୍ରମମାନ ସଂପାଦନ କରାଯାଉଛି । ଭବିଷ୍ୟତର ଜଳବାୟୁ ପରିବର୍ତ୍ତନ ସ୍ଥିତିକୁ ଦୃଷ୍ଟିରେ ରଖି ଭୂ ବ୍ୟବସ୍ଥା ମଡ଼େଲ (ESM)ର ବିକାଶ ଘଟାଯାଉଛି । ଅଧୁନା ସିସିସିଆର ଏକ “ ସମନ୍ୱିତ କ୍ଷେତ୍ରୀୟ ଡ଼ାଉନସ୍କେଲିଂ ପରୀକ୍ଷଣ (କୋରଡ଼େକ୍ସ)ର ନେତୃତ୍ୱ ନେଉଛି ଯାହା ଦକ୍ଷିଣ ଏସିଆ କ୍ଷେତ୍ର ପାଇଁ ଜଳବାୟୁ ପରିବର୍ତ୍ତନ ସକାଶେ ବିଶ୍ୱ ଜଳବାୟୁ ଗବେଷଣା କାର୍ଯ୍ୟକ୍ରମ ( WCRP ) ମାଧ୍ୟମରେ ସଂପାଦିତ ହେଉଛି । ବିଶ୍ୱ ପାଣିପାଗ ସଂଗଠନ ( WMO )ର ଏହା ଏକ ଅଂଗ । କୋରଡ଼େକ୍ସ କାର୍ଯ୍ୟକ୍ରମ ଏଥିପାଇଁ ଗୁରୁତ୍ୱପୂର୍ଣ୍ଣ ଢ଼ାଞ୍ଚା ଯୋଗାଇଥାଏ ଯାହା ସମନ୍ୱିତ ଭାବେ ଆଞ୍ଚଳିକ ଜଳବାୟୁ ପରିବର୍ତ୍ତନ ନିୟନ୍ତ୍ରଣକୁ ଉଭୟ ଅତୀତର ଇତିହାସ ଏବଂ ଭବିଷ୍ୟତ ଦଶନ୍ଧିରେ ହେବାକୁ ଥିବା ପରିବର୍ତ୍ତନ ସକାଶେ ସୂଚନା ପ୍ରଦାନରେ ସହାୟକ ହୋଇଆସୁଛି । ଦକ୍ଷିଣ ଏସିଆ କ୍ଷେତ୍ରର ଏହାର ହିତାଧିକାରୀ ତଥା ବିଭିନ୍ନ ପକ୍ଷଙ୍କ ପାଇଁ ବିଭିନ୍ନ ସମୟରେ ଏଥି ପାଇଁ ତାଲିମ କର୍ମଶାଳାମାନ ଆୟୋଜନ କରାଯାଇ ଆସୁଛି ।


    2008 ମସିହାରେ ଭାରତ ସରକାରଙ୍କ ପକ୍ଷରୁ ଜାତୀୟ ଜଳବାୟୁ ପରିବର୍ତ୍ତନ କାର୍ଯ୍ୟଯୋଜନା ( NAPCC ) ଜାରି କରାଯାଇଛି । ସୌରଶକ୍ତି , ପରିବର୍ଦ୍ଧିତ ଶକ୍ତି ସକ୍ରିୟତା , ପୋଷଣୀୟ ବସବାସ , ଜଳ , ହିମାଳୟ କ୍ଷେତ୍ରର ଜୈବମଣ୍ଡଳର ଦୀର୍ଘସ୍ଥାୟୀ ରକ୍ଷଣାବେକ୍ଷଣ , ଗ୍ରୀନ୍‌ ଇଣ୍ଡିଆ , ପୋଷଣୀୟ କୃଷି ଓ ଜଳବାୟୁ ପରିବର୍ତ୍ତନ ସଂକ୍ରାନ୍ତ ବିଶେଷ ଜ୍ଞାନ ହାସଲ ପରି ନିର୍ଦ୍ଦିଷ୍ଟ କ୍ଷେତ୍ରରେ 8ଟି ଅଭିଯାନ ପାଇଁ ପରିକଳ୍ପନା କରାଯାଇଛି । ଏହି 8ଟି ଜାତୀୟ ଅଭିଯାନକୁ ଜାତୀୟ କାର୍ଯ୍ୟଯୋଜନାର ମୂଳଆଧାର ରୂପେ ଗ୍ରହଣ କରାଯାଇଛି । ସେଥିପାଇଁ ବିବିଧଶ୍ରେଣୀୟ , ଦୀର୍ଘସୂତ୍ରୀ ଓ ସମନ୍ୱିତ କାର୍ଯ୍ୟପନ୍ଥା ଗ୍ରହଣ କରାଯାଇଛି ଯଦ୍ଵାରା ଜଳବାୟୁ ପରିବର୍ତ୍ତନ ପରିପ୍ରେକ୍ଷୀରେ ପ୍ରମୁଖ ଲକ୍ଷ୍ୟ ହାସଲ କରାଯାଇପାରିବ ।


    କେନ୍ଦ୍ର ଭୂବିଜ୍ଞାନ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ ଲୋକସଭାରେ ଏକ ଲିଖିତ ପ୍ରଶ୍ନର ଉତ୍ତର ଦେଇ ଏହି ସୂଚନା ପ୍ରଦାନ କରିଛନ୍ତି ।


    *****************

    
    
    (Release ID: 1539228) Visitor Counter : 1