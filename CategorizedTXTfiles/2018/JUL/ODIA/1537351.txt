      ରାଷ୍ଟ୍ରପତିଙ୍କ ସଚିବାଳୟ

      ଆଇସିଏଆଇର ପ୍ଲାଟିନମ ଜୁବିଲି ସମାରୋହରେ ରାଷ୍ଟ୍ରପତିଙ୍କ ଅଭିଭାଷଣ
      Posted On: 01 JUL 2018 4:05PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଆଜି ( ଜୁଲାଇ 01 , 2018) ନୂଆଦିଲ୍ଲୀଠାରେ ଦି ଇନଷ୍ଟିଚୁଟ୍‌ ଅଫ୍‌ ଚାର୍ଟାର୍ଡ଼ ଆକାଉଣ୍ଟାଣ୍ଟସ୍‌ ଅଫ୍‌ ଇଣ୍ଡିଆ ( ICAI ) ପ୍ଲାଟିନମ୍‌ ଜୁବିଲି ସମାରୋହକୁ ଉଦ୍ଘାଟନ କରିଛନ୍ତି ।


    ଏହି ଅବସରରେ ଉଦ୍‌ବୋଧନ ଦେଇ ରାଷ୍ଟ୍ରପତି କହିଲେ ଯେ ଉତ୍ତମ ଟିକସ ବ୍ୟବସ୍ଥାକୁ ମାନି ଚଳିବା ଦେଶପାଇଁ ଅତ୍ୟନ୍ତ ଗୁରୁତ୍ୱପୂର୍ଣ୍ଣ । ଟିକସ ବ୍ୟବସ୍ଥା ମାଧ୍ୟମରେ କେବଳ ରାଜସ୍ୱ ସଂଗ୍ରହ କରିବା ସରକାରଙ୍କ ଉଦ୍ଦେଶ୍ୟ ନୁହେଁ । ଟିକସ ସଂଗ୍ରହ ଠାରୁ ଏହି ବ୍ୟବସ୍ଥାକୁ ସୁସଂଗତ କରିବା ଅଧିକ ଜରୁରି । ଭାରତୀୟ ସମ୍ବିଧାନରେ ଥିବା ମୌଳିକ ବ୍ୟବସ୍ଥା ଭଳି ଏହା ମଧ୍ୟ ଅନୁରୂପ ସାମାଜିକ ପ୍ରତିବଦ୍ଧତା ବହନ କରେ । ସାମ୍ବିଧାନିକ ବ୍ୟବସ୍ଥା ମାଧ୍ୟମରେ ଆମେ ଆମମାନଙ୍କୁ କେତେଗୁଡ଼ିଏ ମୌଳିକ ଅଧିକାର ପ୍ରଦାନ କରିଛୁ ଏବଂ ଏଥିସହ କେତେଗୋଟି ଦାୟିତ୍ୱ ମଧ୍ୟ ନିଜ ମୁଣ୍ଡକୁ ନେଇଛୁ । ସେଥି ମଧ୍ୟରୁ ଗୋଟିଏ ହେଲା ଟିକସ ପ୍ରଦାନ ଯାହା ଆମେ ସରକାରଙ୍କୁ ଦେବାର ଅର୍ଥ ହେଲା ସେହି ଅର୍ଥରେ ଯେଭଳି ସାମାଜିକ ଉନ୍ନତି ସାଧନ ହୋଇପାରିବ । ଏବଂ ସେହି ଉନ୍ନତିର ଉପକାର ସମସ୍ତ ନାଗରିକଙ୍କ ନିକଟରେ ପହଞ୍ଚିପାରିବ । ସେହି ଟିକସ ଅର୍ଥ ଲୋକମାନଙ୍କ ଉନ୍ନତି ତଥା ସେବା ପାଇଁ ଉଦ୍ଦିଷ୍ଟ , ଶିକ୍ଷା ଓ ସ୍ୱାସ୍ଥ୍ୟ ସେବା ଯୋଗାଣ ପାଇଁ ଉଦ୍ଦିଷ୍ଟ , ଉତ୍ତମ ଭିତ୍ତିଭୂମି ଗଠନ ସକାଶେ ଉଦ୍ଦିଷ୍ଟ , ଆଇନ ଶୃଙ୍ଖଳା ରକ୍ଷା ସକାଶେ ଉଦ୍ଦିଷ୍ଟ ଏବଂ ଆମର ସୀମାନ୍ତକୁ ସୁରକ୍ଷିତ ରଖିବା ସକାଶେ ଉଦ୍ଦିଷ୍ଟ । ଏହା ଅତ୍ୟନ୍ତ ଖୁସିର ବିଷୟ ଯେ ଦେଶର ଯଥାସମ୍ଭବ ସର୍ବାଧିକ ସଂଖ୍ୟକ ନାଗରିକ ସେମାନଙ୍କର ସେହି କର୍ତ୍ତବ୍ୟକୁ ନିଷ୍ଠାର ସହ ସଂପାଦନ କରିଆସୁଛନ୍ତି । ତାହା ସେମାନେ ସରକାରଙ୍କୁ ଦେଉଥିବା ପ୍ରତ୍ୟକ୍ଷ ଅଥବା ପରୋକ୍ଷ ଟିକସ ଆକାରରେ ହୋଇଥାଉ । ଏହା ଆମ ସମସ୍ତଙ୍କ ପରମ କର୍ତ୍ତବ୍ୟ ଯେ ଆମମାନଙ୍କର ସମାଜ ପାଇଁ ଯଥାସମ୍ଭବ ଅବଦାନ ରହିବା ଉଚିତ । ତଦ୍ୱାରା ଆମେ ପରସ୍ପରକୁ ତାହା ଜଣାଇପାରିବା ଏବଂ ରାଷ୍ଟ୍ରର ଉନ୍ନତି ପାଇଁ ଗର୍ବ ଅନୁଭବ କରିପାରିବା ।


    ଏଭଳି ଏକ ସଂସ୍କୃତିକୁ ଆଗକୁ ଆଗେଇ ନେଇଯିବାରେ ଚାର୍ଟାର୍ଡ଼ ଆକାଉଣ୍ଟାଣ୍ଟ୍‌ମାନଙ୍କର ଏକ ଗୁରୁତ୍ୱପୂର୍ଣ୍ଣ ଭୂମିକା ରହିଛି । ସେମାନେ ଜନସାଧାରଣଙ୍କ ସକାଶେ ଟିକସ ପ୍ରଦାନରେ ଯେଭଳି ସହାୟକର ଭୂମିକା ଗ୍ରହଣ କରିପାରିବେ ସେହିଭଳି ଟିକସ ବ୍ୟବସ୍ଥାକୁ ସୁଚାରୁରୂପେ କାର୍ଯ୍ୟ କରିବାରେ ମଧ୍ୟ ସହାୟକ ହୋଇପାରିବେ । ଏହା ବ୍ୟତୀତ ଜନ ଆସ୍ଥା ଓ ବିଶ୍ୱାସର ମଧ୍ୟ ସେମାନେ ଜାଗ୍ରତ ପ୍ରହରୀ ଭାବେ କାର୍ଯ୍ୟ କରିପାରିବେ । ଅଧିକତର କ୍ଷେତ୍ରରେ ଟିକସ ବ୍ୟବସ୍ଥାକୁ ଆମେ ଯେତିକି ଜଟିଳ କରିଥାଉ ତାହା ସେତିକି ଜଟିଳ ପ୍ରତୀୟମାନ ହୋଇଥାଏ । ତେବେ ପେଶାଦାର ଟିକସ ବିଶେଷଜ୍ଞ ଭାବେ ଲୋକମାନଙ୍କୁ ସେମାନଙ୍କର ଟିକସ ପ୍ଲାନିଂ ସଂପର୍କରେ ସଚେତନ କରାଇବା ଚାର୍ଟାର୍ଡ଼ ଆକାଉଣ୍ଟାଣ୍ଟମାନଙ୍କ କର୍ତ୍ତବ୍ୟ ହେବା ଉଚିତ । ପୁଣି ଇଣ୍ଟେଲିଜେଣ୍ଟ ଟିକସ ପ୍ଲାନିଂ ଭିତରେ ଗୋଟିଏ ସୂକ୍ଷ୍ମ ରେଖା ରହିଛି- ତାହା ହେଲା ଟାକ୍ସ ଡ଼ଜିଂ ଏବଂ ଟିକସ ଫାଙ୍କି । ଚାଟାର୍ଡ଼ ଆକାଉଣ୍ଟାଣ୍ଟମାନେ ସେହି ସୂକ୍ଷ୍ମ ରେଖାର ରକ୍ଷାକାରୀ ବୋଲି ରାଷ୍ଟ୍ରପତି ମତ ପୋଷଣ କରିଥିଲେ ।


    ରାଷ୍ଟ୍ରପତି କହିଲେ ଯେ ଏଭଳି ସାଧୁତା ଅବଲମ୍ବନ କରିବା କେବଳ ସେମାନଙ୍କର ଆଇନତଃ ଅଧିକାର ନୁହେଁ ଅପରନ୍ତୁ ଆମ ସମସ୍ତ ଟିକସଦାତାଙ୍କର ଏହା ମଧ୍ୟ କର୍ତ୍ତବ୍ୟ । ସକଳ ପ୍ରକାର ଟିକସ ବ୍ୟବସ୍ଥା ତଥା ଆର୍ଥିକ ପେଶାଦାରମାନଙ୍କର କିଛି ନୈତିକ ଦାୟିତ୍ୱ ରହିଛି ଯାହା ଆମର ଆର୍ଥିକ ବ୍ୟବସ୍ଥାକୁ ସୁସଂଗତ ଓ ସୁଦୃଢ଼ କରିଛି । ଯେତେବେଳେ ଦେଶରେ ବ୍ୟାଙ୍କ କ୍ଷେତ୍ରରେ କୌଣସି ଦୁର୍ନୀତି ଘଟୁଛି , ଯେତେବେଳେ ବଡ଼ବଡ଼ ଋଣଗ୍ରହୀତାମାନେ ହଠାତ୍‌ ଅନ୍ତର୍ଦ୍ଧାନ ହୋଇ ଯାଉଛନ୍ତି , ଓ ସେମାନେ ଋଣ ନେଇଥିବା ବ୍ୟାଙ୍କଗୁଡ଼ିକୁ ଘୋର ସମସ୍ୟା ଭିତରକୁ ଠେଲି ଦେଉଛନ୍ତି ତଥା ମୁଁ ଯଦି କିଛି ବର୍ଷ ତଳେ ଘଟିଥିବା ସତ୍ୟମ୍‌ ଘଟଣା କଥାର ଉଦାହରଣ ଦିଏ – ଯେତେବେଳେକି ପ୍ରମୋଟରମାନେ ସ୍ୱୟଂ ଅର୍ଥ ହଡ଼ପ କରନ୍ତି ଓ ହେରାଫେରିରେ ସଂପୃକ୍ତ ହୋଇଯାଆନ୍ତି ସେପରି ସ୍ଥଳେ ଆସ୍ଥା ଓ ବିଶ୍ୱାସ ତୁଟିଯାଏ । ଏହା କେବଳ କର୍ପୋରେଟ୍‌ ନୀତିର ଉଲ୍ଲଙ୍ଘନ ନୁହେଁ , ବ୍ୟବସ୍ଥା ପ୍ରତି ମଧ୍ୟ ବିପଦ ବୋଲି ରାଷ୍ଟ୍ରପତି କହିଥିଲେ । ପୁଣି ଦେଶର ନାଗରିକଙ୍କ ଆସ୍ଥା ଓ ବିଶ୍ୱାସ ତଥା ଆମର ସାମୂହିକ ମୂଲ୍ୟବୋଧ ପ୍ରତି ଏହା ଗଭୀର ଧକ୍କା ବୋଲି କୁହାଯାଇପାରେ । ଯଦିଓ ଆର୍ଥିକ ଅପରାଧ କୌଣସି ବନ୍ଧୁକରୁ ବାହାରୁଥିବା ଧୂଆଁ ନିର୍ଗତ କରେନାହିଁ , ତଥାପି ଏହା ଅନେକ ଭଗ୍ନ ହୃଦୟ ଓ ଅନ୍ତର୍ଦହନ ଅବସର ପ୍ରଦାନ କରିଥାଏ । ଏହା ଆମର ମନୋବଳକୁ ଭାଙ୍ଗି ଦେଇଥାଏ । ଯେତେବେଳେ ଏଭଳି ଘଟଣା ଘଟେ , ସେତେବେଳେ ଆମେ ଅନ୍ତର୍ଦହନରେ ଆଉଟୁପାଉଟୁ ହୋଇ ଆତ୍ମସମୀକ୍ଷା କରିଥାଉ । ତେଣୁ ଯେଉଁମାନେ ହିସାବ ଫର୍ଦ୍ଦର ଅଡ଼ିଟ କରିବା ଦାୟିତ୍ୱରେ ଅଛନ୍ତି ସେମାନେ ନିଜକୁ ପ୍ରଶ୍ନ ପଚାରିବା ଉଚିତ ଯେ ସେମାନେ ନିଜର କର୍ତ୍ତବ୍ୟ ନିଷ୍ଠାର ସହ ସଂପାଦନ କରିଛନ୍ତି ନା ସେହିଭଳି କୌଣସି ଦୁଃଖଦାୟକ ପରିସ୍ଥିତ ଉତ୍ପନ୍ନ ହେବା ଭଳି କାର୍ଯ୍ୟ କରିଛନ୍ତି ।


    ଦେଶରେ ବସ୍ତୁ ଓ ସେବାକର ( GST ) ପ୍ରବର୍ତ୍ତନ ହେବାର ଏକ ବର୍ଷ ପୂରଣ ହୋଇଥିବା ଦର୍ଶାଇ ରାଷ୍ଟ୍ରପତି କହିଲେ ଯେ ଏହି ବ୍ୟବସ୍ଥା ଅନେକ ଲକ୍ଷ୍ୟ ପୂରଣ କରିବା ଦିଗରେ ସକ୍ଷମ ହୋଇଛି । ଇଜ୍‌ ଅଫ୍‌ ଡ଼ୁଇଂ ବିଜିନେସ ଠାରୁ ଆରମ୍ଭ କରି ସାରା ଦେଶରେ ଏକ ସମାନ ପ୍ଲାଟଫର୍ମ ସୃଷ୍ଟି କରିବା ପର୍ଯ୍ୟନ୍ତ , ତାହା ପଂଜୀକରଣ ହୋଇଥାଉ କିମ୍ବା ଟିକସ ପୈଠ ସକାଶେ , ରିଟର୍ଣ୍ଣ ଫାଇଲ ଓ ଅଧିକ ଟିକସ ଅର୍ଥ ଫେରସ୍ତ ସକାଶେ ହୋଇଥାଉ , ଜିଏଟି ପ୍ରଯୁକ୍ତି ଉପରେ ଅଧିକ ନିର୍ଭରଶୀଳ ହୋଇଛି ଏବଂ ଲୋକମାନଙ୍କ ଦୁଃଖଦୁର୍ଦ୍ଦଶାକୁ ଦୂର କରିବାରେ ବିଶେଷ ଭାବେ ସହାୟକ ହୋଇପାରିଛି ।


    ଏହି ଅବସରରେ ରାଷ୍ଟ୍ରପତି ଦେଶର ନାଗରିକମାନଙ୍କୁ ତଥା ଜିଏସଟିକୁ ସଫଳ ଭାବେ ପ୍ରବର୍ତ୍ତନ କରିବା ଦିଗରେ ସଂପୃକ୍ତ ସମସ୍ତ ସହଭାଗୀମାନଙ୍କୁ ଅଭିନନ୍ଦନ ଜ୍ଞାପନ କରିଥିଲେ । ଜିଏସଟି ପ୍ରବର୍ତ୍ତନ ଦୀର୍ଘ ବର୍ଷର ଅକ୍ଳାନ୍ତ ପରିଶ୍ରମର ଫଳ ଏବଂ ଏଥିରେ ସରକାରଙ୍କ ସହ ବିଭିନ୍ନ ଅଧିକାରୀ ତଥା ସହଭାଗୀମାନଙ୍କର ବିଶେଷ ଅବଦାନ ରହିଛି । ଅର୍ଥନୀତିକୁ ଆନୁଷ୍ଠାନିକ କରିବା , ଆଇନକୁ କଡ଼ାକଡ଼ି ଭାବେ ପ୍ରବର୍ତ୍ତନ କରିବା , ଆର୍ଥିକ ତଥା ବ୍ୟବସାୟିକ ବ୍ୟବସ୍ଥାରେ ସ୍ୱଚ୍ଛତା ଆଣିବା , ଏବଂ ସର୍ବୋପରି ଭାରତକୁ ଟିକସ ପ୍ରଶାସନ ଦୃଷ୍ଟିରୁ ଏକ ସକାରାତ୍ମକ ବାତାବରଣ ସୃଷ୍ଟି କରିବା ଦିଗରେ ଏହା ସଂପୂର୍ଣ୍ଣ ଭାବେ ସଫଳ ହୋଇପାରିଛି ।


    ରାଷ୍ଟ୍ରପତି କହିଲେ ଯେ ଆଇସିଏଆଇ ଲୋକମାନଙ୍କ ମଧ୍ୟରେ ଆର୍ଥିକ ସାକ୍ଷରତା ବୃଦ୍ଧି ଦିଗରେ ସହାୟକ ହୋଇପାରିଛି । ବିଶେଷ କରି ମହିଳାମାନଙ୍କୁ ଆର୍ଥିକ ସାକ୍ଷର କରିବାରେ ଏହାର ଭୂମିକା ଅତ୍ୟନ୍ତ ଗୁରୁତ୍ୱପୂର୍ଣ୍ଣ । ମହିଳା ସାକ୍ଷରତା ଦେଶର ସ୍ଥିତିକୁ ବଦଳାଇ ଦେବାରେ ବିଶେଷ ସହାୟକ ହୋଇଛି ଓ ଏହା ସମାଜ ଓ ସଭ୍ୟତାକୁ ଆଗକୁ ଆଗେଇ ନେଇଛି । ତେଣୁ ଏହା ଭାରତକୁ ଏକ ଅଧିକ ସମାନତାଭିତ୍ତିକ ସମାଜରେ ପରିଣତ କରିବାରେ ସହାୟକ ହୋଇପାରିଛି ବୋଲି ରାଷ୍ଟ୍ରପତି ମତ ପୋଷଣ କରିଥିଲେ ।


    ************

    
    
    (Release ID: 1537351) Visitor Counter : 4