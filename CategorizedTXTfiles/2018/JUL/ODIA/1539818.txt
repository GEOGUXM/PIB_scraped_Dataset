      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଗୋଷ୍ଠୀହିଂସା ରୋକିବାକୁ କେନ୍ଦ୍ର ସ୍ୱରାଷ୍ଟ୍ର ସଚିବଙ୍କ ଅଧ୍ୟକ୍ଷତାରେ ଉଚ୍ଚସ୍ତରୀୟ କମିଟି ଗଠନ
      • କମିଟିର ସୁପାରିସକୁ ସମୀକ୍ଷା କରିବେ ମନ୍ତ୍ରିସ୍ତରୀୟ ପରିଷଦ

      Posted On: 23 JUL 2018 3:42PM by PIB Bhubaneshwar

    ଦେଶର କେତେକ ସ୍ଥାନରେ ବୃଦ୍ଧି ପାଉଥିବା ଗୋଷ୍ଠୀ ହିଂସା ଘଟଣାରେ କେନ୍ଦ୍ର ସରକାର ଉଦବେଗ ପ୍ରକାଶ କରିଛନ୍ତି । ଏଭଳି ଘଟଣାକୁ ସରକାର ପୂର୍ବରୁ ନିନ୍ଦା କରି ଆସିଛନ୍ତି ଏବଂ ଏଭଳି ଘଟଣା ରୋକିବାକୁ ଓ ଆଇନ ଶୃଙ୍ଖଳା ରକ୍ଷା ସକାଶେ ପ୍ରତିବଦ୍ଧତା ନେଇ ସରକାର ତାଙ୍କର ଆଭିମୁଖ୍ୟ ସଂସଦରେ ସ୍ପଷ୍ଟ କରି ସାରିଛନ୍ତି ।


    ସାମ୍ବିଧାନିକ ବ୍ୟବସ୍ଥା ଅନୁସାରେ ‘ ପୁଲିସ ’ ଓ ‘ ସାଧାରଣ ଶୃଙ୍ଖଳା ’ ରାଜ୍ୟ ଅଧିକାରଭୁକ୍ତ । ଧନଜୀବନ ସୁରକ୍ଷା , ଅପରାଧ ରୋକିବା ଏବଂ ଆଇନ ଶୃଙ୍ଖଳା ରକ୍ଷା ରାଜ୍ୟ ସରକାରଙ୍କ ଦାୟିତ୍ୱ । ନିଜ ଅଞ୍ଚଳରେ ଅପରାଧ ରୋକିବାକୁ ଆଇନ ପ୍ରଣୟନ କରିବାର କ୍ଷମତା ରାଜ୍ୟ ସରକାରଙ୍କ ନିକଟରେ ଅଛି ।


    ସ୍ୱରାଷ୍ଟ୍ର ମନ୍ତ୍ରଣାଳୟ ଅନୁସାରେ , ଅପରାଧ ରୋକିବା ତଥା ଆଇନ ଶୃଙ୍ଖଳା ରକ୍ଷା ସକାଶେ ରାଜ୍ୟ/କେନ୍ଦ୍ର ଶାସିତ ଅଞ୍ଚଳ ଗୁଡ଼ିକ ପାଇଁ ନିୟମିତ ବ୍ୟବଧାନରେ ପରାମର୍ଶ ଜାରି କରାଯାଇଥାଏ । ପିଲା ଚୋର ଗୁଜବରେ ହେଉଥିବା ଗୋଷ୍ଠୀ ହିଂସା ଓ ହତ୍ୟା ରୋକିବାକୁ 2018 ଜୁଲାଇ 4 ତାରିଖରେ ପରାମର୍ଶ ଜାରି କରାଯାଇଥିଲା । ସେହିପରି ଗୋ-ସୁରକ୍ଷା ନାମରେ ହେଉଥିବା ଗୋଷ୍ଠୀ ହିଂସା ରୋକିବାକୁ 2016 ଅଗଷ୍ଟ 9 ତାରିଖରେ ପରାମର୍ଶ ଜାରି କରାଯାଇଥିଲା ।


    ନିକଟରେ ଗୋଷ୍ଠୀ ହିଂସା ରୋକିବାକୁ ସୁପ୍ରିମକୋର୍ଟ ଜାରି କରିଥିବା ନିର୍ଦ୍ଦେଶନାମାକୁ ସରକାର ସ୍ୱାଗତ କରିବା ସହ ଗୋଷ୍ଠୀ ହିଂସା ଓ ହତ୍ୟା ରୋକିବାକୁ ଆଇନାନୁସାରେ କଠୋର ଫଳପ୍ରଦ ପଦକ୍ଷେପ ନେବାକୁ କେନ୍ଦ୍ର ପକ୍ଷରୁ ରାଜ୍ୟ/କେନ୍ଦ୍ରଶାସିତ ଅଞ୍ଚଳ ପାଇଁ ପରାମର୍ଶ ଜାରି କରାଯାଇଥିଲା । 2018 ଜୁଲାଇ 17 ତାରିଖରେ ସୁପ୍ରିମକୋର୍ଟଙ୍କ ଦ୍ୱାରା ଜାରି କରାଯାଇଥିବା ନିର୍ଦ୍ଦେଶାବଳୀ ପାଳନ କରିବାକୁ ରାଜ୍ୟ/କେନ୍ଦ୍ର ଶାସିତ ଅଞ୍ଚଳର ସରକାରଙ୍କୁ କୁହାଯାଇଥିଲା ।


    ଏଭଳି ପରିସ୍ଥିତିର ମୁକାବିଲା ଲାଗି ଆବଶ୍ୟକ ନିୟମ ପ୍ରଣୟନ ପାଇଁ ସୁପାରିସ କରିବାକୁ କେନ୍ଦ୍ର ସ୍ୱରାଷ୍ଟ୍ର ସଚିବଙ୍କ ଅଧ୍ୟକ୍ଷତାରେ ଏକ ଉଚ୍ଚସ୍ତରୀୟ କମିଟି ଗଠନ କରାଯାଇଛି । ନ୍ୟାୟ ବିଭାଗ ସଚିବ , ଆଇନ ବ୍ୟାପାର ସଚିବ , ସଂସଦୀୟ ବିଭାଗ ସଚିବ , ସାମାଜିକ ନ୍ୟାୟ ଏବଂ ସଶକ୍ତିକରଣ ବିଭାଗ ସଚିବ ଏହି କମିଟିରେ ସଦସ୍ୟ ଅଛନ୍ତି । ଆସନ୍ତା ଚାରି ସପ୍ତାହ ମଧ୍ୟରେ କମିଟି ରିପୋର୍ଟ ଉପସ୍ଥାପନ କରିବ ।


    ଉଚ୍ଚସ୍ତରୀୟ କମିଟି କରିଥିବା ସୁପାରିସକୁ ସମୀକ୍ଷା କରିବାକୁ ଏକ ମନ୍ତ୍ରିସ୍ତରୀୟ ପରିଷଦ ଗଠନ କରିବାକୁ ସରକାର ନିଷ୍ପତ୍ତି ନେଇଛନ୍ତି । ବିଦେଶ ମନ୍ତ୍ରୀ , ସଡ଼କ ପରିହବନ ଏବଂ ରାଜମାର୍ଗ , ଜାହାଜ ଚଳାଚଳ , ନଦୀ ବିକାଶ ଏବଂ ଗଙ୍ଗା ସଂରକ୍ଷଣ ମନ୍ତ୍ରୀ , ଆଇନ ଓ ନ୍ୟାୟ ମନ୍ତ୍ରୀ , ସାମାଜିକ ନ୍ୟାୟ ଓ ସଶକ୍ତିକରଣ ମନ୍ତ୍ରୀ ଏହି ପରିଷଦରେ ରହିବେ । ଏହି ପରିଷଦ ପ୍ରଧାନମନ୍ତ୍ରୀଙ୍କୁ ରିପୋର୍ଟ ପ୍ରଦାନ କରିବ ।


    ***************

    
    
    (Release ID: 1539818) Visitor Counter : 1