      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଇମିଗ୍ରେସନ ଏବଂ ଭିସା ପ୍ରକ୍ରିୟାକୁ ସରଳ କରିବା ଦିଗରେ ସରକାର ପ୍ରତିବଦ୍ଧ: ରାଜନାଥ ସିଂହ
      Posted On: 06 JUL 2018 4:25PM by PIB Bhubaneshwar


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ଶୁକ୍ରବାର କହିଛନ୍ତି ଯେ , ଉଭୟ ଭାରତୀୟ ଓ ବିଦେଶୀ ନାଗରିକମାନଙ୍କ ପାଇଁ ଇମିଗ୍ରେସନ ଓ ଭିସା ପ୍ରକ୍ରିୟାକୁ ଦୃଢ଼ ତଥା ସରଳ କରିବା ଦିଗରେ ଭାରତ ସରକାର ପ୍ରତିବଦ୍ଧ ଅଛନ୍ତି । କେରଳର କୋଚିଠାରେ ଇମିଗ୍ରେସନ ଭିସା ଫରେନର୍ସ ରେଜିଷ୍ଟେସନ ଆଣ୍ଡ ଟ୍ରାକିଂ ( IVFRT ) ପ୍ରସଙ୍ଗରେ ସଂସଦୀୟ ପରାମର୍ଶଦାତା କମିଟି ବୈଠକରେ ସେ ଏହା କହିଛନ୍ତି ।


    ଆଇଭିଏଫ୍ଆରଟିର ଗୁରୁତ୍ୱ ଉଲ୍ଲେଖ କରି ସ୍ୱରାଷ୍ଟ୍ର ମନ୍ତ୍ରୀ କହିଥିଲେ ଯେ , କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟ ଏହି ପ୍ରକଳ୍ପକୁ ଅଧିକ ଗୁରୁତ୍ୱ ଦେଉଛନ୍ତି । ସହଜରେ ଆଇନଗତ ଭାବେ ଯେପରି ବିଦେଶୀ ନାଗରିକ ଦେଶକୁ ଆସିପାରିବେ ତାହା ଉପରେ ଗୁରୁତ୍ୱ ଦିଆଯାଉଛି । ସେହିପରି ଭାରତରେ ଥିବା ବିଦେଶୀ ନାଗରିକମାନଙ୍କୁ ମଧ୍ୟ ଆମେ ଭିସା ପ୍ରଦାନକୁ ଅଗ୍ରାଧିକାର ଦେବା ଉଚିତ ବୋଲି ସେ କହିଥିଲେ ।


    ସେ କହିଥିଲେ ଯେ , ଇମିଗ୍ରେସନ ପ୍ରକ୍ରିୟାକୁ ସରଳ କରାଯିବା ବେଳେ ସୁରକ୍ଷା ପ୍ରକ୍ରିୟାକୁ ମଧ୍ୟ ଧ୍ୟାନ ଦିଆଯିବା ଆବଶ୍ୟକ । ସେହିପରି ଦେଶରେ ବିଦେଶୀ ନାଗରିକମାନେ ଭ୍ରମଣ କରିବା ବେଳେ ସେମାନଙ୍କୁ ଟ୍ରାକିଂ କରାଯିବା ଉଚିତ ।


    ସେ କହିଲେ ଯେ , ଇ-ଭିସା ଯୋଜନା ବିଦେଶୀ ନାଗରିକଙ୍କ ମଧ୍ୟରେ ଆଦୃତ ହୋଇପାରିଛି । 2015ରେ 5 , 17 , 417ଟି ଇ-ଭିସା ଦିଆଯାଇଥିବା ବେଳେ 2017ରେ ଏହା 19,01,309 କୁ ବୃଦ୍ଧି ପାଇଛି । ଏ ବର୍ଷ ଜୁଲାଇ 5 ତାରିଖ ସୁଦ୍ଧା 11,16,985 ଟି ଇ-ଭିସା ଦିଆଯାଇଛି ।


    ଏହି ଯୋଜନାରେ ବିଦେଶୀ ନାଗରିକମାନେ ଭାରତରେ ଧାର୍ଯ୍ୟ ସ୍ଥାନରେ ପହଞ୍ଚିବା ପୂର୍ବରୁ କୌଣସି ଭାରତୀୟ ଅଫିସରଙ୍କୁ ଭେଟିବାର ଆବଶ୍ୟକତା ନାହିଁ । ଇ-କନଫରେନ୍ସ ଏବଂ ଇ-ମେଡିକାଲ ଆଟେଣ୍ଡାଣ୍ଟ ଭିସାର ସୁବିଧା ବଢ଼ାଇବାକୁ ଏବେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟ ବିଚାର କରୁଥିବା ସେ କହିଥିଲେ ।


    ଭବିଷ୍ୟତରେ ଭାରତୀୟ ଦୂତାବାସ ଗୁଡ଼ିକ ଦ୍ୱାରା ଦିଆଯାଉଥିବା ଭିସାର ସଂଖ୍ୟା ଅପେକ୍ଷା କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟର ବ୍ୟୁରୋ ଅଫ୍ ଇମିଗ୍ରେସନ ( BOI ) ଦ୍ୱାରା ଅଧିକ ଇ-ଭିସା ପ୍ରଦାନ କରାଯିବା ନିଶ୍ଚିତ ବୋଲି ସେ ଦୃଢ଼ ଭାବେ କହିଥିଲେ । ଏବେ ପ୍ରମୁଖ ବିମାନବନ୍ଦର ଗୁଡ଼ିକରେ ଆଗମନ ଏବଂ ପ୍ରସ୍ଥାନ ଡେସ୍କର ସଂଖ୍ୟା ବୃଦ୍ଧି ସହ ବିଓଆଇରେ ଇମିଗ୍ରେସନ ପ୍ରଦାନକୁ ତ୍ୱରାନ୍ୱିତ କରିବାକୁ ମାନବସମ୍ବଳ ବୃଦ୍ଧି କରାଯାଉଛି ।


    ନିର୍ଦ୍ଧାରିତ ସମୟରେ ବିଦେଶରେ 165ଟି ଭାରତୀୟ ଦୂତାବାସ ଏବଂ 91ଟି ଇମିଗ୍ରେସନ ଚେକପୋଷ୍ଟରେ ଆଇଭିଏଫ୍ଆରଟି ପ୍ରକଳ୍ପ ଆରମ୍ଭ ହୋଇସାରିଛି । 132ଟି ଦୂତାବାସରେ ବାୟୋମେଟ୍ରିକ ସଫ୍ଟୱେର ସଂଯୁକ୍ତ ହୋଇପାରିଛି ।


    44ଟି ଦେଶରେ 2014 ନଭେମ୍ବର 27ରେ ଇ-ଟୁରିଷ୍ଟ ଭିସା ଯୋଜନା ଆରମ୍ଭ କରାଯାଇଥିଲା । ଏହା ଏବେ 165ଟି ଦେଶକୁ ସମ୍ପ୍ରସାରିତ ହୋଇପାରିଛି । 25ଟି ବିମାନବନ୍ଦର ଏବଂ 5ଟି ବନ୍ଦରରେ ସରକାର ଇ-ଭିସା ସୁବିଧା ପ୍ରଦାନ କରିଛନ୍ତି । ଯୋଜନାବଦ୍ଧ ଭାବେ ବିଭିନ୍ନ ପକ୍ଷଙ୍କ ସହ ଆଲୋଚନା କରି କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟ ଏବେ ଅଧିକ ଦେଶକୁ ଏହି ସୁବିଧା ସମ୍ପ୍ରସାରିତ କରିବାକୁ ଚିନ୍ତା କରିଛି ।


    ଇ-ଭିସା ଯୋଜନାର ସମ୍ପ୍ରସାରଣ ଦ୍ୱାରା ପର୍ଯ୍ୟଟନ , ବ୍ୟାବସାୟିକ ଗସ୍ତ ଏବଂ ସ୍ୱାସ୍ଥ୍ୟ ପର୍ଯ୍ୟଟନକୁ ପ୍ରୋତ୍ସାହନ ମିଳିବ । ଇ-ଭିସା ଯୋଜନା ଆରମ୍ଭ ହେବା ପରେ ଆବେଦନର 72 ଘଣ୍ଟା ମଧ୍ୟରେ 90%ରୁ ଅଧିକ ଭିସା ପ୍ରଦାନ କରାଯାଇପାରିଛି । ଭାରତରେ ଥିବା ବିଦେଶୀ ନାଗରିକମାନଙ୍କ ପାଇଁ ମଧ୍ୟ ସରକାର ଭିସା ଅବଧି ବୃଦ୍ଧି , ଭିସା ରୂପାନ୍ତର , ପ୍ରସ୍ଥାନ ଅନୁମତି , ପଞ୍ଜିକରଣ , ପାସପୋର୍ଟ ତଥ୍ୟ ପରିବର୍ତ୍ତନ , ଠିକଣା ପରିବର୍ତ୍ତନ ଇତ୍ୟାଦି ସୁବିଧା ସକାଶେ ଇ-ଏଫ୍ଆରଆରଓ ଯୋଜନା ଲାଗୁ କରିଛନ୍ତି ।


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟର ସଂସଦୀୟ ପରାମର୍ଶଦାତା କମିଟି ବୈଠକରେ ଅନ୍ୟମାନଙ୍କ ମଧ୍ୟରେ ସ୍ୱରାଷ୍ଟ୍ର ରାଷ୍ଟ୍ର ମନ୍ତ୍ରୀ ହଂସରାଜ ଆହିର , ସ୍ୱରାଷ୍ଟ୍ର ସଚିବ ରାଜୀବ ଗଉବା ଏବଂ ସାଂସଦମାନେ ଏବଂ ଅନ୍ୟାନ୍ୟ ପଦାଧିକାରୀମାନେ ଉପସ୍ଥିତ ଥିଲେ ।


    ***********


    

    
    (Release ID: 1538142) Visitor Counter : 2