      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଉତ୍ତରପ୍ରଦେଶରେ ବିଭିନ୍ନ ପ୍ରକଳ୍ପର ଉଦ୍ଘାଟନ ସମାରୋହରେ ପ୍ରଧାନମନ୍ତ୍ରୀଙ୍କ ଅଭିଭାଷଣ
      Posted On: 29 JUL 2018 9:30PM by PIB Bhubaneshwar


    ଦେବୀ ଏବଂ ସଜ୍ଜନମଣ୍ଡଳୀ ,


    ଭଗବାନ ଶିବଙ୍କ ପ୍ରିୟ ମାସ ଶ୍ରାବଣ ଆରମ୍ଭ ହୋଇସାରିଛି । ଦେଶର ଭିନ୍ନ ଭିନ୍ନ ଭାଗରେ ଭୋଳାନାଥଙ୍କ ପ୍ରିୟ ଭକ୍ତ କାଉଡ଼ିଆମାନେ ହାତରେ କାଉଡ଼ି ଧରି ଶିବପୀଠମାନଙ୍କୁ ଯାତ୍ରା ଆରମ୍ଭ କରି ସାରିଛନ୍ତି । ଏକପ୍ରକାର କହିବାକୁ ଗଲେ ଏବେଠାରୁ ନେଇ ଦିପାବଳୀ ପର୍ଯ୍ୟନ୍ତ ଉତ୍ସବର ପରିବେଶ ଜାରି ରହିବ ଏବଂ ଆଗାମୀ ଦିନରେ ଯେଉଁସବୁ ଉତ୍ସବାନୁଷ୍ଠାନ ଆସୁଛି ସେଥିପାଇଁ ମୁଁ ଆପଣମାନଙ୍କୁ ସମସ୍ତଙ୍କୁ ତଥା ଦେଶବାସୀଙ୍କୁ ଅନେକ ଅନେକ ଶୁଭେଚ୍ଛା ଜଣାଉଛି , ଶୁଭକାମନା ଜ୍ଞାପନ କରୁଛି ।


    ସାଥୀଗଣ , ଉତ୍ସବର ସହ ଦେଶର ଏକ ବଡ଼ ଭାଗରେ ଖୁବ୍‌ ଭଲ ବର୍ଷା ବି ହେଉଛି । ମୌସୁମୀର ଏଭଳି ଦୟା କ୍ଷେତପାଇଁ ବିଶେଷ ହିତକାରୀ । ଅର୍ଥ ବ୍ୟବସ୍ଥା ପାଇଁ ମଧ୍ୟ ବିଶେଷ ଆଶା ଓ ସମ୍ଭାବନା ଭରି ରହିଛି । କିନ୍ତୁ କେତେକ ଭାଗରେ ଯେଉଁ ଭାରୀ ବର୍ଷାବର୍ଷି ଚାଲିଛି ତାହା ଉପରେ ଆମେ ତୀକ୍ଷ୍ଣ ନଜର ରଖିଛୁ । ରାଜ୍ୟ ସରକାରଙ୍କ ସହ ମିଶି ପୁରା ପ୍ରୟାସ ଜାରି ରଖିଛୁ ଯେ କୌଣସି ପ୍ରକାର ଆପାତ ପରିସ୍ଥିତି ସୃଷ୍ଟି ହେଲେ ଯେଭଳି ଦୁର୍ଗତ ଲୋକମାନଙ୍କ ନିକଟରେ ସକଳ ପ୍ରକାର ସହାୟତା ପହଞ୍ଚାଯାଇପାରିବ ।


    ବନ୍ଧୁଗଣ , ଏକ ସମ୍ବେଦନଶୀଳ ସରକାର ହୋଇଥିବା ଦୃଷ୍ଟିରୁ ସାଧାରଣ ଜନତାଙ୍କ ଜୀବନକୁ କିଭଳି ସଂକଟମୟ ପରିସ୍ଥିତିରୁ ମୁକୁଳାଯାଇ ପାରିବ , ଏହାକୁ ସରଳ ଓ ସୁଗମ କରାଯାଇପାରିବ ତାହା ଆମେ ସୁନିଶ୍ଚିତ କରିବୁ । ମୁଁ ସ୍ୱୀକାର କରୁଛି ଯେ ରାଜ୍ୟର ଏହା ପ୍ରଥମ ଦାୟିତ୍ୱ ଏବଂ ଆମମାନଙ୍କର ସମସ୍ତଙ୍କର ଏହା ହେଉଛି ଧେୟ । ବିଗତ ଚାରି ବର୍ଷ ମଧ୍ୟରେ ଏହି କଥାକୁ ଆମେ ନିରନ୍ତର ଭାବେ ପାଥେୟ କରି ଆଗକୁ ଅଗ୍ରସର ହୋଇଛୁ ଏବଂ ଆଜି ଯେତେବେଳେ ଲକ୍ଷ୍ନୌର ଏହି ଜନପୂର୍ଣ୍ଣ ସମାଗମରେ ଆମେମାନେ ଉପସ୍ଥିତ ହୋଇଛେ , ସେଇ ଏକା ଲକ୍ଷ୍ୟକୁ ସାକାର କରିବା ହେଉଛି ଆମମାନଙ୍କର ଏକମାତ୍ର ଉଦ୍ଦେଶ୍ୟ । ଗତକାଲି ମୋତେ ଲକ୍ଷ୍ନୌଠାରେ ସହରୀ ଜୀବନକୁ କିଭଳି ସ୍ମାର୍ଟ କରାଯିବ ଏବଂ ସୁବିଧାପୂର୍ଣ୍ଣ କରାଯିବ ସେଥିପାଇଁ ଆୟୋଜିତ ଏକ କାର୍ଯ୍ୟକ୍ରମରେ ସାମିଲ ହେବାର ସୁଯୋଗ ମିଳିଥିଲା । ଉତ୍ତର ପ୍ରଦେଶର ସହର ଏବଂ ସହରମାନଙ୍କ ସହ ଯୋଡ଼ିହୋଇ ରହିଥିବା କେତେକ ଗୁରୁତ୍ୱପୂର୍ଣ୍ଣ ପରିଯୋଜନାର ଶିଳାନ୍ୟାସ ତଥା ଗରିବ ଓ ବାସହୀନ ଭାଇ ଉଭଣୀମାନଙ୍କ ସକାଶେ ସେମାନଙ୍କୁ ନିଜର ଘରର ଚାବି ହସ୍ତାନ୍ତର କରିବାର ସୌଭାଗ୍ୟ ମୋତେ ପ୍ରାପ୍ତ ହୋଇଥିଲା । ଏବଂ ମୋତେ ଏକଥା ସବୁଠାରୁ ବେଶୀ ପ୍ରସନ୍ନ କରିଥିଲା ଯେ ଆଜି ଉତ୍ତର ପ୍ରଦେଶର କୋଣ ଅନୁକୋଣରେ ଯେଉଁ ପରିବର୍ତ୍ତନ ଆଣିବା ସକାଶେ ଆମେମାନେ ସମସ୍ତେ ମିଳିମିଶି କାର୍ଯ୍ୟ କରିବାର ସଂକଳ୍ପ ଗ୍ରହଣ କରିଛେ ଏବଂ ଆଗକୁ ବଢ଼ିବାର ପ୍ରୟାସ ଜାରିରଖିଛେ , ତାହା ସ୍ୱତଃପ୍ରବୃତ୍ତ ଏବଂ ବାସ୍ତବଧର୍ମୀ ।


    ବନ୍ଧୁଗଣ , ପାଞ୍ଚମାସ ଭିତରେ ଏହା ଦ୍ୱିତୀୟ ଥର ପାଇଁ ଘଟିଛି ଯେତେବେଳେ ଉଦ୍ୟୋଗ ଜଗତ ସହ ଯୋଡ଼ିହୋଇ ରହିଥିବା ସାଥୀମାନଙ୍କ ସହ ମୁଁ ଏଠାକୁ ଲକ୍ଷ୍ନୌ ଆସିଛି । ଏଥି ପୂର୍ବରୁ ଫେବୃୟାରୀ ମାସରେ ମୁଁ ଉତ୍ତର ପ୍ରଦେଶ ନିବେଶ ସମ୍ମିଳନୀରେ ଯୋଗ ଦେବାକୁ ଏଠାକୁ ଆସିଥିଲି । ଏବଂ ମୋତେ ଏକଥା ସୂଚୀତ କରାଯାଇଛି ଯେ ସେହି ସମ୍ମିଳନୀ ସୁଯୋଗରେ ଉତ୍ତର ପ୍ରଦେଶରେ ଚାରିଲକ୍ଷ 25 ହଜାର କୋଟିରୁ ଅଧିକ ନିବେଶର ପ୍ରତିଶ୍ରୁତି ପ୍ରଦାନ କରାଯାଇଥିଲା । ଏବଂ ଏହା ମୋତେ ବିଶେଷ ପ୍ରସନ୍ନତା ଦେଇଥିଲା ଯେ ଏହି ସଂକଳ୍ପକୁ ସାକାର କରିବା ଏବଂ ପ୍ରବର୍ତ୍ତନ କରିବାର ପ୍ରୟାସରେ ଆଜି ଏକ ବିରାଟ ପଦକ୍ଷେପ ଉଠାଯାଇପାରିଛି ।


    ଜଣାନାହିଁ ଆଜି ଆମର ସତୀଶଜୀ କାହିଁକି ଏତେ ସଂକୋଚର ସହ ନିଜର ବକ୍ତବ୍ୟ ପ୍ରଦାନ କରୁଥିଲେ । ଅତି ନମ୍ରତା ଏବଂ ବିବେକର ସହ , ଏପରି କହୁଥିଲେ ଯେପରିକି ଷାଠିଏ ହଜାର , ମାତ୍ର ଷାଠିଏ ହଜାର । ଆପଣମାନଙ୍କ ବିକାଶର କ୍ଷୁଧା ଅଧିକ ହୋଇଥିବାରୁ ମୋତେ ଖୁବ୍‌ ଖୁସି ଅନୁଭବ ହେଉଛି । ମୁଁ ମଧ୍ୟ ଦୀର୍ଘ ବର୍ଷ ଧରି ଏକ ରାଜ୍ୟର ମୁଖ୍ୟମନ୍ତ୍ରୀ ଭାବେ କାର୍ଯ୍ୟ କରିବା ପରେ ପ୍ରଧାନମନ୍ତ୍ରୀ ହୋଇଛି ଏବଂ ଔଦ୍ୟୋଗିକ ଗତିବିଧି ସହ ଯୋଡ଼ି ହୋଇଥିବା ଏକ ରାଜ୍ୟରୁ ଆସିଛି । 60 ହଜାର କୋଟି କିଛି କମ୍‌ କଥା ନୁହେଁ । 60 ହଜାର କୋଟି ଏକ ବଡ଼ ଅର୍ଥ । ଆପଣମାନଙ୍କୁ ସମ୍ଭବତଃ ଜଣାନାହିଁ ଆପଣମାନେ କେଡ଼େବଡ଼ ସଫଳତା ହାସଲ କରିପାରିଛନ୍ତି ।


    ମୁଁ ଏଠାକାର ସମସ୍ତ ଅଧିକାରୀମାନଙ୍କୁ ଅଭିନନ୍ଦନ ଜଣାଉଛି । ଏହା ଆପଣମାନଙ୍କର ଏକ କଳ୍ପନୀୟ କାର୍ଯ୍ୟ ଏବଂ ତାହା ଆପଣମାନେ ସାକାର କରି ଦେଖାଇଛନ୍ତି । ମୁଁ ଜାଣିଛି ଯେ ପୁଂଜି ନିବେଶରେ କି କି ପ୍ରକାର କଥା ସବୁ ଆସିଥାଏ । କୋର୍ଟ କଚେରୀକୁ ଗୋଟିଏ କାଗଜ ଚାଲିଗଲେ , ଦୁଇ ଦୁଇ ବର୍ଷ ପର୍ଯ୍ୟନ୍ତ କାମ ଅଧାବାଟରେ ଅଟକିଯାଏ । ଯଦି ପର୍ଯ୍ୟାବରଣବାଲାଙ୍କ ପାଖକୁ କିଛି ପ୍ରତିବାଦ ଚାଲିଗଲା , ତେବେ ସେମାନେ ଫାଇଲ ଉପରେ ବସିପଡ଼ନ୍ତି । ଏବଂ କୌଣସି ଖବରକାଗଜବାଲାଙ୍କ ହାତ ବାଜିଗଲା ତ , ସୁଭାଷଜୀ , ତା ’ ହେଲେ ତ ସରକାର ବି ଡ଼ରିଯାଆନ୍ତି ଯେ ସେପରି ଉଦ୍ୟୋଗୀଙ୍କୁ କାମ ଦିଆଯିବ କି ନାହିଁ , କରାଇ ଦିଆଯିବ କି ନାହିଁ । କାରଣ , ବିରୋଧୀ ଗୋଷ୍ଠୀର ଲୋକ ନାନା ପ୍ରକାର ଖେଳ ଖେଳିବା ଆରମ୍ଭ କରିଦିଅନ୍ତି । ଏହିସବୁ ସଂକଟକୁ ପାର କରି ମାତ୍ର ପାଂଚ ମାସ ମଧ୍ୟରେ ପ୍ରକଳ୍ପ କାର୍ଯ୍ୟକାରୀ କରିବା ସକାଶେ ଏଭଳି ଗତି ଆଣିବା , 60 ହଜାର କୋଟି ଟଙ୍କାର ପୁଂଜି ନିବେଶର କାମ ଆରମ୍ଭ କରିବା , ଏହାକୁ ଅଦ୍ଭୁତ ସଫଳତା ବୋଲି କୁହାଯାଇପାରେ । ମୁଁ ଅନୁଭବ କରିଛି , ତେଣୁ ଏପରି କହୁଛି । ଆପଣମାନଙ୍କ ପୁରା ଟିମ୍‌ , ସଂପୂର୍ଣ୍ଣ ଟିମକୁ ମୁଁ ଅନେକ ଅନେକ ଶୁଭକାମନା ଜ୍ଞାପନ କରୁଛି । ଆପଣମାନେ ଏହା ପାଇବାର ପାତ୍ର । ମୁଁ ସେହିସବୁ କୃଷକମାନଙ୍କୁ ବି ଅଭିନନ୍ଦନ ଜ୍ଞାପନ କରୁଛି ଯେଉଁମାନେ ଯେଉଁଠି ଭୂମିର ଆବଶ୍ୟକତା ପଡ଼ିଛି , ସେଠାରେ ସେମାନେ ସ୍ୱଇଚ୍ଛାରେ ସେହି ଜମି ହସ୍ତାନ୍ତର କରିଛନ୍ତି । ମୁଁ ସେହି ସବୁ ଛୋଟ ଛୋଟ କର୍ମଚାରୀ , ସେଠାକାର ପଟୱାରୀଙ୍କୁ , ସେ ବି କୌଣସି ପ୍ରକାର ପ୍ରତିବନ୍ଧକ ବିନା ନିଜର କର୍ତ୍ତବ୍ୟ ସଂପାଦନ କରିଛନ୍ତି , ତେଣୁ ସମସ୍ତଙ୍କୁ ଅଭିନନ୍ଦନ ଜଣାଉଛି । ଦେଶକୁ ଜଣେ ପ୍ରଧାନମନ୍ତ୍ରୀ ଚଳାଇପାରେ ଅଥବା ଜଣେ ପଟୱାରୀ ଚଳାଇପାରେ । ଏବଂ ସେଇଥିପାଇଁ ଏହା ହେଉଛି ନେତୃତ୍ୱର ସଫଳତା ଯେ ଏତେ କମ୍‌ ସମୟ ଭିତରେ ମୁଖ୍ୟମନ୍ତ୍ରୀଙ୍କ ଠାରୁ ନେଇ ପଟୱାରୀଙ୍କ ପର୍ଯ୍ୟନ୍ତ , ପୁରା ଟିମ୍‌ ଏକ ସମାନ ଦିଗରେ ଚିନ୍ତାଶୀଳ ଭାବେ ଆଗକୁ ବଢ଼ିବାର କାର୍ଯ୍ୟ ସଂପାଦନ କରିପାରିଛନ୍ତି ।


    ମୋର ଦ୍ୱିତୀୟ ଖୁସିର କାରଣ ହେଉଛି ଏହା ଯେ ଆପଣମାନେ ଏଭଳି ସବୁ କଥାକୁ କିଭଳି ବ୍ୟକ୍ତିଗତ ମନୋଭାବ ଉପରେ ଛାଡ଼ିଦେଇନାହାନ୍ତି । ଆପଣଭାବେ ଭିନ୍ନ ଭିନ୍ନ ସେକ୍ଟର ପାଇଁ ନୀତି ନିର୍ଦ୍ଧାରଣ କରିଛନ୍ତି । ବ୍ଲାକ୍‌ ଏଣ୍ଡ ହ୍ୱାଇଟ୍‌ ଭାବେ ସବୁ କଥାକୁ ରଖିଛନ୍ତି । ଅନଲାଇନ୍‌ରେ ସେକଥା ଯେକେହି ଦେଖିପାରିବେ , ପରଖି ପାରିବେ ଏବଂ ଯାହାଙ୍କ ଲାଗିବ ଯେ ଭାଇ , ଏଥିରେ ମୁଁ ନିଜକୁ ଏହି କାର୍ଯ୍ୟକ୍ରମରେ ଫିଟ୍‌ କରିପାରିବି , ସେ ଆଗକୁ ଆଗେଇ ଆସିବ । ଏହା ଏକ ନୀତିଦ୍ୱାରା ପରିଚାଳିତ ବ୍ୟବସ୍ଥା , ଏହା ଉତ୍ତର ପ୍ରଦେଶର ସବୁଠାରୁ ବଡ଼ ସିଦ୍ଧି ବୋଲି କୁହାଯାଇପାରେ । ଏବଂ ସେଇଥିପାଇଁ କୃପା ପୂର୍ବକ ଏହି 60 ହଜାରକୁ , 60 ହଜାର କୋଟିକୁ କମ୍‌ ପରିମାଣ ବୋଲି କଦାପି ଭାବନ୍ତୁ ନାହିଁ । ଆପଣମାନେ ଅଦ୍ଭୂତ ସଫଳତା ହାସଲ କରିପାରିଛନ୍ତି । କାରଣ ମୁଁ ଏଭଳି କାର୍ଯ୍ୟ ଦୀର୍ଘ ବର୍ଷ ଧରି କରିଆସିଛି । ତେଣୁ ମୋତେ ଭଲ ଭାବେ ଜଣା କେତେ ଶ୍ରମ ସ୍ୱୀକାର ଏଥିପାଇଁ ଆପଣମାନଙ୍କୁ କରିବାକୁ ପଡ଼ିଥିବ । କେତେ ପ୍ରୟାସ କରିବାକୁ ହୋଇଥିବ । କେତେ କେତେ ଲୋକଙ୍କୁ ପ୍ରବାଭିତ କରିବାକୁ ପଡ଼ିଥିବ । କେତେ କେତେ ଲୋକଙ୍କ ଠାରୁ ଗାଳି ଶୁଣିବାକୁ ହୋଇଥିବ । କିନ୍ତୁ ରାଜ୍ୟର ହିତ ପାଇଁ ଏଭଳି ପ୍ରତିବଦ୍ଧତାର ଆବଶ୍ୟକତା ରହିଛି ଏବଂ ଏଥିପାଇଁ ମାର୍ଗରେ ପ୍ରତିବନ୍ଧକ ତ ଆସିବ ହିଁ ଆସିବ । ଆମକୁ ସେ ସବୁକୁ ଅତିକ୍ରମ କରି ଆଗକୁ ଅଗ୍ରସର ହେବାକୁ ପଡ଼ିବ ।


    ମୋର ଦ୍ୱିତୀୟ ଖୁସିର କାରଣ ଏହା ଯେ , ଦେଖନ୍ତୁ ସାଇକେଲ ଟ୍ୟୁବରେ ପମ୍ପ୍‌ ଭରିଲେ ଏତେ ଶକ୍ତି ଠୁଳ ହୋଇଥାଏ ଯେ ତାହା କଳ୍ପନାତୀତ । ଏବଂ ଟ୍ୟୁବରେ ପବନ ପଶିଲେ ହିଁ ସାଇକେଲ ଚଳମାନ ହୋଇଥାଏ । କିନ୍ତୁ ବେଳେବେଳେ ସେହି ଟ୍ୟୁବ୍‌ରେ କେଉଁଠି କେଉଁଠି ଛୋଟ ଛିଦ୍ରଟିଏ ବି ହୋଇ ଯାଇଥାଏ । ସେହିବାଟ ଦେଇ ହାୱା ବାହାରି ଯାଇଥାଏ । ସେତେବେଳେ ମିଟର ଦେଖିବ ତ ଠିକ୍‌ ଲାଗିବ । ହଁ , ଏତେ ପାୱାରର ହାୱା ଚାଲିଗଲା , ସେଇଥିପାଇଁ ସାଇକେଲ ଆଉ ପୂର୍ବଭଳି ଚାଲିପାରୁନାହିଁ । ସେହି ହାୱା ପ୍ରତିବନ୍ଧକ ସାଜିଛି । ମୋତେ ଏକଥା ଜାଣି ଖୁସି ଲାଗୁଛି ଯେ ଉତ୍ତର ପ୍ରଦେଶ ମୁଖ୍ୟମନ୍ତ୍ରୀଜୀ ରାଜ୍ୟର ସର୍ବାଙ୍ଗୀନ ଉନ୍ନତି ଉପରେ ଧ୍ୟାନ କେନ୍ଦ୍ରୀତ କରିଛନ୍ତି । ଉତ୍ତର ପ୍ରଦେଶର ସମସ୍ତ ଭୂଭାଗକୁ ଯେଭଳି ବିକାଶର ସୁଯୋଗ ମିଳିବ , ସନ୍ତୁଳିତ ପ୍ରଗତି ଘଟିପାରିବ ସେଥିପାଇଁ ସେ ପ୍ରୟାସ ଜାରି ରଖିଛନ୍ତି । ସନ୍ତୁଳିତ ବିକାଶ ହିଁ ଉତ୍ତର ପ୍ରଦେଶ ପାଇଁ ସବୁଠାରୁ ବଡ଼ ଆବଶ୍ୟକତା । ନୋଏଡ଼ା , ଗାଜିଆବାଦ ତ ଏବେ ବିକାଶ ପ୍ରକ୍ରିୟାରେ ବିଶ୍ୱରେ ଅଗ୍ରଣୀ କ୍ଷେତ୍ରରେ ପରିଣତ ହୋଇସାରିଛି । କିନ୍ତୁ ଉତ୍ତର ପ୍ରଦେଶର ଆବଶ୍ୟକତାଗୁଡ଼ିକ ଏହା ଦ୍ୱାରା ପୂରଣ ହୋଇପାରିବନାହିଁ । ଏବଂ ସେହିସବୁ କଥା ପ୍ରତି ଧ୍ୟାନ ଦେଇ ମୁଖ୍ୟମନ୍ତ୍ରୀଜୀ ଯେଉଁଭଳି ଭାବେ କାର୍ଯ୍ୟ କରି ଚାଲିଛନ୍ତି ଏବଂ ଆଜି ମୁଁ ଖୁସିର ସହ ଆପଣମାନଙ୍କୁ ସମସ୍ତଙ୍କୁ ଏହା ଅବଗତ କରାଇବାକୁ ଚାହେଁ ଯେ ଏଭଳି ସବୁ ପ୍ରଗତିର କାର୍ଯ୍ୟ ଅଭିନନ୍ଦନଯୋଗ୍ୟ । ଏବଂ ମୁଖ୍ୟମନ୍ତ୍ରୀଙ୍କ ସମେତ ଆପଣମାନେ ସମସ୍ତେ ଧନ୍ୟବାଦର ପାତ୍ର ।


    କିଛି ଲୋକ ଏହାକୁ ଏକ ଉଲ୍ଲେଖଯୋଗ୍ୟ ଉତ୍ସବ ବୋଲି କହୁଛନ୍ତି । ସେପରି ଦେଖିବାକୁ ଗଲେ ତ ପରମ୍ପରା ଏଇଆ । କିନ୍ତୁ ଏସବୁ ଦେଖିବା ପରେ ମୁଁ କହିବାକୁ ଚାହେଁ ଯେ ଏହା ଏକ ରେକର୍ଡ଼ ସୃଷ୍ଟିକାରୀ ଉତ୍ସବ । ଏତେ କମ୍‌ ସମୟ ଭିତରେ ସମସ୍ତ ପ୍ରକ୍ରିୟା ଯେଭଳି କ୍ଷିପ୍ରତାର ସହ ଆଗକୁ ଅଗ୍ରସର ହୋଇପାରିଛି , ପୁରୁଣା କାର୍ଯ୍ୟଧାରା ଓ ପରମ୍ପରାକୁ ଏପରି ଭାବେ ବଦଳାଇ ଦିଆଯାଇପାରିଛି , ମୋ ମତରେ ପୂର୍ବରୁ ଉତ୍ତର ପ୍ରଦେଶରେ ଏପରି କେବେ ହୋଇନଥିଲା । କେବଳ ମୁଁ ନୁହେଁ ଯେକୌଣସି ବ୍ୟକ୍ତି ଏହା ସ୍ୱୀକାର କରିବାକୁ ବାଧ୍ୟ । ଆପଣମାନଙ୍କ ମନରେ ଏଭଳି ପ୍ରତ୍ୟୟ ନିଶ୍ଚିତ ଭାବେ ସୃଷ୍ଟି ହୋଇଛି , ଏହା ମୁଁ ଦୃଢ଼ତାର ସହ କହିପାରେ । ଏଠିକା ପାଇଁ ଏ ଶାସନ ପ୍ରଶାସନ ଲାଗି ଏହାତ ବିଲକୁଲ ନୂଆ କଥା । ଏବଂ ମୁଁ ଅତିଶୟ ପ୍ରସନ୍ନ ଯେ ଯୋଗୀଜୀଙ୍କ ନେତୃତ୍ୱରେ ଗଠିତ ସରକାର ନିବେଶକମାନଙ୍କ ସହ ନିରନ୍ତର ଯୋଗାଯୋଗରେ ରହି ଆସିଛନ୍ତି । ସେମାନଙ୍କର ଅଭିପ୍ରାୟକୁ ନିବେଶରେ ବଦଳାଇବାରେ ସକ୍ଷମ ହୋଇପାରିଛନ୍ତି । ଏପରି ବାତାବରଣ ସୃଷ୍ଟି କରିପାରିଛନ୍ତି । ଅନ୍‌-ଲାଇନ୍‌ ବୁଝାମଣା ପତ୍ର ସ୍ୱାକ୍ଷର , ଟ୍ରାକିଂ ହୋଇଥାଉ କିମ୍ବା ଆବେଦନପତ୍ରକୁ ମଂଜୁରି ପ୍ରଦାନ ହୋଇଥାଉ , ନିବେଶ ମିତ୍ର ଭଳି ସିଙ୍ଗଲ ୱିଣ୍ଡୋ ଡ଼ିଜିଟାଲ ପ୍ଲାଟଫର୍ମ ହୋଇଥାଉ , ଏପରି ପରିବର୍ତ୍ତିତ କାର୍ଯ୍ୟ ସଂସ୍କୃତି ଏବଂ ସମଗ୍ର ଉତ୍ତର ପ୍ରଦେଶରେ ସୃଷ୍ଟି ହୋଇଥିବା ଅନୁକୂଳ ବାତାବରଣ ହେଉଛି ଏହାର ପ୍ରମାଣ ।


    ଏପରି ଏକ ସମୟ ଥିଲା ଯେତେବେଳେ ଲୋକମାନେ ଉତ୍ତର ପ୍ରଦେଶରେ ନିବେଶକୁ ଏକ ଚାଲେଞ୍ଜ ବୋଲି ମନେ କରୁଥିଲେ । ଏବେ ସେହି ଚାଲେଞ୍ଜ ଏକ ସୁଯୋଗ ରୂପରେ ସାମ୍ନାରେ ଦଣ୍ଡାୟମାନ । ସେ ସୁଯୋଗ ରୋଜଗାରର ହୋଇଥାଉ , ବ୍ୟାପାରର ହୋଇଥାଉ , ଉତ୍ତମ ସଡ଼କର ହୋଇଥାଉ , ପର୍ଯ୍ୟାପ୍ତ ବିଜୁଳିଶକ୍ତି ଉତ୍ପାଦନର ହୋଇଥାଉ , ଉତ୍ତମ ବର୍ତ୍ତମାନ ଠାରୁ ନେଇ ଏକ ଉଜ୍ଜ୍ୱଳ ଭବିଷ୍ୟତ ଦିଗରେ ଆଗେଇବାର ହୋଇଥାଉ । ଆଜିର ଏହି ଆୟୋଜନ ୟୁପି ଉପରେ ଲୋକମାନଙ୍କ ଆସ୍ଥା ଓ ବିଶ୍ୱାସ ବୃଦ୍ଧିର ପ୍ରତୀକ ସାଜିଛି । ଏହା ଉତ୍ଥାନର ପ୍ରତୀକ ହୋଇଛି । ୟୁପିର ବିକାଶର ପ୍ରତୀକ ହୋଇଛି । ମୋର ବିଶ୍ୱାସ ଯେ ଯେଉଁ ଗତିରେ ଆପଣମାନେ ଆଗକୁ ବଢ଼ି ଚାଲିଛନ୍ତି , ସେଥିରେ ଉତ୍ତର ପ୍ରଦେଶକୁ ଏକ ଟ୍ରିଲିୟନ ଡ଼ଲାର ଅର୍ଥବ୍ୟବସ୍ଥା ପରୀକ୍ଷା ପାର କରିବାରେ ଅଧିକ ସମୟ ଲାଗିବ ନାହିଁ ବୋଲି ମୋର ଦୃଢ଼ ବିଶ୍ୱାସ । ମୋ ଆତ୍ମା ଏହା କହୁଛି । ଉତ୍ତର ପ୍ରଦେଶ ସରକାରକୁ ଉଦ୍ୟୋଗ ଜଗତକୁ ଆପଣମାନଙ୍କୁ ସବୁ ସାଥୀଙ୍କୁ ଏଭଳି ପ୍ରତିବଦ୍ଧତା ପାଇଁ ମୁଁ ଅନେକ ଅନେକ ଶୁଭକାମନା ଦେଉଛି ।


    ଆମେ ସେପରି ଲୋକ ନୋହୁ ବନ୍ଧୁଗଣ , ଯିଏ ଉଦ୍ୟୋଗପତିମାନଙ୍କ ପାଖରେ ଠିଆ ହେବାକୁ ଡ଼ରନ୍ତି । କିଛି ଲୋକଙ୍କୁ ଆପଣମାନେ ଦେଖିଥିବେ , ଆପଣମାନେ ସେମାନଙ୍କର କୌଣସି ଫଟୋ ବି ବାହାର କରିପାରିବେନାହିଁ ଯିଏ କି ଉଦ୍ୟୋଗପତିମାନଙ୍କ ସହ ସଗର୍ବରେ ଠିଆ ହୋଇଥିବେ । କିନ୍ତୁ ଗୋଟିଏ ଦେଶର ଉଦ୍ୟୋଗପତିମାନେ ସେପରି ହେବା ଅନୁଚିତ ଯେଉଁମାନେ ସେମାନଙ୍କ ଘରକୁ ଯାଇ ସାଷ୍ଟାଙ୍ଗ ଦଣ୍ଡବତ ହୋଇନଥିବେ । ଅମର ସିଂହ ଜୀ ଏଠାରେ ବସିଛନ୍ତି , ତାଙ୍କ ପାଖରେ ସବୁ ଖବର ଅଛି । ସେ ଚାହିଁଲେ ସମସ୍ତଙ୍କ ଇତିହାସ ଖୋଲିଦେବେ । କିନ୍ତୁ ଯେତେବେଳେ ନିଜର ଉଦ୍ଦେଶ୍ୟ ସ୍ପଷ୍ଟ , ଅଭିପ୍ରାୟ ସତ୍‌ ସେତେବେଳେ ତ କାହା ସାଙ୍ଗରେ ବି ଠିଆ ହେବାରେ କୌଣସି ଭୟ ନଥିବ । ନରହିବା ବି ଉଚିତ । କାରଣ ସେତେବେଳେ ନିଜଠାରେ କୌଣସି ଦାଗ ଲାଗିବ ନାହିଁ । ମହାତ୍ମା ଗାନ୍ଧୀଙ୍କ ଜୀବନ ପବିତ୍ର ଥିଲା । ତେଣୁ ସେ ବିରଳାଜୀଙ୍କ ଘର ଓ ପରିବାରକୁ ଯାଇ ସେଠାରେ ରହିବା ଲାଗି ସାମାନ୍ୟତମ ସଂକୋଚବୋଧ କରୁନଥିଲେ । ବିରଳାଜୀଙ୍କ ସହ ଠିଆ ହେବାକୁ ତାଙ୍କ ମନରେ ତିଳେ ହେଲେ ଦ୍ୱିଧାବୋଧ ନଥିଲା । କାରଣ ତାଙ୍କର ମନ ଓ ଉଦ୍ଦେଶ୍ୟ ସ୍ୱଚ୍ଛ ଥିଲା । ଯେଉଁ ଲୋକମାନଙ୍କୁ ସର୍ବ ସମକ୍ଷରେ ଭେଟଭାଟ ବା ସାକ୍ଷାତ କରିହୁଏ ନାହିଁ , କିଛି ଲୋକ ପର୍ଦ୍ଦା ଆଢ଼ୁଆଳରେ ସେମାନଙ୍କୁ ଭେଟିଥାନ୍ତି । ସେମାନଙ୍କର ସବୁ କାର୍ଯ୍ୟ ପର୍ଦ୍ଦା ପଛରେ ଲୁକ୍ଳାୟିତ ହୋଇ ରହିଥାଏ । କାରଣ ସେମାନେ ଲୋକଙ୍କୁ , ସମାଜକୁ ଡ଼ରନ୍ତି । ଯଦି ଭାରତକୁ ଗଢ଼ିବା ସକାଶେ ଜଣେ କୃଷକର ଶ୍ରମ କାମରେ ଆସୁଛି , ଜଣେ କାରିଗରର ଶ୍ରମ କାର୍ଯ୍ୟ କରୁଛି , ଏକ ବ୍ୟାଙ୍କର ଫାଇନାନ୍ସରର ଶ୍ରମ କାର୍ଯ୍ୟରେ ଆସୁଛି , ଏକ ସରକାରୀ କର୍ମଚାରୀର କାର୍ଯ୍ୟ କାମରେ ଆସୁଛି , ସେମିତି ଉଦ୍ୟୋଗପତିମାନଙ୍କର ମଧ୍ୟ ଦେଶ ଗଠନରେ ଦେଶକୁ ଗଢ଼ିବାରେ ଏକ ମହତ୍ତ୍ୱପୂର୍ଣ୍ଣ ଭୂମିକା ରହିଛି । ଯଦି ଆମେମାନେ ସେମାନଙ୍କୁ ଅପମାନିତ କରିବା , ଚୋର ଲୁଟେରା ବୋଲି କହିବା , ଏହା କିଭଳି ଆଚରଣ ବୋଲି ସଭିଏଁ ବିବେଚନା କରିବେ ? ହଁ , ଯିଏ ଭୁଲ୍‌ କାର୍ଯ୍ୟ କରିବେ , ତାଙ୍କୁ ତ ଦେଶ ଛାଡ଼ି ଅନ୍ୟତ୍ର ପଳାୟନର ପନ୍ଥା ହିଁ ଦେଖାଯିବ । କାରଣ , ଅନ୍ୟଥା ତାଙ୍କୁ ଜେଲ୍‌ରେ ଜୀବନ ବିତାଇବାକୁ ପଡ଼ିବ । କିନ୍ତୁ , ଏଭଳି କାର୍ଯ୍ୟ ବି ପୂର୍ବରୁ ଏଇଥିପାଇଁ ହେଉନଥିଲା କାରଣ ପର୍ଦ୍ଦା ପଛରେ ପୂର୍ବରୁ କ୍ୱଚିତ୍‌ କାର୍ଯ୍ୟ ହେଉଥିଲା । କାହା ଜାହାଜରେ ଲୋକ ଭ୍ରମଣ କରୁଛନ୍ତି , ସେକଥା କଣ କାହାକୁ ଅଛପା ରହିଛି ?


    ସେଇଥିପାଇଁ ଦେଶକୁ ଆଗକୁ ବଢ଼ାଇନେବା ଲାଗି ପ୍ରତ୍ୟେକ ବ୍ୟକ୍ତିର ସାହଚର୍ଯ୍ୟ ଏବଂ ସହଯୋଗର ଆବଶ୍ୟକତା ରହିଛି । ଏବଂ ଦେଶର ସେବା ପାଇଁ 125 କୋଟି ନାଗରିକଙ୍କୁ ସମ୍ମାନ ପ୍ରଦର୍ଶନ କରିବା , ଏହା ଆମ ସମସ୍ତ ଦେଶବାସୀଙ୍କର ପରମ ଦାୟିତ୍ୱ । ଯେଉଁ ପ୍ରକଳ୍ପ ଆଜି ଆରମ୍ଭ କରାଯାଇଛି , ସେସବୁ ଆଗାମୀ ଦିନରେ 2 ଲକ୍ଷରୁ ଅଧିକ ଯୁବକଯୁବତୀଙ୍କୁ ସିଧାସଳଖ ରୋଜଗାର ପ୍ରଦାନ କରିବ । ଏହା ଅତିରିକ୍ତ , ଯେଉଁଠାରେ ଏହିସବୁ ଉଦ୍ୟୋଗ କାର୍ଯ୍ୟକାରୀ ହେଉଛି , କାରଖାନା ସ୍ଥାପନ କରାଯାଉଛି , ସେଠାରେ ସ୍ଥାନୀୟ ଲୋକମାନଙ୍କୁ ଅପ୍ରତ୍ୟକ୍ଷ ରୋଜଗାର ମଧ୍ୟ ମିଳିବ । ଏହିସବୁ ପରିଯୋଜନାମାନଙ୍କରୁ କୃଷକ ହୁଅନ୍ତୁ , ଶ୍ରମିକ ହୁଅନ୍ତୁ. ଯୁବକଯୁବତୀ ହୁଅନ୍ତୁ , ସମସ୍ତଙ୍କୁ ସୁଫଳ ମିଳିବା ସୁନିଶ୍ଚିତ ।


    ବନ୍ଧୁଗଣ , ମୁଁ ଉତ୍ତର ପ୍ରଦେଶର 22 କୋଟି ଜନତାଙ୍କୁ ବଚନ ଦେଇଥିଲି ଯେ ସେମାନଙ୍କର ଶ୍ରଦ୍ଧାକୁ ସୁଧମୂଳ ସହ ଫେରାଇଦେବି । ଆଜି ଏଠାରେ ଯେଉଁସବୁ ପରିଯୋଜନାମାନ ଆରମ୍ଭ ହେବାକୁ ଯାଉଛି ସେସବୁ ସେଇ ବଚନବଦ୍ଧତାର ଏକ ମହତ୍ତ୍ୱପୂର୍ଣ୍ଣ ଠୋସ୍‌ ପଦକ୍ଷେପ । ଏହିସବୁ ପ୍ରକଳ୍ପ ଉତ୍ତର ପ୍ରଦେଶରେ ଆର୍ଥିକ ଓ ଔଦ୍ୟୋଗିକ ଅସନ୍ତୁଳନକୁ ଦୂର କରିବାରେ ସହାୟକ ହେବ । କାରଣ ଏହା ରାଜ୍ୟର କିଛି ବିଶେଶ କ୍ଷେତ୍ର ମଧ୍ୟରେ ସୀମିତ ରହିବନାହିଁ । ଏହାର ବିସ୍ତାର ନୋଏଡ଼ା , ଗ୍ରେଟର ନୋଏଡ଼ା , ମେରଟ , ମୁଜାଫରନଗର ଠାରୁ ଆରମ୍ଭ କରି ଝାନସୀ , ହରଦୋଇ , ଆମେଥି , ରାୟବରେଲୀ ଏବଂ ଜଉନପୁର , ମିର୍ଜାପୁର , ଗୋରଖପୁର ପର୍ଯ୍ୟନ୍ତ ବ୍ୟାପ୍ତ । ଏହି ପ୍ରକଳ୍ପମାନ ଡ଼ିଜିଟାଲ ଇଣ୍ଡିଆ ଏବଂ ମେକ୍‌ ଇନ୍‌ ଇଣ୍ଡିଆ ଅଭିଯାନକୁ ନୂତନ ଦିଗଦର୍ଶନ ଦେବାରେ ମଧ୍ୟ ବହୁତ ବଡ଼ ପଦକ୍ଷେପ ବୋଲି ସିଦ୍ଧ ହେବାକୁ ଯାଉଛି ।


    ସମଗ୍ର ଉତ୍ତର ପ୍ରଦେଶରେ ଦ୍ରୁତ ଇଣ୍ଟରନେଟ ସେବା ପହଞ୍ଚାଇବା ସକାଶେ ଅପଟିକାଲ ଫାଇବର ବିଛାଯିବା ଅଥବା ଆଇଟି ସେଣ୍ଟର ସ୍ଥାପନ କରାଯିବା କାର୍ଯ୍ୟ , ଡ଼ିଜିଟାଲ ଭିତ୍ତିଭୂମି ଭଳି କାର୍ଯ୍ୟ ଉତ୍ତର ପ୍ରାଦେଶର ବିକାଶକୁ ନୂତନ ଗତି ପ୍ରଦାନ କରିବ । ଏଥିସହ ଯୁବପିଢ଼ିଙ୍କୁ କର୍ମନିଯୁକ୍ତି ଓ ରୋଜଗାରକ୍ଷମ କରିବାର ନୂତନ ସୁଯୋଗ ପ୍ରଦାନ କରିବ । ଏହା ହେଉଛି ଆମ ସରକାରଙ୍କ ସେହି ବ୍ୟାପକ ଯୋଜନାର ଅଂଶବିଶେଷ ଯାହା ମାଧ୍ୟମରେ ଆମେ ଡ଼ିଜିଟାଇଜେସନ୍‌ ସହ ସାଧାରଣ ମାନବଙ୍କ ଜୀବନକୁ ଅଧିକ ସରଳ କରିବାକୁ ଚାହୁଁ । ଆମେ ଏପରି ଏକ ବ୍ୟବସ୍ଥା ଠିଆ କରିବାକୁ ଚାହୁଁ , ଯେଉଁଥିରେ କୌଣସି ପ୍ରକାର ଭେଦଭାବ ପରିଲକ୍ଷିତ ହେବନାହିଁ । ଏହିସବୁ ପ୍ରକଳ୍ପର ଗତିକୁ ବି ଲକ୍ଷ୍ୟ କରିବା କଥା । ପୁଣି ଏସବୁର ସଂବେଦନଶୀଳତାକୁ ବି ଦେଖିବା ଉଚିତ । କେହି ନିଜର ନୁହନ୍ତି , କେହି ପର ନୁହନ୍ତି , କେହି ଛୋଟ ନୁହନ୍ତି , କେହି ବଡ଼ ବି ନୁହନ୍ତି , ସମସ୍ତଙ୍କ ପ୍ରତି ସାମାନ୍ୟ ବ୍ୟବହାର , ଅର୍ଥାତ୍‌ , ମୋଟାମୋଟି ଭାବେ କହିଲେ- “ ସମସ୍ତଙ୍କ ସହ ସମସ୍ତଙ୍କ ବିକାଶ ” ।


    ବନ୍ଧୁଗଣ , ସେବାର କ୍ଷିପ୍ରତା ଏବଂ ସ୍ୱଚ୍ଛ ଡ଼େଲିଭରି ବ୍ୟବସ୍ଥା ସୁନିଶ୍ଚିତ କରିବା ସକାଶେ “ ଡ଼ିଜିଟାଲ ଇଣ୍ଡିଆ ଅଭିଯାନ ” ଆଜି ବ୍ୟାପକ ଭୂମିକା ଗ୍ରହଣ କରିଛି । ଗାଁ ଗାଁରେ ପ୍ରସାରିତ ତିନି ଲକ୍ଷରୁ ଅଧିକ କମନ ସର୍ଭିସ ସେଣ୍ଟର ଆଜି ଆମର ଗ୍ରାମୀଣ ଜୀବନକୁ ବଦଳାଇ ଚାଲିଛି । ଟିକଟ ବୁକିଂ ହେଉ , ବିଜୁଳି ବିଲ ପୈଠ , ଟେଲିଫୋନ୍‌ ବିଲ୍‌ ଭରିବା , ଟେଲି ମେଡ଼ିସିନ୍‌ , ଜନ ଔଷଧି , ଆଧାର ସେମା ଭଳି ଶହ ଶହ ସେବାପାଇଁ ଆଜି ଗାଁର ଲୋକମାନଙ୍କୁ ସରକାରୀ କାର୍ଯ୍ୟାଳୟରେ ଚକ୍କର କାଟିବାକୁ ପଡ଼ୁନାହିଁ କି ଗୋଡ଼ଭାଙ୍ଗି କାହା ଆଗରେ ଠିଆ ହେବାକୁ ହେଉନାହିଁ । ଗାଁର କମନ ସର୍ଭିସ ସେଣ୍ଟର ତ ସହରରେ ବି ମାଗଣା ୱାଇଫାଇ ହଟସ୍ପଟ୍ , ଶସ୍ତା ମୋବାଇଲ ଇଣ୍ଟରନେଟ ଗରିବ ଓ ମଧ୍ୟମ ବର୍ଗଙ୍କ ଜୀବନକୁ ସୁଗମ କରିବାରେ ବଡ଼ ସହାୟତା ଯୋଗାଇ ଦେଉଛି ।


    ବନ୍ଧୁଗଣ , ଆଇଟି ଶିଳ୍ପ ଦୀର୍ଘ ବର୍ଷ ଧରି ଆମର ସାମର୍ଥ୍ୟ ଭାବେ ରହିଆସିଛି । ଆଇଟି ଏକ୍ସପୋର୍ଟ ରେକର୍ଡ଼ ସ୍ତରରେ ରହିଆସିଛି । 40 ଲକ୍ଷରୁ ଅଧିକ ଲୋକ ଏହି ଶିଳ୍ପ ସହ ସଂଶ୍ଳିଷ୍ଟ ଅଛନ୍ତି । କିନ୍ତୁ ଦେଶର ଏଭଳି ଶକ୍ତି ବଡ଼ ବଡ଼ ସହର , ମେଟ୍ରୋ ସହରମାନଙ୍କରେ କେବଳ ସୀମିତ ରହିଛି । ଆମ ସରକାର ଏହି ଶକ୍ତିକୁ ଦେଶର ଛୋଟ ଛୋଟ ସହର ଏବଂ ଗ୍ରାମମାନଙ୍କରେ ପହଞ୍ଚାଇବା ସକାଶେ ସଂକଳ୍ପର ସହ କାର୍ଯ୍ୟ କରିଆସୁଛି ।


    ବନ୍ଧୁଗଣ , ଖଣ୍ଡିତ ଭାବେ ଚିନ୍ତା କରିବାର ପରମ୍ପରା ଏବେ ସମାପ୍ତ ହୋଇସାରିଛି । ଏବେ ପ୍ରତିବନ୍ଧକକୁ ଦୂରକରି ସମସ୍ୟାର ସମାଧାନ ସୂତ୍ର ବାହାର କରିବା , ସେସବୁକୁ ଉପଯୁକ୍ତ ଭାବେ ସଂଯୋଜିତ କରିବା , ପ୍ରୋତ୍ସାହନ ଯୋଗାଯିବା ଉପରେ ଗୁରୁତ୍ୱ ପ୍ରଦାନ କରାଯାଉଛି । ସରକାରଙ୍କ ଗୋଟିଏ ଯୋଜନା , ଗୋଟିଏ କାର୍ଯ୍ୟାନୁଷ୍ଠାନକୁ ଅନ୍ୟ ଯୋଜନା ଓ କାର୍ଯ୍ୟାନୁଷ୍ଠାନ ସହ ସହଜରେ ସଂଯୋଗ କରାଯାଉଛି । ଡ଼ିଜିଟାଲ ଇଣ୍ଡିଆ ଅଭିଯାନ ଏବଂ ମେକ୍‌ ଇନ୍‌ ଇଣ୍ଡିଆ ଅଭିଯାନ ଏହାର ସବୁଠାରୁ ଉତ୍ତମ ଉଦାହରଣ । ଆଜି ଡ଼ିଜିଟାଲ ଇଣ୍ଡିଆ , ଡ଼ିଜିଟାଲ କାରବାରର ବି ବହୁଳ ପ୍ରସାର ଘଟିଚାଲିଛି । ଏହା ପଛରେ ଶସ୍ତା ହୋଇ ଚାଲିଥିବା ମୋବାଇଲ ଗୋଟିଏ କାରଣ । ମୋବାଇଲ ଫୋନ୍‌ ସେଇଥିପାଇଁ ଶସ୍ତା ହେଉଛି କାରଣ ଏବେ ଭାରତରେ ବିପୁଳ ପରିମାଣର ମୋବାଇଲ ନିର୍ମାତା ସୃଷ୍ଟି ହୋଇଛନ୍ତି । ଏବେ ଭାରତ ମୋବାଇଲ ନିର୍ମାଣର ଏକ ପେଣ୍ଠସ୍ଥଳୀ ପାଲଟି ସାରିଛି । ଆଜି ଆମେ ସମଗ୍ର ବିଶ୍ୱରେ ମୋବାଇଲ ଫୋନ୍‌ ନିର୍ମାଣ କ୍ଷେତ୍ରରେ ଦ୍ୱିତୀୟ ସ୍ଥାନରେ ପହଞ୍ଚିସାରିଛୁ । ଏବଂ ମୋତେ ଏକଥା କହିଲା ବେଳେ ଅତି ପ୍ରସନ୍ନତା ଆସୁଛି ଯେ ଉତ୍ତର ପ୍ରଦେଶ ଏହି ମୋବାଇଲ ଉତ୍ପାଦନ ବିପ୍ଳବରେ ଅଗ୍ରଣୀ ଭୂମିକା ଗ୍ରହଣ କରିଛି । ଅଧୁନା କେବଳ ଉତ୍ତର ପ୍ରଦେଶରେ 50ରୁ ଉର୍ଦ୍ଧ୍ଵ ମୋବାଇଲ ଉତ୍ପାଦନକାରୀ କମ୍ପାନୀ କାର୍ଯ୍ୟ କରୁଛନ୍ତି । ନିକଟରେ ବିଶ୍ୱର ସବୁଠାରୁ ବଡ଼ ମୋବାଇଲ ନିର୍ମାଣକାରୀ ସଂସ୍ଥା ତା ’ ର ଉତ୍ପାଦନ ୟୁନିଟ ଏଇ ଉତ୍ତର ପ୍ରଦେଶରେ ହିଁ ଆରମ୍ଭ କରିଛନ୍ତି । ଆଜି ହିଁ ଏଠାରେ ନୂଆ ନୂଆ ଅନେକ କାରଖାନାର ଶିଳାନ୍ୟାସ ହୋଇଛି । ସେଥି ମଧ୍ୟରେ ମୋବାଇଲ ନିର୍ମାଣକାରୀ କାରଖାନା ରହିଛି ।


    ବନ୍ଧୁଗଣ , ଆଜି ଏଠାରେ ଯେଉଁ ବାତାବରଣ ସୃଷ୍ଟି ହୋଇଛି , ସେଥିପାଇଁ ବିଗତ ଚାରି ବର୍ଷରେ ସରକାର ଅନେକ ଗୁଡ଼ିଏ ନିଷ୍ପତ୍ତି ଗ୍ରହଣ କରିଥିଲେ ଏବଂ ଏହା ହେଉଛି ତାହାର ସୁଫଳ । ପ୍ରତ୍ୟକ୍ଷ ବିଦେଶୀ ପୁଂଜି ନିବେଶ ଭଳି ନିଷ୍ପତ୍ତି ହୋଇଥାଉ , ଅଥବା ଦେଶରେ ଉତ୍ପାଦନ ବୃଦ୍ଧି ସକାଶେ ପ୍ରୋତ୍ସାହନ ଯୋଗାଣ ଭଳି ଫଇସଲା ହେଉ , କିମ୍ବା ପ୍ରକ୍ରିୟାଗୁଡ଼ିକୁ ସରଳ କରିବା ସକାଶେ ହୋଇଥିବା ନିଷ୍ପତ୍ତି ହେଉ , ସେସବୁ ଉଦ୍ୟୋଗମାନଙ୍କ ସକାଶେ ଅନୁକୂଳ ବାତାବରଣ ସୃଷ୍ଟି କରିବାରେ ସହାୟକ ସିଦ୍ଧ ହେବାରେ ଲାଗିଛି । ବର୍ଷ ବର୍ଷ ଧରି ଯେଉଁ ଜିଏସଟି ( ବସ୍ତୁ ଓ ସେବା କର ) ଅଟକି ରହିଥିଲା ତାହା ଆଜି ଟିକସ ଜାଲରୁ ଦେଶକୁ ମୁକ୍ତ କରିଛି ଏବଂ ଏହାର ଫାଇଦା ବି ଉଦ୍ୟୋଗ ଜଗତକୁ ପ୍ରାପ୍ତ ହୋଇଛି ।


    ଗତ ବର୍ଷ ଦେଶରେ ଉତ୍ପାଦନ ବୃଦ୍ଧି ସକାଶେ ଏକ ମହତ୍ଵପୂର୍ଣ୍ଣ ପଦକ୍ଷେପ ଉଠାଯାଇଥିଲା । ମେକ୍‌ ଇନ୍‌ ଇଣ୍ଡିଆ କାର୍ଯ୍ୟକ୍ରମରେ ଜନ ସଂଗ୍ରହକୁ ଅଗ୍ରାଧିକାର ପ୍ରଦାନ କରାଯାଇଥିଲା । ଏହି ଆଦେଶ ଦ୍ୱାରା ସରକାର ସମସ୍ତ ବିଭାଗ ଏବଂ ସଂସ୍ଥାନମାନଙ୍କରେ କ୍ରୟ କରାଯାଉଥିବା ସାମଗ୍ରୀ ଓ ସେବାକୁ ଘରୋଇ ଉତ୍ସର କ୍ରୟ ଉପରେ ଗୁରୁତ୍ୱ ଆରୋପ କରାଯାଇଛି । ମେକ୍‌ ଇନ୍‌ ଇଣ୍ଡିଆକୁ ଅଧିକ ଶକ୍ତି ମିଳିଛି । ଏହି ଆଦେଶର ଲାଭ ଦେଶର ଲଘୁ ଉଦ୍ୟୋଗମାନଙ୍କୁ ବି ମିଳୁଛି ।


    ଗତ ଏକ ବର୍ଷ ମଧ୍ୟରେ , ଏଠାରେ ଯୋଗୀଜୀଙ୍କ ନେତୃତ୍ୱରେ ଯେଉଁ ପରିବର୍ତ୍ତନ ଆସିଛି , ନୀତିମାନ ପ୍ରଣୀତ ହୋଇଛି , ଅପରାଧ ଉପରେ କାବୁ ଅଣାଯାଇ ପାରିଛି , ସେଥିରୁ ଉତ୍ତର ପ୍ରଦେଶକୁ ଦୋହରା ଲାଭ ପ୍ରାପ୍ତ ହୋଇଛି । ବନ୍ଧୁଗଣ , ଭାଜପା ସରକାର , ସାମଗ୍ରିକ ଦୂରଦୃଷ୍ଟି , ଉପରେ ହିଁ କାର୍ଯ୍ୟ କରୁଛି ।


    ଏହି ମଞ୍ଚ ଉପରୁ ଏଠାରେ ଉପସ୍ଥିତ ଥିବା ଉଦ୍ୟୋଗ ଜଗତର ସମସ୍ତ ସାଥୀଗଣ , ଆପଣମାନେ ସମସ୍ତଙ୍କୁ ଏବଂ ସବୁ ନିବେଶକମାନଙ୍କୁ ମୁଁ ଭରସା ଦେବାକୁ ଚାହେଁ ଯେ ପ୍ରଗତି ଆଡ଼କୁ ଆମର ଏହି ଯେଉଁ ଦୌଡ଼ ଆରମ୍ଭ ହୋଇଛି ତାହା ମୋ ପାଇଁ ଏକ ଅୟମାରମ୍ଭ ମାତ୍ର । ଆଗକୁ ଆମମାନଙ୍କୁ ଅନେକ ପଥ ଅତିକ୍ରମ କରିବାକୁ ଅଛି । କ୍ଷିପ୍ରତାର ସହ ଅଗ୍ରସର ହେବାକୁ ଅଛି । ଆପଣମାନେ ହେଉଛନ୍ତି ରାଷ୍ଟ୍ରନିର୍ମାଣର ମହତ୍ୱପୂର୍ଣ୍ଣ ଅଙ୍ଗ ଏବଂ ଆପଣମାନଙ୍କ ସଂକଳ୍ପ ଦେଶର କୋଟି କୋଟି ନୂତନ ପିଢ଼ିର ଯୁବଗୋଷ୍ଠୀଙ୍କ ସହ ସଂଶ୍ଳିଷ୍ଟ । ଏହି ସ୍ୱପ୍ନକୁ ସାକାର କରିବା ସକଶେ ଯେଉଁ ନିଷ୍ପତ୍ତି ବି ନେବାକୁ ହେବ ତାହା ଭବିଷ୍ୟତରେ ସଂପୂର୍ଣ୍ଣ ନିର୍ଭରଯୋଗ ୍ୟତାର ସହ ଆମେ ଗ୍ରହଣ କରିବୁ , ଏ ପ୍ରତିଶ୍ରୁତି ମୁଁ ଆପଣମାନଙ୍କୁ ଦେଉଛି ଏବଂ ଏଭଳି ସାମର୍ଥ୍ୟ ଆମର ଅଛି ।


    ଭିତ୍ତିଭୂମି ସହ ଯୋଡ଼ିହୋଇ ରହିଥିବା ବଡ଼ ବଡ଼ ପ୍ରକଳ୍ପମାନ ଯେତେ ଯେତେ ପ୍ରସ୍ତୁତ ହୋଇ ଚାଲିଥିବ , ଦେଶରେ ବିନିବେଶ ଘଟାଇବା ସେତିକି ସହଜସାଧ୍ୟ ହେବ । ବିଶେଷକରି , ଲଜିଷ୍ଟିକ୍ସ ଉପରେ ହେଉଥିବା ଖର୍ଚ୍ଚ ଖୁବ୍‌ କମ୍‌ ହେବ । ପରବର୍ତ୍ତୀ ପିଢ଼ିର ଭିତ୍ତିଭୂମି ଗଠନ ହେଲେ ସାଧାରଣ ଜନତାଙ୍କ ସହ ଉଦ୍ୟୋଗ ଜଗତକୁ ବି ଏଥିରୁ ବିଶେଷ ସୁଫଳ ମିଳିବ ।


    ବନ୍ଧୁଗଣ , ସୂଚନା ପ୍ରଯୁକ୍ତ , ଉପଭୋକ୍ତା ଇଲୋକ୍ଟ୍ରୋନିକ୍ସ , ଇଲେକ୍ଟ୍ରୋନିକ୍ସ ଉତ୍ପାଦନ ପାଇଁ ଉତ୍ତର ପ୍ରଦେଶରେ ପର୍ଯ୍ୟାପ୍ତ ସମ୍ଭାବନା ଭରି ରହିଛି । ଏଠାକାର ଏମଏସଏମଇ ସେକ୍ଟରକୁ ଆଗାମୀ ଦିନରେ ଏହି ନୂତନ ଭିତ୍ତିଭୂମିର ସୁଫଳ ମିଳିବାକୁ ଯାଉଛି । ଏଠାକାର ଛୋଟ ଛୋଟ ବ୍ୟାପାରୀମାନେ , ଛୋଟ ଓ ମଧ୍ୟମ ଧରଣର ଉଦ୍ୟୋଗୀମାନଙ୍କୁ ମୋର ନିବେଦନ ଯେ ଆପଣମାନେ ଏବେ ଯେଉଁ ନଗଦ କାରବାର କରୁଛନ୍ତି ତାକୁ ଡ଼ିଜିଟାଲ ପଦ୍ଧତି ମାଧ୍ୟମରେ କରନ୍ତୁ । ତାହା ଆପଣମାନଙ୍କୁ ଆହୁରି ଆଗକୁ ଆଗେଇ ନେବାରେ ସହାୟକ ହେବ ।


    ବନ୍ଧୁଗଣ , ସ୍ଥାୟୀ ବିକାଶ ଏବଂ ନିରବଚ୍ଛିନ୍ନ ପ୍ରୟାସ ହିଁ 125 କୋଟି ଭାରତବାସୀଙ୍କ ସ୍ୱପ୍ନକୁ ସାକାର କରିପାରିବ । ସ୍ଥାୟୀ ବିକାଶ ବିଷୟରେ ଆମେମାନେ ଯେତେବେଳେ ଆଲୋଚନା କରୁଛେ , ସେତେବେଳେ ବିଜୁଳିର ବ୍ୟବସ୍ଥା ଏହାର ଏକ ଗୁରୁତ୍ୱପୂର୍ଣ୍ଣ ଅଙ୍ଗ ବୋଲି ଆମକୁ ସ୍ମରଣ ରଖିବାକୁ ପଡ଼ିବ । ସୁଲଭ ଏବଂ ନିରନ୍ତର ବିଜୁଳିଶକ୍ତି ଉପଲବ୍ଧ ସାଧାରଣ ଜନତାଙ୍କ ଜୀବନର ମୌଳିକ ଆବଶ୍ୟକତା । ପୁଣି କୃଷି ଓ ଉଦ୍ୟୋଗ ସକାଶେ ବି ବିଜୁଳିର ଆବଶ୍ୟକତା ଅନିବାର୍ଯ୍ୟ । ଏବଂ ସେଇଥିପାଇଁ ବିଜୁଳି ଉପରେ ଆମ ସରକାର ସର୍ବାଧିକ ଗୁରୁତ୍ୱ ଆରୋପ କରିଆସୁଛନ୍ତି । ଆଜି ପାରମ୍ପରିକ ଶକ୍ତିରୁ ଦେଶ ଗ୍ରୀନ୍‌ ଏନର୍ଜି ବା ସବୁଜ ଶକ୍ତି ଉତ୍ସ ଆଡ଼କୁ ଅଗ୍ରସର ହେଉଛି ଏବଂ ଏହି ଗତି ବେଶ୍‌ ଦ୍ରୁତତର ହୋଇଛି । ବିଶେଷକରି ସୌର ଶକ୍ତି ଉପରେ ସରକାର ବିଶେଷ ଧ୍ୟାନ ଦେଉଛନ୍ତି । ଅନ୍ତରାଷ୍ଟ୍ରୀୟ ସୌର ସଂଗଠନ ଭଳି ଆମର ପ୍ରୟାସକୁ ଆଜି ସାରା ବିଶ୍ୱରେ ସମର୍ଥନ ମିଳିବାରେ ଲାଗିଛି । ସୌର ଶକ୍ତି କ୍ଷେତ୍ରରେ ବି ଉତ୍ତର ପ୍ରଦେଶ ଏକ ବୃହତ୍‌ ପେଣ୍ଠ ହେବାକୁ ଯାଉଛି । ମିର୍ଜାପୁର ଠାରେ କେଇ ମାସ ପୂର୍ବେ ଏକ ବିଶାଳ ଫ୍ଲାଟ ଉଦ୍ଘାଟନ କରାଯାଇଥିଲା । ଆଜି ସେଠାରେ ଆଉ ଏକ ଅନୁରୂପ ଧରଣର ଫ୍ଲାଟର ଶିଳାନ୍ୟାସ କରାଯାଇଛି ।


    ଭାଇ ଓ ଭଉଣୀମାନେ , ଆଜି ଭାରତ କେବଳ ନୁହେଁ , ଆଫ୍ରିକା ସମେତ ପୃଥିବୀର ଅନେକ ବିକାଶଶୀଳ ରାଷ୍ଟ୍ରଙ୍କୁ ସୌର ପ୍ରଯୁକ୍ତି , ସୌର ପମ୍ପସେଟ୍ ଭଳି ମେସିନର ବିଶେଷ ଆବଶ୍ୟକତା ରହିଛି । ମୋର ଆପଣମାନଙ୍କୁ ସମସ୍ତଙ୍କୁ ବିନମ୍ର ନିବେଦନ ଯେ ଗ୍ରୀନ୍ ଏବଂ ସ୍ୱଚ୍ଛ ଶକ୍ତି କ୍ଷେତ୍ରରେ ଭାରତରେ ନିର୍ମିତ ଅଭୂତପୂର୍ବ ପରିବେଶ ଏବଂ ବୈଶ୍ୱିକ ପରିସ୍ଥିତିର ଲାଭ ଉଠାଇବା ସକାଶେ ଆପଣମାନେ ଉଦ୍ୟୋଗ ଜଗତର ସାଥିମାନେ ଆଗେଇ ଆସନ୍ତୁ ।


    ସାଥୀଗଣ , ବିଜୁଳି ଉତ୍ପାଦନ ଠାରୁ ଆରମ୍ଭ କରି ପ୍ରତି ଘରକୁ ବିଜୁଳି ପହଞ୍ଚାଯିବା ପର୍ଯ୍ୟନ୍ତ ପ୍ରତ୍ୟେକଟି କାର୍ଯ୍ୟ ଏବେ ଅଭୂତପୂର୍ବ ବେଗରେ ଆଗକୁ ବଢ଼ିବାରେ ଲାଗିଛି । 2013-14 ରେ ଯେତେବେଳେ ନିଅଣ୍ଟ ଶକ୍ତି ମାତ୍ରା 4.2 ପ୍ରତିଶତ ଥିଲା , ମାତ୍ର ଚାରି ବର୍ଷ ପରେ ତାହା ଏବେ ଏକ ପ୍ରତିଶତରୁ ବି କମ୍ ସ୍ତରକୁ ଖସିଆସିଛି । ଯେଉଁ କୋଇଲା , କୋଇଲାର ନାଁ ଶୁଣି ଦେଶରେ , ଯେଉଁ କୋଇଲା କେବେ କାଳିମାର କାରଣ ପାଲଟିଥିଲା , ତାହା ଆଜି ରେକର୍ଡ଼ ସ୍ତରରେ ଉତ୍ତୋଳନ ଓ ବିତରଣ ହୋଇପାରୁଛି । ଆଜି କୋଇଲା ଚାହିଦା କୌଣସି ଚଳମାନ ପାୱାର ଗ୍ରୀଡ଼ ପାଇଁ ଚିନ୍ତାର କାରଣ ହୋଇ ରହିନାହିଁ ।


    କେବଳ ସେତିକି ନୁହେଁ , ବିଜୁଳି କ୍ଷେତ୍ରରେ ଯେତେ ଯେତେ ସଂସ୍କାର କାର୍ଯ୍ୟକାରୀ ହୋଇଛି , ସେଥିରୁ ଦେଶ ଏବଂ ଦେଶର ସାମାନ୍ୟତମ ଜନତାଙ୍କ ସକାଶେ ହଜାର ହଜାର କୋଟି ଟଙ୍କାର ଅର୍ଥ ସଂଚୟ କରାଯାଇପାରିଛି ।


    “ ଉଦୟ ଯୋଜନା ” ଦ୍ୱାରା ବିତରକ କମ୍ପାନୀମାନଙ୍କୁ ନୂତନ ଜୀବନମାର୍ଗ ପ୍ରଦାନ କରାଯାଇଛି । “ ଉଜାଲା ” ଯୋଜନା ମାଧ୍ୟମରେ ଘରେ ଘରେ ତ ଏଲଇଡ଼ି ବଲ୍ବ ଲଗାଯାଇଛି , ତାହା ଦ୍ୱାରା ତିନି ବର୍ଷ ମଧ୍ୟରେ ବିଜୁଳି ବିଲ୍ ରେ ପାଖାପାଖି ଏବଂ ଏହା ମୋର ବିଶେଶ କରି ମଧ୍ୟମ ବର୍ଗ ପରିବାର , ଯେଉଁମାନେ ବିଶେଷ କରି ବିଜୁଳିର ଉପଭୋକ୍ତା , ନଗରପାଳିକା , ମହାନଗର ପାଳିକା , ଯେଉଁମାନେକି ରାସ୍ତାକଡ଼ରେ ଜଳୁଥିବା ବିଜୁଳି ବତୀପାଇଁ ବିଲ୍ ଭରିଥାନ୍ତି , ବିଜୁଳିର ବିଲରେ ଗତ ତିନିବର୍ଷ ମଧ୍ୟରେ 50 ହଜାର କୋଟି ଟଙ୍କା ବଞ୍ଚାଯାଇପାରିଛି । 50ହଜାର କୋଟି ଟଙ୍କା ଏବଂ ସେହି 50 ହଜାର କୋଟି ଟଙ୍କା ବଞ୍ଚାଯିବା କଥା ଅନ୍ୟ କୌଣସି ମୋଦୀ ଘୋଷଣା କରିଥାନ୍ତା ତ ସେକଥା ସପ୍ତାହ ସାରା ହେଡ଼ଲାଇନ ହୋଇ ରହିଥାନ୍ତା । ବାଃ ବାଃ ମୋଦୀ , ବାଃ ବାଃ ଆମର ଯୋଜନା । ଯୋଜନା ଏମିତି ପ୍ରସ୍ତୁତ କରିଛନ୍ତି ଯେ ଲୋକଙ୍କ ପକେଟରେ 50 ହଜାର କୋଟି ଟଙ୍କା ସଞ୍ଚୟ କରାଯାଇପାରିଲା । ଦେଶ କେମିତି ବଦଳି ଚାଲିଛି! ଯେତେବେଳେ କୌଣସି ସତ୍ ଉଦ୍ଦେଶ୍ୟ ରଖି କୌଣସି କାର୍ଯ୍ୟ କରାଯାଇଥାଏ ସେତେବେଳେ ଏଭଳି ସଚ୍ଚା ବିକାଶ ସମ୍ଭବପର ହୋଇଥାଏ ।


    ସାଥୀଗଣ , ଆଜି ଦେଶରେ ବିଜୁଳିଶକ୍ତି ଉପଲବ୍ଧ ବେଶ୍ ସହଜସାଧ୍ୟ ହୋଇପାରିଛି । ବିଶ୍ୱ ବ୍ୟାଙ୍କ୍ ର “ ଇଜ୍ ଅଫ୍ ଗେଟିଂ ଇଲେକ୍ଟ୍ରିସିଟି ” ରେଙ୍କିଙ୍ଗ୍ ବା ମାନ୍ୟତାରେ ଭାରତ ବିଗତ ଚାରିବର୍ଷ ମଧ୍ୟରେ ହାରାହାରି 82 ଅଙ୍କ ଉପରକୁ ଉଠିପାରିଛି । ଏଭଳି ଅଗ୍ରଗତି ହାସଲ କରାଯାଇପାରିଛି । ଆଜି ଦେଶର ପ୍ରତ୍ୟେକ ଗାଁକୁ ବିଜୁଳି ପହଞ୍ଚାଯାଇସାରିଛି । ଆସନ୍ତା ବର୍ଷ ମାର୍ଚ୍ଚ ସୁଦ୍ଧା ପ୍ରତ୍ୟେକ ଘରେ ବିଜୁଳି ପହଞ୍ଚାଯିବା ଲକ୍ଷ୍ୟ ନେଇ ଆମେ କ୍ଷିପ୍ର ଗତିରେ ଆଗକୁ ବଢ଼ିଚାଲିଛୁ ।


    ମୁଁ ବେଳେବେଳେ ବିସ୍ମିତ ହୋଇପଡ଼ିଥାଏ- କିଛି ଲୋକ ଏପରି ଅଛନ୍ତି ଯିଏ ଆମ ପଛରେ ପଡ଼ିଯାଇଥାନ୍ତି । ଆମେ ଯେତେବେଳେ କହୁ ଯେ ଆମେ ଏଇଆ କରିଛୁ ସେମାନେ ଆମ ପଛରେ ପଡ଼ନ୍ତି । ଆମେ ଯଦି କହୁ ଆମେ କରିନାହୁଁ , ତେବେ ସୁଦ୍ଧା ଆମକୁ ନିସ୍ତାର ନାହିଁ । କିନ୍ତୁ ମୋର କହିବା କଥା ହେଲା ଯେଉଁ ଲୋକ ମୋଦୀକୁ ସମାଲୋଚନା କରୁଛନ୍ତି , ସେମାନେ ଲେଖି ରଖନ୍ତୁ- ଆପଣମାନେ ଯେତେବେଳେ ମୋଦୀକୁ ସମାଲୋଚନା କରିବା ସକାଶେ ପ୍ରସଙ୍ଗ ଖୋଜୁଥିବେ , ଯେଉଁ କାର୍ଯ୍ୟ ପିଛିଲା 70 ବର୍ଷ ଧରି ବାକି ପଡ଼ିଥିଲା , ଆପଣମାନଙ୍କୁ କେବଳ ସେଇ ପ୍ରସଙ୍ଗ ହିଁ ମିଳିବ । ମୋ ଖାତାରେ ତ କେବଳ ଚାରିବର୍ଷ ରହିଛି । ଅନ୍ୟମାନଙ୍କ ଖାତାରେ ତ ୭୦ ବର୍ଷ! ଏହା ପରେ ଲକ୍ଷ୍ୟ- ଦେଶକୁ ଅବାରିତ ବିଜୁଳି ଯୋଗାଣ କରାଯିବା ଉପରେ । ସେଥିପାଇଁ ଟ୍ରାନ୍ସମିଶନ୍ ନେଟୱାର୍କକୁ ମଜଭୁତ କରାଯାଉଛି ।


    ଆଜି ଯେଉଁ ଘାଟମପୁର- ହାପୁର ଟ୍ରାନ୍ସମିଶନ୍ ଲାଇନର ଶିଳାନ୍ୟାସ କରାଯାଇଛି , ତାହା ଏହି ଯୋଜନାର ଅଂଶବିଶେଷ । ଉତ୍ତର ପ୍ରଦେଶରେ ପୂର୍ବବର୍ତ୍ତୀ ସରକାରଙ୍କ ଅମଳରେ ଯେଉଁ ପ୍ରକାରେ ଟ୍ରାନ୍ସମିଶନ୍ ବ୍ୟବସ୍ଥା ସଙ୍କଟ ଜର୍ଜ୍ଜରିତ ହୋଇଯାଇଥିଲା , ସେଥରେ ପୁନଃ ପ୍ରାଣସଞ୍ଚାର କରିବା ସକାଶେ ଯୋଗୀଜୀଙ୍କ ସରକାରକୁ ସଂପୂର୍ଣ୍ଣ ପ୍ରେତ୍ସାହନ ଯୋଗାଇ ଦିଆଯାଉଛି ।


    ସାଥୀଗଣ , ଉତ୍ତର ପ୍ରଦେଶର ଲକ୍ଷ୍ନୌର ଦୀର୍ଘ ସମୟ ଧରି ସାଂସଦ ରହି ଆସିଥିବା ଆମର ଶ୍ରଦ୍ଧେୟ , ଦେଶର ଭୂତପୂର୍ବ ପ୍ରଧାନମନ୍ତ୍ରୀ ଅଟଳ ବିହାରୀ ବାଜପେୟୀ ସଦାବେଳେ କହିଆସିଛନ୍ତି ଯେ ସେ ଏଭଳି ଭାରତ ଦେଖିବାକୁ ଚାହାନ୍ତି ଯାହା ସମୃଦ୍ଧ ହୋଇଥିବ , ସକ୍ଷମ ହୋଇଥିବ ଏବଂ ସଂବେଦନଶୀଳ ହୋଇଥିବ । ଯେଉଁଠି ଗ୍ରାମ ଏବଂ ସହରମାନଙ୍କ ମଧ୍ୟରେ କୌଣସି ବୈଷମ୍ୟର ଗଡ଼ଖାଇ ନଥିବ । ଯେଉଁଠି କେନ୍ଦ୍ର ଓ ରାଜ୍ୟ ମଧ୍ୟରେ ଶ୍ରମ ଓ ପୁଂଜି ଭିତରେ , ପ୍ରଶାସନ ଏବଂ ନାଗରିକଙ୍କ ମଧ୍ୟରେ କୌଣସି ପାର୍ଥକ୍ୟ ନଥିବ ।


    ଅଟଳଜୀ କେବଳ ସ୍ୱପ୍ନ ଦେଖିନଥିଲେ ପରନ୍ତୁ ସେସବୁକୁ ସାକାର କରିବା ସକାଶେ ସେ ଏହାର ମାର୍ଗଚିତ୍ର ମଧ୍ୟ ସ୍ପଷ୍ଟ କରିଥିଲେ । ଅଟଳଜୀ କଦାଚିତ୍ କହିଥିଲେ , ସଡ଼କ ହେଉଛି ହାତର ଆଶାବାଡ଼ି ପରି । ଏହି ଚିନ୍ତନର ପରିଣାମ ହେଉଛି ଏଇଆ ଯେ ସେ ଭିତ୍ତିଭୂମି ଉପରେ ଗୁରତ୍ୱାରୋପ କରିଥିଲେ । ଅଟଳଜୀଙ୍କ ଚିନ୍ତନ ଏକବିଂଶ ଶତାବ୍ଦୀର ସକଳ ଆବଶ୍ୟକତା ଅନୁସାରେ ପରବର୍ତ୍ତୀ ପର୍ଯ୍ୟାୟକୁ ନେଇଯିବା ନିମନ୍ତେ ଆମେ ସଂପୂର୍ଣ୍ଣ ରୂପେ କାର୍ଯ୍ୟ କରିଆସୁଛୁ ।


    ଉତ୍ତର ପ୍ରଦେଶରେ ପୂର୍ବାଞ୍ଚଳ ଏକ୍ସପ୍ରେସ ଭଳି ଦେଶର ସବୁଠାରୁ ବଡ଼ ଏକ୍ସପ୍ରେସ ରହିଛି । ବୁନ୍ଦେଲଖଣ୍ଡରେ ପ୍ରତିରକ୍ଷା ଉଦ୍ୟୋଗ କରିଡ଼ର ସ୍ଥାପନା କରାଯାଇଛି । ଏଭଳି ସବୁ ପ୍ରକଳ୍ପକୁ ତ୍ୱରିତ କରାଯାଇ ସଂପୂର୍ଣ୍ଣ କରାଯିବାର ପ୍ରୟାସ ଆରମ୍ଭ ହୋଇଛି । ବନ୍ଧୁଗଣ , ସାରା ବିଶ୍ୱରେ କେଉଁଠାରେ ବି ଉତ୍ତମ କାର୍ଯ୍ୟଶୈଳୀ , ଉତ୍ତମ ସୁବିଧା ଉପଲବ୍ଧ ହେଉଛି ତ ମୋର ଯୁବ ବନ୍ଧୁଗଣ , ତାହାକୁ ଦେଶର ଯୁବବର୍ଗଙ୍କ ନିକଟରେ ପହଞ୍ଚାଇବା ସକାଶେ ଆମେ ସବୁ ପ୍ରକାର ପ୍ରୟାସ ଜାରି ରଖିଛୁ । କୋଟି କୋଟି ଜନତାଙ୍କ ଆଶା ଆକାଂକ୍ଷାକୁ ପୂରଣ କରିବା ସକାଶେ ଆମେ ଜନ ଭାଗିଦାରୀ ମାଧ୍ୟମରେ ତାହାକୁ ପୂରଣ କରିବାର ଉଦ୍ୟମ କରୁଛୁ । ଏହା ହେଉଛି ଆମର ମାର୍ଗ । ନୂତନ ଭାରତ ଗଠନର ମାର୍ଗଚିତ୍ର । ଉତ୍ତର ପ୍ରଦେଶ ପାଇଁ , ଦେଶ ପାଇଁ ଆପଣମାନେ ସମସ୍ତେ ଯାହା କରୁଛନ୍ତି , ସେଥିପାଇଁ ମୁଁ ଆପଣମାନଙ୍କୁ ହୃଦୟର ସହ ସାଧୁବାଦ ଜଣାଉଛି , ଆପଣମାନଙ୍କୁ ଅଭିନନ୍ଦନ ଜ୍ଞାପନ କରୁଛି ।


    ମୁଁ ଗତ ମାସେ ଦି ’ ମାସ ପୂର୍ବେ ମୁମ୍ବାଇ ଯାଇଥିଲି । ସେତେବେଳେ ମୁଁ ମୁମ୍ବାଇରେ ଉଦ୍ୟୋଗ ଜଗତର ଲୋକଙ୍କୁ ସେଠାକୁ ଆମନ୍ତ୍ରଣ କରିଥିଲି । ଏବଂ ଲୋକମାନେ ଆମନ୍ତ୍ରଣ କରନ୍ତି କିନ୍ତୁ ସେମାନଙ୍କୁ ସବୁକଥା କହିବା ଲାଗି ସେମାନେ ସାହସ ଜୁଟାଇ ପାରନ୍ତିନାହିଁ । ମୁଁ କିନ୍ତୁ ଆମନ୍ତ୍ରଣ କରିଥିଲି । ଏବଂ ମୁଁ ସେମାନଙ୍କ ସାମ୍ନାରେ ଏକ ପ୍ରେଜେଣ୍ଟେସନ୍ ଦେଇଥିଲି ଯେ ଆପଣମାନେ ଏତେ ବଡ଼ ବଡ଼ ଧନୀ ଲୋକ । ଏତେ ବଡ଼ ବଡ଼ ଉଦ୍ୟୋଗମାନ ପରିଚାଳନା କରୁଛନ୍ତି । ଏତେ ଏତେ ଟଙ୍କା କାରବାର କରୁଛନ୍ତି । କିନ୍ତୁ ଆମ ଦେଶରେ ଯେଉଁ ଉଦ୍ୟୋଗ ଜଗତ ରହିଛି , ସମଗ୍ର ବିଶ୍ୱରେ , ଏହାର କୃଷି ସେକ୍ଟରରେ , କର୍ପୋରେଟ ଜଗତର ନିବେଶ କେବଳ ଏକ ପ୍ରତିଶତ ! ବିଶ୍ୱର କୌଣସି ଦେଶରେ କୃଷି କ୍ଷେତ୍ରରେ ନିବେଶର ମାତ୍ରା ଏତେ କମ୍ ନୁହେଁ । ଏବଂ ମୁଁ ସେମାନଙ୍କୁ ଅଧା ଦିନ ଧରି ଚିନ୍ତନ ପାଇଁ ପ୍ରୋତ୍ସାହିତ କରିଥିଲି ଯେ କୃଷି କ୍ଷେତ୍ରକୁ ଆମର ନିବେଶର ମାତ୍ରା କିଭଳି ଭାବେ ବୃଦ୍ଧି କରାଯାଇପାରିବ । ଏବଂ ଏହି ଏକ ପ୍ରତିଶତରେ କ ’ ଣ ହେଉଛି- ଟ୍ରାକ୍ଟର ନିର୍ମାତା , ୟୁରିଆ ଉତ୍ପାଦନକାରୀ- ସେଇମାନଙ୍କର ସଂଖ୍ୟା ଅଧିକ । ପ୍ରତ୍ୟକ୍ଷ କୃଷକଙ୍କୁ ଲାଭ କିପରି ମିଳିପାରିବ ସେଥି ସକାଶେ ମୁଁ ଉଦ୍ୟୋଗ ଜଗତର ଲୋକଙ୍କୁ ଆହ୍ୱାନ ଜଣାଇଥିଲି । କେତେକ ବିଷୟରେ ବି ବୁଝାଇଥିଲି । କିପରି କୃଷି ଉତ୍ପାଦକୁ ମୂଲ୍ୟଯୁକ୍ତ କରାଯାଇପାରିବ , କୃଷିକ୍ଷେତ୍ରରେ କିଭଳି ପ୍ରଯୁକ୍ତିକୁ ବିନିଯୋଗ କରିହେବ , ପଣ୍ୟାଗାର(ୱେର ହାଉସ) , ଶୀତଳ ଭଣ୍ଡାର , ପ୍ୟାକେଜିଂ ଏଇଭଳି କେତେଗୋଟି ବିଷୟ ଉପରେ ଆଲୋଚନା କରିଥିଲି ଯେଉଁଥିରୁ କି କୃଷକମାନେ ପ୍ରତ୍ୟକ୍ଷ ଭାବେ ଉପକୃତ ହୋଇପାରିବେ । ଏବଂ ସେହି ଦିଗରେ କାର୍ଯ୍ୟକରିବା ସକାଶେ ମୁଁ ଦେଶର ଉଦ୍ୟୋଗପତିମାନଙ୍କୁ ବିଶେଷ ଭାବେ ଅନୁରୋଧ କରିଥିଲି ଯେ ଆପଣମାନେ ଏଠାରେ ଗୋଟିଏ କ୍ଷୁଦ୍ର ମାନସମନ୍ଥନ ଚିନ୍ତନ ମଣ୍ଡଳୀ/ଟିମ୍ ଗଠନ କରନ୍ତୁ । ଏପରି ଏକ ଟିମ୍ ଗଠନ କରନ୍ତୁ ଯେଉଁମାନେ କେଉଁ କେଉଁ କ୍ଷେତ୍ରରେ କି କି କାର୍ଯ୍ୟ କରାଯାଇପାରିବ ତାହାର ଏକ ତାଲିକା ପ୍ରସ୍ତୁତ କରାଯାଇପାରିବ ସେ ବିଷୟରେ ଚିନ୍ତା କରିବେ । ଦେଶର କୃଷି କ୍ଷେତ୍ରରେ ଆମେ ଯେତେ କର୍ପୋରେଟ ନିବେଶ କରାଇପାରିବା ଆମର କୃଷକମାନେ ସେତିକି ସୁଦୃଢ଼ ଓ ଶକ୍ତିଶାଳୀ ହୋଇପାରିବେ । ସେମାନେ ଅଧିକ ଅମଳ କରିପାରିବେ । ବେଳେବେଳେ ଆମର ଉତ୍ପାଦିତ ଫସଲ ଏତେ ମାତ୍ରାରେ ନଷ୍ଟ ହୋଇଯାଇଥାଏ ଯେ ତାହା କଳ୍ପନାତୀତ । ଏବେ ସୁରୀଜୀ କହୁଥିଲେ ଯେ ଆମେ ଆମ ଦେଶରେ ଯେଉଁ ଫସଲ ଉପୁଜାଉଛୁ ତାହାରି ମଣ୍ଡ(Pulp)ରୁ ଜୁସ୍ ବାହାର କରି ବିକ୍ରି କରିବାକୁ ଆମେ ଫଇସଲା କରିଛୁ । ଏହାର ଅର୍ଥ ହେଉଛି ଏହାଦ୍ୱାରା ଆମର କୃଷକଭାଇମାନେ ଅଧିକ ଲାଭବାନ ହୋଇପାରିବେ । ଏବଂ ଯେଉଁମାନେ ଜୁସ୍ ପିଇବାବାଲା , ସେମାନେ ବି ମଜଭୁତ ହେବେ । ଏବଂ ସେମାନେ ଯେତେବେଳେ ମଜଭୁତ ହେବେ ସେତେବେଳେ ଦେଶ ବି ଶକ୍ତିଶାଳୀ ହେବ ।


    ମୋ କହିବାର ତାତ୍ପର୍ଯ୍ୟ ହେଲା , ଆମକୁ ଗ୍ରାମୀଣ ଜୀବନ ସହ ଆମର ଏଇ ଉଦ୍ୟୋଗମାନଙ୍କୁ କିଭଳି ଭାବେ ନିକଟତର କରାଯାଇପାରିବ । ଛୋଟ ଛୋଟ କଥା ଗ୍ରୀମୀଣ ଜୀବନକୁ କିଭଳି ପହଞ୍ଚାଯାଇପାରିବ । ତାହା ଆଗାମୀ ପିଢ଼ି ସକାଶେ ଏକାନ୍ତ ଆବଶ୍ୟକ । ଏବଂ ଏହା ଉପରେ ମୁଁ ଗୁରୁତ୍ୱ ଆରୋପ କରୁଛି । ସମସ୍ତଙ୍କ ସହ ଏହି ପ୍ରସଙ୍ଗ ଉପରେ ଆଲୋଚନା କରୁଛି । ମୋର ବିଶ୍ୱାସଯେ ଏହାର ପରିଣାମ ବି ମିଳିବ । ଆଜି ଯେଉଁଭଳି ଭାବେ ଏଠାରେ 60 ହଜାର କୋଟି ଟଙ୍କାର ପ୍ରକଳ୍ପ ଆସି ପହଞ୍ଚିଛି ସେଇଭଳି ଆଗାମୀ ଦିନରେ ଏହାର ସ୍ରୋତ ଅବ୍ୟାହତ ରହିବ । ଯୋଗୀଜୀ କହୁଥିଲେ ଯେ 50 ହଜାର କୋଟି ଟଙ୍କାର କାମ ତ ପାଖାପାଖି ପୂର୍ଣ୍ଣତା ଭଳି । ମୋର ବିଶ୍ୱାସ ଯେ ଆପଣ ନିଜେ ଗୋଟିଏ ବଡ଼ କାର୍ଯ୍ୟ କରିପାରିଛନ୍ତି । ଆପଣଙ୍କ ପୁରା ଟିମ ଏଥିପାଇଁ ଅଭିନନ୍ଦନର ପାତ୍ର ।


    ମୋ ପକ୍ଷରୁ ପୁଣି ଥରେ ଆପଣମାନଙ୍କୁ ବହୁତ ବହୁତ ଧନ୍ୟବାଦ । ଏବଂ ଉତ୍ତର ପ୍ରଦେଶର ସାଂସଦ ଭାବେ ଉତ୍ତର ପ୍ରଦେଶର ବିକାଶର ଖବର ମୋତେ ଅତ୍ୟନ୍ତ ଖୁସି ଦେଇଛି ଓ ଏହା ମୋର ଦାୟିତ୍ୱ ବି ଯେ ଉତ୍ତର ପ୍ରଦେଶର ଲୋକମାନଙ୍କର ମୋ ଉପରେ ବି କିଛି ହକ୍ ରହିଛି । ସେଥିପାଇଁ ମୁଁ ଏଠାକୁ ଦୁଇଥର ଆସେ କି ପାଞ୍ଚଥର ଆସେ କି 15 ଥର ଆସେ , ମୁଁ ଆପଣମାନଙ୍କ ନିଜର । ମୁଁ ଏଠାକୁ ଆସୁନାହିଁ , ମୁଁ ଏଠାରେ ଆପଣମାନଙ୍କ ଭିତରୁ ଜଣେ ଓ ଆପଣମାନଙ୍କର ନିଜର ।


    ଅନେକ ଅନେକ ଧନ୍ୟବାଦ ।


    **********

    
    
    (Release ID: 1540766) Visitor Counter : 2