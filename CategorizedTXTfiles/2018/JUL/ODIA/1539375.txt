      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ନିଉ ଇଣ୍ଡିଆ ସମ୍ମେଳନକୁ ସମ୍ବୋଧିତ କଲେ ପ୍ରଧାନମନ୍ତ୍ରୀ
      Posted On: 16 JUL 2018 8:29PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ନୂଆଦିଲ୍ଲୀଠାରେ ୱାଇ 4 ଡି ନିଉ ଇଣ୍ଡିଆ ସମ୍ମେଳନକୁ ସମ୍ବୋଧିତ କରିଥିଲେ ।


    ସେ କହିଥିଲେ ଯେ ଦେଶ ଆଜି ଏକ ପରିବର୍ତ୍ତନର ପର୍ଯ୍ୟାୟ ଦେଇ ଗତି କରୁଛି । ବିଶ୍ୱରେ ଭାରତକୁ ଏକ ଦ୍ରୁତତମ ଅଭିବୃଦ୍ଧିଶୀଳ ଅର୍ଥବ୍ୟବସ୍ଥା ଭାବେ ଅଭିହିତ କରି ପ୍ରଧାନମନ୍ତ୍ରୀ କହିଥିଲେ ଯେ ଏକ ଅନ୍ତର୍ଜାତୀୟ ରିପୋର୍ଟ ଅନୁଯାୟୀ , ଭାରତରେ ଦାରିଦ୍ର୍ୟ ଦ୍ରୁତ ଗତିରେ ହ୍ରାସ ପାଉଛି । ସେ କହିଥିଲେ ଯେ ସରକାର କେବଳ ଏକ ସହାୟକର ଭୂମିକା ତୁଲାଉଛନ୍ତି , ପ୍ରକୃତରେ ଏ ଦେଶର ଯୁବକମାନେ ହିଁ ଉପଲବ୍ଧ ସୁଯୋଗର ଉପଯୋଗ କରିବା ସହିତ ନିଜେ ମଧ୍ୟ ନିଜ ପାଇଁ ସୁଯୋଗ ସୃଷ୍ଟି କରୁଛନ୍ତି ।


    ଯୁବଶକ୍ତିର ମହତ୍ୱାକାଂକ୍ଷା ଏବଂ ଶକ୍ତି ଭଳି ଭାରତ ବୃହତ , ପରିବର୍ତ୍ତନକାରୀ ଉପଲବ୍ଧୀ ହାସଲ କରୁଛି ବୋଲି ପ୍ରଧାନମନ୍ତ୍ରୀ କହିଥିଲେ । ଏହି ପରିପ୍ରେକ୍ଷୀରେ ସେ କେତେକ ଉଦାହରଣ ଦେଇଥିଲେ ଯଥା 3 କୋଟି ଶିଶୁଙ୍କ ଟିକାକରଣ ; 4 ବର୍ଷରେ 1.75 ଲକ୍ଷ କିଲୋମିଟର ଗ୍ରାମୀଣ ରାସ୍ତା ନିର୍ମାଣ ; ପ୍ରତ୍ୟେକ ଗ୍ରାମକୁ ବିଦ୍ୟୁତ ସଂଯୋଗ ; ଅକ୍ଟୋବର 2017 ସୁଦ୍ଧା 85 ଲକ୍ଷ ଗୃହକୁ ବିଦ୍ୟୁତ ସଂଯୋଗ ; ଗରିବଙ୍କ ନିକଟରେ 4.65 କୋଟି ଗ୍ୟାସ ସଂଯୋଗ ପହଁଚାଇବା ଏବଂ ଗତ ଚାରି ବର୍ଷରେ 1 କୋଟି ଗୃହ ନିର୍ମାଣ କରାଯାଇଥିବା କହିଥିଲେ । ସେ କହିଥିଲେ ଏହି ବୃହତ ସଂଖ୍ୟା ହାସଲ ହୋଇପାରିବାର କାରଣ ହେଉଛି ଭାରତର 800 ନିୟୂତ ଲୋକଙ୍କ ବୟସ 35 ବର୍ଷରୁ କମ୍ ।


    ପ୍ରଧାନମନ୍ତ୍ରୀ ଦେଶର ବହୁ ନେତାଙ୍କ ଉଦାହରଣ ଦେଇଥିଲେ ଯେଉଁମାନେ ଅତି ସାଧାରଣ ପୃଷ୍ଠଭୂମିରୁ ଆଜି ଉଚ୍ଚ ପଦବୀରେ ପହଁଚିପାରିଛନ୍ତି । ନୂତନ ଭାରତର ଯୁବପିଢ଼ି କ ’ ଣ ଆଶା କରୁଛି ସେମାନେ ବୁଝିଛନ୍ତି ବୋଲି ସେ ଉଲ୍ଲେଖ କରିଥିଲେ ।


    ସେ କହିଥିଲେ ଏହି ପରିବର୍ତ୍ତିତ ପରିବେଶ କେବଳ ରାଜନୀତି କ୍ଷେତ୍ରରେ ସୀମିତ ହୋଇ ରହିନାହିଁ । ସେ କହିଥିଲେ ଶୀର୍ଷ ପ୍ରଶାସନିକ ସେବାରେ ଯୋଗ ଦେଇଥିବା ବହୁସଂଖ୍ୟକ ଯୁବକଯୁବତୀ ଏବେ ଗ୍ରାମୀଣ ପୃଷ୍ଠଭୂମି କିମ୍ବା ଛୋଟ ସହରରୁ ଆସିଛନ୍ତି । ସେ କହିଥିଲେ ହିମା ଦାସ ଏବଂ ତାଙ୍କ ଭଳି ଅନ୍ୟ ଯୁବତାରକା ଯେଉଁମାନେ କ୍ରୀଡ଼ା କ୍ଷେତ୍ରରେ ପଦକ ଆଣିଛନ୍ତି ସେମାନେ ନୂତନ ଭାରତର ପ୍ରତିନିଧିତ୍ୱ କରୁଛନ୍ତି ।


    “ କିଛି ବି ସମ୍ଭବ! ସବୁକିଛି ହାସଲ କରିହେବ ” ଏହା ହିଁ ଯୁବ ଭାରତର ଅନୁଭବ ବୋଲି ପ୍ରଧାନମନ୍ତ୍ରୀ କହିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ବାଧକ ସ୍ଥାନରେ ବର୍ତ୍ତମାନ ସମାଧାନ ଉପରେ ଗୁରୁତ୍ୱାରୋପ କରାଯାଉଛି । ଦେଶର ଆବଶ୍ୟକତାକୁ ବୁଝିବା ଏବଂ ଲୋକମାନଙ୍କ ଜୀବନଧାରଣକୁ ସହଜ କରିବା ପ୍ରତି ଗୁରୁତ୍ୱ ଦିଆଯାଉଥିବା ସେ କହିଥିଲେ । ସରକାରଙ୍କ ବିଭିନ୍ନ ଯୋଜନା ଯେପରିକି ଭାରତମାଳା , ସାଗରମାଳା , ମୁଦ୍ରା , ଷ୍ଟାଣ୍ଡ ଅପ୍ ଇଣ୍ଡିଆ ଏବଂ ଆୟୁଷ୍ମାନ ଭାରତ ଆଦି କିଭଳି ଦେଶର ବିଭିନ୍ନ ଆବଶ୍ୟକତାକୁ ପୂରଣ କରୁଛି ତାହା ସେ ବର୍ଣ୍ଣନା କରିଥିଲେ । ସେ ଆହୁରି ଉଲ୍ଲେଖ କରିଥିଲେ ଯେ ସରକାର ନବସୃଜନ ଏବଂ ଗବେଷଣା ଉପରେ ଗୁରୁତ୍ୱ ଦେଉଛନ୍ତି ।


    ପ୍ରଧାନମନ୍ତ୍ରୀ କହିଥିଲେ ଯେ ଯୁବକମାନେ ଡିଜିଟାଲ କାରବାରର ଅଭିବୃଦ୍ଧିକୁ ଆଗେଇ ନେଉଛନ୍ତି । ସେ କହିଥିଲେ ଯେ ଯୁବକମାନଙ୍କ ସାହସ ଏବଂ ଉତ୍ସାହ ଦେଶର ସ୍ୱାଧୀନତା ସଂଗ୍ରାମରେ ଗୁରୁତ୍ୱପୂର୍ଣ୍ଣ ଭୂମିକା ତୁଲାଇଥିଲା । ନୂତନ ଭାରତରେ ବର୍ତ୍ତମାନର ଯୁବପିଢ଼ି ସେପରି ଭୂମିକା ତୁଲାଇବେ । ନୂତନ ଭାରତ ଏପରି ଏକ ସ୍ଥାନ ଯେଉଁଠି ଲୋକମାନେ ପ୍ରକ୍ରିୟାକୁ ପ୍ରଭାବିତ କରିବା ପରିବର୍ତ୍ତେ ପ୍ରକ୍ରିୟାର ପ୍ରଗତିକୁ ଆଗେଇ ନେଉଛନ୍ତି ବୋଲି ପ୍ରଧାନମନ୍ତ୍ରୀ କହିଥିଲେ ।


    **********


    

    
    (Release ID: 1539375) Visitor Counter : 1