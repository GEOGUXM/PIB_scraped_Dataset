      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଉଗାଣ୍ଡାକୁ ସରକାରୀ ଗସ୍ତ ଅବସରରେ ଉଗାଣ୍ଡା ସଂସଦରେ ପ୍ରଧାନମନ୍ତ୍ରୀଙ୍କ ଉଦ୍ବୋଧନ
      Posted On: 25 JUL 2018 5:58PM by PIB Bhubaneshwar


    ମହାମହିମ ରାଷ୍ଟ୍ରପତି ୟୋୱେରୀ ମୁସେଭେନୀ ,


    ମହାମହିମ ଉପରାଷ୍ଟ୍ରପତି


    ରାଇଟ ସମ୍ମାନନୀୟ ରେବେକା କାଡାଗା ,


    ଉଗାଣ୍ଡା ସଂସଦର ବାଚସ୍ପତି ,


    ସମ୍ମାନନୀୟ ମନ୍ତ୍ରୀଗଣ ,


    ସମ୍ମାନନୀୟ ସାଂସଦ ଗଣ


    ମହାମହିମ ,


    ଭାଇ ଓ ଭଉଣୀମାନେ ,


    ନମସ୍କାର ।


    ସଂସଦର ଆମନ୍ତ୍ରଣ କ୍ରମେ ମୁଁ ଏହି ସମ୍ବୋଧନ କରିଥିବାରୁ ମୁଁ ଗଭୀର ଭାବେ ସମ୍ମାନିତ ଅନୁଭବ କରୁଛି । ମୁଁ ପୂର୍ବରୁ ଅନ୍ୟ ସଂସଦଗୁଡ଼ିକରେ ସମାନ ସୁଯୋଗ ପାଇଛି । ତେବେ , ଏହା ସ୍ୱତନ୍ତ୍ର । ଏହି ସମ୍ମାନ ପ୍ରଥମ ଥର ପାଇଁ ଜଣେ ଭାରତୀୟ ପ୍ରଧାନମନ୍ତ୍ରୀଙ୍କୁ ମିଳିଛି । ଏହା 125 କୋଟି ଭାରତବାସୀଙ୍କ ପାଇଁ ବଡ଼ ସମ୍ମାନ । ମୁଁ ସେମାନଙ୍କ ଶୁଭକାମନା ଏବଂ ବନ୍ଧୁତ୍ୱର ସୌହାର୍ଦ୍ଦ୍ୟ ଭାବନା ନେଇ ମୋ ସହିତ ଆସିଛି । ତାହା ମୁଁ ଏହି ସଂସଦ ଏବଂ ଉଗାଣ୍ଡାର ସବୁ ଲୋକମାନଙ୍କୁ ଜଣାଉଛି । ଆପଣମାନଙ୍କ ଉପସ୍ଥିତି , ବାଚସ୍ପତି ମହୋଦୟା , ମୋର ଲୋକସଭାର କଥା ମନେ ପକାଇ ଦେଉଛି , ସେଠାରେ ମଧ୍ୟ ଜଣେ ମହିଳା ବାଚସ୍ପତି ଅଛନ୍ତି । ମୁଁ ମଧ୍ୟ ଏଠାରେ ବହୁ ଯୁବ ସାଂସଦମାନଙ୍କୁ ଦେଖିପାରୁଛି । ଏହା ଗଣତନ୍ତ୍ର ପାଇଁ ଶୁଭ ଖବର । ଯେତେଥର ମୁଁ ଉଗାଣ୍ଡା ଆସିଛି , ମୁଁ ଆଫ୍ରିକାର ଏକ ରତ୍ନକୁ ଅନୁଭବ କରିବାର ସୁଯୋଗ ପାଇଛି । ଏହା ଅପରୂପ ସୌନ୍ଦର୍ଯ୍ୟ , ବିପୁଳ ସମ୍ପଦର ଭଣ୍ଡାର ଏବଂ ଧନୀ ଐତିହ୍ୟର ଭୂମି । ଏହାର ନଦୀ ଏବଂ ହ୍ରଦ ଏହି ବିସ୍ତୃତ ଅଂଚଳରେ ବହୁ ସଭ୍ୟତାକୁ ବିକଶିତ କରିଛି । ମୁଁ ଇତିହାସ ବିଷୟରେ ସଚେତନ ଅଛି ଯାହା ଆମକୁ ଆଜି ଏହି ବିନ୍ଦୁରେ ଆଣି ଛିଡ଼ା କରିଛି , ଯେତେବେଳେ ବିଶ୍ୱର ସର୍ବବୃହତ ଗଣତନ୍ତ୍ରର ପ୍ରଧାନମନ୍ତ୍ରୀ ଅନ୍ୟ ଏକ ସାର୍ବଭୌମ ରାଷ୍ଟ୍ରର ସଂସଦର ସଦସ୍ୟମାନଙ୍କୁ ଉଦବୋଧନ ଦେଉଛନ୍ତି । ଆମର ପ୍ରାଚୀନ ସାମୁଦ୍ରିକ ସମ୍ପର୍କ , ସାମ୍ରାଜ୍ୟବାଦର କଳା ସମୟ , ସ୍ୱାଧୀନତା ପାଇଁ ସଂଘର୍ଷରେ ସହଭାଗୀତା , ବିଭାଜିତ ବିଶ୍ୱରେ ସ୍ୱାଧୀନ ରାଷ୍ଟ୍ରଗୁଡ଼ିକର ଅନିଶ୍ଚିତ ମାର୍ଗ , ନୂତନ ସମ୍ଭାବନାର ସକାଳ ଏବଂ ଆମ ଯୁବ ଜନସଂଖ୍ୟା ଭିତରେ ପାରସ୍ପରିକ ଆକାଂକ୍ଷାର ମେଳକ(ସାମଞ୍ଜସ୍ୟ) । ଏ ସମସ୍ତ ଆମକୁ ଯୋଡ଼ିଛି ।


    ରାଷ୍ଟ୍ରପତି ମହାଶୟ ,


    ଆମର ଲୋକମାନେ ବିଭିନ୍ନ ରଜ୍ଜୁରେ ବାନ୍ଧି ହୋଇଛନ୍ତି ଯାହା ଉଗାଣ୍ଡା ଏବଂ ଭାରତକୁ ଏକତ୍ର କରିଛି । ଶତାଧିକ ବର୍ଷ ପୂର୍ବେ କଠିନ ଶ୍ରମ (Labour) ଉଗାଣ୍ଡାକୁ ଭାରତ ମହାସାଗର ଉପକୂଳ ସହ ରେଳବାଇ ଜରିଆରେ ଯୋଡ଼ିଥିଲା । ଆପଣଙ୍କ ମୂଲ୍ୟବାନ ଉପସ୍ଥିତି ଆଜି ଆମ ଲୋକମାନଙ୍କ ମଧ୍ୟରେ ବନ୍ଧୁତା ଏବଂ ଏକତାର ମୂଲ୍ୟବାନ ବନ୍ଧନକୁ ପ୍ରତିଫଳିତ କରୁଛି । ଆପଣ ଆପଣଙ୍କ ଦେଶ ଏବଂ କ୍ଷେତ୍ରରେ ଶାନ୍ତି ଏବଂ ସ୍ଥିରତା ଆଣିଛନ୍ତି । ବ୍ୟାପକ ଆହ୍ୱାନ ସତ୍ତ୍ୱେ ଆପଣ ଏହାକୁ ଅଭିବୃଦ୍ଧି ଏବଂ ପ୍ରଗତିର ମାର୍ଗକୁ ଆଣିଛନ୍ତି । ଆପଣ ମହିଳାମାନଙ୍କୁ ସଶକ୍ତ କରିଛନ୍ତି ଏବଂ ନିଜ ଦେଶକୁ ଅଧିକ ସମ୍ମିଳିତ କରିପାରିଛନ୍ତି । ଆପଣଙ୍କ ଦୂରଦୃଷ୍ଟିସମ୍ପନ୍ନ ନେତୃତ୍ୱ ଭାରତୀୟ ବଂଶୋଦ୍ଭବ ଉଗାଣ୍ଡା ଲୋକମାନଙ୍କୁ ସେମାନଙ୍କ ସୁଖଦ ବାସସ୍ଥାନକୁ ଫେରିବା ଏବଂ ସେମାନଙ୍କ ଜୀବନକୁ ପୁଣିଥରେ ହାସଲ କରିବା ଏବଂ ସେମାନେ ଭଲ ପାଉଥିବା ରାଷ୍ଟ୍ରର ପୁନଃନିର୍ମାଣ ପାଇଁ ସହାୟକ ହୋଇଛି । ଦୀପାବଳି ପାଳନ ଲାଗି ସରକାରୀ ଆବାସକୁ ମୁକ୍ତ କରି ଆପଣ ଭାରତ ଏବଂ ଉଗାଣ୍ଡାକୁ ବାନ୍ଧି ରଖିଥିବା ବହୁପକ୍ଷୀୟ ସମ୍ପର୍କକୁ ଉଜାଗର କରିଛନ୍ତି । ଏଗୁଡ଼ିକ ମଧ୍ୟରୁ ସବୁଠୁ ପବିତ୍ର ଦୃଶ୍ୟ ନୀଳ ନଦୀର ଉତ୍ସ ଜିଞ୍ଜାରେ ଦେଖିବାକୁ ମିଳିଛି , ଯେଉଁଠି ମହାତ୍ମା ଗାନ୍ଧୀଙ୍କ ଚିତାଭସ୍ମର କିଛି ଅଂଶ ପୋତା ଯାଇଛି । ତାଙ୍କର ଜୀବନ ଏବଂ ଜୀବନର ଊର୍ଦ୍ଧରେ ସେ ଆଫ୍ରିକା ଏବଂ ଆଫ୍ରିକୀୟ ଲୋକମାନଙ୍କର ଥିଲେ । ଏବଂ ଜିଞ୍ଜାର ପବିତ୍ର ସ୍ଥାନରେ ଯେଉଁଠି ମହାତ୍ମା ଗାନ୍ଧୀଙ୍କ ଏକ ମୂର୍ତ୍ତି ଆଜି ରହିଛି ଆମେ ଏକ ଗାନ୍ଧୀ ଐତିହ୍ୟ କେନ୍ଦ୍ର ନିର୍ମାଣ କରିବୁ । ଆମେ ମହାତ୍ମା ଗାନ୍ଧୀଙ୍କ ଜନ୍ମର 150 ତମ ବର୍ଷ ପୂର୍ତ୍ତି ପାଳନ କରିବାକୁ ଯାଉଛୁ , ଏହି ଅବସରରେ ତାଙ୍କର ଲକ୍ଷ୍ୟ ; ଏବଂ ତାଙ୍କର ସାମଗ୍ରୀକ ଏବଂ ସର୍ବକାଳୀନ ମୂଲ୍ୟବୋଧ ଓ ବାର୍ତ୍ତା ଯାହା ଆଫ୍ରିକାକୁ ମଧ୍ୟ ସ୍ୱାଧୀନତା ଏବଂ ନ୍ୟାୟ ପାଇଁ ଅନୁପ୍ରାଣିତ କରିଥିଲା ତାହାକୁ ସ୍ମରଣୀୟ କରିବା ଲାଗି ଏହାଠାରୁ ଭଲ ସ୍ମୃତିଅର୍ଘ୍ୟ ଆଉ କିଛି ହୋଇପାରିବ ନାହିଁ ।


    ମହାମହିମଗଣ ,


    ଭାରତର ନିଜସ୍ୱ ସ୍ୱାଧୀନତା ସଂଗ୍ରାମ ନିବିଡ଼ ଭାବେ ଆଫ୍ରିକା ସହ ଜଡ଼ିତ । ଏହା କେବଳ 21 ବର୍ଷ ଧରି ଗାନ୍ଧୀଜୀ ଆଫ୍ରିକାରେ ବିତାଇବା କିମ୍ବା ଏଠାରେ ପ୍ରଥମ ଅସହଯୋଗ ଆନ୍ଦୋଳନର ନେତୃତ୍ୱ ନେବାରେ ସୀମିତ ନାହିଁ । ଭାରତ ପାଇଁ , ସ୍ୱାଧୀନତା ଆନ୍ଦୋଳନ ନୈତିକ ଆଦର୍ଶ , କିମ୍ବା ଶାନ୍ତିପୂର୍ଣ୍ଣ ମାର୍ଗରେ ଏହାକୁ ଅବଲମ୍ବନ କରିବା , କେବଳ ଭାରତ କିମ୍ବା ଭବିଷ୍ୟର ଭାରତର ସୀମା ମଧ୍ୟରେ ଆବଦ୍ଧ ନୁହେଁ । ଏହା ପ୍ରତ୍ୟେକ ମଣିଷ ପାଇଁ ସ୍ୱାଧୀନତା , ସମ୍ମାନ , ସମାନତା ଏବଂ ସମ୍ଭାବନାର ସାମଗ୍ରୀକ ଅନୁସନ୍ଧାନ ଥିଲା । ଏହା ଆଫ୍ରିକା ବ୍ୟତୀତ ଅନ୍ୟ କେଉଁଠି ଉପଯୋଗ ହୋଇନଥିଲା । ଆମ ସ୍ୱାଧୀନତାର 21 ବର୍ଷ ପୂର୍ବରୁ ଆମ ଜାତୀୟ ଆନ୍ଦୋଳନର ନେତୃବୃନ୍ଦ ଭାରତର ସ୍ୱାଧୀନତା ସଂଗ୍ରାମକୁ ବିଶ୍ୱବ୍ୟାପି ସାମ୍ରାଜ୍ୟବାଦୀ ଶାସନ , ବିଶେଷ କରି ଆଫ୍ରିକାରେ ଥିବା ଉପନିବେଶବାଦ ବିରୋଧୀ ସଂଘର୍ଷ ସହିତ ଯୋଡ଼ିଥିଲେ । ଆଫ୍ରିକା ବନ୍ଧନରେ ଥିବା ପର୍ଯ୍ୟନ୍ତ ଭାରତର ସ୍ୱାଧୀନତା ସଂଗ୍ରାମ ଅସମ୍ପୂର୍ଣ୍ଣ ହୋଇ ରହିବ ବୋଲି ମହାତ୍ମା ଗାନ୍ଧୀ ଦୃଢ଼ ଭାବେ ବିଶ୍ୱାସ କରୁଥିଲେ । ସ୍ୱାଧୀନ ଭାରତ ତାଙ୍କ ଶବ୍ଦକୁ ଭୁଲି ପାରିବ ନାହିଁ । ବାଂଡୁଙ୍ଗ ଠାରେ ଭାରତ ଆଫ୍ରୋ-ଏସୀୟ ଐକ୍ୟକୁ ଗ୍ରହଣ କରିଥିଲା । ଦକ୍ଷିଣ ଆଫ୍ରିକାରେ ବର୍ଣ୍ଣବୈଷମ୍ୟ ବିରୋଧରେ ଦୃଢ଼ ଭାବେ ଛିଡ଼ା ହୋଇଥିଲା । ପୂର୍ବତନ ରୋଡେସିଆ- ଯାହା ଏବେ ଜିମ୍ବାୱେ , ଗୁଏନା ବାସାଉର , ଆଙ୍ଗୋଲା ଏବଂ ନାମିବିୟା ଭାବେ ପରିଚିତ ସେଥିରେ ନେତୃତ୍ୱ ନେଇଥିଲୁ ଏବଂ ସାହସର ସହିତ ଛିଡ଼ା ହୋଇଥିଲୁ । ଗାନ୍ଧୀଜୀଙ୍କ ଶାନ୍ତିପୂର୍ଣ୍ଣ ବିରୋଧ ନେଲସନ ମାଣ୍ଡେଲା , ଦେଶମଣ୍ଡ ଟୁଟୁ , ଆଲବର୍ଟ ଲୁଥୁଲି , ଜୁଲିଅସ ନାଇରେରେ ଏବଂ କ୍ୱାମେ କ୍ରୁମାଙ୍କ ଭଳି ନେତାଙ୍କୁ ଅନୁପ୍ରାଣିତ କରିଥିଲା । ଭାରତ ଏବଂ ଆଫ୍ରିକାର ପ୍ରାଚୀନ ବୁଦ୍ଧିମତା ଏବଂ ଶାନ୍ତିପୂର୍ଣ୍ଣ ବିରୋଧର ସ୍ଥାୟୀ ଶକ୍ତିକୁ ନେଇ ଇତିହାସ ସାକ୍ଷୀ ରହିଛି । ଗାନ୍ଧୀଜୀଙ୍କ ମାର୍ଗରେ କେତେକ ଗୁରୁତ୍ୱପୂର୍ଣ୍ଣ ପରିବର୍ତ୍ତନ ଆସିପାରିଥିଲା । ଆଫ୍ରିକାର ସ୍ୱାଧୀନତା ଆନ୍ଦୋଳନ ପ୍ରତି ଭାରତର ନୈତିକ ସମର୍ଥନ ଅନେକ ସମୟରେ ଆପଣ ଦେଶର ବାଣିଜ୍ୟକୁ ପ୍ରଭାବିତ କରୁଥିଲା । କିନ୍ତୁ , ତାହା ଆଫ୍ରିକାର ସ୍ୱାଧୀନତା ସହ ଆଦୌ ତୁଳନୀୟ ନୁହେଁ ।


    ମହାମହିମଗଣ ,


    ଗତ 7 ଦଶନ୍ଧି ଧରି ଆମର ଅର୍ଥନୈତିକ ଏବଂ ଅନ୍ତର୍ଜାତୀୟ ଭାଗିଦାରୀ ଅର୍ଥନୈତିକ ଆବେଗ ତଥା ନୈତିକ ମୂଲ୍ୟବୋଧ ଏବଂ ଭାବପୂର୍ଣ୍ଣ ସମ୍ପର୍କ ଦ୍ୱାରା ପରିଚାଳିତ ହୋଇଆସିଛି । ଆମେ ଏକ ସ୍ୱଚ୍ଛ ଏବଂ ସମାନତାପୂର୍ଣ୍ଣ ବଜାର ଏବଂ ସମ୍ବଳ ପ୍ରତି ଗ୍ରହଣୀୟତାର ସନ୍ଧାନ କରୁଛୁ । ବିକାଶକୁ ଆମେ ବିଶ୍ୱବାଣିଜ୍ୟର ମୂଳଭିତ୍ତି କରିବା ଲାଗି ଆମେ ମିଳିତ ଭାବେ ସଂଘର୍ଷ କଲୁ । ଦକ୍ଷିଣ ରାଷ୍ଟ୍ରଗୁଡ଼ିକ ମଧ୍ୟରେ ଅର୍ଥନୈତିକ ଭାଗିଦାରୀକୁ ବହୁମୂଖୀ କରିବା ଲାଗି ଆମେ କାର୍ଯ୍ୟ କଲୁ । ଆମର ଡାକ୍ତର ଏବଂ ଶିକ୍ଷକମାନେ ଆଫ୍ରିକାକୁ ପେସାଦାର ସମ୍ଭବନା ସନ୍ଧାନ କରିବାକୁ ଗଲେ ନାହିଁ କିନ୍ତୁ ବନ୍ଧୁତା ଏବଂ ସ୍ୱାଧୀନ ରାଷ୍ଟ୍ର ଭାବେ ବିକାଶର ସହଭାଗୀ ଉଦ୍ଦେଶ୍ୟକୁ ପୂରଣ କରିବାକୁ ଯାଇଥିଲେ । ଯେପରି ରାଷ୍ଟ୍ରପତି ମୁସେଭେନୀ ଦିଲ୍ଲୀରେ ଅନୁଷ୍ଠିତ ତୃତୀୟ ଭାରତ ଆଫ୍ରିକା ଶିଖର ସମ୍ମିଳନୀ କଥା କହିଲେ ଏବଂ ମୁଁ ଉଦ୍ଧୃତ କରିବାକୁ ଚାହୁଁଛି- “ ଆମେ ସାମ୍ରାଜ୍ୟବାଦୀ ଶକ୍ତି ବିରୋଧରେ ଲଢ଼ିଥିଲୁ । ଚାଲନ୍ତୁ ଆଜି ଆପୋସ ସମୃଦ୍ଧି ପାଇଁ ଲଢ଼ିବା । ”


    ମହାମହିମ ଗଣ ,


    ଆଜି ଭାରତ ଏବଂ ଅଫ୍ରିକା ଭବିଷ୍ୟତର ଏକ ମହାନ ପ୍ରତିଶ୍ରୁତିର ଦ୍ୱାରଦେଶରେ ଛିଡ଼ା ହୋଇଛନ୍ତି - ଏକ ଆତ୍ମବିଶ୍ୱାସପୂର୍ଣ୍ଣ , ନିରାପଦ , ଯୁବସୁଲଭ , ନବସର୍ଜନାକାରୀ ଏବଂ ଉତ୍ସାହୀ ଲୋକମାନଙ୍କ ସହିତ । ଆଫ୍ରିକାର ପ୍ରଗତିରେ ଉଗାଣ୍ଡା ଏକ ଉଦାହରଣ । ଏହା ଲିଙ୍ଗଗତ ସମାନତା , ବର୍ଦ୍ଧିତ ଶିକ୍ଷା ଏବଂ ସ୍ୱାସ୍ଥ୍ୟ ମାନକ , ଏବଂ ସମ୍ପ୍ରସାରିତ ଭିତ୍ତିଭୂମି ଓ ଯୋଗାଯୋଗ କ୍ଷେତ୍ରରେ ଉଦାହରଣ ସୃଷ୍ଟି କରିଛି । ଏହା ବର୍ଦ୍ଧିତ ବାଣିଜ୍ୟ ଏବଂ ନିବେଶର ଅଂଚଳ । ଆମେ ଉଦ୍ଭାବନର ଏକ ଗତି ଦେଖିପାରୁଛୁ । ଆଫ୍ରିକାର ପ୍ରତ୍ୟେକ ଖୁସିରେ ଭାରତ ଆନନ୍ଦିତ ହୋଇଥାଏ କାରଣ ଆମ ବନ୍ଧୁତାର ଏକ ନିବିଡ଼ ବନ୍ଧନ ରହିଛି ।


    ମହାମହିମଗଣ ,


    ଭାରତ ଆଫ୍ରିକାର ସହଭାଗୀ ହୋଇ ଗର୍ବିତ । ଏବଂ ଉଗାଣ୍ଡା ଏହି ମହାଦେଶରେ ଆମ ପ୍ରତିବଦ୍ଧତାର କେନ୍ଦ୍ରରେ ରହିଛି । ଗତକାଲି ଆମେ ଉଗାଣ୍ଡା ପାଇଁ ଦୁଇଟି କ୍ରେଡିଟ ଲାଇନ ଘୋଷଣା କଲୁ । ପ୍ରଥମେ , ବିଦ୍ୟୁତ ଲାଇନ ପାଇଁ 141 ନିୟୁତ ଆମେରିକୀୟ ଡଲାର ଏବଂ ଦ୍ୱିତୀୟରେ କୃଷି ଏବଂ ଦୁଗ୍ଧ ଉତ୍ପାଦନ ପାଇଁ 64 ନିୟୁତ ଆମେରିକୀୟ ଡଲାର । ଅତୀତ ଭଳି ଆମେ ଉଗାଣ୍ଡା ଲୋକମାନଙ୍କ ଆଶା ଆକାଂକ୍ଷା- କୃଷି ଏବଂ ସ୍ୱାସ୍ଥ୍ୟସେବା , ଶିକ୍ଷା ଏବଂ ତାଲିମ , ଭିତ୍ତିଭୂମି ଏବଂ ଶକ୍ତି , ସରକାରରେ ଦକ୍ଷତା ନିର୍ମାଣ ଏବଂ ପ୍ରତିରକ୍ଷାରେ ତାଲିମ କ୍ଷେତ୍ରରେ ସହଯୋଗ ଜାରି ରଖିବୁ । ଅନ୍ତର୍ଜାତୀୟ ସୌର ମେଣ୍ଟରେ ଯୋଗ ଦେବା ଲାଗି ନିଷ୍ପତ୍ତି ନେଇଥିବାରୁ ମୁଁ ରାଷ୍ଟ୍ରପତି ମୁସେଭେନୀ ଏବଂ ଏହି ସଦନକୁ ପ୍ରଶଂସା କରୁଛି ।


    ମହାମହିମଗଣ ,


    ଉଗାଣ୍ଡା ଭଳି , ଆମେ ଆଫ୍ରିକାର ବ୍ୟାପକ କ୍ଷେତ୍ରରେ ଆମର ସହଭାଗୀତା ଏବଂ ସମ୍ପର୍କକୁ ପ୍ରସାରିତ କରିଛୁ । ଗତ ଚାରି ବର୍ଷ ମଧ୍ୟରେ , ଆମର ରାଷ୍ଟ୍ରପତି , ଉପରାଷ୍ଟ୍ରପତି ଏବଂ ମୁଁ ମୋଟାମୋଟି ଆଫ୍ରିକାର 25ରୁ ଊର୍ଦ୍ଧ୍ଵ ରାଷ୍ଟ୍ର ଗସ୍ତ କରିସାରିଛୁ । ଆମର ମନ୍ତ୍ରୀମାନେ ସମସ୍ତ ଆଫ୍ରିକୀୟ ରାଷ୍ଟ୍ର ଗସ୍ତ କରିସାରିଛନ୍ତି । ଅକ୍ଟୋବର 2015ରେ ତୃତୀୟ ଆଫ୍ରିକା-ଭାରତ ଶିଖର ସମ୍ମିଳନୀରେ 54ଟି ରାଷ୍ଟ୍ର ଏବଂ ରାଷ୍ଟ୍ର ଏବଂ ସରକାରୀ ସ୍ତରରେ 40 ଜଣ ମୁଖ୍ୟଙ୍କୁ ଆତିଥ୍ୟ ପ୍ରଦାନ କରି ଆମେ ଗର୍ବିତ । ଅନ୍ତର୍ଜାତୀୟ ସୌର ମେଂଟର ଉଦଘାଟନୀ ସମ୍ମିଳନୀରେ ବହୁ ଆଫ୍ରିକୀୟ ନେତୃବୃନ୍ଦଙ୍କୁ ଆତିଥ୍ୟ ପ୍ରଦାନ କରିବାର ସୁଯୋଗ ଆମକୁ ମିଳିଛି । ଏ ସବୁକୁ ଛାଡ଼ି ଦେଲେ ଆଫ୍ରିକାର 32 ଜଣ ରାଷ୍ଟ୍ର ଏବଂ ସରକାରୀ ମୁଖ୍ୟ ଗତ ଚାରି ବର୍ଷ ମଧ୍ୟରେ ଭାରତ ଗସ୍ତ କରିଛନ୍ତି । ଭାରତରେ ପ୍ରଥମ ଆଫ୍ରିକୀୟ ଉନ୍ନୟନ ବ୍ୟାଙ୍କର ବୈଠକ ଗତବର୍ଷ ଆୟୋଜନ କରି ମୋ ରାଜ୍ୟ ଗୁଜରାଟ ଗର୍ବିତ । ଏବଂ ଆମେ ମଧ୍ୟ 18ଟି ନୂଆ ଦୂତାବାସ ଆଫ୍ରିକାରେ ଖୋଲୁଛୁ ।


    ମହାମହିମଗଣ ,


    40ରୁ ଊର୍ଦ୍ଧ୍ଵ ଆଫ୍ରିକୀୟ ଦେଶରେ 11 ବିଲିୟନ ଆମେରିକୀୟ ଡଲାରର 180ଟି ଲାଇନ ଅଫ କ୍ରେଡିଟ କାର୍ଯ୍ୟକାରୀ କରିବା ଆମ ଭାଗିଦାରୀ ମଧ୍ୟରେ ରହିଛି । ବିଗତ ଭାରତ-ଆଫ୍ରିକା ଶିଖର ସମ୍ମିଳନୀରେ , ଆମେ 10 ବିଲିୟନ ଆମେରିକୀୟ ଡଲାର ଲାଇନ ଅଫ କ୍ରେଡିଟ ଏବଂ 600 ନିୟୁତ ଡଲାରର ସହାୟତା ଅନୁଦାନ ଦେବା ପାଇଁ ପ୍ରତିଶ୍ରୁତି ଦେଇଥିଲୁ । ପ୍ରତିବର୍ଷ 8 ହଜାର ଆଫ୍ରିକୀୟ ଯୁବକଯୁବତୀ ବିଭିନ୍ନ କାର୍ଯ୍ୟକ୍ରମରେ ତାଲିମ ନେଉଛନ୍ତି । ସବୁ ସମୟ ଭଳି , ଆମର ପ୍ରୟାସ ଆମର ପ୍ରାଥମିକତା ଦ୍ୱାରା ପରିଚାଳିତ । ଆଫ୍ରିକା ସହିତ ଆମର ବାଣିଜ୍ୟ ବର୍ତ୍ତମାନ 62 ବିଲିୟନ ଆମେରିକୀୟ ଡଲାରକୁ ଟପିଛି । ଏହା ଗତବର୍ଷ ଅପେକ୍ଷା 21 ପ୍ରତିଶତ ଅଧିକ । ଭାରତକୁ ଆଫ୍ରିକାର ରପ୍ତାନ ବୃଦ୍ଧି ପାଉଛି । ଏବଂ ଆମର ଅର୍ଥନୈତିକ ସମ୍ପର୍କ ବର୍ତ୍ତମାନ ଡିଜିଟାଲ ଅର୍ଥବ୍ୟବସ୍ଥାରେ ନୂଆ ଉଦ୍ଭାବନର ନୂଆ ଭାଗିଦାରୀ ଦ୍ୱାରା ପରିଚାଳିତ । ସମଗ୍ର ଆଫ୍ରିକା ମହାଦେଶରେ ଇ-ନେଟୱାର୍କ ଯୋଗାଯୋଗ ଏବେ 48ଟି ଆଫ୍ରିକୀୟ ଦେଶକୁ ଭାରତ ସହିତ ଏବଂ ପରସ୍ପର ସହ ଯୋଡ଼ିଛି । ଆଫ୍ରିକାରେ ଡିଜିଟାଲ ନବୀକରଣ ପାଇଁ ଏହା ମେରୁଦଣ୍ଡ ସାଜିପାରେ । କେତେକ ଉପକୂଳବର୍ତ୍ତୀ ରାଷ୍ଟ୍ର ସହ , ଆମର ଭାଗିଦାରୀ ବର୍ତ୍ତମାନ ପରିବର୍ଦ୍ଧିତ ଭାବେ ନୀଳ ଅର୍ଥବ୍ୟବସ୍ଥାକୁ ନିରନ୍ତର ଢଙ୍ଗରେ ଉପଯୋଗ କରିବା ଲାଗି ପ୍ରୟାସ କରୁଛି । ଏବଂ ଭାରତୀୟ ଔଷଧ ସେହିସବୁ ରୋଗର ଉପଶମ କରିବାରେ ସଫଳ ହୋଇଛି ଯାହା ଦିନେ ଆଫ୍ରିକାର ଭବିଷ୍ୟତ ପ୍ରତି ବିପଦ ରହିଥିଲା । ସେମାନେ ମଧ୍ୟ ଅନେକଙ୍କ ପାଇଁ ସ୍ୱାସ୍ଥ୍ୟସେବା ସୁଲଭ ଏବଂ ଗ୍ରହଣୀୟ କରିବାରେ ଲାଗିଛନ୍ତି ।


    ମହାମହିମଗଣ ,


    ଆମେ ସମୃଦ୍ଧି ପାଇଁ ମିଳିତ ଭାବେ ଛିଡ଼ା ହୋଇଥିବାରୁ ଆମେ ଶାନ୍ତି ପାଇଁ ମଧ୍ୟ ମିଳିତ ଭାବେ ଛିଡ଼ା ହୋଇଛି । ନୀଳ ହେଲମେଟରେ ଭାରତୀୟ ସେନାବାହିନୀ ସେବା ଯୋଗାଇ ଦେଇଥିବାରୁ ଆଫ୍ରିକାର ଶିଶୁମାନେ ସେମାନଙ୍କ ଶାନ୍ତିର ଭବିଷ୍ୟତକୁ ଦେଖିପାରୁଛନ୍ତି । 1960ରେ କଙ୍ଗୋକୁ ଆମର ପ୍ରଥମ ଅଭିଯାନ ପରଠାରୁ ଆଫ୍ରିକାରେ ଡଜନରୁ ଊର୍ଦ୍ଧ୍ଵ ଶାନ୍ତିରକ୍ଷା ଅଭିଯାନରେ ଭାରତୀୟ ଶାନ୍ତିସେନାର କାର୍ଯ୍ୟକୁ ନେଇ ଆମେ ଗର୍ବିତ । ବିଶ୍ୱର ସମସ୍ତ ମିଳିତ ଜାତିସଂଘ ଶାନ୍ତି ଅଭିଯାନରେ 163 ଜଣ ଭାରତୀୟ ସୈନ୍ୟବାହିନୀ ମହାନ ବଳିଦାନ ଦେଇଛନ୍ତି । ଏହା କୌଣସି ଦେଶ ପାଇଁ ସବୁଠୁ ଅଧିକ ସଂଖ୍ୟା । ଏମାନଙ୍କ ମଧ୍ୟରୁ ପାଖାପାଖି 70 ପ୍ରତିଶତ କେବଳ ଆଫ୍ରିକାରେ ପ୍ରାଣବଳୀ ଦେଇଛନ୍ତି । ଆଜି 6 ହଜାରରୁ ଊର୍ଦ୍ଧ୍ଵ ଭାରତୀୟ ଆଫ୍ରିକାର 5ଟି ଶାନ୍ତିରକ୍ଷାକାରୀ ଅଭିଯାନରେ ନିୟୋଜିତ ରହିଛନ୍ତି । ଲାଇବେରିଆରେ ମିଳିତ ଜାତିସଂଘର ପ୍ରଥମ କେବଳ ମହିଳା ପୋଲିସ ୟୁନିଟ ଭାବେ ଭାରତୀୟ ମହିଳାମାନେ ଏକ ମାଇଲଖୁଣ୍ଟ ସ୍ଥାପନ କରିଛନ୍ତି । ଆମର ପ୍ରତିରକ୍ଷା ଏବଂ ନିରପତ୍ତା ସହଯୋଗ ଆଫ୍ରିକୀୟ ଦେଶ ସହିତ ବୃଦ୍ଧି ପାଇବାରେ ଲାଗିଛି । ଆମେ ଆତଙ୍କବାଦ ଏବଂ ଜଳଦସ୍ୟୁ ନିରୋଧୀ କାର୍ଯ୍ୟକଳାପ ଏବଂ ସମୁଦ୍ରପଥକୁ ନିରାପଦ ରଖିବା ଦିଗରେ କାର୍ଯ୍ୟ କରୁଛୁ ।


    ମହାମହିମଗଣ ,


    ଆଫ୍ରିକା ସହିତ ଭାରତର ସମ୍ପର୍କ 10ଟି ନୀତି ଆଧାରରେ ଜାରି ରହିବ ।


    ପ୍ରଥମତଃ , ଆଫ୍ରିକା ପାଇଁ ଶୀର୍ଷ ପ୍ରାଥମିକତା ହୋଇ ରହିବ । ଆଫ୍ରିକା ସହିତ ଆମ ସମ୍ପର୍କକୁ ଆମେ ଗଭୀର ଏବଂ ସୁଦୃଢ଼ କରିଚାଲିବୁ । ଯାହା ଆମେ ଦେଖାଇସାରିଛୁ , ଏହା ନିୟମିତ ଏବଂ ନିରନ୍ତର ଭାବେ ଜାରି ରହିବ ।


    ଦ୍ୱିତୀୟତଃ , ଆପଣ ବିକାଶ ଭାଗିଦାରୀ ଆମର ପ୍ରାଥମିକତା ଦ୍ୱାରା ପରିଚାଳିତ ହେବ । ଏହା ଏପରି ସର୍ତ୍ତ ଉପରେ ଆଧାରିତ ହେବ ଯାହା ଆପଣଙ୍କୁ ସୁହାଇବ , ଯାହା ଆପଣଙ୍କ ସମ୍ଭାବନାକୁ ମୁକ୍ତ କରିବ ଏବଂ ଆପଣଙ୍କ ଭବିଷ୍ୟତକୁ ସୀମିତ କରିବ ନାହିଁ । ଆମେ ଆଫ୍ରିକୀୟ ପ୍ରତିଭା ଏବଂ ଦକ୍ଷତା ଉପରେ ନିର୍ଭର କରିବୁ । ଆମେ ଅଧିକରୁ ଅଧିକ ସ୍ଥାନୀୟ ସାମର୍ଥ ନିର୍ମାଣ କରିବୁ ଏବଂ ଯଥାସମ୍ଭବ ସ୍ଥାନୀୟ ସୁଯୋଗ ସୃଷ୍ଟି କରିବୁ ।


    ତୃତୀୟତଃ , ଆମେ ଆମ ବଜାରକୁ ମୁକ୍ତ ଏବଂ ସହଜ କରିବୁ ତଥା ଭାରତ ସହ ବାଣିଜ୍ୟକୁ ଆହୁରି ଆକର୍ଷଣୀୟ କରିବୁ । ଆଫ୍ରିକାରେ ନିବେଶ ଲାଗି ଆମେ ଆପ ଶିଳ୍ପଜଗତକୁ ସହାୟତା କରିବୁ ।


    ଚତୁର୍ଥତଃ , ଆଫ୍ରିକାର ବିକାଶ ଲାଗି ଆମେ ଡିଜିଟାଲ ବିପ୍ଳବ , ଜନସେବା ଯୋଗାଣରେ ଉନ୍ନତି , ଶିକ୍ଷା ଏବଂ ସ୍ୱାସ୍ଥ୍ୟରେ ଉନ୍ନତି , ଡିଜିଟାଲ ସାକ୍ଷରତା , ଆର୍ଥିକ ଅନ୍ତର୍ଭୂକ୍ତିକରଣ ଏବଂ ବଞ୍ଚିତ ବର୍ଗଙ୍କୁ ମୁଖ୍ୟଧାରାକୁ ଆଣିବା କ୍ଷେତ୍ରରେ ଭାରତୀୟ ଅଭିଜ୍ଞତାକୁ ଉପଯୋଗ କରିବୁ ।


    ଏହା କେବଳ ମିଳିତ ଜାତିସଂଘର ନିରନ୍ତର ବିକାଶ ଲକ୍ଷ୍ୟ ହାସଲ ଦିଗରେ ଆମ ଭାଗିଦାରୀ ପାଇଁ ହେବ ନାହିଁ , ବରଂ ଡିଜିଟାଲ ଯୁଗରେ ଆଫ୍ରିକୀୟ ଯୁବକମାନଙ୍କୁ ଉପଯୁକ୍ତ ସ୍ଥାନ ଦେବା ଲାଗି ଆମର ପ୍ରୟାସ ହେବ ।


    ପଞ୍ଚ ମରେ , ଆଫ୍ରିକାରେ ବିଶ୍ୱର 60 ପ୍ରତିଶତ କୃଷି ଉପଯୋଗୀ ଭୂମି ରହିଛି , କିନ୍ତୁ ବିଶ୍ୱ ଉତ୍ପାଦନର ମାତ୍ର 10 ପ୍ରତିଶତ ଏଠାରେ ଉତ୍ପାଦିତ ହୋଇପାରୁଛି । ଆମେ ଆପଣମାନଙ୍କ ସହିତ ଆଫ୍ରିକାର କୃଷି କଲ୍ୟାଣ ପାଇଁ କାର୍ଯ୍ୟ କରିବୁ ।


    ଷଷ୍ଠରେ ଆମର ଭାଗିଦାରୀ ଜଳବାୟୁ ପରିବର୍ତ୍ତନ ଆହ୍ୱାନର ମୁକାବିଲା କରିବ । ଅନ୍ତର୍ଜାତୀୟ ଜଳବାୟୁ ବ୍ୟବସ୍ଥା ସୁନିଶ୍ଚିତ କରିବା , ଜୈବ ବିବିଧତାର ସଂରକ୍ଷର ଏବଂ ସ୍ୱଚ୍ଛ ତଥା ଦକ୍ଷ ଶକ୍ତି ଉତ୍ସ ଗ୍ରହଣକୁ ସୁନିଶ୍ଚିତ କରିବା ଲାଗି ଆମେ ଆଫ୍ରିକା ସହିତ କାର୍ଯ୍ୟ କରିବୁ ।


    ସପ୍ତମରେ , ଆତଙ୍କବାଦ ଓ ଉଗ୍ରବାଦର ମୁକାବିଲା , ଆମର ସାଇବର କ୍ଷେତ୍ରକୁ ନିରାପଦ ଏବଂ ସୁରକ୍ଷିତ ରଖିବା ଏବଂ ଶାନ୍ତି ରକ୍ଷା ଓ ଅଗ୍ରଗତି କ୍ଷେତ୍ରରେ ମିଳିତ ଜାତିସଂଘକୁ ସହାୟତା କରିବା କ୍ଷେତ୍ରରେ ଆମର ସହଯୋଗ ଏବଂ ଆପୋସ ସାମର୍ଥ୍ୟକୁ ଆମେ ସୁଦୃଢ଼ କରିବୁ ।


    ଅଷ୍ଟମରେ , ସବୁ ରାଷ୍ଟ୍ରଗୁଡ଼ିକର ଲାଭ ପାଇଁ ସମୁଦ୍ରକୁ ଖୋଲା ଏବଂ ମୁକ୍ତ ରଖିବା ଲାଗି ଆମେ ଆଫ୍ରିକୀୟ ରାଷ୍ଟ୍ରଗୁଡ଼ିକ ସହିତ କାର୍ଯ୍ୟ କରିବୁ । ଆଫ୍ରିକାର ପୂର୍ବ ଉପକୂଳ ଏବଂ ପୂର୍ବ ଭାରତ ମହାସାଗରରେ ଆମେ ପ୍ରତିଦ୍ୱନ୍ଦ୍ୱିତା ନୁହେଁ ସହଯୋଗ ଚାହୁଁ । ସେଥିପାଇଁ ଭାରତ ମହାସାଗରର ନିରାପତ୍ତା କ୍ଷେତ୍ରରେ ଭାରତର ଆଭିମୁଖ୍ୟ ସହଯୋଗୀ ଏବଂ ସମ୍ମିଳିତ ଯାହା ଏହି କ୍ଷେତ୍ରରେ ସମସ୍ତଙ୍କର ନିରାପତ୍ତା ଏବଂ ଅଭିବୃଦ୍ଧିର ମୂଳଦୂଆ ଉପରେ ଆଧାରିତ ।


    ନବମରେ , ଏହା ମୋ ପାଇଁ ବିଶେଷ ଭାବେ ଗୁରୁତ୍ୱପୂର୍ଣ୍ଣ: ଆଫ୍ରିକା ସହିତ ବିଶ୍ୱର ସମ୍ପର୍କ ବୃଦ୍ଧି ପାଉଥିବାରୁ , ଆମେ ସମସ୍ତେ ମିଳିତ ଭାବେ ଏଥିପାଇଁ କାର୍ଯ୍ୟ କରିବା ଉଚିତ ଯେପରି ଆଫ୍ରିକା ପୁଣିଥରେ ଶତ୍ରୁତାର ମହତ୍ୱାକାଂକ୍ଷା ମଞ୍ଚରେ ପରିଣତ ହୋଇନଯାଉ , ବରଂ ଏହା ଆଫ୍ରିକାର ଯୁବକମାନଙ୍କ ଆଶା ଆକାଂକ୍ଷାର ଲାଳନପାଳନର ସ୍ଥାନରେ ପରିଣତ ହେଉ ।


    ଦଶମରେ , ଭାରତ ଏବଂ ଆଫ୍ରିକା ସାମ୍ରାଜ୍ୟବାଦ ବିରୋଧରେ ଲଢ଼େଇ କରିଥିବାରୁ , ଆମେ ମିଳିତ ଭାବେ ଏକ ଉପଯୁକ୍ତ , ପ୍ରତିନିଧିସ୍ତରୀୟ ଏବଂ ଗଣତାନ୍ତ୍ରିକ ବିଶ୍ୱ ବ୍ୟବସ୍ଥା ଦିଗରେ କାର୍ଯ୍ୟ କରିବୁ । ଏଥିରେ ଭାରତ ଏବଂ ଆଫ୍ରିକାରେ ରହୁଥିବା ମାନବ ଜଗତ ଏକ ତୃତୀୟାଂଶ ଲୋକମାନଙ୍କର ସ୍ୱର ଏବଂ ଭୂମିକା ରହିଥିବ । ଆଫ୍ରିକାକୁ ସମାନ ସ୍ଥାନ ନଦେବା ପର୍ଯ୍ୟନ୍ତ ବିଶ୍ୱସ୍ତରୀୟ ସଂଗଠନରେ ସଂସ୍କାର ପାଇଁ ଭାରତର ପ୍ରୟାସ ଅଧୁରା ରହିଯିବ । ଏହା ଆମ ବୈଦେଶିକ ନୀତିର ଏକ ଗୁରୁତ୍ୱପୂର୍ଣ୍ଣ ଉଦ୍ଦେଶ୍ୟ ।


    ମହାମହିମଗଣ ,


    ବର୍ତ୍ତମାନର ସମୟ ଯଦି ସ୍ୱାଧୀନତା ଏବଂ ସମାନତା ପାଇଁ ମିଳିତ ଭାବେ ଉତଥାନ କରୁଥିବା ରାଷ୍ଟ୍ରଗୁଡ଼ିକର ଶତାବ୍ଦୀ ହେବ , ଯଦି ଏହା ଏପରି ଏକ ସମୟ ହେବ ଯେଉଁଠି ସମ୍ଭାବନାର ଆଲୋକ ସମ୍ପୂର୍ଣ୍ଣ ମାନବ ସମାଜକୁ ଆଲୋକିତ କରିବ , ଯଦି ଏହା ଏପରି ଏକ ସମୟ ହେବ ଯେଉଁଠି ଆମ ପୃଥିବୀର ଅଧିକ ଆଶାବାଦୀ ଭବିଷ୍ୟତ ହେବ , ତା ’ ହେଲେ ଏହି ଚମତ୍କାର ମହାଦେଶ ଆଫ୍ରିକାକୁ ଅବଶିଷ୍ଟ ବିଶ୍ୱ ସହିତ ପାଦ ସହ ପାଦ ମିଳାଇ ଚାଲିବାକୁ ହେବ । ଭାରତ ଆପଣମାନଙ୍କ ପାଇଁ ଏବଂ ଆପଣମାନଙ୍କ ଲାଗି କାର୍ଯ୍ୟ କରିବ । ଆମର ଭାଗିଦାରୀ ଆଫ୍ରିକାରେ ସଶକ୍ତିକରଣର ସରଞ୍ଜାମ ନିର୍ମାଣ କରିବ । ପାରଦର୍ଶିତା , ଏବଂ ସମାନତାର ନୀତି ଉପରେ ସମ୍ମାନର ସହ ଆପଣଙ୍କ ପ୍ରୟାସରେ ଆମେ ବନ୍ଧୁ ଭାବେ ଆପଣମାନଙ୍କ ସହିତ ଛିଡ଼ା ହେବୁ । ଆମେ ଆପଣଙ୍କ ପାଇଁ କହିବୁ ଏବଂ ଆପଣଙ୍କ ସହିତ ରହିବୁ । ଭାରତର ଦୁଇ ତୃତୀୟାଂଶ ଏବଂ ଆଫ୍ରିକାର ତୃତୀୟାଂଶଙ୍କ ବୟସ 35 ବର୍ଷରୁ କମ । ଏବଂ ଯଦି ଭବିଷ୍ୟତ ଯୁବକମାନଙ୍କ ପାଇଁ , ତା ’ ହେଲେ ଏହି ଶତାବ୍ଦୀ ଆମର , ଆମେ ଏହାକୁ ରୂପ ଦେଇପାରିବା ଏବଂ ନିର୍ମାଣ କରିପାରିବା । ଏବଂ ଚାଲନ୍ତୁ ଆମେ ଉଗାଣ୍ଡାର ଉକ୍ତି - “ ଆନାୟେଜିତାହିଦିହୁଫାଇଦି ” ଦ୍ୱାରା ପରିଚାଳିତ ହେବା- ଯାହାର ଅର୍ଥ ହେଉଛି ଅତିରିକ୍ତ ପ୍ରୟାସ କରୁଥିବା ବ୍ୟକ୍ତି ଲାଭବାନ ହେବ । ଭାରତ ଆଫ୍ରିକା ପାଇଁ ସେହି ଅତିରିକ୍ତ ପ୍ରୟାସ କରିଛି । ଏବଂ ସବୁବେଳେ ଏହା ଜାରି ରଖିବ । ଆଫ୍ରିକାର ଲାଭ ପାଇଁ ।


    ଆପଣମାନଙ୍କୁ ଧନ୍ୟବାଦ , ବହୁତ ବହୁତ ଧନ୍ୟବାଦ


    ଆସାନ୍ତେ ସାନା


    **********

    
    
    (Release ID: 1540323) Visitor Counter : 1