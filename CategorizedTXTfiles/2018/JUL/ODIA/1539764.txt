      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଭାରତ ସହାୟତାରେ ସମଗ୍ର ଶ୍ରୀଲଙ୍କାରେ ସମ୍ପ୍ରସାରିତ ଜରୁରୀ ଆମ୍ବୁଲାନ୍ସ ସେବାର ଶୁଭାରମ୍ଭ ଅବସରରେ ପ୍ରତ୍ୟକ୍ଷ ଭିଡିଓ ଲିଙ୍କ ମାଧ୍ୟମରେ ପ୍ରଧାନମନ୍ତ୍ରୀଙ୍କ ବକ୍ତବ୍ୟ
      Posted On: 21 JUL 2018 7:37PM by PIB Bhubaneshwar


    ଭାରତ ସହାୟତାରେ ସମଗ୍ର ଶ୍ରୀଲଙ୍କାରେ ଜରୁରୀ ଆମ୍ବୁଲାନ୍ସ ସେବାର ସଂପ୍ରସାରଣ ଅବସରରେ ଲାଇଭ ଭିଡିଓ ଲିଙ୍କ ମାଧ୍ୟମରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ବକ୍ତବ୍ୟ ପ୍ରଦାନ କରିଛନ୍ତି ।


    ଶ୍ରୀଲଙ୍କାର ପ୍ରଧାନମନ୍ତ୍ରୀ ମାନ୍ୟବର ରାନିଲ ୱିକ୍ରମସିଙ୍ଘେ ଜାଫନାଠାରେ ଅନୁଷ୍ଠିତ ଏହି କାର୍ଯ୍ୟକ୍ରମରେ ଯୋଗ ଦେଇଥିଲେ ।


    ପ୍ରଧାନମନ୍ତ୍ରୀଙ୍କ ବକ୍ତବ୍ୟ ନିମ୍ନରେ ପ୍ରଦାନ କରାଗଲା:


    ମୋର ବନ୍ଧୁ ଓ ଶ୍ରୀଲଙ୍କାର ମାନ୍ୟବର ପ୍ରଧାନମନ୍ତ୍ରୀ ମହାଭାଗ ଶ୍ରୀ ରାନିଲ ୱିକ୍ରମସିଙ୍ଘେ ,


    ପ୍ରଫେସର ମୈତ୍ରୀ ୱିକ୍ରମସିଙ୍ଘେ


    ଶ୍ରୀଲଙ୍କାର ମାନ୍ୟବର ମନ୍ତ୍ରୀଗଣ ,


    ଶ୍ରୀଲଙ୍କାରେ ଅବସ୍ଥିତ ଭାରତୀୟ ହାଇକମିଶନର ,


    ଉତ୍ତର ପ୍ରାନ୍ତର ମାନ୍ୟବର ମୁଖ୍ୟମନ୍ତ୍ରୀ ,


    ଶ୍ରୀଲଙ୍କା ସଂସଦର ମାନ୍ୟବର ସଦସ୍ୟ ,


    ସମ୍ମାନୀୟ ଧର୍ମଗୁରୁମାନେ ,


    ବିଶେଷ ଅତିଥି ବୃନ୍ଦ ,


    ଏବଂ ବନ୍ଧୁଗଣ ,


    ନମସ୍କାର


    ଆୟୁବୋୱାନ


    ୱାଣକ୍କମ


    ଲାଇଭ ଭିଡିଓ ଲିଙ୍କ ମାଧ୍ୟମରେ ଆଜି ଜାଫନାରେ ଆପଣମାନଙ୍କ ସହ କଥା ହେଉଥିବାରୁ ମୁଁ ଖୁବ ଖୁସି ।


    ମୁଁ ଆହୁରି ମଧ୍ୟ ଅଧିକ ଖୁସି ଯେ ଏହି ଅବସରରେ ଜାତୀୟ ଜରୁରୀ ଆମ୍ବୁଲାନ୍ସ ସେବା ଶ୍ରୀଲଙ୍କାର ସବୁ ଜାଗାକୁ ଓ ଅଞ୍ଚଳକୁ ସମ୍ପ୍ରସାରିତ ହେଉଛି ।


    ଏହି କାର୍ଯ୍ୟକ୍ରମ ଭାରତ ଓ ଶ୍ରୀଲଙ୍କା ମଧ୍ୟରେ ଭାଗିଦାରୀତା ବିକାଶର ଅନ୍ୟ ଏକ ବୃହତ୍ ସଫଳତାକୁ ଚିହ୍ନିତ କରେ ।


    ଶ୍ରୀଲଙ୍କାରେ ଏହିପରି ଏକ ପ୍ରକ୍ରିୟାର ପ୍ରତିଷ୍ଠା ପାଇଁ 2015ରେ ମୋର ଶ୍ରୀଲଙ୍କା ଗସ୍ତ ସମୟରେ ମୋର ବନ୍ଧୁ ପ୍ରଧାନମନ୍ତ୍ରୀ ୱିକ୍ରମସିଙ୍ଘେ ମୋ ସହିତ କଥା ହୋଇଥିଲେ ।


    ମୁଁ ଖୁବ ଖୁସି ଯେ 2016 ଜୁଲାଇରେ ଏହି ସେବାର ପ୍ରଥମ ଦଫା କାର୍ଯ୍ୟ ପଶ୍ଚିମ ଏବଂ ଦକ୍ଷିଣ ପ୍ରାନ୍ତରେ ଆରମ୍ଭ ହୋଇଥିଲା ।


    ଗତବର୍ଷ ଶ୍ରୀଲଙ୍କା ଗସ୍ତ ସମୟରେ ମୁଁ ଶ୍ରୀଲଙ୍କାର ବନ୍ଧୁବତ୍ସଳ ଜନସାଧାରଣଙ୍କୁ କଥା ଦେଇଥିଲି ଯେ ଶ୍ରୀଲଙ୍କା ବ୍ୟାପୀ ପ୍ରି-ହସପିଟାଲ ଜରୁରୀ ଆମ୍ବୁଲାନ୍ସ ସେବା ପ୍ରସାରିତ କରିବା ପାଇଁ ଭାରତ କାର୍ଯ୍ୟ କରିବ ।


    ମୁଁ ଖୁସି ଯେ ଭାରତ ଯଥା ସମୟରେ ଏହାର ପ୍ରତିଜ୍ଞା ପୂରଣ କରିଛି ଏବଂ ଆମେ ଏହି ସେବାର ଦ୍ୱିତୀୟ ଦଫା କାର୍ଯ୍ୟକ୍ରମ ଆରମ୍ଭ କରିଛୁ ।


    ମୁଁ ମଧ୍ୟ ଖୁସି ଯେ ପ୍ରସାର କାର୍ଯ୍ୟର ଏହି ଦଫା ଉତ୍ତର ପ୍ରାନ୍ତରୁ ଆରମ୍ଭ ହେଉଛି ।


    ଅତୀତର ଲୁହକୁ ପୋଛି ଏକ ଉଜ୍ଜ୍ୱଳ ଭବିଷ୍ୟତର ପ୍ରାରମ୍ଭ ପାଇଁ ଆପଣମାନଙ୍କ ସହ ମିଶି କାର୍ଯ୍ୟ କରିବାକୁ ନେଇ ଭାରତ ଖୁବ ଖୁସି ।


    ମୁଁ ବୁଝୁଛି ଯେ ଏହି ସେବା ସହିତ ଜଡିତ ଜନସାଧାରଣ ଭାରତରେ ପ୍ରଶିକ୍ଷିତ ହୋଇଛନ୍ତି । ଆବଶ୍ୟକ ଦକ୍ଷତା ଏବଂ ଆଂଚଳିକ ନିଯୁକ୍ତିକୁ ମଧ୍ୟ ଏହାଫଳରେ ପ୍ରୋତ୍ସାହନ ମିଳିବ ।


    ବନ୍ଧୁଗଣ ,


    ଏହା କେବଳ ଏକ ଆକସ୍ମିକ ଘଟଣା ନୁହେଁ ଯେ ଏହି ପ୍ରଥମ ଉତ୍ତରଦାୟୀ ସେବା ପ୍ରତିଷ୍ଠା କରିବାରେ ଏବଂ ଏହାର ପ୍ରସାର କରିବାରେ ଶ୍ରୀଲଙ୍କାର ଭାଗିଦାର ହେବା ନେଇ ଭାରତ ସୌଭାଗ୍ୟ ହାସଲ କରିଛି ।


    ଭଲ ଓ ଖରାପ ସମୟରେ ଭାରତ ସବୁବେଳେ ଶ୍ରୀଲଙ୍କା ସହିତ ରହିଛି ଏବଂ ପ୍ରଥମ ରାଷ୍ଟ୍ର ଭାବେ ସବୁବେଳେ ରହିବ ମଧ୍ୟ ।


    ବିବିଧତାରେ ପୂର୍ଣ୍ଣ ଦୁଇଟି ଗଣତନ୍ତ୍ରର ନେତା ଭାବେ , ଉଭୟ ପ୍ରଧାନମନ୍ତ୍ରୀ ୱିକ୍ରମସିଙ୍ଘେ ଏବଂ ମୁଁ ଉଭୟ ସମାଜର ସମସ୍ତ ବର୍ଗଙ୍କ ନିକଟରେ ବିକାଶର ଲାଭାଂଶ ପହଂଚାଇବା ନେଇ ବିଶ୍ୱାସ କରୁ ।


    ଶ୍ରୀଲଙ୍କାର ସମସ୍ତ ନାଗରିକମାନଙ୍କର ଅଭିଳାଷ ପୁରଣ କରିବା ନେଇ ରାଷ୍ଟ୍ରପତି ମହାଭାଗ ସିରିସେନା ଏବଂ ପ୍ରଧାନମନ୍ତ୍ରୀ ୱିକ୍ରମସିଙ୍ଘେଙ୍କ ପ୍ରୟାସକୁ ମୁଁ ପ୍ରଶଂସା କରୁଛି ।


    ବନ୍ଧୁଗଣ ,


    ପ୍ରଧାନମନ୍ତ୍ରୀ ଭାବେ ଶ୍ରୀଲଙ୍କାକୁ ଦୁଇଟି ଗସ୍ତ ସମୟରେ ମୋର ଅତ୍ୟନ୍ତ ନିବିଡ ସ୍ମୃତି ରହିଛି । ମୋ ଉପରେ ଅଜାଡି ଦିଆଯାଇଥିବା ପ୍ରେମ ଓ ସ୍ନେହକୁ ନେଇ ମୁଁ ଅଭିଭୂତ ହୋଇପଡିଛି ।


    ପ୍ରଥମ ଭାରତୀୟ ପ୍ରଧାନମନ୍ତ୍ରୀ ଭାବେ ଜାଫନା ଗସ୍ତ କରିବା ମଧ୍ୟ ହେଉଛି ମୋର ସୌଭାଗ୍ୟ । ମୁଁ ମଧ୍ୟ ଗତ ବର୍ଷ ୟୁଏନ ଭେସାକ ଦିବସରେ ଅଂଶଗ୍ରହଣ କରିପାରିଲି । ଏସବୁଗୁଡ଼ିକ ହେଉଛି ଅଭୁଲା ଅନୁଭୂତି ।


    ବନ୍ଧୁଗଣ ,


    ପ୍ରତ୍ୟେକ ଦେଶର ସ୍ଥିତି ଏହାର ପଡୋଶୀମାନଙ୍କ ସହ ନିବିଡ ଭାବେ ସଂଯୁକ୍ତ ।


    ମୁଁ ଯେତେବେଳେ ଶ୍ରୀଲଙ୍କା ଆଡକୁ ଦେଖେ , ମୁଁ କେବଳ ଜଣେ ପଡୋଶୀଙ୍କୁ ଦେଖେ ନାହିଁ ମୁଁ ଦକ୍ଷିଣ ଏସିଆରେ ଏବଂ ଭାରତ ମହାସାଗର ପରିବାରରେ ଜଣେ ଅତ୍ୟନ୍ତ ସ୍ୱତନ୍ତ୍ର ଏବଂ ବିଶ୍ୱସ୍ତ ଭାଗିଦାରଙ୍କୁ ଦେଖେ ।


    ମୁଁ ବିଶ୍ୱାସ କରେ ଯେ ଭାଗିଦାରୀତାପୂର୍ଣ୍ଣ ବିକାଶ ଲାଗି ଆମର ଅନ୍ତର୍ଦୃଷ୍ଟିକୁ ବାସ୍ତବତାରେ ରୂପାନ୍ତରିତ କରିବା ନେଇ ଶ୍ରୀଲଙ୍କା ସହ ଆମର ବିକାଶ ସହଯୋଗ ଏକ ଗୁରୁତ୍ୱପୂର୍ଣ୍ଣ ମାଧ୍ୟମ ।


    ତିନି ବର୍ଷ ପୂର୍ବେ ମୋତେ ଯେତେବେଳେ ଶ୍ରୀଲଙ୍କାର ସଂସଦକୁ ଉଦବୋଧନ କରିବାର ସମ୍ମାନ ମିଳିଥିଲା , ମୁଁ ସେତେବେଳେ ଆମର ନିକଟତାକୁ ନିବିଡ ସମ୍ପର୍କରେ ପରିବର୍ତ୍ତିତ କରିବା ନେଇ ସମସ୍ତ ସାମ୍ଭାବ୍ୟ ପଦକ୍ଷେପ ଗ୍ରହଣ କରିବା ସମ୍ବନ୍ଧରେ ପ୍ରକାଶ କରିଥିଲି ।


    1927ରେ ଜାଫନାର ଛାତ୍ର କଂଗ୍ରେସର ନିମନ୍ତ୍ରଣ କ୍ରମେ ଶ୍ରୀଲଙ୍କା ଗସ୍ତ ସମୟରେ ମହାତ୍ମାଗାନ୍ଧୀ କ ’ ଣ କହିଥିଲେ ତାହା ମୋର ମନେପଡୁଛି ।


    ସେତେବେଳେ ସେ ଦକ୍ଷିଣର ମାତାରାରୁ ଆରମ୍ଭ କରି ଉତ୍ତରରେ ପଏଂଟ ପେଡ୍ରୋ ଗସ୍ତ କରିଥିଲେ । ତାଲାଇମାନାର ଫେରିବାର ଠିକ ପୂର୍ବରୁ ଜାଫନାର ଆବାହାନ କମିଟିକୁ ତାଙ୍କର ବକ୍ତବ୍ୟ ଥିଲା: “ ଜାଫନା ଏବଂ ସମଗ୍ର ସିଂହଳବାସୀଙ୍କ ପାଇଁ ମୁଁ ଏହି ବା ର୍ତ୍ତା ପ୍ରଦାନ କରିବାକୁ ଚାହିଁବି ଯେ: ଏହା ଆମ ମନ ଓ ଦୃଶ୍ୟରୁ ଅନ୍ତର ନହେଉ । ”


    ଆଜି ମୋର ବାର୍ତ୍ତା ମଧ୍ୟ ସେଇଆ । ଆମର ଜନସାଧାରଣ ପରସ୍ପର ସହିତ ନିୟମିତ ଭାବେ ସମ୍ପର୍କ ରକ୍ଷା କରିବା ଉଚିତ । ଯାହାଫଳରେ କି ଆମେ ପରସ୍ପରକୁ ଭଲ ଭାବେ ଜାଣିପାରିବା ଏବଂ ଆହୁରି ନିକଟତର ବନ୍ଧୁ ହୋଇପାରିବା ।


    ଭାରତକୁ ଆସି ନୂତନ ଭାରତ କିପରି ଭାବେ ଆକାର ଧାରଣ କରୁଛି ତାହା ଅନୁଭବ କରିବା ପାଇଁ ମୁଁ ଆପଣମାନଙ୍କୁ ଉତ୍ସାହିତ କରିବି ।


    ମୁଁ ଏକଥା ଜାଣି ଖୁସି ଯେ ପ୍ରଧାନମନ୍ତ୍ରୀ ମହାଭାଗ ୱିକ୍ରମସିଙ୍ଘେ ଅଗଷ୍ଟ ପ୍ରାରମ୍ଭରେ ଭାରତ ଗସ୍ତରେ ଆସିବେ । ଆପଣଙ୍କର ସୁଖଦ ଯାତ୍ରା ତଥା ଭାରତରେ ଆନନ୍ଦଦାୟକ ରହଣୀ ପାଇଁ ମୁଁ କାମନା କରୁଛି ।


    ଧନ୍ୟବାଦ । ବହୁତ ବହୁତ ଧନ୍ୟବାଦ ।


    **********

    
    
    (Release ID: 1539764) Visitor Counter : 1