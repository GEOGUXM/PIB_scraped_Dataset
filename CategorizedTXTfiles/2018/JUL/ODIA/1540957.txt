      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ମୋହାଲିଠାରେ ମହିଳାମାନଙ୍କ ପାଇଁ ସ୍ଥାୟୀ ଜାତୀୟ କୌଶଳ ତାଲିମ କେନ୍ଦ୍ର (ଏନଏସଟିଆଇ)ର ଶିଳାନ୍ୟାସ କଲେ ପେଟ୍ରୋଲିୟମ୍ ମନ୍ତ୍ରୀ ଧର୍ମେନ୍ଦ୍ର ପ୍ରଧାନ
      ଚଣ୍ଡୀଗଡ଼ଠାରେ ଶୁଭାରମ୍ଭ କଲେ ଭାରତର ପ୍ରଥମ ଇନ୍-ଫୋନ୍ ଗାଇଡ଼ ଓ ମୋବାଇଲ୍ ଆପ୍ଲିକେଶନ୍ “ଗୋ ହ୍ୱାଟ୍ସଦାଟ୍”

      Posted On: 28 JUL 2018 9:03PM by PIB Bhubaneshwar

    କେନ୍ଦ୍ର ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ତଥା କୌଶଳ ବିକାଶ ଓ ଉଦ୍ୟମିତା ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ ଆଜି ପଞ୍ଜାବର ମୋହାଲି ଠାରେ ମହିଳାମାନଙ୍କ ପାଇଁ ସ୍ଥାୟୀ ଜାତୀୟ କୌଶଳ ତାଲିମ କେନ୍ଦ୍ର (ଏନଏସଟିଆଇ)ର ଶିଳାନ୍ୟାସ କରିଛନ୍ତି । ପଞ୍ଜାବରେ ଏହା ପ୍ରଥମ ଏନଏସଟିଆଇ ପ୍ରତିଷ୍ଠାନ ଏବଂ ସାରା ଭାରତରେ କେବଳ ମହିଳାମାନଙ୍କ ସକାଶେ ଏଭଳି କେନ୍ଦ୍ର ସ୍ଥାପନ ହେବାର ପ୍ରଥମ ଉଦାହରଣ । ଏହା ବ୍ୟତୀତ ମନ୍ତ୍ରୀ ଶ୍ରୀ ପ୍ରଧାନ ଆଜି ଏକ ଅଭିନବ ପ୍ରଧାନମନ୍ତୀ କୌଶଳ କେନ୍ଦ୍ର (ପିଏମକେକେ)ର ମଧ୍ୟ ଶୁଭାରମ୍ଭ କରିଛନ୍ତି ଯାହାକି କେବଳ ଭିନ୍ନକ୍ଷମ ବ୍ୟକ୍ତିମାନଙ୍କୁ ଗ୍ରହଣ କରିବ । ମୋହାଲି ଠାରେ ପ୍ରତିଷ୍ଠା ହୋଇଥିବା ଏଭଳି କେନ୍ଦ୍ର ଭାରତରେ ପ୍ରଥମ । ଏବେ ଏହି କେନ୍ଦ୍ର ଅସ୍ଥାୟୀ ଭାବେ ରାଜପୁରା ଠାରେ କାର୍ଯ୍ୟ କରୁଛି ।


    ଏହି ଅବସରରେ ଉଦ୍ବୋଧନ ଦେଇ ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ ମହିଳାମାନଙ୍କ ସକାଶେ ଏନଏସଟିଆଇ ଏବଂ ଭିନ୍ନକ୍ଷମ ବ୍ୟକ୍ତିମାନଙ୍କ ପାଇଁ ପିଏମକେକେ ମୋହାଲିଠାରେ ଶୁଭାରମ୍ଭ ହେବା ହେଉଛି ପ୍ରଧାନମନ୍ତ୍ରୀ ନରେନ୍ଦ୍ର ମୋଦିଙ୍କ ନେତୃତ୍ୱରେ ପରିଚାଳିତ ଭାରତ ସରକାରଙ୍କ “ ସ୍କିଲ୍ ଇଣ୍ଡିଆ ” ପ୍ରୟାସର ଅଂଶବିଶେଷ । ସେ ଆହୁରି କହିଲେ ଯେ ପଞ୍ଜାବ ହେଉଛି ଏଭଳି ଏକ ରାଜ୍ୟ ଯେଉଁଠାରେ ପ୍ରକୃତି ଲୋକମାନଙ୍କୁ ବିଭିନ୍ନ ପ୍ରକାର କୌଶଳରେ ଭରପୂର କରି ରଖିଛି ଏବଂ ଏହା ସେହି ଦୃଷ୍ଟିରୁ ସମଗ୍ର ଦେଶକୁ ନେତୃତ୍ୱ ପ୍ରଦାନ କରିବା ଭଳି ଏକ ରାଜ୍ୟ । ଏବେ ଚାଲେଞ୍ଜ ହେଉଛି ସେହି କୌଶଳକୁ କିଭଳି ସମୟ ତଥା ସର୍ବାଧୁନିକ ପ୍ରଯୁକ୍ତିକ-ଆର୍ଥିକ ଆବଶ୍ୟକତା ସହ ମିଶ୍ରଣ ଘଟାଇବା । ମୋହାଲି ଠାରେ ସ୍ଥାପନ ହେବାକୁ ଥିବା ଏନଏସଟିଆ ଦେଶରେ କୌଶଳ ବିକାଶର ଏକ ମାନ ନିର୍ଦ୍ଧାରଣ କରିବାରେ ବିଶେଷ ସହାୟକ ହେବ ଏବଂ ଯୁବକମାନଙ୍କୁ ଉପଯୁକ୍ତ କର୍ମନିଯୁକ୍ତି ଯୋଗାଇବାର ବ୍ୟାପକ ସୁଯୋଗ ସୃଷ୍ଟି କରିବ । ଶ୍ରୀ ଧର୍ମେନ୍ଦ୍ର ପ୍ରଧାନ କହିଲେ ଯେ ଏନଏସଟିଆଇ ଯୋଜନା 2015ରୁ ଚିନ୍ତା କରାଯାଇଥିଲା ଏବଂ ଏବେ ତାହା ଦେଶର ସବୁଭାଗରେ ରୂପାୟନ କରାଯାଉଛି । ଏନଏସଟିଆଇ ଏକ ଅଭିନବ ଯୋଜନା ଏବଂ ଏହାକୁ “ ତାଲିମଦାତାଙ୍କ ପାଇଁ ତାଲିମ ଗ୍ରହଣର ଏକ ପ୍ରତିଷ୍ଠାନ ” ରେ ପରିଣତ କରାଯିବ । । ଏହା କେବଳ ପାରମ୍ପରିକ କ୍ଷେତ୍ରରେ ମହିଳାମାନଙ୍କୁ ତାଲିମ ଯୋଗାଇବ । ସେଥି ମଧ୍ୟରେ ସୌନ୍ଦର୍ଯ୍ୟ , କସମେଟୋଲୋଜି ଏବଂ ଫେସନ ଡ଼ିଜାଇନ୍ ଆଜି ଅନ୍ତର୍ଭୁକ୍ତ । ଏହା ବ୍ୟତୀତ ସେହିସବୁ ମହିଳାମାନେ ବିଭିନ୍ନ କ୍ଷେତ୍ରରେ ଅତ୍ୟାଧୁନିକ ପ୍ରଯୁକ୍ତିଗତ ତାଲିମ ମଧ୍ୟ ହାସଲ କରିପାରିବେ ।


    ମୋହାଲି ନିକଟବର୍ତ୍ତୀ ସାନେଟା ଗ୍ରାମର କୃଷକମାନେ ଏହି ଅତ୍ୟାଧୁନିକ କୌଶଳନ ବିକାଶ କେନ୍ଦ୍ର ସକାଶେ ଭୂମି ଯୋଗାଇ ଦେଇଛନ୍ତି ଏବଂ ଏହି ପ୍ରକଳ୍ପକୁ ମୋଟ 17 କୋଟି ଟଙ୍କା ବ୍ୟୟରେ ନିର୍ମାଣ କରାଯାଉଛି । କେନ୍ଦ୍ର ମନ୍ତ୍ରୀଙ୍କ ବ୍ୟତୀତ ସାଂସଦ ଶ୍ରୀ ପ୍ରେମ ସିଂହ ଚନ୍ଦ୍ରମୌଳି , ଶ୍ରୀ ଆନନ୍ଦପୁର ସାହିବ , ପଞ୍ଜାବ ସରକାରଙ୍କ ପ୍ରାଣୀସଂପଦ ଓ ଦୁଗ୍ଧବିକାଶ ତଥା ଶ୍ରମ ମନ୍ତ୍ରୀ ଶ୍ରୀ ବଲବୀର ସିଂହ ସିଦ୍ଧୁ , ଓ ପଞ୍ଜାବ ସରକାରଙ୍କ ବୈଷୟିକ ଶିକ୍ଷା ଓ ଶିଳ୍ପ ତାଲିମ ପ୍ରତିଷ୍ଠାନ ଓ ନିଯୁକ୍ତି ଶ୍ରୀ ଚରନଜିତ ସିଂହ ଚନାନା ପ୍ରମୁଖ ଏହି କାର୍ଯ୍ୟକ୍ରମରେ ଉପସ୍ଥିତ ଥିଲେ ।


    ପରେ ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ ଚଣ୍ଡୀଗଡ଼ଠାରେ ଆଜି ଭାରତର ପ୍ରଥମ ଇନ୍-ଫୋନ୍ ଗାଇଡ଼ ଏବଂ ମୋବାଇଲ ଆପ୍ଲିକେଶନ୍ “ ଗୋ ହ୍ୱାଟ୍ସଦାଟ୍ ” ର ଶୁଭାରମ୍ଭ କରିଥିଲେ ।


    **********

    
    
    (Release ID: 1540957) Visitor Counter : 1