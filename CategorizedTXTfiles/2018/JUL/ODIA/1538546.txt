      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ପାଞ୍ଚଟି ପୁଲିସ ପଦକ ପ୍ରତିଷ୍ଠା କଲେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ
      Posted On: 11 JUL 2018 2:25PM by PIB Bhubaneshwar


    ଦୁର୍ଗମ ଏବଂ କଷ୍ଟସାଧ୍ୟ ପରିବେଶରେ ପେସାଦାର ମନୋବୃତ୍ତିରେ ଦକ୍ଷତା ପ୍ରତିପାଦିତ କରୁଥିବା ସୁରକ୍ଷା କର୍ମୀମାନଙ୍କୁ ପ୍ରୋତ୍ସାହିତ କରିବାକୁ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ପାଞ୍ଚଟି ପୁଲିସ ପଦକ ପ୍ରତିଷ୍ଠା କରିଛନ୍ତି ।


    ରାଜ୍ୟ ଓ କେନ୍ଦ୍ର ପୁଲିସ , କେନ୍ଦ୍ରୀୟ ପୁଲିସ ଓ ସଶସ୍ତ୍ର ବଳ ଯବାନଙ୍କୁ ପୂର୍ବରୁ ମିଳୁଥିବା ବିଭିନ୍ନ ସମ୍ମାନ ଓ ପଦକ ତାଲିକାରେ ସାମିଲ କରାଯାଇଥିବା ଏହି 5ଟି ନୂତନ ପୁରସ୍କାର (ନଗଦ ଟଙ୍କା ସାମିଲ ନୁହେଁ) ବାବଦରେ ବିସ୍ତୃତ ତଥ୍ୟ:


    1. କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀଙ୍କ ସ୍ୱତନ୍ତ୍ର ଅପରେସନ ପଦକ: ଦେଶର ଯେକୌଣସି ସ୍ଥାନରେ ସୁରକ୍ଷା ପ୍ରସଙ୍ଗ ସହ ଜଡ଼ିତ ଉଲ୍ଲେଖନୀୟ ଅପରେସନ ଓ ଉଦ୍ଧାର କାର୍ଯ୍ୟରେ ସାମିଲ ହୋଇଥିବା ରାଜ୍ୟ/କେନ୍ଦ୍ର ପୁଲିସର ଯବାନଙ୍କୁ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀଙ୍କ ଦସ୍ତଖତ ସମ୍ବଳିତ ମାନପତ୍ର ଏବଂ ପଦକ ପ୍ରଦାନ କରାଯିବ ।


    2. ପୁଲିସ ଆନ୍ତରିକ ସୁରକ୍ଷା ସେବା ପଦକ: ଜମ୍ମ-କାଶ୍ମୀର , ଉତ୍ତର ପୂର୍ବାଞ୍ଚଳ ଏବଂ ନକ୍ସଲ ପ୍ରଭାବିତ ଅଞ୍ଚଳରେ ଆଭ୍ୟନ୍ତରୀଣ ନିରାପତ୍ତା ଦାୟିତ୍ୱରେ ମୁତୟନ ହୋଇଥିବା ଯବାନମାନଙ୍କୁ ପ୍ରତି ଦୁଇ ବର୍ଷରେ ଏହି ପଦକ ପ୍ରଦାନ କରାଯିବ । ଏବେ ଏହି ପଦକ ଯବାନଙ୍କୁ କ୍ୟାରିଅର ମଧ୍ୟରେ ମାତ୍ର ଥରେ ପ୍ରଦାନ କରାଯାଉଛି ।


    3. ଅସାଧାରଣ ଆସୁଚନ କୁଶଳତା ପଦକ: ଆତଙ୍କବାଦ ତଥା ଅନ୍ୟାନ୍ୟ ଦେଶବିରୋଧୀ କାର୍ଯ୍ୟ ସମ୍ପର୍କରେ ଅସାଧାରଣ ସାହସ ପ୍ରଦର୍ଶନ କରି ଗୋଇନ୍ଦା ତଥ୍ୟ ହାସଲ କରିଥିବା କେନ୍ଦ୍ର/ରାଜ୍ୟ ପୁଲିସର ଯବାନଙ୍କୁ ଏହି ପଦକ ଭାବେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀଙ୍କ ଦସ୍ତଖତ ସମ୍ବଳିତ ମାନପତ୍ର ଏବଂ ପଦକ ପ୍ରଦାନ କରାଯିବ ।


    ୪. ଉତ୍କୃଷ୍ଟ ଏବଂ ଅତି-ଉତ୍କୃଷ୍ଟ ସେବା ପଦକ: ଏହି ପଦକ ପୁଲିସ , ସୁରକ୍ଷା କର୍ମୀ , ରାଜ୍ୟ/କେନ୍ଦ୍ର ପୁଲିସରେ କାର୍ଯ୍ୟରତ ହୋମଗାର୍ଡଙ୍କ ଭଳି ସହାୟକ ତଥା କେନ୍ଦ୍ରୀୟ ସଶସ୍ତ୍ର ବଳ , ଆସାମ ରାଇଫଲ୍ସ , ଏନଏସଜି , ଏନଡିଆରଏଫ୍ , ହୋମଗାର୍ଡ , ଇଣ୍ଟେଲିଜେନ୍ସ ଅର୍ଗାନାଇଜେସନରେ କାର୍ଯ୍ୟରତ ବ୍ୟକ୍ତିଙ୍କୁ ପ୍ରଦାନ କରାଯିବ । 15 ବର୍ଷର ଉଲ୍ଲେଖନୀୟ ସେବା ପାଇଁ ଉତ୍କୃଷ୍ଟ ପଦକ ଏବଂ 25 ବର୍ଷର ସେବା ପାଇଁ ଅତି-ଉତ୍କୃଷ୍ଟ ସେବା ପଦକ ପ୍ରଦାନ କରାଯିବ । ତେବେ ଏହି ପଦକ ସଂଖ୍ୟା ପ୍ରତି ବର୍ଷ ମଞ୍ଜୁର ହୋଇଥିବା ପୁଲିସ ବଳର 1% କିମ୍ବା 0.5%ରୁ ଅଧିକ ହୋଇପାରିବନି ।


    5. ତଦନ୍ତ ଦକ୍ଷତା ପାଇଁ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀଙ୍କ ପଦକ: ତଦନ୍ତ କ୍ଷେତ୍ରରେ ଉଲ୍ଲେଖନୀୟ ସଫଳତା ପାଇଁ କେନ୍ଦ୍ର/ରାଜ୍ୟ ତଦନ୍ତକାରୀ ସଂସ୍ଥାର ଅଫିସରମାନଙ୍କୁ ଏହି ପଦକ ପ୍ରଦାନ କରାଯିବ । ସ୍ୱରାଷ୍ଟ୍ର ମନ୍ତ୍ରୀଙ୍କ ଦସ୍ତଖତ ସମ୍ବଳିତ ଏକ ମାନପତ୍ର ଏବଂ ପଦକ ଏଥିରେ ଦିଆଯିବ ।


    ଉପରୋକ୍ତ ପଦକଗୁଡ଼ିକ ପ୍ରତ୍ୟେକ ବର୍ଷ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟ ପକ୍ଷରୁ ଉପଲବ୍ଧ କରାଯିବ ଏବଂ କେନ୍ଦ୍ର/ରାଜ୍ୟ ପୁଲିସ ଫୋର୍ସ/ସଂସ୍ଥା ପକ୍ଷରୁ ଧାର୍ଯ୍ୟ ଦିବସରେ ଏହା ପ୍ରଦାନ କରାଯିବ । ପୁରସ୍କୃତ ହେବାକୁ ଥିବା ଅଫିସରଙ୍କୁ କେନ୍ଦ୍ର/ରାଜ୍ୟ ପୁଲିସ ଫୋର୍ସର ଏକ ଚୟନ କମିଟି ଚୟନ କରିବ । ସ୍ୱତନ୍ତ୍ର ଅପରେସନ ପଦକ , ଅସାଧାରଣ ଆସୁଚନ ପଦକ ଏବଂ ତଦନ୍ତ ପଦକ କ୍ଷେତ୍ରରେ ରାଜ୍ୟ/କେନ୍ଦ୍ରଶାସିତ ଅଞ୍ଚଳ ଏବଂ କେନ୍ଦ୍ରୀୟ ପୁଲିସ ସଂସ୍ଥା ପକ୍ଷରୁ ହୋଇଥିବା ସୁପାରିସ ଅନୁଯାୟୀ ନାମଗୁଡ଼ିକୁ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟ ଚୟନ କରିବ ।


    ଦେଶରେ ଶାନ୍ତି ଓ ସୁରକ୍ଷା ପାଇଁ ରାଜ୍ୟ , କେନ୍ଦ୍ରଶାସିତ ଅଞ୍ଚଳ ଏବଂ କେନ୍ଦ୍ରୀୟ ସଂସ୍ଥା ପକ୍ଷରୁ ପ୍ରାୟ 30 ଲକ୍ଷ ପୁଲିସ ଏବଂ ସୁରକ୍ଷା କର୍ମୀଙ୍କୁ ମୁତୟନ କରାଯାଇଛି । ସେମାନେ ଶାନ୍ତି ରକ୍ଷା , ଅପରାଧର ତଦନ୍ତ , ଟ୍ରାଫିକ ନିୟନ୍ତ୍ରଣ , ଗୁରୁତ୍ୱପୂର୍ଣ୍ଣ ସ୍ଥାନର ସୁରକ୍ଷା , ସମ୍ବେଦନଶୀଳ ଅଞ୍ଚଳର ମୁତୟନ , ଆଭ୍ୟନ୍ତରୀଣ ତଥା ସୀମାରେ ସୁରକ୍ଷା ଦାୟିତ୍ୱ ନିର୍ବାହ କରୁଛନ୍ତି ।


    ପୁଲିସ ଓ ସୁରକ୍ଷା କର୍ମୀଙ୍କ ଆଧୁନିକୀକରଣ , ପ୍ରଶିକ୍ଷଣ , ଦକ୍ଷତା ଗଠନ , ଉତ୍ତମ କର୍ତ୍ତବ୍ୟ ସ୍ଥଳ ଇତ୍ୟାଦିର ବିକାଶ ପାଇଁ ଉଭୟ କେନ୍ଦ୍ର ଓ ରାଜ୍ୟ ସରକାର ପ୍ରଚେଷ୍ଟା କରୁଛନ୍ତି । ସେମାନଙ୍କ ମନୋବଳ ବୃଦ୍ଧି କରିବାକୁ ସରକାର ଏହି ସବୁ ପୁରସ୍କାରର ବ୍ୟବସ୍ଥା କରିଛନ୍ତି ।


    *************

    
    
    (Release ID: 1538546) Visitor Counter : 1