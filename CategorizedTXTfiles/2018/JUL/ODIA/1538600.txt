      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପ୍ରଧାନମନ୍ତ୍ରୀ ଦେଶବ୍ୟାପୀ ସ୍ୱୟଂ ସହାୟକ ଗୋଷ୍ଠୀର ସଦସ୍ୟମାନଙ୍କ ସହ ଭିଡିଓ କନଫେରେନ୍ସ ଜରିଆରେ କଲେ ଆଲୋଚନା
      Posted On: 12 JUL 2018 5:56PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି (ଗୁରୁବାର) ଭିଡିଓ କନଫରେନ୍ସ ଜରିଆରେ ଦେଶର ସ୍ୱୟଂ ସହାୟକ ଗୋଷ୍ଠୀର ସଦସ୍ୟ ତଥା ଦୀନ ଦୟାଲ ଅନ୍ତୋଦୟ ଯୋଜନାର ହିତାଧିକାରୀଙ୍କ ସହିତ ଆଲୋଚନା କରିଥିଲେ । ବିଭିନ୍ନ ଗୋଷ୍ଠୀରୁ ପ୍ରତିନିଧିତ୍ୱ କରୁଥିବା ଏକ କୋଟିରୁ ଅଧିକ ମହିଳାଙ୍କ ପାଖରେ ପ୍ରଧାନମନ୍ତ୍ରୀଙ୍କ ଏହି କାର୍ଯ୍ୟକ୍ରମ ପହଂଚାଯାଇପାରିଥିଲା । ଭିଡିଓ କନଫରେନ୍ସ ଜରିଆରେ ବିଭିନ୍ନ ସରକାରୀ ଯୋଜନାର ହିତାଧିକାରୀମାନଙ୍କ ସହିତ ଆଲୋଚନା ପର୍ଯ୍ୟାୟର ଏହା ନବମ ମତ ବିନିମୟ ।


    ପ୍ରଧାନମନ୍ତ୍ରୀ ବିଭିନ୍ନ ରାଜ୍ୟର ସ୍ୱୟଂ ସହାୟକ ଗୋଷ୍ଠୀର ମହିଳାମାନଙ୍କ ସହିତ ଆଲୋଚନାରେ ସନ୍ତୋଷ ବ୍ୟକ୍ତ କରି କହିଥିଲେ ଯେ ପ୍ରତ୍ୟେକ ସଦସ୍ୟ ତାଙ୍କର ସଂକଳ୍ପ , ସାମୁହିକ ପ୍ରୟାସ ତଥା ଉଦ୍ୟମୀତାର ପ୍ରେରକ ଭାବେ ସମସ୍ତଙ୍କ ପାଇଁ ଉଦାହରଣ ହୋଇପାରିଛନ୍ତି । ସେ କହିଥିଲେ ଯେ ମହିଳାମାନେ ଉଦ୍ୟୋଗୀ , ସେମାନଙ୍କ ଭିତରେ ପ୍ରତିକୂଳ ପରିସ୍ଥିତିରେ ମଧ୍ୟ ଆତ୍ମନିର୍ଭରଶୀଳ ହେବା ପାଇଁ ଏକ ଅସୀମିତ ଅନ୍ତର୍ନିହିତ ଶକ୍ତି ରହିଛି ଏବଂ ସେମାନଙ୍କୁ ସୁଯୋଗ ପ୍ରଦାନ କରିବାର ଆବଶ୍ୟକତା ରହିଛି । ସେ କହିଥିଲେ ଯେ ମହିଳାମାନଙ୍କର ଯୋଗଦାନ ବିନା ଅନେକ କ୍ଷେତ୍ର ବିଶେଷତଃ କୃଷି ତଥା ଗୋପାଳନ ଓ ଦୁଗ୍ଧ ଉନ୍ନୟନ ବ୍ୟବସାୟ ବିଷୟରେ କଳ୍ପନା କରିହେବ ନାହିଁ । ଏହା ସଂପୂର୍ଣ୍ଣ ଦେଶରେ ମହିଳା ଶସକ୍ତିକରଣର ନିଚ୍ଛକ ଉଦାହରଣ ।


    ଶ୍ରୀ ନରେନ୍ଦ୍ର ମୋଦୀ ଆଲୋଚନା ବେଳେ କହିଥିଲେ ଯେ ଦୀନଦୟାଲ ଅନ୍ତୋଦୟ ଯୋଜନା-ରାଷ୍ଟ୍ରୀୟ ଗ୍ରାମୀଣ ଜୀବିକା ମିଶନ ସମସ୍ତ ରାଜ୍ୟରେ ଆରମ୍ଭ କରାଯାଇଛି । ସେ କହିଥିଲେ ଯେ ଯୋଜନାର ଉଦ୍ଦେଶ୍ୟ ହେଉଛି 2.5 ଲକ୍ଷ ଗ୍ରାମ ପଞ୍ଚାୟତର କୋଟି କୋଟି ଗରିବ ପରିବାର ପାଖରେ ପହଂଚିବା ଏବଂ ସେମାନଙ୍କୁ ଜୀବିକା ନିର୍ବହନର ସୁଯୋଗ ପ୍ରଦାନ କରିବା । ଯୋଜନାର ସଫଳ କାର୍ଯ୍ୟକାରୀତା ପାଇଁ ସମସ୍ତ ରାଜ୍ୟ ତଥା ଅଧିକାରୀମାନଙ୍କୁ ସେ ଶୁଭେଚ୍ଛା ଜଣାଇଥିଲେ ।


    ପ୍ରଧାନମନ୍ତ୍ରୀ ସ୍ୱୟଂ ସହାୟକ ଗୋଷ୍ଠୀର ବିଷୟରେ ଆଲୋଚନା କରି କହିଥିଲେ ଯେ ସ୍ୱୟଂ ସହାୟକ ଗୋଷ୍ଠୀ ସମାଜର ଆର୍ଥିକ ଅନଗ୍ରସର ଏବଂ ସାମାଜିକ ପ୍ରଗତିରେ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରୁଛନ୍ତି । ପ୍ରଧାନମନ୍ତ୍ରୀ କହିଥିଲେ ଯେ 2011-14 ତୁଳନାରେ ବିଗତ ଚାରି ବର୍ଷ ମଧ୍ୟରେ ସ୍ୱୟଂ ସହାୟକ ଗୋଷ୍ଠୀଙ୍କ ସଂଖ୍ୟାରେ ଚାରିଗୁଣ ବୃଦ୍ଧି ହୋଇଛି ଯାହା ଗ୍ରାମୀଣ କ୍ଷେତ୍ରରେ ରୋଜଗାର ଏବଂ ଉଦ୍ୟୋଗରେ ବୃଦ୍ଧି ପରିଲକ୍ଷିତ କରୁଛି । 2011 ରୁ 2014 ଏହି ତିନି ବର୍ଷ ମଧ୍ୟରେ କେବଳ ପାଞ୍ଚ ଲକ୍ଷ ସ୍ୱୟଂ ସହାୟକ ଗୋଷ୍ଠୀ ଗଠନ କରାଯାଇ 52 ଲକ୍ଷ ପରିବାରଙ୍କ ପାଖରେ ସରକାର ପହଞ୍ଚିଥିଲେ । 2014 ପରେ ଆମ ସରକାର ଅତିରିକ୍ତ 20 ଲକ୍ଷ ସ୍ୱୟଂ ସହାୟକ ଗୋଷ୍ଠୀ ଗଠନ ମାଧ୍ୟମରେ 2.25 କୋଟି ପରିବାରଙ୍କ ପାଖରେ ପହଂଚିବାକୁ ସକ୍ଷମ ହୋଇଛନ୍ତି ।


    ପ୍ରଧାନମନ୍ତ୍ରୀ କହିଥିଲେ ଯେ ସରକାର ଦେଶରେ ସ୍ୱୟଂ ସହାୟକ ଗୋଷ୍ଠୀମାନଙ୍କୁ ପ୍ରୋତ୍ସାହିତ କରିବା ପାଇଁ ପ୍ରଶିକ୍ଷଣ , ଆର୍ଥିକ ସହାୟତା ଏବଂ ସୁଯୋଗ ପ୍ରଦାନ କରୁଛନ୍ତି । ମହିଳା କୃଷକ ସଶକ୍ତିକରଣ ପ୍ରକଳ୍ପ ଜରିଆରେ 33 ଲକ୍ଷରୁ ଅଧିକ ମହିଳା କୃଷକମାନଙ୍କୁ ପ୍ରଶିକ୍ଷଣ ପ୍ରଦାନ କରାଯାଇଛି । ଏବେ ଗ୍ରାମୀଣ ଭାରତରେ ପ୍ରାୟ 5 କୋଟି ମହିଳା ଅଂଶୀଦାରଙ୍କ ସହିତ 45 ଲକ୍ଷ ସ୍ୱୟଂ ସହାୟକ ଗୋଷ୍ଠୀ କାର୍ଯ୍ୟ କରୁଛି ।


    ପ୍ରଧାନମନ୍ତ୍ରୀ କହିଥିଲେ ଯେ ଦୀନଦୟାଲ ଅନ୍ତୋଦୟ ଯୋଜନା ଜରିଆରେ ଗ୍ରାମୀଣ ଯୁବକମାନଙ୍କର ଦକ୍ଷତା ବିକାଶ ଉପରେ ଗୁରୁତ୍ୱ ପ୍ରଦାନ କରାଯାଉଛି । ଉତ୍ତମ ଜୀବନ ପାଇଁ ଯୁବଗୋଷ୍ଠୀଙ୍କର ଆକାଂକ୍ଷାକୁ ପୂରା କରିବା ଉଦ୍ଦେଶ୍ୟ ନେଇ ରୋଜଗାର ଏବଂ ସ୍ୱରୋଜଗାର ପାଇଁ ପ୍ରଶିକ୍ଷଣ ପ୍ରଦାନ କରାଯାଉଛି । ସେ କହିଥିଲେ ଯେ 600 ଗ୍ରାମୀଣ ସ୍ୱରୋଜଗାର ପ୍ରଶିକ୍ଷଣ ପ୍ରତିଷ୍ଠାନ ଜରିଆରେ ପ୍ରାୟ 28 ଲକ୍ଷ ଯୁବକଯୁବତୀଙ୍କୁ ପ୍ରଶିକ୍ଷଣ ପ୍ରଦାନ କରାଯାଇଛି ଏବଂ ପ୍ରାୟ 19 ଲକ୍ଷ ଯୁବକଯୁବତୀଙ୍କୁ ରୋଜଗାର ମିଳିପାରିଛି ।


    ଏହି ଆଲୋଚନା ବେଳେ ପ୍ରଧାନମନ୍ତ୍ରୀ ମୂଲ୍ୟ ସମ୍ବର୍ଦ୍ଧନ ବିଷୟରେ ଗୁରୁତ୍ୱ ପ୍ରଦାନ କରିଥିଲେ । ନିଜର ଉତ୍ପାଦଗୁଡିକର ବିକ୍ରୀ ନିମନ୍ତେ ସରକାରୀ ଇ-ମାର୍କେଟ ପ୍ଲେସ (ଜେମ) ର ସେବା ଗ୍ରହଣ କରିବା ପାଇଁ ସ୍ୱୟଂ ସହାୟକ ଗୋଷ୍ଠୀମାନେ ପଞ୍ଜିକରଣ କରିବାକୁ ପ୍ରଧାନମନ୍ତ୍ରୀ ପରାମର୍ଶ ଦେଇଥିଲେ ।


    ପ୍ରଧାନମନ୍ତ୍ରୀଙ୍କ ସହିତ ଆଲୋଚନା କରି ସଦସ୍ୟମାନେ ନିଜର ଅନୁଭୂତି ତଥା ସ୍ୱୟଂ ସହାୟକ ଗୋଷ୍ଠୀର ସଫଳ କାହାଣୀ ବାଣ୍ଟିଥିଲେ । ଆତ୍ମବିଶ୍ୱାସ ଏବଂ ଦୃଢତାର ସହିତ ଆର୍ଥିକ ଅନଗ୍ରସର ମହିଳାମାନେ ପ୍ରତିକୂଳ ପରିସ୍ଥିତିରେ ନିଜକୁ ପ୍ରତିଷ୍ଠିତ କରିପାରିଥିବାରୁ ପ୍ରଧାନମନ୍ତ୍ରୀ ସେମାନଙ୍କର ଭୂରି ଭୂରି ପ୍ରଶଂସା କରିଥିଲେ । ମହିଳା ହିତାଧିକାରୀମାନେ ପ୍ରଧାନମନ୍ତ୍ରୀଙ୍କୁ ଜଣାଇଥିଲେ ଯେ କିଭଳି ଭାବେ ସ୍ୱୟଂ ସହାୟକ ଗୋଷ୍ଠୀ ସେମାନଙ୍କ ଜୀବନକୁ ସରସ କରିପାରିଛି । ପ୍ରଧାନମନ୍ତ୍ରୀ ହିତାଧିକାରୀମାନଙ୍କୁ କହିଥିଲେ ଯେ ସେମାନେ ତାଙ୍କ ସଫଳ କାହାଣୀର ଫଟୋ ଏବଂ ନିଜର ଚିନ୍ତାଧାରାକୁ ନରେନ୍ଦ୍ର ମୋଦୀ ଆପରେ ପୋଷ୍ଟ କରନ୍ତୁ ।


    **********

    
    
    (Release ID: 1538600) Visitor Counter : 1