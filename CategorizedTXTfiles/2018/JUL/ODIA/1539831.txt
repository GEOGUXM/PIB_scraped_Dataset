      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ବିଶ୍ୱର ଶ୍ରେଷ୍ଠ ଅର୍ଥନୀତିରେ ଭାରତକୁ ସ୍ଥାନ ଦେବାକୁ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ନେତୃତ୍ୱରେ ସଂସ୍କାରମୂଳକ ପଦକ୍ଷେପ ନିଆଯାଇଛି: ରାଜନାଥ ସିଂହ
      • ନ୍ୟାସନାଲ ଟ୍ରେଡର୍ସ କନକ୍ଲେଭ୍ ରାଜନାଥ ସିଂହଙ୍କ ଦ୍ୱାରା ଉଦଘାଟିତ

      Posted On: 23 JUL 2018 3:55PM by PIB Bhubaneshwar

    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ କହିଛନ୍ତି ଯେ , ବିଗତ ଚାରି ବର୍ଷ ମଧ୍ୟରେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ନେତୃତ୍ୱରେ ନିଆଯାଇଥିବା ଆର୍ଥିକ ସଂସ୍କାରମୂଳକ ପଦକ୍ଷେପ ଯୋଗୁ ଭାରତ ବିଶ୍ୱର ଶ୍ରେଷ୍ଠ ଅର୍ଥନୀତିଗୁଡ଼ିକ ମଧ୍ୟରେ ସ୍ଥାନ ପାଇବ । ସର୍ବଭାରତୀୟ ବ୍ୟବସାୟୀ ମହାସଂଘ ଦ୍ୱାରା ଆୟୋଜିତ ନ୍ୟାସନାଲ ଟେଡର୍ସ କନକ୍ଲେଭକୁ ଉଦଘାଟନ କରି ସେ କହିଲେ ଯେ , 2014 ମସିହାରେ ଏକ ପ୍ରତିଷ୍ଠିତ କନସଲଟାନ୍ସି ଦ୍ୱାରା ହୋଇଥିବା ସର୍ଭେରେ ବିଶ୍ୱର ଶ୍ରେଷ୍ଠ 10 ଅର୍ଥନୀତି ମଧ୍ୟରେ ଭାରତ ନବମରେ ଥିଲା । ଏବେ ଆମେ ଫ୍ରାନ୍ସକୁ ପଛରେ ପକାଇ ଷଷ୍ଠ ସ୍ଥାନରେ ରହିପାରିଛୁ ।


    ସେ କହିଥିଲେ ଯେ , ମୋର ଦୃଢ଼ ବିଶ୍ୱାସ , ବିଶିଷ୍ଟ ଅର୍ଥଶାସ୍ତ୍ରୀଙ୍କ ଭବିଷ୍ୟବାଣୀ ଅନୁଯାୟୀ ଆଗାମୀ 2/3 ବର୍ଷ ମଧ୍ୟରେ ଭାରତ ଶ୍ରେଷ୍ଠ ପାଞ୍ଚଟି ଅର୍ଥନୀତି ମଧ୍ୟରେ ସ୍ଥାନ ପାଇପାରିବ । 2030 ମସିହା ବେଳକୁ ଆମେ ଶ୍ରେଷ୍ଠ ତିନୋଟି ସ୍ଥାନ ମଧ୍ୟରେ ସ୍ଥାନ ପାଇବୁ ।


    ସେ କହିଲେ ଯେ , ଭାରତ ବିଶ୍ୱସ୍ତରରେ ନିବେଶକମାନଙ୍କ ପାଇଁ ମୁଖ୍ୟ ଆକର୍ଷଣ ହୋଇଛି ଏବଂ ବିଗତ ଚାରି ବର୍ଷ ମଧ୍ୟରେ 150 ବିଲିଅନ ଡଲାର ବିଦେଶୀ ନିବେଶ ଆସିପାରିଛି । ଇଜ୍ ଅଫ୍ ଡୁଇଙ୍ଗ ବିଜିନେସରେ ଭାରତର ରାଙ୍କ 142ରୁ ଉଠି 100ରେ ପହଞ୍ଚିଛି । ମେକ୍ ଇନ୍ ଇଣ୍ଡିଆ ଦ୍ୱାରା ନିର୍ମାଣ କ୍ଷେତ୍ରରେ ଅଭିବୃଦ୍ଧି ହୋଇପାରିଛି । 2014ରେ ଦେଶରେ ମାତ୍ର 2ଟି ମୋବାଇଲ ଫୋନ୍ ନିର୍ମାଣ କାରଖାନା ଥିବା ବେଳେ ଏବେ 120ରୁ ଅଧିକ ନିର୍ମାଣ ୟୁନିଟ ସ୍ଥାପନ ହୋଇପାରିଛି ।


    ରାଜନାଥ ସିଂହ କହିଲେ ଯେ , ଦେଶର ଅର୍ଥନୀତିରେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ଗଠନମୂଳକ ଏବଂ ପଦ୍ଧତିଗତ ସଂସ୍କାର ଆଣିପାରିଛନ୍ତି । ଦେଶକୁ ଜଣେ ଅର୍ଥଶାସ୍ତ୍ରୀ ପରିଚାଳନା କରିବା ଆବଶ୍ୟକ ନାହିଁ । କେବଳ ଜଣେ ବ୍ୟକ୍ତିର ବାସ୍ତବବାଦୀ ଦୂରଦୃଷ୍ଟି ସହ ଦେଶ ଅର୍ଥନୀତିର କ୍ଷମତାକୁ ଅନୁଭବ କରିବାର ଦକ୍ଷତା ଥିବା ଜରୁରି ।


    ପ୍ରତ୍ୟକ୍ଷ ନଗଦ ହସ୍ତାନ୍ତର ( DBT ) , ବସ୍ତୁ ଏବଂ ସେବା କର ( GST ) , ଇନସୋଲେଭେନ୍ସି ଆଣ୍ଡ ବ୍ୟାଙ୍କରପ୍ଟସି କୋଡରେ ସଂଶୋଧନ ଏବଂ ବିମୁଦ୍ରୀକରଣର ଉଦାହରଣ ଉଲ୍ଲେଖ କରି ସେ କହିଥିଲେ ଯେ , ବିଗତ ଚାରି ବର୍ଷ ମଧ୍ୟରେ ଭାରତର ମୋଟ ଘରୋଇ ଉତ୍ପାଦ ( GDP )ର ଅଭିବୃଦ୍ଧି ହାର ପ୍ରତି ବର୍ଷ ମୁଦ୍ରାସ୍ଫୀତିକୁ ପଛରେ ପକାଇ ଚାଲିଛି । ନିକଟରେ ସରକାର ଖାଦ୍ୟଶସ୍ୟର ସର୍ବନିମ୍ନ ସହାୟକ ମୂଲ୍ୟ ( MSP ) ବୃଦ୍ଧି କରିଛନ୍ତି । ଏହା କୃଷକମାନଙ୍କୁ ଫାଇଦା ଦେବ ଏବଂ ଗ୍ରାମାଞ୍ଚଳରେ ଚଳଣିରେ ଉନ୍ନତି ହେବ । ଡିବିଟି ଦ୍ୱାରା ମଧ୍ୟସ୍ଥିଙ୍କ ଭୂମିକା ଲୋପ ପାଇ ଯାଇଛି । ହିତାଧିକାରୀମାନଙ୍କ ନିକଟକୁ 431ଟି ଯୋଜନାରେ 3 , 65 , 000 କୋଟି ଟଙ୍କାର ରିହାତି ଅର୍ଥ ପହଞ୍ଚିପାରିଛି । ବିମୁଦ୍ରୀକରଣ ସମୟରେ ସମସ୍ୟା ହୋଇଥିଲେ ମଧ୍ୟ ବ୍ୟବସାୟୀମାନେ ଦେଶର ସ୍ୱାର୍ଥ ଦୃଷ୍ଟିରୁ ଏହାକୁ ସମର୍ଥନ କରିଥିଲେ ।


    ନିକଟରେ ଅନେକ ସାମଗ୍ରୀରୁ ଜିଏସଟି ହ୍ରାସ କରାଯାଇଥିବା ବେଳେ ଅନେକ ସାମଗ୍ରୀକୁ ଶୂନ୍ୟ ପ୍ରତିଶତ ଏବଂ 5% ଟିକସ ସ୍ତରରେ ରଖାଯାଇଥିବା ଉଲ୍ଲେଖ କରି କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ କହିଥିଲେ ଯେ , ଏହି ଟିକସ ବ୍ୟବସ୍ଥାରେ ପୁଣି ସମୀକ୍ଷା କରିବାକୁ ସରକାର ଚିନ୍ତା ବି କରୁଛନ୍ତି । 6.5 କୋଟି ବ୍ୟବସାୟୀ ଓ ଦୋକାନୀଙ୍କ ମଧ୍ୟରୁ 1.25 କୋଟି ଜିଏସଟିରେ ପଞ୍ଜିକୃତ ହୋଇସାରିଛନ୍ତି । ଅର୍ଥନୈତିକ ସର୍ଭେରୁ ପ୍ରକାଶ ଯେ , ଗତ ବର୍ଷକ ମଧରେ 2016-17 ସୁଦ୍ଧା 1.15 କୋଟିରୁ ଅଧିକ ରିଟର୍ଣ୍ଣ ଫାଇଲ ହୋଇଛି । ଜିଏସଟି ଦେଶର ସର୍ବବୃହତ ଆର୍ଥିକ ସଂସ୍କାର ଏବଂ ମୋଟ 130 କୋଟିର ଜନସଂଖ୍ୟାରୁ 6.10 କୋଟି ଲୋକ ଏବେ ଟିକସ ବ୍ୟବସ୍ଥା ମଧ୍ୟରେ ରହିଛନ୍ତି ।


    ଦେଶର ଅର୍ଥନୀତିରେ ବ୍ୟବସାୟୀମାନେ ଏକ ଦୃଢ଼ ସ୍ତମ୍ଭ ବୋଲି ସେ ଉଲ୍ଲେଖ କରି ସେ 2022 ମସିହା ସୁଦ୍ଧା ଦେଶର ଅର୍ଥନୀତିକୁ ଦୁଇ ଗୁଣ କରିବା ପାଇଁ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ସ୍ୱପ୍ନ ସଫଳ କରିବା ଦିଗରେ ସହାୟତା କରିବାକୁ ଆହ୍ୱାନ ଦେଇଥିଲେ ।


    ***********

    
    
    (Release ID: 1539831) Visitor Counter : 1