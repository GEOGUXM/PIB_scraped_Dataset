      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଦକ୍ଷିଣ କୋରିଆ ରାଷ୍ଟ୍ରପତିଙ୍କ ଭାରତ ଗସ୍ତ ଅବସରରେ ପ୍ରଧାନମନ୍ତ୍ରୀଙ୍କ ଦ୍ଵାରା ମିଳିତ ପ୍ରେସ ବିବୃତି
      Posted On: 10 JUL 2018 9:16PM by PIB Bhubaneshwar


    ମହାମହିମ ରାଷ୍ଟ୍ରପତି ମୁନ ,


    ଉପସ୍ଥିତ ସମସ୍ତ ଅତିଥି ବୃନ୍ଦ,


    ଗଣମାଧ୍ୟମର ସାଥୀଗଣ,


    ରାଷ୍ଟ୍ରପତି ମୁନଙ୍କ ଭାରତକୁ ପ୍ରଥମ ସରକାରୀ ଯାତ୍ରାରେ ତାଙ୍କର ସ୍ୱାଗତ କରିବା ମୋ ପାଇଁ ଅତ୍ୟନ୍ତ ଖୁସିର କଥା ।


    ପ୍ରାୟ ଏକ ବର୍ଷ ପୂର୍ବେ ମୋର ପ୍ରଥମ ଥର ପାଇଁ ରାଷ୍ଟ୍ରପତି ମୁନଙ୍କ ସହିତ ହମବର୍ଗରେ ଜି-20 ଶିଖର ସମ୍ମିଳନୀରେ ସାକ୍ଷାତ ହୋଇଥିଲା । ସେତେବେଳେ ମୁଁ ତାଙ୍କୁ ଭାରତ ଆସିବା ପାଇଁ ଆମନ୍ତ୍ରିତ କରିଥିଲି । ଆଜି ସଂପୂର୍ଣ୍ଣ ବିଶ୍ୱ କୋରିଆ ଉପଦ୍ୱୀପରେ ହେଉଥିବା ବିଭିନ୍ନ ଘଟଣାକ୍ରମକୁ ଅତି ଆଗ୍ରହର ସହ ଦେଖୁଛି । ଏଭଳି ସ୍ଥିତିରେ ସେ ନିଜର ବ୍ୟସ୍ତବହୁଳ କାର୍ଯ୍ୟକ୍ରମ ମଧ୍ୟରେ ଭାରତ ଯାତ୍ରା ପାଇଁ ସମୟ ବାହାର କରିଛନ୍ତି । ଏବଂ ସେଥିପାଇଁ ମୁଁ ତାଙ୍କୁ ସ୍ୱତନ୍ତ୍ର ଭାବେ ଅଭିନନ୍ଦନ କରୁଛି ।


    ବନ୍ଧୁଗଣ ,


    ବୋଧହୁଏ ବହୁତ କମ ଲୋକ ଜାଣିଥିବେ ଯେ ଭାରତ ଏବଂ କୋରିଆ ମଧ୍ୟରେ ଏକ ପ୍ରକାରର ପାରିବାରିକ ସଂପର୍କ ରହିଛି । ଶହ ଶହ ବର୍ଷ ପୂର୍ବେ ଅଯୋଧ୍ୟାର ଜଣେ ରାଜକୁମାରୀ , ପ୍ରିନ୍ସେସ ସୁରୀ-ରତ୍ନାଙ୍କ ବିବାହ କୋରିଆର ରାଜାଙ୍କ ସହ ହୋଇଥିଲା । ଏବଂ ଆପଣମାନଙ୍କୁ ଜାଣି ଆଶ୍ଚର୍ଯ୍ୟ ଲାଗିବ ଯେ ଆଜି ମଧ୍ୟ କୋରିଆରେ ଲକ୍ଷ ଲକ୍ଷ ଲୋକ ନିଜକୁ ତାଙ୍କ ବଂଶଧର ଭାବେ ବିବେଚନା କରନ୍ତି । ଆଧୂନିକ ଯୁଗରେ ମଧ୍ୟ ଭାରତ ଏବଂ କୋରିଆର ମଜବୁତ ସଂପର୍କ ରହିଛି । କୋରିଆରେ ଯୁଦ୍ଧ ସମୟରେ , ଭାରତର ପାରାଚୁଟ ଫିଲ୍ଡ ଆମ୍ବୁଲାନ୍ସ ୟୁନିଟର କାର୍ଯ୍ୟକୁ ଏବେବି ପ୍ରଶଂସା କରାଯାଉଛି ।


    ବନ୍ଧୁଗଣ ,


    କୋରିଆ ଜନରାଜ୍ୟର ଆର୍ଥିକ ଏବଂ ସାମାଜିକ ପ୍ରଗତି ବିଶ୍ୱରେ ଏକ ଅସାଧାରଣ ଉଦାହରଣ । କୋରିଆର ଜନମାନସ ଦେଖାଇ ଦେଇଛନ୍ତି ଯେ ଯଦି କୌଣସି ଦେଶ ଦୃଢ ଲକ୍ଷ୍ୟ ଏବଂ ଉଦ୍ଦେଶ୍ୟ ପ୍ରତି ପ୍ରତିଶୃତିବଦ୍ଧ ହୁଅନ୍ତି ତେବେ ଅସମ୍ଭବ ଲାଗୁଥିବା ଲକ୍ଷ୍ୟକୁ ମଧ୍ୟ ସମ୍ଭବ କରାଯାଇପାରିବ ।


    କୋରିଆର ଏହି ପ୍ରଗତି ଭାରତ ପାଇଁ ମଧ୍ୟ ପ୍ରେରଣାଦାୟୀ । ଏବଂ ଏହା ଖୁସିର ବିଷୟ ଯେ କୋରିଆର କଂପାନୀଗୁଡିକ ଭାରତରେ କେବଳ ଅଧିକରୁ ଅଧିକ ପୁଞ୍ଜିନିବେଶ କରିବା ସହିତ ମେକ ଇନ ଇଣ୍ଡିଆ ମିଶନ ରେ ନିଜକୁ ସାମିଲ କରି ଭାରତରେ ରୋଜଗାର ସୁଯୋଗ ସୃଷ୍ଟି କରିଛନ୍ତି । କୋରିଆର କଂପାନୀଗୁଡିକର ଉତ୍ତମ ଗୁଣବତ୍ତା ପ୍ରତି ପ୍ରତିଶୃତିବଦ୍ଧତା ପାଇଁ ଭାରତର ଘରେ ଘରେ କୋରିଆର ଉତ୍ପାଦ ତଥା ସାମଗ୍ରୀ ନିଜର ଏକ ସ୍ୱତନ୍ତ୍ର ସ୍ଥାନ ସୃଷ୍ଟି କରିପାରିଛି ।


    ବନ୍ଧୁଗଣ ,


    ଆଜିର ଏହି ଆଲୋଚନାରେ ଆମେ କେବଳ ଦ୍ୱିପାକ୍ଷିକ ସଂପର୍କର ସମୀକ୍ଷା କରିବା ସହିତ କ୍ଷେତ୍ରୀୟ ଏବଂ ବୈଶ୍ୱିକ ସମସ୍ୟା ଉପରେ ନିଜର ମତ ମଧ୍ୟ ଖୋଲାଖୋଲି ଭାବେ ରଖିଛୁ । ମୁଁ ଭାବୁଛି ଯେ ନୀତିଗତ ସ୍ତରରେ ଭାରତର ଏକ୍ଟ ଇଷ୍ଟ ପଲିସି ବା ପ୍ରାଚ୍ୟମୁଖୀ ନୀତି ଏବଂ କୋରିଆ ଜନରାଜ୍ୟର ନୂତନ ଦକ୍ଷିଣମୁଖୀ ନୀତି ବା New Southern Strategy ରେ ଏକାଭିମୁଖୀତା ରହିଛି । ଭାରତ ଓ କୋରିଆ ଜନରାଜ୍ୟ ମଧ୍ୟରେ ସଂପର୍କ ତାଙ୍କ New Southern Strategy ର ଏକ ଆଧାର ସ୍ତମ୍ଭ ଭାବେ ପରିଗଣିତ ହେଉଥିବାରୁ ମୁଁ ରାଷ୍ଟ୍ରପତି ମୁନଙ୍କ ଏହି ବିଚାରକୁ ହାର୍ଦ୍ଦିକ ସ୍ୱାଗତ କରୁଛି ।


    ଆମ ଆଲୋଚନାର ପରିଣାମ ସ୍ୱରୁପ ଏକ ଭବିଷ୍ୟଦୃଷ୍ଟି ବକ୍ତବ୍ୟ ( vision statement ) ଜାରି କରାଯାଉଛି । ଆମର ଲକ୍ଷ୍ୟ ଦୁଇ ଦେଶ ମଧ୍ୟରେ ସ୍ୱତନ୍ତ୍ର ରଣନୈତିକ ଯୋଜନାକୁ ଆହୁରି ମଜବୁତ କରିବା ଏହି ସଂପର୍କର ଏକ ସ୍ତମ୍ଭରେ ଆମର ଆର୍ଥିକ ଏବଂ ବ୍ୟବସାୟିକ ସଂପର୍କ ରହିଛି । ଆଜି କିଛି ସମୟ ପରେ ଦୁଇ ଦେଶର ପ୍ରମୁଖ ସିଇଓଙ୍କ ସହିତ ଆଲୋଚନା କରାଯିବ । ମୋର ଆଶା ଯେ ଆମ ବ୍ୟବସାୟ ଏବଂ ପୁଞ୍ଜିନିବେଶ ସମ୍ପର୍କିତ ଯୋଗସୂତ୍ରକୁ ଆହୁରି ଅଧିକ ମଜବୁତ କରିବା ପାଇଁ ଆମକୁ ଅନେକ ଉତ୍ତମ ପରାମର୍ଶ ମିଳିପାରିବ ।


    ମୁଁ ଅତ୍ୟନ୍ତ ଖୁସି ଯେ ଆମେ ଆମ ସୁପରିକଳ୍ପିତ ଆର୍ଥିକ ସହଭାଗି ରାଜିନାମାକୁ ଉନ୍ନତ କରିବା ଦିଗରେ Early Harvest Package ଆରମ୍ଭ କରିପାରିଛୁ । ଦୁଇ ଦେଶର ସଂପର୍କ ଏବଂ ସୁଦୂର ଭବିଷ୍ୟତ ଓ ବିଶ୍ୱରେ ହେଉଥିବା ପ୍ରଯୁକ୍ତି ବିଦ୍ୟାର ଦୃତ ପରିବର୍ତ୍ତନକୁ ଦୃଷ୍ଟି ଦେଇ ଆମେ ନବସୃଜନ ସହଯୋଗ କେନ୍ଦ୍ରର ପ୍ରତିଷ୍ଠା ଏବଂ ଭବିଷ୍ୟତ ରଣନୈତିକ ଗୋଷ୍ଠୀ ଗଠନ ପାଇଁ ନିଷ୍ପତ୍ତି ନେଇଛୁ ।


    ବନ୍ଧୁଗଣ ,


    କୋରିଆ ଉପଦ୍ୱୀପର ଶାନ୍ତି ପ୍ରକ୍ରିୟାକୁ ତ୍ୱରାନ୍ୱିତ କରିବା ପାଇଁ , ସଠିକ ମାର୍ଗରେ ପରିଚାଳିତ କରିବା ପାଇଁ ଏବଂ ପ୍ରଗତି ପାଇଁ ମୁନ ପ୍ରଶଂସାର ପାତ୍ର । ମୋର ଏହା ବିଶ୍ୱାସ ଯେ ଯେଉଁ ସକାରାତ୍ମକ ବାତାବରଣ ସୃଷ୍ଟି ହୋଇଛି , ତାହା ରାଷ୍ଟ୍ରପତି ମୁନଙ୍କ କଠିନ ପରିଶ୍ରମର ପରିଣାମ । ଏହି ପ୍ରଗତି ପାଇଁ ମୁଁ ରାଷ୍ଟ୍ରପତି ମୁନଙ୍କୁ ଅଭିନନ୍ଦନ ଜଣାଉଛି । ଆଜିର ଆଲୋଚନାରେ ମୁଁ ତାଙ୍କୁ କହିଛି ଯେ ପୂର୍ବୋତ୍ତର ଏବଂ ଦକ୍ଷିଣ ଏସିଆରେ ଅଣୁଅସ୍ତ୍ର ପ୍ରସାରର ଭିତିରି ସମ୍ପର୍କ ଭାରତ ପାଇଁ ମଧ୍ୟ ଚିନ୍ତାର ବିଷୟ ହୋଇଛି । ଏଥିପାଇଁ , ଏହି ଶାନ୍ତି ପ୍ରକ୍ରିୟାର ସଫଳତାରେ ଭାରତ ମଧ୍ୟ ଏକ ଅଂଶୀଦାର ।


    ଚିନ୍ତା ହ୍ରାସ କରିବା ପାଇଁ ଆବଶ୍ୟକ ସହଯୋଗ ଆମେ ନିଶ୍ଚିତ ରୂପେ କରିବୁ । ଏବଂ ଏଥିପାଇଁ , ଆମେ ନିଜ ପରାମର୍ଶ ଏବଂ ସମନ୍ୱୟର ଗତିକୁ ଆହୁରି ବୃଦ୍ଧି କରିବା ପାଇଁ ନିଷ୍ପତ୍ତି ନେଇଛୁ । ସଚିବ ସ୍ତରରେ 2+2 ଆଲୋଚନା ଏବଂ ମନ୍ତ୍ରୀ ସ୍ତରରେ ଯୁଗ୍ମ କମିଶନ ଆଗାମୀ ସାକ୍ଷାତଗୁଡିକରେ ଏହି ସଂପର୍କରେ ଅନେକ ଗୁରୁତ୍ୱପୂର୍ଣ୍ଣ ହେବ ।


    ବନ୍ଧୁଗଣ ,


    ପୁନର୍ବାର ରାଷ୍ଟ୍ରପତି ମୁନ , ତାଙ୍କ ଧର୍ମ ପତ୍ନୀ ଏବଂ ପ୍ରତିନିଧିମଣ୍ଡଳର ସମସ୍ତ ପ୍ରତିନିଧିମାନଙ୍କୁ ଭାରତରେ ହାର୍ଦ୍ଦିକ ସ୍ୱାଗତ ଜଣାଉଛି । ଆଗାମୀ ଦିନରେ ତାଙ୍କର ସମସ୍ତ ଶାନ୍ତି ପ୍ରଚେଷ୍ଟାଗୁଡିକର ସଫଳତା ପାଇଁ ମୁଁ ନିଜ ତରଫରୁ ଏବଂ 125 କୋଟି ଭାରତୀୟଙ୍କ ତରଫରୁ ଅନେକ ଅନେକ ଶୁଭକାମନା ଜଣାଉଛି ।


    ପୁଣି ଥରେ ସାକ୍ଷାତ ହେବ ,


    ଅନେକ ଅନେକ ଧନ୍ୟବାଦ ।


    **********


    

    
    (Release ID: 1538400) Visitor Counter : 2