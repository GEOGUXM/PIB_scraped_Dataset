      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଉତ୍ତର-ପୂର୍ବାଞ୍ଚଳ ରାଜ୍ୟଗୁଡ଼ିକୁ ସ୍ୱରାଷ୍ଟ୍ର ମନ୍ତ୍ରୀଙ୍କ ବାର୍ତ୍ତା
      • ଅଟକି ରହିଥିବା ପ୍ରକଳ୍ପ ଶେଷ କର ଏବଂ ପାଣ୍ଠିର ସର୍ବାଧିକ ବିନିଯୋଗ କର: ରାଜନାଥ ସିଂହ
      • ଉତ୍ତର-ପୂର୍ବରେ ସୁରକ୍ଷା ସ୍ଥିତିରେ ଯଥେଷ୍ଟ ଉନ୍ନତି ହୋଇଛି
      • ଶିଲଂରେ ଉତ୍ତର-ପୂର୍ବାଞ୍ଚଳ ପରିଷଦର 67ତମ ଅଧିବେଶନରେ ଅଧ୍ୟକ୍ଷତା କଲେ ରାଜନାଥ ସିଂହ
      Posted On: 09 JUL 2018 3:47PM by PIB Bhubaneshwar


    ଦୀର୍ଘଦିନ ଧରି ଉତ୍ତର-ପୂର୍ବାଞ୍ଚଳ ପରିଷଦ ( NEC )ରେ ପଡ଼ି ରହିଥିବା ବିକାଶମୂଳକ ପ୍ରକଳ୍ପ ଗୁଡ଼ିକୁ ତୁରନ୍ତ ଶେଷ କରିବା ସହ ମଂଜୁର ହୋଇଥିବା ପାଣ୍ଠିର ସର୍ବାଧିକ ବିନିଯୋଗ କରିବାକୁ ଉତ୍ତର-ପୂର୍ବାଞ୍ଚଳ ରାଜ୍ୟ ଗୁଡ଼ିକୁ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ଆହ୍ୱାନ ଦେଇଛନ୍ତି । ଶିଲଂରେ ସୋମବାର ଏନ୍ଇସିର 67ତମ ଅଧିବେଶନରେ ଉଦବୋଧନ ଦେଇ ସେ ଏହା କହିଛନ୍ତି । ଧାର୍ଯ୍ୟ ସମୟରେ ଯେପରି ସମସ୍ତ ପ୍ରକଳ୍ପ ଶେଷ ହେବ ସେ ଦିଗରେ ଏନଇସି ଏବଂ ଉତ୍ତର-ପୂର୍ବାଞ୍ଚଳର 8ଟି ରାଜ୍ୟ ଚେଷ୍ଟା କରିବା ଆବଶ୍ୟକ ।


    ନିକଟରେ କେନ୍ଦ୍ର ସରକାର ମଂଜୁର କରିଥିବା 4500 କୋଟି ଟଙ୍କାକୁ ଧାର୍ଯ୍ୟ ଅଞ୍ଚଳର ବିକାଶରେ ଫଳପ୍ରଦ ଭାବେ ବିନିଯୋଗ କରିବାକୁ ସେ ରାଜ୍ୟ ଗୁଡ଼ିକୁ ପରାମର୍ଶ ଦେଇଥିଲେ ।


    ବିକାଶମୂଳକ ପ୍ରକ୍ରିୟାରେ ସିଭିଲ ସୋସାଇଟିକୁ ସାମିଲ କରିବା ପାଇଁ ପ୍ରକଳ୍ପ ଗୁଡ଼ିକର ସଠିକ ଭାବେ କାର୍ଯ୍ୟକାରିତା ଦିଗରେ ଆଧୁନିକ ଟେକ୍ନୋଲଜିର ବ୍ୟବହାର ଏବଂ ସୋସିଆଲ ଅଡିଟ ସକାଶେ ସେ ମତ ଦେଇଥିଲେ । ସେ କହିଥିଲେ ଯେ , ଉତ୍ତର-ପୂର୍ବାଞ୍ଚଳ ରାଜ୍ୟ ଗୁଡ଼ିକରେ ବିକାଶମୂଳକ ପ୍ରକ୍ରିୟାରେ ସିଭିଲ ସୋସାଇଟିର ଭୂମିକା ବେଶ୍ ଗୁରୁତ୍ୱପୂର୍ଣ୍ଣ । ସାମାଜିକ-ଆର୍ଥିକ ପରିବର୍ତ୍ତନରେ ସେମାନେ ଅଂଶୀଦାର ହେବା ଉଚିତ । ଏହା ସୋସିଆଲ-ଅଡିଟ ମାଧ୍ୟମରେ ମଧ୍ୟ ହୋଇପାରେ । ଏନ୍ଇସିର ଚେୟାରମ୍ୟାନ ଭାବେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀଙ୍କୁ ନିଯୁକ୍ତି ଦେବାକୁ ଏକ ପ୍ରସ୍ତାବ କେନ୍ଦ୍ର କ୍ୟାବିନେଟରେ ଗୃହୀତ ହେବା ପରେ ଏହା ଥିଲା ଏନଇସିରେ ରାଜନାଥଙ୍କ ପ୍ରଥମ ଉଦବୋଧନ ।


    ସେ ପୁଣି କହିଥିଲେ , ସାମାଜିକ ସମୀକ୍ଷା କେବଳ ପାଣ୍ଠି ବିନିଯୋଗ ସମ୍ପର୍କରେ ସୂଚନା ଦିଏ ତାହା ନୁହେଁ , ଏହା ବିକାଶମୂଳକ କାର୍ଯ୍ୟରେ ଜନସାଧାରଣଙ୍କ ଅଂଶୀଦାରୀକୁ ବଢ଼ାଇବା ସହ ପ୍ରକଳ୍ପର ତ୍ରୁଟିକୁ ମଝିରେ ମଝିରେ ସଂଶୋଧନ କରିବାରେ ମଧ୍ୟ ସହାୟକ ହୋଇଥାଏ ।


    ରିମୋଟ ସେନ୍ସିଂ ଓ ସାଟେଲାଇଟ ଇମେଜ୍ ବ୍ୟବହାର କରି ଏବଂ ନର୍ଥ ଇଷ୍ଟର୍ଣ୍ଣ ସ୍ପେସ୍ ଆପ୍ଲିକେସନ ସେଣ୍ଟର ( NESAC ) ସହଯୋଗରେ ଏନ୍ଇସି ଏକ ପ୍ରୋଜେକ୍ଟ ମନିଟରିଂ ପୋର୍ଟାଲ ଓ ମୋବାଇଲ ଆପ୍ଲିକେସନ ପ୍ରସ୍ତୁତ କରିଛି , ଯେଉଁଥିରେ କି ଅଂଶୀଦାରମାନେ ପାଣ୍ଠି ବିନିଯୋଗ ଉପରେ ମଧ୍ୟ ନଜର ରଖିପାରିବେ । ଏହି ପଦକ୍ଷେପରେ ସନ୍ତୋଷ ପ୍ରକାଶ କରିଛନ୍ତି କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ।


    ଉତ୍ତର-ପୂର୍ବାଞ୍ଚଳ ରାଜ୍ୟଗୁଡ଼ିକର ନିରାପତ୍ତା ସ୍ଥିତି ଉପରେ ରାଜନାଥ ସିଂହ କହିଥିଲେ ଯେ , ସରକାର ଆଭ୍ୟନ୍ତରୀଣ ନିରାପତ୍ତାକୁ ସର୍ବାଧିକ ଗୁରୁତ୍ୱ ଦେଉଛନ୍ତି । ନିରାପତ୍ତା ଓ ଶାନ୍ତି ନଥିଲେ ବେସରକାରୀ ନିବେଶ ଏବଂ ଆର୍ଥିକ କାର୍ଯ୍ୟକଳାପ ସମ୍ଭବ ନୁହେଁ । ଏନଡିଏ ସରକାରଙ୍କ ଚାରି ବର୍ଷର ଶାସନ କାଳ ମଧ୍ୟରେ ସୁରକ୍ଷା ସ୍ଥିତିରେ ଯଥେଷ୍ଟ ପରିବର୍ତ୍ତନ ହୋଇପାରିଛି । ନବେ ଦଶକର ପରିସ୍ଥିତି ସହ ତୁଳନା କଲେ ହିଂସା ଘଟଣା 85% ହ୍ରାସ ପାଇପାରିଛି । ସାଧାରଣ ନାଗରିକ ଏବଂ ସୁରକ୍ଷା କର୍ମୀଙ୍କ ମୃତ୍ୟୁ ଘଟଣା 96% ହ୍ରାସ ପାଇଛି ।


    ସ୍ୱରାଷ୍ଟ୍ର ମନ୍ତ୍ରୀ କହିଥିଲେ , ଏବେ ତ୍ରିପୁରା ଏବଂ ମିଜୋରାମ ସମ୍ପୂର୍ଣ୍ଣ ଭାବେ ଆତଙ୍କବାଦ ମୁକ୍ତ ଓ ଅନ୍ୟାନ୍ୟ ଉତ୍ତର-ପୂର୍ବାଞ୍ଚଳ ରାଜ୍ୟଗୁଡ଼ିକରେ ମଧ୍ୟ ସ୍ଥିତିରେ ଉନ୍ନତି ଘଟିଛି । ଏହି ସ୍ଥିତିକୁ ଲକ୍ଷ୍ୟ କରି ମେଘାଳୟରୁ ଆଫସ୍ପା ସମ୍ପୂର୍ଣ୍ଣ ଭାବେ ପ୍ରତ୍ୟାହାର କରି ନିଆଯାଇଥିବା ବେଳେ ଅରୁଣାଚଳ ପ୍ରଦେଶରେ ଏହା ପରିସରରେ ଥିବା ଅଞ୍ଚଳକୁ ହ୍ରାସ ମଧ୍ୟ କରାଯାଇଛି ।


    ଉତ୍ତର-ପୂର୍ବାଞ୍ଚଳର ବିକାଶ ପାଇଁ ଏକ ସ୍ୱଳ୍ପମିଆଦୀ , ମଧ୍ୟବର୍ତ୍ତୀ ମିଆଦୀ ଏବଂ ଦୀର୍ଘମିଆଦୀ ଯୋଜନାର ଆବଶ୍ୟକତା ଉପରେ ସେ ଗୁରୁତ୍ୱ ଦେଇଥିଲେ ।


    ରାଜନାଥ ସିଂହ କହିଥିଲେ ଯେ , ଉତ୍ତର-ପୂର୍ବାଞ୍ଚଳର ବିକାଶ ପାଇଁ ଅନେକ ଗୁଡ଼ିଏ ସୁପାରିସ ଏବଂ ଭିଜନ ଡକ୍ୟୁମେଣ୍ଟ ପ୍ରସ୍ତୁତ କରାଯାଇଛି । ସେଗୁଡ଼ିକ କିପରି କାର୍ଯ୍ୟକାରୀ କରାଯାଇଛି ଏବଂ ଏହାର କେତେ ଅଗ୍ରଗତି ହୋଇଛି , ତାହା ତଦାରଖ ସହ ପରବର୍ତ୍ତୀ ପଦକ୍ଷେପ ନିଆଯିବା ଆବଶ୍ୟକ ।


    ଉତ୍ତର-ପୂର୍ବାଞ୍ଚଳର ବିକାଶ ତଥା ଆର୍ଥିକ ଅଭିବୃଦ୍ଧି ଦିଗରେ ବାଧକ ଥିବା ପ୍ରସଙ୍ଗ ଗୁଡ଼ିକୁ ଚିହ୍ନଟ କରିବା ଲାଗି କେନ୍ଦ୍ର ସରକାର ଏନ୍ଆଇଟିଆଇ ଫୋରମ ଗଠନ କରିଥିବା ସେ କହିଥଲେ । ଏପ୍ରିଲ 10 ତାରିଖରେ ଫୋରମର ପ୍ରଥମ ଆଲୋଚନା ଅନୁଷ୍ଠିତ ହୋଇଥିଲା । ଫୋରମର ସୁପାରିସ ଗୁଡ଼ିକର ସମୀକ୍ଷା ପାଇଁ ସମସ୍ତ ବିଭାଗଗୁଡ଼ିକୁ କୁହାଯାଇଛି । ଏ ସମ୍ପର୍କରେ ନିଷ୍ପତ୍ତି ନେବାକୁ 2018 ଅକ୍ଟୋବର 31 ତାରିଖ ପର୍ଯ୍ୟନ୍ତ ସମୟ ଦିଆଯାଇଛି ।


    ନିବେଶ ଏବଂ ଉଦ୍ୟୋଗ ପ୍ରତିଷ୍ଠା ପାଇଁ ଉପଯୁକ୍ତ ପରିବେଶ ସୃଷ୍ଟି ସକାଶେ ଉତ୍ତର-ପୂର୍ବ ରାଜ୍ୟଗୁଡ଼ିକୁ ସ୍ୱରାଷ୍ଟ୍ରମନ୍ତ୍ରୀ ପରାମର୍ଶ ଦେଇଥିଲେ , ଯଦ୍ୱାରାକି ଅଧିକରୁ ଅଧିକ ନିଯୁକ୍ତି ସୁଯୋଗ ସୃଷ୍ଟି ହୋଇପାରିବ । ସେ କହିଲେ ଯେ , ନିକଟରେ ଉତ୍ତର-ପୂର୍ବାଞ୍ଚଳ ବିକାଶ ମନ୍ତ୍ରଣାଳୟ ନର୍ଥ ଇଷ୍ଟର୍ଣ୍ଣ ଡେଭଲପମେଣ୍ଟ ଫାଇନାନ୍ସ କର୍ପୋରେସନ ଲିମିଟେଡ ( NEDFI ) ଜରିଆରେ 100 କୋଟି ଟଙ୍କାରେ ନର୍ଥ ଇଷ୍ଟ ଭେଞ୍ଚର କ୍ୟାପିଟାଲ ଫଣ୍ଡ୍ ସୃଷ୍ଟି କରିଛି । ପର୍ଯ୍ୟଟନ , ବର୍ଜ୍ୟ ପରିଚାଳନା , ସ୍ୱାସ୍ଥ୍ୟ ସେବା , ହସ୍ତତନ୍ତ , ହସ୍ତକଳା ଏବଂ କୃଷି କ୍ଷେତ୍ରରେ ଏହି ପାଣ୍ଠି ସହାୟତାରେ ବିକାଶ ପାଇଁ ଉଦ୍ୟୋଗଗୁଡ଼ିକୁ ସେ ଆହ୍ୱାନ ଦେଇଥିଲେ ।


    2018 ମାର୍ଚ୍ଚ ମାସରେ କେନ୍ଦ୍ର କ୍ୟାବିନେଟ 3000 କୋଟି ଟଙ୍କାର ନର୍ଥ ଇଷ୍ଟ ଇଣ୍ଡଷ୍ଟ୍ରିଆଲ ଡେଭଲପମେଣ୍ଟ ସ୍କିମ୍ ( NEIDS )-2017କୁ ମଂଜୁରି ଦେଇଥିଲା । 2020 ମାର୍ଚ୍ଚ ମଧ୍ୟରେ ଏହି ଯୋଜନା କାର୍ଯ୍ୟକାରୀ ହେବା ଲକ୍ଷ୍ୟ ରହିଛି । ଏହାଦ୍ୱାରା ଉତ୍ତର-ପୂର୍ବାଞ୍ଚଳରେ ଉଦ୍ୟୋଗକୁ ପ୍ରୋତ୍ସାହନ ମିଳିବା ସହ ନିଯୁକ୍ତି ଓ ରୋଜଗାର ବୃଦ୍ଧି ପାଇପାରିବ ।


    ନର୍ଥ ଇଷ୍ଟର୍ଣ୍ଣ ରିଜନ କମ୍ୟୁନିଟି ରିସୋର୍ସ ମ୍ୟାନେଜମେଣ୍ଟ ପ୍ରୋଜେକ୍ଟ ଜରିଆରେ ଏନ୍ଇସି ଗୋଷ୍ଠୀ ଭିତ୍ତିକ ଜୀବିକା ମିଶନ କାର୍ଯ୍ୟକାରୀ କରି ଗ୍ରାମାଞ୍ଚଳ ଲୋକଙ୍କ ଚଳଣିର ମାନ ବୃଦ୍ଧି କରିପାରିଥିବାରୁ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ପ୍ରଶଂସା କରିଥିଲେ ।


    ସେ କହିଥିଲେ ଯେ , ଉତ୍ତର-ପୂର୍ବାଞ୍ଚଳର ମୂଳ ଭିତ୍ତି ଦୃଢ଼ ଗୋଷ୍ଠୀ ସ୍ତର । ରିସୋର୍ସ ମ୍ୟାନେଜମେଣ୍ଟ ପ୍ରୋଜେକ୍ଟ ଜୀବିକା ମିଶନ ପାଇଁ ଉତ୍କର୍ଷ କେନ୍ଦ୍ର ଭାବେ କାର୍ଯ୍ୟ କରିପାରିବ । ଏହା କେନ୍ଦ୍ର ସରକାରଙ୍କ ବିଭିନ୍ନ ମନ୍ତ୍ରଣାଳୟ ଏବଂ ବିଭାଗ ସହ ରାଜ୍ୟ ସରକାର , ଜିଲ୍ଲା ପ୍ରଶାସନ ଏବଂ ବେସରକାରୀ ସଂସ୍ଥାଗୁଡ଼ିକ ମଧ୍ୟରେ ସମନ୍ୱୟ ରକ୍ଷା କରି ପଛୁଆ ଅଞ୍ଚଳର ବିକାଶରେ ସହାୟକ ହୋଇପାରିବ ।


    1971 ଏନ୍ଇସି ଆଇନ ଅନୁସାରେ ଉତ୍ତର-ପୂର୍ବାଞ୍ଚଳ ପରିଷଦ ( NEC ) ଗଠନ ହେବା ପରେ ଉତ୍ତର ପୂର୍ବାଞ୍ଚଳର ରାଜ୍ୟ ଗୁଡ଼ିକୁ ଇଷ୍ଟର୍ଣ୍ଣ ଜୋନାଲ କାଉନସିଲରୁ ବାଦ୍ ଦିଆଯାଇଛି । ଅନ୍ୟାନ୍ୟ ଜୋନାଲ କାଉନସିଲ ଭଳି ଏନଇସିରେ ରାଜ୍ୟ-ରାଜ୍ୟ ଓ କେନ୍ଦ୍ର-ରାଜ୍ୟ ମଧ୍ୟରେ ଥିବା ବିଭିନ୍ନ ପ୍ରସଙ୍ଗର ଆଲୋଚନା ସହ ଥିବା ସମସ୍ୟାର ସମାଧାନ ବାଟ ବାହାରି ପାରିବ ବୋଲି ରାଜନାଥ ସିଂହ ଆଶା ପ୍ରକାଶ କରିଥିଲେ ।


    ରାଜ୍ୟର ଭୌଗଳିକ ଚିତ୍ର ଆଧାରରେ ଉତ୍ପାଦନ ଓ ରପ୍ତାନିକୁ ଗୁରୁତ୍ୱ ଦେଇ 2020 ମସିହା ସୁଦ୍ଧା ଚାଷୀଙ୍କ ଆୟ ଦୁଇ ଗୁଣ କରିବାକୁ ସ୍ୱରାଷ୍ଟ୍ର ମନ୍ତ୍ରୀ ପରାମର୍ଶ ଦେଇଥିଲେ । କେନ୍ଦ୍ର ସରକାରଙ୍କ ଆକ୍ଟ ଇଷ୍ଟ ନୀତିର ଦୃଷ୍ଟିକୋଣ ଅନୁସାରେ ଏନ୍ଇସି ଦକ୍ଷିଣ-ପୂର୍ବ ଏସିଆ ଏବଂ ଆଞ୍ଚଳିକ ସମନ୍ମୟ ରକ୍ଷା ଦିଗରେ ଗୁରୁତ୍ୱପୂର୍ଣ୍ଣ ଭୂମିକା ନେଇପାରିବ ବୋଲି ସେ କହିଥିଲେ ।


    ଉତ୍ତର-ପୂର୍ବ ଲୋକଙ୍କର ସାହସ , ଗୌରାବାନ୍ୱିତ ଭାବ ଏବଂ ସ୍ୱତନ୍ତ୍ର ସଂସ୍କୃତିକୁ ରାଜନାଥ ସିଂହ ପ୍ରଶଂସା କରିବା ସହ ଏହା ଆଧୁନିକ ଭାରତ ଗଠନରେ ସହାୟକ ହୋଇପାରିବ ବୋଲି ସେ କହିଥିଲେ ।


    ଏହି ଦୁଇ ଦିନିଆ ଅଧିବେଶନରେ ଉତ୍ତର-ପୂର୍ବାଞ୍ଚଳ ବିକାଶ ମନ୍ତ୍ରଣାଳୟ (ସ୍ୱାଧୀନ ଦାୟିତ୍ୱ) , ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ ରାଷ୍ଟ୍ରମନ୍ତ୍ରୀ , ପର୍ସୋନେଲ ଏବଂ ଡିଓପିଟି , ପବ୍ଲିକ ଗ୍ରିଭାନ୍ସ ଆଣ୍ଡ ପେନସନ୍ , ଆଟମିକ୍ ଏନର୍ଜି ଆଣ୍ଡ ସ୍ପେସ୍ ବିଭାଗ ମନ୍ତ୍ରୀ ଡକ୍ଟର ଜିତେନ୍ଦ୍ର ସିଂହ , ଯିଏ କି ଏନ୍ଇସିର ଉପାଧ୍ୟକ୍ଷ ମଧ୍ୟ ଅଛନ୍ତି ଉପସ୍ଥିତ ଥିଲେ । ଏଥିସହ 8ଟି ଉତ୍ତର-ପୂର୍ବ ରାଜ୍ୟର ରାଜ୍ୟପାଳ ଏବଂ ମୁଖ୍ୟମନ୍ତ୍ରୀମାନେ ମଧ୍ୟ ଉପସ୍ଥିତ ଥିଲେ ।


    *****************

    
    
    (Release ID: 1538234) Visitor Counter : 2