      ଗୃହ ନିର୍ମାଣ ଓ ସହରାଞ୍ଚଳ ଦାରିଦ୍ର୍ୟ ଦୂରୀକରଣ ମନ୍ତ୍ରଣାଳୟ

      ଅମୃତ ଯୋଜନାରେ ଭୁବନେଶ୍ୱର ସମେତ 25ଟି ସହରରେ କାର୍ଯ୍ୟକାରୀ ହେବ ପାଇଲଟ ବ୍ୟବସ୍ଥା
      ସ୍ମାର୍ଟ ସିଟିରେ ଡିଜିଟାଲ କାରବାରକୁ ପ୍ରୋତ୍ସାହନ ପାଇଁ ରହିବ ପୁରସ୍କାର ବ୍ୟବସ୍ଥା
      • ମିଶନ ନିର୍ଦ୍ଦେଶକ, ସିଇଓଙ୍କୁ ସହଯୋଗ ଲାଗି ଆରମ୍ଭ ହେବ ସ୍ମାର୍ଟ ସିଟି ଫେଲୋସିପ ଓ ଇଂଟର୍ଣ୍ଣସିପ ବ୍ୟବସ୍ଥା
      • ସଂରଚନା କ୍ଷେତ୍ରର ବିକାଶ ପାଇଁ ନୂତନ ଲୋକାଲ ଏରିଆ ପ୍ଲାନ, ଟାଉନ ପ୍ଲାନିଂ ସ୍କିମ
      
      Posted On: 09 JUL 2018 9:14PM by PIB Bhubaneshwar


    କେନ୍ଦ୍ର ସରକାର ଅମୃତ ଯୋଜନା ଅଧିନରେ ଡିଜିଟାଲ ଇଣ୍ଡିଆ ଅଭିଯାନକୁ ଆଉ ପାଦେ ଆଗେଇ ନେବା ପାଇଁ 5ଟି ନୂଆ ଅଭିନବ କାର୍ଯ୍ୟକ୍ରମ ଆରମ୍ଭ କରିବେ । ଏହି କାର୍ଯ୍ୟକ୍ରମଗୁଡିକ ହେଲା – ( 1) ଇଣ୍ଡିଆ ସ୍ମାର୍ଟ ସିଟି ଫେଲୋସିପ , ( 2) ଇଣ୍ଡିଆ ସ୍ମାର୍ଟ ସିଟି ଇଂଟର୍ଣ୍ଣସିପ , ( 3) ସ୍ମାର୍ଟ ସିଟି ଡିଜିଟାଲ ପେମେଂଟ ପୁରସ୍କାର-2018 , ( 4) ସ୍ମାର୍ଟ ସିଟି ନବସୃଜନ , ସମନ୍ୱୟକରଣ ଏବଂ ବିଭିନ୍ନ ଆହ୍ୱାନର ଦୀର୍ଘସ୍ଥାୟୀ ମୁକାବିଲା ତଥା (5) ଲୋକାଲ ଏରିଆ ପ୍ଲାନ ଏବଂ ଟାଉନ ପ୍ଲାନିଂ ସ୍କିମ୍ ।


    ଆଜି ନୂଆଦିଲ୍ଲୀଠାରେ କେନ୍ଦ୍ର ଆବାସ ଏବଂ ସହରାଂଚଳ ବ୍ୟାପାର ମନ୍ତ୍ରୀ ଶ୍ରୀ ହରଦୀପ ସିଂ ପୁରୀ ଏହି ଘୋଷଣା କରିଛନ୍ତି । ଦେଶର 25ଟି ବଛା ବଛା ସହରରେ ପ୍ରଥମେ ପାଇଲଟ ଭିତ୍ତିରେ ଏହି କାର୍ଯ୍ୟକ୍ରମଗୁଡିକ ଆରମ୍ଭ କରାଯିବ । ଓଡିଶାର ରାଜଧାନୀ ଭୁବନେଶ୍ୱର ଏଥିରେ ସ୍ଥାନ ପାଇଛି । ଅନ୍ୟ ସହରଗୁଡିକ ହେଲା – ବୃହତ ବିଶାଖପାଟଣା (ଆନ୍ଧ୍ରପ୍ରଦେଶ) , ଗୌହାଟୀ (ଆସାମ) , ବରୋଦା (ଗୁଜରାଟ) , ଇନ୍ଦୋର (ମଧ୍ୟପ୍ରଦେଶ) , ଚେନ୍ନାଇ (ତାମିଲନାଡୁ) , ବେଙ୍ଗାଲୁରୁ (କର୍ଣ୍ଣାଟକ) , ଥିରୁବନନ୍ତପୁରମ (କେରଳ) , ୱାରାଙ୍ଗଲ (ତେଲଙ୍ଗାନା) , ପୁନେ (ମହାରାଷ୍ଟ୍ର) , ବାରାଣସୀ (ଉତ୍ତରପ୍ରଦେଶ) , ଜୟପୁର (ରାଜସ୍ଥାନ) , ଅମୃତସର (ପଞ୍ଜାବ) , ପାଟନା (ବିହାର) , ଫରିଦାବାଦ (ହରିୟାଣା) , ରାଂଚି (ଝାଡଖଣ୍ଡ) , ରାୟପୁର (ଛତିଶଗଡ) , ପାଣାଜ (ଗୋଆ) , ସିମଳା (ହିମାଚଳପ୍ରଦେଶ) , ନୂଆ କଲିକତା (ପଶ୍ଚିମବଙ୍ଗ) , ଶ୍ରୀନଗର (ଜାମ୍ମୁ-କାଶ୍ମୀର) , ଡେରାଡୁନ (ଉତ୍ତରାଖଣ୍ଡ) , ଆଇଜଲ (ମିଜୋରାମ) , ଗେଙ୍ଗଟକ (ସିକିମ) ଓ ଇମ୍ଫାଲ (ମଣିପୁର) ।


    ( 1) ଇଣ୍ଡିଆ ସ୍ମାର୍ଟ ସିଟି ଫେଲୋସିପ କାର୍ଯ୍ୟକ୍ରମ ଅଧିନରେ କେନ୍ଦ୍ର ଆବାସ ଓ ସହରାଂଚଳ ବ୍ୟାପାର ମନ୍ତ୍ରଣାଳୟ ପକ୍ଷରୁ 30ଜଣ ସ୍ନାତକ , ସ୍ନାତକୋତର ତଥା ପିଏଚଡି ଡିଗ୍ରୀଧାରି ଛାତ୍ରଛାତ୍ରୀମାନଙ୍କୁ ଏକ ବର୍ଷରୁ ତିନି ବର୍ଷ ପର୍ଯ୍ୟନ୍ତ ନିୟୋଜିତ କରାଯିବ । ସେମାନେ ସହରାଂଚଳ ଯୋଜନା , ଡିଜାଇନ , ଇଞ୍ଜିନିୟରିଂ , ଆଇଟି , ସହରାଂଚଳ ପରିବହନ ବ୍ୟବସ୍ଥା , ଆର୍ଥିକ ପରିଚାଳନା , ସାମାଜିକ କ୍ଷେତ୍ର ଓ ପରିବେଶଗତ ବିଷୟ ଓ ଆହ୍ୱାନଗୁଡିକ ଉପରେ ଅଧ୍ୟୟନ କରିଥିବା ଆବଶ୍ୟକ । ଫଳରେ ଏହି ଯୁବ ଛାତ୍ରମାନେ ସ୍ମାର୍ଟ ସିଟିର ମିଶନ ନିର୍ଦ୍ଦେଶକ ଅଥବା ସିଇଓଙ୍କୁ ବିଭିନ୍ନ କାର୍ଯ୍ୟରେ ଯେପରିକି ଗବେଷଣା , ତଥ୍ୟ ବିଶ୍ଳେଷଣ , ଦସ୍ତାବିଜକରଣ , ସ୍ୱତନ୍ତ୍ର ମୂଲ୍ୟାୟନ , ରିପୋର୍ଟ ପ୍ରସ୍ତୁତି ଆଦି କାର୍ଯ୍ୟରେ ସହଯୋଗ କରିବେ । ଆଗ୍ରହୀ ଛାତ୍ରଛାତ୍ରୀମାନେ 31 ଅଗଷ୍ଟ , 2018 ସୁଦ୍ଧା https://smartnet.niua.org ୱେବସାଇଟ ଜରିଆରେ ଆବେଦନ କରିପାରିବେ ।


    ( 2) ଇଣ୍ଡିଆ ସ୍ମାର୍ଟ ସିଟି ଇଂଟର୍ଣ୍ଣସିପ କାର୍ଯ୍ୟକ୍ରମ ମାଧ୍ୟମରେ ଅଣ୍ଡର ଗ୍ରାଜୁଏଟ , ଗ୍ରାଜୁଏଟ ଏବଂ ପୋଷ୍ଟ ଗ୍ରାଜୁଏଟ ଛାତ୍ରମାନଙ୍କୁ ସ୍ମାର୍ଟ ସିଟି ପ୍ରକଳ୍ପ କାର୍ଯ୍ୟାନ୍ୱୟନରେ ସାମିଲ କରାଯିବ । ସେମାନେ 6 ରୁ 12 ସପ୍ତାହ ପର୍ଯ୍ୟନ୍ତ ବିନା ପାରିଶ୍ରମିକରେ କାମ କରିବେ । କିନ୍ତୁ ସଫଳତାର ସହ ଇଂଟର୍ଣ୍ଣସିପ ସମ୍ପୂର୍ଣ୍ଣ କରୁଥିବା ଛାତ୍ରଛାତ୍ରୀମାନଙ୍କୁ ଅନୁଭୂତି ପ୍ରମାଣପତ୍ର ଭାରତ ସରକାରଙ୍କ ପକ୍ଷରୁ ପ୍ରଦାନ କରାଯିବ । ଇଂଟର୍ଣ୍ଣସିପ କରୁଥିବା ଛାତ୍ରଛାତ୍ରୀମାନଙ୍କୁ ସ୍ମାର୍ଟ ସିଟିରେ ସହରାଂଚଳ ଯୋଜନା , ଡିଜାଇନ , ସୂଚନା ପ୍ରଯୁକ୍ତି ସେବା , ସହରାଂଚଳ ପରିବହନ , ଆର୍ଥିକ ପରିଚାଳନା , ସାମାଜିକ କ୍ଷେତ୍ର ଏବଂ ପରିବେଶଗତ ଦିଗଗୁଡିକ ଉପରେ ଅନୁଭୂତି ମିଳିପାରିବ । ଆଗ୍ରହୀ ଛାତ୍ରଛାତ୍ରୀମାନେ ବର୍ଷର ଯେ କୌଣସି ସମୟରେ https://smartnet.niua.org ୱେବସାଇଟରେ ଆବେଦନ କରିପାରିବେ ।


    ( 3) ସ୍ମାର୍ଟ ସିଟି ଡିଜିଟାଲ ପେମେଂଟ ପୁରସ୍କାର 2018 ଅଧିନରେ ସହରାଂଚଳ ବାସିନ୍ଦାମାନଙ୍କ ପାଇଁ ଜୀବନଧାରଣ ବ୍ୟବସ୍ଥାକୁ ସହଜ କରିବାର ଡିଜିଟାଲ ପଦ୍ଧତିମାନ ପ୍ରଚଳନ କରାଯିବ । ଡିଜିଟାଲ ଦେୟ / ପୈଠ ବ୍ୟବସ୍ଥାକୁ ପ୍ରୋତ୍ସାହିତ କରୁଥିବା , ଏଥିଲାଗି ଉନ୍ନତ ଭିତ୍ତିଭୂମି ଏବଂ ନାଗରିକମାନଙ୍କୁ ଏଦିଗରେ ସକ୍ରିୟ ସହାୟତା କରୁଥିବା ପରିମାପକ ଆଧାରରେ ସ୍ମାର୍ଟ ସିଟିଗୁଡିକୁ ପୁରସ୍କୃତ କରିବାର ବ୍ୟବସ୍ଥା ହୋଇଛି । ଏହି ପୁରସ୍କାର ବ୍ୟବସ୍ଥା 2ଟି ପର୍ଯ୍ୟାୟରେ କାର୍ଯ୍ୟକାରୀ ହେବ ଏବଂ କେନ୍ଦ୍ର ସହରାଂଚଳ ବ୍ୟାପାର ମନ୍ତ୍ରଣାଳୟର ସଚିବଙ୍କ ଅଧ୍ୟକ୍ଷତାରେ ଗଠିତ ଏକ ମୂଲ୍ୟାୟନ କମିଟି ପୁରସ୍କାର ଲାଗି ବିଭିନ୍ନ କାର୍ଯ୍ୟାନ୍ୱୟନ ପରିମାପକର ମୂଲ୍ୟାୟନ କରିବେ ।


    ଡିଜିଟାଲ ପେମେଂଟ ବ୍ୟବସ୍ଥା ଲାଗୁ କରିବା କ୍ଷେତ୍ରରେ ଶ୍ରେଷ୍ଠ ପଦ୍ଧତି ଅବଲମ୍ବନ , ଡିଜିଟାଲ ପେମେଂଟ କ୍ଷେତ୍ରରେ ଶ୍ରେଷ୍ଠ ନବସୃଜନ ଏବଂ ଡିଜିଟାଲ ପେମେଂଟ କ୍ଷେତ୍ରରେ ତ୍ୱରିତ ପଦକ୍ଷେପ ଗ୍ରହଣ କରୁଥିବା ଅଭିବୃଦ୍ଧିଶୀଳ ସ୍ମାର୍ଟ ସିଟି ପାଇଁ 12ଟି ବିଭିନ୍ନ କ୍ଷେତ୍ରରେ ପୁରସ୍କାରମାନ ପ୍ରଦାନ କରାଯିବ ।


    ( 4) ନୀତି ଆୟୋଗଙ୍କ ମାର୍ଗଦର୍ଶିକା ଅନୁସାରେ ଭାରତ-ଫ୍ରାନ୍ସ ସହଯୋଗିତା କାର୍ଯ୍ୟକ୍ରମ ଜରିଆରେ 15ଟି ପ୍ରକଳ୍ପକୁ କାର୍ଯ୍ୟାନ୍ୱୟନ ପାଇଁ ବଛାଯିବ । ଏହିସବୁ ପ୍ରକଳ୍ପ ମାଧ୍ୟମରେ ସହରାଂଚଳ ପରିବହନ ଓ ଯୋଗାଯୋଗ ବ୍ୟବସ୍ଥା , ଉନ୍ମୁକ୍ତ ସରକାରୀ ଜାଗାର ପରିଚାଳନା , ସହରାଂଚଳ ପ୍ରଶାସନିକ ବ୍ୟବସ୍ଥା , ଆଇସିଟି ପଦ୍ଧତିର ରୂପାୟନ , ନିମ୍ନ ଆୟକାରୀ ବର୍ଗର କଲ୍ୟାଣ ପାଇଁ ସାମାଜିକ ଓ ଅନୁଷ୍ଠାନଗତ ନବସୃଜନ ଉପରେ ଗୁରୁତ୍ୱ ଦିଆଯିବ । ଏହି କାର୍ଯ୍ୟକ୍ରମର ଅବଧି ରହିବ 3 ବର୍ଷ – 2018-19 ରୁ 2020-21 ।


    ପ୍ରତ୍ୟେକ ପୁରସ୍କୃତ ସହରକୁ ଦକ୍ଷତା ଆଧାରରେ 20 ରୁ 80 କୋଟି ଟଙ୍କା ପର୍ଯ୍ୟନ୍ତ ସରକାରୀ ଅନୁଦାନ ମିଳିବ ।


    ( 5) ଲୋକାଲ ଏରିଆ ପ୍ଲାନ ଏବଂ ଟାଉନ ପ୍ଲାନିଂ ସ୍କିମ ଅଧିନରେ ଏକ ସ୍ମାର୍ଟ ସିଟିର ବିକଶିତ ହୋଇଥିବା ଏପରି ଅଂଚଳକୁ ବଛାଯିବ ଯେଉଁଠି କ୍ରମବର୍ଦ୍ଧିଷ୍ଣୁ ଜନସଂଖ୍ୟା ଓ ସହର ଆଧାରରେ ଆହୁରି ଅଧିକ ସଂରଚନା କ୍ଷେତ୍ରର ଆବଶ୍ୟକତା ରହିଛି । ସେହି ସବୁ ଅଂଚଳକୁ ଅଗ୍ରାଧିକାର ଭିତ୍ତିରେ ପୁନଃବିକାଶ କରାଯିବ , ଯାହାପାଇଁ ନୂତନ ଲୋକାଲ ଏରିଆ ପ୍ଲାନ ଏବଂ ଟାଉନ ପ୍ଲାନ ଲାଗୁ କରାଯିବ । ଏଥିଲାଗି ପ୍ରତ୍ୟେକ ସହରକୁ 2 କୋଟି ଟଙ୍କା ଲେଖାଏଁ ତିନୋଟି କିସ୍ତିରେ କେନ୍ଦ୍ର ସରକାର ସହାୟତା ଯୋଗାଇ ଦେବେ । ପ୍ରାଥମିକ ପ୍ରସ୍ତାବ ପାଇଁ 20 ପ୍ରତିଶତ , ଚିଠା ଯୋଜନା ପାଇଁ 40 ପ୍ରତିଶତ ଏବଂ ଚୁଡାନ୍ତ ଯୋଜନା ଦାଖଲ ପରେ ଅବଶିଷ୍ଟ 40 ପ୍ରତିଶତ ସହାୟତା ପ୍ରଦାନ କରାଯିବ ।


    ଏହି ଯୋଜନାର କାର୍ଯ୍ୟକାରିତା ଲାଗି ଆବଶ୍ୟକ ନିର୍ଦ୍ଦେଶାବଳୀ ସମ୍ପୃକ୍ତ 25ଟି ରାଜ୍ୟକୁ ଯୋଗାଇ ଦିଆଯିବ ବୋଲି କେନ୍ଦ୍ର ମନ୍ତ୍ରୀ ଶ୍ରୀ ପୁରୀ ସୂଚନା ଦେଇଛନ୍ତି । ଆଜିର ଏହି ଘୋଷଣା ସମୟରେ ମନ୍ତ୍ରଣାଳୟର ସଚିବ ଶ୍ରୀ ଦୁର୍ଗା ଶଙ୍କର ମିଶ୍ର ଏବଂ ବରିଷ୍ଠ ଅଧିକାରୀମାନେ ଉପସ୍ଥିତ ଥିଲେ ।


    **********

    
    
    (Release ID: 1538200) Visitor Counter : 3