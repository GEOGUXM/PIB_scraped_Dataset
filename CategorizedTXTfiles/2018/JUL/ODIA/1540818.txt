      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ତୈଳ ବିଶୋଧନାଗାର ସ୍ଥାପନ
      Posted On: 30 JUL 2018 3:58PM by PIB Bhubaneshwar


    କେନ୍ଦ୍ର ପେଟ୍ରୋଲିୟମ୍‌ ଓ ପ୍ରାକୃତିକ ବାଷ୍ପ ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ କହିଛନ୍ତି ଯେ ରାଷ୍ଟ୍ରାୟତ୍ତ ତୈଳ ବିତରକ କମ୍ପାନୀମାନେ ଯଥା , ଇଣ୍ଡିଆନ୍‌ ଅଏଲ କର୍ପୋରେସନ୍‌ ( IOCL ) , ଭାରତ ପେଟ୍ରୋଲିୟମ୍‌ କର୍ପୋରେସନ୍‌ ଲିମିଟେଡ଼ ( BPCL ) , ଏବଂ ହିନ୍ଦୁସ୍ତାନ ପେଟ୍ରୋଲିୟମ୍‌ କର୍ପୋରେସନ୍‌ ଲିମିଟେଡ଼ ( HPCL ) ଏକ ସମନ୍ୱିତ ତୈଳ ବିଶୋଧନାଗାର ତଥା ପେଟ୍ରୋକେମିକାଲ କମ୍ପ୍ଲେକ୍ସ ସ୍ଥାପନ ପାଇଁ ବିଧିବଦ୍ଧ ଭାବେ ସ୍ଥିର କରିଛନ୍ତି । ଏହି ସମନ୍ୱିତ ତୈଳ ବିଶୋଧନାଗାରର କ୍ଷମତା 60 MMTPA (ବାର୍ଷିକ ନିୟୁତ ମେଟ୍ରିକ୍‌ ଟନ୍‌ ହିସାବରେ) ହେବ ଏବଂ ତାହା ମହାରାଷ୍ଟ୍ରର ରତ୍ନଗିରି ଅନ୍ତର୍ଗତ ରାଜାପୁର ତାଲୁକର ବାବୁଲୱାଡ଼ି ଠାରେ ସ୍ଥାପନ କରାଯିବ । ଏଥିପାଇଁ ମୋଟ 3 ଲକ୍ଷ କୋଟି ଟଙ୍କା ନିବେଶ କରାଯିବ । ଏହି ପ୍ରକଳ୍ପକୁ କାର୍ଯ୍ୟକାରୀ କରିବା ସକାଶେ ଏକ ଜଏଣ୍ଟ୍‌ ଷ୍ଟକ୍‌ କମ୍ପାନୀ ଗଠନ କରାଯାଇଛି ଏବଂ ତାହାର ନାମ ରଖାଯାଇଛି- “ ରତ୍ନଗିରି ରିଫାଇନେରୀ ଆଣ୍ଡ୍‌ ପେଟ୍ରୋକେମିକାଲ ଲିମିଟେଡ଼ ( RRPCL ) । ଏହି ଜେ ଭି କମ୍ପାନୀରେ ବିଶ୍ୱର ପ୍ରମୁଖ ତୈଳ ଓ ଗ୍ୟାସ କମ୍ପାନୀ ଯଥା ସାଉଦୀ ଆରାମକୋ ଏବଂ ଏଡ଼ିଏନଓସି ଅଂଶୀଦାର ହେବେ ।


    ଲୋକସଭାରେ ଆଜି ଏକ ପ୍ରଶ୍ନର ଲିଖିତ ଉତ୍ତର ରଖି ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ ତୈଳ ବିତରକ କମ୍ପାନୀମାନଙ୍କ ପକ୍ଷରୁ ଏଭଳି ରିଫାଇନେରୀ ସ୍ଥାପନା ସକାଶେ ସ୍ଥାନ ନିରୂପଣ କରାଯାଇସାରିଛି ଏବଂ ଏ ଦିଗରେ ମହାରାଷ୍ଟ୍ର ସରକାରଙ୍କ ସହ ସେମାନଙ୍କର ଆଲୋଚନା ମଧ୍ୟ ଶେଷ ହୋଇଛି । ଆଇଓସିଏଲ ସୂଚୀତ କରିଛି ଯେ ଯେଉଁ ଭୂମିରେ ଏହି ପ୍ରସ୍ତାବିତ ରିଫାଇନେରୀ ସ୍ଥାପନ କରାଯିବ ତାହା ମୁଖ୍ୟତଃ ପତିତ , ପଥୁରିଆ ଏବଂ ଆବାଦଅଯୋଗ୍ୟ ତଥା ତାହା ପରିବେଶ-ସ୍ପର୍ଶକାତର କ୍ଷେତ୍ର ବହିର୍ଭୂତ । ସେଥିରୁ କେତେକ ସ୍ଥାନରେ କିଛି ଆମ୍ବ ଏବଂ କୃଷି କାର୍ଯ୍ୟ ଅଧୁନା କରାଯାଉଛି । ମହାରାଷ୍ଟ୍ର ସରକାର ତାଙ୍କର 18.05.2017 ତାରିଖର ଗେଜେଟ ବିଜ୍ଞପ୍ତିରେ ଏମଆଇଡ଼ିସି ଆଇନ , 1961ର ବ୍ୟବସ୍ଥା ଅନୁସାରେ ଏହାକୁ ଶିଳ୍ପାଞ୍ଚଳ ବୋଲି ଘୋଷଣା କରିଛନ୍ତି ।


    ଆଇଓସିଏଲ ପୁନଶ୍ଚ ସୂଚୀତ କରିଛି ଯେ ଏହି ପ୍ରକଳ୍ପ ସ୍ଥାପନ ସକାଶେ କିଛିଟା ବିରୋଧାଭାଷ ପ୍ରକାଶ ପାଇଛି ଏବଂ ସେଠାରେ ରିଫାଇନେରୀ ସ୍ଥାପନ କଲେ ତାହାର କୁପ୍ରଭାବ ପର୍ଯ୍ୟାବରଣ ଉପରେ ପଡ଼ିବ ବୋଲି ବିରୋଧକାରୀମାନେ ଆଶଙ୍କା ପ୍ରକଟ କରିଛନ୍ତି । ତେବେ ଆଇଓସିଏଲର ସୂଚନା ଅନୁସାରେ , ରିଫାଇନେରୀର କୁପ୍ରଭାବ ସେ ଅଞ୍ଚଳର କୃଷି ଉପରେ ବିଶେଷ ପ୍ରଭାବୀ ହେବନାହିଁ । ବିଶ୍ୱବ୍ୟାପୀ ରିଫାଇନେରୀ ସ୍ଥାପନା ସକାଶେ ଯେଉଁ କଡ଼ାକଡ଼ି ନିୟମାବଳୀ ପ୍ରବର୍ତ୍ତନ କରାଯାଇଆସୁଛି ତାହା ଏ କ୍ଷେତ୍ରରେ ମଧ୍ୟ ପ୍ରବର୍ତ୍ତନ କରାଯିବ ବୋଲି କୁହାଯାଇଛି ।


    ଆରଆରପିସିଏଲ ତଦନୁସାରେ ସେହି କ୍ଷେତ୍ରରେ ଛାପା ତଥା ଇଲେକ୍ଟ୍ରୋନିକ୍‌ ଗଣମାଧ୍ୟମ ଜରିଆରେ ସଚେତନତା ଅଭିଯାନ ଆରମ୍ଭ କରିଛି ଓ ଘର ଘର ବୁଲି ପ୍ରଚାର ଅଭିଯାନ ଚଳାଇ ସ୍ଥାନୀୟ ଲୋକମାନଙ୍କୁ ସମସ୍ତ ବିଷୟରେ ଅବଗତ ଓ ସଚେତନ କରାଉଛି । ଏହି ପ୍ରକଳ୍ପ ସ୍ଥାପନ ଦ୍ୱାରା ସ୍ଥାନୀୟ ଲୋକମାନଙ୍କର କି ପ୍ରକାର ଉପକାର ହେବ ଏବଂ ସେମାନଙ୍କ ମନରେ ଥିବା ଭ୍ରାନ୍ତ ଧାରଣା କିଭଳି ଭାବେ ଦୂର ହୋଇପାରିବ ସେଥିଲାଗି ପ୍ରଚାର ଅଭିଯାନ ଆରମ୍ଭ କରାଯାଇଛି । ବର୍ତ୍ତମାନ ସ୍ଥିତିରେ ରତ୍ନଗିରି ଜିଲ୍ଲାର ରାଜାପୁରଠାରେ ରିଫାଇନେରୀ ତଥା ପେଟ୍ରୋକେମିକାଲ କମ୍ପ୍ଲେକ୍ସ ସ୍ଥାପନ କରାଯିବ ନିଷ୍ପତ୍ତିର ପୁନଃର୍ବିଚାର କରାଯିବାର କୌଣସି ପ୍ରସ୍ତାବ ନାହିଁ ବୋଲି ମନ୍ତ୍ରୀ ଶ୍ରୀ ପ୍ରଧାନ ସୂଚାଇଛନ୍ତି ।


    ************

    
    
    (Release ID: 1540818) Visitor Counter : 1