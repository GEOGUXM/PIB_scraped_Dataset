      ଭୂବିଜ୍ଞାନ ମନ୍ତ୍ରଣାଳୟ

      “ବଜ୍ରପାତର ପୂର୍ବାନୁମାନ ଉପକରଣ ବିକାଶ ସକାଶେ ବିଶେଷଜ୍ଞ ଗୋଷ୍ଠୀ ଗଠନ କରିଛନ୍ତି ସରକାର”: ଡକ୍ଟର ହର୍ଷବର୍ଦ୍ଧନ
      Posted On: 18 JUL 2018 3:04PM by PIB Bhubaneshwar


    “ ଭୂବିଜ୍ଞାନ ମନ୍ତ୍ରଣାଳୟ ପକ୍ଷରୁ ଭାରତରେ ବଜ୍ରପାତର ପୂର୍ବାନୁମାନ ଉପକରଣର ବିକାଶ ଘଟାଇବା ସକାଶେ ଏକ ବିଶେଷଜ୍ଞ ଗୋଷ୍ଠୀ ଗଠନ କରାଯାଇଛି । ଭାରତୀୟ ପାଣିପାଗ ବିଭାଗ ( IMD ) , ଭାରତୀୟ ଟ୍ରପିକାଲ ଜଳବାୟୁ ଗବେଷଣା କେନ୍ଦ୍ର ( IITM ) ଏବଂ ଜାତୀୟ ମଧ୍ୟମ ରେଞ୍ଜ୍‌ ପାଣିପାଗ ପୂର୍ବାନୁମାନ ( NCMRWF )ର ବୈଜ୍ଞାନିକମାନେ ଏହି କାର୍ଯ୍ୟକାରୀ ଗୋଷ୍ଠୀର ସଦସ୍ୟ ଅଛନ୍ତି । ଏହି ବିଶେଷଜ୍ଞ ଗୋଷ୍ଠୀ ବିଭିନ୍ନ ପ୍ରକାର ମନିଟରିଂ ଓ ପୂର୍ବାନୁମାନ ବ୍ୟବସ୍ଥା (ଯାହାକି ବିଭିନ୍ନ ପଦ୍ଧତି ଆଧାରରେ ସଂଗ୍ରହ କରାଯାଇଥାଏ)ର ବିକାଶ ଘଟାଇବାକୁ ସେମାନଙ୍କ ଉପରେ ଦାୟିତ୍ୱ ନ୍ୟସ୍ତ କରାଯାଇଛି । 2019 ମସିହା ମାର୍ଚ୍ଚ ମାସ ସୁଦ୍ଧା ଏଭଳି ବଜ୍ରପାତର କାରଣ ଏହାର ସମ୍ଭାବ୍ୟ ନିରାକରଣ ପନ୍ଥା ଉପାୟ ଏହି ବିଶେଷଜ୍ଞ କମିଟି ପ୍ରଦାନ କରିବାର ଆଶା କରାଯାଉଛି ।


    ଭୂବିଜ୍ଞାନ ମନ୍ତ୍ରଣାଳୟ ପକ୍ଷରୁ ଏବେ ସୁଦ୍ଧା “ ବଜ୍ରପାତ ଓ ମେଜୋସ୍କେଲ୍‌ ପ୍ରୋସେସେସ୍‌ ପୂର୍ବନୁମାନ ” ( ଥମ୍ପ୍‌) ପାଇଁ ପ୍ରସ୍ତାବ ଆହ୍ୱାନ ଜନିତ ବିଜ୍ଞାପନ ପ୍ରଦାନ କରାଯାଇସାରିଛି । ଏହି ପ୍ରସ୍ତାବମାନଙ୍କରେ ସେସବୁର ବୈଜ୍ଞାନିକ କାରଣ ଅନୁମାନ କରାଯିବ । ଦେଶର ବିଭିନ୍ନ ବିଶ୍ୱବିଦ୍ୟାଳୟ ଏବଂ ଶିକ୍ଷାନୁଷ୍ଠାନର ଗବେଷକମାନେ ଏହି ନିର୍ଦ୍ଦିଷ୍ଟ କ୍ଷେତ୍ର ଉପରେ ସେମାନଙ୍କର ଗବେଷଣା କରି ସରକାରଙ୍କୁ ପରାମର୍ଶ ଦେଇପାରିବେ । 2018 ମସିହା ଜୁଲାଇ ମାସର “ କରେଣ୍ଟ ସାଇନ୍ସ ” ପତ୍ରିକାରେ ଏଭଳି ବିଜ୍ଞାପନ ପ୍ରକାଶ ପାଇଛି । ପୁଣି ମନ୍ତ୍ରଣାଳୟର ୱେବସାଇଟରେ ମଧ୍ୟ ଏହି ବିଜ୍ଞପ୍ତି ରହିଛି । ଏହି ବ୍ୟବସ୍ଥା ମାଧ୍ୟମରେ ମନ୍ତ୍ରଣାଳୟ ସେହିସବୁ ବିଶ୍ୱବିଦ୍ୟାଳୟ ଏବଂ ଶିକ୍ଷାନୁଷ୍ଠାନମାନଙ୍କୁ ଏହି କ୍ଷେତ୍ରରେ ଗୁରୁତ୍ୱପୂର୍ଣ୍ଣ ଗବେଷଣା ଲାଗି ପାଣ୍ଠି ଯୋଗାଇଦେବ ।


    ବର୍ତ୍ତମାନ ଆଇଏମଡ଼ି ପକ୍ଷରୁ ଏଭଳି ନିରୀକ୍ଷଣ ନେଟୱାର୍କକୁ ବୃଦ୍ଧି କରାଯାଇଛି ଯାହାକି ମେଜୋସ୍କେଲ୍‌ ପୂର୍ବାନୁମାନ ବ୍ୟବସ୍ଥାକୁ ଉନ୍ନତ କରିବ । ଆଇଏମଡ଼ି ପକ୍ଷରୁ ପ୍ରସ୍ତାବିତ ରାଡ଼ାର ନେଟୱାର୍କର ଦକ୍ଷତା ବୃଦ୍ଧି ବିଶେଷ କରି ଉତ୍ତରପଶ୍ଚିମ ହିମାଳୟ କ୍ଷେତ୍ରରେ ବଜ୍ରପାତ ପୂର୍ବାନୁମାନ କରିବାରେ ସହାୟକ ହେବ ।


    ବଜ୍ରପାତ ଏକ ନିୟମିତ ଧାରା ଏବଂ ବିଶେଷ କରି ପ୍ରାକ୍‌ ମୌସୁମୀ ଋତୁ (ମାର୍ଚ୍ଚ ଠାରୁ ଜୁନ ମଧ୍ୟରେ) ; ଭାରତରେ ଏହା ବିଶେଷ ଭାବେ ଅନୁଭୂତ ହୋଇଥାଏ । ବଜ୍ରପାତ ହେଉଛି ଏକ କ୍ଷୁଦ୍ର ଆକାର (10-50 କିଲୋମିଟର) ପାଣିପାଗ ବ୍ୟବସ୍ଥା ଯାହାର ଆୟୁକାଳ ମାତ୍ର କେଇ ଘଣ୍ଟା ମଧ୍ୟରେ ସୀମିତ । ବଜ୍ରପାତ ଏଥିସହ ପ୍ରାୟତଃ ବର୍ଷା , ବିଜୁଳି ଏବଂ କରକାପାତ ଆଣିଥାଏ ଯଦ୍ୱାରା ଜନସାଧାରଣଙ୍କ ପାଇଁ ବିଶେଷ ସମସ୍ୟା ସୃଷ୍ଟି କରିଥାଏ । ଏପରିକି ସେମାନଙ୍କ ସାମାଜିକ- ଆର୍ଥିକ ସ୍ଥିତିକୁ ପ୍ରଭାବିତ କରିଥାଏ । ପୁଣି ବିମାନ ଚଳାଚଳ , କୃଷି , ପରିବହନ ଏବଂ ଶକ୍ତି ଯୋଗାଣ ଉପରେ ଏହାର ପ୍ରତିକୂଳ ପ୍ରଭାବ ରହିଛି ।


    ଅନେକ ବର୍ଷ ଧରି ଭାରତୀୟ ପାଣିପାଗ ବିଭାଗ ( IMD ) ଏବଂ ଭୂବିଜ୍ଞାନ ମନ୍ତ୍ରଣାଳୟର ଅନ୍ୟ ପ୍ରତିଷ୍ଠାନମାନେ ତଥା ଭାରତର ବିଭିନ୍ନ ବିଶ୍ୱବିଦ୍ୟାଳୟମାନଙ୍କ ପକ୍ଷରୁ ବଜ୍ରପାତର କାରଣ ସଂପର୍କରେ ମୌଳିକ ଅନୁଧ୍ୟାନ କରାଯାଇଆସୁଛି । ତେବେ , ଭାରତରେ ଏହି କ୍ଷେତ୍ର ଉପରେ ଗବେଷଣା କରୁଥିବା ଗବେଷକମାନଙ୍କ ସଂଖ୍ୟା ଖୁବ୍‌ କମ୍‌ ଯାହାକି ଅନ୍ୟାନ୍ୟ କ୍ଷେତ୍ର ଯଥା ମୌସୁମୀ ଏବଂ ଜଳବାୟୁ ପରିବର୍ତ୍ତନ କ୍ଷେତ୍ରରେ କାର୍ଯ୍ୟରତ ଗବେଷକମାନଙ୍କ ତୁଳନାରେ ନଗଣ୍ୟ ।


    କେନ୍ଦ୍ର ଭୂବିଜ୍ଞାନ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ ଲୋକସଭାରେ ଏକ ଲିଖିତ ପ୍ରଶ୍ନର ଉତ୍ତର ଦେଇ ଏହି ସୂଚନା ପ୍ରଦାନ କରିଛନ୍ତି ।


    ****************

    
    
    (Release ID: 1539229) Visitor Counter : 1