      ସଂଖ୍ୟାଲଘୁ ବ୍ୟାପାର ମନ୍ତ୍ରଣାଳୟ

      ସଂଖ୍ୟାଲଘୁମାନଙ୍କ ସଶକ୍ତିକରଣକୁ ଗୁରୁତ୍ୱ ଦେଲେ କେନ୍ଦ୍ର ସଂଖ୍ୟାଲଘୁ ବ୍ୟାପାର ମନ୍ତ୍ରୀ ମୁକ୍ତାର ଅବାସ ନକଭୀ
      • ସଂଖ୍ୟାଲଘୁ ବ୍ୟାପାର ଦାୟିତ୍ୱରେ ଥିବା ରାଜ୍ୟ ଓ କେନ୍ଦ୍ରଶାସିତ ଅଞ୍ଚଳ ସଚିବମାନଙ୍କ ଜାତୀୟ ସମ୍ମିଳନୀରେ ଉଦବୋଧନ

      Posted On: 16 JUL 2018 5:24PM by PIB Bhubaneshwar

    ଦେଶବ୍ୟାପୀ 308 ଜିଲ୍ଲାରେ ସଂଖ୍ୟାଲଘୁ ସମ୍ପ୍ରଦାୟର ବାଳିକାମାନଙ୍କୁ ଶିକ୍ଷା କ୍ଷେତ୍ରରେ ସଶକ୍ତ କରିବାକୁ କେନ୍ଦ୍ର ସରକାର ଯୁଦ୍ଧକାଳୀନ ଭିତ୍ତିରେ ଏକ ଅଭିଯାନ ଆରମ୍ଭ କରିଥିବା କହିଛନ୍ତି କେନ୍ଦ୍ର ସଂଖ୍ୟାଲଘୁ ବ୍ୟାପାର ମନ୍ତ୍ରୀ ମୁକ୍ତାର ଅବାସ ନକଭୀ ।


    ରାଜ୍ୟ ଓ କେନ୍ଦ୍ରଶାସିତ ଅଞ୍ଚଳ ଗୁଡ଼ିକରେ ସଂଖ୍ୟାଲଘୁ ବ୍ୟାପାର ଦାୟିତ୍ୱରେ ଥିବା ପ୍ରମୁଖ ସଚିବମାନଙ୍କ ସମ୍ମିଳନୀରେ ଉଦବୋଧନ ଦେଇ ସେ କହିଛନ୍ତି ଯେ , କେନ୍ଦ୍ର ସରକାର ସଂଖ୍ୟାଲଘୁ ସମ୍ପ୍ରଦାୟର ବାଳିକାମାନଙ୍କ ନିଯୁକ୍ତି ଏବଂ ଦକ୍ଷତା ବିକାଶକୁ ଦୃଷ୍ଟିରେ ରଖି ଶିକ୍ଷାଗତ ସଶକ୍ତିକରଣ ପାଇଁ ପଦକ୍ଷେପ ନେଇଛନ୍ତି । ଏହି ଲକ୍ଷ୍ୟରେ ସ୍ୱାଧୀନତା ପରଠାରୁ ଦେଶରେ ଅବହେଳିତ ଥିବା ଏବଂ ପଛୁଆ ଅଞ୍ଚଳ ଗୁଡ଼ିକରେ ‘ ପ୍ରଧାନମନ୍ତ୍ରୀ ଜନ ବିକାଶ କାର୍ଯ୍ୟକ୍ରମ ’ ଜରିଆରେ ସ୍କୁଲ , କଲେଜ , ଆଇଟିଆଇ , ପଲିଟେକ୍ନିକ୍ , ଛାତ୍ରୀନିବାସ ଏବଂ ଦକ୍ଷତା ବିକାଶ କେନ୍ଦ୍ର ଗୁଡ଼ିକରେ ଶିକ୍ଷା ଦାନ କରାଯାଉଛି ।


    ଶ୍ରୀ ନକଭୀ କହିଲେ ଯେ , ଏପରି ସୁବିଧାର ଅଭାବ ର୍ହି ସଂଖ୍ୟାଲଘୁଙ୍କ ନିମ୍ନ ସାକ୍ଷରତା ହାରର ମୁଖ୍ୟ କାରଣ । ବିଗତ 4 ବର୍ଷ ମଧ୍ୟରେ ଏମ୍ଏସଡିପି ଅଧୀନରେ ମୋଦୀ ସରକାରଙ୍କ ଦ୍ୱାରା 16ଟି ଡିଗ୍ରୀ କଲେଜ , 2019ଟି ସ୍କୁଲ କୋଠା , 37 , 267ଟି ଅତିରିକ୍ତ ଶ୍ରେଣୀଗୃହ , 1141ଟି ଛାତ୍ରାବାସ , 170ଟି ଆଇଟିଆଇ , 48ଟି ପଲିଟେକ୍ନିକ୍ , 38,736 ଟି ଅଙ୍ଗନବାଡ଼ି କେନ୍ଦ୍ର , 3,48,624 ଟି ଇନ୍ଦିରା ଆବାସ ଯୋଜନା ଘର , 340ଟି ସଦ୍ଭାବନା ମଣ୍ଡପ , 67ଟି ଆବାସିକ ବିଦ୍ୟାଳୟ , 436ଟି ବଜାର ସ୍ଥଳ , 4436ଟି ସ୍ୱାସ୍ଥ୍ୟ ପ୍ରକଳ୍ପ ନିର୍ମାଣ କରାଯାଇଛି । ଏହା ଦ୍ୱାରା ଦୁର୍ବଳ ଶ୍ରେଣୀ , ସଂଖ୍ୟାଲଘୁ ବିଶେଷ କରି ମହିଳାମାନଙ୍କ ଚଳଣିରେ ଉନ୍ନତି ଘଟିପାରିଛି ।


    ମନ୍ତ୍ରୀ କହିଥିଲେ ଯେ , ପ୍ରଧାନମନ୍ତ୍ରୀ ଜନ ବିକାଶ କାର୍ଯ୍ୟକ୍ରମ ’ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ନେତୃତ୍ୱାଧୀନ ଏନଡିଏ ସରକାରଙ୍କର ଏକ ଫଳପ୍ରଦ ଯୋଜନା , ଯାହାକି ‘ ସମ୍ମାନର ସହ ବିକାଶ ’ ଏବଂ ‘ ସାମଗ୍ରିକ ଅଭିବୃଦ୍ଧି ’ ର ପ୍ରତିଶ୍ରୁତି ପୂରଣ କରିବାରେ ସଫଳ ହୋଇଛି । ଏହି ଯୋଜନାର 80% ସମ୍ବଳ ଶିକ୍ଷା , ସ୍ୱାସ୍ଥ୍ୟ ଏବଂ ଦକ୍ଷତା ବିକାଶ ଦିଗରେ ଖର୍ଚ୍ଚ ହୋଇଛି । 33 ରୁ 40% କେବଳ ମହିଳା କୈନ୍ଦ୍ରିକ ପ୍ରକଳ୍ପରେ ନିବେଶ ହେଉଛି । ସଂଶୋଧିତ ଯୋଜନାରେ ପ୍ରତି କ୍ଷେତ୍ରରେ ଜାତୀୟ ହାର ଠାରୁ ସଂଖ୍ୟାଲଘୁଙ୍କ ହାରରେ ଥିବା ପାର୍ଥକ୍ୟ ଦୂର କରିବାକୁ ଗୁରୁତ୍ୱ ଦିଆଯାଉଛି । ପୂର୍ବରୁ ଯେଉଁ ଗ୍ରାମ ଗୁଡ଼ିକରେ 50% ସଂଖ୍ୟାଲଘୁ ଅଛନ୍ତି ସେଗୁଡ଼ିକୁ ଯୋଜନାରେ ସାମିଲ କରାଯାଉଥିଲା , କିନ୍ତୁ ଏବେ ସାମଗ୍ରିକ ଅଭିବୃଦ୍ଧି ଲକ୍ଷ୍ୟରେ ଏହାକୁ 25%କୁ ହ୍ରାସ କରାଯାଇଛି । ପୂର୍ବରୁ ସଂଖ୍ୟାଲଘୁ ବହୁଳ ଜିଲ୍ଲା ସଦର ମହକୁମାଗୁଡ଼ିକୁ ଯୋଜନାରେ ସାମିଲ କରାଯାଉଥିବା ବେଳେ ଏବେ 2011 ଜନଗଣନା ଅନୁଯାୟୀ 25 ହଜାର ସଂଖ୍ୟାଲଘୁ ଜନସଂଖ୍ୟା ବିଶିଷ୍ଟ ବ୍ଲକ , ସହର , ଗ୍ରାମକୁ ଏଥିରେ ସାମିଲ କରାଯାଉଛି ।


    ଶ୍ରୀ ନକଭୀ କହିଲେ ଯେ , ପିଏମଜିଭିକେରେ ରାଜ୍ୟ ସରକାର/ରାଜ୍ୟ ସରକାରଙ୍କ ବିଭିନ୍ନ ସଂସ୍ଥା , ୱାକ୍ଫ , ଗ୍ରାମ ପଞ୍ଚାୟତ ଏବଂ ଅନ୍ୟାନ୍ୟ ନିରାପତ୍ତା ସଂସ୍ଥା ଗୁଡ଼ିକର ଜମି ବିଭିନ୍ନ ଶିକ୍ଷା , ଦକ୍ଷତା ବିକାଶ ପ୍ରକଳ୍ପ ପାଇଁ ବ୍ୟବହାର କରାଯାଇପାରିବ । ଏହି ଯୋଜନାର ସଫଳତା ପାଇଁ ରାଜ୍ୟ ସରକାରଙ୍କର ମଧ୍ୟ ସମାନ ଦାୟିତ୍ୱ ରହିଛି ।


    ଶ୍ରୀ ନକଭୀ କହିଲେ ଯେ , ସମାଜର ଦୁର୍ବଳ ବର୍ଗ , ସଂଖ୍ୟାଲଘୁ ଏବଂ ଗରିବଙ୍କ ସାମାଜିକ-ଆର୍ଥିକ-ଶିକ୍ଷାଗତ ସଶକ୍ତିକରଣ ଦାୟିତ୍ୱ କେନ୍ଦ୍ର ସରକାରଙ୍କ ଯେତିକି ରାଜ୍ୟ ସରକାରଙ୍କର ମଧ୍ୟ ସେତିକି । ଆଜି ସଂଖ୍ୟାଲଘୁମାନଙ୍କ ସାମଗ୍ରିକ ଅଭିବୃଦ୍ଧି ଓ ସେମାନେ ସମାଜର ମୁଖ୍ୟଧାରାରେ ସାମିଲ ହେବା କେବଳ ମୋଦୀ ସରକାରଙ୍କ ପ୍ରଚେଷ୍ଟା ଓ ଯୋଜନା ବଳରୁ ହୋଇପାରିଛି । ‘ ଶିଖୋ ଔର କମାଓ ’, ‘ ଉସ୍ତାଦ୍ ’, ‘ ଗରିବ ନୱାଜ କୌଶଳ ବିକାଶ ଯୋଜନା ’, ‘ ନୟି ମଂଜିଲ ’, ‘ ନୟି ରୌସନି ’, ‘ ବେଗମ ହଜରତ ମହଲ ଗାର୍ଲସ ସ୍କଲାରସିପ୍ ’ ଆଦି ଯୋଜନା ସଂଖ୍ୟାଲଘୁ ବିଶେଷ କରି ବାଳିକାମାନଙ୍କ ସଶକ୍ତିକରଣର ଗ୍ୟାରେଣ୍ଟି ଦେଉଛି ।


    ଶ୍ରୀ ନକଭୀ କହିଲେ ଯେ , ବିଗତ 4 ବର୍ଷ ମଧ୍ୟରେ ବିଭିନ୍ନ ବୃତ୍ତିରୁ 2 କୋଟି 66 ଲକ୍ଷ ଗରିବ ଛାତ୍ରଛାତ୍ରୀ ଲାଭବାନ୍ ହୋଇପାରିଛନ୍ତି । 5 ଲକ୍ଷ 43 ହଜାର ଯୁବକ ‘ ଶିଖୋ ଔର କମାଓ ’ ଭଳି ଯୋଜନା ଦ୍ୱାରା ନିଯୁକ୍ତି କିମ୍ବା ନିଯୁକ୍ତି ସୁବିଧା ପାଇପାରିଛନ୍ତି । ‘ ଉସ୍ତାଦ୍ ’, ‘ ଗରିବ ନୱାଜ କୌଶଳ ବିକାଶ ଯୋଜନା ’, ‘ ନୟି ମଂଜିଲ ’, ‘ ନୟି ରୌସନି ’, ‘ ବେଗମ ହଜରତ ମହଲ ଗାର୍ଲସ ସ୍କଲାରସିପ୍ ’ ବୃତ୍ତି ଜରିଆରେ 1 କୋଟି 21 ଲକ୍ଷ ବାଳିକା ଓ ମହିଳା ଲାଭବାନ ହୋଇପାରିଛନ୍ତି ।


    ଆଜିର ଜାତୀୟ ସମ୍ମିଳନୀରେ 17ଟି ରାଜ୍ୟ/କେନ୍ଦ୍ରଶାସିତ ଅଞ୍ଚଳର ସଂଖ୍ୟାଲଘୁ ବ୍ୟାପାର ପ୍ରମୁଖ ସଚିବ/ଦାୟିତରେ ଥିବା ସଚିବ ଉପସ୍ଥିତ ଥିଲେ । ସମ୍ମିଳନୀରେ ସଂଖ୍ୟାଲଘୁ ବ୍ୟାପାର ମନ୍ତ୍ରଣାଳୟର ଅଧିକାରୀମାନେ ପ୍ରତିନିଧିମାନଙ୍କୁ ପିଏମଜିଭିକେ , ବିଭିନ୍ନ ସ୍କଲାରସିପ୍ , ଦକ୍ଷତା ବିକାଶ ଯୋଜନା , ୱାକଫ୍ , ଏନଏମଡିଏଫସି ଏବଂ ମୌଲାନା ଆଜାଦ ଏଜୁକେସନ ଫଉଣ୍ଡେସନର ବିଭିନ୍ନ ଯୋଜନା ବାବଦରେ ଅବଗତ କରାଇଥିଲେ । ଏହି ଅବସରରେ ଏନଏମଡିଏଫସି ଏବଂ ରାଜ୍ୟ ସରକାରଙ୍କ ବିଭିନ୍ନ ସଂସ୍ଥା ମଧ୍ୟରେ ବୁଝାମଣାପତ୍ର ସ୍ୱାକ୍ଷର ହୋଇଥିଲା ।


    **************

    
    
    (Release ID: 1538754) Visitor Counter : 2