      ରସାୟନ ଓ ସାର ମନ୍ତ୍ରଣାଳୟ

      2019-20 ପର୍ଯ୍ୟନ୍ତ ଜାରି ରହିବ ଅଣୁସାର ଭିତ୍ତିକ ସବସିଡି, ସିଟି କମ୍ପୋଷ୍ଟ ସ୍କିମ
      କାରଖାନାରୁ ଚାଷୀଙ୍କ ପର୍ଯ୍ୟନ୍ତ ସାର ଯୋଗାଣ ଉପରେ ଅନ୍ଲାଇନ ନଜର ରଖିଛନ୍ତି କେନ୍ଦ୍ର ସରକାର

      Posted On: 24 JUL 2018 7:06PM by PIB Bhubaneshwar

    କେନ୍ଦ୍ର ସରକାର ଚାଷୀଙ୍କ ସ୍ୱାର୍ଥକୁ ଦୃଷ୍ଟିରେ ରଖି ଅଣୁସାର ଭିତିକ ସବସିଡି ଏବଂ ସିଟି କମ୍ପୋଷ୍ଟ ସ୍କିମକୁ 2019-20 ଆର୍ଥିକ ବର୍ଷ ପର୍ଯ୍ୟନ୍ତ ବଳବତର ରଖିବେ । ଅତିରିକ୍ତ ସମୟ ପାଇଁ ଏହି ଯୋଜନା ସକାଶେ କେନ୍ଦ୍ର ସରକାରଙ୍କୁ 61 , 792 କୋଟି ଟଙ୍କା ଖର୍ଚ୍ଚ ବହନ କରିବାକୁ ପଡିବ । ପ୍ରତ୍ୟକ୍ଷ ସୁବିଧା ହସ୍ତାନ୍ତର (ଡିବିଟି) ମାଧ୍ୟମରେ ସାର କମ୍ପାନୀମାନଙ୍କୁ ସବସିଡିଯୁକ୍ତ ସାର ପ୍ରଦାନ ନିମନ୍ତେ ଏହି ଅର୍ଥ ପ୍ରଦାନ କରାଯିବ । ଆର୍ଥିକ ବ୍ୟାପାର ସଂକ୍ରାନ୍ତ କେନ୍ଦ୍ର କ୍ୟାବିନେଟ କମିଟି ଏହାକୁ ଅନୁମୋଦନ ପ୍ରଦାନ କରିଛନ୍ତି ।


    ଲୋକସଭାରେ ଏକ ପ୍ରଶ୍ନର ଲିଖିତ ଉତ୍ତରରେ କେନ୍ଦ୍ର ଯୋଜନା (ସ୍ୱାଧିନ) ଏବଂ ରସାୟନ ଓ ସାର ରାଷ୍ଟ୍ରମନ୍ତ୍ରୀ ଶ୍ରୀ ରାଓ ଇନ୍ଦରଜିତ ସିଂ ଏହି ସୂଚନା ଦେଇଛନ୍ତି । ସେ କହିଛନ୍ତି ଯେ , କେନ୍ଦ୍ର ସରକାର ସାରର ସୁଷମ ବଂଟନ ଏବଂ ଏହାର ଦର ନିୟନ୍ତ୍ରଣ ସକାଶେ ରସାୟନିକ ସାରକୁ ଅତ୍ୟାବଶ୍ୟକ ସାମଗ୍ରୀ ତାଲିକାରେ ରଖିଛନ୍ତି । ଚାଷୀମାନଙ୍କୁ ଯେପରି ସୂଲଭ ଦରରେ ସବୁ ଋତୁରେ ସବସିଡିଯୁକ୍ତ ସାର ମିଳିବ ତାହା ସୁନିଶ୍ଚିତ କରାଯାଉଛି । ଏବେ କେନ୍ଦ୍ର ସରକାର କାରଖାନାରୁ ଚାଷୀ ପାଖକୁ ପହଂଚିବା ପର୍ଯ୍ୟନ୍ତ ରସାୟନିକ ସାରର ବଂଟନ ପ୍ରକ୍ରିୟା ଉପରେ ତୀକ୍ଷ୍ନ ନଜର ରଖୁଛନ୍ତି । ଅନଲାଇନ ଜରିଆରେ ସମନ୍ୱିତ ସାର ଯୋଗାଣ ବ୍ୟବସ୍ଥାକୁ ତଦାରଖ କରାଯାଉଛି ।


    ସିଟି କମ୍ପୋଷ୍ଟ ସ୍କିମ ସମ୍ପର୍କରେ ସୂଚନା ଦେଇ କେନ୍ଦ୍ର ମନ୍ତ୍ରୀ ରାଓ ଇନ୍ଦରଜିତ ସିଂ କହିଲେ ଯେ , ସହରାଂଚଳରେ ସ୍ୱଚ୍ଛ ଭାରତ ମିଶନ କାର୍ଯ୍ୟକୁ ସମର୍ଥନ ଦେବାଲାଗି ସିଟି କମ୍ପୋଷ୍ଟ ସ୍କିମ ଆରମ୍ଭ କରାଯାଇଛି । ଆଖପାଖ ଅଂଚଳର ଚାଷୀଙ୍କୁ ଏହି କମ୍ପୋଷ୍ଟ ଖତ ରିହାତି ଦରରେ ଯୋଗାଇଦେବାର ବ୍ୟବସ୍ଥା କରାଯାଉଛି । କେନ୍ଦ୍ର ସରକାର 2016 ପରେ ସିଟି କମ୍ପୋଷ୍ଟ ଉତ୍ପାଦନ ବୃଦ୍ଧି କରିବା ଲକ୍ଷ୍ୟ ରଖି ବଜାର ବିକାଶ ସହାୟତା ଦେଉଛନ୍ତି , ଯାହାକି ଏକ ମେଟ୍ରିକ ଟନ୍ କମ୍ପୋଷ୍ଟ ଖତ ପିଛା 1 , 500 ଟଙ୍କାର ସବସିଡି ସମ୍ପୃକ୍ତ ସଂସ୍ଥାମାନଙ୍କୁ ପ୍ରଦାନ କରାଯାଉଛି ବୋଲି କେନ୍ଦ୍ର ମନ୍ତ୍ରୀ ଲୋକସଭାକୁ ଜଣାଇଛନ୍ତି ।


    **********

    
    
    (Release ID: 1539950) Visitor Counter : 3