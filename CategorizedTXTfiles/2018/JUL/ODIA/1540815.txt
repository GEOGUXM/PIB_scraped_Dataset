      ରେଳ ମନ୍ତ୍ରଣାଳୟ

      ଟ୍ରେନ ଓ ଶୌଚାଳୟ ଗୁଡ଼ିକରେ ଯାତ୍ରୀଙ୍କ ସୁବିଧା ଓ ସ୍ୱଚ୍ଛତା
      Posted On: 30 JUL 2018 3:53PM by PIB Bhubaneshwar


    ଟ୍ରେନ ଗୁଡ଼ିକରେ ଯାତ୍ରୀଙ୍କୁ ସମସ୍ତ ମୌଳିକ ସୁବିଧା ଯୋଗାଇ ଦେବା ଓ ସ୍ୱଚ୍ଛତା ଏକ ନିୟମିତ ପ୍ରକ୍ରିୟା ଏବଂ ଶୌଚାଳୟ ଓ ବଗି ଗୁଡ଼ିକର ସ୍ୱଚ୍ଛତା ପାଇଁ ଆନ୍ତରିକ ଭାବେ ଚେଷ୍ଟା କରାଯାଇଥାଏ । ତେବେ ବେଳେ ବେଳେ ବଗି ଗୁଡ଼ିକର ସ୍ୱଚ୍ଛତା ଓ ଶୌଚାଳୟରୁ ଦୁର୍ଗନ୍ଧ ବାହାରୁଥିବା ନେଇ ଅଭିଯୋଗ ମଧ୍ୟ ଆସିଥାଏ । ଯାତ୍ରୀ ମାନେ ଉଚିତ ଭାବେ ବ୍ୟବହାର ନ କଲେ ଜୈବ-ଶୌଚାଳୟ ଗୁଡ଼ିକରୁ ଦୁର୍ଗନ୍ଧ ବାହାରିଥାଏ । ଏଥିପାଇଁ ବିଭିନ୍ନ ପଦକ୍ଷେପ ନିଆଯାଇଛି ।


    ଯାତ୍ରୀମାନଙ୍କଠାରୁ ମିଳୁଥିବା ଅଭିଯୋଗଗୁଡ଼ିକ ଉପରେ ବଗି ରକ୍ଷଣାବେକ୍ଷଣ ବେଳେ ଭାରତୀୟ ରେଳବାଇ ପକ୍ଷରୁ ଆବଶ୍ୟକ ଧ୍ୟାନ ଦିଆଯାଇଥାଏ । ସ୍ଲିପର ଶ୍ରେଣୀ ସମେତ ସମସ୍ତ ବଗିରେ ସ୍ୱଚ୍ଛତା ପାଇଁ ରେଳବାଇ ପକ୍ଷରୁ ଅନେକ ପଦକ୍ଷେପ ନିଆଯାଇଛି । ସେଗୁଡ଼ିକ ମଧ୍ୟରୁ କେତେକ ପଦକ୍ଷେପ ହେଲା ;

     1. ଟ୍ରେନର ଉଭୟ ଯାତ୍ରାରମ୍ଭ ଓ ଶେଷ ଷ୍ଟେସନରେ ଶୌଚାଳୟ ସମେତ ବଗି ଗୁଡ଼ିକର ଯାନ୍ତ୍ରିକ ପଦ୍ଧତିରେ ପରିଷ୍କାର କରାଯାଇଥାଏ ।
     2. ରାଜଧାନୀ , ଶତାବ୍ଦୀ ଓ ଅନ୍ୟାନ୍ୟ ଦୂରଗାମୀ ମେଲ୍/ଏକ୍ସପ୍ରେସ ଟ୍ରେନଗୁଡ଼ିକରେ ଅନବୋର୍ଡ ହାଉସକିପିଙ୍ଗ ସର୍ଭିସ୍ ଜାରି ରହିଛି । ପ୍ରାୟ ଏକ ହଜାର ଯୋଡ଼ା ଟ୍ରେନରେ ଯାତ୍ରା ସମୟରେ ଶୌଚାଳୟ , କବାଟ ପାଖ ଏବଂ ବଗି ଭିତର ଗୁଡ଼ିକ ପରିଷ୍କାର କରାଯାଇଥାଏ ।
     3. ‘ କ୍ଲିନ୍ ମାଇଁ କୋଚ୍ ’ ଯୋଜନାରେ ଯଦି କୌଣସି ଟ୍ରେନର ବଗିରେ ସ୍ୱଚ୍ଛତା ପାଇଁ କିଛି ଆବଶ୍ୟକ ପଡ଼େ , ତେବେ ଯାତ୍ରୀ ଏକ ନିର୍ଦ୍ଦିଷ୍ଟ ମୋବାଇଲ ନମ୍ବରକୁ ମେସେଜ୍ ପଠାଇ ପାରିବେ । ଏଥିସହ ଯାତ୍ରୀ ଅନୁରୋଧ ପଠାଇବାକୁ ବିକଳ୍ପ ଭାବେ ଏକ ଆଣ୍ଡ୍ରଏଡ ଆପ୍ କିମ୍ବା ୱେବପେଜରେ ଲଗିଙ୍ଗ୍ କରିପାରିବେ ।
     4. ‘ କ୍ଲିନ୍ ମାଇଁ କୋଚ୍ ’ ଯୋଜନା ଏବେ ‘ କୋଚ୍ ମିତ୍ର ’ କୁ ରୂପାନ୍ତରିତ ହୋଇଛି ଏବଂ ବଗିରେ ବିଭିନ୍ନ ମୌଳିକ ସୁବିଧା ସମ୍ପର୍କିତ ସେବା ପାଇଁ ଅନୁରୋଧ କରିବାର ଏହା ଏକ ସିଙ୍ଗଲ ୱିଣ୍ଡୋ ବ୍ୟବସ୍ଥା । ପ୍ରାୟ 900 ଯୋଡ଼ା ଟ୍ରେନରେ ‘ କୋଚ୍ ମିତ୍ର ’ ସୁବିଧା ଉପଲବ୍ଧ କରାଯାଇଛି ।
     5. କେତେକ ନିର୍ଦ୍ଦିଷ୍ଟ ଟ୍ରେନର ବଗି ଗୁଡ଼ିକୁ ଭିନ୍ନ ଭିନ୍ନ ଷ୍ଟେସନରେ ଯାନ୍ତ୍ରିକ ପ୍ରକ୍ରିୟାରେ ପରିଷ୍କାର କରିବାକୁ ଆରମ୍ଭ କରାଯାଇଛି ‘ କ୍ଲିନ୍ ଟ୍ରେନ ଷ୍ଟେସନ ’ ଯୋଜନା ।
     6. ଶୀତତାପ ନିୟନ୍ତ୍ରିତ ଓ ସ୍ଲିପର ଶ୍ରେଣୀ ବଗି ଗୁଡ଼ିକରେ ଡଷ୍ଟବିନର ସୁବିଧା ଉପଲବ୍ଧ କରାଯାଇଛି ।
     7. ସ୍ଲିପର ଶ୍ରେଣୀର ବଗିଗୁଡ଼ିକର ଶୌଚାଳୟରେ ମଗ ଗୁଡ଼ିକୁ ଚେନ୍ ସଂଯୁକ୍ତ କରାଯାଇଛି ।
     8. ଜୈବ-ଶୌଚାଳୟ ଗୁଡ଼ିକରେ ପବନ ଆତଯାତର ସୁବିଧା ବଢ଼ାଇବା ସହ ଡଷ୍ଟବିନ ଯୋଗାଇ ଦିଆଯାଇଛି । ଏହି ଶୌଚାଳୟକୁ ଠିକ୍ ଢଙ୍ଗରେ ବ୍ୟବହାର ପାଇଁ ଯାତ୍ରୀଙ୍କୁ ସଚେତନ କରାଯାଉଛି ।
     9. 210 ଟି ଟ୍ରେନରେ ସ୍ୱଚ୍ଛତା ନେଇ ନିଆଯାଇଥିବା ପଦକ୍ଷେପ ସମ୍ପର୍କରେ ତୃତୀୟ ପକ୍ଷ ଦ୍ୱାରା ସର୍ଭେ କରାଯାଉଛି ।

    ରେଳ ରାଷ୍ଟ୍ରମନ୍ତ୍ରୀ ରାଜେନ ଗୋହେନ ରାଜ୍ୟସଭାରେ ସୋମବାର ଏକ ଲିଖିତ ଉତ୍ତରରେ ଏହି ସୂଚନା ଦେଇଛନ୍ତି ।


    ************


    

    
    (Release ID: 1540815) Visitor Counter : 2
    
    
    
    
    

9.