      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ସହରାଞ୍ଚଳ ବିକାଶ ଅଭିଯାନର ତୃତୀୟ ବାର୍ଷିକୀ ଅବସରରେ ପ୍ରଧାନମନ୍ତ୍ରୀଙ୍କ ସମ୍ବୋଧନ
      Posted On: 28 JUL 2018 7:03PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ଲକ୍ଷ୍ନୌଠାରେ “ ସହରାଞ୍ଚଳ ପରିଦୃଶ୍ୟ ରୂପାନ୍ତରଣ ” ଶୀର୍ଷକ ଏକ କାର୍ଯ୍ୟକ୍ରମକୁ ସମ୍ବୋଧିତ କରିଛନ୍ତି , ଯାହାକି ସହରାଞ୍ଚଳ ବିକାଶ ସମ୍ପର୍କିତ 3 ଟି ପ୍ରମୁଖ ସରକାରୀ ପଦକ୍ଷେପର ତୃତୀୟ ବାର୍ଷିକୀ ଅବସରରେ ପାଳନ କରାଯାଇଛି । ଏଗୁଡ଼ିକ ମଧ୍ୟରେ ରହିଛି ପ୍ରଧାନମନ୍ତ୍ରୀ ଆବାସ ଯୋଜନା (ସହରାଞ୍ଚଳ ) , ସହରାଞ୍ଚଳ ସଜ୍ଜୀବକରଣ ପାଇଁ ଅଟଳ ମିଶନ (ଏଏମଆରୟୁଟି) ଏବଂ ସ୍ମାର୍ଟ ସିଟି ମିଶନ ।


    ପ୍ରଧାନମନ୍ତ୍ରୀ ସହରାଞ୍ଚଳ ବିକାଶକୁ ନେଇ ଫ୍ଲାଗସିପ ମିଶନର ଏକ ପ୍ରଦର୍ଶନୀରେ ଯୋଗଦେଇଥିଲେ । ସେ ପ୍ରତ୍ୟେକ ରାଜ୍ୟ ଏବଂ କେନ୍ଦ୍ରଶାସିତ ଅଂଚଳର ଜଣେ ଲେଖାଁଏ ପିଏମଏୱାଇ (ୟୁ)ର 35 ଜଣ ହିତାଧିକାରୀମାନଙ୍କ ସହ ମତ ବିନିମୟ କରିଥିଲେ ।


    ଉତ୍ତର ପ୍ରଦେଶର ବିଭିନ୍ନ ସହରରୁ ପିଏମଏୱାଇ ହିତାଧିକାରୀମାନଙ୍କଠାରୁ ଭିଡିଓ ଲିଙ୍କ ମାଧ୍ୟମରେ ସେ ଅଭିମତ/ଫିଡବେକ ଗ୍ରହଣ କରିଥିଲେ ।


    ଉତ୍ତର ପ୍ରଦେଶରେ ଫ୍ଲାଗସିପ ମିଶନ ଅନ୍ତର୍ଗତ ବିଭିନ୍ନ ପ୍ରକଳ୍ପ ପାଇଁ ସେ ଆଧାରଶିଳା ସ୍ଥାପନ କରିଥିଲେ ।


    ଜନ ସମୁଦାୟଙ୍କୁ ସମ୍ବୋଧନ କରି ପ୍ରଧାନମନ୍ତ୍ରୀ କହିଲେ ଯେ ଏହି ସମୂହ ମଧ୍ୟରେ ଉପସ୍ଥିତ ଥିବା ସହରାଞ୍ଚଳ ପ୍ରଶାସକମାନେ ହେଉଛନ୍ତି ସହରମାନଙ୍କର ପ୍ରତିନିଧି , ଯେଉଁମାନେ ହେଉଛନ୍ତି ନୂତନ ଭାରତ ଏବଂ ନୂତନ ପିଢ଼ିର ଆଶା ଓ ଅଭିଳାଷର ପ୍ରତୀକ ।


    ପ୍ରଧାନମନ୍ତ୍ରୀ କହିଥିଲେ ଯେ ସ୍ମାର୍ଟସିଟି ମିଶନ ଅନ୍ତର୍ଗତ 7000 କୋଟି ଟଙ୍କାର ପ୍ରକଳ୍ପ କାର୍ଯ୍ୟ ଶେଷ ହୋଇଛି ଏବଂ 52 ,000 କୋଟି ଟଙ୍କା ମୂଲ୍ୟର ପ୍ରକଳ୍ପ କାର୍ଯ୍ୟାଧୀନ ରହିଛି । ସେ କହିଲେ ଯେ ଏହି ମିଶନର ଲକ୍ଷ୍ୟ ହେଉଛି ନିମ୍ନ , ନିମ୍ନ ମଧ୍ୟବିତ୍ତ ଏବଂ ମଧ୍ୟବିତ୍ତ ବର୍ଗଙ୍କୁ ଉନ୍ନତ ସହରାଞ୍ଚଳ ସୁବିଧା ଉପଲବ୍ଧ କରାଇବା ଏବଂ ସେମାନଙ୍କ ଜୀବନକୁ ସରଳ କରାଇବା । ସେ କହିଲେ ଯେ ସମନ୍ୱିତ କମାଣ୍ଡ କେନ୍ଦ୍ରଗୁଡ଼ିକ ହେଉଛନ୍ତି ଏହି ମିଶନର ଗୁରୁତ୍ୱପୂର୍ଣ୍ଣ ଅଂଶବିଶେଷ । ସେ କହିଲେ ଯେ ଏହି କେନ୍ଦ୍ରଗୁଡ଼ିକ 11ଟି ସହରରେ କାର୍ଯ୍ୟ କରିବା ଆରମ୍ଭ କରିଛନ୍ତି ଏବଂ ଆହୁରି ଅନେକ ସହରମାନଙ୍କରେ କାର୍ଯ୍ୟ ଚାଲୁରହିଛି ।


    ପ୍ରଧାନମନ୍ତ୍ରୀ ଅଟଳ ବିହାରୀ ବାଜପାୟୀଙ୍କ ପ୍ରୟାସ ସମ୍ବନ୍ଧରେ ସ୍ମରଣ କରି ଶ୍ରୀ ନରେନ୍ଦ୍ର ମୋଦୀ କହିଲେ ଯେ ସହରାଞ୍ଚଳ ଭାରତର ପରିଦୃଶ୍ୟକୁ ସ୍ଥାନାନ୍ତରିତ କରିବାର ଅନ୍ତର୍ଦୃଷ୍ଟି ଲକ୍ଷ୍ନୌ ସହିତ ନିବିଡ ଭାବେ ସଂଯୁକ୍ତ , ଯେଉଁ ଆସନରୁ କି ଶ୍ରୀ ବାଜପାୟୀ ଲୋକସଭାର ସଦସ୍ୟ ଥିଲେ ।


    ଶ୍ରୀ ଅଟଳ ବିହାରୀ ବାଜପାୟୀଙ୍କ ଦ୍ୱାରା ଗ୍ରହଣ କରାଯାଇଥିବା ବିଭିନ୍ନ ପଦକ୍ଷେପକୁ ପ୍ରଶଂସା କରି ପ୍ରଧାନମନ୍ତ୍ରୀ କହିଲେ ଯେ କେନ୍ଦ୍ର ସରକାର ସେହି ପଦକ୍ଷେପଗୁଡ଼ିକର ଉଦ୍ଦେଶ୍ୟକୁ ସ୍ଥିର ରଖି ଏଗୁଡ଼ିକର ଗତିରେ ବୃଦ୍ଧି , ଆକାର , ଜୀବନଧାରଣର ମାନ ବଜାୟ ରଖିବା ଦିଗରେ କେନ୍ଦ୍ର ସରକାର କାର୍ଯ୍ୟ କରିଛନ୍ତି । ସେ କହିଲେ ଯେ 2022 ସୁଦ୍ଧା ସମସ୍ତଙ୍କୁ ଗୃହ ଯୋଗାଇ ଦେବା ପାଇଁ ସରକାର ଆଶା ପ୍ରକାଶ କରୁଛନ୍ତି । ପରିସଂଖ୍ୟାନ ପ୍ରଦାନ କରି ପ୍ରଧାନମନ୍ତ୍ରୀ ବର୍ଣ୍ଣନା କରିଥିଲେ ଯେ କିପରି ଭାବେ ଏ ଦିଗରେ ଅନେକ କାର୍ଯ୍ୟ କରାଯାଇ ସାରିଛି । ସେ କହିଲେ ଯେ ଏବେ ନିର୍ମାଣ କରାଯାଉଥିବା ଗୃହମାନଙ୍କରେ ଗୋଟିଏ ଲେଖାଁଏ ପାଇଖାନା ଏବଂ ବିଦ୍ୟୁତ ସଂଯୋଗ ବ୍ୟବସ୍ଥା ରହିଛି । ସେ କହିଲେ ଯେ ଏହି ଗୃହଗୁଡ଼ିକ ହେଉଛି ମହିଳା ସଶକ୍ତୀକରଣର ପ୍ରତୀକ ଯେହେତୁ ଏଗୁଡ଼ିକ ମହିଳାମାନଙ୍କ ନାମରେ ପଞ୍ଜୀକୃତ ହୋଇଛି ।


    ସମ୍ପ୍ରତି କରାଯାଉଥିବା ସମାଲୋଚନାର ଜବାବ ରଖି ଏକ ନିରପେକ୍ଷ ମତ କ୍ରମେ ପ୍ରଧାନମନ୍ତ୍ରୀ ନିଶ୍ଚିତ କରିଥିଲେ ଯେ ସେ ହେଉଛନ୍ତି ଗରିବ ଓ ଅବହେଳିତ ତଥା କୃଷକ ଏବଂ ଯବାନମାନଙ୍କ ପାଇଁ ସେମାନଙ୍କ ଦୁଃଖ ଦୁର୍ଦ୍ଦଶା ସମୟରେ ଏକ ଅଂଶୀଦାର ଏବଂ ଦୃଢ଼ ନିଷ୍ପତି ମାଧ୍ୟମରେ ସେମାନଙ୍କ ଦୁର୍ଦ୍ଦଶା ଦୂର କରିବା ଚାହାନ୍ତି ।


    ପ୍ରଧାନମନ୍ତ୍ରୀ କହିଲେ ଯେ ଏକଦା ଭାରତରେ ଯୋଜନାବଦ୍ଧ ଭାବେ ସହରମାନଙ୍କରେ ସ୍ଥାନ ରହିଥିଲା । ମାତ୍ର ବିଶେଷ କରି ସ୍ୱାଧୀନତା ପରେ ରାଜନୈତିକ ଇଚ୍ଛାଶକ୍ତିର ଅଭାବ ଏବଂ ମୁକ୍ତ ଚିନ୍ତାର ଅଭାବ ଫଳରେ ଆମ ସହରାଞ୍ଚଳ କେନ୍ଦ୍ରଗୁଡ଼ିକର ଅନେକ କ୍ଷତିସାଧନ ହୋଇଛି ।


    ସେ କହିଲେ ଯେ ଭାରତ ଆଜି ଦୃତଗତିରେ ପ୍ରଗତି କରୁଛି ଏବଂ ସହରଗୁଡ଼ିକ ଏହାର ପ୍ରଗତିର ଇଂଜିନ ହୋଇଥିବାରୁ ଏଗୁଡ଼ିକୁ ଉପରଠାଉରିଆ ଭାବେ ବିକଶିତ କରିବା ପାଇଁ ଛାଡି ଦିଆଯିବା ଠିକ ନୁହେଁ । ସେ କହିଲେ ଯେ ନୂତନ ଭାରତର ଆହ୍ୱାନର ସମ୍ମୁଖୀନ ହେବା ପାଇଁ ଆମ ସହରଗୁଡ଼ିକୁ ପ୍ରସ୍ତୁତ କରିବାରେ ସ୍ମାର୍ଟସିଟି ମିଶନ ସହାୟକ ହେବ ଏବଂ ଏକବିଂଶ ଶତାବ୍ଦୀରେ ବିଶ୍ୱଶ୍ରେଣୀୟ ଚତୁର ସହର କେନ୍ଦ୍ର ପ୍ରସ୍ତୁତ କରିବ । ସେ କହିଲେ ଯେ 5ଟି “ ଇ ” ମାଧ୍ୟମରେ ରହଣୀ ସ୍ଥାନମାନଙ୍କୁ ଚରିତ୍ରାୟିତ କରିବା ଉଚିତ । ଏଗୁଡ଼ିକ ହେଉଛି ଇଜ ଅଫ ଲିଭିଙ୍ଗ (ସହଜ ଜୀବନଧାରଣ) , ଏଜୁକେସନ (ଶିକ୍ଷା) , ଏମ୍ପ୍ଲୋଏମେଂଟ (ନିଯୁକ୍ତି) , ଇକୋନୋମୀ (ଅର୍ଥବ୍ୟବସ୍ଥା) ଏବଂ ଏଂଟରଟେନମେଂଟ (ମନୋରଞ୍ଜନ) ।


    ପ୍ରଧାନମନ୍ତ୍ରୀ ମଧ୍ୟ କହିଲେ ଯେ ସ୍ମାର୍ଟ ସିଟି ମିଶନ ନାଗରିକଙ୍କ ଅଂଶଗ୍ରହଣ , ନାଗରିକଙ୍କ ଅଭିଳାଷ ଏବଂ ନାଗରିକର ଦାୟିତ୍ୱବୋଧ ଉପରେ ଆଧାରିତ । ସେ କହିଲେ ଯେ ମ୍ୟୁନିସିପାଲ ବଣ୍ଡ୍ ମାଧ୍ୟମରେ ପୁଣେ , ହାଇଦ୍ରାବାଦ ଏବଂ ଇନ୍ଦୋର ଆଦି ସହର ଅନେକ ପାଣ୍ଠି ସଂଗ୍ରହ କରିଛନ୍ତି ଏବଂ ଲକ୍ଷ୍ନୌ ଓ ଗାଜିଆବାଦ ଭଳି ଅନ୍ୟାନ୍ୟ ସହର ମଧ୍ୟ ଖୁବ ଶୀଘ୍ର ଏହି ବ୍ୟବସ୍ଥାକୁ ଗ୍ରହଣ କରିବେ । ସେ କହିଲେ ଯେ ଯେହେତୁ ନାଗରିକ ସେବା ଅନଲାଇନର ଉପଲବ୍ଧ ହେଲାଣି , ତେଣୁ ଦୁର୍ନୀତିର ଉତ୍ସ ଭାବେ ଧାଡି ପ୍ରକ୍ରିୟାକୁ ଦୂର କରାଯାଉଛି । ସେ କହିଲେ ଯେ ସ୍ମାର୍ଟ , ସୁରକ୍ଷିତ , ସ୍ଥାୟୀ ଏବଂ ସ୍ୱଚ୍ଛ ପ୍ରକ୍ରିୟା କୋଟି କୋଟି ଜନସାଧାରଣଙ୍କ ଜୀବନକୁ ରୂପାନ୍ତରିତ କରୁଛି ।


    ***********

    
    
    (Release ID: 1540726) Visitor Counter : 2