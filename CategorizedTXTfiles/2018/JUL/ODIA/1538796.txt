      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଆଜମଗଡରେ ପୂର୍ବାଂଚଳ ଏକ୍ସପ୍ରେସ ସଡକର ଭିତ୍ତିପ୍ରସ୍ତର ସ୍ଥାପନ ଅବସରରେ ପ୍ରଧାନମନ୍ତ୍ରୀଙ୍କ ଅଭିଭାଷଣ
      Posted On: 14 JUL 2018 7:51PM by PIB Bhubaneshwar


    ଉତ୍ତର ପ୍ରଦେଶର ରାଜ୍ୟପାଳ ଶ୍ରୀମାନ ରାମ ନାଏକ ମହୋଦୟ , ଶକ୍ତିଶାଳୀ , ତେଜସ୍ୱୀ , ପରିଶ୍ରମୀ , ଯଶଶ୍ୱୀ ମୁଖ୍ୟମନ୍ତ୍ରୀ ଶ୍ରୀମାନ ଯୋଗୀ ଆଦିତ୍ୟନାଥ ମହୋଦୟ , ସର୍ବଦା ହସୁଥିବା ଯାହାର ସ୍ୱଭାବ , ମୋର ସାଥୀ ଉପମୁଖ୍ୟମନ୍ତ୍ରୀ ଶ୍ରୀମାନ କେଶବ ପ୍ରସାଦ ମୌର୍ଯ୍ୟ ମହୋଦୟ , ଉଦ୍ୟୋଗ ବିକାଶ ମନ୍ତ୍ରୀ ଶ୍ରୀମାନ ସତୀଶ ମହାନା ମହୋଦୟ , ରାଜ୍ୟ ସରକାରରେ ମନ୍ତ୍ରୀ ଭାଇ ଶ୍ରୀ ଦାରା ସିଂହ ମହୋଦୟ , ସଂସଦରେ ମୋର ବନ୍ଧୁ ଏବଂ ଭାରତୀୟ ଜନତା ପାର୍ଟିର ପ୍ରଦେଶ ଅଧ୍ୟକ୍ଷ ଶ୍ରୀମାନ ମହେନ୍ଦ୍ର ନାଥ ପାଣ୍ଡେ ମହୋଦୟ , ସଂସଦରେ ଆମ ସହିତ ଥିବା ନିଲମ ସୋନକର ମହୋଦୟ , ବିଧାୟକ ଭାଇ ଶ୍ରୀ ଅରୁଣ ମହୋଦୟ ଏବଂ ବିଶାଳ ସଂଖ୍ୟାରେ ଉପସ୍ଥିତ ମୋର ଶ୍ରଦ୍ଧେୟ ଭାଇ ଓ ଭଉଣୀମାନେ ।


    ଋଷି ମୁନିମାନଙ୍କର ତପଭୂମି ଏବଂ ସାହିତ୍ୟ ଜଗତକୁ ଅନେକ ମନିଷୀ ଦେଇଥିବା ଆଜମଗଡର ଏହି ପବିତ୍ର ଭୂମିକୁ ମୁଁ ନମସ୍କାର କରୁଛି । ଆଜି ଉତ୍ତରପ୍ରଦେଶ ବିକାଶରେ ଏକ ନୂତନ ଅଧ୍ୟାୟ ଯୋଡି ହେବା ଆରମ୍ଭ ହୋଇଛି । ପୂର୍ବ ଭାରତରେ ପୂର୍ବ ଉତ୍ତରପ୍ରଦେଶର ଏକ ବଡ ଭୂଭାଗରେ ବିକାଶର ଏକ ନୂତନ ଗଙ୍ଗା ପ୍ରବାହିତ ହେବ । ଏହି ଗଙ୍ଗା ପୂର୍ବାଂଚଳ ଏକ୍ସପ୍ରେସୱେ ଭାବେ ଆପଣମାନଙ୍କୁ ମିଳିବାକୁ ଯାଉଛି ଏବଂ ଏହାର ଭିତ୍ତିପ୍ରସ୍ତର ସ୍ଥାପନ କରିବାର ସୁଯୋଗ ମୋତେ ମିଳିଛି ।


    ବନ୍ଧୁଗଣ , ଉତ୍ତରପ୍ରଦେଶର ଏହିଭଳି ବିକାଶ ହେଉ , ଦୃତ ଗତିରେ ବିକାଶ ହେଉ , ଯେଉଁ ଅଂଚଳ ପଛୁଆ ରହିଛି , ସେମାନଙ୍କୁ ଅଧିକ ଗୁରୁତ୍ୱ ପ୍ରଦାନ କରି ଅନ୍ୟମାନଙ୍କ ସମକକ୍ଷ କରାଯାଉ , ଏହି କ୍ଷେତ୍ରରେ କାର୍ଯ୍ୟ କରିବାର ନିଷ୍ପତ୍ତି ଉତ୍ତର ପ୍ରଦେଶ ଜନସାଧାରଣଙ୍କର , ଆପଣମାନଙ୍କର , ଆମେ ସେବକ ଭାବେ ତାହା ପାଳନ କରୁଛୁ । ଚାରି ବର୍ଷ ପୂର୍ବେ ଉତ୍ତର ପ୍ରଦେଶବାସୀ , ଭାରତୀୟ ଜନତା ପାର୍ଟିକୁ ଆଶୀର୍ବାଦ ଦେଇ କେନ୍ଦ୍ର ସରକାରରେ କାର୍ଯ୍ୟ କରିବାର ଉତ୍ତରଦାୟିତ୍ୱ ପ୍ରଦାନ କରିଥିଲେ । ମୋତେ କାଶୀରୁ ଚୟନ କରିଥିଲେ ଏବଂ ବିଗତ ବର୍ଷ ନିଜର ବିକାଶର ଗତିକୁ ଦ୍ୱିଗୁଣିତ କରିବାର ଐତିହାସିକ ନିଷ୍ପତ୍ତି ନେଇଥିଲେ । ବିଗତ ଏକ ବର୍ଷରେ ଯେଉଁଭଳି ଯୋଗୀ ଆଦିତ୍ୟନାଥ ମହୋଦୟଙ୍କ ତତ୍ୱାବଧାନରେ କାର୍ଯ୍ୟ କରାଯାଇଛି , ତାହା ଅତୁଳନୀୟ । ବଡ ବଡ ଅପରାଧୀମାନଙ୍କର ସ୍ଥିତି ବିଷୟରେ ଆପଣମାନେ ଖୁବ ଭଲଭାବେ ଅବଗତ ଥିବେ । ଭାରତୀୟ ଜନତା ପାର୍ଟି ସରକାର ଉତ୍ତରପ୍ରଦେଶରେ ବିକାଶର ଉତ୍ତମ ବାତାବରଣ ସୃଷ୍ଟି କରିବାର ପ୍ରଚେଷ୍ଟା କରିଛନ୍ତି । ଅପରାଧ ଉପରେ ନିୟନ୍ତ୍ରଣ , ଭ୍ରଷ୍ଟାଚାର ଉପରେ ନିୟନ୍ତ୍ରଣ କରି ଯୋଗୀ ମହାଶୟ ବୃହତରୁ ବୃହତ ପୁଂଜି ନିବେଶ ପାଇଁ ଏବଂ କ୍ଷୁଦ୍ର ରୁ କ୍ଷୁଦ୍ର ଉଦ୍ୟୋଗୀମାନଙ୍କ ପାଇଁ ବ୍ୟବସାୟ ସୁଗମ କରିବାର କାର୍ଯ୍ୟ କରିଛନ୍ତି । କୃଷକ ହୁଅନ୍ତୁ ଅବା ଯୁବକ , ମହିଳା ହୁଅନ୍ତୁ ଅବା ପୀଡିତା , ଶୋଷଣର ଶିକାର , ଅଧିକାରରୁ ବଂଚିତ ବର୍ଗ ହୁଅନ୍ତୁ , ସମସ୍ତଙ୍କ ଉତ୍ଥାନ ପାଇଁ ସଂକଳ୍ପବଦ୍ଧ ହୋଇ ଯୋଗୀ ମହାଶୟଙ୍କ ସରକାର ଆପଣମାନଙ୍କ ସେବାରେ ନିରନ୍ତର କାର୍ଯ୍ୟ କରି ଚାଲିଛନ୍ତି । ପୂର୍ବ ଦଶ ବର୍ଷ ମଧ୍ୟରେ ଉତ୍ତର ପ୍ରଦେଶର ଯେଉଁଭଳି ଭାବେ ପରିଚୟ ଥିଲା , ତାହା ଏବେ ପରିବର୍ତ୍ତନ ହେଉଛି । ଏବେ ଜନସାଧାରଣଙ୍କ ଅର୍ଥ ଜନସାଧାରଣଙ୍କ ବିକାଶ କ୍ଷେତ୍ରରେ ଖର୍ଚ୍ଚ କରାଯାଉଛି । ଗୋଟିଏ ଗୋଟିଏ ପଇସାକୁ ସଚ୍ଚୋଟତାର ସହ ଖର୍ଚ୍ଚ କରାଯାଉଛି । ଏହି ପରିବର୍ତ୍ତୀତ କାର୍ଯ୍ୟ ଶୈଳୀ ଉତ୍ତରପ୍ରଦେଶକୁ ନୂତନ ଶୃଙ୍ଗରେ ପହଂଚାଇବ ।


    ଭାଇ ଓ ଭଉଣୀମାନେ , ପୂର୍ବାଂଚଳ ଏକ୍ସପ୍ରେସୱେ ପୂରା ଉତ୍ତରପ୍ରଦେଶ , ବିଶେଷତଃ ପୂର୍ବ ଉତ୍ତରପ୍ରଦେଶର ଆଶା ଏବଂ ଆକାଂକ୍ଷାକୁ ନୂତନ ଶିଖରରେ ପହଂଚାଇବାକୁ ଯାଉଛି । ପୂର୍ବାଂଚଳ ଏକ୍ସପ୍ରେସୱେରେ 23ହଜାର କୋଟି ଟଙ୍କାରୁ ଅଧିକ ଖର୍ଚ୍ଚ କରାଯିବ । ଲକ୍ଷ୍ନୌଠାରୁ ଘାଜିପୁର ମଧ୍ୟରେ 340 କି.ମି. ରାସ୍ତାରେ ଯେତେ ସହର ଏବଂ ଗ୍ରାମାଂଚଳ ଆସିବ , ସେଠାକାର ଛବି ବଦଳିବାକୁ ଯାଉଛି । କେବଳ ଏତିକି ନୁହେଁ , ଏହି ସଡକ ନିର୍ମାଣ ହେବାପରେ ଦିଲ୍ଲୀଠାରୁ ଗାଜିପୁରର ମଧ୍ୟରେ ଦୂରତ୍ୱ କିଛି ଘଣ୍ଟା ହ୍ରାସ ହେବ ଏବଂ ଘଣ୍ଟା ଘଣ୍ଟା ଧରି ହେଉଥିବା ରାସ୍ତା ଜାମ , ନଷ୍ଟ ହେଉଥିବା ପେଟ୍ରୋଲ ଏବଂ ଡିଜେଲ , ପରିବେଶ ପ୍ରଦୂଷଣ ସମସ୍ୟା ବିଗତ ଦିନର ସମସ୍ୟା ହୋଇ ରହିଯିବ । ଏବଂ ସବୁଠାରୁ ବଡ କଥା ହେଲା କ୍ଷେତ୍ରର ଲୋକମାନେ ସମୟ ବଂଚାଇପାରିବେ ଏବଂ ଏହା ବହୁତ ବଡ କଥା । ଏଠାକାର କୃଷକ ହୁଅନ୍ତୁ , ପଶୁପାଳକ ହୁଅନ୍ତୁ , ମୋର ବୁଣାକାର ଭାଇ ହୁଅନ୍ତୁ , ମାଟିରେ ପ୍ରସ୍ତୁତ କରୁଥିବା ଓ ବାସନ ପ୍ରସ୍ତୁତି କାମରେ ନିୟୋଜିତ ପରିବାର ହୁଅନ୍ତୁ , ପ୍ରତ୍ୟେକଙ୍କ ଜୀବନକୁ ଏହି ଏକ୍ସପ୍ରେସୱେ ନୂତନ ଦିଗନ୍ତ ପ୍ରଦାନ କରିବ । ଏହି ରୋଡ ନିର୍ମାଣ ହେବା ଦ୍ୱାରା ପୂର୍ବାଂଚଳର କୃଷକ ଭାଇ ଓ ଭଉଣୀମାନଙ୍କର ଶସ୍ୟ , ଫଳ , ପନିପରିବା , ଦୁଗ୍ଧ କମ ସମୟରେ ଦିଲ୍ଲୀର ମଣ୍ଡିରେ ପହଂଚିପାରିବ । ଏକ ପ୍ରକାରର ଉତ୍ସର୍ଗୀକୃତ ଶିଳ୍ପ ସଡକ ଭାବେ ବିକଶିତ ହେବ । ଏହି ପୂରା ଏକ୍ସପ୍ରେସୱେ ର ଆଖ ପାଖରେ ନୂତନ ଉଦ୍ୟୋଗର ବିକାଶ ହେବ । ଭବିଷ୍ୟତରେ ଏଠାରେ ଶିକ୍ଷଣ , ପ୍ରଶିକ୍ଷଣ ପ୍ରତିଷ୍ଠାନ , Industrial Training Institute, Medical Institute ଭଳି ଅନେକ ସଂସ୍ଥାର ପ୍ରତିଷ୍ଠା ହେବାର ସମ୍ଭାବନା ମୋର ହୃଦୟଂଗମ ହେଉଛି । ଏହାବ୍ୟତୀତ ଅନ୍ୟ ଗୋଟିଏ କଥାରେ ବୃଦ୍ଧି ହେବ ଏବଂ ତାହା ହେଉଛି ପର୍ଯ୍ୟଟନ , Tourism । ଏ କ୍ଷେତ୍ରରେ ଆମର ଗୁରୁତ୍ୱପୂର୍ଣ୍ଣ ପୌରାଣିକ ସ୍ଥାନଗୁଡିକ ରହିଛି , ଭଗବାନ ଶ୍ରୀରାମଙ୍କ ସହ ସଂଶ୍ଲିଷ୍ଟ , ଆମ ଋଷି ମୁନିମାନଙ୍କ ସହ ସଂଶ୍ଲିଷ୍ଟ , ତାଙ୍କର ଏବେ ଅଧିକରୁ ଅଧିକ ପ୍ରଚାର-ପ୍ରସାର ହୋଇପାରିବ । ଏହାଦ୍ୱାରା ଏଠାକାର ଯୁବଗୋଷ୍ଠିଙ୍କୁ ନିଜର ପାରମ୍ପରିକ କାର୍ଯ୍ୟ ସହ ନୂତନ ରୋଜଗାରର ସୁଯୋଗ ମିଳିବ ।


    ବନ୍ଧୁଗଣ , ମୋତେ ଏହା ମଧ୍ୟ କୁହାଯାଇଛି ଯେ ଆଗାମୀ ଦିନରେ ଗୋରଖପୁର ସହ ମଧ୍ୟ ଏକ ଏକ୍ସପ୍ରେସୱେ ସଂଯୋଗ କରାଯିବ । ଏହାବ୍ୟତୀତ ବୁନ୍ଦେଲଖଣ୍ଡରେ ମଧ୍ୟ ଏହିଭଳି ଏକ୍ସପ୍ରେସୱେ ନିର୍ମାଣ କରିବାର ନିଷ୍ପତ୍ତି ଏଠାକାର ଭାରତୀୟ ଜନତା ପାର୍ଟି ସରକାର କରିଛନ୍ତି । ଏହିସବୁ ପ୍ରଚେଷ୍ଟା ଉତ୍ତରପ୍ରଦେଶରେ ସଂଯୋଗୀକରଣ( connectivity )କୁ ନୂତନ ସ୍ତରରେ ପହଂଚାଇବ । ଏକବିଂଶ ଶତାବ୍ଦୀରେ ବିକାଶର ମୂଳାଧାର ହେଉଛି ସଂଯୋଗୀକରଣ । ଯେ ଯେଉଁ ଅଂଚଳରେ ସଂଯୋଗୀକରଣ ବୃଦ୍ଧି ପାଏ , ସେଠାରେ ପୂର୍ଣ୍ଣ ପ୍ରଗତିର ଏକ ଅନୁକୂଳ ପରିବେଶ ବିକଶିତ ହୋଇଥାଏ । ସଂଯୋଗୀକରଣ ଜରିଆରେ ରୋଜଗାରର ନୂତନ ସୁଯୋଗ ସୃଷ୍ଟି କରିବା , ବ୍ୟବସାୟକୁ ସରଳ କରିବା ଏବଂ ଦେଶର କୃଷକ , ଗରିବ , ବଂଚିତ , ଶୋଷଣର ଶିକାର ହେଉଥିବା ଲୋକଙ୍କ ଜୀବନକୁ ସୁନ୍ଦର କରିବା ପାଇଁ ଉଦ୍ୟମ ଜାରି ରହିଛି ।


    ଭାଇ ଓ ଭଉଣୀମାନେ , ଯେତେବେଳେ ଆପଣ କାର୍ଯ୍ୟ କରିବା ପାଇଁ ଆଗ୍ରହୀ ଏବଂ ବିକାଶର ଲକ୍ଷ୍ୟ ଥିବ , ସେତେବେଳେ କାର୍ଯ୍ୟର ଗତି ସ୍ୱତଃପ୍ରୋତ ଭାବେ ବୃଦ୍ଧି ପାଇଥାଏ । ଫାଇଲଗୁଡିକୁ ଅପେକ୍ଷା କରିବାକୁ ପଡିବ ନାହିଁ ଯେ କାହାର ସୁପାରିଶ ହେଲେ ହିଁ ଆଗକୁ ଯିବ । ଏହି କାରଣ ଯେ ବିଗତ ଚାରି ବର୍ଷରେ ଉତ୍ତରପ୍ରଦେଶରେ ଜାତୀୟ ରାଜପଥ ନେଟୱାର୍କ ପ୍ରାୟ ଦୁଇଗୁଣ ହୋଇସାରିଛି । 2014 ପୂର୍ବରୁ ଯେତେ ଦୀର୍ଘତମ ଜାତୀୟ ରାଜପଥ ଥିଲା , ଯେତେ ସଂଖ୍ୟାରେ ଜାତୀୟ ରାଜପଥ ଥିଲା , ଏବେ ତାହାର ଦୁଇଗୁଣ ହୋଇସାରିଛି । ଚିନ୍ତାକରନ୍ତୁ , ସ୍ୱତନ୍ତ୍ରତା ପରେ ଯେତେସବୁ କାର୍ଯ୍ୟ କରାଯାଇଛି , ତାହା କେବଳ ଚାରି ବର୍ଷ ମଦ୍ୟରେ ବିଜେପି ସରକାର କରି ଦେଖାଇଛି । ବର୍ତ୍ତମାନ ଏଠାରେ ଯୋଗୀ ମହାଶୟଙ୍କ ସରକାର ଆସିବା ପରଠାରୁ ଏହାର ଗତି ଦୃତ ହୋଇଛି । ଉତ୍ତରପ୍ରଦେଶ ରେ କେବଳ ଜାତୀୟ ରାଜପଥ ନୁହେଁ , ବରଂ ଜଳପଥ ଏବଂ ଆକାଶପଥ ଉପରେ ମଧ୍ୟ କାର୍ଯ୍ୟ ଦୃତ ଗତିରେ ଚାଲିଛି । ଗଙ୍ଗାରେ ବନାରସରୁ ହଳଦିଆ ପର୍ଯ୍ୟନ୍ତ ଚାଲୁଥିବା ଜାହାଜ ଏହି ସଂପୂର୍ଣ୍ଣ କ୍ଷେତ୍ରରେ ଉଦ୍ୟୋଗ ବିକାଶକୁ ଆହୁରୀ ଆଗକୁ ନେଇପାରିବ । ଏହାବ୍ୟତୀତ ଆକାଶପଥରେ ସଂଯୋଗ ଉପରେ ମଧ୍ୟ ବିଶେଷ ଗୁରୁତ୍ୱ ପ୍ରଦାନ କରାଯାଉଛି ଏବଂ ମୁଁ ସର୍ବଦା ସ୍ୱପ୍ନ ଦେଖିଛି ଯେ ହାୱାଇ ଚପ୍ପଲ ପିନ୍ଧୁଥିବା ଲୋକମାନେ ମଧ୍ୟ ଉଡାଜାହାଜରେ ଉଡିପାରନ୍ତୁ , ଯାହାକୁ ଲକ୍ଷ୍ୟ ରଖି ସରକାର ଉଡାଣ ଯୋଜନାକୁ ଦୃତ ଗତିରେ ଆଗକୁ ବଢାଉଛନ୍ତି । ଏହି ଯୋଜନା ଜରିଆରେ ଛୋଟ ଛୋଟ ସହରକୁ ଆକାଶପଥରେ ଯୋଡି ଦିଆଯିବ । ଉତ୍ତରପ୍ରଦେଶର 12 ଟି ବିମାନବନ୍ଦର ଏହି ଯୋଜନା ଅଧିନରେ ବିକଶିତ କରାଯାଉଛି । ଏହାବ୍ୟତୀତ କୁଶୀ ନଗରରେ ଏବଂ ଜେବରରେ ଅନ୍ତର୍ରାଷ୍ଟ୍ରୀୟ ବିମାନବନ୍ଦରର କାର୍ଯ୍ୟ ମଧ୍ୟ ଦୃତ ଗତିରେ କରାଯାଉଛି ।


    ଭାଇ ଓ ଭଉଣୀମାନେ , ମୋଦୀ ହୁଅନ୍ତୁ ଅବା ଯୋଗୀ ଆପଣମାନେ ହେଉଛନ୍ତି ଆମ ପରିବାର । ଆପଣମାନଙ୍କ ସ୍ୱପ୍ନ ହିଁ ଆମର ସ୍ୱପ୍ନ । ଆମେ ଗରିବ ଏବଂ ମଧ୍ୟବିତ୍ତଙ୍କ ଆଶା-ଆକାଂକ୍ଷା ସହ ସଂପୃକ୍ତ , ସେଥିପାଇଁ ଯେତେବେଳେ ଉଡାଣ ଯୋଜନା ଅଧିନରେ ଭଡାର କଥା ଉଠିଲା ସେତେବେଳେ ସୁନିଶ୍ଚିତ କରାଯାଇଥିଲା ଯେ ଏକ ଘଣ୍ଟା ପର୍ଯ୍ୟନ୍ତ ଯାତ୍ରା କରୁଥିବା ଲୋକମାନଙ୍କ ପାଇଁ ଅଢେଇ ହଜାର ଟଙ୍କାରୁ ଅଧିକ ଖର୍ଚ୍ଚ କରିବାକୁ ନ ପଡେ । ଆଜି ଏହାର ପରିଣାମ ସ୍ୱରୂପ ବିଗତ ବର୍ଷଗୁଡିକରେ ଯେତେ ଲୋକ ଟ୍ରେନର ଶୀତତାପ ନିୟନ୍ତ୍ରିତ କୋଚ୍ ରେ ଯାତ୍ରା କରୁଥିଲେ , ତାହାଠାରୁ ଅଧିକ ଲୋକ ବିମାନରେ ଯାତ୍ରା କରିଛନ୍ତି । ବନ୍ଧୁଗଣ , ପୂର୍ବ ସରକାରଗୁଡିକର ନୀତି ଏପରି ଥିଲା ଯେ ଦେଶର ଏହି କ୍ଷେତ୍ର ଆମ ପୂର୍ବ ଭାରତ , ଆମ ଉତ୍ତର ପ୍ରଦେଶର - ପୂର୍ବ ଉତ୍ତର ପ୍ରଦେଶ ସର୍ବଦା ବିକାଶ ଦୌଡର ପଛୁଆ ଥିଲା , ମୋର ବିଶ୍ୱାସ ଯେ ପୂର୍ବ ଭାରତରେ ଦେଶର ବିକାଶକୁ ଅନେକ ଗୁଣ ବୃଦ୍ଧି କରିବାର କ୍ଷମତା ରହିଛି , ପୂର୍ବ ଉତ୍ତର ପ୍ରଦେଶର ମଧ୍ୟ ସେହିଭଳି କ୍ଷମତା ରହିଛି । ଏଠାକାର ଯୁବବର୍ଗ ଏବେ ଅନ୍ୟ ରାଜ୍ୟଗୁଡିକୁ ନ ଯାଇ ଏଠାରେ ସଠିକ ସୁଯୋଗ ମିଳିଲେ ନିଶ୍ଚିତ ଭାବେ ପୂରା କ୍ଷେତ୍ରର ନବଯୌବନ ଛବି ଆଙ୍କି ପାରିବେ ।


    ବନ୍ଧୁଗଣ , ଯେ ପର୍ଯ୍ୟନ୍ତ ପୂର୍ବରେ ବିକାଶର ସୂର୍ଯ୍ୟ ଉଦୟ ନ ହୋଇଛି , ସେ ପର୍ଯ୍ୟନ୍ତ ନିଉ ଇଣ୍ଡିଆର ଚମକ ଫିକା ରହିବ । ଏବଂ ଏଥିପାଇଁ ବିଗତ ଚାରି ବର୍ଷରେ ପୂର୍ବାଂଚଳ , ବିହାର , ଝାଡଖଣ୍ଡ , ପଶ୍ଚିମ ବଙ୍ଗଳା , ଆସାମ , ଉତ୍ତର-ପୂର୍ବ କ୍ଷେତ୍ରଗୁଡିକରେ ସଡକ , ରେଳ , ବିମାନବନ୍ଦର ସହ ସଂପୃକ୍ତ ଅନେକ ପ୍ରକଳ୍ପକୁ ମଂଜୁର କରାଯାଇଛି । ଦେଶର ଏହି ପୂର୍ବ କ୍ଷେତ୍ରକୁ ଏକ ପ୍ରକାରର ବିକାଶର ନୂତନ କରିଡର କରିବା କ୍ଷେତ୍ରରେ କାର୍ଯ୍ୟ କରାଯାଉଛି । ଏଠାରେ ନୂତନ ମେଡିକାଲ କଲେଜ ଏମ୍ସ , ବନ୍ଦ ହୋଇ ପଡିଥିବା ସାର କାରଖାନାଗୁଡିକ ଖୋଲିବାର କାମ କରାଯାଉଛି । ବନ୍ଧୁଗଣ ଏହା ଯାହା ବି କାର୍ଯ୍ୟ ହେଉ , ଏହି କ୍ଷେତ୍ରର ସନ୍ତୁଳିତ ବିକାଶକୁ ପ୍ରୋତ୍ସାହିତ କରିବ । ବିନା କୌଣସି ଭେଦଭାବ ‘ ସବକା ସାଥ , ସବକା ବିକାଶ ’ ମନ୍ତ୍ର କୁ ନେଇ ଆମେ ଅଗ୍ରସର ହେଉଛେ । ସମସ୍ତଙ୍କୁ ସମାନ ଭାବେ ଅଗ୍ରସର ହେବାର ସୁଯୋଗ ମିଳୁ , ସମସ୍ତଙ୍କର ସନ୍ତୁଳିତ ବିକାଶ ହେଉ । ଆମ ସରକାର ଗ୍ରାମାଂଚଳକୁ ବିକାଶର କେନ୍ଦ୍ରବିନ୍ଦୁ କରିବା ପାଇଁ କାର୍ଯ୍ୟ କରୁଛି । ଦେଶର ପ୍ରତ୍ୟେକ ବଡ ପଂଚାୟତକୁ ଅପ୍ଟିକାଲ ଫାଇବର ସହିତ ସଂଯୋଗ କରିବାର କାର୍ଯ୍ୟ ଦୃତ ଗତିରେ ଚାଲିଛି । ଏ ପର୍ଯ୍ୟନ୍ତ ଏକ ଲକ୍ଷରୁ ଅଧିକ ପଂଚାୟତଗୁଡିକୁ ଏହା ସହିତ ସଂଯୋଗ କରାଯାଇଛି । ପ୍ରାୟ ତିନି ଲକ୍ଷ common service centre ବା ସାଧାରଣ ସୁବିଧା କେନ୍ଦ୍ର ଗ୍ରାମାଂଚଳ ଏବଂ ଗରିବମାନଙ୍କ ଶସକ୍ତିକରଣ କରି ସେମାନଙ୍କ ଜୀବନକୁ ସରଳ କରିବା ପାଇଁ ବହୁତ ବଡ କାର୍ଯ୍ୟ କରୁଛି । ଏହାବ୍ୟତୀତ ଗ୍ରାମାଂଚଳରେ ଲୋକଙ୍କ ଆରୋଗ୍ୟ ପାଇଁ , ଲୋକମାନଙ୍କ ସ୍ୱାସ୍ଥ୍ୟ ଚିନ୍ତା କରିବା ପାଇଁ ଦେଢ ଲକ୍ଷ ରୁ ଉର୍ଦ୍ଧ୍ଵ Wellness Centre – କଲ୍ୟାଣ କେନ୍ଦ୍ର ପ୍ରତିଷ୍ଠା କରାଯାଉଛି ।


    ବନ୍ଧୁଗଣ , ବିଗତ ଚାରି ବର୍ଷରେ ‘ ପ୍ରଧାନମନ୍ତ୍ରୀ ଆବାସ ଯୋଜନା ’ ଏବଂ ପୁରୁଣା ଆବାସ ଯୋଜନାଗୁଡିକ ସଂପୂର୍ଣ୍ଣ କରି ଗ୍ରାମାଂଚଳର ଗରିବମାନଙ୍କ ପାଇଁ ଏକ କୋଟିରୁ ଅଧିକ ଗୃହ ନିର୍ମାଣ କରାଯାଇଛି । ‘ ପ୍ରଧାନମନ୍ତ୍ରୀ ଗ୍ରାମୀଣ ସଡକ ଯୋଜନା ’ ଜରିଆରେ ଦେଶର ପ୍ରତିଟି ଗାଁକୁ ସଂଯୋଗ କାରିବାର କାର୍ଯ୍ୟ ଅନ୍ତିମ ପର୍ଯ୍ୟାୟରେ ପହଂଚି ସାରିଛି ।


    ଭାଇ ଓ ଭଉଣୀମାନେ ଦେଶର ଏବଂ ଗ୍ରାମାଂଚଳରେ ସ୍ୱରାଜ୍ୟ ର ଏହି ସ୍ୱପ୍ନ ପୂଜ୍ୟ ମହାତ୍ମା ଗାନ୍ଧୀ ଦେଖିଥିଲେ , ବାବା ସାହେବ ଆମ୍ବେଦକର ଦେଖିଥିଲେ , ପଣ୍ଡିତ ଦୀନଦୟାଲ ଉପାଧ୍ୟାୟ ମଧ୍ୟ ଦେଖିଥିଲେ , ଡାକ୍ତର ରାମ ମନୋହର ଲୋହିଆ ମଧ୍ୟ ଦେଖିଥିଲେ । ଏହି ନୂତନ ବ୍ୟବସ୍ଥା ସମସ୍ତଙ୍କ ପାଇଁ , ସମସ୍ତଙ୍କ ମଙ୍ଗଳ ପାଇଁ । କିନ୍ତୁ ଦୁର୍ଭାଗ୍ୟବଶତଃ ସମତା ଏବଂ ସମାନତାର କଥା କହୁଥିବା କିଛି ରାଜନୈତିକ ଦଳ ବାବା ସାହେବ ଏବଂ ରାମମନୋହର ଲୋହିଆ ଙ୍କ ନାମରେ କେବଳ ରାଜନୀତି କରିଥିଲେ । ବନ୍ଧୁଗଣ ମୁଁ ଆଜମଗଡର ଲୋକମାନଙ୍କଠାରୁ ଜାଣିବାକୁ ଚାହୁଁଛି ଯେ କ ’ ଣ ପୂର୍ବ ସରକାରମାନଙ୍କ ସମୟରେ ଯେଉଁଭଳି ବିକାଶ ଏଠାରେ ହୋଇଥିଲା , କଣ ଆପଣ କଳ୍ପନା କରିପାରିବେ ? ସେହି କାର୍ଯ୍ୟକଳାପଗୁଡିକ ଆପଣମାନଙ୍କ ଭଲ କରିଛି ? କ ’ ଣ ଆଜମଗଡର ଆହୁରି ବିକାଶ ହେବାର ଆବଶ୍ୟକତା ନ ଥିଲା ? କ ’ ଣ ଯେଉଁ ଲୋକମାନଙ୍କ ଉପରେ ଆଜମଗଡ ଏବଂ ଏହି କ୍ଷେତ୍ରର ଲୋକମାନେ ଭରସା କରିଥିଲେ ସେମାନ ବିଶ୍ୱାସ ଭାଙ୍ଗି ନାହାଁନ୍ତି ? ସତକଥା ହେଉଛି ଏହିସବୁ ଦଳଗୁଡିକ ଜନସାଧାରଣ ଏବଂ ଗରିବଙ୍କ ମଙ୍ଗଳ ନୁହେଁ କେବଳ ନିଜ ଏବଂ ନିଜ ପରିବାର ସଦସ୍ୟମାନଙ୍କର ମଙ୍ଗଳ କରିଛନ୍ତି । ଭୋଟ ଗରିବମାନଙ୍କୁ ମାଗିଥିଲେ , ଭୋଟ ଦଳିତମାନଙ୍କୁ ମାଗିଥିଲେ , ଭୋଟ ପଛୁଆ ବର୍ଗଙ୍କୁ ମାଗିଥିଲେ , ସେମାନଙ୍କ ନାମରେ ସରକାର ଗଠନ କରି ସେମାନେ ତାଙ୍କ ଟ୍ରେଜେରୀ ଭରିଥିଲେ ଏହାବ୍ୟତୀତ ଅନ୍ୟକିଛି କରିନାହାଁନ୍ତି । ଆଜିକାଲି ଆପଣମାନେ ନିଜେ ଦେଖୁଥିବେ ଯେ ଯେଉଁମାନେ କେବେ ପରସ୍ପରକୁ ଦେଖିବାକୁ ମଧ୍ୟ ଚାହୁଁନଥିଲେ , ପସନ୍ଦ କରୁନଥିଲେ , ସେମାନେ ଏବେ ଏକ ହୋଇଛନ୍ତି । ସକାଳ- ସଂଧ୍ୟା ଯେତେବେଳେ ମିଶନ୍ତି- ମୋଦୀ , ମୋଦୀ , ମୋଦୀ । ଭାଇ ଓ ଭଉଣୀମାନେ , ନିଜ ସ୍ୱାର୍ଥ ପାଇଁ ଯେତେଜଣ ଜାମିନରେ ଅଛନ୍ତି ସେମାନେ ମିଶି ସମସ୍ତ ପରିବାରବାଦୀ ଦଳଗୁଡିକ , ଏହିସବୁ ଲୋକମାନଙ୍କୁ ଦେଖନ୍ତୁ , ଏମାନେ ପରିବାରଯୁକ୍ତ ଦଳ , ଏମାନେ ସମସ୍ତେ ପରିବାର ପାର୍ଟି ମିଶି ଏବେ ଆପଣଙ୍କ ବିକାଶକୁ ରୋକିବା ପାଇଁ ଏକତ୍ରିତ ହୋଇଛନ୍ତି । ଆପଣମାନଙ୍କୁ ଶସକ୍ତିକରଣ ରୋକିବାକୁ ଚାହୁଁଛନ୍ତି । ସେମାନେ ଜାଣିଛନ୍ତି ଯେ ଯଦି ଗରିବ , କୃଷକ , ଦଳିତ , ପଛୁଆ ବର୍ଗ ଯଦି ଶସକ୍ତ ହୋଇଯିବେ ତାହେଲେ ସେମାନଙ୍କ ଦୋକାନ ସବୁବେଳ ପାଇଁ ବନ୍ଦ ହୋଇଯିବ ।


    ଭାଇ ଓ ଭଉଣୀମାନେ , ଏହିସବୁ ଦଳଗୁଡିକର ସତ୍ୟତା ତିନି ତଲାକ ଉପରେ ଏମାନଙ୍କ ମତାମତ ବେଳେ ଜଣାପଡିଥିଲା । ଗୋଟିଏ ପଟେ କେନ୍ଦ୍ର ସରକାର ମହିଳାମାନଙ୍କ ଜୀବନକୁ ସରଳ କରିବା ପାଇଁ ପ୍ରୟାସ କରୁଛନ୍ତି , ସେ କ୍ଷେତ୍ରରେ ଏହିସବୁ ଦଳ ମିଶି ମହିଳା ଏବଂ ଖାସକରି ମୁସଲିମ ଭଉଣୀ- ଝିଅମାନଙ୍କ ଜୀବନକୁ ଆହୁରୀ ଅଧିକ ସଙ୍କଟାପନ୍ନ କରିବାର କାର୍ଯ୍ୟ କରୁଛନ୍ତି । ଶହ ଶହ ମୁସଲିମ ଭଉଣୀ-ଝିଅମାନଙ୍କର ସର୍ବଦା ଦାବି ଥିଲା ଯେ ତିନି ତଲାକକୁ ବନ୍ଦ କରାଯାଉ ଏବଂ ଦୁନିଆର ଇସଲାମିକ ରାଷ୍ଟ୍ରଗୁଡିକରେ ମଧ୍ୟ ତିନି ତଲାକ ପ୍ରଥା ଉପରେ ପ୍ରତିବନ୍ଧ ଲଗାଯାଇଛି । ମୁଁ ଖବରକାଗଜରୁ ପଢିଥିଲି ଯେ କଂଗ୍ରେସ ପାର୍ଟି ର ଅଧ୍ୟକ୍ଷ ଶ୍ରୀମାନ ନାମଦାର ଏହା କହିଥିଲେ ଯେ କଂଗ୍ରେସ ମୁସଲିମମାନଙ୍କର ଦଳ । ଗତ ଦୁଇଦିନ ହେବ ଆଲୋଚନା ହେଉଛି , ମୋତେ ଆଶ୍ଚର୍ଯ୍ୟ ହେଉନାହିଁ , କାରଣ ପ୍ରଥମେ ଯେତେବେଳେ ମନମୋହନ ସିଂହଙ୍କ ସରକାର ଥିଲା ସେତେବେଳେ ସ୍ୱୟଂ ପ୍ରଧାନମନ୍ତ୍ରୀ ମନମୋହନ ସିଂହ କହିଥିଲେ ଯେ ଦେଶର ପ୍ରାକୃତିକ ସମ୍ପଦ ଉପରେ ସର୍ବପ୍ରଥମେ ଅଧିକାର ମୁସଲମାନମାନଙ୍କର ରହିଛି । ଏହା କହିସାରିଥିଲେ । କିନ୍ତୁ ମୁଁ କଂଗ୍ରେସ ଦଳର ଏହି ନାମଦାରଙ୍କୁ ପଚାରିବାକୁ ଚାହେଁ ଯେ ଆପଣଙ୍କ କଂଗ୍ରେସ ଦଳ ମୁସଲିମମାନଙ୍କର ଦଳ , ଆପଣଙ୍କୁ ଠିକ ଲାଗୁଛି , ଆପଣଙ୍କୁ ଶୁଭେଚ୍ଛା , କିନ୍ତୁ ଏହା ତ କହନ୍ତୁ ଯେ ମୁସଲିମ ମହିଳାମାନଙ୍କ ସମ୍ମାନ ପାଇଁ , ଗୌରବ ପାଇଁ , ସେମାନଙ୍କ ଅଧିକାର ପାଇଁ କୌଣସି ସ୍ଥାନ ଅଛି କି ? ସଂସଦରେ ଆଇନକୁ ଖାତିରି ନ କରି ବସିଯାଉଛନ୍ତି , ହୋ-ହଲ୍ଲା କରୁଛନ୍ତି , ସଂସଦ ଚାଲିବାକୁ ଦେଉନାହାଁନ୍ତି । ମୁଁ ଏହି ପରିବାରବାଦୀ ଦଳଗୁଡିକୁ , ଏହି ମୋଦୀକୁ ହଟେଇବାକୁ ଦିନ ରାତି ଏକ କରୁଥିବା ଦଳମାନଙ୍କୁ କହିବାକୁ ଚାହୁଁଛି , ଏବେ ସଂସଦ ଅଧିବେଶନ ଆରମ୍ଭ ହେବାକୁ ଚାରି-ପାଞ୍ଚ ଦିନ ବାକି ଅଛି । ଆପଣମାନେ ସେହି ତଲାକ ଯୋଗୁ ପୀତିତ ମୁସଲିମ ମହିଳାମାନଙ୍କ ସହ ସାକ୍ଷାତ କରି ଥରେ ଆସନ୍ତୁ , ହଲାଲା ଯୋଗୁ ବିବ୍ରତ ସେହି ମା ’ ଭଉଣୀମାନଙ୍କ ସହ ସାକ୍ଷାତ କରିଆସନ୍ତୁ , ସେମାନଙ୍କୁ ପଚାରି ଆସନ୍ତୁ , ସେମାନଙ୍କୁ ବୁଝି, ପରାମର୍ଶ କରି ଆସନ୍ତୁ ଏବଂ ସଂସଦରେ ଆପଣ ଆପଣଙ୍କ ମତ ରଖନ୍ତୁ ।


    ଭାଇ ଓ ଭଉଣୀମାନେ , ଏକବିଂଶ ଶତାବ୍ଦୀରେ ଏଭଳି ରାଜନୈତିକ ଦଳ ଯିଏକି ଅଷ୍ଟାଦଶ ଶତାବ୍ଦୀରେ ଅଛନ୍ତି ସେ ମୋଦୀଙ୍କୁ ହଟାଇବାକୁ ସ୍ୱର ଉତ୍ତୋଳନ କରିପାରିବେ , ଦେଶର ମଙ୍ଗଳ କରିପାରିବେ ନାହିଁ ଭାଇ ଓ ଭଉଣୀମାନେ । ଯେତେବେଳେ ବିଜେପି ସରକାର ସଂସଦରେ ଆଇନ ପ୍ରସ୍ତୁତ କରି ମୁସଲିମ ଭଉଣୀ-ଝିଅମାନଙ୍କୁ ଅଧିକାର ଦେବାର ପ୍ରୟାସ କରିଥିଲା , ସେମାନେ ଏବେ ସେଥିରେ ପ୍ରତିବନ୍ଧ ସୃଷ୍ଟି କରୁଛନ୍ତି । ସେମାନେ ଚାହାଁନ୍ତି ଯେ ତିନି ତଲାକ ବ୍ୟବସ୍ଥା ଜାରୀ ରହୁ , ମୁସଲିମ ଭଉଣୀ-ଝିଅମାନଙ୍କ ଜୀବନ କଦର୍ଯ୍ୟ ହୋଇଯାଉ , କିନ୍ତୁ ମୁଁ ବିଶ୍ୱାସ ଦେଉଛି ଯେ ମୁଁ ଏହି ରାଜନୈତିକ ଦଳଗୁଡିକୁ ବୁଝାଇବାକୁ ସଂପୂର୍ଣ୍ଣ ପ୍ରୟାସ କରିବି , ସେମାନଙ୍କୁ ବୁଝାଇ ଆମ ଭଉଣୀ-ଝିଅମାନଙ୍କୁ ତାଙ୍କ ଅଧିକାର ପ୍ରଦାନ କରିବା ପାଇଁ ସେମାନଙ୍କୁ ସାଙ୍ଗରେ ନେବାର ପ୍ରୟାସ କରିବି , ଯାହାଫଳରେ ଆମ ମୁସଲିମ ଝିଅମାନେ ଯେଉଁମାନେ ତିନି ତଲାକ ଯୋଗୁ କଷ୍ଟରେ ରହୁଛନ୍ତି ତାଙ୍କୁ ମୁକ୍ତି ମିଳିବ ।


    ଭାଇ ଓ ଭଉଣୀମାନେ , ଏଭଳି ନେତାମାନଙ୍କୁଠାରୁ , ଏଭଳି ଦଳମାନଙ୍କ ଠାରୁ ସାବଧାନ ରହିବାର ଆବଶ୍ୟକତା ରହିଛି । ନିଜ ସ୍ୱାର୍ଥରେ ଜଡିତ ଥିବା ଲୋକମାନେ ସମସ୍ତଙ୍କ ମଙ୍ଗଳ ଚାହାଁନ୍ତି ନାହିଁ । ରାଷ୍ଟ୍ରର ମଙ୍ଗଳ ଚିନ୍ତା କରିପାରିବେ ନାହିଁ । ଅନ୍ୟପଟେ କେନ୍ଦ୍ରରେ ଯେଉଁ ସରକାର ଅଛି , ଉତ୍ତର ପ୍ରଦେଶର ଯେଉଁ ବିଜେପି ସରକାର ରହିଛି , ସେଥିପାଇଁ ଦେଶ ହିଁ ପରିବାର , ଦେଶ ହିଁ ସର୍ବୋପରୀ , 125 କୋଟି ଦେଶବାସୀ ହେଉଛନ୍ତି ଆମ ପରିବାର । କୃଷକ ହୁଅନ୍ତୁ , ଗରିବ ହୁଅନ୍ତୁ , ବଂଚିତ ହୁଅନ୍ତୁ , ଶୋଷିତ ହୁଅନ୍ତୁ , ପଛୁଆ ବର୍ଗ ହୁଅନ୍ତୁ ସେମାନଙ୍କ ଜୀବନ ସରଳ ଏବଂ ସୁଗମ କିପରି କରିହେବ ସେଥିପାଇଁ ଆମ ସରକାର ନିରନ୍ତର କାର୍ଯ୍ୟ କରୁଛି । ଜନଧନ ଯୋଜନାରେ ଉତ୍ତର ପ୍ରଦେଶରେ ପ୍ରାୟ ପାଞ୍ଚ କୋଟି ଆର୍ଥିକ ଅନଗ୍ରସରମାନଙ୍କ ବ୍ୟାଙ୍କ ଖାତା ଖୋଲାଯାଇଛି । କାଠ ଧୂଆଁରୁ ମୁକ୍ତି ଦେବାପାଇଁ 80 ଲକ୍ଷରୁ ଅଧିକ ମହିଳାମାନଙ୍କୁ ବିନା ମୂଲ୍ୟରେ ସିଲିଣ୍ଡର ପ୍ରଦାନ କରାଗଲା । କେବଳ ଏକ ଟଙ୍କା ପ୍ରତି ମାସରେ ଏବଂ 90 ପଇସା ପ୍ରତି ଦିନ ପ୍ରିମିୟମ ଉପରେ ଏକ କୋଟି 60 ଲକ୍ଷ ରୁ ଅଧିକ ଗରିବଙ୍କୁ ସୁରକ୍ଷା କବଚ ପ୍ରଦାନ କରାଗଲା । ଏବେ ଆୟୁଷ୍ମାନ ଭାରତରେ ପ୍ରତି ଗରିବ ପରିବାରକୁ ବର୍ଷକୁ ପାଞ୍ଚ ଲକ୍ଷ ଟଙ୍କା ପର୍ଯ୍ୟନ୍ତ ବିନା ମୂଲ୍ୟରେ ଚିକିତ୍ସା ସୁନିଶ୍ଚିତ କରାଯାଇଛି । କିଛି ଦିନ ପୂର୍ବେ ସରକାର କୃଷକମାନଙ୍କୁ ଦେଇଥିବା ପ୍ରତିଶୃତ ପୂରଣ କରିଥିଲେ । ସରକାରଙ୍କ ଦ୍ୱାରା ଖରିଫ ଋତୁରେ 14 ଟି ଫସଲର ସର୍ବନିମ୍ନ ସହାୟକ ମୂଲ୍ୟ - MSP ରେ ବହୁ ପରିମାଣରେ ବୃଦ୍ଧି କରାଯାଇଛି । ଧାନ ହେଉ , ମକ୍କା , ଜଅ , ବାଜରା , ହରଡ , ବିରି , ମୁଗ , ସୂର୍ଯ୍ୟମୂଖୀ , ସୋୟବିନ , ରାଶି ର ସହାୟକ ମୂଲ୍ୟରେ 200 ଟଙ୍କାରୁ 1800 ଟଙ୍କା ପର୍ଯ୍ୟନ୍ତ ବୃଦ୍ଧି କରାଯାଇଛି । ଅନେକ ଫସଲରେ ଶତ ପ୍ରତିଶତ କିମ୍ବା ଦୁଇଗୁଣ ପର୍ଯ୍ୟନ୍ତ ମୂଲ୍ୟ ପ୍ରଦାନ ପାଇଁ ନିଷ୍ପତ୍ତି କରାଯାଇଛି ।


    ବନ୍ଧୁଗଣ ଆମ ସରକାର ଦେଶର , ଦେଶର ନାଗରିକମାନଙ୍କର ଆବଶ୍ୟକତା କୁ ଦେଖି ଯୋଜନା ପ୍ରସ୍ତୁତ କରୁଛନ୍ତି , ନିଷ୍ପତ୍ତି ନେଉଛନ୍ତି । ଏଭଳି ନିଷ୍ପତ୍ତି ଯାହାର ବର୍ଷ ବର୍ଷ ଧରି ଅପେକ୍ଷା କରାଯାଇଥିଲା , ଯାହାକୁ ପୂର୍ବ ସରକାରମାନେ କେବଳ ଫାଇଲରେ ରଖିଥିଲେ , ସେହିସବୁ ନିଷ୍ପତ୍ତି କରିବାର କାର୍ଯ୍ୟ ମଧ୍ୟ ଭାରତୀୟ ଜନତା ପାର୍ଟିର ନେତୃତ୍ୱରେ ଏନଡିଏ ସରକାର କରୁଛନ୍ତି । ଆପଣମାନଙ୍କ ପ୍ରତିଟି ଆବଶ୍ୟକତା ପୂରା କରିବା କ୍ଷେତ୍ରରେ ଏହି ସରକାର ସଂପୂର୍ଣ୍ଣ ଭାବେ ସମ୍ବେଦନଶୀଳ । ଏଠାରେ ଏହି କ୍ଷେତ୍ରରେ ବନାରସୀ ଶାଢୀ ବ୍ୟବସାୟ ସହିତ ସଂଶ୍ଲିଷ୍ଟ ବୁଣାକାର ଭାଇ-ଭଉଣୀମାନେ ମଧ୍ୟ ଭଲଭାବରେ ଜାଣିରଖନ୍ତୁ ଯେ ସେମାନଙ୍କୁ ବିଗତ ସରକାର ଭୂଲିଯାଇଥିଲେ , କିନ୍ତୁ ଏହି ସରକାର ସେମାନଙ୍କ ପାଇଁ ଆଧୂନିକ ଯନ୍ତ୍ରପାତି , କମ ସୁଧ ହାରରେ ଋଣ ପ୍ରଦାନଠାରୁ ନୂତନ ବଜାର ସୃଷ୍ଟି କରିବା ପର୍ଯ୍ୟନ୍ତ କାର୍ଯ୍ୟ କରୁଛି । ବନାରସରେ trade facilitation centre ବା ବାଣିଜ୍ୟ ସୁଗମ କେନ୍ଦ୍ର ପୂର୍ବ ବର୍ଷ ଆରମ୍ଭ ହୋଇଥିଲା । ଏହି କେନ୍ଦ୍ର ଆପଣମାନେ ସମସ୍ତେ ବୁଣାକାର ଏବଂ ଶିଳ୍ପକାରମାନଙ୍କ ପାଇଁ ନୂତନ ଆଶା ନେଇ ଆସିଛି । ଏହାଦ୍ୱାରା ପ୍ରତ୍ୟେକ ହସ୍ତଶିଳ୍ପୀ ଏବଂ ହାତ ତିଆରୀ ଡିଜାଇନଗୁଡିକୁ ପ୍ରୋତ୍ସାହନ ମିଳୁଛି । ଯୋଗୀ ଆଦିତ୍ୟନାଥଙ୍କ ସରକାର ବସ୍ତ୍ରଶିଳ୍ପ ଉଦ୍ୟୋଗ ପାଇଁ ନୂତନ ନୀତି ପ୍ରଣୟନ କରିଛନ୍ତି । ଏଠାରେ ଯାହା ମଧ୍ୟ ଉତ୍ପାଦନ ହେଉଛି , ତାହାର ପ୍ରଚାର ପ୍ରସାର ଏବଂ ବଜାର ସୃଷ୍ଟି ପାଇଁ ରାଜ୍ୟ ସରକାର ଏକ ଜିଲ୍ଲା ଏକ ଉତ୍ପାଦ ସ୍କିମ ( One District One Product Scheme) ଉପରେ କାର୍ଯ୍ୟ କରୁଛନ୍ତି ।


    ଭାଇ ଓ ଭଉଣୀମାନେ , ଏଠାକାର କଳା ମୃତ୍ତିକା ର କଳା ଅନନ୍ୟ । ମୁଁ ଯୋଗୀ ମହୋଦୟ ଏବଂ ତାଙ୍କ ଟିମକୁ ମୃଣ୍ମୟକଳା (ମୃତ୍ତିକାକଳା) ବୋର୍ଡ ଗଠନ କରିବା ପାଇଁ ନେଇଥିବା ନିଷ୍ପତ୍ତି ଯୋଗୁ ଶୁଭେଚ୍ଛା ଜଣାଉଛି , ଯାହା ପ୍ରଶଂସନୀୟ । ଏହାଦ୍ୱାରା କେବଳ ଲକ୍ଷ ଲକ୍ଷ ନୂତନ ରୋଜଗାର ସୁଯୋଗ ସୃଷ୍ଟି ହେବା ସହିତ ଏକ କଳା ମଧ୍ୟ ଜୀବିତ ରହିପାରିବ ।


    ବନ୍ଧୁଗଣ , ଯେତେବେଳେ ଜନହିତ ଏବଂ ରାଷ୍ଟ୍ରହିତ ସର୍ବୋପରି ରଖାଯାଏ , ଯେତେବେଳେ ଗରିବର ଚିନ୍ତା କରି ତାର ଜୀବନକୁ ସରଳ ଓ ସୁନ୍ଦର କରିବା ଲକ୍ଷ୍ୟ ଉପରେ କାମ କରାଯାଏ , ସେତେବେଳେ ଏହିଭଳି ନିଷ୍ପତ୍ତି ନିଆଯାଏ । ନ ହେଲେ କେବଳ କାଗଜରେ ହିଁ ଯୋଜନା ପ୍ରସ୍ତୁତ ହୁଏ ଏବଂ ଭାଷଣରେ ଭିତ୍ତିପ୍ରସ୍ତର ସ୍ଥାପନ ହୁଏ , ସେସବୁ କଥା ଆପଣମାନେ ଭଲରୂପେ ଜାଣିଛନ୍ତି , ଆପଣମାନେ ସେସବୁ ଦେଖିଛନ୍ତି । ଉତ୍ତରପ୍ରଦେଶ ଏବଂ ଦେଶ ଏବେ କାର୍ଯ୍ୟ ସଂସ୍କୃତିରୁ ଅନେକ ଆଗକୁ ଅଗ୍ରସର ହୋଇସାରିଲାଣି ।


    ପୂର୍ବାଂଚଳର , ଉତ୍ତରପ୍ରଦେଶର ସମସ୍ତ ଭାଇ-ଭଉଣୀମାନଙ୍କୁ ଏହି ଆଧୂନିକ ଏକ୍ସପ୍ରେସୱେ କାର୍ଯ୍ୟ ଆରମ୍ଭ ହେବା ଯୋଗୁଁ ପୁଣି ଥରେ ଅନେକ ଅନେକ ଶୁଭେଚ୍ଛା ସହିତ ଆପଣମାନଙ୍କୁ ଅନେକ ଶୁଭକାମନା ଦେଉଛି । ଆପଣମାନେ ଏତେ ସଂଖ୍ୟାରେ , ଏତେ ଗରମ ରେ , ଜନସମାଗମ ଶ୍ରଦ୍ଧାର ପ୍ରତୀକକୁ ଦର୍ଶାଉଛି । ଆପଣମାନେ ଆଶୀର୍ବାଦ ଦେବାପାଇଁ ଆସିଥିଲେ , ମୁଁ ହୃଦୟର ସହିତ ଆପଣମାନଙ୍କୁ ଧନ୍ୟବାଦ ଜ୍ଞାପନ କରୁଛି ।


    **********

    
    
    (Release ID: 1538796) Visitor Counter : 1