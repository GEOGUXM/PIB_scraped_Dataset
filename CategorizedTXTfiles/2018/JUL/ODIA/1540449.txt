      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଟେକ୍ନୋଲଜି ଓ ମ୍ୟାନେଜମେଣ୍ଟର ନୂତନ ସମ୍ଭାବନା ପାଇଁ ଆଇଆଇଟି ଓ ଆଇଆଇଏମ୍ ସହ ହାତ ମିଳାଇବାକୁ ପୁଲିସ ସଂସ୍ଥାକୁ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀଙ୍କ ଆହ୍ୱାନ
      • ଯୁବ ଏସପିଙ୍କ ଦ୍ୱିତୀୟ ଅଧିବେଶନ ଉଦଘାଟନ କଲେ ରାଜନାଥ ସିଂହ

      Posted On: 26 JUL 2018 4:23PM by PIB Bhubaneshwar

    ଟେକ୍ନୋଲଜି ଓ ମ୍ୟାନେଜମେଣ୍ଟରେ ନୂତନ ସମ୍ଭାବନା ପାଇଁ ଆଇଆଇଟି ଓ ଆଇଆଇଏମ୍ ଭଳି ନାମୀ ସଂସ୍ଥା ସହ ହାତ ମିଳାଇବାକୁ ପୁଲିସ ସଂସ୍ଥାଗୁଡ଼ିକୁ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ଆହ୍ୱାନ ଦେଇଛନ୍ତି । ପ୍ରତି ବର୍ଷ ଏସବୁ ସଂସ୍ଥାଗୁଡ଼ିକରୁ ଛାତ୍ରଛାତ୍ରୀ ଶିକ୍ଷାନବୀଶ ଭାବେ ଇଣ୍ଟର୍ଣ୍ଣସିପ୍ କରିବାକୁ ଆସିଲେ ଅନେକ ବାଧା ଦୂର ହୋଇପାରିବ ଏବଂ ନୂତନ ଟେକ୍ନୋଲଜିର ବିକାଶ ହେବ ବୋଲି ସେ କହିଛନ୍ତି ।


    ବ୍ୟୁରୋ ଅଫ୍ ପୁଲିସ ରିସର୍ଚ୍ଚ ଆଣ୍ଡ ଡେଭଲପମେଣ୍ଟ ( BPR & D ) ପକ୍ଷରୁ ଆୟୋଜିତ ଦ୍ୱିତୀୟ ଯୁବ ପୁଲିସ ଏସପିଙ୍କ ସମ୍ମିଳନୀକୁ ଗୁରୁବାର ଉଦଘାଟନ କରି ସେ କହିଛନ୍ତି ଯେ , ପ୍ରଯୁକ୍ତିଗତ ସମାଧାନ ଏବଂ ପ୍ରଶିକ୍ଷଣ ପାଇଁ ଆବଶ୍ୟକତା ଅନୁଯାୟୀ ଗବେଷଣା ଓ ବିକାଶ ଲକ୍ଷ୍ୟରେ ବିଭିନ୍ନ ନାମୀ ସଂସ୍ଥା ସହ ହାତ ମିଳାଯାଇପାରିବ । ଯଦି ଆମେ ଆମ ମଧ୍ୟରେ ବିଭିନ୍ନ ସମସ୍ୟା , ପ୍ରସଙ୍ଗ , ବିଫଳତା ଏବଂ ସଫଳତା ବାବଦରେ ତଥ୍ୟର ଆଦାନପ୍ରଦାନ କରିବା , ତେବେ ଆମର କାର୍ଯ୍ୟଦକ୍ଷତା ବୃଦ୍ଧି ପାଇବା ସହ ଆଇନ ଶୃଙ୍ଖଳା ରକ୍ଷା , ସୀମା ସୁରକ୍ଷା , ଆତଙ୍କବାଦ ଇତ୍ୟାଦିର ମୁକାବିଲା ମଧ୍ୟ ସହଜ ହୋଇପାରିବ ବୋଲି ସେ କହିଛନ୍ତି ।


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ କହିଲେ ଯେ , ନୂତନ ଟେକ୍ନୋଲଜି ଦ୍ୱାରା ସ୍ୱଦେଶୀ ନିର୍ମାଣ ବୃଦ୍ଧି ପାଇବ ଏବଂ ଆମଦାନୀ ହ୍ରାସ ହେବ । ଆମେ ଅସ୍ତ୍ରଶସ୍ତ୍ର ଏବଂ ଅନେକ ଅତ୍ୟାଧୁନିକ ଯନ୍ତ୍ରପାତି ପାଇଁ ଆମଦାନୀ ଉପରେ ନିର୍ଭର କରୁଛୁ । କିନ୍ତୁ ଆମ ଆବଶ୍ୟକତା ଅନୁଯାୟୀ ଆମେ ନାମୀ ସଂସ୍ଥା ସହାୟତାରେ ସ୍ୱଦେଶୀ ଜ୍ଞାନକୌଶଳରେ ନିର୍ମାଣକୁ ପ୍ରୋତ୍ସାହିତ କରିପାରିବା । ଏହାଦ୍ୱାରା ସ୍ୱଦେଶୀ ନିର୍ମାଣ ବୃଦ୍ଧି ପାଇବ ଏବଂ ଆମଦାନୀ ହ୍ରାସ ହେବ । ଆମେ ଏବେ ଆମ ନିକଟରେ ଉପଲବ୍ଧ ପ୍ରଯୁକ୍ତି ବିଦ୍ୟାର ସର୍ବାଧିକ ଉପଯୋଗ କରିବା ଆବଶ୍ୟକ ବୋଲି ସେ କହିଥିଲେ ।


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ କହିଲେ ଯେ , ଅପରାଧୀଙ୍କ ନିକଟରେ ଅତ୍ୟାଧୁନିକ ଅସ୍ତ୍ରଶସ୍ତ୍ର ଥିବାରୁ ସେମାନଙ୍କ ମୁକାବିଲାରେ ପୁଲିସ ଫୋର୍ସ ପାଇଁ ସମସ୍ୟା ହେଉଛି । ଆମେ ଅପରାଧର ପ୍ରକ୍ରିୟା ଉପରେ ନଜର ରଖିବା ଦରକାର ଏବଂ ମୂଳରୁ ଏହାକୁ ଶେଷ କରିବାକୁ ଉଦ୍ୟମ ଜରୁରି । ଅନେକ ସଂସ୍ଥା କ୍ରାଇମ ଡାଟା ଆନାଲିଟିକ୍ସ ସଫ୍ଟୱେରର ବିକାଶ କରୁଛନ୍ତି । ଏହା ପ୍ରେଡିକ୍ଟିଭ୍ ପୁଲିସିଂରେ ସହାୟତା କରିବା ସହ ଅପରାଧ ରୋକିବ ଏବଂ ଆତଙ୍କବାଦ ଓ ନକ୍ସଲବାଦ ଉପରେ ନଜର ମଧ୍ୟ ରଖିପାରିବ । ବିପିଆର ଆଣ୍ଡ ଡି ପୁଲିସ ଫୋର୍ସ ସହ ‘ ଏଷ୍ଟ୍ରାବ୍ଲିସିଙ୍ଗ ସୋସିଆଲ ମିଡିଆ ଲ୍ୟାବ୍ସ ଆଣ୍ଡ କଲେକ୍ସନ ଅଫ ଇଣ୍ଟେଲିଜେନ୍ସ ଫ୍ରମ ଦ ସୋସିଆଲ ମିଡିଆ ’ ନାମକ ରିପୋର୍ଟ ବାବଦରେ ଆଲୋଚନା କରିଥିବା ସେ କହିଥିଲେ ।


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ କହିଥିଲେ ଯେ , ଆମର ବିସ୍ତୃତ ଉପକୂଳର ସୁରକ୍ଷା ପାଇଁ ବ୍ୟାପକ ବ୍ୟବସ୍ଥା କରିଛୁ । ନୌବାହିନୀ , ତଟରକ୍ଷୀ ବାହିନୀ ଏବଂ ମେରାଇନ ପୁଲିସ ଫୋର୍ସ ଦ୍ୱାରା ଉପକୂଳ ସୁରକ୍ଷା କରାଯାଉଛି । 2005-06ରେ ସ୍ୱରାଷ୍ଟ୍ର ମନ୍ତ୍ରଣାଳୟ ଦ୍ୱାରା ଆରମ୍ଭ ହୋଇଥିବା ପଦକ୍ଷେପରେ ସମସ୍ତ ମାଛଧରା ବୋଟ୍ ଓ ଟ୍ରଲରକୁ ଜିପିଏସ୍ ଏବଂ ରେଡିଓ ଫ୍ରିକ୍ୱେନ୍ସି ଡିଟେକ୍ସନ ସିଷ୍ଟମ ସଂଯୁକ୍ତ କରାଯାଇଛି । ନ୍ୟାସନାଲ ଏକାଡେମି ଅଫ କୋଷ୍ଟାଲ ପୁଲିସିଂକୁ ବିପିଆର ଆଣ୍ଡ ଡି ପ୍ରଶିକ୍ଷଣ ଯନ୍ତ୍ରାଂଶ ଉପଲବ୍ଧ କରାଉଛି ଯାହାକି ବିଶ୍ୱରେ ଶ୍ରେଷ୍ଠ ଥିବା ସେ କହିଥିଲେ ।


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ କହିଥିଲେ ଯେ , ସରକାର ପୁଲିସ ଆଧୁନିକୀକରଣ କାର୍ଯ୍ୟକ୍ରମ ଚାଲୁ ରଖିବାକୁ ପ୍ରତିବଦ୍ଧ । ଏବେ ପୁଲିସ ଫୋର୍ସକୁ ଅତ୍ୟାଧୁନିକ SX-95 ଓ ବ୍ରେଟା ଅସ୍ତ୍ରଶସ୍ତ୍ର ଦିଆଯାଉଛି । ଭିଡ଼ର ମୁକାବିଲା ପାଇଁ ମଧ୍ୟ ପୁଲିସକୁ ସ୍ୱତନ୍ତ୍ର ଅସ୍ତ୍ର ଦିଆଯାଉଛି । ଯାହାର ବିକାଶ ପାଇଁ ବିପିଆର ଆଣ୍ଡ ଡି ଗବେଷଣା କରୁଛି । ଡ୍ରେନ ଓ ୟୁଏଭିକୁ ନୂତନ ଟେକ୍ନୋଲଜି ଭାବେ ଗ୍ରହଣ କରାଯାଉଛି । କେନ୍ଦ୍ର ବେସାମରିକ ବିମାନ ଚଳାଚଳ ମନ୍ତ୍ରଣାଳୟ ୟୁଏଭି ବ୍ୟବହାର ବ୍ଲୁପ୍ରିଣ୍ଟ ପାଇଁ ଗଠନ କରିଥିବା ଟାସ୍କ ଫୋର୍ସରେ ବିପିଆର ଆଣ୍ଡ ଡି ମଧ୍ୟ ସଦସ୍ୟ ରହିଛି ।


    ରାଜନାଥ ସିଂହ କହିଲେ ଯେ , ଅପରାଧ ତଦନ୍ତରେ ମଧ୍ୟ ଟେକ୍ନୋଲଜି ବଦଳୁଛି । ଡିଏନଏ ଅଙ୍ଗୁଠି ଛାପକୁ ପ୍ରମାଣ ଭାବେ ଗ୍ରହଣ କରିବାକୁ ନିକଟରେ କ୍ୟାବିନେଟରେ ଏକ ବିଲକୁ ମଂଜୁରି ମିଳିଛି । ପ୍ରତି ଜିଲ୍ଲାରେ ରେପ୍ ଡିଟେକ୍ସନ କିଟ୍ ଉପଲବ୍ଧ କରାଯାଇଛି । ସାଇବର ଫୋରେନସିକ୍ ସେଲକୁ ମଧ୍ୟ ଦୃଢ଼ କରାଯାଇଛି । ନାଗରିକମାନଙ୍କୁ ବିଭିନ୍ନ ସେବା ଉପଲବ୍ଧ କରାଇବାକୁ ମୋବାଇଲ ଆପ୍ ପ୍ରସ୍ତୁତ ପାଇଁ ପୁଲିସ ଫୋର୍ସକୁ ପ୍ରୋତ୍ସାହନ ଦିଆଯାଉଛି ।


    ଏହି ଅବସରରେ ଇଣ୍ଟେଲିଜେନ୍ସ ବୁରୋ ନିର୍ଦ୍ଦେଶକ ରାଜୀବ ଜୈନ କହିଥିଲେ ଯେ , ପୁଲିସ ଆଧୁନିକୀକରଣକୁ କେତେକ ଗୁରୁତ୍ୱ ଦିଆଯାଉଛି , ତାହା ଜଣାପଡ଼ୁଛି , ଯେତେବେଳେ ପୁଲିସ ଡିଜିଙ୍କ 2/3 ଦିନିଆ ଅଧିବେଶନରେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ସାମିଲ ହେଉଛନ୍ତି ।


    ବିପିଆର ଆଣ୍ଡ ଡିର ନିର୍ଦ୍ଦେଶକ ଡକ୍ଟର ଏପି ମାହେଶ୍ୱରୀ କହିଲେ ଯେ , ଟେକ୍ନୋଲଜି ଦ୍ୱାରା ପୁଲିସିଙ୍ଗ ବ୍ୟବସ୍ଥାରେ ଉନ୍ନତି ହୋଇଛି । ନାଗରିକ କେନ୍ଦ୍ରିକ ସେବା , ନିରାପଦ ସହର , ସ୍ମାର୍ଟ ସିଟି ପ୍ରକଳ୍ପ ଏବଂ ସୋସିଆଲ ମିଡିଆ ଆନାଲିଟିକ୍ସରେ ଏହାକୁ ବ୍ୟବହାର କରାଯାଉଛି ।


    ଏହି ଦୁଇ ଦିନିଆ ଅଧିବେଶନରେ ବିଭିନ୍ନ ରାଜ୍ୟ ପୁଲିସ ଓ ଅର୍ଦ୍ଧ ସାମରିକ ବଳରୁ ଶତାଧିକ ଯୁବ ଏସପି ଯୋଗ ଦେଇଛନ୍ତି । ଏହାର ଉଦଯାପନୀ ସମାରୋହରେ ପୁଡୁଚେରୀର ଲେଫ୍ଟନାଣ୍ଟ ଗଭର୍ଣ୍ଣର ଡକ୍ଟର କିରଣ ବେଦୀ ଉଦବୋଧନ ଦେବେ ।


    ************

    
    
    (Release ID: 1540449) Visitor Counter : 1