      ରାଷ୍ଟ୍ରପତିଙ୍କ ସଚିବାଳୟ

      ଜଗଦଲପୁରଠାରେ ମେଡ଼ିକାଲ କଲେଜକୁ ଜାତି ଉଦ୍ଦେଶ୍ୟରେ ଉତ୍ସର୍ଗ କଲେ ରାଷ୍ଟ୍ରପତି;
      ଭାରତର ବିକାଶର ଚାବିକାଠି ଗ୍ରାମାଞ୍ଚଳ ଓ ଆଦିବାସୀ କ୍ଷେତ୍ରର ବିକାଶରେ ନିହିତ - ରାଷ୍ଟ୍ରପତି

      Posted On: 26 JUL 2018 6:46PM by PIB Bhubaneshwar

    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଆଜି (ଜୁଲାଇ 26 , 2018) ଛତିଶଗଡ଼ର ଜଗଦଲପୁରଠାରେ ଏକ ମେଡ଼ିକାଲ କଲେଜ ଓ ହସପିଟାଲକୁ ଜାତି ଉଦ୍ଦେଶ୍ୟରେ ଉତ୍ସର୍ଗ କରିଛନ୍ତି । ଏହି ଅବସରରେ ବଳିରାମ କାଶ୍ୟପ ସ୍ମାରକୀ କଲେଜଠାରେ ଆୟୋଜିତ ଏକ ଜନସଭାରେ ରାଷ୍ଟ୍ରପତି ଉଦ୍ବୋଧନ ଦେଇଛନ୍ତି ।


    ଏହି ଅବସରରେ ଉଦ୍ବୋଧନ ଦେଇ ରାଷ୍ଟ୍ରପତି ଶ୍ରୀ କୋବିନ୍ଦ କହିଲେ ଯେ ଆମ ଦେଶର ନିର୍ଯ୍ୟାସ ବସ୍ତର ଭଳି ଅନୁନ୍ନତ କ୍ଷେତ୍ରରେ ନିହିତ । ଯଦି ଜଣେ ଭାରତର ପ୍ରକୃତ ଆତ୍ମାକୁ ଅନୁଭବ କରିବାକୁ ଚାହେଁ , ତେବେ ତାଙ୍କୁ ଏଠାକୁ ହିଁ ଆସିବାକୁ ପଡ଼ିବ ଏବଂ ଦେଶର ଗ୍ରାମାଞ୍ଚଳ ଓ ଆଦିବାସୀ ଅଧ୍ୟୁସିତ ଅନୁନ୍ନତ କ୍ଷେତ୍ରର ବିକାଶ ଦ୍ୱାରା ହିଁ ଭାରତର ବାସ୍ତବ ବିକାଶ ସମ୍ଭବପର ବୋଲି ରାଷ୍ଟ୍ରପତି ମତ ପୋଷଣ କରିଥିଲେ ।


    ରାଷ୍ଟ୍ରପତି କହିଲେ ଯେ ଏହା ହେଉଛି ଦେଶରେ ଘଟୁଥିବା ନାଟକୀୟ ପରିବର୍ତ୍ତନର ଏକ ମହତ୍ୱପୂର୍ଣ ମୁହୂର୍ତ୍ତ । ଦେଶର ଗ୍ରାମାଞ୍ଚଳ ତଥା ଆଦିବାସୀ ଅଧ୍ୟୁସିତ କ୍ଷେତ୍ରର କଲ୍ୟାଣ ଓ ବିକାଶ ସକାଶେ ବେଶ ଗୁରୁତ୍ୱପୂର୍ଣ୍ଣ ପଦକ୍ଷେପମାନ ଗ୍ରହଣ କରାଯାଉଛି । ସମସ୍ତଙ୍କ ପାଇଁ ବାସଗୃହ , ବିଶେଷ କରି ଗରିବମାନଙ୍କ ସକାଶେ ଏବଂ ସେଥିରେ ଶୌଚାଗାରଠାରୁ ପାନୀୟ ଜଳ ଓ ବିଜୁଳି ବ୍ୟବସ୍ଥାକୁ ଏକ ଜାତୀୟସ୍ତରୀୟ ପ୍ରୟାସ ଭାବେ ଗ୍ରହଣ କରାଯାଇଛି । ନୂଆ ନୂଆ ବିଦ୍ୟାଳୟ ଓ ଶିକ୍ଷାନୁଷ୍ଠାନମାନ ନିର୍ମାଣ ଯେଉଁଥିରେ କି ନୂଆ ନୂଆ ଆଇଆଇଟି ଏବଂ ଏମ୍ସ ସାମିଲ , ତାହା ଏବେ ବାସ୍ତବତାରେ ପରିଣତ ହୋଇଛି । ଯୁବଗୋଷ୍ଠୀମାନଙ୍କୁ କୌଶଳଭିତ୍ତିକ ତାଲିମ ପ୍ରଦାନ କରାଯିବାର ସରକାର ବ୍ୟାପକ ବନେ୍ଦାବସ୍ତ କରିଛନ୍ତି । ତାହା ଦେଶର ଛୋଟ ଛୋଟ ଅଞ୍ଚଳରେ ତାହା କାର୍ଯ୍ୟକାରୀ କରାଯାଉଛି । ମଧ୍ୟମ ଉପାର୍ଜନ ବର୍ଗରେ ଥିବା ଲୋକମାନେ ବିଶେଷ କରି ବିମାନ ସେବାରୁ ସୁବିଧା ହାସଲ କରିପାରୁଛନ୍ତି । ତାହା ପୁଣି ସୁଲଭ ମୂଲ୍ୟରେ । ଧୀରେ ଧୀରେ ଧନୀ ଏବଂ ଗରିବ ମାନଙ୍କ ମଧ୍ୟରେ ଥିବା ବୈଷମ୍ୟରେ ରେଖା ନିକଟତର ହେବାରେ ଲାଗିଛି ।


    ରାଷ୍ଟ୍ରପତି କହିଲେ ଯେ ଦେଶର ସାଧାରଣ ନାଗରିକ ଏଭଳି ଲକ୍ଷ୍ୟ ହାସଲ ଦିଗରେ ଅଗ୍ରଣୀ ଭୂମିକା ଗ୍ରହଣ କରିଛନ୍ତି । ସ୍ୱର୍ଗୀୟା କୁୱଁର ବାଇଙ୍କ ଉଦାହରଣ ଦେଇ ରାଷ୍ଟ୍ରପତି କହିଲେ ଯେ ଛତିଶଗଡ଼ର ଧମତାରୀ ଜିଲ୍ଲାର ଏହି ପ୍ରଖ୍ୟାତ ମହିଳା ସମସ୍ତଙ୍କ ନିକଟରେ ସୁପରିଚିତ । ସ୍ୱଚ୍ଛ ଭାରତ ଅଭିଯାନରେ ସେ ଜଣେ ଅଗ୍ରଦୂତ ହୋଇପାରିଥିଲେ । ସ୍ୱଚ୍ଛତା ତଥା ପରିମଳ ସକାଶେ ସେ ତାଙ୍କର ଜୀବନକୁ ଉତ୍ସର୍ଗ କରିଥିଲେ । ନିଜର ଏକମାତ୍ର ସମ୍ବଳ କେଇଟି ମାତ୍ର ଛେଳି ବିକି ନିଜପାଇଁ ସେ ଏକ ଶୌଚାଳୟ ନିର୍ମାଣ କରିବା ଏକ ସ୍ମରଣୀୟ କାର୍ଯ୍ୟ । ତାଙ୍କର ଏହି କାର୍ଯ୍ୟ ଧମତାରୀ ଜିଲ୍ଲାରେ ଅନେକ ଲୋକଙ୍କୁ ଶୌଚାଗାର ନିର୍ମାଣ ପାଇଁ ପ୍ରେରଣା ଯୋଗାଇଥିଲା ଏବଂ ଏହା ସ୍ୱଚ୍ଛ ଭାରତ ଅଭିଯାନର ଏକ ଅନୁକରଣୀୟ ଉଦାହରଣରେ ପରିଣତ ହୋଇଥିଲା ।


    ରାଷ୍ଟ୍ରପତି କହିଲେ ଯେ ଏହା ଦୁର୍ଭାଗ୍ୟର କଥା ଯେ ଆମର କିଛି ଲୋକ ନକ୍ସଲବାଦ ଦ୍ୱାରା ପ୍ରଭାବିତ ହୋଇ ବିପଥଗାମୀ ହେଉଛନ୍ତି । ସେମାନେ ହିଂସାର ପଥ ଆପଣାଉଛନ୍ତି ଏବଂ ଏକ ଭୟର ବାତାବରଣ ସୃଷ୍ଟି କରୁଛନ୍ତି । ହିଂସା ଭାରତୀୟ ସଂସ୍କୃତି କିମ୍ବା ପରମ୍ପରାର ଅଙ୍ଗ ନୁହେଁ । ପୁଣି ଭାରତୀୟ ସମ୍ବିଧାନରେ ଏହାର କୌଣସି ସ୍ଥାନ ନାହିଁ । ନିଜର ସନ୍ତୋଷ ବ୍ୟକ୍ତ କରି ରାଷ୍ଟ୍ରପତି କହିଲେ ଯେ ସମାଜର ସମର୍ପିତ ବ୍ୟକ୍ତିବୃନ୍ଦ ତଥା ପ୍ରଶାସନରେ ଥିବା ଅଧିକାରୀମାନେ ଯୁବକମାନଙ୍କୁ ହୃଦୟକୁ ଜିଣିବାରେ ସଫଳ ହେଉଛନ୍ତି ଏବଂ ସେମାନଙ୍କୁ ବିବାଦର ପନ୍ଥାଠାରୁ ଦୂରେଇ ରହିବାକୁ ପରାମର୍ଶ ଦେଉଛନ୍ତି । ଏହା ଏକ ସ୍ୱାଗତଯୋଗ୍ୟ ପଦକ୍ଷେପ ଏବଂ ଏହା ଶାନ୍ତି ଓ ବିକାଶର ପ୍ରୟାସକୁ ଅଧିକ ମଜଭୁତ କରିବ ।


    ରାଷ୍ଟ୍ରପତି କହିଲେ ଯେ ଗତକାଲି ହୀରାନାରଠାରେ ସେ ସମନ୍ୱିତ କୃଷି ପଦ୍ଧତି କିଭଳି ଭାବେ କାର୍ଯ୍ୟକାରୀ ହେଉଛି ତାହା ସ୍ୱଚକ୍ଷୁରେ ଦେଖିଛନ୍ତି । କୃଷକମାନେ ଓ ମହିଳା ସ୍ୱେଚ୍ଛାସେବୀ ଗୋଷ୍ଠୀମାନେ ଏହି ପଦ୍ଧତିକୁ ଆପଣାଇଛନ୍ତି । ସେହିଭଳି କିଛି ଲୋକ ମିଳିତ ଭାବେ କିଭଳି ଏକ ଧାନକଳ ଚଳାଉଛନ୍ତି ତାହା ଜାଣିବା ସକାଶେ ସେ ସେମାନଙ୍କୁ ଭେଟିଥିଲେ । ଏହି ଲୋକମାନେ କୃଷି , ଉଦ୍ୟାନକୃଷି , ପଶୁପାଳନ , କୁକୁଡ଼ାଚାଷ , ମହୁଚାଷ ଏବଂ ଜୈବକୃଷି ଭଳି କାର୍ଯ୍ୟରେ ନିୟୋଜିତ ଅଛନ୍ତି । ସେମାନେ ଗୋଟିଏ କ୍ୟାମ୍ପସ ମଧ୍ୟରେ ରହି ବେଶ ଆଗ୍ରହ ତଥା ଉତ୍ସାହର ସହ ସକଳ ପ୍ରକାର କାର୍ଯ୍ୟ ସଂପାଦନ କରୁଛନ୍ତି । ରାଷ୍ଟ୍ରପତି ଏହି ଅବସରରେ ଦାନ୍ତେଶ୍ୱରୀ ଇ-ରିକ୍ସା ସେବା ପରିଚାଳନା କରୁଥିବା ମହିଳାମାନଙ୍କୁ ଭେଟିଥିଲେ । ସେହିସବୁ ମହିଳାମାନେ ଯେଉଁଭଳି ଭାବେ ନିଜ ନିଜର କର୍ତ୍ତବ୍ୟ ସଂପାଦନ କରୁଛନ୍ତି ତାହା ରାଷ୍ଟ୍ରପତିଙ୍କୁ ଅଭିଭୂତ କରିଥିଲା । ରାଷ୍ଟ୍ରପତି କହିଲେ ଯେ “ ଆମର ଆଦିବାସୀ ଭଉଣୀମାନେ କଠିନ ପରିଶ୍ରମ କରି ନିଜ ନିଜ ପରିବାର ତଥା ସନ୍ତାନମାନଙ୍କ ଭବିଷ୍ୟତ ଗଠନ କରୁଛନ୍ତି । ମହିଳା ସଶକ୍ତିକରଣର ସେମାନେ ହେଉଛନ୍ତି ପ୍ରକୃଷ୍ଟ ଉଦାହରଣ । ଦେଶର ମହିଳାମାନେ ସେମାନଙ୍କ ଠାରୁ ଢ଼େର୍ ପ୍ରେରଣା ଲାଭ କରିପାରିବେ । ଯେତେବେଳେ ମହିଳାମାନଙ୍କ ଉପାର୍ଜନ ବୃଦ୍ଧି ପାଇଥାଏ ସେତେବେଳେ ସମଗ୍ର ପରିବାର ଉପକୃତ ହୋଇଥାଏ ଏବଂ ସେହି ଅର୍ଥ ସଦାବେଳେ ଭଲ କାର୍ଯ୍ୟରେ ହିଁ ବ୍ୟୟ ହୋଇଥାଏ । ସେଇଥିପାଇଁ ମହିଳାମାନଙ୍କ ଆର୍ଥିକ ସଶକ୍ତିକରଣ ତଥା ଆର୍ଥିକ ସାକ୍ଷରତା ଏହି କ୍ଷେତ୍ରର ତଥା ସେମାନଙ୍କର ପରିବାରର ଏବଂ ସର୍ବୋକରି ସମାଜର ଓ ଦେଶର ବିକାଶ ଦିଗରେ ସହାୟକ ହୋଇପାରିବ ” ବୋଲି ରାଷ୍ଟ୍ରପତି ମତ ପୋଷଣ କରିଥିଲେ ।


    **********

    
    
    (Release ID: 1540914) Visitor Counter : 1