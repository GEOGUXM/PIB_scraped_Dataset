      ମହାକାଶ ବିଭାଗ

      ଆବଶ୍ୟକତା ସହ ମହାକାଶ ଗବେଷଣାର ସଂଯୋଗ
      Posted On: 26 JUL 2018 4:41PM by PIB Bhubaneshwar


    ଭାରତୀୟ ମହାକାଶ ଗବେଷଣା ସଂସ୍ଥା ( ISRO ) ଏହାର ସ୍ଥାପନା ଦିନଠାରୁ ସଦାସର୍ବଦା ମହାକାଶ ପ୍ରଯୁକ୍ତିକୁ ଜାତୀୟ ବିକାଶ ଏବଂ ଜନସାଧାରଣଙ୍କ ଉପକାର ସାଧନ ନିମନ୍ତେ ପ୍ରୟୋଗ କରାଯିବାକୁ ନିଜର ଉଦ୍ଦେଶ୍ୟ ଭାବେ ଗ୍ରହଣ କରିଆସିଛି । ଇସ୍ରୋ ତଦନୁସାରେ ନିଜର ସମସ୍ତ ପ୍ରକାର କାର୍ଯ୍ୟକ୍ରମ ସଂପାଦନ କରିଆସୁଛି । ଉପଗ୍ରହଭିତ୍ତିକ ଡ଼ାଟା ଏବଂ ସେବା ଜନସାଧାରଣଙ୍କ ଜୀବନଧାରଣର ମାନରେ ଉନ୍ନତି କଳ୍ପେ ଉପଯୋଗ କରାଯାଇଆସୁଛି । ସେଥିରେ ଟେଲିଭିଜନ ସେବା ପ୍ରସାରଣ , ଡ଼ିଟିଏଚ (ଡ଼ାଇରେକ୍ଟ ଟୁ ହୋମ୍) , ଏଟିଏମ୍ , ମୋବାଇଲ ସେବା ଯୋଗାଯୋଗ , ଟେଲି ଇଡ଼ୁକେସନ୍ , ଟେଲି ମେଡ଼ିସିନ୍ ଏବଂ ପାଣିପାଗ ସଂକ୍ରାନ୍ତ ପୂର୍ବାନୁମାନ ଏବଂ ଚେତାବନୀ , ରୋଗପୋକ ସଂକ୍ରମଣ , କୃଷି- ସଂକ୍ରାନ୍ତ ପାଣିପାଗ ପୂର୍ବାନୁମାନ ଏବଂ ସମ୍ଭାବ୍ୟ ମାଛଧରା ଜୋନ୍ ଆଦି ସାମିଲ । ଉପଗ୍ରହ ସେବାକୁ ସେହିଭଳି କୃଷି ଉତ୍ପାଦନ ଆକଳନ , ସଘନ କୃଷି. କୃଷି ସଂକ୍ରାନ୍ତ ମରୁଡ଼ି ଆକଳନ , ପତିତ ଜମି ସଂକ୍ରାନ୍ତ ସୂଚୀ ପ୍ରସ୍ତୁତି , ଭୂତଳ ଜଳସ୍ତରର ସମ୍ଭାବ୍ୟ ଜୋନ୍ , ଦେଶ ଅଭ୍ୟନ୍ତରର ମତ୍ସ୍ୟଚାଷର ପୋଷଣୀୟତା ଓ ବିପର୍ଯ୍ୟୟ ରିସ୍କ ପ୍ରଶମନ ଯାହାକି ଦେଶର ଜନସାଧାରଣଙ୍କୁ ପ୍ରତ୍ୟକ୍ଷ ଭାବେ ଉପକାର ପହଞ୍ଚାଉଛି ।


    ଶାସନ ବ୍ୟବସ୍ଥା ତଥା ଲୋକ ପ୍ରଶାସନରେ ମହାକାଶ ପ୍ରଯୁକ୍ତିର ବ୍ୟବହାର ସକାଶେ ମହାକାଶ ବିଭାଗ ଇସ୍ରୋରେ ଏକ ବିଶେଷଜ୍ଞ କାର୍ଯ୍ୟକାରୀ ଗୋଷ୍ଠୀ ଗଠନ କରିଛି ଯାହା ଭାରତ ସରକାରଙ୍କ ବିଭିନ୍ନ ବିଭାଗ ସହ ବିଭିନ୍ନ ସମୟରେ ସକାରାତ୍ମକ ଭାବେ ଆଲୋଚନା ଜାରି ରଖିଛି । ଏହା ଦ୍ୱାରା ମିଳିତ ଭାବେ ଯୁଗ୍ମ କାର୍ଯ୍ୟାନୁଷ୍ଠାନ ଯୋଜନା ପ୍ରସ୍ତୁତ କରାଯିବା ସହ “ ଶାସନ ବ୍ୟବସ୍ଥା ତଥା ଲୋକ ପ୍ରଶାନସରେ ମହାକାଶ ପ୍ରଯୁକ୍ତିର ସଫଳ ଉପଯୋଗ ” ଦିଗରେ ନୂଆ ନୂଆ ଉପାୟମାନ ଚିନ୍ତା କରାଯାଉଛି । 2015 ମସିହା ସେପ୍ଟେମ୍ବର ମାସରେ ନୂଆଦିଲ୍ଲୀଠାରେ ଏକ ଦିନିକିଆ ଜାତୀୟ ବୈଠକରେ ଏସଂକ୍ରାନ୍ତରେ ଆଲୋଚନା କରାଯାଇଥିଲା ଏବଂ ସେଥିରେ କେନ୍ଦ୍ର ସରକାରଙ୍କ ବିଭିନ୍ନ ମନ୍ତ୍ରଣାଳୟ/ବିଭାଗର ପ୍ରତିନିଧିମାନେ ଅଂଶଗ୍ରହଣ କରିଥିଲେ । ସେହି ସମ୍ମିଳନୀରୁ ମୋଟ 127ଟି ପ୍ରକଳ୍ପର ସୂତ୍ରପାତ ହୋଇଥିଲା ଯାହାକି ଏବେ ଜାତୀୟ ସଂପଦ ପରିଚାଳନା , ଯୋଜନା , ମନିଟରିଂ ଏବଂ ନିଷ୍ପତ୍ତି ଗ୍ରହଣ ଓ ବିପର୍ଯ୍ୟୟ ରିସ୍କ ପ୍ରଶମନ କ୍ଷେତ୍ରରେ ଉପଯୋଗ କରାଯାଉଛି ।


    ଅଧିକନ୍ତୁ , ମହାକାଶ ପ୍ରଯୁକ୍ତିକୁ କିଭଳି ଭାବେ ରାଜ୍ୟ ସରକାରଙ୍କ ବିଭିନ୍ନ ବିଭାଗରେ ସଫଳ ଉପଯୋଗ କରାଯାଇପାରିବ ସେଥିପାଇଁ ରାଜ୍ୟସ୍ତରୀୟ କର୍ମଶାଳାମାନ ଆୟୋଜନ କରାଯାଉଛି । ଏଯାବତ୍ ସେହିପରି କର୍ମଶାଳା 17ଟି ରାଜ୍ୟରେ ଅନୁଷ୍ଠିତ ହୋଇସାରିଲାଣି । ଗୃହୀତ ଅନ୍ୟାନ୍ୟ କାର୍ଯ୍ୟପନ୍ଥା ମଧ୍ୟରେ 1) ମହାକାଶ ପ୍ରଯୁକ୍ତିର ପ୍ରୟୋଗର ବିଭିନ୍ନ ମନ୍ତ୍ରଣାଳୟ/ବିଭାଗ ଦ୍ୱାରା ଆନୁଷ୍ଠାନିକରଣ ; 2) ମହାକାଶ ପ୍ରଯୁକ୍ତି ସଂକ୍ରାନ୍ତ ତାଲିମ ଅଧିବେଶନମାନ ଏଲବିଏସଏନଏଏ ( DOPT ) ଆୟୋଜନ କରିବା ଏବଂ ଡ଼େପୁଟି ସେକ୍ରେଟାରୀମାନଙ୍କ ଆଇଏସଟିଏମ କାର୍ଯ୍ୟକ୍ରମର ଅଂଶବିଶେଷ ସ୍ୱରୂପ ତାଲିମ ପ୍ରଦାନ କରିବା ସାମିଲ ।


    କେନ୍ଦ୍ର ଉତ୍ତର ପୂର୍ବାଞ୍ଚଳ କ୍ଷେତ୍ର ମନ୍ତ୍ରୀ (ସ୍ୱାଧୀନ ଦାୟିତ୍ୱ) , ପ୍ରଧାନମନ୍ତ୍ରୀ କାର୍ଯ୍ୟାଳୟ , କାର୍ମିକ , ଜନ ଅଭିଯୋଗ ଓ ପେନସନ୍ , ଆଣବିକ ଶକ୍ତି ଓ ମହାକାଶ ବିଭାଗ ରାଷ୍ଟ୍ରମନ୍ତ୍ରୀ ଡକ୍ଟର ଜିତେନ୍ଦ୍ର ସିଂହ ଆଜି ରାଜ୍ୟସଭାରେ ଏକ ପ୍ରଶ୍ନର ଲିଖିତ ଉତ୍ତର ଦେଇ ଏହି ସୂଚନା ପ୍ରଦାନ କରିଛନ୍ତି ।


    *************

    
    
    (Release ID: 1540458) Visitor Counter : 2