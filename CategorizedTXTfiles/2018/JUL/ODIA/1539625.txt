      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଗୁରୁଗ୍ରାମରେ କେନ୍ଦ୍ର ସ୍ୱରାଷ୍ଟ୍ରମନ୍ତ୍ରୀଙ୍କ ଦ୍ୱାରା ଷ୍ଟୁଡେଣ୍ଟ ପୁଲିସ କ୍ୟାଡେଟ (SPC) କାର୍ଯ୍ୟକ୍ରମର ଶୁଭାରମ୍ଭ
      • ଏସପିସି ଯୁବପିଢ଼ିଙ୍କ ମଧ୍ୟରେ ନୈତିକତା ମୂଲ୍ୟବୋଧର ଏକ ନିରବ ବିପ୍ଲବ ଆଣିବ: ରାଜନାଥ ସିଂହ

      Posted On: 21 JUL 2018 3:13PM by PIB Bhubaneshwar

    ହରିୟାଣାର ଗୁରୁଗ୍ରାମରେ ଶନିବାର ଏକ କାର୍ଯ୍ୟକ୍ରମରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ଷ୍ଟୁଡେଣ୍ଟ ପୁଲିସ କ୍ୟାଡେଟ ( SPC ) ଯୋଜନାର ଶୁଭାରମ୍ଭ କରିଛନ୍ତି । ଏହି ଅବସରରେ ଉଦବୋଧନ ଦେଇ ରାଜନାଥ ସିଂହ କହିଛନ୍ତି ଯେ , ଏସପିସି ଯୁବପିଢ଼ିଙ୍କ ମନରେ ନୈତିକତା ମୂଲ୍ୟବୋଧର ନିରବ ବିପ୍ଲବ ଆଣିବା ସହ ଚରିତ୍ର ଗଠନରେ ସହାୟକ ହୋଇପାରିବ । ଆଜିକାଲି ଶିକ୍ଷା ବ୍ୟବସ୍ଥାରେ ଛାତ୍ରଛାତ୍ରୀଙ୍କ ଚରିତ୍ର ଗଠନ ଅପେକ୍ଷା ଅଧିକ ପୁସ୍ତକ ପଠନ ଆଧାରିତ ଥିବାରୁ ସେ ଉଦବେଗ ପ୍ରକାଶ କରିଥିଲେ । ଏହାଦ୍ୱାରା ସମାଜ ଉପରେ ନକାରାତ୍ମକ ପ୍ରଭାବ ପଡ଼ିବା ସହ ଅପରାଧ ବୃଦ୍ଧି ପାଉଛି ବୋଲି ସେ କହିଥିଲେ ।


    ରାଜନାଥ ସିଂହ କହିଲେ ଯେ , ଆଜିର ଅତ୍ୟାଧୁନିକତା ଏବଂ ପ୍ରତିନ୍ଦ୍ୱନ୍ଦ୍ୱିତାକୁ ଲକ୍ଷ୍ୟ କରି ସ୍କୁଲ ଗୁଡ଼ିକ ଯୁବପିଢ଼ିଙ୍କ ଉପରେ କେବଳ କ୍ୟାରିଅର ଗଠନ ଏବଂ ରୋଜଗାର ବୃଦ୍ଧି ପାଇଁ ଅତ୍ୟଧିକ ଚାପ ପ୍ରୟୋଗ କରୁଛନ୍ତି । ନୂତନ ପ୍ରଯୁକ୍ତି ବିଦ୍ୟା , ଇଣ୍ଟରନେଟ ଏବଂ ସୋସିଆଲ ମିଡିଆ ପରିବର୍ତ୍ତିତ ସମୟରେ ଆମ ପିଲାମାନଙ୍କ ପାଇଁ ନୂତନ ସକାଳ ଆଣିଥିଲେ ମଧ୍ୟ ଏହା ପରୋକ୍ଷରେ ଆମ ସମାଜରେ ପାରମ୍ପରିକ ପରିବାର ବ୍ୟବସ୍ଥାକୁ ଭାଙ୍ଗି ଦେବା ସହ ଅପରାଧ ଘଟଣା ଏବଂ ବଳାତ୍କାର ବୃଦ୍ଧିରେ ସହାୟକ ହୋଇଛି ।


    ରାଜନାଥ ସିଂହ କହିଲେ ଯେ , ଏସପିସି ଛାତ୍ର-ପୁଲିସ ଭାବ ବିନିମୟ କାର୍ଯ୍ୟକ୍ରମ ଜରିଆରେ ଛାତ୍ରଛାତ୍ରୀ ମାନଙ୍କୁ ବୟସ୍କଙ୍କୁ ସମ୍ମାନ ଦେବା , ଶୃଙ୍ଖଳା , ସାମାଜିକ ଦାୟିତ୍ୱବଦ୍ଧତା ଆଦି ନୈତିକତା ବାବଦରେ ଶିକ୍ଷା ଦେବ । ସ୍ୱରାଷ୍ଟ୍ର ମନ୍ତ୍ରୀ କହିଲେ ଯେ , ଏସପିସି କାର୍ଯ୍ୟକ୍ରମ ଛାତ୍ରଛାତ୍ରୀଙ୍କ ମଧ୍ୟରେ ସାଧାରଣ ନିରାପତ୍ତା , ଶୃଙ୍ଖଳା , ଧୈର୍ଯ୍ୟ , ବରିଷ୍ଠ ନାଗରିକଙ୍କୁ ସମ୍ମାନ , ସାମାଜିକ ସଦିଚ୍ଛା , ଟ୍ରାଫିକ ନିୟମ ଭ୍ରଷ୍ଟାଚାର ମୁକ୍ତ ପରିବେଶ ଆଦି ବାବଦରେ ଶିକ୍ଷା ଦେବାକୁ ସ୍କୁଲ ଏବଂ ପୁଲିସ ମଧ୍ୟରେ ଅନୁକୂଳ ପରିବେଶ ସୃଷ୍ଟି କରିବ । ଏହି କାର୍ଯ୍ୟକ୍ରମ ମାଧ୍ୟମରେ ସ୍କୁଲଗୁଡ଼ିକରୁ ବାହାରୁଥିବା ଆସନ୍ତାକାଲିର ଯୁବ ପିଢ଼ି ସାମାଜିକ ପ୍ରତିବଦ୍ଧତାର ନୈତିକ ମୂଲ୍ୟବୋଧ ଜାଣିପାରିବା ସହ ନିଶାଦ୍ରବ୍ୟ , ମଦ , ଈର୍ଷା ଆଦି ସାମାଜିକ କଳଙ୍କ ବାବଦରେ ସଚେତିତ ହୋଇପାରିବେ । ଏହି କାର୍ଯ୍ୟକ୍ରମ ଛାତ୍ରଛାତ୍ରୀଙ୍କ ବ୍ୟକ୍ତିତ୍ୱର ସାମଗ୍ରିକ ବିକାଶ କରିବା ସହ ସମାଜରେ ବଡ଼ ପରିବର୍ତ୍ତନ ଆଣି ପାରିବ ବୋଲି ସେ ଆଶା ପ୍ରକାଶ କରିଥିଲେ ।


    ଏସପିସି କାର୍ଯ୍ୟକ୍ରମରେ ବହୁ ସଂଖ୍ୟାରେ ଯୋଗ ଦେଇ ଏହାକୁ ସଫଳ କରିବାକୁ ଶିକ୍ଷକ , ଅଭିଭାବକ , ଛାତ୍ରଛାତ୍ରୀ , ପୁଲିସ ଏବଂ ପ୍ରଶାସନିକ ଅଧିକାରୀମାନଙ୍କୁ ସ୍ୱରାଷ୍ଟ୍ର ମନ୍ତ୍ରୀ ନିବେଦନ କରିଥିଲେ । ଏସପିସି ପ୍ରକଳ୍ପ ମଧ୍ୟ ଲୋକଙ୍କ ଆଖିରେ ପୁଲିସର ଚେହେରାରେ ପରିବର୍ତ୍ତନ ଆଣିବା ସହିତ ସେମାନେ ଲୋକଙ୍କ ବିଶ୍ୱାସ ଜିତିବାରେ ସଫଳ ହୋଇପାରିବେ । ଏସପିସି ପ୍ରାରମ୍ଭିକ ଭାବେ ସମସ୍ତ ରାଜ୍ୟ ଏବଂ କେନ୍ଦ୍ରଶାସିତ ଅଞ୍ଚଳରେ ପରୀକ୍ଷାମୂଳକ ଭାବେ ଆରମ୍ଭ କରାଯିବ ।


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ଏହି ଅବସରରେ ବ୍ୟୁରୋ ଅଫ୍ ପୁଲିସ ରିସର୍ଚ୍ଚ ଆଣ୍ଡ ଡେଭଲପମେଣ୍ଟ ପକ୍ଷରୁ ପ୍ରସ୍ତୁତ କରାଯାଇଥିବା ଏସପିସିର ଥିମ୍ ସଙ୍ଗ ଏବଂ ପ୍ରଶିକ୍ଷଣ ପୁସ୍ତିକାକୁ ଉନ୍ମୋଚନ କରିଥିଲେ । ଲୋଗୋ ଏବଂ ମୋଟ୍ଟୋ ପ୍ରତିଯୋଗିତାର କୃତୀମାନଙ୍କୁ ମଧ୍ୟ ସେ ନଗଦ ଅର୍ଥ ପୁରସ୍କାର ପ୍ରଦାନ କରିଥିଲେ । ହରିୟାଣା ପ୍ଲାଟୁନ କମାଣ୍ଡରଙ୍କୁ ସେ ଏସପିସି ପତାକା ହସ୍ତାନ୍ତର କରିଥିଲେ ।


    ବିଶେଷ କରି ଅଷ୍ଟମ ଏବଂ ନବମ ଶ୍ରେଣୀ ଛାତ୍ରଛାତ୍ରୀଙ୍କୁ ଏସପିସି କାର୍ଯ୍ୟକ୍ରମରେ ସାମିଲ କରାଯାଉଛି ଏବଂ ଯେପରି ସେମାନଙ୍କ ଉପରେ କାର୍ଯ୍ୟବୋଝ ବୃଦ୍ଧି ନ ପାଇବ ସେଥିପ୍ରତି ମଧ୍ୟ ଦୃଷ୍ଟି ଦିଆଯାଉଛି । ଏହି କାର୍ଯ୍ୟକ୍ରମରେ କୌଣସି ପାଠ୍ୟପୁସ୍ତକ କିମ୍ବା ପରୀକ୍ଷା ନାହିଁ । ପ୍ରତି ମାସ କେବଳ ଗୋଟିଏ ଥର କ୍ଲାସର ପ୍ରସ୍ତାବ ରହିଛି । କାର୍ଯ୍ୟକ୍ରମ ମୁଖ୍ୟତଃ ଅପରାଧ ନିରାକରଣ ଓ ନିୟନ୍ତ୍ରଣ ଏବଂ ନୈତିକତା ଓ ମୂଲ୍ୟବୋଧକୁ ଗୁରୁତ୍ୱ ଦେବ ।


    ଏହି ଅବସରରେ କେନ୍ଦ୍ର ମାନବ ସମ୍ବଳ ବିକାଶ ମନ୍ତ୍ରୀ ପ୍ରକାଶ ଜାଭଡେକର କହିଲେ ଯେ , ଏସପିସି ଏକ ଉତ୍ତମ ପଦକ୍ଷେପ ଏବଂ ଏହା ପ୍ରଥମେ ସରକାରୀ ସ୍କୁଲ ଏବଂ ପରେ ସମସ୍ତ ସ୍କୁଲକୁ ସମ୍ପ୍ରସାରିତ ହେବ । ସେ କହିଲେ ଯେ , ସଫଳତା ପାଇଁ କେବଳ ମେଧାଶକ୍ତି ଥିଲେ ହେବ ନାହିଁ ଏଥିପାଇଁ ଶୃଙ୍ଖଳା ଓ କଠିନ ପରିଶ୍ରମ ମଧ୍ୟ ଆବଶ୍ୟକ । ଯାହାକି ଏସପିସି ମାଧ୍ୟମରେ ମିଳିପାରିବ । ଏହି କାର୍ଯ୍ୟକ୍ରମରେ ପ୍ରାୟ 4 କୋଟି ଛାତ୍ରଛାତ୍ରୀ ସାମିଲ ହେବେ ବୋଲି ସେ ସୂଚନା ଦେଇଥିଲେ ।


    ହରିୟାଣା ମୁଖ୍ୟମନ୍ତ୍ରୀ ମନୋହର ଲାଲ ତାଙ୍କ ଉଦବୋଧନରେ କହିଥିଲେ ଯେ , ଏସପିସି ଛାତ୍ରଛାତ୍ରୀଙ୍କ ବ୍ୟକ୍ତିତ୍ୱର ସାମାଜିକ ଗଠନରେ ସହାୟକ ହୋଇପାରିବ । ଏସପିସି କାର୍ଯ୍ୟକ୍ରମରେ ସାମିଲ ହୋଇଥିବା ଛାତ୍ରଛାତ୍ରୀଙ୍କୁ ପୁଲିସ ନିଯୁକ୍ତି ବେଳେ ପ୍ରାଥମିକତା ମିଳିବ ବୋଲି ସେ କହିଥିଲେ ।


    ଗୁରୁଗ୍ରାମର ତାଉ ଦେବୀଲାଲ ଷ୍ଟାଡିୟମରେ ଅନୁଷ୍ଠିତ ଏହି କାର୍ଯ୍ୟକ୍ରମରେ ଦେଶର ବିଭିନ୍ନ ସ୍ଥାନରୁ ହଜାରେରୁ ଅଧିକ ଛାତ୍ରଛାତ୍ରୀ ଯୋଗ ଦେଇଥିଲେ । ସମାବେଶରେ କେନ୍ଦ୍ର ସ୍ୱରାଷ୍ଟ୍ର ରାଷ୍ଟ୍ରମନ୍ତ୍ରୀ ହଂସରାଜ ଗଙ୍ଗାରାମ ଅହିର , କେନ୍ଦ୍ର ଯୋଜନା (ସ୍ୱାଧୀନ ଦାୟିତ୍ୱ) ଓ ରସାୟକ ଏବଂ ସାର ରାଷ୍ଟ୍ରମନ୍ତ୍ରୀ ରାଓ ଇନ୍ଦ୍ରଜିତ ସିଂହ , ବିପିଆର ଆଣ୍ଡ ଡି ର ମହାନିର୍ଦ୍ଦେଶକ ଏପି ମାହେଶ୍ୱରୀ , କେନ୍ଦ୍ର ସ୍ୱରାଷ୍ଟ୍ର ସଚିବ ରାଜୀବ ଗଉବା , ସ୍ୱରାଷ୍ଟ୍ର ମନ୍ତ୍ରଣାଳୟ ଏବଂ ହରିୟାଣା ରାଜ୍ୟ ସରକାରଙ୍କ ବରିଷ୍ଠ ଅଧିକାରୀମାନେ ମଧ୍ୟ ଉପସ୍ଥିତ ଥିଲେ ।


    **********

    
    
    (Release ID: 1539625) Visitor Counter : 2