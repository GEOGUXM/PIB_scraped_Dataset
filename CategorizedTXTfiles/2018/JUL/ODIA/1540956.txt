      ପରିବେଶ ଓ ଜଙ୍ଗଲ ମନ୍ତ୍ରଣାଳୟ

      ଦେଶରେ ବାଘଙ୍କ ସଂଖ୍ୟା ବୃଦ୍ଧିପାଉଛି, ବାଘମାନଙ୍କ ସୁରକ୍ଷା ସକାଶେ ସାମାଜିକ ଆନେ୍ଦାଳନର ବାତାବରଣ ସୃଷ୍ଟି କରାଯିବା ଆବଶ୍ୟକ”: ଡକ୍ଟର ହର୍ଷବର୍ଦ୍ଧନ
      ଜୁଲାଇ 29ରେ ଶେଷ ହେବ ବିଶ୍ୱ ବ୍ୟାଘ୍ର ଦିବସ ସମାରୋହ

      Posted On: 27 JUL 2018 8:51PM by PIB Bhubaneshwar

    ଦେଶବ୍ୟାପୀ ଚାଲିଥିବା ବ୍ୟାଘ୍ର ଆକଳନ/ ଗଣନାର ପ୍ରାରମ୍ଭିକ ସୂଚନା ଅନୁସାରେ ଦେଶର ବିଭିନ୍ନ ରାଜ୍ୟରେ ଥିବା ଜଙ୍ଗଲମାନଙ୍କରେ ବାଘ ସଂଖ୍ୟା ବୃଦ୍ଧିପାଇବାର ସମ୍ଭାବନା ସୃଷ୍ଟି ହୋଇଛି ବୋଲି କେନ୍ଦ୍ର ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ କହିଛନ୍ତି । ତେବେ ବାଘମାନଙ୍କ ସୁରକ୍ଷା ସକାଶେ ଦେଶରେ ଲୋକମାନଙ୍କ ମଧ୍ୟରେ ସାମାଜିକ ଦାୟିତ୍ୱବୋଧ ଓ ସଚେତନତା ବୃଦ୍ଧି ପାଇବା ଉପରେ ସେ ଗୁରୁତ୍ୱାରୋପ କରିଛନ୍ତି । ଆଜି ଏଠାରେ ବିଶ୍ୱ ବ୍ୟାଘ୍ର ଦିବସ ପାଳନ ଅବସରରେ ଉଦ୍ବୋଧନ ଦେଇ ଡକ୍ଟର ହର୍ଷବର୍ଦ୍ଧନ କହିଲେ ଯେ ଦେଶରେ ସାଧାରଣ ଜନତାଙ୍କ ଭିତରେ ଏଭଳି ସାମାଜିକ ସଚେତନତା ବୃଦ୍ଧି ସକୋଶ ଶିଶୁମାନଙ୍କ ସହାୟତା ନିଆଯିବା ଆବଶ୍ୟକ । ଏହି ପରିପ୍ରେକ୍ଷୀରେ , ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ କିଛି ବର୍ଷ ତଳେ ଦେଶରେ ଡ଼େଙ୍ଗୁ ଜ୍ୱର ବ୍ୟାପୁଥିବା ସଂପର୍କରେ ଯେଉଁଭଳି ଭାବେ ସଚେତନତାର ପ୍ରସାର ଘଟିଥିଲା ଏବଂ ପୋଲିଓର ଉନ୍ମୁଳନ ପାଇଁ ଲୋକମାନଙ୍କ ଭିତରେ ଯେଉଁଭଳି ଭାବେ ସଚେତନତା ଦେଖା ଦେଇଥିଲା ଏବେ ସେଭଳି ମାନସିକତା ସୃଷ୍ଟିର ଆବଶ୍ୟକତା ରହିଛି । ତେଣୁ ବାଘମାନଙ୍କ ସୁରକ୍ଷା ସକାଶେ ଶିଶୁମାନେ ପ୍ରମୁଖ ଭୂମିକା ଗ୍ରହଣ କରିପାରିବେ ବୋଲି ସେ ମତପୋଷଣ କରିଥିଲେ ।


    ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ ଗୁରୁତ୍ୱ ଆରୋପ କରି କହିଲେ ଯେ ଗ୍ରୀନ ଗୁଡ ଡ଼ିଡ୍ସ ଆନ୍ଦୋଳନର ଅଂଶବିଶେଷ ସ୍ୱରୂପ ବ୍ୟାଘ୍ର ସଂରକ୍ଷଣକୁ ଗ୍ରହଣ କରାଯିବା ଉଚିତ । ଏ ଦିଗରେ ଯଦିଚ ଅନେକଗୁଡ଼ିଏ ଗୁରୁତ୍ୱପୂର୍ଣ୍ଣ ପଦକ୍ଷେପ ନିଆଯିବାର ଆବଶ୍ୟକତା ରହିଛି , ତଥାପି କେତେକ କ୍ଷୁଦ୍ର ଓ ଗ୍ରୀନ୍ ଗୁଡ୍ସ ପଦକ୍ଷେପ ଯାହାକି ପର୍ଯ୍ୟାବରଣର ସୁରକ୍ଷା ନିମନ୍ତେ ଆବଶ୍ୟତ ତାହାର ଗୁରୁତ୍ୱକୁ କଦାପି ଅଣଦେଖା କରାଯାଇପାରିବ ନାହିଁ ।


    ପୂର୍ବରୁ ଡକ୍ଟର ହର୍ଷବର୍ଦ୍ଧନ ଭାରତୀୟ ଚିଡ଼ିଆଖାନାମାନଙ୍କରେ ବନ୍ୟପ୍ରାଣୀମାନଙ୍କ ସ୍ୱାସ୍ଥ୍ୟ ଓ ପୁଷ୍ଟି ପରିଚାଳନା ଶୀର୍ଷକ ଏକ ପୁସ୍ତିକା(ମାନୁଆଲ୍) ଉନ୍ମୋଚନ କରିଥିଲେ । ଏହି ପୁସ୍ତିକାରେ ଚିଡ଼ିଆଖାନାର ଦୈନନ୍ଦିନ ପରିଚାଳନା ସକାଶେ କି କି ପ୍ରକାର ସଂସାଧନର ଆବଶ୍ୟକତା ରହିଛି ସେ ସଂପର୍କରେ ମୌଳିକ ବିଷୟବସ୍ତୁମାନ ରହିଛି । ସେହିଭଳି ବିଭିନ୍ନ ପ୍ରକାର ବନ୍ୟପ୍ରାଣୀମାନଙ୍କୁ ଟୀକାଦାନ , ସେମାନଙ୍କୁ ସଂକ୍ରମଣମୁକ୍ତ ତଥା କୃମିନାଶନ କରି ସେମାନଙ୍କ ସ୍ୱାସ୍ଥ୍ୟକୁ ନିରାପଦ ରଖିବା ଲାଗ ବିଭିନ୍ନ ଉପଚାର ବିଧି , ପଥ୍ୟ ତଥା ଔଷଧି ଆଦିର ସମୟନିର୍ଘଣ୍ଟ ସଂପର୍କରେ ମଧ୍ୟ ସୂଚନା ରହିଛି ।


    ଏହି ଅବସରରେ ଉଦ୍ବୋଧନ ଦେଇ ପର୍ଯ୍ୟାବରଣ , ଜଙ୍ଗଲ ଓ ପରିବେଶ ସୁରକ୍ଷା ମନ୍ତ୍ରଣାଳୟର ସଚିବ ଶ୍ରୀ ସି କେ ମିଶ୍ର କହିଲେ ଯେ କେବଳ ବ୍ୟାଘ୍ର ସଂରକ୍ଷଣରେ ଏହି ଅଭିଯାନକୁ ସୀମିତ ରଖିଲେ ଚଳିବ ନାହିଁ । ଏଥିପାଇଁ ସମସ୍ତ ପ୍ରାଣୀ ତଥା ପରିବେଶର ସୁରକ୍ଷା ଏକାନ୍ତ କାମ୍ୟ । ଏଥିରେ ବିଦ୍ୟାଳୟରେ ଅଧ୍ୟୟନରତ ଛାତ୍ରଛାତ୍ରୀମାନଙ୍କର ଏକ ବିଶେଷ ଭୂମିକା ରହିଛି । ସେମାନେ ସମାଜ ଉପରେ ବିଶେଷ ପ୍ରଭାବ ପକାଇ ପାରିବେ । ଏବେ ମାନବ-ବନ୍ୟପ୍ରାଣୀମାନଙ୍କ ଭିତରେ ଯେଉଁ ବିବାଦ ଚାଲିଛି ସେ ସଂପର୍କରେ ସୂଚନା ଦେଇ ଶ୍ରୀ ମିଶ୍ର କହିଲେ ଯେ ଜନସାଧାରଣଙ୍କୁ ଏକଥା ପ୍ରଥମେ ହୃଦୟଙ୍ଗମ କରିବାକୁ ପଡ଼ିବ ଯେ ମାନବ ସମାଜ ହିଁ ବ୍ୟାଘ୍ରମାନଙ୍କ ପ୍ରାକୃତିକ ବିଚରଣସ୍ଥଳୀରେ ପ୍ରବେଶ କରିଛନ୍ତି । ବ୍ୟାଘ୍ର ସୁରକ୍ଷା ଦିଗରେ ଅନେକ କିଛି ସୁଫଳ ହାସଲ କରାଯାଇସାରିଥିଲେ ସୁଦ୍ଧା ଏବେ ବି ଢ଼େର୍ କିଛି ହାସଲ କରିବାର ଆବଶ୍ୟକତା ରହିଛି ବୋଲି ସେ ମତ ପୋଷଣ କରିଥିଲେ ।


    ଏହି ଅବସରରେ ବକ୍ତବ୍ୟ ରଖି ଜଙ୍ଗଲ ବିଭାଗ ମହା ନିର୍ଦ୍ଦେଶକ ତଥା ସ୍ୱତନ୍ତ୍ର ସଚିବ ଡକ୍ଟର ସିଦ୍ଧାନ୍ତ ଦାସ କହିଲେ ଯେ ଆମ ଦେଶରେ ବ୍ୟାଘ୍ର ସଂରକ୍ଷଣ ବ୍ୟବସ୍ଥା ଯେଉଁଭଳି ଭାବେ ସଫଳତା ହାସଲ କରିଛି , ତାହା ସୂଚାଏ ଯେ ଖୁବ୍ ଶୀଘ୍ର ଦେଶରେ ବ୍ୟାଘ୍ରମାନଙ୍କ ସଂଖ୍ୟ ଦ୍ୱିଗୁଣିତ ହେବ । ବ୍ୟାଘ୍ର ହେଉଛି ଜଙ୍ଗଲର ଏକ ପ୍ରମୁଖ ପ୍ରାଣୀ । ତେଣୁ ବ୍ୟାଘ୍ର ସୁରକ୍ଷା କରାଯାଇପାରିଲେ ଖାଦ୍ୟ ଶିକୁଳିରେ ଅନ୍ୟ ସମସ୍ତ ପ୍ରାଣୀଙ୍କୁ ମଧ୍ୟ ସୁରକ୍ଷିତ ରଖାଯାଇପାରିବ । “ ଯଦି ବାଘମାନଙ୍କ ସଂଖ୍ୟା ବୃଦ୍ଧି ପାଉଛି , ତାହା ସୂଚୀତ କରେ ଯେ ଦେଶରେ ଜଳ ନିରାପତ୍ତା ବୃଦ୍ଧି ପାଉଛି । ବ୍ୟାଘ୍ର ସଂରକ୍ଷଣ ଏହାର ସୂଚକାଂକ ଓ ଆମେ ଜଳ ସଂକଟରୁ ନିଜକୁ ବଞ୍ଚାଇପାରିବା ” ବୋଲି ଡ଼କ୍ଟର ଦାସ ମତବ୍ୟକ୍ତ କରିଥିଲେ । ବାଘମାନଙ୍କୁ ସୁରକ୍ଷିତ ରଖିବା ସକାଶେ ପ୍ରାୟ 50ଟି ହରିଣ , ସେମାନଙ୍କ ଚାରଣ ଭୂମି ସକାଶେ ପର୍ଯ୍ୟାପ୍ତ ଘାସପଡ଼ିଆ ଓ ଏହାକୁ ବଞ୍ଚାଇ ରଖିବା ଲାଗି ଆବଶ୍ୟକ ଆର୍ଦ୍ରତା ରହିଥିବା ବାଂଛନୀୟ ।


    ଏହି କାର୍ଯ୍ୟକ୍ରମରେ ଦିଲ୍ଲୀର ବିଭିନ୍ନ ବିଦ୍ୟାଳୟର ପ୍ରାୟ 200ରୁ ଉର୍ଦ୍ଧ୍ଵ ଛାତ୍ରଛାତ୍ରୀ , ସେମାନଙ୍କର ଶିକ୍ଷକବୃନ୍ଦ , ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରଣାଳୟର ବହୁ ବରିଷ୍ଠ ପଦାଧିକାରୀ , ଜାତୀୟ ବ୍ୟାଘୟ ସଂରକ୍ଷଣ ପ୍ରାଧିକରଣର କର୍ମକର୍ତ୍ତା ତଥା ବିଶ୍ୱ ବନ୍ୟପ୍ରାଣୀ ସଂରକ୍ଷଣ ସଂସ୍ଥା (ଡ଼ବ୍ଲୁ ଡ଼ବ୍ଲୁ ଏଫ) , ଭାରତୀୟ ବନ୍ୟପ୍ରାଣୀ ଟ୍ରଷ୍ଟ୍ (ଡ଼ବ୍ଲୁଟିଆଇ) ଓ ଗ୍ଲୋବାଲ୍ ଟାଇଗର ଫୋରମ (ଜିଟିଏଫ)ର ପଦାଧିକାରୀମାନେ ଉପସ୍ଥିତ ଥିଲେ ।


    ପ୍ରତିବର୍ଷ ଜୁଲାଇ 29 ତାରିଖରେ ବିଶ୍ୱ ବ୍ୟାଘ୍ର ଦିବସ ପାଳନ କରାଯାଇଥାଏ । ତେବେ ଏହି ଦିବସ ପାଳନ ଅବ୍ୟବହିତ ପୂର୍ବରୁ ଅନେକ କାର୍ଯ୍ୟକ୍ରମର ଆୟୋଜନ କରାଯାଇଥାଏ । ଚଳିତ ବର୍ଷ ସେହି କ୍ରମରେ ବିଭିନ୍ନ ସଂସ୍ଥା ପକ୍ଷରୁ ନାନାପ୍ରକାର କାର୍ଯ୍ୟକ୍ରମର ଆୟୋଜନ କରାଯାଇଛି ଏବଂ ଏହା ମାଧ୍ୟମରେ ଲୋକମାନଙ୍କୁ ସଚେତନ କରାଯାଉଛି । ବିଶେଷ କରି ଯୁବଗୋଷ୍ଠୀଙ୍କୁ ସଚେତନ କରାଯିବା ଏହି କାର୍ଯ୍ୟକୟମର ଉଦ୍ଦେଶ୍ୟ । ସେହିସବୁ କାର୍ଯ୍ୟକ୍ରମମାନଙ୍କ ମଧ୍ୟରେ ପ୍ରବନ୍ଧ ଓ କବିତା ରଚନା , ଚିତ୍ରାଙ୍କନ , ସ୍କିଟ୍ ଓ “ ପଥପ୍ରାନ୍ତ ନାଟକ ”, କୁଇଜ୍ ପ୍ରତିଯୋଗିତା ଓ ପର୍ଯ୍ୟାବରଣ ମନ୍ତ୍ରଣାଳୟ ପରିସରରେ ଏକ ପ୍ରଦର୍ଶନୀର ଆୟୋଜନ କରାଯାଇଛି ।


    ଜାତୀୟ ବ୍ୟାଘ୍ର ସଂରକ୍ଷଣ ପ୍ରାଧିକରଣ ଏହାର ଅନ୍ୟ ସଂରକ୍ଷଣ ସହଯୋଗୀମାନଙ୍କ ସହ ମିଶି ଦୀର୍ଘ ଏକ ସପ୍ତାହ ବ୍ୟାପୀ ବିଶ୍ୱ ବ୍ୟାଘ୍ର ଦିବସ ପାଳନର ଆୟୋଜନ କରିଛି । ଏହି କ୍ରମରେ ଅନେକ ଗୁଡ଼ିଏ କାର୍ଯ୍ୟକ୍ରମର ଆୟୋଜନ କରାଯାଇଛି ଏବଂ ତାହା ଜୁଲାଇ 25 , 2018 ଠାରୁ ଆରମ୍ଭ ହୋଇ ଜୁଲାଇ 29 , 2018ରେ ଶେଷ ହେବାକୁ ସ୍ଥିରୀକୃତ ହୋଇଛି । ଦିଲ୍ଲୀର ଜାତୀୟ ପ୍ରାଣୀ ଉଦ୍ୟାନରେ ଏହାର ଉଦଯାପନୀ ସମାରୋହ ଅନୁଷ୍ଠିତ ହେବ ।


    2010 ମସିହାରେ , ରୁଷିଆର ସେଣ୍ଟ ପିଟର୍ସବର୍ଗଠାରେ , ବ୍ୟାଘ୍ର ରେଞ୍ଜ୍ ରାଷ୍ଟ୍ରର ସରକାରୀ ମୁଖ୍ୟମାନେ , ଯେଉଁଥିରେ କି ଭାରତ ମଧ୍ୟ ସାମିଲ , ସଂକଳ୍ପବଦ୍ଧ ହୋଇଥିଲେଯେ 2022 ମସିହା ସୁଦ୍ଧା ସେମାନେ ବିଶ୍ୱରେ ବ୍ୟାଘ୍ର ସଂଖ୍ୟାକୁ ଦ୍ୱିଗୁଣିତ କରିବେ । ଏହି ଅବସରରେ ସେଣ୍ଟ ପିଟର୍ସବର୍ଗଠାରେ ବ୍ୟାଘ୍ର ସଂରକ୍ଷଣ ସକାଶେ ଏକ ଘୋଷଣାନାମା ଜାରି କରାଯାଇଥିଲା ଏବଂ ତଦନୁସାରେ ପ୍ରତିବର୍ଷ ଜୁଲାଇ 29 ତାରିଖକୁ ବିଶ୍ୱ ବ୍ୟାଘ୍ର ଦିବସ ରୂପେ ପାଳନ କରିବାକୁ ସ୍ଥିରୀକୃତ ହୋଇଥିଲା । ଏହି ଲକ୍ଷ୍ୟ ହାସଲ ଦିଗରେ ଭାରତର ବିଶେଷ ଅବଦାନ ରହିଛି । 2022 ମସିହାରେ ଏହି ଲକ୍ଷ୍ୟ କେତେଦୂର ହାସଲ କରାଯାଇପାରିଛି ସେ ସଂପର୍କରେ ବିଶ୍ୱ ନେତୃବର୍ଗ ଏକତ୍ରିତ ହୋଇ ଆଲୋଚନା କରିବା ପୂର୍ବରୁ ଭାରତ ତା ’ ର ପ୍ରତିବଦ୍ଧତା ପୂରଣ ସକାଶେ ନିଷ୍ଠାର ସହ କାର୍ଯ୍ୟ କରିଚାଲିଛି । 2012 ମସିହାରେ ନୂଆଦିଲ୍ଲୀଠାରେ ଏକ ସମୀକ୍ଷା ବୈଠକ ବସି ସେଣ୍ଟ ପିଟର୍ସବର୍ଗ ଘୋଷଣାନାମା ଉପରେ ପୁଙ୍ଖାନୁପୁଙ୍ଖ ଆଲୋଚନା କରାଯାଇଥିଲା ।


    1973 ମସିହାରେ ଭାରତରେ ପ୍ରଥମେ ବାଘମାନଙ୍କ ସୁରକ୍ଷା ସକାଶେ ବ୍ୟାଘ୍ର ପ୍ରକଳ୍ପ ଆରମ୍ଭ କରାଯାଇଥିଲା । ଅଦ୍ୟାବଧି ଦେଶରେ 9ଟି ସଂରକ୍ଷିତ ଜଙ୍ଗଲ ସଂଖ୍ୟ ବୃଦ୍ଧି ପାଇ ତାହା 50ଟି “ ବ୍ୟାଘ୍ର ପ୍ରକଳ୍ପ ” ରେ ପହଞ୍ଚିଛି ।


    **********

    
    
    (Release ID: 1540956) Visitor Counter : 1