      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ସପ୍ତଦଶ ବିଶ୍ୱ ପୁଲିସ ଏବଂ ଫାୟାର ଗେମ୍ସ-2017ର ପଦକ ବିଜେତାଙ୍କୁ ସମ୍ବର୍ଦ୍ଧିତ କଲେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ
      Posted On: 02 JUL 2018 3:38PM by PIB Bhubaneshwar


    2017 ଅଗଷ୍ଟ 7 ରୁ 16 ତାରିଖ ପର୍ଯ୍ୟନ୍ତ ଯୁକ୍ତରାଷ୍ଟ୍ର ଆମେରିକାର ଲସ୍ ଏଞ୍ଜେଲ୍ସ , କାଲିଫର୍ଣ୍ଣିଆରେ ଅନୁଷ୍ଠିତ ସପ୍ତଦଶ ବିଶ୍ୱ ପୁଲିସ ଏବଂ ଫାୟାର କ୍ରୀଡ଼ାର ପଦକ ବିଜେତାମାନଙ୍କୁ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ସମ୍ବର୍ଦ୍ଧିତ କରିଛନ୍ତି । ସର୍ବଭାରତୀୟ ପୁଲିସ କ୍ରୀଡ଼ା କଣ୍ଟ୍ରୋଲ ବୋର୍ଡ ( AIPSCB ) ପକ୍ଷରୁ ଆୟୋଜିତ ସମ୍ବର୍ଦ୍ଧନା ସମାରୋହରେ ସ୍ୱରାଷ୍ଟ୍ର ମନ୍ତ୍ରୀ ମୁଖ୍ୟ ଅତିଥି ଭାବେ ଯୋଗ ଦେଇଥିଲେ ।


    ସପ୍ତଦଶ ପୁଲିସ ଏବଂ ଫାୟାର ଗେମ୍ସ-2017ରେ ଭାଗ ନେଇଥିବା 101 ସଦସ୍ୟ ବିଶିଷ୍ଟ ଭାରୀୟ ପୁଲିସ ଟିମ୍ ରେକର୍ଡ ସଂଖ୍ୟକ 321ଟି ପଦକ ଜିତି ପ୍ରତ୍ୟାବର୍ତ୍ତନ କରିଛନ୍ତି । ସାତ ପ୍ରକାର କ୍ରୀଡ଼ାରେ ଭାଗ ନେଇଥିବା ଭାରତୀୟ ଟିମ୍ 151ଟି ସ୍ୱର୍ଣ୍ଣ , 99ଟି ରୌପ୍ୟ ଏବଂ 71ଟି ବ୍ରୋଞ୍ଜ ପଦକ ହାସଲ କରିଛନ୍ତି । ଟିମର ପ୍ରତ୍ୟେକ ସଦସ୍ୟ ଯେକୌଣସି ଶ୍ରେଣୀରେ ନିଶ୍ଚିତ ଭାବେ ଗୋଟିଏ ଲେଖାଏଁ ପଦକ ହାସଲ କରିଥିବାରୁ ଏହା ଏକ ବିରଳ ମୁହୂର୍ତ୍ତ ।


    ବିଶ୍ୱ ପୁଲିସ ଏବଂ ଫାୟାର ଗେମ୍ସ-2015ର ବିଜେତାମାନଙ୍କ ପାଇଁ 2015 ଅଗଷ୍ଟ 7 ତାରିଖରେ ଅନୁଷ୍ଠିତ ହୋଇଥିବା ଏକ ସମ୍ବର୍ଦ୍ଧନା ସମାରୋହରେ ଯୋଗଦେଇ ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ କହିଥିଲେ ଯେ , 2017ରେ ଭାରତୀୟ ଦଳ ନିଶ୍ଚିତ ଭାବେ 300 ପଦକ ହାସଲ କରିବେ ଏବଂ ଏବେ ସେହି ଲକ୍ଷ୍ୟ ପୂରଣ ହୋଇପାରିଛି ।


    ଏହି କ୍ରୀଡ଼ାରେ 68ଟି ଦେଶରୁ ପ୍ରାୟ 8 ହଜାର କ୍ରୀଡ଼ାବିତ୍ 83ଟି ଖେଳରେ ଅଂଶ ଗ୍ରହଣ କରିଥିଲେ । ଯଦିଓ ଭାରତୀୟ ଟିମ୍ ମାତ୍ର 7ଟି ଖେଳ ; ଖେଳକୁଦ , ତୀରନ୍ଦାଜ୍ , କୁସ୍ତି , ମୁଷ୍ଟିଯୁଦ୍ଧ , ଜୁଡ଼ୋ , ସନ୍ତରଣ ଏବଂ ଏବଂ ସୁଟିଂରେ ଅଂଶ ଗ୍ରହଣ କରି ସେମାନଙ୍କ ସର୍ବଶ୍ରେଷ୍ଠ ପ୍ରଦର୍ଶନ କରି ରେକର୍ଡ ସୃଷ୍ଟି କରିଛନ୍ତି । ପଦକ ବିଜେତାମାନଙ୍କ ପାଇଁ ପୁରସ୍କାର ରାଶି ସରକାର ବୃଦ୍ଧି କରିଥିବା ସ୍ୱରାଷ୍ଟ୍ର ମନ୍ତ୍ରୀ ସୂଚନା ଦେଇଥିଲେ । ସ୍ୱର୍ଣ୍ଣ ପଦକ ବିଜେତାଙ୍କ ପାଇଁ 50 ହଜାର ଟଙ୍କା , ରୌପ୍ୟ ପଦକ ପାଇଁ 45 ହଜାର ଏବଂ ବ୍ରୋଞ୍ଜ୍ ପଦକ ବିଜେତାଙ୍କ ପାଇଁ 40 ହଜାର ଟଙ୍କା ପୁରସ୍କାର ରାଶି ସହ ସାର୍ଟିଫିକେଟର ବ୍ୟବସ୍ଥା ଥିବା ସେ କହିଥିଲେ ।


    ଏହି ଅବସରରେ କ୍ରୀଡ଼ାବିତମାନଙ୍କୁ ଉଦବୋଧନ ଦେଇ ସ୍ୱରାଷ୍ଟ୍ର ମନ୍ତ୍ରୀ ଚୀନର ଚେଙ୍ଗଡୁରେ ଅନୁଷ୍ଠିତ ହେବାକୁ ଥିବା ପରବର୍ତ୍ତୀ ବିଶ୍ୱ ପୁଲିସ ଏବଂ ଫାୟାର ଗେମ୍ସରେ ପଦକ ସଂଖ୍ୟା ଦୁଇ ଗୁଣ କରିବାକୁ ଆହ୍ୱାନ ଦେଇଥିଲେ ।


    କେନ୍ଦ୍ର ସ୍ୱରାଷ୍ଟ୍ର ରାଷ୍ଟ୍ର ମନ୍ତ୍ରୀ ହଂସରାଜ ଗଙ୍ଗରାମ ଅହିର୍ , ଇଣ୍ଟେଲିଜେନ୍ସ ବ୍ୟୁରୋ ନିର୍ଦ୍ଦେଶକ ରାଜୀବ ଜୈନ ଏବଂ ଇଣ୍ଟେଲିଜେନ୍ସ ବ୍ୟୁରୋ , ପୁଲିସ ଫୋର୍ସ ଏବଂ ଏଆଇପିଏସସିବିର ବରିଷ୍ଠ ଅଧିକାରୀମାନେ ସମ୍ବର୍ଦ୍ଧନା ସମାରୋହରେ ଉପସ୍ଥିତ ଥିଲେ ।


    ***************

    
    
    (Release ID: 1537452) Visitor Counter : 2