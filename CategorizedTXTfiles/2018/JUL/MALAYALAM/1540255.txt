      PIB Headquarters

      ഫെസ്റ്റിവല്‍ ഓണ്‍ ഡെമോക്രസി രാഷ്ട്രപതി ഓഗസ്റ്റ് ആറിന് ഉദ്ഘാടനം ചെയ്യും
      Posted On: 25 JUL 2018 4:28PM by PIB Thiruvananthpuram


    കേരള നിയമസഭയുടെ വജ്ര ജൂബിലി ആഘോഷങ്ങളുടെ സമാപനത്തോടനുബന്ധിച്ച് സംഘടിപ്പിക്കുന്ന ആറ് മാസക്കാലം നീണ്ടുനില്‍ക്കുന്ന ഫെസ്റ്റിവെല്‍ ഓണ്‍ ഡെമോക്രസി അടുത്ത മാസം 6-ാം തീയതി (2018 ആഗസ്റ്റ് 6 ന്) തിരുവനന്തപുരത്ത് രാഷ്ട്രപതി ശ്രീ. രാം നാഥ് കോവിന്ദ് ഉദ്ഘാടനം ചെയ്യും. നിയമസഭാ സമുച്ചയത്തില്‍ പ്രത്യേകമായി സജ്ജീകരിച്ച വേദിയില്‍ രാവിലെ 11 മണിക്ക് നടക്കുന്ന ചടങ്ങില്‍ ഗവര്‍ണര്‍ ശ്രീ. ജസ്റ്റിസ് (റിട്ട) പി. സദാശിവം, മുഖ്യമന്ത്രി ശ്രീ. പിണറായി വിജയന്‍, പ്രതിപക്ഷ നേതാവ് ശ്രീ. രമേശ് ചെന്നിത്തല, സ്പീക്കര്‍ ശ്രീ. പി. ശ്രീരാമകൃഷ്ണന്‍, ഡെപ്യൂട്ടി സ്പീക്കര്‍ ശ്രീ. വി. ശശി, പാര്‍ലമെന്ററികാര്യ മന്ത്രി ശ്രീ. എ.കെ. ബാലന്‍ തുടങ്ങിയവര്‍ സംബന്ധിക്കും.


    ജനാധിപത്യം, ഭരണഘടന, ദേശീയത എന്നിവയെ കുറിച്ച് പൊതുസമൂഹത്തില്‍ അവബോധം വളര്‍ത്തുന്നതിനും, ജനാധിപത്യത്തിന്റെ വിവിധ തലങ്ങളെ ഉയര്‍ത്തിക്കൊണ്ടുവരുന്നതിനുമായി ആവിഷ്‌ക്കരിച്ചിട്ടുള്ള വിവിധ തലത്തില്‍പ്പെട്ട ആറ് പരിപാടികള്‍ ഉള്‍പ്പെടുന്നതാണ് ഫെസ്റ്റിവല്‍ ഓണ്‍ ഡെമോക്രസിയെന്ന് നിയമസഭാ സ്പീക്കര്‍ ശ്രീ. പി. ശ്രീരാമകൃഷ്ണന്‍ പറഞ്ഞു. സ്വതന്ത്ര ഇന്ത്യയില്‍ പട്ടികജാതി, പട്ടികവര്‍ഗ്ഗക്കാരുടെ ശാക്തീകരണത്തിലെ വെല്ലുവിളികള്‍ എന്ന വിഷയത്തില്‍ സാമാജികരുടെ ദേശീയ സമ്മേളനം ഓഗസ്റ്റ് ആറ്, ഏഴ് തീയതികളില്‍ നടക്കും. എം.പി.മാരും, വിവിധ സംസ്ഥാനങ്ങളില്‍ നിന്നുള്ള എം.എല്‍.എ. മാരും പങ്കെടുക്കും. ഇതോടനുബന്ധിച്ചുള്ള ഓപ്പണ്‍ ഫോറം കേന്ദ്ര സാമൂഹിക നീതി ശാക്തീകരണ മന്ത്രി ശ്രീ. രാം ദാസ് അത്‌വാലെ ഉദ്ഘാടനം ചെയ്യും.
    സെപ്റ്റംബര്‍ രണ്ടാം വാരം നടക്കുന്ന രണ്ടാമത്തെ പരിപാടിയായ വനിതാ സാമാജികരുടെ ദേശീയ സമ്മേളനത്തില്‍ കേരളത്തിലെയും, ഇതര സംസ്ഥാനങ്ങളിലെയും വനിത എം.എല്‍.എ മാര്‍, തദ്ദേശ സ്ഥാപന പ്രതിനിധികള്‍ തുടങ്ങിയവര്‍ പങ്കെടുക്കും. ജനാധിപത്യത്തില്‍ വനിതകള്‍ എന്നതാണ് സമ്മേളനത്തിന്റെ മുഖ്യവിഷയം.
    വിദ്യാര്‍ത്ഥികള്‍ക്കിടയില്‍ ജനാധിപത്യത്തെയും, രാഷ്ട്രീയത്തെയും കുറിച്ചുള്ള അവബോധം വളര്‍ത്താന്‍ സംഘടിപ്പിക്കുന്ന മൂന്ന് ദിവസത്തെ പരിപാടിയായ നാഷണല്‍ സ്റ്റുഡന്റ്‌സ് പാര്‍ലമെന്റ് ഒക്‌ടോബര്‍ രണ്ടാം വാരം നടക്കും. വിവിധ സര്‍വ്വകലാശാലകളിലും, കോളേജിലും നിന്നുള്ള വിദ്യാര്‍ത്ഥികള്‍, സര്‍വ്വകലാശാല യൂണിയന്‍, എന്‍.എസ്.എസ്., എന്‍.സി.സി. എന്നിവയുടെ പ്രതിനിധികള്‍ മുതലായവര്‍ പങ്കെടുക്കും.
    നിയമസഭയുടെ പ്രവര്‍ത്തനങ്ങളും, നിയമസഭാ സമിതികളുടെ പ്രവര്‍ത്തന രീതികളും പുതിയ സാഹചര്യത്തില്‍ പരിശോധിക്കുന്ന ദേശീയ സമ്മേളനം, സംസ്ഥാന, ദേശീയ തലങ്ങളിലെ മാധ്യമ പ്രവര്‍ത്തകരും, പ്രമുഖരും പങ്കെടുക്കുന്ന 'നാഷണല്‍ മീഡിയാ കോണ്‍ക്ലേവ് ഓണ്‍ ഡെമോക്രസി', കേരള വികസനത്തിന്റെ അനുഭവങ്ങളും, വെല്ലുവിളികളും ചര്‍ച്ചയ്ക്ക് വിധേയമാക്കുന്ന 'കണ്‍സെന്‍സസ്സ് ഓണ്‍ കേരള ഡെവലപ്‌മെന്റ്' എന്നിവയാണ് ഫെസ്റ്റിവല്‍ ഓണ്‍ ഡെമോക്രസിയിലെ മറ്റ് പരിപാടികള്‍.
    സംസ്ഥാന ഗവണ്‍മെന്റിന്റെ പാര്‍ലമെന്ററികാര്യ വകുപ്പ്, യൂണിസെഫ് എന്നിവയുടെ സഹകരണത്തോടെ നടത്തുന്ന പരിപാടിക്ക് സാങ്കേതിക സഹായം നല്‍കുന്നത് പൂനയിലെ എം.ഐ.റ്റി. സ്‌കൂള്‍ ഓഫ് ഗവേണന്‍സ് ആണ്.


    ഫെസ്റ്റിവെല്‍ ഓണ്‍ ഡെമോക്രസി എന്ന പരിപാടിക്കായി തയ്യാറാക്കിയ ലോഗോയുടെ പ്രകാശനവും, വെബ്‌സൈറ്റിന്റെ ഉദ്ഘാടനവും നിയസഭയിലെ ബാങ്ക്വറ്റ് ഹോളില്‍ നടന്ന ചടങ്ങില്‍ സ്പീക്കര്‍ നിര്‍വ്വഹിച്ചു. www.festivalondemocracy.in എന്നതാണ് വെബ്‌സൈറ്റ് വിലാസം.
    ND MRL–294

    
    
    (Release ID: 1540255) Visitor Counter : 4