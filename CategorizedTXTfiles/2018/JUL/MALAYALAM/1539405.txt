      PIB Headquarters

      സങ്കീര്‍ണമായ പ്രശ്‌നങ്ങള്‍ക്ക് സാങ്കേതികവിദ്യയിലൂടെ പരിഹാരം കാണാന്‍ യുവശാസ്ത്രജ്ഞര്‍ ശ്രമിക്കണമെന്ന് മുഖ്യശാസ്‌ത്രോപദേഷ്ടാവ്
      Posted On: 18 JUL 2018 6:52PM by PIB Thiruvananthpuram


    
    സാങ്കേതിക വിദ്യ വികസിപ്പിക്കുന്നതിലും പ്രയോഗിക്കുന്നതിലും അതുവഴി സങ്കീര്‍ണമായ പ്രശ്‌നങ്ങള്‍ പരിഹരിക്കുന്നതിലും ഐഎസ്ആര്‍ഒ കാണിച്ചുതന്ന തിളക്കമാര്‍ന്ന മാതൃക യുവ ശാസ്ത്രജ്ഞര്‍ പിന്‍തുടരണമെന്ന് കേന്ദ്ര ഗവമെന്റിന്റെ മുഖ്യശാസ്‌ത്രോപദേഷ്ടാവ് പ്രൊഫ. കെ.വിജയ്‌രാഘവന്‍ പറഞ്ഞു.
    ബഹിരാകാശ ശാസ്ത്ര പഠനത്തിനും, ഗവേഷണത്തിനുമായുള്ള കല്‍പിത സര്‍വ്വകലാശാലയായ തിരുവനന്തപുരത്തെ ഇന്ത്യന്‍ ഇന്‍സ്റ്റിറ്റ്യൂട്ട് ഓഫ് സയന്‍സ് ആന്റ് ടെക്‌നോളജിയുടെ (ഐ.ഐ.എസ്.റ്റി) ആറാമത് ബിരുദദാന ചടങ്ങില്‍ ബിരുദദാന പ്രസംഗം നിര്‍വ്വഹിക്കുകയായിരുന്നു അദ്ദേഹം.
    ഉപകരണങ്ങളും സാങ്കേതികവിദ്യയും സാംസ്‌കാരിക പരിണാമവും മനുഷ്യനെ മറ്റുള്ള ജീവികളില്‍ നിന്നും വ്യത്യസ്തനാക്കുന്നു. നേട്ടങ്ങള്‍ക്കൊപ്പം ഗുണകരമല്ലാത്തവിധത്തിലും മനുഷ്യന്‍ ഈ ഗ്രഹത്തെയാകെ മാറ്റിമറിച്ചു. ക്ലോറോ ഫ്‌ളൂറോ കാര്‍ബണും, ആഗോളതാപനവും ജലമനീകരണവുമടക്കമുള്ള ഗുരുതരപ്രശ്‌നങ്ങള്‍ ഓസോണ്‍ പാളിക്ക് വിള്ളലേല്‍പ്പിച്ചത് ഭാവിക്ക് കനത്ത ഭീഷണിയായി. സങ്കീര്‍ണമായ ബഹിരാകാശ യാത്രയെ അസാധാരണമാംവിധം സമയവും ബുദ്ധിയും ഉപയോഗിച്ച് ഐഎസ്ആര്‍ഒ നിര്‍വഹിക്കുന്നതുപോലെ ഇവിടെ നിന്നും പഠിച്ചിറങ്ങുന്ന ശാസ്ത്രജ്ഞന്‍മാര്‍ക്ക് ഭൂമിക്ക് ഭീഷണിയാകുന്ന പാരിസ്ഥിതികപ്രശ്‌നങ്ങളെ നേരിടാന്‍ സാധിക്കണമെന്ന് പ്രൊഫ. വിജയ്‌രാഘവന്‍ പറഞ്ഞു.
    മികച്ച വിദ്യാര്‍ത്ഥികള്‍ക്കുള്ള ഇന്‍സ്റ്റിറ്റ്യൂട്ട് മെഡലുകളും അദ്ദേഹം വിതരണം ചെയ്തു.
    തുമ്പ വിക്രം സാരാഭായ് ബഹിരാകാശ കേന്ദ്രത്തിലെ ഡോ. ശ്രീനിവാസന്‍ ആഡിറ്റോറിയത്തില്‍ നടന്ന ചടങ്ങില്‍ ഐഐഎസ്ടി ചാന്‍സലര്‍ ഡോ. ബി.എന്‍. സുരേഷ് ആധ്യക്ഷനായിരുന്നു. ചടങ്ങില്‍ ഐ.എസ്.ആര്‍.ഒ. ചെയര്‍മാന്‍ ഡോ. കെ. ശിവന്‍, ഐ.ഐ.എസ്.റ്റി. ഭരണസമിതി അദ്ധ്യക്ഷന്‍ ഡോ. വി.കെ. ദധ്വാള്‍ എന്നിവരും സസാരിച്ചു.
    GK MRL–283

    
    
    (Release ID: 1539405) Visitor Counter : 1