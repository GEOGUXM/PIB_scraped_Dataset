      ഭവന, നഗരദാരിദ്ര ലഘൂകരണ മന്ത്രാലയം

      സ്മാര്‍ട്ട് സിറ്റി ദൗത്യത്തിനു കീഴിലുള്ള വിവിധ ഉദ്യമങ്ങള്‍ക്ക് തുടക്കമായി; ഡിജിറ്റല്‍ ഇടപാടുകളില്‍ മുന്‍നിരയിലെത്തുന്ന നഗരങ്ങള്‍ക്ക് പ്രത്യേക പുരസ്‌കാരം
      Posted On: 09 JUL 2018 4:11PM by PIB Thiruvananthpuram


    സ്മാര്‍ട്ട് സിറ്റി ഫെല്ലോഷിപ്പുകളും ഇന്റേണ്‍ഷിപ്പ് പരിപാടികളും യുവാക്കള്‍ക്ക് നഗരാസൂത്രണത്തിന്റെയും ഭരണത്തിന്റെയും വിവിധ വശങ്ങള്‍ അനുഭവിച്ചറിയാനായി അവസരമൊരുക്കുമെന്ന് കേന്ദ്ര ഭവന, നഗരകാര്യ സഹമന്ത്രി (സ്വതന്ത്ര ചുമതല) ശ്രീ.ഹര്‍ദീപ് എസ്. പുരി പറഞ്ഞു. ന്യൂഡല്‍ഹിയില്‍ സ്മാര്‍ട്ട് സിറ്റി ദൗത്യം, അമൃത് പദ്ധതി എന്നിവയ്ക്ക് കീഴിലെ നിരവധി ഉദ്യമങ്ങള്‍ക്ക് തുടക്കമിടുകയായിരുന്നു അദ്ദേഹം. ഇന്ത്യാ സ്മാര്‍ട്ട് സിറ്റീസ് ഫെല്ലോഷിപ്പ് പരിപാടി, ഇന്ത്യാ സ്മാര്‍ട്ട് സിറ്റീസ് ഇന്റേണ്‍ഷിപ്പ് പരിപാടി, സ്മാര്‍ട്ട് സിറ്റീസ് ഡിജിറ്റല്‍ പെയ്‌മെന്റ് അവാര്‍ഡ് 2018, അമൃത് പദ്ധതിക്കു കീഴില്‍ 25 നഗരങ്ങളില്‍ പരീക്ഷണാടിസ്ഥാനത്തില്‍ നടപ്പിലാക്കുന്ന സിറ്റീസ് ചലഞ്ച് എന്നിവയ്ക്കാണ് കേന്ദ്ര സഹമന്ത്രി തുടക്കം കുറിച്ചത്. ഇന്ത്യാ സ്മാര്‍ട്ട് സിറ്റീസ് ഫെല്ലോഷിപ്പ് പരിപാടിക്കു കീഴില്‍ നഗരാസൂത്രണം, നഗര രൂപകല്‍പ്പന, എഞ്ചിനീയറിംഗ്, വിവരസാങ്കേതിക വിദ്യ, അര്‍ബന്‍ മൊബിലിറ്റി, ഫിനാന്‍സ്, സാമൂഹ്യ മേഖല, പാരിസ്ഥിതിക വിഷയങ്ങള്‍ എന്നിവയില്‍ ബിരുദം/ബിരുദാനന്തര ബിരുദം, പി.എച്ച്.ഡി എന്നിവ കരസ്ഥമാക്കിയ 30 യുവാക്കളെ കേന്ദ്ര പാര്‍പ്പിട, നഗര വികസന മന്ത്രാലയം സ്മാര്‍ട്ട് സിറ്റീസ് ഫെല്ലോകളായി നിയോഗിക്കും. ഒരു വര്‍ഷത്തേക്കായിരിക്കും നിയമനം. ഇത് ആറു വര്‍ഷം വരെ ദീര്‍ഘിപ്പിച്ചേക്കാം. സ്മാര്‍ട്ട് സിറ്റി ദൗത്യ ഡയറക്ടര്‍മാര്‍, സി.ഇ.ഒമാര്‍ എന്നിവര്‍ക്ക് ആവശ്യമായ ഗവേഷണ, വിശകലനങ്ങള്‍ ചെയ്തു നല്‍കുന്നത് ജോലിയിലുള്‍പ്പെടും. താല്‍പര്യമുള്ളവര്‍ ആഗസ്റ്റ് 31 നകം (ആഗസ്റ്റ് 31, 2018) സ്മാര്‍ട്ട് നെറ്റ് വഴി ((https://smartnet.niua.org)) അപേക്ഷ സമര്‍പ്പിക്കണം. ഇന്ത്യാ സ്മാര്‍ട്ട് സിറ്റീസ് ഇന്റേണ്‍ഷിപ്പ് പദ്ധതിക്കു കീഴില്‍ ബിരുദ/ബിരുദാനന്തര ബിരുദ കോഴ്‌സുകളില്‍ പഠിക്കുന്ന വിദ്യാര്‍ത്ഥികള്‍ക്ക് വിവിധ നഗരങ്ങളിലുള്ള സ്മാര്‍ട്ട് സിറ്റി ദൗത്യങ്ങളില്‍ ആറു മുതല്‍ 12 ആഴ്ച വരെ ഇന്റേണ്‍ഷിപ്പിന് അവസരം നല്‍കും. ഇതിന് പ്രതിഫലമൊന്നും നല്‍കുന്നതല്ല. പരിശീലനം വിജയകരമായി പൂര്‍ത്തിയാക്കുന്നവര്‍ക്ക് പ്രവൃത്തി പരിചയ സര്‍ട്ടിഫിക്കറ്റ് നല്‍കും. സ്മാര്‍ട്ട് സിറ്റി മിഷന്‍ ഡയറക്ടര്‍മാരുടെ നിര്‍ദ്ദേശമനുസരിച്ചായിരിക്കും ഇവര്‍ പ്രവര്‍ത്തിക്കുക. താല്‍പര്യമുള്ള വിദ്യാര്‍ത്ഥികള്‍ക്ക് സ്മാര്‍ട്ട് നെറ്റ് വഴി ((https://smartnet.niua.org)) വര്‍ഷത്തില്‍ ഏതു സമയത്തും അപേക്ഷിക്കാവുന്നതാണ്. സ്മാര്‍ട്ട് സിറ്റി മിഷന്‍ ഡയറക്ടര്‍മാര്‍ നിയോഗിക്കുന്ന ഒരു സമിതിയായിരിക്കും ഇന്റേണ്‍ഷിപ്പിനായി ഉദ്യോഗാര്‍ത്ഥികളെ തിരഞ്ഞെടുക്കുക.
    സ്മാര്‍ട്ട് സിറ്റികളിലെ ഡിജിറ്റല്‍ ഇടപാടുകള്‍ പ്രോത്സാഹിപ്പിക്കുന്നതിനായി നടപ്പിലാക്കുന്ന പദ്ധതിയാണ് സ്മാര്‍ട്ട് സിറ്റീസ് ഡിജിറ്റല്‍ പേയ്‌മെന്റ് അവാര്‍ഡ് 2018. ഡിജിറ്റല്‍ ഇടപാടുകള്‍ക്കാവശ്യമായ അടിസ്ഥാന സൗകര്യങ്ങള്‍ ശക്തിപ്പെടുത്താന്‍ നഗരങ്ങളെ പ്രോത്സാഹിപ്പിക്കാന്‍ ഇത് ലക്ഷ്യമിടുന്നു. നടപ്പിലാക്കുന്നതു മുതല്‍ 100 ദിവസം വരെയാണ് 100 ഡേയ്‌സ് ചാലഞ്ച് ഇന്‍ 100 സ്മാര്‍ട്ട് സിറ്റീസ് എന്ന പേരിലുള്ള സ്മാര്‍ട്ട് സിറ്റീസ് ഡിജിറ്റല്‍ പെയ്‌മെന്റ് അവാര്‍ഡിന്റെ സമയക്രമം. കേന്ദ്ര പാര്‍പ്പിട, നഗരകാര്യ മന്ത്രാലയം സെക്രട്ടറി അധ്യക്ഷനായ സമിതിയായിരിക്കും വിജയികളെ കണ്ടെത്തുക. ഒന്നാം ഘട്ടത്തില്‍ സെപ്റ്റംബര്‍ 15 വരെ നിര്‍ദ്ദേശങ്ങള്‍/പ്രതികരണങ്ങള്‍ സമര്‍പ്പിക്കാം.
    അമൃത് പദ്ധതിയ്ക്കു കീഴില്‍ നടപ്പിലാക്കുന്ന ലോക്കല്‍ ഏരിയ പ്ലാന്‍, ടൗണ്‍ പ്ലാനിംഗ് സ്‌കീം എന്നിവയ്ക്കായി തെരഞ്ഞെടുത്തിട്ടുള്ള രാജ്യത്തെ 25 നഗരങ്ങളില്‍ തിരുവനന്തപുരവും ഉള്‍പ്പെട്ടിട്ടുണ്ട്. പ്രദേശിക ആവശ്യങ്ങള്‍ക്കനുസരിച്ച് പദ്ധതികള്‍ ആസൂത്രണം ചെയ്യാന്‍ ഇത് സഹായിക്കും. 100% കേന്ദ്ര സഹായം ഇതിനായി ലഭ്യമാകും. മൂന്ന് തവണകളായാണ് ഇത് നല്‍കുക. നേരത്തെ തന്നെ വികസനം കൈവരിച്ചിട്ടുണ്ടെങ്കിലും നിലവിലെ അടിസ്ഥാന സൗകര്യങ്ങളുടെ മേല്‍ വര്‍ദ്ധിച്ച സമ്മര്‍ദ്ദമനുഭവിക്കുന്ന നഗരങ്ങളിലാണ് പദ്ധതി നടപ്പിലാക്കുന്നത്.


    AM MRD – 571
    ***


    

    
    (Release ID: 1538243) Visitor Counter : 7
    
    
      Read this release in: English , Urdu , Marathi , Bengali , Tamil