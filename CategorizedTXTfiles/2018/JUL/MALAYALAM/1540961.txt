      PIB Headquarters

      ഇന്ത്യാ റബ്ബര്‍മീറ്റ്: ആഗസ്റ്റ് 15-നു മുമ്പ് രജിസ്റ്റര്‍ ചെയ്യുക
      Posted On: 31 JUL 2018 7:46PM by PIB Thiruvananthpuram


    റബ്ബര്‍ബോര്‍ഡും റബ്ബര്‍മേഖലയിലെ പ്രമുഖ സംഘടനകളും സ്ഥാപനങ്ങളും സംയുക്തമായി സംഘടിപ്പിക്കുന്ന ഇന്ത്യാ റബ്ബര്‍ മീറ്റ് 2018(ഐ.ആര്‍.എം.2018)ന്റെ രജിസ്‌ട്രേഷന്‍ പുരോഗമിക്കുന്നു.റബ്ബര്‍ മീറ്റിന് ആദ്യം രജിസ്റ്റര്‍ ചെയ്യുന്നവര്‍ക്കായുള്ള ആനുകൂല്യങ്ങള്‍ ആഗസ്റ്റ് 15 വരെ നീട്ടിയിട്ടുണ്ട്. ആഗസ്റ്റ്30,31 തീയതികളില്‍ കൊച്ചിയിലെ ഹോട്ടല്‍ ഗ്രാന്റ് ഹയാത്തില്‍വെച്ചു നടക്കുന്ന ഐ.ആര്‍.എം.2018-ന്റെ പ്രധാനവിഷയം''റ്റുവേര്‍ഡ്‌സ് എ സസ്‌റ്റൈനബിള്‍ റബ്ബര്‍ വാല്യൂ ചെയിന്‍' (Towards a sustainable rubber valuechain)' എന്നതായിരിക്കും.റബ്ബര്‍മേഖലയെ പ്രതിനിധാനം ചെയ്യുന്ന എല്ലാ വിഭാഗങ്ങളുടെയും പങ്കാളിത്തത്തോടെ നടത്തുന്ന സമ്മേളനങ്ങളില്‍ നാലാമത്തേതാണ് ഇത്. റബ്ബര്‍രംഗത്തെ എല്ലാ വിഭാഗങ്ങളും മാധ്യമങ്ങളും റബ്ബര്‍ബോര്‍ഡും പങ്കെടുക്കുന്ന ഇത്തരമൊരു സമ്മേളനം വിവിധവിഭാഗങ്ങള്‍ തമ്മിലുള്ള ആശയവിനിമയവും ബന്ധവും കൂടുതല്‍ മെച്ചപ്പെടുന്നതിനും അതുവഴി കൂടുതല്‍ ബിസിനസ്സ് അവസരങ്ങള്‍ സൃഷ്ടിക്കുന്നതിനും സാഹചര്യമൊരുക്കും.


    
    റബ്ബര്‍രംഗത്തെ പുതിയ പ്രവണതകള്‍, റബ്ബര്‍മേഖലനേരിടുന്ന വെല്ലുവിളികള്‍, മേഖലയുടെ നിലനില്‍പിനും വികസനത്തിനും ആവശ്യമായ തന്ത്രങ്ങള്‍എന്നിങ്ങനെ റബ്ബര്‍മേഖലയുമായി ബന്ധപ്പെട്ട വിവിധ വിഷയങ്ങള്‍ സമ്മേളനത്തില്‍ ചര്‍ച്ച ചെയ്യപ്പെടും. ആട്ടോമൊബൈല്‍, ടയര്‍ മേഖലകളിലെ ചലനങ്ങള്‍, ഇലക്ട്രിക് വാഹനങ്ങളുടെയും മറ്റും വരവ്, റബ്ബര്‍മേഖലയിലെ വിവിധ ശ്രേണികളിലുണ്ടാക്കാനിടയുള്ള മാറ്റങ്ങള്‍, രാജ്യത്തെ കൃത്രിമറബ്ബര്‍മേഖല, വികസ്വരരാജ്യങ്ങളിലെ ഉത്പന്നങ്ങള്‍-ഒരവലോകനം, സുസ്ഥിരറബ്ബര്‍മേഖല-ഉത്പാദകന്റെയും ഉപഭോക്താവിന്റെയും കാഴ്ചപ്പാടില്‍, ആഗോള റബ്ബറുത്പാദകമേഖല തുടങ്ങിയ വിഷയങ്ങളെ അധികരിച്ച് രാജ്യാന്തരതലത്തില്‍ അറിയപ്പെടുന്ന വിദഗ്ധര്‍ സംസാരിക്കും.


    വിവിധവിഷയങ്ങളെ ആസ്പദമാക്കി വിദഗ്ധര്‍ നയിക്കുന്ന പാനല്‍ചര്‍ച്ചകളും ഉണ്ടായിരിക്കും.റബ്ബര്‍മേഖല നേരിടുന്ന വെല്ലുവിളികള്‍ തരണം ചെയ്യുന്നതിനുള്ള തന്ത്രങ്ങള്‍ കൂട്ടായി ആവിഷ്‌കരിക്കുന്നതിന് ഐ.ആര്‍.എം. വേദിയൊരുക്കും.
    18 ശതമാനം ജി. എസ്.ടി ഉള്‍പ്പെടെ 11800 രൂപയാണ് രജിസ്‌ട്രേഷന്‍ ഫീസ്. ആഗസ്റ്റ് 15 വരെ രജിസ്റ്റര്‍ ചെയ്യുന്നവര്‍ 8850 രൂപ അടച്ചാല്‍ മതിയാകും. ചെറുകിട റബ്ബര്‍കര്‍ഷകര്‍ക്ക് 18 ശതമാനം ജി.എസ്.ടി ഉള്‍പ്പെടെ 4130 രൂപയ്ക്ക് രജിസ്റ്റര്‍ ചെയ്യാം. കൂടുതല്‍ വിവരങ്ങള്‍ക്ക് 'www.indiarubbermeet.in' എന്ന വെബ്‌സൈറ്റ് സന്ദര്‍ശിക്കുക.


    
    ND/MRL

    
    
    (Release ID: 1540961) Visitor Counter : 3