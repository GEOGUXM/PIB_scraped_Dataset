      ജലവിഭവ മന്ത്രാലയം

      ജലസംരക്ഷണത്തെ കുറിച്ചുള്ള വീഡിയോ മത്സരവുമായി കേന്ദ്ര ജലവിഭവ മന്ത്രാലയം ഒന്നാം സമ്മാനം 25000 രൂപ; ഓരോ 14 ദിവസത്തിലും മൂന്നു വിജയികള്‍
      Posted On: 12 JUL 2018 6:33PM by PIB Thiruvananthpuram


    ജല സംരക്ഷണത്തെക്കുറിച്ചും കാര്യക്ഷമമായ ജല വിനിയോഗത്തെക്കുറിച്ചും പൊതു ജനങ്ങളെ ബോധവത്കരിക്കുന്നതിന് കേന്ദ്ര ജല വിഭവ, നദീ വികസന, ഗംഗാ പുനരുജ്ജീവന മന്ത്രാലയം ഒരു വീഡിയോ മത്സരം സംഘടിപ്പിക്കുന്നു. ജലവിഭവ മന്ത്രാലയം കേന്ദ്ര ഗവണ്‍മെന്റിന്റെ മൈഗവ് (MyGov) പോര്‍ട്ടലുമായിച്ചേര്‍ന്നാണ് ജലം സംരക്ഷിക്കൂ, വീഡിയോ നിര്‍മ്മിക്കൂ, പുരസ്‌കാരം നേടൂ (ജല്‍ ബച്ചാവോ, വീഡിയോ ബനാവോ, പുരസ്‌കാര്‍ പാവോ)എന്ന പേരില്‍ മത്സരം സംഘടിപ്പിക്കുന്നത്. നവംബര്‍ 4 വരെയാണ് (2018 നവംബര്‍ 4) മത്സരത്തിന്റെ കാലയളവ്. ഓരോ 14 ദിവസം കൂടുമ്പോഴും മൂന്നുപേരെ വീതം വിജയികളായി തിരഞ്ഞെടുക്കും. മത്സരത്തില്‍ ഒന്ന്, രണ്ട്, മൂന്ന് സ്ഥാനങ്ങളിലെത്തുന്നവര്‍ക്ക് യഥാക്രമം 25000, 15000, 10000 രൂപ വീതം സമ്മാനമായി നല്‍കും. വീഡിയോകളുടെ സര്‍ഗാത്മകത, മൗലികത, സംയോജനം, സാങ്കേതിക മികവ്, കലാപരമായ ഗുണങ്ങള്‍, വീഡിയോയുടെ ഗുണനിലവാരം, ഉള്ളടക്കം, ദൃശ്യപരമായ സ്വാധീനം എന്നിവ വിലയിരുത്തിയാണ് പുരസ്‌കാരം നിര്‍ണ്ണയിക്കുക.


    മത്സരത്തിനായി ചിത്രീകരിച്ച വീഡിയോകള്‍ യൂട്യൂബിലും www.mygov.in ലെ കോണ്ടസ്റ്റ് പേജിലെ വീഡിയോ ലിങ്ക് ഓപ്ഷനിലും അപ്‌ലോഡ് ചെയ്യണം. ചിത്രീകരിക്കുന്ന വീഡിയോകള്‍ കുറഞ്ഞത് 2 മിനിറ്റും പരമാവധി 10 മിനിറ്റും വരെ ദൈര്‍ഘ്യമുള്ളതാവണം. ഹിന്ദിയിലോ, ഇംഗ്‌ളീഷിലോ മറ്റേതെങ്കിലും പ്രാദേശിക ഇന്ത്യന്‍ ഭാഷകളിലോ വീഡിയോകള്‍ സമര്‍പ്പിക്കാം. ഇന്ത്യക്കാരായ ആര്‍ക്കും മത്സരത്തില്‍ പങ്കെടുക്കാം. സമര്‍പ്പിക്കുന്ന വീഡിയോകള്‍ 1957 ലെ ഇന്ത്യന്‍ പകര്‍പ്പാവകാശ നിയമത്തിന്റെ വ്യവസ്ഥകള്‍ ലംഘിക്കാത്തതും മൂന്നാമതൊരു കക്ഷിയുടെ ഭൗതിക സ്വത്തവകാശത്തെ ഹനിക്കാത്തതുമായിരിക്കണം.


    ജലവിഭവ മേഖലയിലെ വിവിധ ഉദ്യമങ്ങള്‍, ജലസംരക്ഷണത്തിനുള്ള മികച്ച രീതികള്‍, ജലത്തിന്റെ പരമാവധി ഉപയോഗം, ജലവിഭവ വികസനത്തിനും കൈകാര്യം ചെയ്യുന്നതിനുമായി രാജ്യത്തിന്റെ വിവിധ ഭാഗങ്ങളിലുള്ള രീതികള്‍ എന്നിവ പരിചയപ്പെടുത്തുന്ന വീഡിയോകള്‍ക്ക് പുറമെ ജല സംരക്ഷണം ആസ്പദമാക്കിയുള്ള പരസ്യങ്ങളും സമര്‍പ്പിക്കാം.
    AM MRD – 580
    ***


    

    
    (Release ID: 1540596) Visitor Counter : 1