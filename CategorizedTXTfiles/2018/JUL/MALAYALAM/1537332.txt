      PIB Headquarters

      കാര്‍ഷിക സേവനങ്ങളും കണ്ടുപിടുത്തങ്ങളും പരിചയപ്പെടുത്താന്‍ ഉദ്യോഗസ്ഥര്‍ മുന്നിട്ടിറങ്ങണം- കേന്ദ്രമന്ത്രി അല്‍ഫോന്‍സ് കണ്ണന്താനം
      വെള്ളനാട്ടെ മിത്രാനികേതന്‍ കൃഷി വിജ്ഞാന്‍ കേന്ദ്ര മന്ത്രി
      അല്‍ഫോന്‍സ് കണ്ണന്താനം സന്ദര്‍ശിച്ചു

      Posted On: 01 JUL 2018 5:13PM by PIB Thiruvananthpuram

    കൃഷി സംബന്ധമായ കണ്ടുപിടുത്തങ്ങളും കാര്‍ഷിക സേവനങ്ങളും പരിചയപ്പെടുത്താന്‍ ഉദ്യോഗസ്ഥരും ശാസ്ത്രജ്ഞരും കര്‍ഷകിലേക്ക് ഇറങ്ങിച്ചെല്ലണമെന്ന് കേന്ദ്ര ടൂറിസം സഹമന്ത്രി (സ്വതന്ത്ര ചുമതല) ശ്രീ. അല്‍ഫോന്‍സ് കണ്ണന്താനം പറഞ്ഞു. തിരുവനന്തപുരത്ത് വെള്ളനാട്ടുള്ള മിത്രാനികേതന്‍ കൃഷി വിജ്ഞാന്‍ കേന്ദ്രയുടെ പ്രവര്‍ത്തനം വിലയിരുത്തിയശേഷം സംസാരിക്കുകയായിരുന്നു അദ്ദേഹം. കേന്ദ്ര മന്ത്രിമാര്‍ രാജ്യത്തെ രണ്ടു വീതം കൃഷി വിജ്ഞാന്‍ കേന്ദ്രങ്ങള്‍ സന്ദര്‍ശിക്കണമെന്ന പ്രധാനമന്ത്രിയുടെ നിര്‍ദ്ദേശമനുസരിച്ചായിരുന്നു ശ്രീ. കണ്ണന്താനത്തിന്റെ സന്ദര്‍ശനം.
    കൃഷി വിജ്ഞാന്‍ കേന്ദ്രങ്ങളില്‍ ലഭ്യമായ സേവനങ്ങളെക്കുറിച്ച് ഭൂരിപക്ഷം കര്‍ഷകര്‍ക്കും അറിവില്ലെന്നും സ്ഥാപനത്തിന്റെ പ്രവര്‍ത്തനങ്ങളെക്കുറിച്ച് പരമാവധി പ്രചാരണം നല്‍കണമെന്നും അദ്ദേഹം ആവശ്യപ്പെട്ടു. കൃഷി വിജ്ഞാനകേന്ദ്രം പുറത്തിറക്കുന്ന ഉല്‍പ്പന്നങ്ങളുടെ പാക്കിംഗിന്റെ ഗുണമേന്‍മ വര്‍ദ്ധിപ്പിക്കേണ്ടതുണ്ടെന്ന് ശ്രീ. അല്‍ഫോന്‍സ് കണ്ണന്താനം ചൂണ്ടിക്കാട്ടി.
    മിത്രാനികേതന്‍ കൃഷി വിജ്ഞാന്‍ കേന്ദ്രയുടെ പ്രവര്‍ത്തനം വിലയിരുത്തിയ കണ്ണന്താനം തുടര്‍ പ്രവര്‍ത്തനങ്ങള്‍ക്കാവശ്യമായ മാര്‍ഗ്ഗ നിര്‍ദ്ദേശങ്ങള്‍ നല്‍കി. ഉദ്യോഗസ്ഥരുമായും കര്‍ഷകരുമായും കേന്ദ്ര സഹമന്ത്രി ആശയവിനിമയം നടത്തി. കൃഷി വിജ്ഞാന്‍ കേന്ദ്രയില്‍നിന്ന് കര്‍ഷകര്‍ക്ക് ലഭിക്കുന്ന സേവനങ്ങള്‍ ചോദിച്ചറിഞ്ഞ കേന്ദ്ര മന്ത്രി ഈ കേന്ദ്രത്തിന്റ പ്രയോജനം പ്രദേശവാസികള്‍ക്ക് ലഭിക്കുന്നില്ലെന്ന് പരാതിയും അധികൃതരുടെ ശൃദ്ധയില്‍പ്പെടുത്തി.
    ഇന്ത്യന്‍ കാര്‍ഷിക ഗവേഷണ കേന്ദ്രം ബാംഗളൂരിലെ അട്ടാരി കേന്ദ്രത്തിലെ പ്രിന്‍സിപ്പല്‍ സയന്റിസ്റ്റ് ഡോ. ഡി.വി.എസ്. റെഡ്ഢി കൃഷി വിജ്ഞാന്‍ കേന്ദ്രയുടെ പ്രവര്‍ത്തനം കേന്ദ്ര മന്ത്രിയോട് വിശദീകരിച്ചു. വെള്ളനാട് മിത്രാ നികേതന്‍ കൃഷി വിജ്ഞാന്‍ കേന്ദ്ര തലവനും സീനിയര്‍ സയന്റിസ്റ്റുമായ ഡോ. മാരിമുത്തു, ചെയര്‍ പേഴ്‌സണ്‍ ശ്രീമതി സേതു വിശ്വനാഥ്, അഗ്രിക്കള്‍ച്ചര്‍ എഞ്ചിനീയറിംഗ് സബ്ജക്റ്റ് മാറ്റര്‍ സ്‌പെഷ്യലിസ്റ്റ് ശ്രീമതി. ചിത്ര ജി, വെള്ളനാട് ഗ്രാമപഞ്ചായത്തംഗം ശ്രീ. ശ്രീകണ്ഠന്‍ തുടങ്ങിയവര്‍ സംബന്ധിച്ചു.
    AM MRL
    ***

    
    
    (Release ID: 1537332) Visitor Counter : 3