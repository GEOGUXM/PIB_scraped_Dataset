      PIB Headquarters

      ചെറുകിട വനോല്‍പ്പന്നങ്ങള്‍ക്ക് കുറഞ്ഞ താങ്ങുവില സംബന്ധിച്ച് ശില്‍പ്പശാല സംഘടിപ്പിച്ചു
      Posted On: 25 JUL 2018 4:29PM by PIB Thiruvananthpuram


    കേന്ദ്ര ഗിരിവര്‍ഗ്ഗ സഹകരണ വിപണന വികസന ഫെഡറേഷന്റെ (ട്രൈഫെഡ്) വന്‍ ധന്‍ വികാസ് കേന്ദ്രങ്ങളിലൂടെ ചെറുകിട വനോല്‍പ്പന്നങ്ങള്‍ക്ക് കുറഞ്ഞ താങ്ങുവില ഉറപ്പാക്കുന്ന പദ്ധതിയുടെ നടത്തിപ്പ് സംബന്ധിച്ച സംസ്ഥാനതല ശില്‍പ്പശാല തിരുവനന്തപുരത്ത് നടന്നു. മുഖ്യവനപാലകനും സംസ്ഥാന വനം വകുപ്പ് മേധാവിയുമായ ശ്രീ. പി.കെ. കേശവന്‍ ഐ.എഫ്.എസ്. ഉദ്ഘാടനം ചെയ്തു. ചെറുകിട വനോല്‍പ്പന്നങ്ങള്‍ ശേഖരിക്കുന്നവരുടെ ഉല്‍പ്പന്നങ്ങളുടെ മൂല്യവര്‍ദ്ധനവിനുള്ള സൗകര്യങ്ങളുറപ്പാക്കാനും ഇടനിലക്കാരുടെ ചൂഷണം ഒഴിവാക്കി, മെച്ചപ്പെട്ട കമ്പോളം കണ്ടെത്താനും വന്‍ ധന്‍ വികാസ് കേന്ദ്രങ്ങള്‍ക്കാകുമെന്ന് അദ്ദേഹം പറഞ്ഞു.
    ചടങ്ങില്‍ പ്രിന്‍സിപ്പല്‍ ചീഫ് കണ്‍സര്‍വേറ്റര്‍ ഓഫ് ഫോറസ്റ്റ് ശ്രീ. എ കെ ധരണി ഐ.എഫ്.എസ്. മുഖ്യാതിഥിയായിരുന്നു.
    കേരളത്തെ സംബന്ധിച്ച,് സമ്പന്നമായ ആയുര്‍വേദ സസ്യങ്ങള്‍ ഉള്‍പ്പെടെയുള്ളവയുടെ ഉല്‍പ്പാദനവും വിറ്റഴിക്കലും ഇതുവഴി ഊര്‍ജ്ജിതമാകുമെന്നും ശില്‍പ്പശാല വിലയിരുത്തി. കേരളത്തില്‍ മറ്റുള്ള സംസ്ഥാനങ്ങളെ അപേക്ഷിച്ച്, ഉല്‍പ്പന്നങ്ങള്‍ ഏറ്റെടുക്കാന്‍ ആവശ്യമായ ചന്തകളുടെ പ്രവര്‍ത്തനം താഴേക്കിടയില്‍ സജീവമാണെന്നും ശില്‍പ്പശാലയില്‍ അഭിപ്രായമുയര്‍ന്നു. ശില്‍പ്പശാലയില്‍ ട്രൈഫെഡ് മേഖലാ മാനേജര്‍ ശ്രീ. വി. രാമനാഥന്‍, ട്രൈഫെഡ് എക്‌സിക്യൂട്ടീവ് ഡയറക്ടര്‍ ശ്രീമതി സംഗീത മഹീന്ദ്ര, ട്രൈഫെഡ് കണ്‍സള്‍ട്ടന്റ് മോനാ ദീക്ഷിത് എന്നിവരും സംസാരിച്ചു.


    വന്‍ ധന്‍ പദ്ധതിയെ കുറിച്ചും, ചെറുകിട വനോല്‍പ്പന്നങ്ങള്‍ക്ക് കുറഞ്ഞ താങ്ങുവില ഉറപ്പാക്കല്‍, അവയ്ക്ക് മൂല്യ വര്‍ദ്ധന വരുത്തല്‍, അതിനുള്ള പരിശീലനം, മുതലായവയെ കുറിച്ച് ബന്ധപ്പെട്ട ഏജന്‍സികള്‍ക്ക് അറിവ് പകരുകയാണ് ശില്‍പ്പശാലയുടെ ലക്ഷ്യം. ആദിവാസി സ്വയം സഹായ ഗ്രൂപ്പുകള്‍, കുടുംബശ്രീ പ്രവര്‍ത്തകര്‍, വനവികസന ഏജന്‍സികള്‍, വനം വകുപ്പ് ഉദ്യോഗസ്ഥര്‍ തുടങ്ങി 70 ഓളം പേര്‍ ശില്‍പ്പശാലയില്‍ പങ്കെടുത്തു.


    സംസ്ഥാനത്തെ തിരഞ്ഞെടുത്ത 25 ഇനം ചെറുകിട വനോല്‍പ്പന്നങ്ങള്‍ക്ക് കുറഞ്ഞ താങ്ങുവില ഉറപ്പാക്കുന്ന പദ്ധതി നടപ്പിലാക്കുന്നത് സംബന്ധിച്ച് സംസ്ഥാന ഗവണ്‍മെന്റ് ട്രൈഫെഡുമായി ധാരണാപത്രം ഒപ്പുവച്ചിട്ടുണ്ട്. സംസ്ഥാനത്ത് ഇടുക്കിയിലും വയനാട്ടിലുമായി 42 വനവികാസ് കേന്ദ്രങ്ങള്‍ തുടങ്ങാനാണ് ലക്ഷ്യമിട്ടിട്ടുള്ളത്. സംസ്ഥാനത്ത് പട്ടികജാതി പട്ടികവര്‍ഗ്ഗ വികസന കോര്‍പ്പറേഷനും, വന വികസന ഏജന്‍സിയുമാണ് പദ്ധതി നടപ്പാക്കുക.
    ചിത്രം കൂടെ….
    GK MRL–295
    ***


    

    
    (Release ID: 1540256) Visitor Counter : 1