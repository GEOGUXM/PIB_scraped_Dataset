      PIB Headquarters

      റബ്ബറിന് ഉല്പാദനച്ചെലവിന്റെ 50 ശതമാനത്തില്‍ കൂടുതല്‍ താങ്ങുവില പ്രഖ്യാപിക്കണമെന്ന് കേന്ദ്ര സഹമന്ത്രി കണ്ണന്താനം വാണിജ്യ മന്ത്രിയോട് ആവശ്യപ്പെട്ടു
      Posted On: 24 JUL 2018 5:24PM by PIB Thiruvananthpuram


    വാണിജ്യ വ്യവസായ വ്യോമയാന മന്ത്രി ശ്രീ സുരേഷ് പ്രഭുമഖായി ടൂറിസത്തിന്റെ സ്വതന്ത്ര ചുമതലയുള്ള സഹമന്ത്രി ശ്രീ അല്‍ഫോണ്‍സ് കണ്ണന്താനം ഇന്ന് കൂടിക്കാഴ്ച നടത്തി. ശ്രീ സുരേഷ് പ്രഭുവിന്റെ ഓഫീസില്‍ നടന്ന കൂടിക്കാഴ്ചയില്‍ ശ്രീ വി. മുരളീധരന്‍ എം.പിയും പങ്കെടുത്തു. ദൗത്യസംഘത്തിന്റെ റിപ്പോര്‍ട്ടിന്റെ അടിസ്ഥാനത്തില്‍ റബ്ബര്‍ നയം രൂപീകരിക്കുന്നതിനെക്കുറിച്ച് ദീര്‍ഘമായി ചര്‍ച്ച നടത്തി.
    മറ്റുള്ള എല്ലാ കാര്‍ഷികവിളകള്‍ക്കുമെന്നപോലെ റബ്ബറിനും താങ്ങുവില പ്രഖ്യാപിക്കണമെന്ന് ശ്രീ അല്‍ഫോണ്‍സ് കണ്ണന്താനം ആവശ്യപ്പെട്ടു. അത് ഉല്‍പ്പാദനചെലവിന്റെ 50% കൂടുതലായിരിക്കണമെന്നും അദ്ദേഹം നിര്‍ദ്ദേശിച്ചു. ധനകാര്യ മന്ത്രാലയവുമായി ചര്‍ച്ച ചെയ്തശേഷം ഇത് മന്ത്രിസഭയുടെ പരിഗണയ്ക്കായി കൊണ്ടുവരേണ്ടതുണ്ടെന്ന് വ്യക്തമാക്കിയ വാണിജ്യമന്ത്രി, ഈ നടപടി വേഗത്തിലാക്കുമെന്നും ഉറപ്പുനല്‍കി.
    കശുവണ്ടി വ്യവസായത്തിനായി ഒരു പാക്കേജിന് രൂപം നല്‍കുന്നുണ്ടെന്നും എത്രയും വേഗം അത് ധനമന്ത്രാലയത്തിന്റെ പരിഗണനയ്ക്കായി വിടുമെന്നും വാണിജ്യ വ്യവസായ മന്ത്രി അറിയിച്ചു.
    കണ്ണൂര്‍ വിമാനത്താവളം സംബന്ധിച്ചും ചര്‍ച്ചകള്‍ ഉണ്ടായി. ജെറ്റ് എയര്‍വേയ്‌സിനും ഗോ എയറിനും ദുബായിലേക്കും ദമാമിലേക്കും സര്‍വീസ് നടത്താന്‍ അനുമതി നല്‍കിയിട്ടുണ്ടെന്ന് വ്യോമയാന മന്ത്രി വ്യക്തമാക്കി. കണ്ണൂര്‍-ദോഹ സര്‍വീസിനുള്ള ഇന്‍ഡിഗോ എയര്‍ലൈനിന്റെ അപേക്ഷയും അംഗീകരിക്കും. അതേസമയം എയര്‍-ഇന്ത്യാ എക്‌സ്പ്രസ് കണ്ണൂര്‍-അബുദാബി, കണ്ണൂര്‍-മസ്‌ക്കറ്റ്, കണ്ണൂര്‍-റിയാദ് സര്‍വീസുകള്‍ക്കായി അപേക്ഷിച്ചിട്ടുണ്ട്. അത് അംഗീകരിക്കുകയും ചെയ്തു. കണ്ണൂര്‍ വിമാനത്താവളത്തിലേക്ക് വിദേശ വിമാനവരുന്നതുമായി ബന്ധപ്പെട്ടുള്ള കാര്യങ്ങള്‍ നിയപരമായ തീരുമാനമായതുകൊണ്ട് ഗവണ്‍മെന്റ് അതില്‍ നിലപാട് സ്വീകരിക്കണമെന്ന് വ്യോമയാന മന്ത്രി വ്യക്തമാക്കി. കണ്ണൂര്‍ ഒരു പുതിയ ഓപ്പറേഷന്‍ കേന്ദ്രമായതുകൊണ്ട് പൊതുവില്‍ പരസ്പരസമ്മതാടിസ്ഥാനത്തിലാണ് ഇത് അംഗീകരിക്കുന്നതെന്നും അദ്ദേഹം അറിയിച്ചു. സൗദി അറേബ്യയിലേക്കും ഷാര്‍ഷജയിലേക്കും പരസ്പരസമ്മതാടിസ്ഥാനത്തില്‍ സീറ്റുകളുടെ ലഭ്യതയ്ക്കനുസരിച്ച് വിദേശ വിമാനക്കമ്പനികളെ അനുവദിക്കണമെന്ന് ശ്രീ അല്‍ഫോണ്‍സ് കണ്ണന്താനം ആവശ്യപ്പെട്ടു. കണ്ണൂര്‍ വിമാനത്താവളം തുറക്കുന്നതിന് ലഭ്യമാകേണ്ട നിയമപരമായ അനുമതികള്‍ക്കുള്ള നടപടികള്‍ ത്വരിതഗതിയിലാക്കുമെന്നും വ്യോമയാന മന്ത്രി ഉറപ്പുനല്‍കി.
    ***


    

    
    (Release ID: 1540037) Visitor Counter : 5