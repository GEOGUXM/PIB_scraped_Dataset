      റെയില്‍വേ മന്ത്രാലയം

      രാമായണ എക്‌സ്പ്രസ്സ് നവംബറില്‍ തുടങ്ങും
      Posted On: 10 JUL 2018 6:52PM by PIB Thiruvananthpuram


    
    കേന്ദ്ര റെയില്‍വേ മന്ത്രാലയത്തിന്റെ വിനോദ സഞ്ചാര വിഭാഗമായ ഐ.ആര്‍.സി.റ്റി.സി. 'ശ്രീ രാമായണ എക്‌സ്പ്രസ്സ്' എന്ന പേരില്‍ ഒരു സ്‌പെഷ്യല്‍ ടൂറിസ്റ്റ് ട്രെയിന്‍ സര്‍വ്വീസ് ആരംഭിക്കും.


    ഇക്കൊല്ലം നവംബര്‍ 14 ന് ഡല്‍ഹി സഫ്ദര്‍ജംഗ് റെയില്‍വേ സ്റ്റേഷനില്‍ നിന്ന് ശ്രീ രാമായണ എക്‌സ്പ്രസ്സിന്റെ കന്നിയാത്ര ആരംഭിക്കും. ഭഗവാന്‍ ശ്രീരാമന്റെ ജീവിതവുമായി ബന്ധപ്പെട്ട് ഇന്ത്യയിലും, ശ്രീലങ്കയിലുമായി പരന്നു കിടക്കുന്ന വിവിധ സ്ഥലങ്ങളെ ഉള്‍പ്പെടുത്തികൊണ്ടാണ് 16 ദിവസത്തെ ടൂര്‍ പാക്കേജിന് രൂപം നല്‍കിയിട്ടുള്ളത്.


    ശ്രീ രാമായണ യാത്ര -ശ്രീലങ്ക എന്ന ഈ തീര്‍ത്ഥാടന സര്‍ക്ക്യൂട്ടിന് ഇന്ത്യയിലും ശ്രീലങ്കയിലുമായി ഓരോ ഘടകങ്ങളാണ് ഉള്ളത്. ഡല്‍ഹിയില്‍ നിന്ന് പുറപ്പെടുന്ന ട്രെയിനിന്റെ ആദ്യ സ്റ്റോപ്പ് അയോധ്യയാണ്. ഹനുമാന്‍ ഗഢി രാംകോട്ട്, കനക് ഭഗവാന്‍ ക്ഷേത്രം എന്നിവയാണ് തുടര്‍ന്നുള്ള സ്റ്റോപ്പുകള്‍. നന്ദിഗ്രാം, സീതാമാരി, ജനക്പൂര്‍, വാരാണസി, പ്രയാഗ്, ശൃംഗ്വേര്‍പൂര്‍, ചിത്രകൂട്, നാസിക്, ഹംപി, രാമേശ്വരം തുടങ്ങിയ രാമായണ സര്‍ക്ക്യൂട്ടിലെ പ്രധാന സ്ഥലങ്ങള്‍ യാത്രയില്‍ ഉള്‍പ്പെടും.


    ശ്രീലങ്കയിലെ നാല് സ്ഥലങ്ങളാണ് സര്‍ക്യൂട്ടില്‍ ഉള്‍പ്പെടുത്തിയിട്ടുള്ളത്. കാന്‍ഡി, നുവാര എലിയ, കൊളംബോ, നെഗോംബോ എന്നിവയാണ് അവ.


    മൊത്തം 800 പേര്‍ക്കാണ് രാമായണ എക്‌സ്പ്രസ്സില്‍ യാത്ര ചെയ്യാന്‍ കഴിയുക. ഭക്ഷണവും, താമസ സൗകര്യവും ഉള്‍പ്പെടെ ഒരാള്‍ക്ക് 15,120 രൂപയാണ് ടിക്കറ്റ് നിരക്ക്. പര്യടനത്തിന്റെ ശ്രീലങ്കന്‍ ഭാഗത്തിന് വേറെ ചാര്‍ജ്ജ് ഈടാക്കും. രാമായണ യാത്ര പാക്കേജില്‍ ശ്രീലങ്കയിലെ സ്ഥലങ്ങള്‍ കാണാന്‍ ആഗ്രഹിക്കുന്നവരെ ചെന്നൈയില്‍ നിന്ന് കൊളംബോയിലേക്ക് വിമാനത്തില്‍ കൊണ്ടുപോകും. അഞ്ച് രാത്രിയും ആറ് പകലും ഉള്‍പ്പെടുന്ന ശ്രീലങ്കന്‍ ടൂര്‍ പാക്കേജിന് ആള്‍ ഒന്നിന് 47,600 രൂപ മുതലാണ് നിരക്ക്.


    ശ്രീരാമായണ എക്‌സ്പ്രസ്സിനുള്ള ഓണ്‍ലൈന്‍ ബുക്കിംഗ് ഐ.ആര്‍.സി.റ്റി.സി. വെബ്‌സൈറ്റായ www.irctctourism.com താമസിക്കാതെ ആരംഭിക്കും. രാജ്യത്തെമ്പാടുമുള്ള ഐ.ആര്‍.സി.റ്റി.സി. യുടെ 27 ടൂറിസ്റ്റ് സഹായ കേന്ദ്രങ്ങളില്‍ നിന്നും ഈ ട്രെയിനിനുള്ള ബുക്കിംഗ് നടത്താം.
    ND MRD – 572
    ***

    
    
    (Release ID: 1538315) Visitor Counter : 7