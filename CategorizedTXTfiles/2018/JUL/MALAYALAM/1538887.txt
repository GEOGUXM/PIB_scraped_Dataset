      വാണിജ്യ വ്യവസായ മന്ത്രാലയം

      കേന്ദ്ര വാണിജ്യ മന്ത്രി ലോക ബാങ്ക് സംഘവുമായി ചര്‍ച്ച നടത്തി
      Posted On: 13 JUL 2018 12:02PM by PIB Thiruvananthpuram


    രാജ്യത്തിന്റെ വികസനത്തിന് വ്യാപാരം, നിക്ഷേപം തുടങ്ങിയ മേഖലകളില്‍ ലോകബാങ്കിന്റെ സഹായം ശക്തിപ്പെടുത്തുന്നത് സംബന്ധിച്ച് ശ്രീ. സുരേഷ് പ്രഭു ന്യൂഡല്‍ഹിയില്‍ ഇന്ന് ലോക ബാങ്ക് സംഘവുമായി ചര്‍ച്ച നടത്തി. വ്യാപാരം, മേഖലാ ഏകീകരണം, നിക്ഷേപ അന്തരീക്ഷം എന്നിവയ്ക്കായുള്ള ലോക ബാങ്ക് ഡയറക്ടര്‍ ശ്രീമതി കാരോളിന്‍ ഫ്ര്യൂംന്ദ്, ഇന്ത്യയിലെ ലോക ബാങ്കിന്റെ കണ്‍ട്രി ഡയറക്ടര്‍ ശ്രീ. ജുനൈദ് അഹമ്മദ് എന്നിവരാണ് സംഘത്തിലുണ്ടായിരുന്നത്.


    ദേശീയ സംയോജിത ലോജിസ്റ്റിക് നയം വികസിപ്പിച്ചെടുക്കാന്‍ വാണിജ്യ മന്ത്രാലയം നടത്തുന്ന ശ്രമങ്ങള്‍ ശ്രീ. സുരേഷ് പ്രഭു വിവരിച്ചു. പണ്ടകശാലകളുടെയും മറ്റും സംഭരണ ശേഷി വര്‍ദ്ധിപ്പിക്കാനും, മറ്റ് മൂല്യ വര്‍ദ്ധിത സേവനങ്ങള്‍ക്കും ഊന്നല്‍ നല്‍കുന്നതായിരിക്കും നയം. വിവിധ ഗതാഗത സംവിധാനങ്ങള്‍ ഏകോപിച്ച് കൊണ്ട് ജില്ലാ തലങ്ങളില്‍ മള്‍ട്ടി മോഡല്‍ ലോജിസ്റ്റിക് പാര്‍ക്കുകള്‍ വികസിപ്പിക്കുമെന്നും കേന്ദ്ര വാണിജ്യ മന്ത്രി അറിയിച്ചു. ഇന്ത്യയുടെ കയറ്റുമതി 100 ദശലക്ഷം ഡോളറായി ഉയര്‍ത്തുന്നതിന് നിശ്ചിത ഉല്‍പ്പന്നങ്ങളും, വിപണികളും കണ്ടെത്തുന്നതിന് മന്ത്രാലയം നടത്തുന്ന പ്രവര്‍ത്തനങ്ങളും അദ്ദേഹം എടുത്ത് പറഞ്ഞു. ആഗോള വിതരണ ശൃംഖലകളുമായി ഫലപ്രദമായി സംയോജിപ്പിക്കുന്നതിന് ഇന്ത്യയ്ക്ക് അനുയോജ്യമായ ഉല്‍പ്പന്നാധിഷ്ടിത വിതരണ ശൃംഖലകള്‍ മനസിലാക്കേണ്ട പ്രാധാന്യവും അദ്ദേഹം എടുത്ത് കാട്ടി. ഇന്ത്യന്‍ ഉല്‍പ്പന്നങ്ങള്‍ ആഗോള മൂല്യ ശൃംഖലകളുമായി സംയോജിപ്പിക്കുന്നതിന് ആവശ്യമായ ഇടപെടലുകള്‍ എന്തൊക്കെയെന്ന് കണ്ടെത്താന്‍ ബന്ധപ്പെട്ട മന്ത്രാലയങ്ങള്‍ ലോക ബാങ്കുമായി ചേര്‍ന്ന് ശില്‍പ്പശാലകള്‍ സംഘടിപ്പിക്കാനും ചര്‍ച്ചയില്‍ ധാരണയായി.
    ND MRD – 582
    ***


    

    
    (Release ID: 1538887) Visitor Counter : 1
    
    
      Read this release in: English , Urdu , Hindi , Marathi , Tamil