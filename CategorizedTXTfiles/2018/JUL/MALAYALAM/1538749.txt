      PIB Headquarters

      കേരളത്തില്‍ ടൂറിസം പദ്ധതികളുടെ വേഗത പോരെന്ന് കേന്ദ്ര ടൂറിസം മന്ത്രി
      Posted On: 16 JUL 2018 5:06PM by PIB Thiruvananthpuram

      കേരളത്തില്‍ ടൂറിസം പദ്ധതികളുടെ നടത്തിപ്പിന് വേഗത പോരെന്ന് കേന്ദ്ര ടൂറിസം മന്ത്രി ശ്രീ അല്‍ഫോണ്‍സ് കണ്ണന്താനം. പദ്ധതികള്‍ വേഗത്തില്‍ പൂര്‍ത്തീകരിക്കുകയാണെങ്കില്‍ കൂടുതല്‍ പണം അനുവദിക്കാന്‍ കേന്ദ്രം തയ്യാറാണെന്നും അദ്ദേഹം പറഞ്ഞു. കേന്ദ്ര ഗവണ്‍മെന്റിന്റെ സ്വദേശ് ദര്‍ശന്‍, പ്രസാദ് പദ്ധതികളുടെ കേരളത്തിലെ നടത്തിപ്പ് വിലയിരുത്തുന്നതിന് കൊച്ചിയില്‍ ചേര്‍ന്ന അവലോകന യോഗത്തിന് ശേഷം മാധ്യമ പ്രവര്‍ത്തകരോട് സംസാരിക്കുകയായിരുന്നു അദ്ദേഹം.
      സ്വദേശ് ദര്‍ശന്‍, പ്രസാദ് എന്നിവയ്ക്ക് കീഴിലുള്ള നാലു പദ്ധതികളിലായി 350 കോടി രൂപയാണ് കേന്ദ്രം അനുവദിച്ചത്. വനം വകുപ്പുമായി ബന്ധപ്പെട്ട അനുമതികള്‍ ലഭിക്കുന്നതിനുള്ള കാലതാമസമാണ് സ്വദേശ് ദര്‍ശന്‍ പദ്ധതികള്‍ വൈകിപ്പിക്കുന്നതെന്നും കേന്ദ്ര മന്ത്രി പറഞ്ഞു. ഹൈക്കോടതിയെ സമീപിച്ച് ഇവയ്ക്കുള്ള അനുമതി വാങ്ങാമെന്ന് ശബരിമല ഉന്നതാധികാര സമിതി ചെയര്‍മാന്‍ ഉറപ്പു നല്‍കിയിട്ടുണ്ടെന്നും അദ്ദേഹം കൂട്ടിച്ചേര്‍ത്തു. സ്വദേശ് ദര്‍ശന്റെ ഭാഗമായി 90 കോടി രൂപ ചെലവില്‍ നടപ്പാക്കുന്ന ഗവി-വാഗമണ്‍-തേക്കടി ടൂറിസം അടിസ്ഥാന വികസന പദ്ധതി സെപ്റ്റംബര്‍ 30 ഓടു കൂടി പൂര്‍ത്തീകരിക്കുമെന്ന് മന്ത്രി പറഞ്ഞു. ശബരിമല-എരുമേലി-പമ്പ-സന്നിധാനം ഉള്‍പ്പെടുന്ന ആധ്യാത്മിക സര്‍ക്യൂട്ടിനായി അനുവദിച്ച 99.99 കോടി രൂപയില്‍ 64 കോടി രൂപയുടെ പ്രവര്‍ത്തനങ്ങള്‍ക്ക് ടെന്‍ഡര്‍ നല്‍കി. ശ്രീപദ്മനാഭസ്വാമി ക്ഷേത്രം-ആറന്മുള-ശബരിമല സ്വദേശ് ദര്‍ശന്‍ പദ്ധതിയുടെ ഭാഗമായി 5.94 കോടി രൂപ അനുവദിച്ച ആറന്മുള പദ്ധതിയില്‍ പ്രവര്‍ത്തനങ്ങള്‍ ആരംഭിക്കാത്തതില്‍ കേന്ദ്രമന്ത്രി അതൃപ്തി പ്രകടിപ്പിച്ചു.
      പ്രസാദ് പദ്ധതിയില്‍ ഉള്‍പ്പെട്ട ഗുരുവായൂര്‍ വികസനത്തിന് 46 കോടി രൂപയാണ് കേന്ദ്രം അനുവദിച്ചത്. ഇതില്‍ സിസിടിവി ഘടിപ്പിക്കുന്ന പ്രവര്‍ത്തനം മാത്രമാണ് അല്‍പമെങ്കിലും പുരോഗമിച്ചത്. മള്‍ട്ടിലവല്‍ കാര്‍പാര്‍ക്കിങ്ങ് സംവിധാനത്തിന്റെയും ടൂറിസ്റ്റ് അമിനിറ്റി സെന്ററിന്റെയും നിര്‍മ്മാണം ആരംഭിച്ചിട്ടില്ല. ടൂറിസ്റ്റ് ഫെസിലിറ്റേഷന്‍ സെന്ററിന്റെ നിര്‍മ്മാണം 20 ശതമാനം പൂര്‍ത്തിയായെന്നും മന്ത്രി അറിയിച്ചു. മലയാറ്റൂര്‍ പള്ളിയും ചേരമര്‍ ജുമാമസ്ജിദും പ്രസാദ് പദ്ധതിയില്‍ ഉള്‍പ്പെടുത്തുന്നതിന് സംസ്ഥാന ഗവണ്‍മെന്റിന്റെ ശുപാര്‍ശ ലഭിച്ചിട്ടുണ്ട്. ഇതില്‍ മലയാറ്റൂര്‍ പള്ളിയുടെ ഭാഗമായ കുന്നും മലയും നിരത്തി കോണ്‍ക്രീറ്റ് പാകണമെന്ന നിര്‍ദ്ദേശം സ്വീകാര്യമല്ലാത്തതിനാല്‍ പുതുക്കിയ ശുപാര്‍ശ സംസ്ഥാനത്തോട് ആവശ്യപ്പെട്ടിട്ടുണ്ടെന്നും മന്ത്രി പറഞ്ഞു. അമ്പലങ്ങള്‍ക്കും പള്ളികള്‍ക്കും ചുറ്റുമുള്ള സ്ഥലത്ത് അടിസ്ഥാന സൗകര്യം വികസിപ്പിക്കുന്നതിനുള്ള പദ്ധതിയും പരിഗണനയിലാണെന്ന് അദ്ദേഹം കൂട്ടിച്ചേര്‍ത്തു.
      ഇന്ത്യയിലേക്ക് വരുന്ന വിദേശ ടൂറിസ്റ്റുകളുടെ എണ്ണവും അതില്‍ നിന്നുള്ള വരുമാനവും മൂന്ന് വര്‍ഷം കൊണ്ട് ഇരട്ടിയാക്കുകയാണ് ലക്ഷ്യമെന്ന് കേന്ദ്ര മന്ത്രി പറഞ്ഞു.വിദേശ യാത്രികരെ കൊണ്ടുള്ള വരുമാനം അഞ്ച് വര്‍ഷം കൊണ്ട് 100 ബില്യണ്‍ ഡോളറിലെത്തിക്കും. ലോകം മുഴുവന്‍ ഇന്ത്യയെ അറിയിക്കുന്നതിന് പരസ്യപ്രചാരണങ്ങളും റോഡ് ഷോകളും നടത്തി വരികയാണ്. 14.40 കോടി പേര്‍ പ്രതിവര്‍ഷം വിദേശത്തേക്ക് പോകുന്ന ചൈനയില്‍ നിന്ന് നല്ലൊരു പങ്ക് യാത്രികരെ ഇന്ത്യയിലെത്തിക്കുന്നതിനും ശ്രമിച്ചു വരികയാണ്. ഇതിനായി ഓഗസ്റ്റ് അവസാനം ചൈനയില്‍ റോഡ് ഷോ അടക്കമുള്ള പരിപാടികള്‍ സംഘടിപ്പിക്കുമെന്നും മന്ത്രി പറഞ്ഞു. എല്ലാ സംസ്ഥാനങ്ങളിലും കാര്യക്ഷമമായ ടൂറിസം പോലീസ് വേണമെന്ന ശുപാര്‍ശയും പരിഗണനയിലാണെന്നും അദ്ദേഹം കൂട്ടിച്ചേര്‍ത്തു. ശബരിമല ഉന്നതാധികാര സമിതി ചെയര്‍മാന്‍ റിട്ട ജസ്റ്റീസ് എസ്. സിരിജഗന്‍, സ്വദേശ് ദര്‍ശന്‍ അസിസ്റ്റന്റ് ഡയറക്ടര്‍ ജനറല്‍ ശ്രീമതി ഭാരതി കശ്യപ് ശര്‍മ്മ, സംസ്ഥാന ടൂറിസം ഡയറക്ടര്‍ ശ്രീ പി. ബാലകിരണ്‍, സംസ്ഥാന ടൂറിസം പ്ലാനിങ്ങ് ഓഫീസര്‍ ശ്രീ സതീഷ് വി. എസ്., തിരുവതാംകൂര്‍ ദേവസ്വം ബോര്‍ഡ് കമ്മീഷണര്‍ ശ്രീ എന്‍. വാസു, ടൂറിസം വകുപ്പിലെയും ദേവസ്വം ബോര്‍ഡിലെയും ഉദ്യോഗസ്ഥര്‍ തുടങ്ങിയവര്‍ യോഗത്തില്‍ പങ്കെടുത്തു.
    
    
    (Release ID: 1538749) Visitor Counter : 8