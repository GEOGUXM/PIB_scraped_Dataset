      PIB Headquarters

      ശ്രീപത്മനാഭസ്വാമി ക്ഷേത്രത്തിലെ നിലവറയിലുള്ള അമൂല്യ രത്‌നങ്ങള്‍ പ്രദര്‍ശിപ്പിക്കാന്‍ അത്യാധുനിക മ്യൂസിയം പരിഗണനയില്‍: കേന്ദ്ര മന്ത്രി അല്‍ഫോന്‍സ് കണ്ണന്താനം
      Posted On: 01 JUL 2018 5:14PM by PIB Thiruvananthpuram


    ശ്രീപത്മനാഭസ്വാമി ക്ഷേത്രത്തിലെ നിലവറയിലുള്ള അമൂല്യ രത്‌നങ്ങള്‍ പൊതുജനങ്ങള്‍ക്കായി പ്രദര്‍ശിപ്പിക്കാന്‍ അത്യാധുനിക മ്യൂസിയം സ്ഥാപിക്കുന്നത് കേന്ദ്ര ഗവണ്‍മെന്റിന്റെ പരിഗണനയിലാണെന്ന് ശ്രീ. അല്‍ഫോന്‍സ് കണ്ണന്താനം അറിയിച്ചു. 300 കോടി രൂപയാണ് ഇതിനായി ചെലവു കണക്കാക്കുന്നത്. മ്യൂസിയത്തിന്റെ ഡിസൈന്‍ പൂര്‍ത്തിയാക്കിക്കഴിഞ്ഞു. സംസ്ഥാന ഗവണ്‍മെന്റുമായും തിരുവിതാംകൂര്‍ രാജകുടുംബവുമായും ഇത് സംബന്ധിച്ച് ചര്‍ച്ച നടത്തും. തിരുവനന്തപുരത്ത് വെള്ളനാട്ടുള്ള മിത്രാനികേതന്‍ കൃഷി വിജ്ഞാന്‍ കേന്ദ്രയുടെ പ്രവര്‍ത്തനം വിലയിരുത്തിയശേഷം മാധ്യമങ്ങളോട് സംസാരിക്കുകയായിരുന്നു ശ്രീ. കണ്ണന്താനം.
    അടുത്ത മൂന്നു വര്‍ഷംകൊണ്ട് വിദേശ ടൂറിസ്റ്റുകളുടെ വരവ് ഇരട്ടിയാക്കാന്‍ ഗവണ്‍മെന്റ് ഉദ്ദേശിക്കുന്നു. അന്താരാഷ്ട്ര യോഗാദിനത്തോടനുബന്ധിച്ച് ടൂറിസം മന്ത്രാലയം പുറത്തിറക്കിയ 1 മിനിറ്റ് മാത്രം ദൈര്‍ഘ്യമുള്ള പ്രചാരണ വീഡിയോ 30 ദിവസം കൊണ്ട് രണ്ടരക്കോടി ജനങ്ങള്‍ കണ്ടതായി ശ്രീ. കണ്ണന്താനം പറഞ്ഞു. സംസ്ഥാനത്ത് ടൂറിസം മേഖലയില്‍ നടപ്പിലാക്കുന്ന പദ്ധതികള്‍ ഉദ്ദേശിച്ച വേഗത്തില്‍ പുരോഗമിക്കുന്നില്ലെന്നും ഇക്കാര്യം സംസ്ഥാന ഗവണ്‍മെന്റിന്റെ ശ്രദ്ധയില്‍പ്പെടുത്തുമെന്നും അദ്ദേഹം വ്യക്തമാക്കി.
    AM MRL


    

    
    (Release ID: 1537333) Visitor Counter : 6