      ആഭ്യന്തരകാര്യ മന്ത്രാലയം

      അസമിലെ ദേശീയ പൗരത്വ രജിസ്റ്റര്‍ സംബന്ധിച്ച കേന്ദ്ര ആഭ്യന്തര മന്ത്രി രാജ് നാഥ് സിംഗിന്റെ പ്രസ്താവന
      Posted On: 30 JUL 2018 1:12PM by PIB Thiruvananthpuram


    'ദേശീയ പൗരത്വ രജിസ്റ്ററിന്റെ കരട് പട്ടികയായ നാഷണല്‍ രജിസ്ട്രി ഓഫ് സിറ്റിസണ്‍സ് (എന്‍.ആര്‍.സി.) അസമില്‍ ഇന്ന് പ്രസിദ്ധീകരിച്ചിരിക്കുകയാണ്. ഇത് ഒരു കരട് പട്ടിക മാത്രമാണെന്നും അന്തിമ എന്‍.ആര്‍.സി. അല്ലെന്നും ഊന്നിപ്പറയാന്‍ ഞാന്‍ ആഗ്രഹിക്കുന്നു.


    നിയമപ്രകാരമുള്ള അവകാശ വാദങ്ങള്‍ / തടസങ്ങള്‍ ഫയല്‍ ചെയ്യാന്‍ എല്ലാവര്‍ക്കും പൂര്‍ണ്ണ തോതില്‍ അവസരം ലഭിക്കും. അത്തരം അവകാശവാദങ്ങളുടെയും, തടസവാദങ്ങളുടെയും തീര്‍പ്പാക്കലിന് ശേഷം മാത്രമേ അന്തിമ എന്‍.ആര്‍.സി. പ്രസിദ്ധീകരിക്കുകയുള്ളൂ.


    ചിലര്‍ അനാവശ്യമായി ഭയത്തിന്റെ അന്തരീക്ഷം സൃഷ്ടിക്കാന്‍ ശ്രമിക്കുകയാണ്. ഏതെങ്കിലും തരത്തിലുള്ള ആശങ്കകള്‍ക്കോ, ഭയത്തിനോ കാര്യമില്ലെന്ന് ഉറപ്പ് നല്‍കാന്‍ ഞാന്‍ ആഗ്രഹിക്കുന്നു. ചില തെറ്റായ വിവരങ്ങളും പ്രചരിപ്പിക്കപ്പെടുകയാണ്. എന്‍.ആര്‍.സി. യുമായി ബന്ധപ്പെട്ട എല്ലാ പ്രക്രിയകളും പക്ഷപാതരഹിതമായിട്ടാണ് നടത്തിയിട്ടുള്ളത്. ചിലര്‍ക്ക് ആവശ്യമായ രേഖകള്‍ സമര്‍പ്പിക്കാന്‍ കഴിഞ്ഞിട്ടുണ്ടാവില്ല. അവകാശങ്ങളും തടസവാദങ്ങളും തീര്‍പ്പ് കല്‍പ്പിക്കുന്ന പ്രക്രിയയില്‍ അവര്‍ക്ക് ഇതിനുള്ള അവസരം പൂര്‍ണ്ണമായി ലഭിക്കും.


    അന്തിമ എന്‍.ആര്‍.സി. പട്ടികയ്ക്ക് ശേഷവും ഫോറിനേഴ്‌സ് ട്രൈബ്യൂണലിനെ സമീപിക്കാന്‍ ഓരോ വ്യക്തിക്കും അവസരം ലഭിക്കുമെന്ന് വ്യക്തമാക്കാന്‍ ഞാന്‍ ആഗ്രഹിക്കുന്നു.


    ഇതിന്റെ അര്‍ത്ഥം അന്തിമ എന്‍.ആര്‍.സി. പട്ടികയില്‍ പേരില്ലാത്തവര്‍ക്കും ട്രൈബ്യൂണലിന് സമര്‍പ്പിക്കാന്‍ ഒരു അവസരം ലഭിക്കും. ആര്‍ക്കെങ്കിലും എതിരെ ഏതെങ്കിലും തരത്തിലുള്ള നിര്‍ബന്ധിത നടപടിക്കുള്ള പ്രശ്‌നമേ ഉദിക്കുന്നില്ല.


    പൂര്‍ണ്ണമായ സുതാര്യതയോടും, നീതിയോടും കൂടിയാണ് എന്‍.ആര്‍.സി. പ്രക്രിയ നടപ്പിലാക്കിയിട്ടുള്ളത്. കൂടാതെ ബഹുമാനപ്പെട്ട സുപ്രീം കോടതിയുടെ നിരീക്ഷണവും അതിന്മേല്‍ ഉണ്ടായിരുന്നു.
    ND MRD – 620
    ***

    
    
    (Release ID: 1540781) Visitor Counter : 6
    
    
      Read this release in: English