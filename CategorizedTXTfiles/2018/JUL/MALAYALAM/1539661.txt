      PIB Headquarters

      സംസ്ഥാനത്തിന്റെ വെള്ളപ്പൊക്ക ദുരിതാശ്വാസ പ്രവര്‍ത്തനങ്ങള്‍ തൃപ്തികരമെന്ന് കേന്ദ്ര ആഭ്യന്തര സഹമന്ത്രി കിരണ്‍ റിജിജു
      നാശ നഷ്ടങ്ങള്‍ കണക്കാക്കാന്‍ പത്തു ദിവസങ്ങള്‍ക്കുള്ളില്‍ വിദഗ്ധ സംഘത്തെ നിയോഗിക്കും

      Posted On: 21 JUL 2018 6:41PM by PIB Thiruvananthpuram

    സംസ്ഥാന ഗവണ്‍മെന്റിന്റെ വെള്ളപ്പൊക്ക ദുരിതാശ്വാസ പ്രവര്‍ത്തനങ്ങള്‍ തൃപ്തികരമാണെന്ന് കേന്ദ്ര ആഭ്യന്തര സഹമന്ത്രി ശ്രീ. കിരണ്‍ റിജിജുവും, കേന്ദ്ര ടൂറിസം സഹമന്ത്രി ശ്രീ അല്‍ഫോണ്‍സ് കണ്ണന്താനവും പറഞ്ഞു. ആലപ്പുഴ, കോട്ടയം ജില്ലകളിലെ വെള്ളപ്പൊക്ക ബാധിത പ്രദേശങ്ങള്‍ സന്ദര്‍ശിച്ച ശേഷം കൊച്ചിയില്‍ മാധ്യമങ്ങളോട് സംസാരിക്കുകയായിരുന്നു ഇരുവരും. നാശനഷ്ടങ്ങള്‍ കണക്കാക്കാനായി വിവിധ മന്ത്രാലയങ്ങളുടെ പ്രതിനിധികള്‍ അടങ്ങിയ കേന്ദ്ര മന്ത്രിതല സമിതിയെ പത്തു ദിവസത്തിനുള്ളില്‍ സംസ്ഥാനത്തേക്ക് അയയ്ക്കും. ഈ സമിതിയുടെ റിപ്പോര്‍ട്ട് ലഭിച്ച ശേഷമാകും സംസ്ഥാനത്തിന് കൂടുതല്‍ ധനസഹായം അനുവദിക്കുകയെന്നും മന്ത്രിമാര്‍ അറിയിച്ചു. സംസ്ഥാനത്തിന്റെ കൈവശമുണ്ടായിരുന്ന 203 കോടി രൂപയ്ക്കു പുറമേ, അടിയന്തിര ധനസഹായമായി 80 കോടി രൂപ കേന്ദ്രം അനുവദിച്ചിട്ടുണ്ട്. 831.1 കോടി രൂപയുടെ കേന്ദ്ര സഹായമാണ് സംസ്ഥാന ഗവണ്‍മെന്റ് കേന്ദ്രആഭ്യന്തര മന്ത്രാലയത്തോടെ നിവേദനത്തിലൂടെ ആവശ്യപ്പെട്ടിട്ടുള്ളത്.


    സംസ്ഥാനത്തെ ദുരിതാശ്വാസ പ്രവര്‍ത്തനങ്ങള്‍ക്കായി ദേശീയ ദുരന്ത പ്രതികരണ സേനയുടെ നാല് സംഘങ്ങള്‍ സജീവമായി രംഗത്തുണ്ട്. വ്യോമസേനയും, നാവിക സേനയും അതീവ ജാഗ്രതയോടെ സ്ഥിതിഗതികള്‍ നോക്കിക്കാണുന്നു. സംസ്ഥാനത്തിന്റെ ആവശ്യാനുസരണം അടിയന്തിര സഹായങ്ങള്‍ ലഭ്യമാക്കുന്നതായിരിക്കുമെന്നും ശ്രീ. കിരണ്‍ റിജിജു പറഞ്ഞു. കാലവര്‍ഷക്കെടുതികള്‍ നേരിടാന്‍ സംസ്ഥാന, കേന്ദ്ര ഗവണ്‍മെന്റുകള്‍ ഒറ്റക്കെട്ടായി പ്രവര്‍ത്തിക്കുമെന്നും അദ്ദേഹം വ്യക്തമാക്കി. കടല്‍ഭിത്തികളും, പുലിമുട്ടും നിര്‍മിക്കുന്ന കാര്യം കേന്ദ്ര സംസ്ഥാന ഗവണ്‍മെന്റുകള്‍ ചര്‍ച്ച ചെയ്ത് ദീര്‍ഘകാലാടിസ്ഥാനത്തിലുള്ള പരിഹാര മാര്‍ഗ്ഗങ്ങള്‍ ആവിഷ്‌കരിക്കേണ്ടതുണ്ടെന്ന് ശ്രീ അല്‍ഫോണ്‍സ് കണ്ണന്താനം പറഞ്ഞു.


    ദുരന്തം സംഭവിക്കുന്ന സമയത്തു തന്നെ കേന്ദ്ര സംഘം സന്ദര്‍ശനം നടത്തുന്നത് ആദ്യമായാണെന്നും, കൃത്യ സമയത്തു തന്നെയുണ്ടായ ഈ സന്ദര്‍ശനം കേരളത്തെ സംബന്ധിച്ചിടത്തോളം സന്തോഷകരമാണെന്നും സംസ്ഥാന കൃഷി വകുപ്പ് മന്ത്രി ശ്രീ. വി.എസ്. സുനില്‍ കുമാര്‍ പറഞ്ഞു. കാലവര്‍ഷക്കെടുതികള്‍ നേരിടാന്‍ കേന്ദ്ര ഗവണ്‍മെന്റും സംസ്ഥാന ഗവണ്‍മെന്റും ഒരുമിച്ചു നിന്ന് പ്രവര്‍ത്തിക്കുന്നത് സ്വാഗതാര്‍ഹമാണെന്നും അദ്ദേഹം പറഞ്ഞു.


    രാവിലെ എറണാകുളത്തെത്തിയ കേന്ദ്രമന്ത്രിമാര്‍ ഹെലികോപ്റ്ററില്‍ ആലപ്പുഴയിലെത്തുകയായിരുന്നു. കോമളപുരം, ആര്യാട് എന്നിവിടങ്ങളിലെ ദുരിതാശ്വാസ ക്യാമ്പുകള്‍ സന്ദര്‍ശിച്ച കേന്ദ്ര മന്ത്രിമാര്‍ കുട്ടനാട് മേഖലയില്‍ വ്യോമ നിരീക്ഷണം നടത്തി. കുപ്പപ്പുറം മേഖലയിലേക്ക് ബോട്ടില്‍ സഞ്ചരിച്ചും സ്ഥിതിഗതികള്‍ വിലയിരുത്തി. ഉച്ചയ്ക്ക് രണ്ടര മണിയോടെ കോട്ടയത്തെത്തിയ കേന്ദ്രമന്ത്രിമാര്‍ ചെങ്ങളത്തെ ദുരിതാശ്വാസ ക്യാമ്പും കുമരകം ഭാഗത്തെ വെള്ളക്കെട്ട് മേഖലകളും സന്ദര്‍ശിച്ചു. സംസ്ഥാന മന്ത്രിമാരായ ശ്രീ. കെ.സുധാകരന്‍, ശ്രീ. വി.എസ് സുനില്‍ കുമാര്‍, ചീഫ് സെക്രട്ടറി ശ്രീ. ടോം ജോസ്, അഡീഷണല്‍ ചീഫ് സെക്രട്ടറി ശ്രീ. പി.എച്ച് കുര്യന്‍, മുതിര്‍ന്ന ഉദ്യോഗസ്ഥര്‍ എന്നിവര്‍ കേന്ദ്ര സംഘത്തെ അനുഗമിച്ചു.


    ***

    
    
    (Release ID: 1539661) Visitor Counter : 1