      സാമൂഹ്യനീതി, ശാക്തീകരണ മന്ത്രാലയം

      ഭിന്നശേഷിക്കാരായ 90,000 പേര്‍ക്ക് ഈ വര്‍ഷം പരിശീലനം നല്‍കും : കേന്ദ്ര മന്ത്രി താവര്‍ ചന്ദ് ഗെഹ്‌ലോട്ട്
      Posted On: 03 JUL 2018 1:05PM by PIB Thiruvananthpuram


    ഭിന്നശേഷിക്കാരെ ശാക്തീകരിക്കുന്നതിന് അവര്‍ക്ക് തൊഴിലവസരങ്ങള്‍ നല്‍കുന്നത് പരമ പ്രധാനമാണെന്ന് കേന്ദ്ര സാമൂഹ്യനീതി, ശാക്തീകരണ മന്ത്രി ശ്രീ.താവര്‍ ചന്ദ് ഗെഹ്‌ലോട്ട് പറഞ്ഞു. ഭിന്നശേഷിക്കാരുടെ നൈപുണ്യ വികസനത്തിനായി കേന്ദ്ര സാമൂഹ്യനീതി, ശാക്തീകരണ മന്ത്രാലയം ന്യൂഡല്‍ഹിയില്‍ സംഘടിപ്പിച്ച ശില്‍പ്പശാല ഉദ്ഘാടനം ചെയ്യുകയായിരുന്നു കേന്ദ്ര മന്ത്രി.


    ഭിന്നശേഷിയുള്ള വ്യക്തികളുടെ ശാക്തീകരണത്തിനായുള്ള പദ്ധതികള്‍ ഒരു കുടക്കീഴില്‍ ഒരുക്കി നിലവില്‍ പ്രത്യേക നൈപുണ്യ വികസന പരിശീലനം നല്‍കുന്നുണ്ട്. 2016-17 ല്‍ ഈ പദ്ധതിക്കു കീഴില്‍ 75640 ഭിന്നശേഷിക്കാര്‍ക്ക് പരിശീലനം നല്‍കി. ഈ വര്‍ഷം 90,000 ഭിന്നശേഷിക്കാര്‍ക്ക് പരിശീലനം നല്‍കാനാണ് ലക്ഷ്യമിടുന്നത്. ഇതുവരെ 28 സംസ്ഥാനങ്ങളില്‍നിന്നുള്ള 258 പരിശീലന പങ്കാളികള്‍ സാമൂഹ്യനീതി വകുപ്പില്‍ എംപാനല്‍ ചെയ്തിട്ടുണ്ട്. ഇതില്‍ 26 എണ്ണം ഗവണ്‍മെന്റ് സ്ഥാപനങ്ങളും 232 എണ്ണം സന്നദ്ധ സംഘടനകളുടേതുമാണ്. കഴിഞ്ഞ നാലു വര്‍ഷത്തിനിടെ 1.4 ലക്ഷം ഭിന്നശേഷിക്കാര്‍ക്ക് പരിശീലനം നല്‍കിയതായി ശ്രീ.തവാര്‍ചന്ദ് ഗെഹ്‌ലോട്ട് അറിയിച്ചു.


    ഓരോ വിഭാഗം ഭിന്നശേഷിക്കാരുടെയും കഴിവ്, പ്രാദേശിക തൊഴില്‍ വിപണികളിലെ ആവശ്യകത, വ്യവസായരംഗത്തെ ആവശ്യകത എന്നിവ കണക്കിലെടുത്ത് അവര്‍ക്കനുയോജ്യമായ പാഠ്യപദ്ധതിയ്ക്ക് രൂപം നല്‍കുന്നത് വലിയ വെല്ലുവിളിയാണെന്ന് ശ്രീ.താവര്‍ചന്ദ് ഗെഹ്‌ലോട്ട് ചൂണ്ടിക്കാട്ടി.


    കേന്ദ്ര നൈപുണ്യ വികസന, സംരംഭകത്വ മന്ത്രി ശ്രീ. ധര്‍മ്മേന്ദ്ര പ്രധാന്‍ വിശിഷ്ടാതിഥിയായിരുന്നു. ഭിന്നശേഷിയുള്ളവരുടെ ശാക്തീകരണത്തിനായുള്ള വകുപ്പ് സെക്രട്ടറി ശ്രീമതി ശകുന്തള ഡി.ഗാംലിന്‍, മുതിര്‍ന്ന ഉദ്യോഗസ്ഥര്‍, സംസ്ഥാന ഗവണ്‍മെന്റുകള്‍, എംപാനല്‍ ചെയ്യപ്പെട്ട പരിശീലന കേന്ദ്രങ്ങള്‍ എന്നിവയുടെ പ്രതിനിധികള്‍ മുതലായവര്‍ ശില്‍പ്പശാലയില്‍ പങ്കെടുത്തു.


    2011 ലെ സെന്‍സസ് അനുസരിച്ച് ഇന്ത്യയില്‍ 26.8 ദശലക്ഷം ഭിന്നശേഷിക്കാരാണുള്ളത്. ഇത് രാജ്യത്തെ മൊത്തം ജനസംഖ്യയുടെ 2.21% ആണ്.
    AM MRD – 546
    ***


    

    
    (Release ID: 1537536) Visitor Counter : 6
    
    
      Read this release in: English , Urdu , Marathi , Hindi , Bengali , Tamil