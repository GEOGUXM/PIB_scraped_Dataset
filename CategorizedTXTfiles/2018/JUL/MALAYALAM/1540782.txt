      റെയില്‍വേ മന്ത്രാലയം

      2017- 18 ല്‍ സുരക്ഷയ്ക്കായി 62152 കോടി രൂപ ചെലവഴിച്ചു; പുതുതായി നിര്‍മ്മിക്കുന്ന കോച്ചുകളില്‍ ബ്രെയിലി ലിപിയില്‍ അറിയിപ്പുകള്‍ രേഖപ്പെടുത്തും
      Posted On: 30 JUL 2018 6:04PM by PIB Thiruvananthpuram


    2017- 18 ല്‍ റെയില്‍വേ സുരക്ഷക്കായി കേന്ദ്ര ഗവണ്‍മെന്റ് 62152 കോടി രൂപ ചെലവഴിച്ചതായി കേന്ദ്ര റെയില്‍വേ സഹമന്ത്രി ശ്രീ. രാജെയ്ന്‍ ഗൊഹെയ്ന്‍ രാജ്യസഭയെ രേഖാമൂലം അറിയിച്ചു. 2018-19 ല്‍ റെയില്‍വേ സുരക്ഷ ഉറപ്പു വരുത്താന്‍ 73065 കോടി രൂപ ബജറ്റ് വിഹിതമായി അനുവദിച്ചിട്ടുണ്ട്. അപകടങ്ങള്‍ കുറയ്ക്കാനും യാത്രക്കാരുടെ സുരക്ഷ വര്‍ദ്ധിപ്പിക്കുന്നതിനും ഇന്ത്യന്‍ റെയില്‍വേ മുന്തിയ പരിഗണനയാണ് നല്‍കുന്നത്. സിഗ്നല്‍ സംവിധാനം പൂര്‍ണ്ണമായും ആധുനീകരിക്കുന്നതിനുള്ള പ്രവൃത്തി നടന്നു വരുന്നു. രാഷ്ട്രീയ റെയില്‍ സുരക്ഷാ നിധിക്കു കീഴില്‍ ട്രെയിനുകളിലെ സുരക്ഷ ഉറപ്പാക്കാനായി 500 വോയ്‌സ്, വീഡിയോ റെക്കോര്‍ഡിംഗ് സംവിധാനങ്ങള്‍ സ്ഥാപിക്കും. ട്രെയിനുകളുടെ കൂട്ടിയിടികള്‍ തടയുന്നതിനായി ആധുനിക ലിങ്കെ ഹോഫ്മാന്‍ ബുഷ് ഡിസൈന്‍ (എല്‍.എച്ച്.ബി) കോച്ചുകളാണ് ഇനി റെയില്‍വേ ഉപയോഗിക്കുക,. ഇതുവരെ ഉപയോഗിച്ചു വന്ന ഐ.സി.എഫ് കോച്ചുകളുടെ നിര്‍മ്മാണം ഈ വര്‍ഷം ഏപ്രില്‍ ഒന്നു മുതല്‍ റെയില്‍വേ നിര്‍ത്തലാക്കിയിട്ടുണ്ടെന്ന് ശ്രീ. രാജെയ്ന്‍ ഗൊഹെയ്ന്‍ അറിയിച്ചു.
    പുതുതായി നിര്‍മ്മിക്കുന്ന കോച്ചുകളില്‍ ബ്രെയില്‍ ലിപിയിലുള്ള അറിയിപ്പുകള്‍ ഉള്‍പ്പെടുത്തും. നിലവിലുള്ള കോച്ചുകളില്‍ ഘട്ടം ഘട്ടമായി ഈ സൗകര്യം ഏര്‍പ്പെടുത്തും. എല്‍.എച്ച്.ബി കോച്ചുകളില്‍ ജി.പി.എസ് അധിഷ്ഠിത പൊതു അറിയിപ്പ് സംവിധാനം സ്ഥാപിക്കുന്നതിന് ലക്‌നോവിലെ റിസര്‍ച്ച് ഡിസൈന്‍സ് ആന്റ് സ്റ്റാന്റേര്‍ഡ്‌സ് വികസിപ്പിച്ച മാതൃകയുടെ പരീക്ഷണം നടന്നുകൊണ്ടിരിക്കുകയാണ്.
    രാജധാനി, ശതാബ്ദി, തുരന്തോ ട്രെയിനുകളില്‍ തിരക്കുള്ള സീസണുകളില്‍ കൂടുതല്‍ നിരക്ക് ഈടാക്കി ടിക്കറ്റ് അനുവദിക്കുന്ന ഫ്‌ളക്‌സി ഫെയര്‍ സംവിധാനവും, സുവിധാ ട്രെയിനുകളുമടക്കം വരുമാന വര്‍ദ്ധനയ്ക്കായി നിരവധി നടപടികള്‍ സ്വീകരിച്ചിട്ടുണ്ടെന്ന് മറ്റൊരു ചോദ്യത്തിനുത്തരമായി കേന്ദ്ര റെയില്‍വേ സഹമന്ത്രി അറിയിച്ചു. 2016 സെപ്റ്റംബര്‍ മുതല്‍ 2018 ജൂണ്‍ വരെയുള്ള കാലയളവില്‍ 1493 കോടി രൂപയാണ് ഫ്‌ളെക്‌സി ഫെയര്‍ സംവിധാനത്തിലൂടെ റെയില്‍വേക്ക് വരുമാനമായി ലഭിച്ചത്. ഫ്‌ളെക്‌സി ഫെയര്‍ സംവിധാനം ആവശ്യമനുസരിച്ച് പുനരവലോകനം ചെയ്യുമെന്ന് ശ്രീ.രാജെയ്ന്‍ ഗൊഹെയ്ന്‍ അറിയിച്ചു.
    ട്രെയിനുകളിലെ ശുചിത്വം ഉറപ്പുവരുത്താന്‍ രാജധാനി, ശതാബ്ദി, മറ്റു പ്രധാനപ്പെട്ട ദീര്‍ഘദൂര മെയില്‍/എക്‌സ്പ്രസ്സ് ട്രെയികളില്‍ ഓണ്‍ബോര്‍ഡ് ഹൗസ്‌കീപ്പിംഗ് സര്‍വീസ് ഏര്‍പ്പെടുത്തിയിട്ടുണ്ടെന്ന് ശ്രീ. രാജെയ്ന്‍ ഗൊഹെയ്ന്‍ പറഞ്ഞു. ക്ലീന്‍ മൈ കോച്ച് പദ്ധതിക്കു കീഴില്‍ യാത്രക്കാര്‍ക്ക് ട്രെയിനുകളില്‍ ശുചിത്വവുമായി ബന്ധപ്പെട്ട എന്തെങ്കിലും സേവനങ്ങള്‍ ആവശ്യമാണെങ്കില്‍ പ്രത്യേക നമ്പറിലേക്ക് എസ്.എം.എസ് അയച്ച് സേവനം ലഭ്യമാക്കാം. ക്ലീന്‍ മൈ കോച്ച് പദ്ധതി കോച്ച് മിത്ര എന്ന പേരില്‍ 900 ജോഡി ട്രെയിനുകളിലേക്ക് വ്യാപിപ്പിക്കും. ട്രെയിന്‍ വൃത്തിയാക്കല്‍, അണുനശീകരണം, കിടക്കവിരികള്‍, എയര്‍ കണ്ടീഷണര്‍, കോച്ചുകളിലെ ജലലഭ്യത എന്നിവ സംബന്ധിച്ച പരാതികള്‍ക്ക് ഉടനടി പരിഹാരം കാണാനും ഇതുവഴി സാധിക്കും. എയര്‍ കണ്ടീഷന്‍ ചെയ്ത കോച്ചുകള്‍ക്കു പുറമെ സ്ലീപ്പര്‍ ക്ലാസുകളിലും മാലിന്യം ശേഖരിക്കുന്നതിന് പ്രത്യേക ബിന്നുകള്‍ സ്ഥാപിച്ചുവരികയാണ്. ബയോ ടോയ്‌ലറ്റുകളുടെ ശരിയായ ഉപയോഗത്തിനായി ബോധവത്കരണം നടത്തുണ്ടെന്നും ശ്രീ.രാജെയ്ന്‍ ഗൊഹെയ്ന്‍ അറിയിച്ചു.
    AM MRD – 622

    
    
    (Release ID: 1540782) Visitor Counter : 3