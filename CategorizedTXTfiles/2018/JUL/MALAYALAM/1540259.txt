      PIB Headquarters

      സിഎംഎഫ്ആർഐയുടെ നിർമ്മലധാര പദ്ധതി ശ്കതിപ്പെടുത്താൻ നീലഹരിത സേന
      Posted On: 25 JUL 2018 4:32PM by PIB Thiruvananthpuram

      കായലോര ഗ്രാമങ്ങളിലെ ജലാശയങ്ങൾ മാലിന്യമുക്തമാക്കുക എന്ന ലക്ഷ്യത്തോടെ കേന്ദ്ര സമുദ്രമത്സ്യ ഗവേഷണ സ്ഥാപനം (സിഎംഎഫ്ആർഐ) നടത്തിവരുന്ന നിർമ്മലധാര പദ്ധതി ശക്തിപ്പെടുത്തുന്നതിനായി വിദ്യാർത്ഥികളുടെ നേതൃത്വത്തിൽ നീല ഹരിത സേന. മാലിന്യങ്ങൾ നീക്കി ജലാശയങ്ങളുടെ ഒഴുക്കും ആവാസവ്യവസ്ഥയും പൂർവസ്ഥിതിയിലാക്കുന്നതിന് വേണ്ടി സിഎംഎഫ്ആർഐ മുളവുകാട് പഞ്ചായത്തിൽ തുടക്കമിട്ട പദ്ധതിയാണ് നിർമ്മലധാര. രണ്ടാം ഘട്ടത്തിൽ പദ്ധതി കൂടുതൽ സ്ഥലങ്ങളിലേക്ക് വ്യാപിപ്പിക്കുന്നതിന്റെ ഭാഗമായാണ് എറണാകുളം സെന്റ് ആൽബർട്ട്‌സ് കോളേജ് വിദ്യാർത്ഥികളടങ്ങുന്ന നീലഹരിത സേനയ്ക്ക് സിഎംഎഫ്ആർഐ രൂപം നൽകിയത്. സിഎംഎഫ്ആർഐയിൽ നടന്ന ബോധവൽക്കരണ ശിൽപശാലയിലായിരുന്നു അമ്പത് പേരടങ്ങുന്ന സേനയുടെ രൂപീകരണം. ഗ്രാമതലങ്ങളിൽ മാലിന്യ നിർമ്മാർജ്ജന ബോധവൽക്കരണം നടത്തുന്നതിന് സിഎംഎഫ്ആർഐ ഗവേഷക സംഘത്തോടൊപ്പം ഇനിമുതൽ നീലഹരിത സേനയും രംഗത്തിറങ്ങും.
      പ്ലാസ്റ്റിക് മാലിന്യങ്ങൾ കെട്ടിക്കിടന്ന് പൊതുജലാശയങ്ങൾ കൃഷിയോഗ്യമല്ലാതായി വന്നപ്പോഴാണ് സിഎംഎഫ്ആർഐയിലെ പരിസ്ഥിതി ഗവേഷണ വിഭാഗം മുളവുകാട് പഞ്ചായത്തിൽ നിർമ്മലധാര പദ്ധതിക്ക് രൂപം നൽകിയത്. ഒരുകാലത്ത് സമൃദ്ധമായ രീതിയിൽ ചെമ്മീൻകൃഷി നടന്നിരുന്ന പഞ്ചായത്തിലെ ജലാശയങ്ങൾ പ്ലാസ്റ്റിക്കുകളുടെ ആധിക്യം മൂലം വെള്ളത്തിന്റെ ഒഴുക്ക് തടസ്സപ്പെട്ടതായി കണ്ടെത്തിയത്. കെട്ടിക്കിടക്കുന്ന ജലാശയങ്ങളിൽ പൊതുജനാരോഗ്യത്തെ ദോഷകരമായി ബാധിക്കുന്ന അണുക്കളുടെ സാന്നിധ്യവും സിഎംഎഫ്ആർഐയിലെ ഗവേഷക സംഘം കണ്ടെത്തിയിരുന്നു. ജലാശയങ്ങളെ പുനരുജ്ജീവിപ്പിക്കുകയെന്ന ലക്ഷ്യത്തോടെ പൊതുജന പങ്കാളിത്തത്തോടെ തുടങ്ങിയ നിർമ്മലധാര പദ്ധതി പഞ്ചായത്തിൽ വൻവിജയമായതോടെയാണ് വിദ്യാർത്ഥികളുടെ പങ്കാളിത്തത്തോടെ നീല ഹരിത സേന രൂപീകരിച്ച് ശക്തിപ്പെടുത്തുന്നത്. വീടുകളിൽ നിന്ന് തന്നെ പ്ലാസ്റ്റിക്കുകൾ ശേഖരിച്ച് ജലാശയങ്ങൾ മാലിന്യമുക്തമായി സൂക്ഷിക്കുന്നതാണ് പദ്ധതി. സിഎംഎഫ്ആർഐ പരിസ്ഥിതി ഗവേഷണ വിഭാഗം മേധാവി ഡോ വി കൃപയുടെ നേതൃത്വത്തിലാണ് നിർമ്മലധാര പദ്ധതി നടപ്പിലാക്കി വരുന്നത്.
      നിർമ്മലധാര പദ്ധതി മറ്റ് പഞ്ചായത്തുകളിലേക്കു കൂടി വ്യാപിപ്പിക്കുന്നതിനുള്ള ശ്രമങ്ങളുണ്ടാകുമെന്ന് ഡയറക്ടർ ഡോ എ ഗോപാലകൃഷ്ണൻ പറഞ്ഞു. എറണാകുളം ജില്ലയിൽ ഊന്നുവലകളിൽ മീൻപിടിക്കുമ്പോൾ വലയിൽ കുടുങ്ങുന്ന ഓരോ അഞ്ച് കിലോയിൽ നാല് കിലോയും പ്ലാസറ്റിക് ആണെന്നാണ് കണ്ടെത്തിയിട്ടുള്ളത്. ജലാശയങ്ങളിൽ പ്ലാസ്റ്റിക്കിന്റെ ആധിക്യം മത്സ്യത്തൊഴിലാളികൾക്കും മറ്റുള്ളവർക്കും ഗുരുതരമായ ഭീഷണിയാണുയർത്തുന്നതെന്നും അദ്ദേഹം പറഞ്ഞു. ശിൽപശാല മുളവുകാട് പഞ്ചായത്ത് പ്രസിഡണ്ട് വിജി ഷാജൻ ശിൽപശാല ഉദ്ഘാടനം ചെയ്തു. മാലിന്യ നിർമ്മാർജ്ജന ബോധവൽക്കരണ ലഘുലേഖ ഡോ എ ഗോപാലകൃഷണൻ പ്രകാശനം ചെയ്തു. ഡോ വി കൃപ നിർമ്മലധാര പദ്ധതി വിശദീകരിച്ചു. സെന്റ് ആൽബർട്‌സ് കോളേജ് എൻ എസ് എസ് കോർഡിനേറ്റർ ഡോ കെ മധുസൂദനൻ, രമേശ് കെ ആർ, ബാബു സെയ്ത്, ഡോ ഷെൽ്ട്ടൺ പാദുവ, ജി ശൈലജ എന്നിവർ പ്രസംഗിച്ചു. ശിൽപശാലയിൽ പഞ്ചായത്ത് ജനപ്രതിനിധികൾ, പരിസ്ഥിതി പ്രവർത്തകർ എന്നിവർ പങ്കെടുത്തു.
    
    
    (Release ID: 1540259) Visitor Counter : 3