      માર્ગ પરિવહન અને રાજમાર્ગ મંત્રાલય

      રાજમાર્ગોનાં નિર્માણ થકી નવા ભારતનું નિર્માણ એ સરકારનું લક્ષ્ય : કેન્દ્રીય મંત્રી મનસુખભાઇ માંડવિયા
      ગુજરાતમાં રૂ. 14,488 કરોડની વિવિધ 38 જેટલી રાષ્ટ્રીય ધોરીમાર્ગોની યોજનાઓ નિર્માણાધીન
      
      ભારત સરકારે કેન્દ્રીય માર્ગ ભંડોળમાંથી છેલ્લા ૩ વર્ષમાં 87 યોજનાઓ માટે રૂ. 1649 કરોડ ફાળવ્યા

      Posted On: 20 MAY 2018 5:22PM by PIB Ahmedabad

    અમદાવાદ, 20-05-2018


    કેન્દ્રીય માર્ગ પરિવહન અને રાજમાર્ગ, શિપિંગ, રસાયણ અને ખાતર રાજ્યમંત્રી શ્રી મનસુખભાઈ માંડવિયાએ આજે ધોળકા-વટામણ માર્ગના વિસ્તૃતીકરણ અને મજબુતીકરણ કાર્યનું ખાતમુહૂર્ત કર્યું હતું. આ પ્રસંગે સંબોધન કરતા મંત્રીશ્રી મનસુખ માંડવિયાએ જણાવ્યું હતું કે, દેશના વિકાસ માટે રાજમાર્ગોનું નિર્માણ કરવું અનિવાર્ય છે. શ્રી નરેન્દ્રભાઈ મોદીનાં નેતૃત્વમાં સરકાર રાજ્માંર્ગોના નિર્માણ પર વિશેષ ભાર મૂકી રહી છે. આઝાદી પછી વર્ષ 2014 સુધીમાં દેશમાં 92,000 કિમીનાં રાજમાર્ગો હતા. માત્ર 4 વર્ષમાં વર્તમાન સરકાર દ્વારા અન્ય 35,000 કિમી માર્ગોનું નિર્માણ કર્યું છે તેમજ 53,5000 કિમીનાં રાજમાર્ગોનું કાર્ય દેશમાં ચાલી રહ્યું છે. અગાઉ યુપીએ સરકાર દ્વારા દિવસમાં 11 કિમીનાં માર્ગોનું નિર્માણ થતું હતું જ્યારે આજે દરરોજ 28 કિમીનું નિર્માણકાર્ય થાય છે.


    વર્ષ 2010-14 દરમિયાન ચાર વર્ષમાં યુપીએ સરકાર દ્વારા કુલ 29,300 કિમીનાં રાજમાર્ગોના નિર્માણ માટે પુરસ્કારો આપવામાં આવેલા. જ્યારે વર્તમાન સરકારનાં ચાર વર્ષમાં 51,073 કિમીનાં રાજમાર્ગોના નિર્માણકાર્ય માટે પુરસ્કારો એનાયત થયા છે. નવા ભારતના નિર્માણ માટે દેશમાં રોડ કનેક્ટિવિટીને પ્રાધાન્ય આપવા સરકારે ‘ ભારતમાલા ’ પરિયોજનાને અમલમાં મુકી છે. જે અંતર્ગત પ્રથમ ચરણમાં કુલ 35,000 કિમીનાં માર્ગોનું નિર્માણકાર્ય રૂ. 5,35,000 કરોડનાં ખર્ચે કરવા માટેની યોજનાને મંજુરી આપવામાં આવી છે. ભારતમાલા પરિયોજના હેઠળ આગામી 3 થી 5 વર્ષ દરમિયાન હાથ ધરવા લાયક કામોમાં જુદા-જુદા 5751 કિમીની લંબાઈના રાષ્ટ્રીય ધોરીમાર્ગોને તથા 7 લોજિસ્ટીક પાર્કને રૂ. 1,02,170ના ખર્ચે સૈદ્ધાંતિક રીતે મંજૂર કરાયેલ છે. જે પૈકીનો પ્રથમ લોજિસ્ટીક પાર્ક સુરત ખાતે નિર્માણ પામશે.


    ગુજરાતમાં કુલ 5054 કિમીનાં રાષ્ટ્રીય ધોરીમાર્ગો આવેલા છે. જે પૈકીના 1093 કિમીનાં રાષ્ટ્રીય ધોરીમાર્ગો એપ્રિલ-2014 પછી તૈયાર થયા છે. ગુજરાતમાં હાલમાં જુદી-જુદી 38 રાષ્ટ્રીય ધોરીમાર્ગની પરિયોજનાઓ શરૂ છે જેનો કુલ અંદાજીત ખર્ચ રૂ. 14,488 કરોડ છે. આ ઉપરાંત 2148 કિમી જેટલા માર્ગોને સૈદ્ધાંતિક મંજુરી આપવામાં આવી છે જેનો અંદાજીત ખર્ચ રૂ. 25,000 કરોડ છે.


    ભારત સરકાર દ્વારા CRF (સેન્ટ્રલ રોડ ફંડ)માંથી અમદાવાદ જીલ્લા માટે નીચે મુજબના કાર્યો મંજૂર કરવામાં આવ્યા છે.


    1. વિરમગામ થી થલતેજ – શિલજ માર્ગ પર રેલવે ઓવરબ્રિજ રૂ. 60 કરોડના ખર્ચે


    2. અમદાવાદ-બોટાદ-ધંધુકા માર્ગ પર રેલવે ઓવરબ્રિજ રૂ. 65 કરોડના ખર્ચે


    3. અમદાવાદ-નવાપુરા-સરોડા-ધોળકા રોડ રૂ. 48.10 કરોડના ખર્ચે


    4. ધોળકા-વટામણ માર્ગનું વિસ્તૃતીકરણ અને મજબુતીકરણ રૂ. 52 કરોડના ખર્ચે


    5. વિરમગામ-માંડલ-દસાડા માર્ગનું વિસ્તૃતીકરણ અને મજબુતીકરણ રૂ. 50 કરોડના ખર્ચે

    
    
    (Release ID: 1532870) Visitor Counter : 97