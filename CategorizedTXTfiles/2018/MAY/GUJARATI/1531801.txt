      પ્રધાનમંત્રીનું કાર્યાલય

      નેપાળ યાત્રા પૂર્વે પ્રધાનમંત્રીનું નિવેદન
      Posted On: 10 MAY 2018 3:08PM by PIB Ahmedabad


    પ્રધાનમંત્રી શ્રી નરેન્દ્ર મોદીની નેપાળ યાત્રા પૂર્વે તેમનું પ્રસ્થાન નિવેદન નીચે મુજબ છે .


    “ નેપાળના પ્રધાનમંત્રી આદરણીય શ્રી કે . પી . શર્મા ઓલીના આમંત્રણ પર હું 11-12 મે 2018 ના રોજ નેપાળની મુલાકાત લઈશ .


    પ્રધાનમંત્રી તરીકે નેપાળની આ મારી ત્રીજીવારની મુલાકાત હશે . જે ભારતની ઉચ્ચ પ્રાથમિકતાનું દ્યોતક છે અને અંગત રીતે હું નેપાળ સાથેના આપણા વર્ષો જુના , નજીકના અને મૈત્રીપૂર્ણ સંબંધો સાથે જોડાયેલો છું .


    ગયા મહીને પ્રધાનમંત્રી ઓલીની ભારતની સત્તાવાર મુલાકાત બાદ થોડા જ સમયમાં મારી આ મુલાકાત યોજાઈ રહી છે . આ પ્રકારની ઉચ્ચ સ્તરીય અને નિયમિત વાતચીત એ ‘ સૌનો સાથ સૌનો વિકાસ ’ એ ધ્યેયસૂત્રની સાથે સુસંગત અમારી સરકારની ‘ પાડોશી પહેલા ’ ની નીતિ પ્રત્યેની પ્રતિબદ્ધતા દર્શાવે છે .


    છેલ્લા કેટલાક વર્ષોમાં આપણે બંને દેશોએ એકસાથે મળીને અનેક દ્વિપક્ષીય જોડાણો અને વિકાસ કાર્યો પુરા કર્યા છે અને આપણા બંને દેશના લોકોના હિત માટે અનેક પરિવર્તનશીલ પહેલોની શરૂઆત કરી છે .


    આ યાત્રા દરમિયાન પ્રધાનમંત્રી ઓલી અને મને પારસ્પરિક હિતો અંગેના મુદ્દાઓ અને અનેકવિધ ક્ષેત્રોમાં અમારી સહયોગાત્મક ભાગીદારીમાં પ્રગતિ કરવા અંગે નવી દિલ્હીમાં તાજેતરમાં થયેલ વિસ્તૃત ચર્ચાઓને આગળ વધારવાની તક મળશે .


    કાઠમંડુની સાથે જ હું જનકપુર અને મુક્તિનાથની પણ મુલાકાતે જવાનો છું . આ બંને સ્થળો દર વર્ષે મોટી સંખ્યામાં યાત્રાળુઓને આકર્ષે છે . તેઓ ભારત અને નેપાળના લોકો વચ્ચે રહેલા પુરાતન અને મજબુત સાંસ્કૃતિક અને ધાર્મિક સંબંધોના જીવંત સાક્ષી છે .


    જ્યારે નેપાળ લોકશાહીના લાભોને મજબૂત કરવાના તથા ઝડપી આર્થિક વૃદ્ધિ અને વિકાસને પ્રાપ્ત કરવાના નવા યુગમાં પ્રવેશ કરી રહ્યું છે , ત્યારે તેવા સમયે ભારત નેપાળ સરકારના ‘ સમૃદ્ધ નેપાળ , સુખી નેપાળી ’ ના ધ્યેયમંત્રનું અમલીકરણ કરવા માટે નેપાળ સરકારનું હંમેશા એક અડગ ભાગીદાર બની રહેશે .


    હું નેપાળમાં રાજકીય નેતાઓ અને મિત્રોને મળવા જઈ રહ્યો છું . મને વિશ્વાસ છે કે મારી આ મુલાકાત પારસ્પરિક હિતો , શુભ આશયો અને સમજણના આધાર પર નેપાળ સાથેની લોકાભિમુક ભાગીદારીને વધુ મજબૂત બનાવશે.


    NP/J.Khunt/GP

    
    
    (Release ID: 1531801) Visitor Counter : 24
    
    
      Read this release in: English , Urdu , Hindi , Marathi , Bengali , Assamese , Tamil , Kannada , Malayalam