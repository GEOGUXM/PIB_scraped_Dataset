      नीति आयोग

      नीति आयोग ने महिला उद्यमिता प्‍लेटफॉर्म (डब्‍ल्‍यूईपी) को बढ़ावा देने के लिए सुशांत सिंह राजपूत के साथ आशय पत्र पर हस्‍ताक्षर किये
      
      अभिनेता और उद्यमी श्री सुशांत सिंह राजपूत नीति आयोग की महिला उद्यमी पहल का समर्थन करेंगे, महिलाओं के नेतृत्‍व वाले स्‍टार्ट-अप्‍स को वित्‍त पोषित करेंगे, भीम एप के उपयोग को बढ़ावा देंगे

      Posted On: 25 MAY 2018 6:24PM by PIB Delhi

    नीति आयोग ने आज जाने-माने अभिनेता और उद्यमी श्री सुशांत सिंह राजपूत के साथ अपनी महत्‍वपूर्ण पहल महिला उद्यमिता प्‍लेटफॉर्म (डब्‍ल्‍यूईपी) के सहयोग और समर्थन के आशय पत्र पर हस्‍ताक्षर करने की घोषणा की है।


    नीति आयोग के मुख्‍य कार्यकारी अधिकारी (सीईओ) श्री अभिताभ कांत की उपस्थिति में नीति आयोग की सलाहकार (उद्योग) सुश्री अन्‍ना रॉय और श्री सुशांत सिंह राजपूत ने इस समझौते पर हस्‍ताक्षर किये। सरकार की पहलों को लोकप्रिय बनाने में आदर्श युवाओं को शामिल करने के महत्‍व को रेखांकित करते हुए श्री अमिताभ कांत ने कहा, ‘नीति आयोग ने हमेशा सरकार की विभिन्‍न नीतियों तक युवाओं की पहुंच बनाने और उन्‍हें इनके साथ जोड़ने के महत्‍व पर बल दिया है। अपने कार्यों से और युवा आदर्श के रूप में श्री सुशांत सिंह राजपूत ऊर्जावान लोगों को देश की वर्तमान विकास गाथा में शामिल करेंगे। डब्‍ल्‍यूईपी के दूत के तौर पर इस साझेदारी से देश की महिलाओं के लिये ऊर्जावान उद्यमिता पारिस्थितिकी तंत्र के अनुकूल वातावरण तैयार करने के हमारे अभियान में मदद मिलेगी। डब्‍ल्‍यूईपी में पहले से ही 1,000 से अधिक महिला उद्यमी शामिल हैं।’


    नीति आयोग के साथ अपने सहयोग पर प्रतिक्रिया देते हुए श्री सुशांत सिंह राजपूत ने कहा, ‘मैं नीति आयोग से जुड़कर और देश की परिवर्तन यात्रा का हिस्‍सा बनने पर सम्‍मानित महसूस कर रहा हूं। नीति आयोग महिला उद्यमिता मंच और सरल डिजिटल भुगतान एप भीम शुरू कर नकदी रहित अर्थव्‍यवस्था में क्रांति लाने के जरिये हमारे देश की लाखों महिलाओं को सशक्‍त कर असाधारण कार्य कर रहा है। दूत के रूप में मुझे डिजिटल भारत अभियान का प्रचार करने और देश की महिला उद्यमियों का समर्थन करने का अवसर प्राप्‍त हुआ है।’


    श्री राजपूत नीति आयोग के डिजिटल भुगतान अभियान का भी प्रचार करेंगे, जिससे देश नकदी रहित अर्थव्‍यवस्‍था में परिवर्तित होगा। अभिनेता महिला उद्यमिता प्‍लेटफॉर्म का प्रचार करने तथा भारत इन्‍टरफेस फॉर मनी (भीम) एप के उपयोग को बढ़ावा देने के नीति आयोग के विभिन्‍न वीडियो, प्रिंट और सोशल मीडिया के अभियानों में नजर आएंगे।


    वे भारत परिवर्तनकारी महिला पुरस्‍कार 2018 का प्रचार करने में भी नीति आयोग की सहायता करेंगे। इस वर्ष के पुरस्‍कार का विषय ‘महिलाएं और उद्यमिता’ है और वर्तमान में इसके लिए नामांकन किया जा रहा है।


    लोगों और समुदायों को सशक्‍त बनाने के समेकित दृष्टिकोण के साथ इस साझेदारी से सम्मिलित, डिजिटल रूप में सशक्‍त उद्यमी भारत के निर्माण में सरकार की प्रतिबद्धता पर बल देने के लिए नीति आयोग और श्री सुशांत सिंह राजपूत मिलकर कार्य करेंगे।


    श्री सुशांत सिंह राजपूत और श्री वरूण माथुर हाल ही में शुरू की गई अपनी कंपनी इन्‍साइ वेंचर्स के जरिये 20 करोड़ रुपये का अलग कोष स्‍थापित करेंगे, जिससे महिला उद्यमियों द्वारा शुरू किये गये स्‍टार्ट-अप्‍स में निवेश किया जाएगा।


    नीति आयोग का महिला उद्यमिता प्‍लेटफॉर्म (डब्‍ल्‍यूईपी) 8 मार्च, 2018 को अंतर्राष्‍ट्रीय महिला दिवस के अवसर पर शुरू किया गया था। इस पहल का उद्देश्‍य महिलाओं की उद्यमिता क्षमताओं को समझकर, नवाचार के पहलों को बढ़ावा देकर और उनके कारोबार के लिए लंबी अवधि की स्‍थायी रणनीति तैयार कर देशभर में महिलाओं के लिए पारिस्थितिकी तंत्र का निर्माण करना है। इसका लक्ष्‍य उद्योग सहयोग में सहायक नेटवर्क, साझेदारियों, सलाहकारों और साथियों से साथियों का सम्‍पर्क के जरिये ऊर्जावान उद्यमिता पारिस्थितिकी तंत्र को सशक्‍त बनाना है।


    ****


    वीके/एएम/एमके/जीआरएस–8675


    

    
    (Release ID: 1533524) Visitor Counter : 76
    
    
      Read this release in: English