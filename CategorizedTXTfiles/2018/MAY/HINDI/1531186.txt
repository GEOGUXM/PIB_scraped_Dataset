      रेल मंत्रालय

      ‘चाय/कॉफी के बर्तनों के साथ ट्रेन के शौचालय से बाहर आते वेंडर’ का वीडियो सोशल मीडिया पर वायरल, रेलवे ने इस संबंध में कड़ी कार्रवाई की
      Posted On: 03 MAY 2018 1:39PM by PIB Delhi


      यह जानकारी संज्ञान में आई है कि ‘चाय/कॉफी के बर्तनों के साथ ट्रेन के शौचालय से बाहर आते वेंडर’ का वीडियो पिछले कुछ दिनों से सोशल मीडिया पर प्रसारित किया जा रहा है जिससे यह प्रतीत होता है कि शौचालय के अंदर इन बर्तनों में पानी मिलाया जा रहा है। इस बारे में निम्‍नलिखित अद्यतन कार्रवाई की गई है:-


      ‘यह घटना दिसंबर, 2017 में सिकंदराबाद रेलवे स्‍टेशन पर ट्रेन संख्‍या 12759 चेन्‍नई सेंट्रल-हैदराबाद चारमीनार एक्‍सप्रेस में हुई है। इस मामले में गलत करने वाले की पहचान के लिए जांच कराई गई है और समुचित कार्रवाई शुरू कर दी गई है।


      जांच के आधार पर सिकंदराबाद और काजीपेट के बीच के खंड (सेक्‍शन) के ट्रेन साइड वेंडिंग ठेकेदार पी. शिव प्रसाद के खिलाफ कड़ी कार्रवाई की गई है। इस वीडियो में दिखाया गया वेंडर इसी ठेकेदार से जुड़ा हुआ था। ठेका देने वाली एजेंसी आईआरसीटीसी के जरिए इस लाइसेंसधारक पर 1 ,00,000 (एक लाख रुपये) की पेनाल्‍टी लगाई गई है।


      ट्रेन साइड वेंडिंग के लाइसेंसधारक मेसर्स पी. शिव प्रसाद को कारण बताओ नोटिस भी जारी किया गया है और उससे यह पूछा गया है कि खंड-4 , एससी-केजेडजे, एससी-एनडीकेडी-जीएनटी खंड पर ट्रेन वेंडिंग के लिए उसका अनुबंध क्‍यों न निरस्‍त कर दिया जाए। 2 मई, 2018 को कारण बताओ नोटिस जारी करने के 15 दिनों के भीतर उससे स्‍पष्‍टीक‍रण देने को कहा गया है।


      इस वीडियो में दिखाई दे रहे दो अन्‍य व्‍यक्ति दरअसल अनधिकृत फेरीवाले (हॉकर) हैं। दक्षिण मध्‍य रेलवे का वाणिज्‍यि‍क विभाग पिछले कुछ महीनों से सिकंदराबाद रेलवे स्‍टेशन पर अनधिकृत फेरीवालों के खिलाफ व्‍यापक अभियान चला रहा है। इस दौरान इस घटना में शामिल इन दोनों अनधिकृत फेरीवालों के साथ-साथ समस्‍त फेरीवालों को भी हटा दिया गया है।


      विभिन्न स्तरों पर कड़ी निगरानी रखते हुए यह सुनिश्चित किया जा रहा है कि ऐसी कोई भी घटना दोबारा नहीं हो। ’


      ****


      वीके/एएम/आरआरएस/वीके –8394


    

    
    (Release ID: 1531186) Visitor Counter : 91
    
    
      Read this release in: English , Urdu , Marathi , Bengali , Tamil , Malayalam