      सामाजिक न्‍याय एवं अधिकारिता मंत्रालय

      विजेता भारतीय व्हीलचेयर क्रिकेट टीम ने श्री थावर चंद गहलोत से भेंट की
      Posted On: 09 MAY 2018 8:44PM by PIB Delhi


    विजेता भारतीय व्हीलचेयर क्रिकेट टीम ने केन्द्रीय सामाजिक न्याय व अधिकारिता मंत्री श्री थावर चंद गहलोत से आज उनके कार्यालय में मुलाकात की। ढ़ाका, बांग्लादेश के ढ़ाका विश्वविद्यालय स्टेडियम में आयोजित तीन मैचों की व्हीलचेयर क्रिकेट श्रृंखला-2018 में भारतीय व्हीलचेयर क्रिकेट टीम ने बांग्लादेश को 2-0 से पराजित किया। श्री गहलोत ने ट्वीट किया ‘भारतीय व्हीलचेयर क्रिकेट टीम ने दूसरे अंतर्राष्ट्रीय टी-20 व्हीलचेयर क्रिकेट मैच में बांग्लादेश को पराजित किया। भारतीय टीम और आयोजक व्हीलचेयर क्रिकेट टीम इंडिया एसोसिएशन ’ को मेरी बधाई।


    इसके पहले केन्द्रीय सामाजिक न्याय व अधिकारिता राज्य मंत्री श्री कृष्णपाल गुर्जर ने दिल्ली हवाई अड्डे पर टीम को फूल तथा शॉल देकर सम्मानित किया। भारतीय व्हीलचेयर क्रिकेट टीम का स्वागत करते हुए श्री गुर्जर ने कहा कि सरकार दिव्यांगजनो के सशक्तिकरण के लिए प्रतिबद्ध है।


    भारतीय व्हीलचेयर क्रिकेट टीम ने फाइनल मैच में बांग्लादेश को 10 रनो से पराजित किया। भारत ने 153 रनो का लक्ष्य दिया था लेकिन मेजबान टीम 15 ओवरों में 143 रन ही बना सकी। रोहित मनहोत्रा को मैन ऑफ द मैच और मैन ऑफ द सीरिज चुना गया। एक भव्य कार्यक्रम में कप्तान सोमजीत सिंह को ट्रॉफी प्रदान की गयी।


    यह श्रृंखला अपनी तरह का पहला आयोजन है, जिसमें दिव्यांगजनों को अपनी खेल प्रतिभा दिखाने का अवसर मिला है।


    भारतीय व्हीलचेयर क्रिकेट टीम सदस्य हैं: श्री सोमजीत सिंह (कप्तान) , श्री अभय प्रताप सिंह (उप-कप्तान) , श्री वीर सिंह संधू , श्री रोहित अन्नोत्रा , श्री सुरेंद्र कसारे , श्री सुखवंत सिंह , श्री रमेश कुमार , श्री जेयन आल्ट , श्री अनमोल वशिष्ठ , श्री विकी कुमार (विकेट कीपर) , श्री गौरव यादव , श्री सुनील राव , श्री भीम लक्ष्मण खुंटी और श्री जगरुप सिंह।

    
            डीईपीडब्ल्यूडी के संयुक्त सचिव, डॉ प्रबोध सेठ, डीईपीडब्ल्यूडी के निदेशक, श्री विकास प्रसाद और भारतीय व्हीलचेयर क्रिकेट टीम के महासचिव श्री प्रदीप राज नई दिल्ली हवाई अड्डे पर आयोजित सम्मान समारोह में उपस्थित थे।
    
    
    
    

    *****


    वीके /एएम/जेके/एमएम—8478


    

    
    (Release ID: 1531765) Visitor Counter : 98