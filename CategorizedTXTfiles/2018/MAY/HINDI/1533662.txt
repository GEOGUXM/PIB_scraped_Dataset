      उप राष्ट्रपति सचिवालय

      बिजली के बिना गुणवत्तापूर्ण जीवन असंभव- उपराष्ट्रपति
      
      जीवन यापन में परिवर्तन कर पर्यावरण हितैषी ऊर्जा को बढ़ावा दें
      
      उत्तर प्रदेश विद्युत आयोग की इमारत ऊर्जा दक्ष और एक आदर्श उदाहरण
      
      उत्तर प्रदेश विद्युत आयोग की नई इमारत का उद्घाटन
      
      Posted On: 26 MAY 2018 5:17PM by PIB Delhi


    उपराष्‍ट्रपति एम. वेंकैया नायडू ने कहा है कि बिना बिजली के गुणवत्‍तापूर्ण जीवन सुनिश्‍चित नहीं किया जा सकता। वे लखनऊ में आज उत्‍तर प्रदेश विद्युत नियामक आयोग की नई इमारत का उद्घाटन करने के बाद एक जनसभा को संबोधित कर रहे थे। इस अवसर पर उत्‍तर प्रदेश के राज्‍यपाल राम नाईक, मुख्‍यमंत्री योगी आदित्‍यनाथ, ऊर्जा मंत्री पं. श्रीकांत शर्मा, ऊर्जा राज्‍यमंत्री स्‍वतंत्र देव सिंह और अन्‍य गणमान्‍य व्‍यक्‍ति उपस्‍थित थे।


    उपराष्‍ट्रपति ने ऊर्जा दक्ष इमारत के निर्माण की सराहना करते हुए इस इमारत को अन्‍य सरकारों और वाणिज्‍य इमारतों के लिए ऊर्जा संरक्षण की दिशा में एक आदर्श उदाहरण बताया। उपराष्‍ट्रपति ने कहा कि हमारा जीवन और अर्थव्‍यवस्‍था बिजली पर आश्रित है।


    उपराष्‍ट्रपति ने कहा कि लोगों को बिजली का सदुपयोग करना चाहिए, क्‍योंकि यह नवीकरणीय नहीं है। उन्‍होंने लोगों से नवीन एवं नवीकरणीय ऊर्जा के स्रोतों का अधिक से अधिक इस्‍तेमाल करने की संभावनाओं को तलाशने का आग्रह किया। उन्‍होंने कहा कि विद्युत सस्‍ती होनी चाहिए ताकि उपभोक्‍ताओं पर इसका बोझ न पड़े। श्री नायडू ने कहा कि हमें उत्‍पादन और वितरण के अलावा मांग को भी नियंत्रित करने पर विचार करना चाहिए।


    ***


    वीके/एएम/बीपी/एसकेपी-8700

    
    
    (Release ID: 1533662) Visitor Counter : 27