      नीति आयोग

      अटल टिंकरिंग मैराथन के शीर्ष 30 नवाचारों का प्रदर्शन
      
      राष्ट्रीय प्रौद्योगिकी दिवस की पूर्व संध्या पर एटीएल मैराथन के शीर्ष 30 नवाचारों को औद्योगिक साझेदारियों के जरिए आवश्यक समर्थन प्रदान किया जाएगा

      Posted On: 09 MAY 2018 4:54PM by PIB Delhi

    भारत के विद्यार्थियों के बीच सर्वोत्तम अन्वेषकों की पहचान करने के प्रयासों के तहत नीति आयोग के अटल नवाचार मिशन (एआईएम) की अटल टिंकरिंग लैब्स (एटीएल) ने अटल टिंकरिंग मैराथन का आयोजन किया। छह माह जारी रहने वाली राष्ट्रव्यापी चैलेंज स्पर्धा का आयोजन स्वच्छ ऊर्जा, जल संसाधन, अपशिष्ट प्रबंधन, स्वास्थ्य सेवा, स्मार्ट गतिशीलता और कृषि-प्रौद्योगिकी जैसे छह विभिन्न विषयगत क्षेत्रों में किया गया।


    650 से भी अधिक नवाचार प्राप्त हुए जिनमें से शीर्ष 100 नवाचारों का चयन उनकी अभिनव विशेषताओं और प्रतिकृति (प्रोटोटाइप) कार्यक्षमता के आधार पर किया गया। इनसे जुड़ी 100 टीमों को अपने-अपने प्रोटोटाइप को बेहतर करने और अपनी प्रस्तुतियों पर नए सिरे से काम करने के लिए एक माह का समय दिया गया। इसके बाद जजों के प्रतिष्ठित पैनल द्वारा इन नवाचारों का आकलन किया गया जिसमें उद्योग एवं शैक्षणिक जगत के विशेषज्ञ भी शामिल थे। इस आकलन का उद्देश्य शीर्ष 30 नवाचारों का चयन करना था। देश भर के 20 विभिन्न राज्यों एवं केंद्र शासित प्रदेशों से प्राप्त इन शीर्ष 30 नवाचारों को चिन्हित किया गया था।


    इन शीर्ष 30 नवाचारों और उनसे जुड़े पुरस्कारों की घोषणा नीति आयोग के उपाध्यक्ष श्री राजीव कुमार द्वारा की जाएगी।


    नीति आयोग के अटल नवाचार मिशन के तहत अटल टिंकरिंग लैब्स इस अवधारणा पर आधारित है कि स्कूली बच्चों के बीच नवाचार एवं उद्यमिता को काफी बढावा देने की दिशा में प्रोत्साहन और पुरस्कार एक बड़ी शुरुआत हैं। एटीएल विद्यार्थी नवाचार कार्यक्रम एक ऐसी व्यवस्था को संस्थागत रूप देने का प्रयास है जिसके तहत माध्यमिक विद्यालयों के विद्यार्थी अपनी शिक्षा के साथ-साथ अपने अभिनव एवं उद्यमिता संबंधी विचारों को भी आगे बढाने के लिए विश्वविद्यालयों के इन्क्यूबेटरों के साथ मिलकर काम कर सकते हैं।


    ****


    वीके/एएम/आरआरएस/सीएल–8471


    

    
    (Release ID: 1531716) Visitor Counter : 122
    
    
      Read this release in: English