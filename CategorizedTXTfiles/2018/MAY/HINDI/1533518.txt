      खाद्य प्रसंस्करण उद्योग मंत्रालय

      खाद्य प्रसंस्‍करण उद्योग मंत्रालय निफ्टम द्वारा मंजूर उत्‍पादों की व्‍यापक स्‍वीकार्यता के लिए अंतर्राष्‍ट्रीय प्रयोगशालाओं के साथ सहयोग करेगा
      
      केन्‍द्रीय मंत्री श्रीमती हरसिमरत कौर बादल ने निफ्टम में इन्‍क्‍यूबेशन सेंटर एवं खाद्य परीक्षण प्रयोगशाला का उद्घाटन किया

      Posted On: 25 MAY 2018 4:45PM by PIB Delhi

      केन्‍द्रीय खाद्य प्रसंस्‍करण उद्योग मंत्री श्रीमती हरसिमरत कौर बादल ने आज कहा कि मंत्रालय विभिन्‍न खाद्य उत्‍पादों का परीक्षण करने वाली अनेक अंतर्राष्‍ट्रीय प्रयोगशालाओं के साथ सहयोग करेगा , ताकि राष्ट्रीय खाद्य प्रौद्योगिकी उद्यमशीलता एवं प्रबंधन संस्थान (निफ्टम) स्थित प्रयोगशालाओं द्वारा मंजूर किये जाने वाले खाद्य उत्‍पादों को वैश्विक स्‍वीकार्यता हासिल हो सके। मंत्री महोदया आज हरियाणा के सोनीपत में निफ्टम स्थित इन्‍क्‍यूबेशन सेंटर एवं खाद्य परीक्षण प्रयोगशाला के उद्घाटन समारोह के दौरान मीडियाकर्मियों से बातचीत कर रही थीं। आज निफ्टम में निम्‍नलिखित सुविधाओं का उद्घाटन किया गया:


      1. रेडी-टू-इट और पारम्‍पारिक खाद्य पदार्थों के लिए पायलट संयंत्र : इससे उद्य‍मियों को रेडी-टू-इट (आईटीई) और पारम्‍परिक खाद्य प्रौद्योगिकी के लिए आवश्‍यक जानकारियां मुहैया कराकर बाजार में या तो नये अथवा बेहतर उत्‍पाद पेश करने में मदद मिलेगी। इसमें निरंतर प्रक्रिया में पकाने के लिए खाद्य तैयारी उपकरण और लैमेनेट पैकेजिंग सुविधा जैसे दो मुख्‍य हिस्‍से होंगे।


      2. दूध एवं डेयरी उत्‍पाद के लिए पायलट संयंत्र: यह पायलट संयंत्र नई प्रौद्योगिकियों , सुरक्षा उपायों, विभिन्‍न उपयोगिताओं, कुाशल श्रम शक्ति और खाद्य उत्‍पादों के प्रसंस्‍करण के लिए आवश्‍यक लाइसेंस से अच्‍छी तरह युक्‍त है। इन सुविधाओं का इस्‍तेमाल हमारे विद्यार्थियों को व्‍यावहारिक प्रशिक्षण देने में किया जा सकता है, ताकि वे छोटे स्‍तर पर उत्‍पादन एवं प्रदर्शन के जरिए मौजूदा प्रक्रियाओं के साथ-साथ बड़े उद्योगों द्वारा अपनाए जाने वाले तौर-तरीकों से भी अवगत हो सकें। इन सुविधाओं से कारगर विपणन सुविधाओं के लिए दूध उत्‍पादन प्रणाली के हितधारकों का ज्ञान बढ़ाने में मदद मिल सकती है।


      3. फल एवं सब्‍जी प्रसंस्‍करण के लिए पायलट संयंत्र : यह पायलट संयंत्र ताजे फल -सब्जियों के भण्‍डारण के लिए अत्‍याधुनिक सुविधाएं जैसे कि सीए एवं एमए भण्‍डारण और प्रशीतन भण्‍डारण मुहैया कराएगा। टमाटर केचप, प्यूरी , कैनिंग , स्प्रे ड्राइंग , फ्रीज ड्राइंग , विभिन्न प्रकार की पैकेजिंग , आईक्‍यूएफ इत्‍यादि के लिए स्‍टार्ट-अप्‍स और विद्यार्थियों को व्‍यावहारिक प्रशिक्षण दिया जाएगा। छोटे एवं मझोले उद्यम भी अपने उत्‍पादन के लिए इन सुविधाओं का उपयोग कर सकते हैं।


      4. मांस एवं पोल्‍ट्री प्रसंस्‍करण के लिए पायलट संयंत्र : यह एक ऐसे इन्‍क्‍यूबेशन सेंटर के रूप में काम करेगा , जहां नवोदित उद्यमी/स्‍टार्ट-अप्‍स महंगे उपकरणों एवं मशीनरी में स्‍वयं निवेश किए बगैर ही बाजार के दोहन के लिए इन सुविधाओं का उपयोग कर सकते हैं।


      5. खाद्य अनुसंधान एवं विश्‍लेषण के लिए निफ्टम केन्‍द्र : यह प्रयोगशाला न केवल खाद्य उत्‍पादों के प्रमाणन के लिए एक केन्‍द्र के रूप में काम करेगी , बल्कि खाद्य उद्योग और खाद्य क्षेत्र के अन्‍य हितधारकों की समस्‍याएं सुलझाने के लिए एक अनुसंधान एवं नवाचार केन्‍द्र के रूप में भी काम करेगी। यह केन्‍द्र नियामकों और नीति निर्माताओं के साथ मिलकर काम करेगा, ताकि वह घरेलू एवं अंतर्राष्‍ट्रीय बाजारों के लिए आवश्‍यक गुणवत्‍ता के विभिन्‍न पैमानों हेतु मानक परीक्षण प्रोटोकॉल विकसित करने के लिए उन्‍हें हरसंभव मदद प्रदान कर सके। यह आने वाले वर्षों में राष्‍ट्रीय संदर्भ सुविधा के रूप में काम करेगा।


      मंत्री महोदया ने अपने संबोधन में यह भी कहा कि निफ्टम को अपना स्‍वयं का ऐसा ब्रांड विकसित करना चाहिए , जिसके तहत वह संस्‍थान में विकसित उत्‍पादों का विपणन कर सकता है। उन्‍होंने कहा कि इस तरह के उत्‍पाद वास्‍तव में अन्‍य उत्‍पादों की तुलना में सस्‍ते, ताजे एवं स्‍वास्‍थ्‍यकर होंगे। मंत्री महोदया ने यह भी कहा कि यह संस्‍थान एक उत्‍कृष्‍टता केन्‍द्र के रूप में विकसित होगा।


      संस्‍थान के विशेष महत्‍व का उल्‍लेख करते हुए मंत्री महोदया ने उम्‍मीद जताई कि निकटवर्ती क्षेत्रों के किसान इस संस्‍थान में प्रसंस्‍करण और पैकेजिंग का काम सीख सकते हैं। उन्‍होंने यह भी कहा कि निफ्टम के विद्यार्थी न केवल सिद्धांत , बल्कि औद्योगिक साझेदारियों की बदौलत वह सब कुछ भी सीखते हैं, जो उद्योग जगत चाहता है।


      समारोह में खाद्य प्रसंस्करण उद्योग मंत्रालय के सचिव श्री जगदीश प्रसाद मीणा ने कहा कि इंक्यूबेसन केंद्र भविष्य के उद्यमियों को तैयार करेगा और स्थानीय कृषि समुदाय को सीधे तौर पर फायदा पहुंचाएगा।


      उद्घाटन समारोह के दौरान मंत्रालय और निफ्टम के उच्च अधिकारी उपस्थित थे।


      पृष्ठभूमि :


      निफ्टम एक राष्ट्रीय संस्थान है जो खाद्य प्रौद्योगिकी और प्रबंधकीय शिक्षा के एकीकृत कार्यक्रम पर विशेष ध्यान देता है ताकि प्रसंस्कृत खाद्य उद्योग को सेवा प्रदान करने के लिए खाद्य और व्यापार की गहरी समझ रखने वाले प्रबंधको को तैयार किया जा सके। निफ्टम नए उद्यमियों के निर्माण-कार्य की अगुवाई कर रहा है। ऐसे उद्यमी अच्छे अवसर वाले क्षेत्रों की पहचान करके प्रसंस्कृत खाद्य उद्योग में अपना योगदान देंगे। निफ्टम सबसे अच्छी सुविधाओं के निर्माण का प्रयास कर रहा है तथा ज्ञान प्राप्ति का ऐसा वातावरण उपलब्ध कराता है जिससे इस उद्योग से जुड़ी सभी समस्याओं का एक ही स्थान पर समाधान हो सके।


      निफ्टम का पायलट संयंत्र, बड़े, मध्यम और छोटे उद्योग क्षेत्रों से जुड़े युवा उद्यमियों को उत्पाद विकास गतिविधियों तथा व्यापार इंक्यूबेसन हेतु पायलट उत्पादन की जांच के लिए सेवा प्रदान करेगा। ये सुविधाएं नए उत्पादों तथा मौजूदा उद्यमों के बेहतर प्रदर्शन के मूल्यांकन में सहायता प्रदान करेगी। इस प्रकार यह संस्थान नवोन्मेषी उत्पादों व प्रक्रियाओं, मौजूदा उत्पादों व प्रक्रियाओं के संशोधन तथा लागत और गुणवत्ता के संदर्भ में सामग्री को बेहतर बनाने के लिए शोध व अनुसंधान केंद्र के रूप में भी कार्य करेगा। अंत में यह संस्थान छात्रों तथा उद्योग जगत के कर्मियों को प्रशिक्षण भी प्रदान करेगा।


      ***


      वीके / एएम/आरआरएस/जेके/ वाईबी/सीएस – 8679


    

    
    (Release ID: 1533518) Visitor Counter : 56
    
    
      Read this release in: English , Marathi , Tamil