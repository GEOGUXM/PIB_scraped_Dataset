      सामाजिक न्‍याय एवं अधिकारिता मंत्रालय

      पिछले चार वर्षों के दौरान सफलतापूर्वक 1149 कोचलियर इंप्लांट का संचालन किया गया है-श्री कृष्ण पाल सिंह गुर्जर
      
      डीईपीडब्ल्यूडी (दिव्यांगजन) ने फरीदाबाद में ‘कोचलियर इंप्लांट जागरूकता कार्यक्रम‘ का आयोजन किया

      Posted On: 06 MAY 2018 7:29PM by PIB Delhi

    सामाजिक न्याय एवं अधिकारिता राज्य मंत्री श्री कृष्ण पाल सिंह गुर्जर ने कहा है कि पिछले चार वर्षों (2014-15 से 2017-18) के दौरान सफलतापूर्वक 1149 कोचलियर इंप्लांट का संचालन किया गया है।


    वह आज सामाजिक न्याय एवं अधिकारिता मंत्रालय के दिव्यांगजन सशक्तिकरण विभाग, भारतीय रेड क्रॉस सोसाइटी एवं सर्वोदय हॉस्पीटल एवं अनुसंधान केंद्र के सहयोग से हुडा कन्वेंशन सेंटर, सेक्टर 12, फरीदाबाद (हरियाणा) में आयोजित स्वर स्वागतम शीर्षक ‘कोचलियर इंप्लांट जागरूकता कार्यक्रम‘ के उद्घाटन के बाद संबोधित कर रहे थे।


    मंत्री महोदय ने कहा कि दिव्यांगजन सशक्तिकरण विभाग की एडीआईपी योजना के तहत प्रति इकाई 6.00 लाख रुपये की लागत से पांच वर्ष की उम्र तक के बहरेपन से ग्रसित बच्चों के लिए कोचलियर इंप्लांट का प्रावधान है। कोचलियर इंप्लांट शल्य चिकित्सा के बाद बच्चा सामान्य बच्चों की तरह बोलने एवं सुनने में सक्षम हो जाता है।


    डीईपीडब्ल्यूडी (दिव्यांगजन) की सचिव श्रीमती शकुंतला डोले गैमलिन; एनआईएचएच के सचिव डॉ अशोक कुमार सिन्हा; संयुक्त सचिव (दिव्यांगजन) डॉ प्रबोध सेठ, भारतीय रेड क्रॉस सोसाइटी (हरियाणा राज्य) के महासचिव श्री डी आर शर्मा;सर्वोदय हॉस्पीटल के अध्यक्ष डॉ राकेश गुप्ता ; और सर्वोदय हॉस्पीटल के ईएनटी एवं कोचलियर इंप्लांट केंद्र के विभागाध्यक्ष डॉ रवि भाटिया ने भी जनसमूह को संबोधित किया।


    कोचलियर इंप्लांट ऐसे बच्चों की सहायता करने की एक आधुनिक प्रौद्योगिकी है जिन्हें दोनों कानों से सुनने में काफी कठिनाई का सामना करना पड़ता है। कोचलियर इंप्लांट महंगे होते हैं और सब के लिए इसका खर्च उठाना मुश्किल होता है। ‘सबका साथ सबका विकास‘ को ध्यान में रखते हुए सामाजिक न्याय एवं अधिकारिता मंत्रालय के डीईपीडब्ल्यूडी आधुनिक प्रौद्योगिकी का लाभ गरीबों को भी उपलब्ध करा रहा है।


    वीके/एएम/एसकेजे/एसकेपी- 8430


    

    
    (Release ID: 1531437) Visitor Counter : 85