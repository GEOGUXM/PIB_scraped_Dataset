      उपभोक्‍ता कार्य, खाद्य एवं सार्वजनिक वितरण मंत्रालय

      श्री रविशंकर प्रसाद ने ‘डिजिटल क्षेत्र को मानकीकृत करने’ पर आयोजित सीएक्सओ फोरम को संबोधित किया
      Posted On: 09 MAY 2018 8:09PM by PIB Delhi


    भारतीय मानक ब्यूरो (बीआईएस) ने डिजिटल क्षेत्र (स्पेस) से जुड़े महत्वपूर्ण मुद्दों एवं चुनौतियों पर विचार करने के लिए नई दिल्ली में 8 मई, 2018 को ‘डिजिटल स्पेस को मानकीकृत करने’ पर सीएक्सओ फोरम का आयोजन किया। फोरम ने केंद्रीय विधि एवं न्याय, इलेक्ट्रॉनिक्स एवं सूचना प्रौद्योगिकी मंत्री श्री रविशंकर प्रसाद एवं उपभोक्ता मामले, खाद्य एवं सार्वजनिक वितरण राज्य मंत्री श्री सी.आर. चौधरी तथा विभिन्न शीर्ष आईटी कंपनियों के सीईओ/सीएक्सओ की मौजूदगी में डिजिटल क्षेत्र को मानकीकृत करने में निहित अवसरों, विकास और चुनौतियों का पता लगाया। अपनी तरह के इस अनूठे प्लेटफॉर्म में अनेक गणमान्य व्यक्तियों तथा 35 से भी अधिक देशों के विशेषज्ञों ने भाग लिया और उन्होंने भारत में आईटी क्षेत्र के विकास से संबंधित अनेक महत्वपूर्ण मुद्दों पर विचार-विमर्श किया।


    केंद्रीय विधि एवं न्याय, इलेक्ट्रॉनिक्स एवं सूचना प्रौद्योगिकी मंत्री श्री रविशंकर प्रसाद ने मुख्य भाषण दिया। उन्होंने अपने संबोधन में भारतीय आईटी कंपनियों के ई-लेनदेन, आईटी निर्यात और राजस्व में दर्ज की गई त्वरित वृद्धि पर रोशनी डाली जिससे भारत का डिजिटल सेक्टर मजबूत हो रहा है। उन्होंने डिजिटल क्षेत्र में मानकों की अहमियत पर विशेष बल दिया और ‘आईएसओ/आईईसी जेटीसी1/एससी7’ की नेतृत्वकारी भूमिका की जिम्मेदारी संभालने के लिए बीआईएस का धन्यवाद किया जो सॉफ्टवेयर और सिस्टम इंजीनियरिंग के आधारभूत मानकों को विकसित करने के लिए उत्तरदायी है।


    इस अवसर पर उपभोक्ता मामले, खाद्य एवं सार्वजनिक वितरण राज्य मंत्री श्री सी.आर. चौधरी ने आईएसओ और आईईसी द्वारा किए गए मानकीकरण कार्यों में अपनी सक्रिय भागीदारी के जरिए अंतर्राष्ट्रीय मानकीकरण में अपनी उल्लेखनीय उपस्थिति दर्ज कराने के लिए बीआईएस की सराहना की।


    नीति आयोग के सीईओ श्री अमिताभ कांत ने यह राय व्यक्त की कि डिजिटल मानकीकरण का लगातार विकास करने की जरूरत है और इसके साथ ही यह सुनिश्चित करने की आवश्यकता है कि ये मंद न पड़ जाएं।


    ****


    वीके/एएम/आरआरएस/सीएल–8479
    

    
    (Release ID: 1531761) Visitor Counter : 80