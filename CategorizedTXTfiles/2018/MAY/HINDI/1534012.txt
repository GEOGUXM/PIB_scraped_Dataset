      कार्मिक, लोक शिकायत एवं पेंशन मंत्रालय

      डॉ. जितेन्‍द्र सिंह ने विजयवाड़ा में संवाददाता सम्‍मेलन किया
      
      सरकार के पिछले चार साल की उपलब्धियों पर प्रकाश डाला
      
      Posted On: 30 MAY 2018 6:25PM by PIB Delhi


    केन्द्रीय पूर्वोत्तर क्षेत्र विकास राज्यमंत्री (स्वतंत्र प्रभार) प्रधानमंत्री कार्यालय , कार्मिक , जन शिकायत और पेंशन , परमाणु ऊर्जा तथा अंतरिक्ष राज्यमंत्री डॉ. जितेन्द्र सिंह ने कहा है कि केन्‍द्र सीमावर्ती राज्‍यों को विशेष महत्‍व दे रहा है। विजयवाड़ा में संवाददाता सम्‍मेलन को संबोधित करते हुए उन्‍होंने राष्‍ट्रीय जनतांत्रिक गठबंधन सरकार की पिछले चार साल की उप‍लब्धियों पर प्रकाश डाला। श्री जितेन्‍द्र सिंह ने आतंरिक सुरक्षा पूर्वोत्‍तर क्षेत्र में शांतिपूर्ण वातावरण, महिलाओं की सुरक्षा सहित पड़ोसी देशों के साथ रिश्‍तों के बारे में चर्चा की।


    केन्‍द्र सरकार की विभिन्‍न परियोजनाओं के बारे में बात करते हुए उन्‍होंने कहा कि मुद्रा जैसी योजनाओं की सफलताओं के पीछे सरकार की विश्‍वसनीयता है। उन्‍होंने कहा कि मुद्रा और उज्‍ज्‍वला जैसी योजनाओं का उद्देश्‍य गरीबों की मदद करना है। श्री जितेन्‍द्र सिंह ने बताया कि जन-धन जैसी योजनाओं से समाज के सबसे पिछड़े तबके को सर्वाधिक लाभ मिला है। उन्‍होंने क‍हा कि प्रधानमंत्री जन-धन योजना दुनिया का वित्‍तीय समावेशन का सबसे बड़ा कार्यक्रम है। इसकी मदद से लगभग 80 प्रतिशत वयस्‍कों तथा लगभग सभी घरों के मुखियाओं तक बैंकिंग सेवाओं की पहुंच हुई है। उन्‍होंने बताया कि वस्‍तु एवं सेवाकर (जीएसटी) भी सरकार की एक बड़ी सफलता है। इससे 1.8 मिलियन अतिरिक्‍त लोग करों के दायरे में आये है। विमुद्रीकरण और जीएसटी को लागू करने के बारे में उन्‍होंने कहा कि अगर लोगों का सरकार में भरोसा हो तो बड़ी योजनाओं को लागू करने में समस्‍याएं नहीं आती। लोगों का श्री नरेन्‍द्र मोदी सरकार में भरोसा बना हुआ है, यह सरकार की सबसे बड़ी उपलब्धि है।


    ****


    वीके/एएम/बीपी/जीआरएस-8753


    

    
    (Release ID: 1534012) Visitor Counter : 6