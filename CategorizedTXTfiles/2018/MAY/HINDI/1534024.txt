      गृह मंत्रालय

      ‘आयुष्मान भारत’ केंद्र सरकार की ऐतिहासिक योजना है : श्री राजनाथ सिंह
      
      पत्रकार वार्ता में केंद्रीय गृह मंत्री ने केंद्र सरकार की चार साल की उपलब्धियों की जानकारी दी

      Posted On: 31 MAY 2018 6:44PM by PIB Delhi

    ‘आयुष्मान भारत’ केंद्र सरकार की ऐतिहासिक योजना है और इसके अंदर देश के 10 करोड़ लोगों को हेल्थ केयर सुविधा उपलब्ध कराई जा रही है। इसके तहत 5 लाख रुपये तक की स्वास्थ्य बीमा प्रदान कराया जा रहा है। केंद्रीय गृह मंत्री श्री राजनाथ सिंह ने भोपाल में गुरुवार (31 मई 2018) को आयोजित पत्रकार वार्ता में यह बात कही। श्री सिंह ने पत्रकार वार्ता में केंद्र सरकार के पिछले चार साल की उपलब्धियों पर प्रकाश डालते हुए कहा कि पिछले चार वर्षों में वैश्विक पटल पर देश की प्रतिष्ठा बढ़ी है। खासतौर पर आर्थिक क्षेत्रों में देश की प्रतिष्ठा काफी बढ़ी है। इस समय भारत की अर्थव्यवस्था की गिनती शीर्ष देशों में होने लगी है। श्री सिंह ने कहा कि केंद्र सरकार ने पिछले चार सालों में किसानों के लिए काफी कुछ किया है और सरकार का लक्ष्य 2022 तक किसानों की आय दोगुनी करने का है। उन्होंने कहा कि सरकार किसानों को नीम कोटेड यूरिया उपलब्ध करवा रही है और किसानों को E-NAM से जोड़ा जा रहा है।


    केंद्रीय गृह मंत्री ने प्रधानमंत्री जनधन योजना की प्रशंसा करते हुए कहा कि पिछले चार सालों में पूरी दुनिया में जितने बैंक खाते खुले उसके 50 फीसदी से ज्यादा खाते भारत खोले गए। उन्होंने कहा कि जनधन खातों के माध्यम से डीबीटी का पैसा हितग्राहियों को मिल रहा है जिससे भ्रष्टाचार पर अंकुश लगा है। उन्होंने कहा कि अब तक डीबीटी के माध्यम से 70 हजार करोड़ रुपयों की बचत हुई है। श्री राजनाथ सिंह ने कहा कि पिछले चार सालों में देश में आधारभूत संरचनाओं के विकास में तेजी आई है। अब औसतन प्रति दिन 27 किलोमीटर सड़कों का निर्माण हो रहा है। उन्होंने कहा कि देश के विद्युत विहीन 18 हजार गांवों का विद्युतीकरण कर दिया है और सरकार का लक्ष्य 31 दिसंबर 2018 तक घर-घर बिजली पहुंचाने का है। श्री सिंह ने कहा कि देश के सुरक्षा परिदृश्य में उल्लेखनीय सुधार हुआ है और साइबर क्राइम व महिला सुरक्षा के मामले में केंद्र सरकार ने बेहतरीन काम किए हैं। श्री सिंह ने कहा कि केंद्र सरकार के सभी प्रकार के प्रयासों से आतंकवाद और नक्सलवाद में कमी आई है। उन्होंने यह भी कहा कि विघटनकारी तत्वों के खिलाफ सख्त कार्रवाई की जा रही है। पत्रकार वार्ता में मध्य प्रदेश के मुख्यमंत्री श्री शिवराज सिंह भी उपस्थित थे। केंद्र सरकार के चार साल पूरे होने के उपलक्ष्य में पत्र सूचना कार्यालय, भारत सरकार, भोपाल द्वारा जनसंपर्क विभाग, मध्य प्रदेश के सहयोग से इस पत्रकार वार्ता का आयोजन किया गया था।


    इससे पहले गृह मंत्री, भारत सरकार श्री राजनाथ सिंह ने केंद्रीय पुलिस प्रशिक्षण अकादमी का उद्घाटन किया। इस कार्यक्रम में भी मध्य प्रदेश के मुख्यमंत्री श्री शिवराज सिंह चौहान उनके साथ थे।


    ****


    वीके/एएम/बीपी/जीआरएस-8764


    

    
    (Release ID: 1534024) Visitor Counter : 80