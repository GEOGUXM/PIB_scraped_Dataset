      स्‍वास्‍थ्‍य एवं परिवार कल्‍याण मंत्रालय

      श्री जे.पी. नड्डा ने निपाह वायरस के नियंत्रण के लिए केरल सरकार को सभी प्रकार का समर्थन देने का आश्वासन दिया, प्रकोप की जाँच के लिए बहु-प्रशासनिक केंद्रीय टीम भेजी गई
      Posted On: 21 MAY 2018 7:20PM by PIB Delhi


    केरल के कोझीकोड में निपाह वायरस के मामलों की बढ़ती संख्या तथा रिपोर्ट की गई मौतों को ध्यान में रखते हुए केंद्र स्वास्थ्य और परिवार कल्याण मंत्री श्री जे.पी. नड्डा ने केरल सरकार को सभी प्रकार का समर्थन देने का आश्वासन दिया है तथा राष्ट्रीय रोग नियंत्रण केंद्र (एनसीडीसी) के एक बहु-प्रशासनिक टीम को जिले का तुरंत दौरा करने, राज्य को सहायता प्रदान करने और स्थिति की बारीकी से निगरानी करने का निर्देश दिया है। टीम आज ही केरल पहुँचेगी।


    केंद्रीय स्वास्थ्य मंत्री ने जिनेवा से एक बयान में कहा, ‘हम स्थिति की बारीकी से निगरानी कर रहे है। मैंने श्री अल्फोन्स तथा केरल की स्वास्थ्य मंत्री श्रीमती के. शैलजा से बातचीत की है और उन्हें केंद्र सरकार की तरफ से सभी प्रकार की सहायता देने का आश्वासन दिया है। राज्य सरकार को सहायता प्रदान करने तथा आवश्यक कदम उठाने के लिए मैंने एक केंद्रीय टीम भेजी है।’


    स्वास्थ्य मंत्री के निर्देश पर स्वास्थ्य व परिवार कल्याण मंत्रालय की सचिव श्रीमती प्रीति सूदन ने केरल के प्रधान स्वास्थ्य सचिव से बात की है तथा स्थिति की समीक्षा की है।


    केंद्रीय टीम में राष्ट्रीय रोग नियंत्रण केंद्र के निदेशक डॉ. सुजीत के सिंह, ईपीडेमियोलोजी विभाग (एनसीडीसी) के प्रमुख डॉ एस. के जैन, आपातकालीन चिकित्सा राहत (ईएमआर), के निदेशक डॉ. पी रविंद्रन, ज़ूनोसिस विभाग (एनसीडीसी) के प्रमुख डॉ. नवीन गुप्ता तथा दो चिकित्साकर्मी और पशुपालन मंत्रालय के एक विशेषज्ञ शामिल हैं।


    ***


    वीके/एएम/जेके/सीएल-8609
    

    
    (Release ID: 1532978) Visitor Counter : 70