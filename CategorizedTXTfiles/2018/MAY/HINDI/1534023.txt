      स्‍वास्‍थ्‍य एवं परिवार कल्‍याण मंत्रालय

      श्रीमती अनुप्रिया पटेल ने तम्बाकू के सेवन से परहेज को प्रोत्साहित करने के लिए ऑटो रिक्शा रैली को दिखाई हरी झंडी
      Posted On: 31 MAY 2018 6:42PM by PIB Delhi


    स्वास्थ्य और परिवार कल्याण राज्य मंत्री श्रीमती अनुप्रिया पटेल ने इस साल के विश्व तम्बाकू रहित दिवस के अवसर पर आज यहां तम्बाकू के सेवन से परहेज को प्रोत्साहित करने के लिए ऑटो-रिक्शा रैली को हरी झंडी दिखाई। इस ऑटो रैली के तहत 100 से ज्यादा ऑटो चालकों को पूरी दिल्ली के विभिन्न क्षेत्रों में कम से कम एक महीने के लिए सवारियों को इस अभियान से जोड़ने के लिए प्रेरित किया जाएगा। जन जागरूकता के लिए ऑटो के ऊपर संदेश लगाने होंगे।


    इस कार्यक्रम के दौरान श्रीमती अनुप्रिया पटेल ने कहा कि इस साल विश्व तम्बाकू रहित दिवस का विषय ‘तम्बाकू और दिल की बीमारी’ है, जिसमें तम्बाकू के सेवन के हृदय और रक्तवाहिकाओं पर असर पर ध्यान केंद्रित किया गया है। उन्होंने कहा, “यहां हमें नहीं भूलना चाहिए कि यह हृदय और रक्तवाहिकाओं तक सीमित नहीं है, बल्कि तम्बाकू के इस्तेमाल से कैंसर, क्रोनिक ऑब्सट्रक्टिव पल्मोनरी बीमारी, तपेदिक, मधुमेह और अन्य गैर संक्रामक बीमारियों भी होती हैं।”


    श्रीमती अनुप्रिया पटेल ने कहा कि विश्व तम्बाकू रहित दिवस तम्बाकू के खतरों के प्रति आम जनता को जागरूक करने का अहम माध्यम है। उन्होंने कहा, “हमें देश में तम्बाकू नियंत्रण के लिए बने कानूनों को लागू करने के वास्ते अतिरिक्त प्रयास सुनिश्चित करने चाहिए।”


    इस कार्यक्रम के दौरान अपर सचिव श्री संजीव कुमार, डीजीएचएस श्रीमती प्रोमिला गुप्ता और मंत्रालय के अन्य वरिष्ठ अधिकारियों के साथ ही डब्ल्यूएचओ कंट्री ऑफिस व नागरिक संगठनों के प्रतिनिधि मौजूद रहे।


    ***


    वीके/एएम/एमपी- 8760


    

    
    (Release ID: 1534023) Visitor Counter : 29