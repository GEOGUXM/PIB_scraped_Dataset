      पर्यटन मंत्रालय

      पर्यटन मंत्री 23 से 25 मई 2018 तक स्पेन के सैन सेबेस्टियन में आयोजित यूएनडब्ल्यूटीओ कार्यकारी परिषद की 108वीं बैठक में शामिल हुए
      
      यूएनडब्ल्यूटीओ पर्यटन क्षेत्र में नवाचार और डिजिटल परिवर्तन पर फोकस करेगा
      
      Posted On: 28 MAY 2018 6:34PM by PIB Delhi


    पर्यटन राज्यमंत्री (स्वतंत्र प्रभार) श्री के.जे. अल्फोंस वरिष्ठ अधिकारियों के शिष्टमंडल के साथ 23 से 25 मई 2018 तक स्पेन के सैन सेबेस्टियन में आयोजित यूएनडब्ल्यूटीओ कार्यकारी परिषद की 108वीं बैठक में शामिल हुए। कार्यकारी परिषद ने निर्णय लिया कि संगठन नई चुनौती और प्रवृत्तियों से निपटने के लिए पर्यटन क्षेत्र में नवाचार और डिजिटीकरण बढ़ाने पर विशेष रूप से ध्यान देगा।


    तीन दिन की कार्यकारी परिषद की बैठक में श्री के.जे. अल्फोंस ने यूएनडब्ल्यूटीओ की ‘ कार्यक्रम तथा बजट ’ समिति की बैठक की अध्यक्षता की। अपने प्रारम्भिक संबोधन में पर्यटन मंत्री ने रोजगार सृजन, उद्यम, पर्यावरण विकास और विदेशी मुद्रा अर्जन के माध्यम से सामाजिक-आर्थिक विकास में पर्यटन की भूमिका पर प्रकाश डाला। उन्होंने नवाचार तथा नई टेक्नोलॉजी के प्रभाव की चर्चा करते हुए कहा कि पर्यटन सहित प्रत्येक आर्थिक क्षेत्र की स्पर्धा के लिए नवाचार और प्रौद्योगिकी महत्वपूर्ण हो गए हैं।


    पर्यटन मंत्री ने यूएनडब्ल्यूटीओ के महासचिव श्री जुराब पोलोलिकाशविली से मिले और पर्यटन नवाचार और डिजिटल परिवर्तन पर फोकस के साथ संयुक्त कार्य योजना विकसित करने के बारे में चर्चा की। विचार-विमर्श में यूएनडब्ल्यूटीओ की कार्य योजना पर भारत की स्थिति पर भी चर्चा की गई। पर्यटन विकास में यूएनडब्ल्यूटीओ को मजबूत एजेंट के रूप में शामिल करने और वैश्विक सार्वजनिक निजी साझेदारी स्थापित करने पर चर्चा हुई। बैठक में भारत और यूएनडब्ल्यूटीओ के संबंधों को मजबूत बनाने पर भी विचार-विमर्श किया गया।


    भारतीय शिष्टमंडल ने पर्यटन तथा डिजिटल परिवर्तन पर विचार-विमर्श में भाग लिया और भारत को डिजिटल रूप से सशक्त समाज और ज्ञान अर्थव्यवस्था के रूप में परिवर्तित करने के प्रधानमंत्री श्री नरेन्द्र मोदी द्वारा शुरू किए गए डिजिटल इंडिया कार्यक्रम की जानकारी दी। पर्यटन मंत्री ने कहा कि पर्यटन क्षेत्र में टेक्नोलॉजी केवल बिक्री और वितरण के लिए नहीं अपनाई जानी चाहिए, बल्कि इसका इस्तेमाल डिस्कवरी, नियोजन, बुकिंग, कार्रवाई, संचालन तथा यात्रा के बाद संबंध प्रबंधन में किया जाना चाहिए।


    श्री के.जे. अल्फोंस स्पेन के पर्यटन मंत्री श्री अल्वारो नडाल से भी मुलाकात की। दोनों मंत्रियों ने पर्यटन के क्षेत्र में सहयोग विशेषकर भारत के प्रतिष्ठित गंतव्यों तथा स्पेन के स्मार्ट गंतव्यों के बीच मेल-मिलाप, पर्यटन टेक्नोलॉजी के लिए उत्कृष्टता केन्द्र की स्थापना, पर्यटन क्षेत्र के पेशेवरों (केन्द्रीय तथा राज्य कर्मचारी) के लिए प्रशिक्षण कार्यक्रम, तीर्थ यात्रा गंतव्यों का प्रबंधन तथा यूनेस्को विरासत स्थलों के प्रबंधन पर चर्चा की।


    विश्व पर्यटन संगठन ( यूएनडब्ल्यूटीओ) संयुक्त राष्ट्र की एजेंसी है, जो जिम्मेदार, सतत तथा सार्वभौमिक रूप से पहुंच योग्य पर्यटन के प्रोत्साहन के लिए उत्तरदायी है। यूएनडब्ल्यूटीओ की कार्यकारी समिति संगठन के गवर्निंग बॉडी का प्रतिनिधित्व करती है, जिसका कार्य अपने निर्णयों को लागू करने और एसेम्बली की सिफारिशों को लागू करने के लिए महासचिव के साथ विचार-विमर्श करके सभी आवश्यक कदम उठाना है और फिर एसेम्बली को रिपोर्ट करना है। परिषद की बैठक वर्ष में कम से कम दो बार होती है। अगली बैठक बहरीन में होगी।


    ***


    वीके/एएम/एजी/एमएस - 8706


    

    
    (Release ID: 1533683) Visitor Counter : 59