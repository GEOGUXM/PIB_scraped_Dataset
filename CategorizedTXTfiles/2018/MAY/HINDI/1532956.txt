      इलेक्ट्रानिक्स एवं आईटी मंत्रालय

      वर्ष के आखिर तक ‘सीएससी’ की पहुंच 2.50 लाख ग्राम पंचायतों में सुनिश्चित करने के साथ-साथ 700 डिजिटल गांवों की स्‍थापना की जाएगी : श्री रविशंकर प्रसाद
      Posted On: 20 MAY 2018 5:39PM by PIB Delhi


    केन्‍द्रीय इलेक्‍ट्रॉनिक्‍स एवं सूचना प्रौद्योगिकी (आईटी) मंत्री श्री रविशंकर प्रसाद ने आज गौतम बुद्ध नगर (उत्‍तर प्रदेश) के धनौरी कलां गांव में कहा कि साझा सेवा केन्‍द्रों (सीएससी) के नेटवर्क का विस्‍तार वर्ष के आखिर तक 2.50 लाख ग्राम पंचायतों में किया जाएगा , जो भारत के गांवों में विभिन्‍न इलेक्‍ट्रॉनिक सेवाएं सुलभ कराने वाले पहुंच केन्‍द्र हैं।


    डिजिटल गांवों में अब उपलब्‍ध विभिन्‍न डिजिटल सेवाओं को प्रदर्शित करने के लिए आयोजित एक कार्यक्रम को संबोधित करते हुए श्री प्रसाद ने कहा कि सीएससी मुहिम ने इलेक्‍ट्रॉनिक बुनियादी ढांचे के जरिये ग्रामीण क्षेत्रों के साथ-साथ दूरदराज के गांवों में बैंकिंग , पेंशन , डिजिटल साक्षरता एवं टेलीमेडि‍सिन जैसी व्‍यापक बदलाव लाने वाली सेवाओं के अभियान का रूप ले लिया है। इस अवसर पर उपस्थित केन्‍द्रीय संस्‍कृति मंत्री (स्‍वतंत्र प्रभार) श्री महेश शर्मा ने कहा कि सीएससी परियोजना ग्रामीण समुदायों को टिकाऊ डिजिटल पहुंच सुलभ करा रही है और ग्रामीण समुदाय के उत्‍थान के लिए आवश्‍यक गति प्रदान कर रही है।


    डिजिटल इंडिया कार्यक्रम के रणनीतिक केन्‍द्र के रूप में स्‍थापित सीएससी मॉडल ने प्रायोगिक चरण में छह गांवों को गोद लिया है। डिजिगांव अथवा डिजिटल गांव की परिकल्‍पना आपस में संबद्ध एक ऐसे गांव के रूप में की गई है , जहां के नागरिक केन्‍द्र सरकार , राज्‍य सरकारों और देश के ग्रामीण क्षेत्रों अथवा दूरदराज के गांवों में कार्यरत निजी कंपनियों की विभिन्‍न ई-सेवाओं का लाभ उठा सकते हैं। इन डिजिगांवों द्वारा व्‍यापक बदलाव लाये जाने की आशा है और उसके साथ-साथ ग्रामीण उद्यमिता को बढ़ावा मिलने तथा सामुदायिक भागीदारी एवं सामूहिक कदमों के जरिये ग्रामीण क्षमताओं एवं आजीविका का सृजन किये जाने की उम्‍मीद है। डिजिटल गांवों के सामुदायिक केन्‍द्र में सोलर लाइटिंग सुविधा स्‍थापित की गई है। इसके अलावा , डिजिटल गांवों को एलईडी एसेम्‍बली यूनिट , सैनिटरी नैपकिन यूनिट (आशा एवं आंगनवाड़ी कार्यकर्ताओं के सक्रिय सहयोग से) और वाई-फाई चौपाल (ग्रामीण वाई-फाई बुनियादी ढांचा एवं कई तरह के उपयुक्‍त एप्‍लीकेशन्‍स) से भी लैस किया गया है।


    इन गांवों में नियमित सीएससी सेवाओं जैसे कि बैंकिंग , स्‍वास्‍थ्‍य , शिक्षा और वित्‍तीय सेवाओं के अलावा कई अन्‍य सेवाएं भी उपलब्‍ध कराई जाएंगी। पायलट परियोजना के लिए आरंभिक चरण में विभिन्‍न गांवों का चयन किया गया है , जिनमें पियाला एवं दयालपुर (हरियाणा) , पूर्वी चंदनक्‍यारी एवं शिवबाबूदीह (झारखंड) और धनौरी कलां एवं सुल्‍तानपुर (उत्‍तर प्रदेश) शामिल हैं।


    *****


    वीके / एएम/आरआरएस/जीआरएस – 86 12


    

    
    (Release ID: 1532956) Visitor Counter : 40