      विद्युत मंत्रालय

      एनटीपीसी लिमिटेड – कर उपरांत लाभ में 10.21 प्रतिशत का इजाफा
      Posted On: 28 MAY 2018 7:40PM by PIB Delhi


    देश की सबसे बड़ी विद्युत उत्‍पादक कंपनी एनटीपीसी लिमिटेड, जिसने अपने समूह की कंपनियों के साथ मिलकर 53651 मेगावाट की क्षमता स्‍थापित की है, ने वित्‍त वर्ष 2017-18 की चौथी तिमाही के अनंकेक्षित वित्‍तीय परिणामों के साथ वित्‍त वर्ष 2017-18 के लिए अंकेक्षित वार्षिक वित्‍तीय परिणामों की भी घोषणा की है।


    एनटीपीसी लिमिटेड ने वित्‍त वर्ष 2017-18 में 265.80 अरब यूनिट बिजली का उत्‍पादन किया, जबकि पिछले साल 250.31 अरब यूनिट बिजली का उत्‍पादन हुआ था। यह 6.19 प्रतिशत की वृद्धि दर्शाता है। एनटीपीसी ने वित्‍त वर्ष 2017-18 की चौथी तिमाही में 68.56 अरब यूनिट बिजली का उत्‍पादन किया, जो वित्‍त वर्ष 2016-17 की चौथी तिमाही में उत्‍पादित 63.77 अरब यूनिट बिजली की तुलना में 7.51 प्रतिशत अधिक है।


    यह वित्‍त वर्ष 2017-18 की चौथी तिमाही में किया गया सर्वाधिक तिमाही उत्‍पादन है। यह वित्‍त वर्ष 2017-18 की तीसरी तिमाही में किए गए 67.78 अरब यूनिट बिजली के पिछले सर्वाधिक तिमाही उत्‍पादन से भी अधिक है।


    एनटीपीसी लिमिटेड ने वित्‍त वर्ष 2017-18 में 10343.17 करोड़ रुपये का अंकेक्षित कर उपरांत मुनाफा कमाया, जो पिछले वर्ष में अर्जित 9385.26 करोड़ रुपये के कर उपरांत मुनाफे की तुलना में 10.21 फीसदी अधिक है। कंपनी ने वित्‍त वर्ष 2017-18 की चौथी तिमाही में 2925.59 करोड़ रुपये का अनंकेक्षित कर उपरांत मुनाफा कमाया है, जबकि वित्‍त वर्ष 2016-17 की चौथी तिमाही में यह राशि 2079.40 करोड़ रुपये थी।


    एनटीपीसी लिमिटेड के निदेशक मंडल ने वित्‍त वर्ष 2017-18 के लिए चुकता शेयर पूंजी के 23.90 प्रतिशत की दर से अंतिम लाभांश देने की सिफारिश की है, जो प्रत्‍येक दस रुपये के अंकित मूल्‍य के प्रति इक्विटी शेयर पर 2.39 रुपये बैठता है।


    ***


    वीके/एएम/आरआरएस/वाईबी–8708

    
    
    (Release ID: 1533699) Visitor Counter : 55