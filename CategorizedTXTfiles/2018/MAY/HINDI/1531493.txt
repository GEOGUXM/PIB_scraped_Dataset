      संघ लोक सेवा आयोग

      सिविल सेवा (प्रारंभिक) परीक्षा-2018
      Posted On: 07 MAY 2018 4:08PM by PIB Delhi


    संघ लोक सेवा आयोग दिनांक 03.06.2018 (रविवार) को देशभर में सिविल सेवा (प्रारंभिक) परीक्षा-2018 आयोजित करेगा। आयोग ने प्रवेश दिए गए उम्‍मीदवारों की सुविधा के लिए अपनी वेबसाइट ( http://www.upsc.gov.in ) पर ई-प्रवेश पत्र अपलोड किए हैं। उम्‍मीदवारों को सलाह दी जाती है कि वे अपना ई-प्रवेश पत्र डाउनलोड कर लें और उसका प्रिंटआउट ले लें। प्रवेश दिए गए उम्‍मीदवारों को उन्‍हें आबंटित परीक्षा-स्‍थल पर परीक्षा देने के लिए अपने ई-प्रवेश पत्र का प्रिंटआउट प्रस्‍तुत करना होगा।


    यदि ई-प्रवेश पत्र पर फोटो स्‍पष्‍ट नहीं है, धुंधली है या उपलब्‍ध नहीं है तब उम्‍मीदवारों को परीक्षा-स्‍थल पर परीक्षा देने के लिए पहचान का प्रमाण जैसे आधार कार्ड, ड्राइविंग लाइसेंस, पासपोर्ट, मतदाता पहचान पत्र आदि और ई-प्रवेश पत्र के प्रिंटआउट सहित दो (2) समरूप फोटोग्राफ (प्रत्‍येक सत्र के लिए एक-एक फोटो) तथा परिवचन साथ लाना होगा। इस परीक्षा के लिए कागजी प्रवेश पत्र जारी नहीं किया जाएगा। ई-प्रवेश पत्र में किसी प्रकार की विसंगति के मामले में, आयोग को तत्‍काल ई-मेल के माध्‍यम से (ई-मेल आईडी uscsp-upsc@nic.in ) सूचित किया जाए, जिससे कि ऐसे मामलों में निर्णय लिया जा सके।


    उम्‍मीदवारों को सलाह दी जाती है कि अंतिम समय की हड़बड़ी से बचने के लिए पर्याप्‍त समय रहते ही ई-प्रवेश पत्र का प्रिंटआउट निकाल लें और “उम्‍मीदवारों हेतु महत्‍वपूर्ण अनुदेश” को भी ध्‍यानपूर्वक पढ़ लें।


    यह भी नोट कर लिया जाए कि परीक्षा स्थल पर प्रवेश, परीक्षा प्रारंभ होने के निर्धारित समय से 10 मिनट पहले, अर्थात पूर्वाह्न सत्र के लिए प्रात: 09:20 बजे तथा अपराह्न सत्र के लिए अपराह्न 02:20 बजे बंद कर दिया जाएगा। प्रवेश बंद होने के बाद किसी भी उम्मीदवार को परीक्षा स्थल पर प्रवेश की अनुमति नहीं दी जाएगी।


    उम्मीदवारों को यह भी ध्यान में रखना चाहिए कि उन्हें उनके ई-प्रवेश पत्र में उल्लिखित परीक्षा स्थल के अलावा किसी अन्य परीक्षा स्थल पर परीक्षा में बैठने की अनुमति नहीं दी जाएगी।


    उम्मीदवारों को यह भी सलाह दी जाती है कि वे अपने साथ काला बॉल पॉइंट पेन लेकर आएं क्योंकि उम्मीदवारों द्वारा ओएमआर उत्तर पत्रक और उपस्थिति सूची केवल काले बॉल पॉइंट पेन से ही भरे जाने हैं।


    इस परीक्षा में पूछे गए प्रश्नों से संबंधित अभ्यावेदन, यदि कोई हो, उम्मीदवारों द्वारा आयोग को 4 से 10 जून, 2018 की अवधि के दौरान केवल “प्रश्नपत्र अभ्यावेदन ऑनलाइन पोर्टल” [“Online Question Paper Representation Portal (QPRep)”] के यूआरएल http://upsconline.nic.in/miscellaneous/QPRep/ के माध्यम से ही प्रस्तुत किया जा सकता है। किसी अन्य माध्यम से प्राप्त तथा 10 जून, 2018 के बाद आयोग द्वारा कोई भी अभ्यावेदन स्वीकार नहीं किया जाएगा।

                                                                                                                                                                                                                                                                                                                                                                                                                                                                                                                                     
मोबाइल फोन (यहां तक कि स्विच ऑफ मोड में भी), पेजर या अन्य इलेक्ट्रॉनिक उपकरण अथवा प्रोग्राम किए जाने योग्य डिवाइस अथवा पेन ड्राइव जैसा कोई स्टोरेज मीडिया, स्मार्ट वॉच इत्यादि अथवा कैमरा अथवा ब्लूटूथ उपकरण अथवा कोई अन्य उपकरण अथवा संबंधित एक्सेसरीज चालू अथवा स्विच ऑफ मोड में, जिनका परीक्षा के दौरान संचार उपकरण के रूप में प्रयोग किया जा सकता है तथा कैलकुलेटर परीक्षा भवन में प्रतिबंधित हैं। इन अनुदेशों का किसी प्रकार से उल्‍लंघन किए जाने पर अनुशासनिक कार्रवाई सहित भविष्‍य की परीक्षाओं/ चयन से विवर्जन कर दिया जाएगा।
                                                                                                                                                                                                                                                                                                                                                                                                                                                                                                                                     
                                                                                                                                                                                                                                                                                                                                                                                                                                                                                                                                     
कीमती/ महंगे सामान तथा बैग भी परीक्षा स्थल पर लाने की अनुमति नहीं है।                                                                                                                                                                                                                                                                                                                                                                                                                                                                
                                                                                                                                                                                                                                                                                                                                                                                                                                                                                                                                     
                                                                                                                                                                                                                                                                                                                                                                                                                                                                                                                                     

    ****


    वीके/वाईबी- 8433


    

    
    (Release ID: 1531493) Visitor Counter : 181
    
    
      Read this release in: English