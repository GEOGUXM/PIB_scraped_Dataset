      रेल मंत्रालय

      राष्‍ट्रीय रेल संग्रहालय अब शाम में भी खुलेगा
      Posted On: 04 MAY 2018 7:54PM by PIB Delhi


    राष्‍ट्रीय रेल संग्रहालय आगंतुकों के लिए अब शाम में भी खुला रहेगा। संग्रहालय सप्‍ताह के अंतिम दिन आगंतुकों के लिए विस्‍तारित समय शाम 06 बजे से रात्रि 09 बजे तक खुला रहेगा। राष्‍ट्रीय रेल संग्रहालय दिल्‍ली एनसीआर में पर्यटकों के लिए प्रमुख आकर्षण है। चाणक्‍यपुरी डिप्‍लोमेटिक एन्‍क्‍लेव में 11 एकड़ से अधिक क्षेत्र में फैला राष्‍ट्रीय रेल संग्रहालय रेलवे की पुरानी यादों को ताजा करता है। इसमें रेलवे के पुराने दिनों के 75 से अधिक वास्‍तविक प्रद‍र्शनियों का संग्रह है।


    आगंतुक इंडोर गैलरी , संगीत फव्‍वारा और प्रदर्शनियों की बहुरंगी प्रकाश व्‍यवस्‍था का आनंद लेंगे। प्रवेश द्वार , ट्वॉय ट्रेन स्‍टेशन तथा आसपास के क्षेत्र को विशेष रोशनी से सजाया गया है। इसके अतिरिक्‍त ‘द रेल्स’ रेस्‍तरां में बुफे डिनर में स्‍वादिष्‍ट व्‍यंजन उपलब्‍ध होंगे। इस रेस्‍तरां की डिजाइन सीएसएमटी मुम्‍बई के विश्‍व विरासत भवन के केन्‍द्रीय गुंबद की प्रतिकृति रूप में है। इसे पूर्ववर्ती राज्‍य रेलवे के चिन्‍हों के साथ सजाया गया है।


    केन्‍द्रीय रेल तथा कोयला मंत्री श्री पीयूष गोयल ने रेलवे संग्रहालय देखने आने वाले आगंतुकों की सुविधा के लिए संग्रहालय को शाम में भी खोलने का निर्देश दिया था। इसी के अनुसार विस्‍तृत प्रबंध किये गये। पिछले महीने रेल बोर्ड के अध्‍यक्ष श्री अश्‍वनी लोहानी ने घोषणा की थी कि संग्रहालय आगंतुकों के लिए मई, 2018 से खोला जाएगा।


    हाल में राष्‍ट्रीय रेल संग्रहालय के आगंतुकों के लिए 30 प्रतिशत डिस्‍काउंट के साथ कॉम्‍बो टिकट (डायमंड और गोल्‍ड) प्रारंभ किया गया है। यह आगंतुकों में काफी लोकप्रिय हो गया है। राष्‍ट्रीय रेल संग्रहालय के व्‍यापक नवीकरण का कार्य 2015 में शुरू किया गया था। इसकी अनेक नई विशेषताएं आभासी कोच सिमुलेटर, डीजल और भाप इंजन सिमुलेटर तथा नई इंडोर गैलरी बाद में शामिल की गई।


    ****


    वीके/एएम/एजी/जीआरएस –8 421


    

    
    (Release ID: 1531383) Visitor Counter : 83