      महिला एवं बाल विकास मंत्रालय

      बेटी बचाओ, बेटी पढ़ाओ (बीबीबीपी) योजना के अंतर्गत 244 नए जिलों के राष्ट्रीय सम्मेलन का आयोजन कल होगा
      Posted On: 03 MAY 2018 4:37PM by PIB Delhi


    महिला व बाल विकास मंत्रालय कल नई दिल्ली में बेटी बचाओ , बेटी पढ़ाओ (बीबीबीपी) योजना के अंतर्गत 244 नए जिलों के राष्ट्रीय सम्मेलन का आयोजन करेगा। इस एक दिवसीय सम्मेलन में 244 जिलों के नोडल अधिकारी, राज्य नोडल अधिकारी तथा वरिष्ठ अधिकारी शामिल होंगे। केंद्रीय महिला व बाल विकास मंत्री श्रीमती मेनका संजय गांधी इस सम्मेलन की मुख्य अतिथि होंगी, जबकि केंद्रीय महिला व बाल विकास राज्य मंत्री डॉ. विरेन्द्र कुमार विशिष्ट अतिथि होंगे।


    महिला व बाल विकास मंत्रालय के सचिव श्री राकेश श्रीवास्तव बीबीबीपी योजना के संबंध में अब तक के अनुभव साझा करेंगे। जन्म के समय लिंगानुपात को बेहतर बनाने तथा बालिका शिक्षा को प्रोत्साहन देने के संदर्भ में महिला व बाल विकास मंत्रालय तथा मानव संसाधन विकास मंत्रालय अपने अनुभव साझा करेंगे। एक परिचर्चा सत्र के दौरान कुछ चुने हुए बीबीबीपी जिलों के जिलाधिकारी पिछले तीन वर्षों के दौरान प्रारंभ किए गए नई पहलों के अनुभव साझा करेंगे। हरियाणा राज्य स्तर का अनुभव साझा करेगा। सहयोगी सिविल सोसाइटी के सदस्य भी इस सम्मेलन में भाग लेंगे।


    यह सम्मेलन अनुभव साझा करने का अवसर प्रदान करेगा और नए जिलों को कार्यक्रमों की योजना बनाने तथा इसके सफल कार्यान्वयन के लिए प्रेरणा प्रदान करेगा। इस सम्मेलन में राज्यों/ केंद्र शासित प्रदेशों के महिला व बाल विकास/ सामाजिक कल्याण, शिक्षा तथा स्वास्थ्य विभागों के प्रधान सचिव तथा 244 जिलों के उपायुक्त/ जिलाधिकारी शामिल होंगे।


    प्रधानमंत्री श्री नरेन्द्र मोदी ने 8 मार्च, 2018 को झुंझुनू, राजस्थान में घोषणा करते हुए कहा था कि बीबीबीपी योजना का विस्तार संपूर्ण भारत के 640 जिलों (2011 की जनगणना के अनुसार) में किया जाएगा। वर्तमान में यह योजना 161 जिलों में लागू है और इसमें 244 नए जिलों को जोड़ा गया है। शेष 235 जिलों को मीडिया व जागरुकता अभियान द्वारा जोड़ा जाएगा।


    ***


    वीके/एएम/जेके/सीएस-8396


    

    
    (Release ID: 1531189) Visitor Counter : 115