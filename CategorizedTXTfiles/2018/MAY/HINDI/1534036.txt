      स्‍वास्‍थ्‍य एवं परिवार कल्‍याण मंत्रालय

      श्री अश्विनी कुमार चौबे का फिजी दौरा; भारत फिजी द्विपक्षीय संबंधों को सुदृढ़़ करने के लिए स्‍थानीय समुदाय की प्रशंसा की
      Posted On: 31 MAY 2018 7:19PM by PIB Delhi


    स्‍वास्‍थ्‍य एवं परिवार कल्याण राज्य मंत्री श्री अश्विनी कुमार चौबे ने आज फिजी में भारतीय सांस्‍कृतिक केन्‍द्र के एक कार्यक्रम में भाग लिया। श्री चौबे ने समारोह में कहा कि स्‍थानीय समुदाय ने भारत फिजी द्विपक्षीय संबंधों को सुदृढ़़ करने के लिए सराहनीय काम किया है। इस समारोह में विदेश मंत्रालय द्वारा प्रायोजित ‘भारत को जानो कार्यक्रम’ के तहत भारत आ चुके छात्रों सहित स्‍थानीय युवाओं और भारतीय समुदाय के लोगों ने हिस्‍सा लिया।


    समारोह में श्री चौबे ने भारत में आध्‍यात्मिक जागरूकता लाने में स्‍वामी विवेकानंद की भूमिका पर प्रकाश डाला। श्री चौबे ने कहा कि स्‍वामी विवेकानंद की शिक्षाएं भारत सहित दुनियाभर में आज भी प्रासंगिक हैं। उन्‍होंने कहा कि लोगों को अपने सपनों को साकार करने के लिए स्‍वामी विवेकानंद के दिये कठिन परिश्रम और प्रतिबद्धता के सिद्धांतों का पालन करना चाहिए।


    श्री चौबे ने बताया कि अगले प्रवासी भारतीय दिवस का आयोजन 21 से 23 जनवरी, 2019 तक वाराणसी में होगा। लोगों को इलाहाबाद में आयोजित होने वाले कुंभ मेले तथा गणतंत्र दिवस समारोह में भाग लेने का अवसर प्राप्‍त होगा।


    उन्‍होंने कहा कि भारत फिजी के लोगों के लिए चिकित्‍सा पर्यटन स्‍थल के रूप में बेहद लोकप्रिय है। उन्‍होंने 18 से 20 अगस्‍त, 2018 के बीच मॉरिशस में आयोजित होने जा रहे विश्‍व हिन्‍दी सम्‍मेलन की भी प्रशंसा की।


    ****


    वीके/एएम/बीपी/जीआरएस-8766


    

    
    (Release ID: 1534036) Visitor Counter : 64