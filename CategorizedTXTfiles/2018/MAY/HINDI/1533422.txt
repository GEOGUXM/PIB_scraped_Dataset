      विज्ञान एवं प्रौद्योगिकी मंत्रालय

      सीएसआईआर ने सरकारी अनुसंधान संगठन वर्ग में क्‍लेरिवेट एनालिटिक्‍स इंडिया इनोवेशन पुरस्‍कार-2018 हासिल किया
      Posted On: 24 MAY 2018 6:54PM by PIB Delhi


    वैज्ञानिक एवं औद्योगिक अनुसंधान परिषद (सीएसआईआर) को सरकारी अनुसंधान संगठन वर्ग में क्लेरिवेट एनालिटिक्स इंडिया इनोवेशन पुरस्कार-2018 प्रदान किया गया है। इस पुरस्‍कार ने एक बार फिर से शीर्ष नवोन्‍मेषक के रूप में सीएसआईआर को सम्‍मानित किया है।


    प्रशंसात्‍मक उल्‍लेख में कहा गया है कि, ‘सीएसआईआर भारत के बौद्धिक संपदा आंदोलन में एक प्रवर्तक है और विश्‍लेषण अवधि के दौरान प्रकाशित पेटेंटों की संख्‍या के लिहाज से अग्रणी है। सीएसआईआर के पेटेंट पोर्टफोलियो में विज्ञान एवं प्रौद्योगिकी से संबंधित व्‍यापक क्षेत्र शामिल हैं। इनमें से कुछ प्रमुख क्षेत्रों में पॉलीमर एवं चिकित्‍सा में अनुप्रयोग, उपकरण, बिजली उद्योग, फार्मास्‍यूटिकल अनुसंधान, फर्मेन्टेशन, इन्‍जाइम, केटेलेसिस और अनुप्रयोग, जल का रसायनिक एवं जैविक उपचार आदि शामिल हैं। अपने पेटेंटों के लिए 2,800 से अधिक प्रशंसात्‍मक उल्‍लेखों के साथ सीएसआईआर ने सरकारी अनुसंधान संगठन वर्ग में पेटेंट दृष्‍टांत प्रभाव पर अच्‍छा स्‍कोर किया, जो सीएसआईआर के नवोन्‍मेषणों की प्रासंगिकता एवं प्रभाव को प्रदर्शित करता है।


    प्रत्‍येक वर्ष क्‍लेरिवेट एनालिटिक्‍स-जो पहले थॉमसन रॉयटर्स का आईपी एवं विज्ञान प्रभाग था-भारत में पेटेंट संबंधित मापकों के अनुसार सर्वाधिक नवोन्‍मेषी कंपनियों को सम्‍मानित करता है। यह विश्‍लेषण क्‍लेरिवेट एनालिटिक्‍स के आंकड़ों एवं माध्‍यमों के उपयोग के द्वारा किया जाता है।


    वैज्ञानिक एवं औद्योगिक अनुसंधान परिषद (सीएसआईआर) एक सम सामयिक अनुसंधान एवं विकास संगठन है, जो विविध विज्ञान एवं प्रौद्योगिकी क्षेत्रों में अपने अत्‍याधुनिक अनुसंधान एवं विकास आधार के लिए जाना जाता है। सीएसआईआर के पास 38 राष्‍ट्रीय प्रयोगशालाओं, 39 लोक सम्‍पर्क केन्‍द्रों, तीन नवोन्‍मेषों केन्‍द्रों एवं पांच इकाइयों का एक गतिशील नेटवर्क है। सीएसआईआर की अनुसंधान एवं विकास विशेषज्ञता एवं अनुभव लगभग 4,600 कार्यशील वैज्ञानिकों में सम्मिलित है, जिनकी सहायता लगभग 8,000 वैज्ञानिक एवं तकनीकी कर्मचारी करते हैं।


    ***


    वीके / एएम/एसकेजे/जीआरएस – 8665


    

    
    (Release ID: 1533422) Visitor Counter : 98