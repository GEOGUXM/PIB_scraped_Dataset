      गृह मंत्रालय

      श्री राजनाथ सिंह ने केन्‍द्र शासित प्रदेशों में विकास परियोजनाओं की समीक्षा की
      Posted On: 15 MAY 2018 8:25PM by PIB Delhi


    केन्‍द्रीय गृह मंत्री श्री राजनाथ सिंह ने आज यहां केन्‍द्र शासित प्रदेशों में विभिन्‍न विकास परियोजनाओं की प्रगति की समीक्षा की। विभिन्‍न केन्‍द्र शासित प्रदेशों यथा अंडमान एवं निकोबार द्वीप, चंडीगढ़, दादरा एवं नागर हवेली, दमन एवं दीव, एनसीटी दिल्‍ली, लक्षद्वीप और पुडुचेरी के वरिष्‍ठ अधिकारियों ने अपने-अपने केन्‍द्र शासित प्रदेशों में क्रियान्वित की जा रही विभिन्‍न विकास परियाजनाओं की नवीनतम स्थिति से गृह मंत्री को अवगत कराया।


    इस दौरान जिन परियोजनाओं की प्रगति की समीक्षा की गई उनमें स्‍मार्ट सिटी मिशन, प्रधानमंत्री आवास योजना, अटल कायाकल्‍प एवं शहरी रूपांतरण मिशन (अमृत), महिलाओं एवं बच्‍चों को पोषक खाद्य पदार्थों की आपूर्ति, पेयजल एवं बिजली के प्रावधान, स्‍वच्‍छ भारत मिशन, शिपिंग एवं सड़क कनेक्टिविटी में सुधार और पर्यटन परियोजनाएं शामिल हैं।


    केन्‍द्रीय गृह मंत्री ने लोगों का जीवन स्‍तर बेहतर करने के उद्देश्‍य से जुड़ी विभिन्‍न परियोजनाओं के क्रियान्‍वयन में हुई प्रगति की सराहना की। उन्‍होंने प्रत्‍येक केन्‍द्र शासित प्रदेश की विशिष्‍ट जरूरतों एवं उसकी प्रगति की राह में मौजूद बाधाओं को ध्‍यान में रखते हुए संबंधित अधिकारियों से लंबित परियोजनाओं को जल्‍द से जल्‍द पूरा करने का आह्वान किया।


    गृह राज्‍य मंत्री श्री हंसराज गंगाराम अहीर, केन्‍द्रीय गृह सचिव श्री राजीव गाबा और गृह मंत्रालय के वरिष्‍ठ अधिकारियों ने भी इस बैठक में भाग लिया।


    ***


    वीके/एएम/आरआरएस/वीके- 8541

    
    
    (Release ID: 1532212) Visitor Counter : 48