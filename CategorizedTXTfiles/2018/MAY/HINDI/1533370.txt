      उप राष्ट्रपति सचिवालय

      दीर्घावधि विकास, स्थायित्व और बेहतर जीवन के लिए वृहद आर्थिक एकीकरण के साथ उत्तर-पूर्व का आसियान के साथ जुड़ाव अहम : उपराष्ट्रपति
      
      उत्तर-पूर्व क्षेत्र प्रचुर प्राकृतिक संसाधनों से संपन्न
      
      उपराष्ट्रपति ने त्रिपुरा विश्वविद्यालय के दीक्षांत समारोह को संबोधित किया

      Posted On: 23 MAY 2018 8:23PM by PIB Delhi

    उपराष्ट्रपति श्री एम वेंकैया नायडू ने कहा है कि उत्तर-पूर्व के लोगों के दीर्घावधि विकास, स्थायित्व, और बेहतर जीवन के लिए वृहद आर्थिक एकीकरण के साथ उत्तर-पूर्व का आसियान के साथ जुड़ाव पर ध्यान देना अहम है। उपराष्ट्रपति आज अगरतला में त्रिपुरा विश्वविद्यालय के दीक्षांत समारोह को संबोधित कर रहे थे। इस मौके पर त्रिपुरा के राज्यपाल प्रो. तथागत राय और अन्य बड़ी हस्तियां मौजूद थीं।


    उपराष्ट्रपति ने कहा कि उत्तर-पूर्व का क्षेत्र प्रचुर प्राकृतिक संसाधनों से संपन्न है लेकिन इसकी वास्तविक क्षमता की पहचान में यहां के मुश्किल भू-भाग, तितर-बितर आबादी, खराब संपर्क और अपर्याप्त ढांचागत संरचना बाधक रहे हैं। उन्होंने बताया कि और अधिक व्यापार केंद्रों और सीमा पर हाटों की स्थापना कर केंद्र सरकार हमारे उत्तर-पूर्व के राज्यों और इसके पड़ोसी देशों के बीच सीमा व्यापार की सुविधा बढ़ाने की इच्छुक है।


    संसाधन संपन्न उत्तर-पूर्व के राज्यों में निवेश की संभावनाओं को उजागर करते हुए उपराष्ट्रपति ने केंद्र और राज्य सरकारों से कदम से कदम मिलाकर काम करने का आग्रह किया। उत्तर-पूर्व के क्षेत्र को मुख्यधारा में लाने के लिए संपर्क माध्यम में सुधार लाने पर जोर देते हुए उपराष्ट्रपति ने कहा कि ऐसी पहल से पर्यटन, व्यापार और लोगों के बीच संपर्क बढ़ाने में मदद मिलेगी। उन्होंने कहा कि संपर्क के साधन को आर्थिक विकास का सोपान बनाना चाहिए।


    उपराष्ट्रपति ने उत्तर-पूर्व के सभी राज्यों को संयुक्त उद्यमों पर काम करने और आसियान देशों के साथ बागवानी , फूलों की खेती, पारंपरिक दवाई इत्यादि क्षेत्रों में सहयोग करने का आग्रह किया है। उन्होंने कहा कि इससे क्षेत्र के युवाओं के लिए रोजगार और स्वरोजगार के नए अवसर खुलेंगे।


    उपराष्ट्रपति ने कहा कि शिक्षा की वजह से हमारा सर्वश्रेष्ठ प्रदर्शन सामने आना चाहिए। उन्होंने आगे कहा कि यह सुनिश्चित किया जाना चाहिए कि शिक्षा प्रणाली सबसे मजबूत नैतिक और नैतिक मूल्यों को जन्म दे और उत्कृष्टता की भावना को बढ़ावा दे । उन्होंने कहा कि शिक्षा को समावेशी दृष्टिकोण , सहिष्णुता और करुणा को भी बढ़ावा देना चाहिए।


    शिक्षा पर महात्मा गांधीजी के विचारों के बारे में छात्रों को याद दिलाते हुए उपराष्ट्रपति ने कहा कि साक्षरता शिक्षा का अंत नहीं है और यह शिक्षा की शुरुआत भी नहीं है। यह एक ऐसा माध्यम है जहां महिला और पुरुष शिक्षित की जा सकती हैं। उन्होंने कहा कि साक्षरता अपने आप में कोई शिक्षा नहीं है।


    ****


    वीके/एम/एके/सीएस –8656

    
    
    (Release ID: 1533370) Visitor Counter : 24
    
    
      Read this release in: English , Tamil