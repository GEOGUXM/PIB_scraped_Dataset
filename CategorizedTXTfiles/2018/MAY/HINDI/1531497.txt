      आवास एवं शहरी कार्य मंत्रालय

      श्री हरदीप पुरी भोपाल में स्‍मार्ट सिटीज के सीईओ के पहले बड़े सम्‍मेलन का उद्घाटन करेंगे
      Posted On: 07 MAY 2018 10:43AM by PIB Delhi


    आवास और शहरी कार्य राज्‍य मंत्री (स्‍वतंत्र प्रभार) श्री हरदीप पुरी कल अर्थात 08 मई , 2018 को भोपाल में स्‍मार्ट सिटीज के सीईओ के पहले बड़े सम्‍मेलन का उद्घाटन करेंगे। 25 जून, 2015 को शुरू किया गया स्‍मार्ट सिटीज मिशन (एससीएम) शहरी अभियानों में सबसे अधिक परिवर्तनकारी मिशन है। डिजिटली सक्षम स्‍मार्ट सिटी सेन्‍टर बनाने, दोबारा सड़कों के डिजाइन तैयार करने, इमारतों की छतों पर सौर ऊर्जा पैनल लगाने जैसी महत्‍वपूर्ण परियोजनाओं से शहरी रूपान्‍तरण की प्रक्रिया शुरू हुई है, जिससे शहरों में जीवन अ‍धिक सुविधाजनक हुआ है। इस मिशन के अंतर्गत स्‍मार्ट सिटी परियोजनाओं के कार्यान्‍वयन में अहम भूमिका निभाने वाले स्‍मार्ट सिटी की विशेष कार्य योजना (एसपीवी) के मुख्‍य कार्यकारी अधिकारी (सीईओ) ऐसे परिवर्तनीय परिणाम हासिल करने में महत्‍वपूर्ण हैं।


    स्‍मार्ट सिटी के सीईओ के लिए आपसी सीख लेने और ज्ञान साझा करने के लिए मंच उपलब्‍ध कराने के वास्‍ते 8 और 9 मई , 2018 को दो दिवसीय सम्‍मेलन आयोजित किया जा रहा है। इस सम्‍मेलन से सीईओ को सभी शहर के नेताओं के अनुभवों से बारिकी से इसकी सफलता और असफलता को समझने का मौका मिलेगा। देशभर के स्‍मार्ट सिटी मिशनों के सभी बेहतर तरीकों के एक मंच पर उपलब्‍ध होने से शहर के नेताओं को मदद मिलेगी और नयापन लाने के नये-नये तरीके इजाद करने में समय गंवाने की बजाय सबके अनुभव का उपयोग कर तेजी से इस कार्य में प्रगति की जा सकती हैं।


    उद्घाटन सत्रों में मिशन की अपनी उच्‍च महत्‍व की परियोजनाओं को रेखांकित करते हुए स्‍मार्ट सिटी के सीईओ पैनल परिचर्चा करेंगे और प्रस्‍तुति देंगे , जिससे अन्‍य शहर भी लाभ उठा सकते हैं। इसके अलावा शहर स्‍तरीय परियोजना कार्यान्‍वयन की कार्यनीति पर भी चर्चा की जाएगी। स्‍मार्ट सिटीज मिशन के अंतर्गत शहरों द्वारा लागू किये जा रही विभिन्‍न परियोजनाओं को भी प्रदर्शित किया जाएगा। इस दौरान प्रतिभागी स्‍मार्ट सिटी के सीईओ को भोपाल स्‍मार्ट सिटी द्वारा कार्यान्वित स्‍मार्ट सिटी परियोजनाओं का भी दौरा करने का भी अवसर मिलेगा।


    इसके प्रतिभागियों में स्‍मार्ट सिटी के सीईओ के अतिरिक्‍त नगर-पालिका , राज्‍य और केन्‍द्र सरकार के प्रतिनिधि, स्‍मार्ट सिटी मिशन में सिविल सोसाइटी, अकादमिक संस्‍थाओं और उद्योग के विभिन्‍न हितधारक भी शामिल हैं। प्रधान सचिवों (शहरी विकास)/राज्‍य मिशन निदेशकों, नगर-पालिका आयुक्‍तों, विभिन्‍न देशों के राजदूतों, संयुक्‍त राष्‍ट्र के प्रतिनिधियों, बहुपक्षीय/द्विपक्षीय एजेंसियों, सिविल सोसाइटी और क्षमता निर्माण संस्‍थानों के प्रमुखों को भी आमंत्रित किया गया हैं।


    इस सम्‍मेलन का उद्देश्‍य पिछले ढाई वर्षों में हासिल की गई उपलब्धियों , अनुभव और जानकारी साझा करना है। प्रदर्शनी और सीईओ के प्रस्‍तुतिकरण परियोजना कार्यान्‍वयन में तेजी लाने के लिए उपयोगी होंगे। सम्‍मेलन में साझा किये गये विचारों पर शहरों को ठोस कार्रवाई करने में मदद मिलेगी।


    *****


    वीके /एएम/एमके/जीआरएस–8432

    
    
    (Release ID: 1531497) Visitor Counter : 73
    
    
      Read this release in: Marathi , English , Bengali , Tamil , Malayalam