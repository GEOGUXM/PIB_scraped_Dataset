      पर्यावरण, वन एवं जलवायु परिवर्तन मंत्रालय

      जलवायु परिवर्तन से निपटने के लिए विकसित देशों द्वारा उठाये जा रहे कदम अपर्याप्‍त : डॉ. हर्षवर्धन
      Posted On: 20 MAY 2018 7:23PM by PIB Delhi


    भारत ने कहा है कि जलवायु परिवर्तन से निपटने के लिए जितनी बड़ी कार्रवाई करने की जरूरत है, उसे ध्‍यान में रखते हुए विकसित देशों द्वारा उठाये जा रहे कदम अपर्याप्‍त हैं। केन्‍द्रीय पर्यावरण, वन एवं जलवायु परिवर्तन मंत्री डॉ. हर्षवर्धन ने आज डरबन में आयोजित पर्यावरण मंत्रियों की 26वीं ‘बेसिक’ मंत्रिस्‍तरीय बैठक में यह बात कही। उन्‍होंने कहा कि जलवायु परिवर्तन से निपटने की दृष्टि से दुनिया अभी एक महत्‍वपूर्ण दौर से गुजर रही है।


    डॉ. हर्षवर्धन ने कहा, ‘हम फिलहाल जलवायु परिवर्तन से निपटने के लिए अपने प्रयासों और संबंधित बातचीत की दृष्टि से एक महत्‍वपूर्ण दौर से गुजर रहे हैं। इस दिशा में व्‍यापक कार्रवाई करने की जरूरत है, लेकिन हमने यही पाया है कि इस दिशा में विकसित देशों के कदम अपर्याप्‍त हैं।’ मंत्री महोदय ने विकसित देशों से जलवायु परिवर्तन के असर में कमी करने के साथ-साथ विकासशील देशों को क्रियान्‍वयन के साधन मुहैया कराने के मामले में अग्रणी भूमिका निभाने का अनुरोध किया। उन्‍होंने कहा कि जब भी हम अपने कदमों के बारे में चर्चा करते हैं तो यह बात भी समान रूप से महत्‍वपूर्ण होती है कि विकासशील देशों की महत्‍वाकांक्षा को आवश्‍यक संबल प्रदान करने की जरूरत है। डॉ. हर्षवर्धन ने कहा कि इसके साथ ही विकसित राष्‍ट्रों द्वारा इन देशों को सतत रूप से पर्याप्‍त वित्‍त, प्रौद्योगिकी एवं क्षमता निर्माण सहायता देने की भी आवश्‍यकता है।


    उन्‍होंने ‘बेसिक देशों’ के समकक्ष मंत्रियों से कहा कि भारत ने इस दिशा में आवश्‍यक कदम उठाने के लिए अपने विजन और राजनीतिक इच्‍छा शक्ति से सभी को अवगत करा दिया है। उन्‍होंने यह भी कहा कि प्रधानमंत्री श्री नरेन्‍द्र मोदी अपने विजन के तहत जलवायु परिवर्तन के असर से सर्वाधिक कमजोर तबकों का संरक्षण करते हुए सतत विकास सुनिश्चित करने पर विशेष जोर देते रहे हैं।


    ‘बेसिक देश’ ब्राजील, दक्षिण अफ्रीका, भारत और चीन सहित चार देशों का एक समूह है। इसका गठन 28 नवम्‍बर, 2009 को एक समझौते के तहत किया गया था। इन चारों देशों ने कोपनहेगन जलवायु शिखर सम्‍मेलन में आपस में मिल-जुलकर काम करने की प्रतिबद्धता जताई है।


    *****


    वीके/एएम/आरआरएस/जीआरएस–8615


    

    
    (Release ID: 1532979) Visitor Counter : 46