      नीति आयोग

      नीति आयोग और एबीबी इं‍डिया ने आशय वक्‍तव्‍य पर हस्‍ताक्षर किये
      
      सभी क्षेत्रों में कृत्रिम बुद्धिमत्‍ता (एआई), वृहद आंकड़े (बिग डेटा) एवं सम्‍पर्क समाधान (कनेक्टिविटी सोल्‍युशन्‍स) प्रदान करने के लिए करार किया

      Posted On: 23 MAY 2018 5:58PM by PIB Delhi

    नीति आयोग और एबीबी इं‍डिया ने आज उन्‍नत विनिर्माण प्रौद्योगिकियों के माध्‍यम से ‘मेक इन इं‍डिया’ के भारत सरकार के महत्‍वाकांक्षी विजन को साकार करने के लिए एक आशय वक्‍तव्‍य (एसओआई) पर हस्‍ताक्षर किया, जो रोबोटिक्‍स एवं कृत्रिम बुद्धिमत्‍ता के क्षेत्र में नवीनतम प्रगति को समावेशित करता है।


    इस समझौते पर नीति आयोग के सीईओ श्री अमिताभ कांत और एबीबी के सीईओ डॉ. उलरिच एस्‍पाईशोफर की उपस्थिति में नीति आयोग की सलाहकार सुश्री अन्‍ना राय एवं एबीबी इंडिया के एमडी श्री संजीव शर्मा द्वारा हस्‍ताक्षर किया गया।


    नीति आयोग बिजली एवं जल सुविधाएं, खाद्य एवं भारी उद्योग जैसे उद्योगों एवं परिवहन (रेल एवं मेट्रो) एवं बुनियादी ढांचे जैसे अर्थव्‍यवस्‍था के विभिन्‍न क्षेत्रों में एबीबी के साथ मिल कर कार्य करेगा, जिससे कि इंटरनेट ऑफ थिंग्‍स (आईओटी) एवं कृत्रिम बुद्धिमत्‍ता (एआई) प्रौद्योगिकियों को समावेशित करते हुए डिजिटलीकरण के लिए समाधान सुझाए जा सकें।


    नीति आयोग और एबीबी संयुक्‍त रूप से सरकार के मंत्रालयों के साथ काम करेंगे, उनके लिए महत्‍वपूर्ण क्षेत्रों से संबंधित सूचनाएं प्राप्‍त करेंगे तथा औद्योगिक ऑटोमेशन एवं डिजिटलीकरण प्रौद्योगिकियों का उपयोग करते हुए समाधानों पर चर्चा करेंगे।


    श्री अमिताभ कांत ने कहा, ‘हम एआई एवं आईओटी जैसी भविष्‍य की प्रौद्योगिकियों के व्‍यावहारिक अनुप्रयोगों के बारे में और अधिक जानकारी प्राप्‍त करने की उम्‍मीद करते हैं, विशेष रूप से, अभिशासन एवं आर्थिक प्रणालियों को युक्तिसंगत बनाने में। यह करार, जिसमें एबीबी के विश्‍व स्‍तरीय केन्‍द्रों में डिजिटलीकरण की अंत: क्षेत्रवार समझ शामिल है, भारत में प्रमुख क्षेत्रों में प्रगति को प्रेरित करने में प्रमुख भूमिका निभाएगा।’


    इस एसओआई के माध्‍यम से, नीति आयोग एबीबी इंडिया द्वारा आयोजित कार्यशालाओं और प्रशिक्षण कार्यक्रमों में नीति निर्माताओं एवं सरकारी पदाधिकारियों की भागीदारी सुगम बनाएगा।


    इस करार के तहत सरकार के वरिष्‍ठ अधिकारियों के लिए पहली कार्यशाला का आयोजन जून, 2018 में बेंगलूरू में एबीबी एबिलिटी इनोवेशन सेन्‍टर में किया जाएगा। खाद्य प्रसंस्‍करण क्षेत्र के महत्‍व को देखते हुए कार्यशाला का फोकस इस क्षेत्र में डिजिटल एवं ऑटोमेशन प्रौ़द्योगिकियों पर होगा।


    इस कार्यशाला के लिए केन्‍द्र, राज्‍य सरकारों एवं स्‍वायत्‍त शासी निकायों से वरिष्‍ठ अधिकारियों का नामांकन किया जाएगा। ऐसी कार्यशालाओं का आयोजन भविष्‍य में बिजली, शहरी विकास एवं परिवहन जैसे अन्‍य क्षेत्रों में भी किया जाएगा।


    नीति आयोग एकबीबी के सहयोग से इस वर्ष दिसंबर तक कार्यशालाओं में प्राप्‍त फीडबैक पर आधारित नीति अनुशंसाओं पर एक रिपोर्ट भी प्रकाशित करेगा। कार्यशालाओं एवं प्रशिक्षण कार्यक्रमों का आयोजन एबीबी एबिलिटी इनोवेशन सेन्‍टर में किया जाएगा।


    एबीबी के सीईओ डॉ. उलरिच एस्‍पाईशोफर ने कहा, ‘हम नीति आयोग के साथ साझेदारी करके एवं भारत की अर्थव्‍यवस्‍था के प्रमुख क्षेत्रों के लिए इनसे लाभ प्राप्‍त करने के तरीकों का विकास करके तथा डिजिटलीकरण, कृत्रिम बुद्धिमत्‍ता, रोबोटिक्‍स एवं औद्योगिक ऑटोमेशन में नवीनतम प्रौद्योगिकियों को कार्यान्वित करने को लेकर बहुत उत्‍साहित हैं। हम भारत सरकार में प्रमुख हितधारकों के साथ काम करने एवं ‘मेक इन इंडिया’ जैसी प्रधानमंत्री श्री नरेन्‍द्र मोदी की प्रमुख पहलों का समर्थन करने की उम्‍मीद करते हैं।


    ***


    वीके/एएम/एसकेजे/जीआरएस–8661


    

    
    (Release ID: 1533397) Visitor Counter : 42