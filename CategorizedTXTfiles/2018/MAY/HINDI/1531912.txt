      युवा कार्यक्रम एवं खेल मंत्रालय

      कर्नल राठौड़ का ब्रिटेन के खेल मंत्री से निशानेबाजी को राष्ट्रमंडल खेल-2022 का हिस्सा बनाये रखने का आग्रह
      Posted On: 11 MAY 2018 5:40PM by PIB Delhi


    केन्द्रीय युवा कार्यक्रम और खेल राज्यमंत्री (स्वतंत्र प्रभार) कर्नल राज्यवर्धन राठौड़ ने ब्रिटेन के डिजिटल, संस्कृति, मीडिया और खेल मंत्री एमपी मट हैंगकॉक से आग्रह किया कि वे सुनिश्चित करें कि राष्ट्रमंडल खेल 2022 में भी निशानेबाजी स्पर्धा रहे। आज यहां कर्नल राठौड़ के साथ माननीय मंत्री महोदय के मुलाकात के दौरान यह मुद्दा उठाया गया। दोनो पक्षों ने आधे घण्टे की बैठक में खेल के क्षेत्र में सहयोग तथा इस क्षेत्र में संबंध और सुदृढ़ करने पर चर्चा की।


    कर्नल राठौड़ ने ब्रिटेन के मंत्री को देश में खेलों को बढ़ावा देने के लिए उठाये जा रहे कदमों के बारे में जानकारी दी और खेलो इंडिया योजना के बारे में विस्तार से बताया। उन्होंने कहा कि इस योजना के तहत कम उम्र में ही प्रतिभा की पहचान की जाती है, जिसके बाद सरकार की उचित वित्तीय सहायता से समयबद्ध तरीके से उन्हें प्रशिक्षित किया जाता है।


    उन्होंने ब्रिटेन के खिलाडियों और उनके कोच को भारत आने का निमंत्रण भी दिया, ताकि वे दोनो देशों के मौसम में परिवर्तन के दौरान भी बगैर बाधा के खेल-कूद की गतिविधियों का लाभ उठा सकें। उन्होंने दोनो देशों के खेल विकास कार्यक्रम के बीच संधि की संभावना तलाशने का भी आग्रह किया।


    ब्रिटेन के मंत्री इस समय आगामी क्रिकेट विश्वकप और राष्ट्रमंडल खेल-2022 के प्रचार-प्रसार के लिए भारत में है।


    *****


    वीके /एसकेजे/एमके/एल—8499


    

    
    (Release ID: 1531912) Visitor Counter : 71
    
    
      Read this release in: English