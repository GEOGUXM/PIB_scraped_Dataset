      गृह मंत्रालय

      केंद्रीय गृहमंत्री ने लखनऊ में सीमा सुरक्षा बल की 125 बटालियन परिसर में गैर आवासीय भवनों का किया उद्घाटन
      Posted On: 10 MAY 2018 7:11PM by PIB Delhi


    केंद्रीय गृहमंत्री राजनाथ सिंह ने कहा है कि पहली दिसंबर 1965 को सीमा सुरक्षा बल की स्थापना की गई थी तब से लेकर आजतक यह अपने दायित्वों का कुशलता पूर्वक निर्वाहन करता आया है और आज राष्ट्र के विश्वास का पर्याय बन गया है।


    केंद्रीय गृहमंत्री ने आज लखनऊ में मोहनलालगंज में 125 बटालियन परिसर में गैर आवासीय भवनों का उद्घाटन किया। गृहमंत्री ने अधिकारी मेस, अधीनस्थ अधिकारी मेस, चिकित्सालय और क्वार्टर गार्ड का भी उद्घाटन किया। गृहमंत्री ने जिन गैर आवासीय भवनों का उद्घाटन किया उसकी स्थापना नक्सल रोधी अभियानों में तैनात बल सदस्यों और उनके परिजनों हेतु की गई है।


    श्री राजनाथ सिंह ने कहा कि लखनऊ शिक्षा और चिकित्सा जैसे क्षेत्रों में महत्वपूर्ण स्थान रखता है। उन्होने कहा कि सीमा सुरक्षा बल के जवान यहां बने मकानों में अपने परिवार को सुरक्षित रखकर अपने कर्तव्यों का पालन कर सकेंगे। उन्होने कहा कि सीमा सुरक्षा बल की 261 की लोकेशन पॉइंट के स्थापना की मंजूरी दे दी गई है। गृहमंत्री ने इस मौके पर सीमा सुरक्षा बल के जवानों और उनके परिजनों से मुलाक़ात की और परिसर में वृक्षारोपण किया। क्षेत्रीय सांसद कौशल किशोर और बीएसएफ़ के महानिदेशक केके शर्मा सहित बड़ी संख्या में अधिकारीगण इस मौके पर मौजूद रहे।


    बाद में पत्रकारों से बातचीत में श्री राजनाथ सिंह ने कहा कि कश्मीर घाटी में अशांति फैलाने वाले लोगों के खिलाफ कड़ी से कड़ी कार्रवाई की जाएगी। एक सवाल के जवाब में उन्होने कहा कि रमजान और अमरनाथ यात्रा के मौके पर एक तरफा युद्ध विराम की मांग पर गौर किया जाएगा।


    ************


    डॉ श्रीकांत श्रीवास्तव/गौरव त्रिपाठी

    
    
    (Release ID: 1531846) Visitor Counter : 102