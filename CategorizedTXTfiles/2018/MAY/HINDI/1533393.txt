      स्‍वास्‍थ्‍य एवं परिवार कल्‍याण मंत्रालय

      केरल में निपाह वायरस के संक्रमण से निपटने के लिए विशेषज्ञों की केन्द्रीय तकनीकी टीम द्वारा किए गए कार्य
      Posted On: 23 MAY 2018 5:56PM by PIB Delhi


    केन्द्रीय स्वास्थ्य मंत्री श्री जे.पी. नड्डा के निर्देश पर गठित राष्ट्रीय रोग नियंत्रण केन्द्र (एनसीडीसी) के विशेषज्ञों की केन्द्रीय टीम वर्तमान में केरल में निपाह वायरस के संक्रमण की स्थिति की लगातार समीक्षा कर रही है।


    कल विशेषज्ञों की केन्द्रीय तकनीकी टीम ने राज्य के स्वास्थ्य मंत्री और सरकारी तथा निजी अस्पतालों के डॉक्टरों के साथ बैठक की। बैठक में वायरस के सम्पर्क में आने वाले लोगों की पहचान करने की रणनीति के साथ ही मरीजों के ईलाज और चिकित्सीय स्थिति पर विस्तार से चर्चा की गई। एनसीडीसी के निदेशक डॉ. एस.के. सिंह के नेतृत्व में टीम के एक दल ने मल्लापुरम जिले का दौरा किया, जहां उन्होंने सरकारी और निजी अस्पतालों के डॉक्टरों को निपाह वायरस के संक्रमण के बारे में बताया। जागरूकता फैलाने और संक्रमण को लेकर भय दूर करने के लिए राज्य के स्वास्थ्य मंत्री और टीम ने आम जनता के साथ भी बातचीत की। टीम ने दिशा-निर्देश का प्रारूप, स्वास्थ्य कर्मियों के लिए सलाह, आम जन के लिए जानकारी, जांच के नमूने एकत्रित करने के बारे में सलाह और निपाह वायरस के संक्रमण के बारे में संक्षेप में जानकारी भी उपलब्ध कराई है। विशेषज्ञों के लिए संक्रमण के मामलों, संदिग्ध मरीजों और संपर्क में आने वाले मरीजों की जानकारी तैयार और साझा करने के लिए एक रिपोर्टिंग प्रारूप तैयार किया गया है।


    आपातकालीन चिकित्सा राहत के निदेशक डॉ. पी. रविन्द्रन के नेतृत्व में केन्द्रीय विशेषज्ञों की टीम के दूसरे दल ने गवर्मेंट मेडिकल कॉलेज, कोझीकोड का दौरा किया और ईलाज की प्रक्रिया, संक्रमण नियंत्रण के तरीके, दवाई की उपलब्धता इत्यादि की समीक्षा की।


    आज टीम ने कोझीकोड के जिलाधीश के साथ बैठक की और रोग के लक्षण की शिकायत दर्ज करवाने की प्रक्रिया व्यवस्थित करने तथा अंतर-क्षेत्रीय समन्वय सुदृढ़ करने पर चर्चा की। यह निर्णय लिया गया कि निर्धारित अलग सुविधा तक संदिग्ध मरीज को लाने-ले जाने के लिए अलग से एम्बुलेंस उपलब्ध कराई जाए।


    ***


    वीके/एएम/एमके/डीके - 8660

    
    
    (Release ID: 1533393) Visitor Counter : 11