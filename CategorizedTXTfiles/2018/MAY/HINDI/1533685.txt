      कार्मिक, लोक शिकायत एवं पेंशन मंत्रालय

      कार्मिक, जन शिकायत और पेंशन राज्यमंत्री डॉ. जितेन्द्र सिंह मंगलवार को सरदार पटेल भवन में स्वच्छता कार्य योजना के कार्यान्वयन का जायजा लेंगे
      Posted On: 28 MAY 2018 6:35PM by PIB Delhi


    केन्द्रीय पूर्वोत्तर क्षेत्र विकास राज्यमंत्री (स्वतंत्र प्रभार) प्रधानमंत्री कार्यालय, कार्मिक, जन शिकायत और पेंशन, परमाणु ऊर्जा तथा अंतरिक्ष राज्यमंत्री डॉ. जितेन्द्र सिंह और पेयजल तथा स्वच्छता मंत्रालय के एक वरिष्ठ अधिकारी मंगलवार अर्थात 29 मई, 2018 को सरदार पटेल भवन में प्रशासनिक सुधार एवं जन शिकायत विभाग के कार्यालय परिसर का दौरा कर स्वच्छता कार्य योजना के कार्यान्वयन का जायजा लेंगे। विभाग के परिसर में 16 मई से 31 मई, 2018 तक स्वच्छता पखवाड़ा मनाया जा रहा है।


    स्वच्छता पखवाड़े के दौरान विभाग में पुराने रिकॉर्ड्स को संजोने, समीक्षा और उनकी साफ-सफाई करने, पुराने और बेकार सामानों की नीलामी का कार्य शुरू करने, पंखों, फर्नीचर और अन्य इलेक्ट्रॉनिक उपकरणों की सफाई जैसे कार्य समयबद्ध तरीके से किया जा रहा है। कार्यालय परिसर, कैंटीन, शौचालयों और भवन के आस-पास के क्षेत्रों में सफाई की गई है और पर्यावरण अनुकूल वातावरण बनाने के लिए पौधों के गमले लगाए गए हैं। स्वच्छ भारत विषय पर एक पोस्टर/ स्लोगन प्रतियोगिता भी आयोजित की गई थी। विभाग में सर्वश्रेष्ठ कार्यस्थल को सराहना प्रमाण पत्र प्रदान किया जाएगा।


    विभाग में शत-प्रतिशत ई-कार्यालय अपना कर सभी रिकॉर्ड का डिजीटीकरण किया गया है और जिन फाइलों को रखने की आवश्यकता नहीं है, उन्हें हटा दिया गया है। विभाग में प्लास्टिक बोतलों के स्थान पर कांच की बोतलें रखी गई हैं और पर्यावरण अनुकूल वातावरण तैयार करने के लिए पौधों के गमले सजाये गए हैं। पुरुष शौचालय की मरम्मत की गई है।


    इससे पहले नई दिल्ली से सांसद और कार्मिक, जनशिकायत, कानून और न्याय पर संसदीय स्थायी समिति की सदस्य श्रीमती मीनाक्षी लेखी ने 16 मई, 2018 को स्वच्छता अभियान के शुभारम्भ के अवसर पर विभाग के अधिकारियों और कर्मचारियों को स्वच्छता की शपथ दिलाई थी।


    ****


    वीके/एएम/एमके/डीएस – 8710


    

    
    (Release ID: 1533685) Visitor Counter : 244