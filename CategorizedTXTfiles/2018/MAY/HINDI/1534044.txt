      पूर्वोत्‍तर क्षेत्र विकास मंत्रालय

      पूर्वोत्‍तर के छात्रों के लिए जेएनयू और बैंगलोर विश्वविद्यालय में छात्रावास शीघ्र : डॉ. जितेन्‍द्र सिंह
      Posted On: 31 MAY 2018 8:26PM by PIB Delhi


    केन्द्रीय पूर्वोत्तर क्षेत्र विकास राज्यमंत्री (स्वतंत्र प्रभार) प्रधानमंत्री कार्यालय , कार्मिक , जन शिकायत और पेंशन , परमाणु ऊर्जा तथा अंतरिक्ष राज्यमंत्री डॉ. जितेन्द्र सिंह ने कहा है कि पूर्वोत्तर के छात्रों के लिए जवाहरलाल नेहरू विश्‍वविद्यालय (जेएनयू) नई दिल्‍ली और बैंगलोर विश्वविद्यालय में छात्रावास की सुविधा शीघ्र उपलब्‍ध होगी।


    डॉ. जितेन्‍द्र सिंह ने कहा कि पूर्वोत्‍तर राज्‍यों की छात्र बड़ी संख्‍या में बैंगलोर विश्वविद्यालयमें दाखिला लेते है, इसलिए इसके परिसर में छात्रों की सुविधा के लिए होस्‍टल उपलब्‍ध कराने का निर्णय लिया गया। उन्‍होंने बताया कि दो साल पहले बैंगलोर विश्वविद्यालय प्रबंधन से कुछ जमीन का अधिग्रहण किया गया था और होस्‍टल की इमारत का शिलान्‍यास हुआ था। अब इमारत का समस्‍त कार्य जल्‍द ही पूरा होने वाला है और आशा है कि होस्‍टल का संचालन जल्‍द ही शुरू हो जाएगा।


    वहीं जवाहरलाल नेहरू विश्‍वविद्यालय के बारे में डॉ. जितेन्‍द्र सिंह ने कहा कि विश्‍वविद्यालय परिसर में ही छात्रावास हेतु जमीन का अधिग्रहण हो चुका है तथा जल्‍द ही होस्‍टल की इमारत का काम पूरा हो जाएगा।


    दोनों ही परियोजनाओं का खर्चा पूर्वोत्‍तर मंत्रालय वहन करेगा।


    डॉ. जितेन्‍द्र सिंह ने बताया कि दिल्‍ली के रोहिणी में भी जमीन का अधिग्रहण किया जा चुका है। वहां भी पूर्वोत्‍तर के छात्रों के लिए छात्रावास का निर्माण होगा, इससे मुख्‍यत: दिल्‍ली विश्‍वविद्यालय के छात्रों को लाभ मिलेगा। उन्‍होंने बताया कि दिल्‍ली के द्वारका में भी तीन एकड़ जमीन का अधिग्रहण कि गया है और वहां पर पूर्वोत्‍तर सम्‍मेलन सह सांस्‍कृतिक केन्‍द्र बनाने का प्रस्‍ताव है।


    ****


    वीके/एएम/बीपी/जीआरएस-8773


    

    
    (Release ID: 1534044) Visitor Counter : 60