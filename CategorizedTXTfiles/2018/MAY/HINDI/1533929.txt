      आयुष

      देहरादून में चौथे अंतर्राष्ट्रीय योग दिवस समारोह के मुख्‍य कार्यक्रम के आयोजन पर पूर्वावलोकन
      Posted On: 30 MAY 2018 8:40PM by PIB Delhi


    चौथे अंतर्राष्ट्रीय योग दिवस समारोह (आईडीवाई-2018) का मुख्‍य कार्यक्रम 21 जून, 2018 को उत्‍तराखंड के देहरादून में आयोजित किया जाएगा। इस कार्यक्रम का आयोजन प्रधानमंत्री श्री नरेन्द्र मोदी के नेतृत्व में होगा। इस आशय की औपचारिक घोषणा आयुष मंत्रालय में सचिव श्री वैद्य राजेश कोटेचा ने आज की।


    21 जून, 2018 को चौथे अंतर्राष्ट्रीय योग दिवस के सामूहिक योग प्रदर्शन (मुख्‍य कार्यक्रम) के स्‍थल के रूप में देहरादून (उत्‍तराखंड) का चयन किया गया है। श्री कोटेचा ने बताया कि 21 जून, 2018 को चौथे अंतर्राष्ट्रीय योग दिवस के राष्ट्रीय आयोजन के लिए देहरादून में तीन स्थलों का चयन किया गया है, जिनमें जीटीसी ग्राउंड्स, महाराणा प्रताप कॉलेज ऑफ फिजिकल एजुकेशन और एफआरआई ग्राउंड्स शामिल हैं। अंतिम चयन राज्य सरकार के परामर्श से किया जा रहा है। उन्होंने यह भी कहा कि 7 जून, 2018 को देहरादून में मुख्य कार्यक्रम पर पूर्वावलोकन आयोजित किया जाएगा। उत्तराखंड के मुख्यमंत्री श्री त्रिवेन्द्र सिंह रावत, आयुष राज्य मंत्री (स्वतंत्र प्रभार) श्री श्रीपद नाईक और जाने-माने योग गुरु भी इस अवसर पर उपस्थित होंगे।


    इस मुख्‍य कार्यक्रम के संबंध में तैयारियां शुरू करने के लिए श्री कोटेचा फिलहाल देहरादून में हैं। इस संबंध में श्री कोटेचा के साथ-साथ संबंधित संयुक्‍त सचिव ने पिछले दिनों उत्‍तराखंड सरकार के मुख्‍य सचिव से मुलाकात की। इस दौरान देहरादून में चौथे अंतर्राष्ट्रीय योग दिवस के सामूहिक योग प्रदर्शन के आयोजन के संबंध में विभिन्‍न व्‍यवस्‍थाओं पर चर्चा की गई।


    ***


    वीके/एएम/आरआरएस/डीके- 8748


    

    
    (Release ID: 1533929) Visitor Counter : 95