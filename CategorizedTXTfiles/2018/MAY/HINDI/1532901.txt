      संस्‍कृति मंत्रालय

      भारतीय पुरातत्व सर्वेक्षण द्वारा पुराना किला परिसर में संरक्षण, उन्नतिकरण और विकास कार्य प्रगति पर
      Posted On: 20 MAY 2018 12:40PM by PIB Delhi


    भारतीय पुरातत्व सर्वेक्षण (एएसआई) ने नई दिल्ली स्थित पुराने किले में कई महत्वपूर्ण संरक्षण,पुनरूद्धार, उन्नतिकरण और विकास कार्यों की शुरूआत की है।


    एक अनूठी पहल में एएसआई ने पुराने किले की परिधि से लगे कक्षो में केन्द्रीय पुरावस्तु संग्रह खंड(सीएसी) के संरक्षण और उन्नतिकरण का शुभारंभ किया है। सीएसी खंड को आधुनिक कला दीर्घा के रूप में विकसित किया जा रहा है, जिसमें पहली बार हड़प्पा, मोहनजोदड़ो,तक्षशिला,चोनु-दारो और मध्य एशिया के साथ-साथ भारतीय क्षेत्रों जैसे कालीबंगन, हस्तिनापुर, अरिकमेडु और तुमलुक आदि स्थानों की प्राचीन कलाकृति और मिट्टी के बर्तन प्रदर्शित किए जाएंगे। पुराना किला के सीएसी खंड में प्राचीन कलाकृतियो और मिट्टी के बर्तन संबधी संग्रह लगभग दो लाख से अधिक है।


    पुराना किला के आसपास खाई क्षेत्र में गाद निकालने का काम बड़े पैमाने पर शुरू किया गया है और इसके शीघ्र पूर्ण होने की संभावना है। इसके साथ ही पुराने किले में अन्य ऐतिहासिक स्मारकों के समान भव्य मस्जिद और अन्य ढांचों पर भी रोशनी के व्यापक प्रबंध किए जाएंगे। इसके साथ ही शौचालय परिसर, पेयजल सुविधा, लाल पत्थरों से बने कूड़ा घरों, पार्किंग सुविधा का विकास और प्रकाशन खंड की स्थापना संबधी कार्य प्रगति पर हैं और इस संबंध में तेजी से कार्य किया जा रहा है। परिसर में प्रवेश और निकास के लिए टिकट घर के निकट नये घूमने वाले प्रवेश द्वार की सुविधा दी गई है जो जो संतोषजनक रूप से कार्य कर रहे हैं। इसके साथ ही पुराना किला परिसर में लगभग 8 हेक्टेयर के उद्यान को विकसित कार्य भी प्रगति पर हैं। इसके अंतर्गत पत्थर के बेंच लगाने और कूडा हटाने तथा अन्य कार्य किए जा रहे हैं जो पर्यटको के बीच इस लोकप्रिय स्मारक को नया रूप प्रदान करेगा। खुदाई के अवशेषो को पर्यावरण के प्रत्यक्ष प्रभावो से बचाने के लिए संरक्षण संबधी कार्य भी प्रगति पर है।


    ***


    वीके/एएम/एजे/एमएस -8604
    

    

    
    (Release ID: 1532901) Visitor Counter : 47