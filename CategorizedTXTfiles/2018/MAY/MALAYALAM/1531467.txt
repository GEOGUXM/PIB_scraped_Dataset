      രാഷ്ട്രപതിയുടെ കാര്യാലയം

      വെല്ലൂര്‍ ക്രിസ്ത്യന്‍ മെഡിക്കല്‍ കോളേജിന്റെ ശതാബ്ദി ആഘോഷങ്ങള്‍ രാഷ്ട്രപതി ഉദ്ഘാടനം ചെയ്തു
      രാജ്യത്ത് ആരോഗ്യ രംഗത്തെ പ്രൊഫഷണലുകളുടെ വിടവ് നികത്തേണ്ടത് അടിയന്തിര ആവശ്യമെന്ന് രാംനാഥ് കോവിന്ദ്

      Posted On: 04 MAY 2018 2:58PM by PIB Thiruvananthpuram

    തമിഴ് നാട്ടിലെ വെല്ലൂരിലുള്ള ക്രിസ്ത്യന്‍ മെഡിക്കല്‍ കോളേജിന്റെ ശതാബ്ദി ആഘോഷങ്ങള്‍ ശ്രീ. രാംനാഥ് കോവിന്ദ് ഇന്ന് ഉദ്ഘാടനം ചെയ്തു. തദവസരത്തില്‍ സംസാരിക്കവെ, പൊതുജന ആരോഗ്യം എന്നത് ആഗോളതലത്തില്‍ പൊതു നന്മയും അടിസ്ഥാന മനുഷ്യവകാശവുമാണെന്ന് രാഷ്ട്രപതി പറഞ്ഞു. ഒരു രാഷ്ട്രമെന്ന നിലയില്‍ പലതും നാം തരണം ചെയ്തിട്ടുണ്ടെങ്കിലും ആരോഗ്യ സൗകര്യങ്ങളുടെ ലഭ്യതയില്‍ ഇപ്പോഴും മേഖലാ, നഗര -ഗ്രാമ, ലിംഗ, സമുദായ അസമത്വങ്ങള്‍ നിലനില്‍ക്കുകയാണെന്ന് അദ്ദേഹം ചൂണ്ടിക്കാട്ടി ഇവയെ മതിയാംവണ്ണം പരിഹരിക്കുന്നതുവരെ നമുക്ക് വിശ്രമിക്കാനാവില്ല. രാജ്യത്ത് തിരിച്ചെത്തിയിട്ടുള്ള പകര്‍ച്ച വ്യാധികളെ കണ്ടെത്തി അമര്‍ച്ച ചെയ്യുന്നതിന് ആവശ്യമായ സൗകര്യങ്ങള്‍ വികസിപ്പിച്ചെടുക്കേണ്ടതുണ്ടെന്ന് രാഷ്ട്രപതി പറഞ്ഞു.


    ആരോഗ്യ പരിചരണ രംഗത്തെ മനുഷ്യ വിഭവശേഷിയുടെ കുറവിനെ കുറിച്ച് പരാമര്‍ശിക്കവെ രാജ്യത്തെ ആരോഗ്യ പ്രൊഫഷണലുകളുടെ എണ്ണത്തിലുള്ള വിടവ് നികത്തേണ്ടത് അടിയന്തിരാവശ്യമാണെന്ന് ശ്രീ. രാംനാഥ് കോവിന്ദ് പറഞ്ഞു. കൂടുതല്‍ മെഡിക്കല്‍ കോളേജുകളും, കൂടുതല്‍ വൈദ്യശാസ്ത്ര ബിരുദ ധാരികളെ സൃഷ്ടിക്കാന്‍ പര്യാപ്തമായ തരത്തില്‍ ആരോഗ്യ വിദ്യാഭ്യാസം പരിഷ്‌ക്കരിക്കണമെന്നും അദ്ദേഹം നിര്‍ദ്ദേശിച്ചു. രാജ്യത്ത് ഇന്ന് 1.4 ദശലക്ഷം അണ്ടര്‍ ഗ്രാജുവേറ്റ് എഞ്ചിനീയറിംഗ് സീറ്റുകള്‍ ഉള്ളപ്പോള്‍ 67,352 അണ്ടര്‍ ഗ്രാജുവേറ്റ് മെഡിക്കല്‍ സീറ്റുകളാണ് ഉള്ളതെന്ന് രാഷ്ട്രപതി ചൂണ്ടിക്കാട്ടി. ഇവയില്‍ ഏകദേശം 20% സീറ്റുകള്‍ കഴിഞ്ഞ നാല് വര്‍ഷത്തിനിടെ കൂട്ടിയവയാണ്. ഒരു രാജ്യം, ഒരു വ്യവസ്ഥിതി എന്നനിലയില്‍ ഈ വിടവ് എത്രയും വേഗം നികത്തേണ്ടതുണ്ടെന്നും അദ്ദേഹം പറഞ്ഞു.


    വെല്ലൂരിലെ ശ്രീ. നാരായണി ഹോസ്പിറ്റല്‍& റിസര്‍ച്ച് സെന്ററിലെ വൃക്കമാറ്റിവയ്ക്കല്‍, ഹൃദ്രോഗ യൂണിറ്റുകളുടെ ഉദ്ഘാടനവും രാഷ്ട്രപതി പിന്നീട് നിര്‍വ്വഹിച്ചു.


    
    ND/MRD
    

    
    (Release ID: 1531467) Visitor Counter : 1
    
    
      Read this release in: English