      കൃഷി മന്ത്രാലയം

      ദേശീയ സമുദ്ര മത്സ്യബന്ധന നയത്തിന്റെ ഫലപ്രദമായ നടത്തിപ്പിന് കേന്ദ്രവും, സംസ്ഥാനങ്ങളും യോജിച്ച് പ്രവര്‍ത്തിക്കണം : കേന്ദ്ര കൃഷി മന്ത്രി
      Posted On: 17 MAY 2018 4:43PM by PIB Thiruvananthpuram


    സമുദ്ര, മത്സ്യബന്ധന രംഗത്ത് അടുത്ത 10 വര്‍ഷത്തെ സമഗ്ര വികസനം ലക്ഷ്യമിടുന്ന ദേശീയ നയം ഫലപ്രദമായി നടപ്പിലാക്കാന്‍ കേന്ദ്രവും സംസ്ഥാനങ്ങളും കൂട്ടായ ശ്രമം നടത്തണമെന്ന് കേന്ദ്ര കൃഷി, കര്‍ഷകക്ഷേമ മന്ത്രി ശ്രീ. രാധാമോഹന്‍ സിംഗ് പറഞ്ഞു. ന്യൂ ഡല്‍ഹിയില്‍ തീരദേശ സംസ്ഥാനങ്ങളിലെയും, കേന്ദ്ര ഭരണ പ്രദേശങ്ങളിലെയും ഫിഷറീസ് മന്ത്രിമാരുടെ യോഗത്തെ അഭിസംബോധന ചെയ്യവേ തീര മേഖലയിലെ മത്സ്യോത്പാദനം കുറഞ്ഞ സാഹചര്യത്തില്‍ ആഴക്കടല്‍ മത്സ്യബന്ധനം പ്രോത്സാഹിപ്പിക്കാന്‍ ഗവണ്‍മെന്റ് തീരുമാനിച്ചിട്ടുണ്ടെന്ന് അദ്ദേഹം അറിയിച്ചു. 40 ലക്ഷത്തോളം സമുദ്ര, ഉള്‍നാടന്‍ മീന്‍ പിടിത്തക്കാര്‍ക്ക്, പ്രത്യേകിച്ച് വനിതാ സ്വയം സഹായ ഗ്രൂപ്പുകള്‍ക്ക് സഹായമേകാന്‍ ഫിഷറീസ്, അക്ക്വാകള്‍ച്ചര്‍ അടിസ്ഥാനസൗകര്യ വികസന നിധി രൂപീകരിക്കുന്നതിന് 7522.48 കോടി രൂപ ബജറ്റില്‍ വകയിരുത്തിയിട്ടുണ്ടെന്ന് കേന്ദ്ര മന്ത്രി അറിയിച്ചു. കര്‍ഷകര്‍ക്കെന്നപോലെ കിസാന്‍ ക്രെഡിറ്റ് കാര്‍ഡിന്റെ പ്രയോജനം മത്സ്യതൊഴിലാളികള്‍ക്കും ലഭ്യമാക്കുമെന്ന് ശ്രീ. രാധാമോഹന്‍ സിംഗ് പറഞ്ഞു.


    കരയില്‍ നിന്നും 200 മീറ്റര്‍ ആഴത്തിലുള്ള കടല്‍ മേഖലയിലെ മത്സ്യ സമ്പത്ത് അമിതമായി ചൂഷണം ചെയ്യപ്പെടുകയാണെന്നും ഇത് പരമ്പരാഗത മീന്‍പിടിത്തക്കാരുടെ നിത്യജീവിതത്തിന് ഭീഷണിയാകുമെന്നും ശാസ്ത്രജ്ഞര്‍ ചൂണ്ടിക്കാട്ടിയിട്ടുണ്ട്. സംസ്ഥാനങ്ങളുടെ അധികാര പരിധിയിലുള്ള 12 നോട്ടിക്കല്‍ മൈലിനുള്ളിലാണ് ഈ പ്രദേശം എന്നതിനാല്‍ സുസ്ഥിര മത്സ്യബന്ധനം ഉറപ്പാക്കാന്‍ സംസ്ഥാനങ്ങള്‍ സാധ്യമായ എല്ലാ നടപടികളും കൈക്കൊള്ളണമെന്ന് കേന്ദ്ര കൃഷി മന്ത്രി അഭ്യര്‍ത്ഥിച്ചു.


    സമുദ്ര മത്സ്യസമ്പത്തിന്റെ ഫലപ്രദമായ വിനിയോഗം ഉറപ്പ് വരുത്താന്‍ തങ്ങളുടെ പരിധിയിലുള്ള സമുദ്ര മേഖലയില്‍ യാനങ്ങളുടെ വലിപ്പം, അവയിലുപയോഗിക്കുന്ന എഞ്ചിന്റെ കുതിരശക്തി , പിടിക്കാവുന്ന മത്സ്യത്തിന്റെ വലിപ്പം, വലയുടെ കുറഞ്ഞ വലിപ്പം മുതലായവ സംസ്ഥാനങ്ങള്‍ നിശ്ചയിക്കണമെന്നും അദ്ദേഹം ആവശ്യപ്പെട്ടു.
    ND/MRD

    
    
    (Release ID: 1532710) Visitor Counter : 6
    
    
      Read this release in: English , Tamil