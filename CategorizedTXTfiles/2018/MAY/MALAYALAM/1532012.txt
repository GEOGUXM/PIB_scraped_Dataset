      രാജ്യരക്ഷാ മന്ത്രാലയം

      നാവിക കമാന്റര്‍മാരുടെ സമ്മേളനം സമാപിച്ചു
      Posted On: 11 MAY 2018 3:33PM by PIB Thiruvananthpuram


    നാവിക കമാന്റര്‍മാരുടെ ഇക്കൊല്ലത്തെ ആദ്യ ദ്വൈവാര്‍ഷിക സമ്മേളനം നാല് ദിവസത്തെ വിപുലമായ ചര്‍ച്ചകള്‍ക്ക് ശേഷം ന്യൂ ഡല്‍ഹിയില്‍ സമാപിച്ചു. ഇന്ത്യാ-പസഫിക് മേഖലയിലെ നിര്‍ണ്ണായക ശക്തിയാണ് ഇന്ത്യന്‍ നാവിക സേനയെന്ന് സമ്മേളനം ഉദ്ഘാടനം ചെയ്ത രാജ്യരക്ഷാ മന്ത്രി ശ്രീമതി നിര്‍മ്മലാ സീതാരാമന്‍ പറഞ്ഞു. കപ്പലുകളില്‍ നിന്ന് പറന്നുയരാന്‍ കഴിയുന്ന ഹെലികോപ്റ്ററുകള്‍, അന്തര്‍വാഹിനികള്‍ എന്നിവയുടെ ശേഷി വര്‍ദ്ധിപ്പിക്കാനുള്ള ശ്രമങ്ങള്‍ ഗവണ്‍മെന്റ് ഊര്‍ജ്ജിതപ്പെടുത്തുമെന്ന് മന്ത്രി പറഞ്ഞു. ഇന്ത്യാ- പസഫിക് മേഖലയുടെ തന്ത്രപരമായ പ്രാധാന്യം കണക്കിലെടുത്ത് നാവിക സേനയുടെ ദീര്‍ഘകാല ഏറ്റെടുക്കല്‍ പദ്ധതികള്‍ക്ക് പൂര്‍ണ പിന്‍തുണ ശ്രീമതി നിര്‍മ്മലാ സീതാരാമന്‍ ഉറപ്പ് നല്‍കി.


    നാവിക സേനയുടെ രണ്ടാമത് തദ്ദേശീയ വിമാന വാഹിനിക്ക് എത്രയും വേഗം അനുമതി നേടുന്നത് സംബന്ധിച്ച് സമ്മേളനം ചര്‍ച്ച ചെയ്തു. മൈന്‍ വേധ കപ്പലുകള്‍, ലാന്റിംഗ് പ്ലാറ്റ്‌ഫോം ഡോക്, ആന്റി സബ്മറൈന്‍ ഷാലോ വാട്ടര്‍ ക്രാഫ്റ്റ്, നിരീക്ഷണ കപ്പലുകള്‍ മുതലായവയുടെ നിര്‍മ്മാണം ഗവണ്‍മെന്റിന്റെ ഇന്ത്യയില്‍ നിര്‍മ്മിക്കൂ സംരംഭത്തിന് ആക്കമേകുമെന്ന് യോഗം വിലയിരുത്തി.


    മറ്റ് നാവിക സേനകളുമായി വിവരം പങ്കിടല്‍, സംയുക്ത നാവിക അഭ്യാസങ്ങള്‍, സംയുക്ത തുറമുഖ സന്ദര്‍ശനങ്ങള്‍ മുതലായവയും ചര്‍ച്ചയിലുള്‍പ്പെടും. നാവികസേനയുടെ പുതിയ ഡിജിറ്റല്‍ ലൈബ്രറിയുടെ ഉദ്ഘാടനത്തിനും നാവിക കമാന്റര്‍മാരുടെ സമ്മേളനം വേദിയായി.
    മുഖ്യ സാമ്പത്തിക ഉപദേശകന്‍ ശ്രീ. അരവിന്ദ് സുബ്രഹ്മണ്യന്‍, കര വ്യോമസേന മേധാവികള്‍ തുടങ്ങിയവരും നാവിക സേനാ കമാന്റര്‍മാരെ അഭിസംബോധന ചെയ്തു. അടുത്ത സമ്മേളനം ഇക്കൊല്ലം ഒക്‌ടോബര്‍ - നവംബറില്‍ നടക്കും.
    ND/MRD

    
    
    (Release ID: 1532012) Visitor Counter : 1
    
    
      Read this release in: English , Urdu , Tamil