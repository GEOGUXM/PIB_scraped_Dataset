      PIB Headquarters

      അന്താരാഷ്ട്ര നിലവാരമുള്ള പരിശീലനസൗകര്യങ്ങള്‍ യുദ്ധകാലാടിസ്ഥാനത്തില്‍ ഒരുക്കും: സായ് സെക്രട്ടറി
      Posted On: 23 MAY 2018 6:06PM by PIB Thiruvananthpuram


    ലോകനിലവാരത്തിലുള്ള മികച്ച കായിക പരിശീലന സൗകര്യങ്ങള്‍ രാജ്യമെമ്പാടും ഒരുക്കുന്നതിനുള്ള പ്രാഥമിക നടപടികള്‍ കേന്ദ്ര കായിക മന്ത്രാലയം തുടങ്ങിക്കഴിഞ്ഞുവെന്നു സ്‌പോര്‍ട്‌സ് അതോറിറ്റി ഓഫ് ഇന്ത്യ സെക്രട്ടറി എസ് എസ് ചാബ്ര പറഞ്ഞു. ഇതിന്റെ ഭാഗമായി മണിപ്പൂര്‍ കായിക സര്‍വകലാശാല നിലവില്‍ വരുകയാണ്. കായിക താരംകൂടിയായ ശ്രീ. രാജ്യവര്‍ധന്‍ സിംഗ് റാത്തോഡിന്റെ നേതൃത്വത്തിലുള്ള കായിക മന്ത്രാലയവും സായിയും രാജ്യത്തിന്റെ കായിക വളര്‍ച്ചക്കു വേണ്ടി നല്‍കുന്ന പ്രോത്സാഹനം ജനങ്ങള്‍ ഉപയോഗപ്പെടുത്തണം. പ്രതിഭയുള്ള ഏതൊരു കുട്ടിക്കും പരിമിതികളെ അതിജീവിച്ചു അന്താരാഷ്ട്ര പരിശീലനം നേടാനും ലോകമറിയുന്ന കായികതാരമായി വളരാനുമുള്ള അവസരമാണ് ഖേലോ ഇന്ത്യയിലൂടെ കായിക മന്ത്രാലയം ഒരുക്കുന്നത്. സായി എല്‍ എന്‍ സി പി ഇ യുടെ കായിക പരിശീലനത്തിനുള്ള ഇരുപത്തിരണ്ടാമതു സര്‍ട്ടിഫിക്കറ്റ് കോഴ്‌സിന്റെ ഉല്‍ഘാടനം തിരുവനന്തപുരത്ത് നിര്‍വഹിക്കുകയായിരുന്നു അദ്ദേഹം. ആറാഴ്ച നീണ്ടു നില്‍ക്കുന്ന പരിപാടിയില്‍ അത്‌ലറ്റിക്‌സ്, ബാസ്‌കറ്റ് ബോള്‍, ക്രിക്കറ്റ്, ഹാന്‍ഡ്‌ബോള്‍, കബഡി, സ്വിമ്മിങ്, തായ്ക്വോണ്ടോ, വോളിബാള്‍ എന്നീ എട്ടു കായിക ഇനങ്ങളാണ് ഉള്‍പ്പെടുത്തിയിരിക്കുന്നത്. ഇന്ത്യയിലെ 19 സംസ്ഥാനങ്ങളില്‍ നിന്നുള്ള 184 കായികപ്രതിഭകള്‍ക്കൊപ്പം ഒരു നേപ്പാള്‍ സ്വദേശിയും ഇത്തവണത്തെ ബാച്ചില്‍ പരിശീലനം നേടുന്നു. എം ജി യൂണിവേഴ്‌സിറ്റി മുന്‍ വൈസ് ചാന്‍സിലര്‍ ഡോ. ജോസ് ജെയിംസ് ഉദ്ഘാടന ചടങ്ങില്‍ അധ്യക്ഷനായിരുന്നു. എല്‍ എന്‍ സി പി ഇ പ്രിന്‍സിപ്പാള്‍ ഡോ. ജി. കിഷോര്‍ സ്വാഗതം പറഞ്ഞു. കോഴ്‌സ് കോര്‍ഡിനേറ്റര്‍ ഡോ. സ്റ്റാലിന്‍ നാഗരാജന്‍ കോസ്റ്റസിനെക്കുറിച്ചു വിശദീകരിച്ചു . കേരള യൂണിവേഴ്‌സിറ്റി മുന്‍ കായിക വിഭാഗം മേധാവി ഡോ. കെ കെ വേണു, കാലിക്കറ്റ് സര്‍വകലാശാല കായിക വിഭാഗം മേധാവി ഡോ. സാക്കിര്‍ ഹുസൈന്‍, കേരള സര്‍വകലാശാലയിലെ മുതിര്‍ന്ന അധ്യാപകരായ ഡോ ടി എസ് അനിരുദ്ധന്‍, ഡോ. എസ് മിനി, എല്‍ എന്‍ സി പി ഇ അക്കാഡമി ഇന്‍ ചാര്‍ജ് ഡോ കെ വി കെ റെഡ്ഢി എന്നിവര്‍ സംസാരിച്ചു.
    NB: ചിത്രങ്ങള്‍ കൂടെ
    ND MRL–197
    ***

    
    
    (Release ID: 1533320) Visitor Counter : 1