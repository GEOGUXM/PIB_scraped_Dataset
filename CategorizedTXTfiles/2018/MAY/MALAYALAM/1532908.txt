      ആഭ്യന്തരകാര്യ മന്ത്രാലയം

      മികച്ച തയ്യാറെടുപ്പിലൂടെ പ്രകൃതി ദുരന്തങ്ങളുടെ ആഘാതം ലഘൂകരിക്കാം- കേന്ദ്ര അഭ്യന്തര സെക്രട്ടറി
      Posted On: 18 MAY 2018 3:53PM by PIB Thiruvananthpuram


    പ്രളയം, ചുഴലിക്കാറ്റ്, ഭൂകമ്പം എന്നീ പ്രകൃതി ദുരന്തങ്ങളുണ്ടാകുന്ന അവസരത്തില്‍ നാശനഷ്ടങ്ങള്‍ പരമാവധി കുറയ്ക്കാന്‍ മുന്‍കരുതലുകളെടുക്കണമെന്ന് കേന്ദ്ര അഭ്യന്തര സെക്രട്ടറി ശ്രീ. രാജീവ് ഗൗബ, ദുരന്തനിവാരണവുമായി ബന്ധപ്പെട്ടു പ്രവര്‍ത്തിക്കുന്ന കേന്ദ്ര-സംസ്ഥാന ഉദ്യോഗസ്ഥരോടാവശ്യപ്പെട്ടു. സംസ്ഥാന, കേന്ദ്ര ഭരണ പ്രദേശങ്ങളില്‍നിന്നുള്ള ദുരിതാശ്വാസ കമീഷണര്‍മാരുടെയും സെക്രട്ടറിമാരുടേയും വാര്‍ഷിക സമ്മേളനം ന്യൂഡല്‍ഹിയില്‍ ഉദ്ഘാടനം ചെയ്യുകയായിരുന്നു അദ്ദേഹം. മികച്ച മുന്നൊരുക്കങ്ങളിലൂടെ പ്രകൃതി ദുരന്തങ്ങളുടെ ആഘാതം ലഘൂകരിക്കാമെന്ന് അദ്ദേഹം ചൂണ്ടിക്കാട്ടി.
    കൂടുതല്‍ മികച്ച കാലാവസ്ഥാ പ്രവചനം, മോക് ഡ്രില്ലുകള്‍ സംഘടിപ്പിക്കല്‍, മെച്ചപ്പെട്ട വിഭവ വിനിയോഗം എന്നിവ വഴി ദുരന്തങ്ങള്‍ നേരിടാനുള്ള ശേഷി വര്‍ദ്ധിപ്പിക്കണമെന്ന് ശ്രീ, ഗൗബ ആവശ്യപ്പെട്ടു. 2005 മുതല്‍ 2014 വരെയുള്ള കാലഘട്ടത്തില്‍ പ്രകൃതി ദുരന്തങ്ങള്‍ കാരണം ഇന്ത്യക്ക് പ്രതിവര്‍ഷം ഏകദേശം 60,000 കോടി രൂപയുടെ നാശനഷ്ടമുണ്ടായതായി അദ്ദേഹം ചൂണ്ടിക്കാട്ടി. 2015 ലെ ഉഷ്ണതരംഗത്തില്‍ രാജ്യത്ത് 2200 പേര്‍ മരണമടഞ്ഞുവെങ്കിലും 2017 ല്‍ ഇത് 220 ആയി കുറക്കാന്‍ സാധിച്ചത് അദ്ദേഹം എടുത്തു പറഞ്ഞു. മികച്ച ബോധവത്കരണവും, വിവരങ്ങള്‍ പങ്കുവെയ്ക്കലും വഴിയാണ് ഇത് സാധ്യമായതെന്ന് ശ്രീ. ഗൗബ പറഞ്ഞു.
    ദേശീയ ദുരന്ത നിവാരണ അതോറിറ്റി അംഗം ശ്രീ. ആര്‍. കെ ജെയിന്‍, ദേശീയ ദുരന്ത പ്രതികരണ സേന ഡയറക്ടര്‍ ജനറല്‍ ശ്രീ. സഞ്ജയ് കുമാര്‍ എന്നിവരും സമ്മേളനത്തില്‍ സംബന്ധിച്ചു.


    AM MRD –403

    
    
    (Release ID: 1532908) Visitor Counter : 5
    
    
      Read this release in: English , Marathi