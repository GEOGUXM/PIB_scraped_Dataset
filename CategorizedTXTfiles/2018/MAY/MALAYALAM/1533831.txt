      PIB Headquarters

      ധനകാര്യ കമ്മീഷന്റെ പരിഗണനാ വിഷയങ്ങള്‍ ഒരു സംസ്ഥാനത്തിനും എതിരല്ല - ചെയര്‍മാന്‍ എന്‍.കെ സിംഗ്
      Posted On: 29 MAY 2018 6:17PM by PIB Thiruvananthpuram


    പതിനഞ്ചാം ധനകാര്യ കമ്മീഷന്റെ പരിഗണനാ വിഷയങ്ങള്‍ ഒരു സംസ്ഥാനത്തിനും എതിരല്ലെന്ന് കമ്മീഷന്‍ ചെയര്‍മാന്‍ ശ്രീ. എന്‍.കെ സിംഗ് പ്രസ്താവിച്ചു. 2011 ലെ സെന്‍സസ് പ്രകാരം വിഭവങ്ങള്‍ പങ്കിടുമ്പോള്‍, മികച്ച പ്രകടനം കാഴ്ചവെച്ച സംസ്ഥാനങ്ങള്‍ക്ക് ആനുകൂല്യങ്ങള്‍ നല്‍കുന്നതിനും വ്യവസ്ഥയുണ്ടെന്ന് അദ്ദേഹം പറഞ്ഞു. മുഖ്യമന്ത്രി ശ്രീ പിണറായി വിജയന്‍, മന്ത്രിമാര്‍, ഉദ്യോഗസ്ഥര്‍ എന്നിവരുമായി നടത്തിയ കൂടിക്കാഴ്ചകള്‍ക്കുശേഷം തിരുവനന്തപുരത്ത് വാര്‍ത്താ സമ്മേളനത്തില്‍ സംസാരിക്കുകയായിരുന്നു ശ്രീ. എന്‍. കെ സിംഗ്. സമത്വം, നീതി, യുക്തി എന്നീ അടിസ്ഥാനമൂല്യങ്ങളിലൂന്നിയാണ് ധനകാര്യ കമ്മീഷന്‍ പ്രവര്‍ത്തിക്കുന്നതെന്ന് ചെയര്‍മാന്‍ വ്യക്തമാക്കി.

    വരുമാനത്തിന്റെ ഗണ്യമായൊരു പങ്ക് ശമ്പളം, പെന്‍ഷന്‍ എന്നിവക്കായി ചെലവഴിക്കേണ്ടിവരുന്നത് കേരളത്തിന്റെ സമ്പദ് വ്യവസ്ഥയെ ബാധിക്കുമെന്ന് ശ്രീ. എന്‍.കെ സിംഗ് ചൂണ്ടിക്കാട്ടി.
    സംസ്ഥാനത്തെ പൊതുമേഖലാ സ്ഥാപനങ്ങളുടെ പ്രവര്‍ത്തനം മെച്ചപ്പെടുത്തേണ്ടതുണ്ടെന്ന് കമ്മീഷന്‍ വ്യക്തമാക്കി. നേരത്തേ സംസ്ഥാന ഗവണ്‍മെന്റിന്റെ ധനകാര്യ മെമ്മോറാണ്‍ണ്ടം മുഖ്യമന്ത്രി ധനകാര്യ കമ്മീഷന്‍ ചെയര്‍മാന് സമര്‍പ്പിച്ചു സാമൂഹിക മേഖലയിലെ അടിസ്ഥാനസൗകര്യ വികസനത്തിനായി സംസ്ഥാന ഗവണ്‍മെന്റ് വന്‍ നിക്ഷേപമാണ് നടത്തിയിട്ടുള്ളതെന്നും അതുകൊണ്ടണ്‍ുതന്നെ കേന്ദ്ര വിഹിതത്തില്‍ വര്‍ദ്ധന അത്യാവശ്യമാണെന്നും മുഖ്യമന്ത്രി ആവശ്യപ്പെട്ടു. ധനകാര്യ കമ്മീഷന്‍ സംസ്ഥാനങ്ങള്‍ക്ക് നല്‍കുന്ന ഗ്രാന്റുകള്‍ ഏകീകരിക്കണമെന്നും അദ്ദേഹം ആവശ്യമുന്നയിച്ചു.
    മികച്ച പ്രവര്‍ത്തനം കാഴ്ചവെയ്ക്കുന്ന സംസ്ഥാനങ്ങള്‍ക്കുള്ള ആനുകൂല്യങ്ങള്‍ തുടരണമെന്നും ജനസംഖ്യാ വര്‍ദ്ധന നിയന്ത്രിക്കുന്നതില്‍ സ്തുത്യര്‍ഹമായ പ്രകടനം നടത്തിയ സംസ്ഥാനത്തിന് ആനുകൂല്യങ്ങള്‍ നിഷേധിക്കരുതെന്നും ധനകാര്യമന്ത്രി ഡോ. തോമസ് ഐസക് ആവശ്യപ്പെട്ടു.
    ധനകാര്യ സെക്രട്ടറി ശ്രീ. മനോജ് ജോഷി ധനകാര്യ മെമ്മോറാണ്ടം സംബന്ധിച്ച് വിശദീകരിച്ചു.
    മന്ത്രിമാരായ ശ്രീ. ഇ. ചന്ദ്രശേഖരന്‍, ശ്രീ. എ.കെ ബാലന്‍, ശ്രീ. കടന്നപ്പള്ളി രാമചന്ദ്രന്‍, ശ്രീ. മാത്യു. ടി തോമസ്, ശ്രീമതി മേഴ്‌സിക്കുട്ടി അമ്മ, ശ്രീ. കെ. രാജു. ശ്രീ. കടകംപള്ളി സുരേന്ദ്രന്‍, പ്രൊഫ സി. രവീന്ദ്രനാഥ്, ശ്രീ. കെ.ടി ജലീല്‍, ശ്രീ. എം.എം മണി, ശ്രീ. എ.സി മൊയ്തീന്‍, ശ്രീമതി കെ.കെ ശൈലജ, ശ്രീ. ജി സുധാകരന്‍ എന്നിവരും മുതിര്‍ന്ന ഉദ്യോഗസ്ഥരും യോഗത്തില്‍ പങ്കെടുത്തു.
    സംസ്ഥാനത്തെ പൊതുമേഖലാ സ്ഥാപനങ്ങളുടെ പ്രവര്‍ത്തനം ധനകാര്യ കമ്മീഷന്‍ വിശകലനം ചെയ്തു. 2011 സെന്‍സസ് പ്രകാരം ജനസംഖ്യാനുപാതികമായി വിഹിതം നല്‍കുന്നതിനോടൊപ്പം മാനവവിഭവ സൂചികയില്‍ കൈവരിച്ച നേട്ടങ്ങള്‍കൂടി കണക്കിലെടുക്കണമെന്ന് കേരളം മെമ്മോറാണ്ടത്തില്‍ ആവശ്യപ്പെട്ടു. 2011 ലെ സെന്‍സസ് വിവരങ്ങള്‍ ഉപയോഗിക്കുമ്പോള്‍ വരുമാന അന്തരം കണക്കാക്കുന്നത് നിലവിലെ 50 ശതമാനത്തില്‍ നിന്ന് 20 ശതമാനമായി കുറയ്ക്കണമെന്ന് കേരളം ആവശ്യപ്പെടുന്നു. 590 കിലോമീറ്റര്‍ കടലോരമുള്ള കേരളത്തില്‍ പ്രകൃതി ദുരന്തങ്ങള്‍ ഏല്‍പ്പിക്കുന്ന ആഘാതം വളരെ കൂടുതല്‍ ആണെന്നും ഇത് നേരിടാനുള്ള കേന്ദ്ര വിഹിതം 90 ശതമാനമാക്കി വര്‍ദ്ധിപ്പിക്കണമെന്ന നിര്‍ദേശവും കേരളം മുന്നോട്ടുവെച്ചു. വലിയ ദുരന്തങ്ങള്‍ ഉണ്ടണ്‍ാകുന്ന അവസരത്തില്‍ അടുത്തവര്‍ഷത്തെ നീക്കിയിരിപ്പില്‍ നിന്ന് 100 ശതമാനം തുകയും മുന്‍കൂറായി പിന്‍വലിക്കാന്‍ അനുവദിക്കണമെന്ന് വ്യവസ്ഥയും കേരളം മുന്നോട്ട് വച്ചു.
    വാര്‍ത്താ സമ്മേളനത്തില്‍ ധനകാര്യ കമ്മീഷന്‍ അംഗങ്ങളായ ഡോ. രമേഷ് ചന്ദ്, ഡോ. അനൂപ് സിംഗ്, ഡോ. ശക്തികാന്ത് ദാസ്, ഡോ. അശോക് ലാഹിരി, സെക്രട്ടറി അരവിന്ദ് മെഹ്ത്ത എന്നിവരും പങ്കെടുത്തു.
    ചിത്രങ്ങള്‍ കൂടെച്ചേര്‍ക്കുന്നു.
    AM MRL–201


    

    
    (Release ID: 1533831) Visitor Counter : 4