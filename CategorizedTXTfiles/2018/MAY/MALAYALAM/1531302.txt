      സാംസ്‌കാരിക മന്ത്രാലയം

      മഹാത്മാഗാന്ധിയുടെ നൂറ്റി അന്‍പതാം ജന്മവാര്‍ഷികം: ദേശീയ സമിതിയുടെ ആദ്യ യോഗം രാഷ്ട്രപതിയുടെ അധ്യക്ഷതയില്‍ ചേര്‍ന്നു
      Posted On: 02 MAY 2018 9:07PM by PIB Thiruvananthpuram


    മഹാത്മാ ഗാന്ധിയുടെ 150ാം ജന്‍മവാര്‍ഷികാഘോഷത്തിനായി രൂപീകരിച്ച ദേശീയ സമിതിയുടെ ആദ്യ യോഗം രാഷ്ട്രപതി ശ്രീ. രാം നാഥ് കോവിന്ദിന്റെ അധ്യക്ഷതയില്‍ രാഷ്ട്രപതി ഭവനില്‍ ചേര്‍ന്നു. സമിതിയില്‍ 125 അംഗങ്ങളാണുള്ളത്. ഇതില്‍ 9 പേര്‍ വിദേശത്തുനിന്നുള്ളവരാണ്. രാഷ്ട്രപതി, ഉപരാഷ്ട്രപതി, പ്രധാനമന്ത്രി, കേന്ദ്ര മന്ത്രിമാര്‍, മുന്‍ പ്രധാനമന്ത്രിമാര്‍, മുഖ്യമന്ത്രിമാര്‍, മുതിര്‍ന്ന പാര്‍ലമെന്റ് അംഗങ്ങള്‍, വിവിധ രാഷ്ട്രീയ പാര്‍ട്ടികളില്‍ നിന്നുള്ള നേതാക്കള്‍, പ്രഭത്ഭ ഗാന്ധിയന്‍മാര്‍, ഇന്ത്യന്‍ സമൂഹത്തെയും പ്രാദേശിക വൈവിധ്യങ്ങളെയും പ്രതിനിധാനം ചെയ്യുന്ന ചിന്തകര്‍, തുടങ്ങിയവയടങ്ങുന്നതാണ് സമിതി. ഐക്യരാഷ്ട്രസഭയുടെ രണ്ട് മുന്‍ സെക്രട്ടറി ജനറല്‍മാരായ കോഫി അന്നാന്‍, ബാന്‍ കി മൂണ്‍, നോബല്‍ സമ്മാന ജേതാക്കളായ ദക്ഷിണാഫ്രിക്കയില്‍നിന്നുള്ള ആര്‍ച്ച്ബിഷപ്പ് ഡെസ്മണ്ട് ടുട്ടു, മുന്‍ അമേരിക്കന്‍ വൈസ് പ്രസിഡന്റ് അല്‍ഗോര്‍ എന്നിവര്‍ സമിതിയിലെ അന്താരാഷ്ട്ര അംഗങ്ങളില്‍പ്പെടുന്നു. വിദേശത്തുനിന്നുള്ള രണ്ട് അംഗങ്ങളടക്കം 82 അംഗങ്ങള്‍ യോഗത്തില്‍ പങ്കെടുത്തു.
    കേന്ദ്ര ആഭ്യന്തര മന്ത്രി ശ്രീ.രാജ്‌നാഥ് സിംഗിന്റെ ആമുഖ പ്രഭാഷണത്തോടെയാണ് യോഗം തുടങ്ങിയത്. ജനങ്ങളിലൂടെ, ജനങ്ങള്‍ക്കായി ഗാന്ധിയന്‍ മൂല്യങ്ങളും ആദര്‍ശങ്ങളും സമകാലീന ശെലിയില്‍ അവതരിപ്പിക്കുകയാവണം ആഘോഷപരിപാടികളുടെ ലക്ഷ്യമെന്ന് അദ്ദേഹം പറഞ്ഞു. തുടര്‍ന്ന് രാഷ്ട്രപതി ശ്രീ. രാംനാഥ് കോവിന്ദ് യോഗത്തെ അഭിസംബോധന ചെയ്തു.
    മഹാത്മാഗാന്ധി ഇന്ത്യക്ക് മാത്രം അവകാശപ്പെട്ടതല്ലെന്ന് രാഷ്ട്രപതി പറഞ്ഞു. മനുഷ്യകുലത്തിന് ഇന്ത്യയുടെ ഏറ്റവും മഹത്തരമായ സമ്മാനമാണ് ഗാന്ധിയെന്നും അദ്ദേഹത്തിന്റെ നാമം എല്ലാ ഭൂഖണ്ഡങ്ങളിലും ഇന്നും അനുരണനങ്ങള്‍ സൃഷ്ടിക്കുന്നതായും രാഷ്ട്രപതി പറഞ്ഞു. ഇരുപത്തിയൊന്നാം നൂറ്റാണ്ടിലെ ഏറ്റവും സ്വാധീനമുള്ള ഇന്ത്യക്കാരനായിരുന്നു മഹാത്മാ ഗാന്ധി. ഏറെക്കുറെ സമാധാനപരമായ, ഉള്‍ച്ചേര്‍ച്ചയും ജനാധിപത്യവുമുള്ള നമ്മുടെ സ്വാതന്ത്ര്യസമരത്തിന്റെ പ്രചോദനം ഗാന്ധിജിയായിരുന്നു. പൊതുരംഗത്തെ പുരുഷന്‍മാര്‍, സ്ത്രീകള്‍, രാഷ്ട്രീയ ആശയങ്ങള്‍, ഗവണ്‍മെന്റ് നയങ്ങള്‍, നമ്മുടെ രാജ്യത്തിന്റയും ജനങ്ങളുടേയും പ്രതീക്ഷകളും ആഗ്രഹങ്ങളും എന്നിവ അളക്കുന്നതിനുള്ള നൈതികമായ അളവുകോലാണ് അദ്ദേഹം. കുറച്ചു ദിവസമോ, കുറച്ച് മണിക്കൂറുകള്‍ മാത്രമോ നാം സമ്മേളിക്കുകയാണെങ്കില്‍ ഗാന്ധിജിയുടെ പാരമ്പര്യത്തോട് നമുക്ക് നീതി പുലര്‍ത്താനാകുകയില്ല. അദ്ദേഹത്തിന്റെ പാരമ്പര്യം അത്രത്തോളം സമ്പന്നവും വിസ്തൃതവുമാണ്.
    മഹാത്മാഗാന്ധിയുടെ നൂറ്റി അന്‍പതാമത് ജന്‍മവാര്‍ഷികം മഹത്തായ ഒരു ജീവിതത്തിന്റെ ആഘോഷവും ചരിത്രത്തിന്റെ ഓര്‍മ്മ പുതുക്കലുമാണെന്നതിനേക്കാള്‍ പ്രാധാന്യമര്‍ഹിക്കുന്നതാണെന്ന് പ്രധാനമന്ത്രി പറഞ്ഞു. നാട്ടിലും മറുനാട്ടിലും നീതി പൂര്‍വ്വകവും സത്യസന്ധവും ന്യായയുക്തവുമായ ഒരു സമൂഹം കെട്ടിപ്പടുക്കുകയെന്ന തന്റെ ലക്ഷ്യത്തോടുള്ള പ്രതിജ്ഞാബദ്ധത പുതുക്കാന്‍ ഈ അവസരം ഉപയോഗിക്കണമെന്ന് ഗാന്ധിജി തന്നെ അഗ്രഹിച്ചിരിക്കും. മഹാത്മാ നമ്മുടെ ഭൂതകാലമാണ്, വര്‍ത്തമാനമാണ്, നമ്മുടെ ഭാവിയുമാണ്. അദ്ദേഹം സംസാരിക്കുകയും എഴുതുകയും ചെയ്ത നിരവധി വിഷയങ്ങളും ആശയങ്ങളും, പലതും കാലത്തിനു മുന്നേയുള്ളവയും ഇന്നും പ്രസക്തവുമാണെന്ന് രാഷ്ട്രപതി ചൂണ്ടിക്കാട്ടി.
    ജാതി, മത മുന്‍വിധികളില്ലാത്ത ഒരു സമൂഹത്തിനായി നാം പരിശ്രമിക്കുമ്പോള്‍ ഗാന്ധിജിയുടെ സ്മരണ പുതുക്കുന്നതായി രാഷ്ട്രപതി പറഞ്ഞു. ശുചിത്വ ഭാരതത്തിനായും കൂടുതല്‍ വൃത്തിയുള്ള ഇന്ത്യക്കായുമുള്ള പ്രവര്‍ത്തനങ്ങള്‍ നടത്തുമ്പോള്‍ നാം ഗാന്ധിജിയെ സ്മരിക്കുന്നു. സ്ത്രീകളുടേയും കുട്ടികളുടേയും അവകാശങ്ങളെക്കുറിച്ചും ചെറിയ, അവകാശങ്ങള്‍ നിഷേധിക്കപ്പെട്ട സമൂഹങ്ങളേക്കുറിച്ചും നാം സംസാരിക്കുമ്പോള്‍ നാം ഗാന്ധിജിയുടെ ഓര്‍മ്മ പുതുക്കുന്നു. ഏറ്റവും അവസാനത്തെ വീടിനും ഗ്രാമത്തിനും വൈദ്യുതിയെത്തിക്കാന്‍ നാം ശ്രമിക്കുമ്പോള്‍ നാം ഗാന്ധിജിയെ ആവേശിക്കുന്നു. സൗരോര്‍ജ്ജ, പുനരുല്‍പ്പാദന ഊര്‍ജ്ജ മേഖലകളില്‍ നാം ത്രാണി വര്‍ദ്ധിപ്പിക്കുമ്പോള്‍ നാം ഗാന്ധിജിയെ സ്മരിക്കുന്നു. നാം കാലാവസ്ഥാ വ്യതിയാനത്തെ ചെറുക്കുകയും ഹരിത, പ്രകൃതി സൗഹൃദ ജീവിതം പ്രോത്സാഹിപ്പിക്കുയും ചെയ്യുമ്പോള്‍ നാം ഗാന്ധിജിയെ ഓര്‍ക്കുന്നു. എല്ലാവര്‍ക്കും ആവശ്യമുള്ളതെല്ലാം ഭൂമിയിലുണ്ട്, എന്നാല്‍ എല്ലാവരുടേയും ആര്‍ത്തിക്കുള്ളത് ഭൂമിയിലില്ല എന്ന ഗാന്ധിജിയുടെ മന്ത്രത്തിന്റെ വിപുലീകരണമല്ലാതെ മറ്റെന്താണ് സുസ്ഥിര വികസനം?
    ഇതാണ് നൂറ്റി അന്‍പതാം ജന്‍മ വാര്‍ഷികത്തിന് ലോകമാകെയുള്ള അര്‍ത്ഥം. ഐക്യരാഷ്ട്ര സഭ, മറ്റ് ബഹുമുഖ സംഘടനകള്‍ എന്നിവ വഴി നമുക്കിത് ആഗോള ആഘോഷമായി ഉയര്‍ത്താം. പരിപാടികളികളില്‍ മാത്രമല്ല, നമ്മുടെ ശ്രദ്ധ പതിയേണ്ടത്. സാധാരണക്കാരന്റെ ജീവിതത്തില്‍ മാറ്റം വരുത്തുന്ന സുവ്യക്തമായ പാരമ്പര്യം- അതിലാണ് ശ്രദ്ധ പതിയേണ്ടത്. - രാഷ്ട്രപതി പറഞ്ഞു.


    രാഷ്ടപതിയുടെ അഭിസംബോധനക്ക് ശേഷം കേന്ദ്ര മന്ത്രിമാര്‍, മുഖ്യമന്ത്രിമാര്‍, എന്നിവരടക്കം നിരവധി സമിതിയംഗങ്ങള്‍ സംസാരിച്ചു. ഈ വര്‍ഷം ഒക്ടോബര്‍ 2 മുതല്‍ (2 ഒക്ടോബര്‍ 2018) 2020 ഒക്ടോബര്‍ 2 വരെയുള്ള ആഘോഷ പരിപാടികള്‍ക്കുള്ള നിര്‍ദ്ദേശങ്ങള്‍ അവര്‍ സമര്‍പ്പിച്ചു. കര്‍ഷകര്‍ക്കായുള്ള പ്രത്യേക ക്ഷേമ പദ്ധതികള്‍, സഞ്ചരിക്കുന്ന പ്രദര്‍ശനങ്ങള്‍, മഹാത്മാ ഗാന്ധിയുമായി ബന്ധപ്പെട്ട സംസ്ഥാനങ്ങളിലും പ്രത്യേക കേന്ദ്രങ്ങളിലും അടിസ്ഥാനസൗകര്യങ്ങള്‍ സ്ഥാപിക്കല്‍ തുടങ്ങിയ നിര്‍ദ്ദേശങ്ങള്‍ സമിതിയംഗങ്ങള്‍ മുന്നോട്ടുവെച്ചു.


    മുഴുവന്‍ ദേശീയ സമിതിയും എപ്പോഴും വിളിച്ചുകൂട്ടാനുള്ള അസൗകര്യം കണക്കിലെടുത്ത് മഹാത്മാ ഗാന്ധിയുടെ 150ാം ജന്‍മവാര്‍ഷിക പരിപാടികള്‍ മുന്നോട്ടു കൊണ്ടുപോകാന്‍ പ്രധാനമന്ത്രിയുടെ നേതൃത്വത്തില്‍ ഒരു ചെറിയ നിര്‍വാഹക സമിതി രൂപീകരിക്കാന്‍ യോഗം തീരുമാനിച്ചു.


    സമിതിയംഗങ്ങളുടെ നിര്‍ദ്ദേശങ്ങള്‍ക്ക് പ്രധാനമന്ത്രി ശ്രീ. നരേന്ദ്ര മോദി നന്ദി പറഞ്ഞു. വരും തലമുറകള്‍ക്ക് മഹാത്മാ ഗാന്ധി പ്രചോദനമാകുന്നവിധം ഈ അവസരം ആഘോഷിക്കണമെന്ന് പ്രധാനമന്ത്രി പറഞ്ഞു. ആഗോളതലത്തില്‍ ഗാന്ധിജിയെക്കുറിച്ച് അവബോധം വര്‍ദ്ധിപ്പിക്കുന്നതിന് ഈ അവസരം പ്രയോജനപ്പെടുത്തണമെന്നും അദ്ദേഹം പറഞ്ഞു.


    'കാര്യാഞ്ജലി' അല്ലെങ്കില്‍ 'ഗാന്ധി പ്രവര്‍ത്തനപഥത്തില്‍' എന്ന ആശയത്തില്‍ ഊന്നിയാവണം പരിപാടികള്‍ രൂപകല്‍പ്പന ചെയ്യേണ്ടതെന്ന് പ്രധാനമന്ത്രി പറഞ്ഞു. പ്രവൃത്തികളിലൂന്നിയ നിര്‍ദ്ദേശങ്ങളാണ് ലഭിച്ചതിലേറെയുമെന്ന് പ്രധാനമന്ത്രി ചൂണ്ടിക്കാട്ടി. മഹാത്മാ ഗാന്ധിയും അദ്ദേഹത്തിന്റെ അധ്യാപനങ്ങളും കാലാതിവര്‍ത്തിയാണെന്ന് അദ്ദേഹം പറഞ്ഞു. ലോകത്താകെയുള്ള ജനങ്ങള്‍ക്ക് ഇന്ത്യയെക്കുറിച്ച് മനസ്സിലാക്കാനുള്ള ഒരു സംവിധാനമായി മഹാത്മാ ഗാന്ധിക്ക് മാറുമെന്ന് പ്രധാനമന്ത്രി പറഞ്ഞു. മഹാത്മാ ഗാന്ധിയുടെ പാത പിന്തുടരുന്നത് വഴി നിരവധി സമകാലിക പ്രശ്‌നങ്ങള്‍ക്ക് പരിഹാരം കാണാന്‍ സാധിക്കുമെന്ന് പ്രധാനമന്ത്രി ചൂണ്ടിക്കാട്ടി.


    ആഘോഷങ്ങളില്‍ സാങ്കേതിക വിദ്യ ഉപയോഗിക്കേണ്ടതിന്റെ പ്രാധാന്യം പ്രധാനമന്ത്രി ഊന്നിപ്പറഞ്ഞു. ഇതുവഴി മുഴുവന്‍ ലോകത്തിനും ഇതില്‍ പങ്കെടുക്കാനാവുമെന്നും പ്രധാനമന്ത്രി വ്യക്തമാക്കി. പരിപാടി എന്ന നിലയില്‍ നിന്ന് മാറി ആഘോഷം ഒരു ജനകീയ മുന്നേറ്റമാക്കിമാറ്റാന്‍ പ്രധാനമന്ത്രി ആവശ്യപ്പെട്ടു. ഇതിനായി സംസ്ഥാനതലത്തില്‍ പരിപാടികള്‍ ആസൂത്രണം ചെയ്യാന്‍ പ്രധാനമന്ത്രി എല്ലാ സംസ്ഥാന ഗവണ്‍മെന്റുകളോടുമാവശ്യപ്പെട്ടു.


    AM MRD –349
    ***


    

    
    (Release ID: 1531302) Visitor Counter : 5
    
    
      Read this release in: English , Urdu , Tamil