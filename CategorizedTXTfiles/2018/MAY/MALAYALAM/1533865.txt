      PIB Headquarters

      പതിനഞ്ചാം ധനകമ്മീഷന്‍ തൃശൂര്‍ സന്ദര്‍ശിച്ചു
      Posted On: 30 MAY 2018 5:50PM by PIB Thiruvananthpuram


    
    പതിനഞ്ചാമത് ധനകമ്മീഷന്‍ തൃശൂര്‍ ജില്ലയിലെ കൊരട്ടിയില്‍ കുടുംബശ്രീയുടെ നേതൃത്വത്തിലുള്ള ശ്രീശൈലം ന്യുട്രീമിക്‌സ് യൂണിറ്റ് സന്ദര്‍ശിക്കുന്നു


    സംസ്ഥാനത്തെ മാതൃകാ വികസന പദ്ധതികള്‍ നേരിട്ടു കണ്ട് വിലയിരുത്തുന്നതിനായി പതിനഞ്ചാമത് ധനകമ്മീഷന്‍ തൃശൂര്‍ ജില്ലയിലെ വിവിധ കേന്ദ്രങ്ങള്‍ സന്ദര്‍ശിച്ചു. കമ്മീഷന്‍ ചെയര്‍മാന്‍ ശ്രീ എന്‍ കെ സിങ്ങിന്റെ നേതൃത്വത്തിലുള്ള സംഘമാണ് കൊരട്ടി, കോടാലി, വടക്കാഞ്ചേരി, കുന്നംകുളം എന്നിവിടങ്ങളില്‍ സന്ദര്‍ശനം നടത്തിയത്. കമ്മീഷന്‍ അംഗങ്ങളായ ശ്രീ. ശക്തികാന്ത് ദാസ്, ഡോ. അനൂപ്സിംഗ്, ഡോ. അശോക് ലാഹിരി, ഡോ. രമേഷ്ചന്ദ്, മെമ്പര്‍ സെക്രട്ടറി ശ്രീ. അരവിന്ദ് മെഹ്ത്ത, ജോയിന്റ് സെക്രട്ടറി ശ്രീ മുഖ്മീത് സിങ്ങ് ഭാട്ടിയ എന്നിവരും അദ്ദേഹത്തോടൊപ്പമുണ്ടായിരുന്നു.
    
    കൊരട്ടിയില്‍ കുടുംബശ്രീയുടെ നേതൃത്വത്തിലുള്ള ശ്രീശൈലം ന്യുട്രീമിക്‌സ് യൂണിറ്റ് സന്ദര്‍ശിച്ച ധനകമ്മീഷന്‍ യൂണിറ്റിന്റെ പ്രവര്‍ത്തനം, ഉത്പന്നങ്ങളുടെ വിപണനം, ഗവണ്‍മെന്റിന്റെ ഭാഗത്തു നിന്നുള്ള സഹായസഹകരണങ്ങള്‍, ധനസ്ഥിതി എന്നിവയെക്കുറിച്ച് ആരാഞ്ഞു. കുടുംബശ്രീ ജില്ലാ കോഡിനേറ്റര്‍ ശ്രീ ജ്യോതിഷ് കുമാര്‍ യൂണിറ്റിന്റെ പ്രവര്‍ത്തനങ്ങള്‍ വിശദീകരിച്ചു.
    
    രാജ്യത്ത് ആദ്യമായി സ്‌കൂള്‍ ജൈവ ഉദ്യാനം തയ്യാറാക്കിയ കോടാലി ഗവണ്‍മെന്റ് എല്‍.പി സ്‌കൂളും കമ്മീഷന്‍ സന്ദര്‍ശിച്ചു. പരിസ്ഥിതിയും, സാങ്കേതികവിദ്യയും സമന്വയിപ്പിച്ച് സ്‌കൂളിന്റെ മുഖച്ഛായ തന്നെ മാറ്റിയെടുത്തതെങ്ങനെയെന്ന് വിശദമാക്കുന്ന ഹ്രസ്വചിത്രം ധനക്കമ്മീഷനു മുന്നില്‍ പ്രദര്‍ശിപ്പിച്ചു. സ്‌കൂളില്‍ നടപ്പാക്കിയ ഹരിത പ്രോട്ടോക്കോള്‍ പോലെയുള്ള നവീന പദ്ധതികളെക്കുറിച്ച് ഹെഡ്മാസ്റ്റര്‍ ശ്രീ ജോസ് മാത്യു കമ്മീഷനു മുന്നില്‍ വിശദീകരിച്ചു.


    പതിനഞ്ചാമത് ധനകമ്മീഷന്‍ തൃശൂര്‍ ജില്ലയിലെ കോടാലി ഗവണ്‍മെന്റ് എല്‍.പി സ്‌കൂള്‍ സന്ദര്‍ശിക്കുന്നു


    പെരിങ്ങണ്ടൂര്‍ സര്‍വ്വീസ് സഹകരണ ബാങ്ക് നടപ്പാക്കിയ ഹരിതസേനാ പദ്ധതി, കുന്നംകുളം നഗരസഭയുടെ മാലിന്യസംസ്‌കരണ പദ്ധതി എന്നിവയും ധനകമ്മീഷന്‍ സന്ദര്‍ശിച്ചു. ഇന്ന് (31.05.2018) കൊച്ചി സന്ദര്‍ശിക്കുന്ന കമ്മീഷന്‍ മെട്രോ റെയില്‍ പദ്ധതി നേരിട്ടു കണ്ട് വിലയിരുത്തും.

    
    
    (Release ID: 1533865) Visitor Counter : 4