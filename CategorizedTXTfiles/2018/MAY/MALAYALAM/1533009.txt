      ആരോഗ്യ, കുടുംബക്ഷേമ മന്ത്രാലയം

      നിപ്പാ വൈറസ് ബാധ : കേരളത്തിന് സാധ്യമായ എല്ലാ സഹായവും നല്‍കുമെന്ന് കേന്ദ്ര ആരോഗ്യമന്ത്രി ജെ.പി. നദ്ദ ; കേന്ദ്ര മെഡിക്കല്‍ സംഘം സംസ്ഥാനത്ത് എത്തി
      Posted On: 21 MAY 2018 1:51PM by PIB Thiruvananthpuram


    നിപ്പാ വൈറസ് ബാധ പടരുന്ന കോഴിക്കോടും, മലപ്പുറവും കേന്ദ്ര ഗവണ്‍മെന്റ് നിയോഗിച്ച മെഡിക്കല്‍ സംഘം സന്ദര്‍ശിച്ചു. നാഷണല്‍ സെന്റര്‍ ഫോര്‍ ഡിസീസ് കണ്‍ട്രോള്‍ (എന്‍.സി.ഡി.സി) ഡയറക്ടര്‍ ഡോ. സുജിത്ത് കെ. സിംഗിന്റെ നേതൃത്വത്തിലുള്ള സംഘത്തില്‍ എന്‍.സി.ഡി.സി. യിലെ എപിഡെമിയോളജി ചീഫ് ഡോ. എസ്.കെ.ജയിന്‍, ഇഎംആര്‍ ഡയറക്ടര്‍ ഡോ. പി.രവീന്ദ്രന്‍, സൂനോസിസ് ഡയറക്ടര്‍ ഡോ. നവീന്‍ ഗുപ്ത എന്നിവര്‍ക്ക് പുറമേ
    റസ്പിറേറ്ററി ഫിസിഷ്യന്‍, ന്യൂറോ ഫിസിഷ്യന്‍, അനിമല്‍ ഹസ്ബന്‍ഡറി വിദഗ്ധന്‍ തുടങ്ങിയവരുമുണ്ട്.


    നിപ്പാ വൈറസ് ബാധയെ തുടര്‍ന്നുള്ള സ്ഥിതിഗതികള്‍ കൈകാര്യം ചെയ്യുന്നതിന് കേന്ദ്ര ഗവണ്‍മെന്റ് കേരളത്തിന് സാധ്യമായ എല്ലാ സഹായവും നല്‍കുമെന്ന് കേന്ദ്ര ആരോഗ്യമന്ത്രി ശ്രീ. ജെ.പി. നദ്ദ ജനീവയില്‍ പറഞ്ഞു. സംസ്ഥാനത്തെ സഹായിക്കുന്നതിനും സ്ഥിതിഗതികള്‍ സൂക്ഷ്മമായി നിരീക്ഷിക്കുന്നതിനും കേന്ദ്ര സംഘത്തോട് ആവശ്യപ്പെട്ടിട്ടുണ്ട്. സംസ്ഥാന ആരോഗ്യമന്ത്രി ശ്രീമതി കെ.കെ. ശൈലജ, കേന്ദ്ര സഹമന്ത്രി ശ്രീ. അല്‍ഫോണ്‍സ് കണ്ണന്താനം എന്നിവരുമായി താന്‍ ടെലഫോണില്‍ സംസാരിച്ചതായും, എല്ലാവിധ സഹായവും ഉറപ്പ് നല്‍കിയതായും ശ്രീ. നദ്ദ അറിയിച്ചു.


    കേന്ദ്ര ആരോഗ്യമന്ത്രിയുടെ നിര്‍ദ്ദേശ പ്രകാരം കേന്ദ്ര ആരോഗ്യ കുടുംബക്ഷേമ സെക്രട്ടറി ശ്രീമതി പ്രീതി സുദന്‍ സംസ്ഥാന ആരോഗ്യ വകുപ്പ് പ്രിന്‍സിപ്പല്‍ സെക്രട്ടറിയുമായി സംസാരിക്കുകയും, സ്ഥിതിഗതികള്‍ അവലോകനം നടത്തുകയും ചെയ്തു.
    ND MRD –406
    ***


    

    
    (Release ID: 1533009) Visitor Counter : 2
    
    
      Read this release in: English , Urdu , Tamil