      PIB Headquarters

      പതിനഞ്ചാം ധനകാര്യകമ്മിഷന്‍ 28 മുതല്‍ 31 വരെ കേരളത്തില്‍; സംസ്ഥാനത്തിന്റെ സാമ്പത്തികനില അവലോകനം ചെയ്യും
      Posted On: 27 MAY 2018 10:06AM by PIB Thiruvananthpuram


    പതിനഞ്ചാം ധനകാര്യകമ്മിഷന്‍ 2018 മേയ് 28 മുതല്‍ 31 വരെ കേരളം സന്ദര്‍ശിക്കും. സംസ്ഥാനത്തിന്റെ സാമ്പത്തികനില അവലോകനം ചെയ്യുന്നതിനും സാമൂഹിക-സാമ്പത്തിക രംഗത്ത് സംസ്ഥാനം കൈവരിച്ചിട്ടുള്ള പുരോഗതി വിലയിരുത്തുന്നതിനുമാണു സന്ദര്‍ശനം. ചെയര്‍മാന്‍ ശ്രീ. എന്‍.കെ.സിങ്ങിന്റെ നേതൃത്വത്തിലുള്ള സംഘമാണ് എത്തുക. കമ്മിഷന്‍ സന്ദര്‍ശിക്കുന്ന ദക്ഷിണേന്ത്യയിലെ ആദ്യ സംസ്ഥാനമാണ് കേരളം. മുഖ്യമന്ത്രിക്കും മന്ത്രിമാര്‍ക്കും പുറമെ മുതിര്‍ന്ന ഉദ്യോഗസ്ഥരുമായും വിവിധ സംഘടനാപ്രതിനിധികളുമായും സംഘം കൂടിക്കാഴ്ച നടത്തും. സന്ദര്‍ശനത്തിന് മുന്നോടിയായി കേരളത്തെക്കുറിച്ചുള്ള വിശദാംശങ്ങള്‍ ഡല്‍ഹിയില്‍വെച്ച് കേരളത്തിലെ അക്കൗണ്ടന്റ് ജനറലില്‍നിന്നു കമ്മിഷന്‍ ശേഖരിച്ചിട്ടുണ്ട്.


    ഇന്ത്യയിലെ പത്താമത്തെ വലിയ സമ്പദ്ഘടനയാണ് കേരളത്തിന്റേത്. ഇന്ത്യയുടെ മൊത്തം ആഭ്യന്തര ഉല്‍പാദനത്തില്‍ 4.2% വിഹിതം കേരളത്തിന്റെ സംഭാവനയാണ്. 2016-17ല്‍ സ്ഥിരവിലയില്‍ കേരളത്തിന്റെ ജി.എസ്.ഡി.പി. വളര്‍ച്ചാനിരക്ക് 7.4%വുമായിരുന്നു. ഉയര്‍ന്ന നിരക്കിലുള്ള ജി.എസ്.ടി.ഡിപിയും ആളോഹരിവരുമാനവുമുള്ള സംസ്ഥാനങ്ങളില്‍ ഒന്നാണിത്. കാര്‍ഷിക, ഉല്‍പ്പാദനമേഖലകളില്‍ വേണ്ടത്ര പുരോഗതിയില്ലാത്ത സാഹചര്യത്തില്‍ കേരളത്തിന്റെ സമ്പദ്ഘടനയെ പ്രധാനമായും താങ്ങിനിര്‍ത്തുന്നത് വളരുന്ന സേവനമേഖലയാണ്. പുരുഷ-വനിതാ തൊഴിലാളികള്‍ക്ക് ദേശീയ ശരാശരിക്കും മുകളിലുള്ള വേതനം കൃഷിയിലും മറ്റ് സാമ്പത്തിക പ്രവര്‍ത്തനങ്ങളിലും ലഭിച്ചുവരുന്നുണ്ട്.


    പ്രവാസി ഇന്ത്യക്കാരുടെ വരുമാനം കേരളത്തിന്റെ സമ്പദ്ഘടനയില്‍ വലിയ പങ്കുവഹിക്കുന്നുണ്ട്. കുടിയേറ്റവും കുടിയേറ്റക്കാരുടെ വരുമാനവും കേരളത്തിന്റെ സമ്പദ്ഘടനയെ സുസ്ഥിരമായി തുടര്‍ന്നും നിര്‍ത്തുന്നു. വിദേശ വരുമാനത്തില്‍ എന്തെങ്കിലും കുറവുണ്ടായാല്‍ സംസ്ഥാനത്തിന്റെ മറ്റ് പ്രവര്‍ത്തനമേഖലകളായ പ്രത്യേകിച്ച് വ്യാപാരം, റിയല്‍ എസ്‌റ്റേറ്റ്, നിര്‍മ്മാണമേഖലകളും ദുര്‍ബലമാകും.


    വികസന സൂചികകളായ ദാരിദ്ര്യാനുപാതം, ആരോഗ്യ മാനദണ്ഡങ്ങള്‍, വിദ്യാഭ്യാസ മാനദണ്ഡങ്ങള്‍, എല്ലാത്തിനും ഉപരിയായി ആളോഹരിവരുമാനം എന്നിവയുടെ അടിസ്ഥാനത്തിലൊക്കെ കേരളം ഏറ്റവും വികസിതവും പുരോഗതി പ്രാപിച്ചതുമായ സംസ്ഥാനങ്ങളില്‍ ഒന്നാണ്. ദേശീയ ശരാശരിയെ അപേക്ഷിച്ച് കേരളം എല്ലാ മേഖലകളിലും മികച്ച പ്രകടനമാണ് കാഴ്ചവയ്ക്കുന്നത്.


    പ്രവൃത്തിയെടുക്കാന്‍ കഴിയുന്ന 15-59 വയസില്‍പ്പെട്ടവരുടെ വളര്‍ച്ചാനിരക്ക് കുറഞ്ഞ നിരക്കിലാണ്. ജീവിതദൈര്‍ഘ്യം വര്‍ദ്ധിച്ചതിനാലും മികച്ച ആരോഗ്യ പരിരക്ഷ നിലവിലുള്ളതിനാലും 60 വയസിന് മുകളില്‍ പ്രായമുള്ളവരുടെ എണ്ണം സമീപഭാവിയില്‍ത്തന്നെ കൂടുതലാകും. അതുകൊണ്ട് സാമൂഹിക സുരക്ഷാമേഖലകളിലെ സംസ്ഥാനത്തിന്റെ ചെലവ് ആശങ്കയ്ക്ക് വഴിവയക്കുന്നുണ്ട്.


    സാക്ഷരത 94% ഉള്ള കേരളത്തിന്റെ സാക്ഷരതാനില മറ്റ് സംസ്ഥാനങ്ങളെക്കാളൊക്ക ഉയര്‍ന്നതാണ്. എന്നാല്‍ വിദ്യാഭ്യാസത്തിന്റെ പരിണിതഫലം അതിന് ആനുപാതികമല്ല.


    മറ്റ് ദക്ഷിണേന്ത്യന്‍ സംസ്ഥാനങ്ങളില്‍നിന്നും ചില കാര്യങ്ങളില്‍ വ്യത്യസ്തവുമാണ്. കേരളത്തിന്റെ പൊതുഗതാഗതത്തില്‍ മുഖ്യപങ്ക് വഹിക്കുന്നത് സ്വകാര്യ വാഹനങ്ങളാണ്. എന്നാല്‍ ആന്ധ്രാപ്രദേശ്, കര്‍ണാടക, തമിഴ്‌നാട് എന്നീ സംസ്ഥാനങ്ങളിലെ മൊത്തം പൊതുഗതാഗത വാഹനങ്ങളില്‍ സ്വകാര്യവാഹനങ്ങളുടെ ശതമാനം വളരെ കുറവാണ്. എന്നാല്‍ കേരളത്തിലാകട്ടെ ഇത് ആകെയുള്ള വാഹനങ്ങളുടെ മൂന്നില്‍ന നാലു വരും.


    ധനകാര്യ കമ്മീഷന്‍ ചെയര്‍മാന്റെ നേതൃത്വത്തിലുള്ള സന്ദര്‍ശകസംഘത്തില്‍ ശ്രീ ശക്തികാന്ത ദാസ്, ഡോ: അനൂപ് സിങ്, ഡോ: അശോക് ലാഹ്‌രി, ഡോ: രമേശ് ചന്ദ് തുടങ്ങിയവരും സെക്രട്ടറി ശ്രീ അരവിന്ദ് മേത്തയും മറ്റ് ഉദ്യോഗസ്ഥരും ഉണ്ടാകും.


    സമീപകാല വികസനത്തെക്കുറിച്ചും സാമ്പത്തികവളര്‍ച്ചയിലും വികസനത്തിലുമുള്ള കേരളത്തിന്റെ ഭാവിസാദ്ധ്യതകളെക്കുറിച്ചും ധനകാര്യകമ്മിഷന്‍ വളരെ ആഴത്തില്‍ പഠിക്കും. സന്ദര്‍ശനത്തോടനുബന്ധിച്ച് കമ്മിഷന്‍ വിവിധ വിഭാഗങ്ങളുമായി നടത്താന്‍ നിശ്ചയിച്ചിട്ടുള്ള കൂടിക്കാഴ്ചകളിലൂടെയും ആശയവിനിമയത്തിലൂടെയും ആയിരിക്കും ഈ പഠനം നടത്തുക. മുഖ്യമന്ത്രി, മന്ത്രിമാര്‍, സംസ്ഥാനത്തെ മറ്റ് ഉദ്യോഗസ്ഥര്‍ എന്നിവരുമായി കമ്മിഷന്‍ കൂടിക്കാഴ്ചകള്‍ നടത്തും. സംസ്ഥാന ഗവമെന്റിന്റെ സാമ്പത്തികനിലയെക്കുറിച്ച് വിശദമായ അവതരണം നടത്തപ്പെടും. രാഷ്ട്രീയ പാര്‍ട്ടികള്‍, വ്യാപാര-വ്യവസായ മേഖലകളുടെ പ്രതിനിധികള്‍ എന്നിവരുമായും ചര്‍ച്ച നടത്തും. നഗര പ്രാദേശിക ഭരണകൂടങ്ങളുമായും പഞ്ചായത്തീരാജ് സ്ഥാപനങ്ങളുമായും ആശയവിനിമയത്തിനുള്ള സംവിധാനവും ഉണ്ടായിരിക്കും.

    
    
    (Release ID: 1533626) Visitor Counter : 5