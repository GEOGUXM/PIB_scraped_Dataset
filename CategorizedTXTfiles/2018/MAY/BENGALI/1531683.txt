      শিল্পওবাণিজ্যমন্ত্রক

      শিল্প ও বাণিজ্য মন্ত্রী ক্ষেত্রীয় রপ্তানি উন্নয়ন কৌশলের ওপর প্রথম আন্তঃমন্ত্রক সভায় ভাষণ দিয়েছেন
      কেন্দ্রীয় শিল্প, বাণিজ্য ও অসামরিক উড়ান মন্ত্রী শ্রী সুরেশ প্রভু রপ্তানি উন্নয়ন কৌশলের ওপর প্রথম আন্তঃমন্ত্রক সভায় ভাষণ দিয়েছেন

      Posted On: 08 MAY 2018 1:32PM by PIB Kolkata

    কেন্দ্রীয় শিল্প, বাণিজ্য ও অসামরিক উড়ান মন্ত্রী শ্রী সুরেশ প্রভু আজ রপ্তানি উন্নয়ন কৌশলের ওপর প্রথম আন্তঃমন্ত্রক সভায় ভাষণ দিয়েছেন। এই সভায় ভারত সরকারের বাণিজ্য মন্ত্রক, ইলেক্ট্রনিক্স ও তথ্য প্রযুক্তি, পশুপালন, ডেয়ারি, ক্ষুদ্র ও মাঝারি শিল্প মন্ত্রকের সচিব ও বরিষ্ঠ আধিকারিকরা এবং কৃষি, বস্ত্রবয়ন, পেট্রোলিয়াম, খাদ্য প্রক্রিয়াকরণ, ফার্মা, রাসায়নিক ও পেট্রোক্যামিকেল, প্রতিরক্ষা উৎপাদন ও বিদেশ মন্ত্রকের প্রতিনিধিরাও এই বৈঠকে উপস্থিত ছিলেন। বাণিজ্য মন্ত্রী রপ্তানির কৌশলগত গুরুত্বের ওপর জোর দিয়ে ভারতের সুষম বৃদ্ধির ক্ষেত্রে এর ভূমিকার কথা উল্লেখ করেন। তাই সরকারের সমস্ত বিভাগ ও মন্ত্রকের যৌথ উদ্যোগে রপ্তানিতে উৎসাহ প্রদান অত্যন্ত প্রয়োজন বলে তিনি মন্তব্য করেন।


    মন্ত্রী সমস্ত মন্ত্রকের আধিকারিকদের তাঁদের মন্ত্রকের সঙ্গে সংশ্লিষ্ট বিভিন্ন পণ্যের রপ্তানি বাড়ানোর লক্ষ্যে একটি কর্মপরিকল্পনা প্রস্তুত করে আগামী ১৫ দিনের মধ্যে বাণিজ্য মন্ত্রকের কাছে পাঠানোর জন্য নির্দেশ দেন। আগামী দু’মাসের মধ্যে পূরণ করা সম্ভব এই ধরণের স্বল্পমেয়াদী লক্ষ্য এই কর্মপরিকল্পনায় রাখার কথাও তিনি বলেন। সবচেয়ে এগিয়ে থাকা ক্ষেত্রগুলিতে পরিষেবা রপ্তানির জন্য কেন্দ্রীয় মন্ত্রিসভা ৫ হাজার কোটি টাকার একটি প্রকল্প অনুমোদন করেছে বলে তিনি জানান। ২০১৮-র ১৫ই মে মুম্বাইতে পরিষেবা রপ্তানি বিষয়ে একটি আন্তর্জাতিক প্রদর্শনীর আয়োজন করা হবে বলে মন্ত্রী জানান। রপ্তানি বৃদ্ধির ক্ষেত্রে তাঁর মন্ত্রক বর্তমানে রাজ্য সরকারগুলির সঙ্গে যোগাযোগ রক্ষা করে চলেছে বলে মন্ত্রী জানান। তাঁর মন্ত্রকের পক্ষ থেকে গত কয়েক মাসে বিশ্বের ১৫০টি দেশের সঙ্গে বিভিন্ন পণ্যদ্রব্য রপ্তানির জন্য যোগাযোগ স্থাপন করেছে। বিশেষ অর্থনৈতিক অঞ্চলের রপ্তানির সম্ভাবনা সম্পূর্ণভাবে সদ্ব্যবহারের জন্য একটি কর্মীবাহিনী গঠন করা হয়েছে বলে তিনি জানান। বিভিন্ন মন্ত্রককে রপ্তানি বৃদ্ধির কৌশল নির্ধারণ করে রপ্তানি উন্নয়ন পর্ষদগুলির সঙ্গে এবং বিভিন্ন রপ্তানিকারক সংস্থার সঙ্গে তা রূপায়ণের জন্য যোগাযোগ রক্ষার কথাও তিনি বলেন। রপ্তানির ক্ষেত্রে শ্রেষ্ঠ মন্ত্রক/বিভাগ পুরস্কার চালু করার কথাও তিনি বলেন। রপ্তানিকারকদের আর্থিক সমস্যা নিরসনের জন্য তিনি এক্সিম ব্যাঙ্ককে ব্যবস্থা গ্রহণের লক্ষ্যে একটি কর্মপরিকল্পনা তৈরি করার পরামর্শ দেন। এছাড়া, নাবার্ড-এর সহযোগিতায় রপ্তানি উন্নয়নের কাজকে অনুরূপভাবে এগিয়ে নিয়ে যাওয়ার কথাও তিনি বলেন।


    অনুষ্ঠানে শিল্প ও বাণিজ্য মন্ত্রকের প্রতিমন্ত্রী সি আর চৌধুরী, বাণিজ্য সচিব শ্রীমতী রীতা তেওয়াতিয়া, বৈদেশিক বাণিজ্যের মহানির্দেশক শ্রী অশোক চতুর্বেদী সহ বিভিন্ন মন্ত্রকের বরিষ্ঠ আধিকারিকরা আলোচনায় অংশ নেন।

    
    
    (Release ID: 1531683) Visitor Counter : 2
    
    
      Read this release in: English