      আদিবাসীবিষয়কমন্ত্রক

      মূল্য সংযুক্তির মাধ্যমে উপজাতীয় গোষ্ঠীর আয় বৃদ্ধির লক্ষ্যে প্রধানমন্ত্রী বন ধন কর্মসূচির সূচনা করেছেন
      Posted On: 01 MAY 2018 12:55PM by PIB Kolkata


    নয়াদিল্লি, ২৭ এপ্রিল, ২০১৮


    ২০১৮-র ১৪ এপ্রিল, ছত্তিশগড়ের বিজাপুরে আম্বেদকর জয়ন্তী উৎসবের সময় কেন্দ্রীয় উপজাতি সংক্রান্ত মন্ত্রক এবং ট্রাইফেড-এর ‘বন ধন’ কর্মসূচির সূচনা করেছেন প্রধানমন্ত্রী শ্রী নরেন্দ্র মোদী। উপজাতীয়দের আয় বৃদ্ধির ক্ষেত্রে মূল্য সংযুক্তির গুরুত্বপূর্ণ ভূমিকার ওপর জোর দিয়ে প্রধানমন্ত্রী বলেন, ‘বন ধন’, ‘জন ধন’ এবং ‘গোবর ধন’ কর্মসূচিগুলির মধ্যে গ্রামাঞ্চলের উপজাতীয়দের অর্থনৈতিক ব্যবস্থাকে পরিবর্তনের এক সম্ভাবনা রয়েছে। এই উদ্দেশ্যে রাজ্য সরকারগুলির এই তিনটি কর্মসূচি একইসঙ্গে তুলে ধরা দরকার।


    ‘বন ধন বিকাশ কেন্দ্র’ স্থাপনের মাধ্যমে দক্ষতা উন্নয়ন, সক্ষমতা বৃদ্ধির জন্য প্রশিক্ষণ এবং প্রাথমিক প্রক্রিয়াকরণ ও মূল্য সংযুক্তির উপযুক্ত ব্যবস্থা গড়ে তোলা হয়েছে। বিজাপুরে প্রথম আদর্শ বন ধন বিকাশ কেন্দ্রটিতে ৩০০ জনের প্রশিক্ষণের ব্যবস্থা করা হয়েছে। এর জন্য ৪৩.৩৮ লক্ষ টাকা বরাদ্দ করা হয়েছে। এই অর্থে প্রশিক্ষণের জন্য প্রয়োজনীয় যন্ত্রপাতি, প্রক্রিয়াকরণ, পরিকাঠামো এবং কেন্দ্রের ভবন নির্মাণের ব্যবস্থা হবে। এই কেন্দ্রে তেঁতুল কাঠ ব্যবহার করে ইঁট তৈরির জন্য প্রক্রিয়াকরণের ব্যবস্থা, মহুয়া ফুল সংরক্ষণের ব্যবস্থা এবং চিরঞ্জী বীজ পরিষ্করণ ও প্যাকেজিং-এর ব্যবস্থা দিয়ে কাজ শুরু হবে।


    ‘বন ধন’-এর আওতায় ৩০ জন করে উপজাতীয় সংগ্রাহককে নিয়ে ১০টি স্বনির্ভর গোষ্ঠী গঠন করা হয়েছে। এঁদের প্রত্যেককে প্রশিক্ষণ দেওয়া হবে এবং বন থেকে সংগৃহীত বিভিন্ন ধরণের বস্তুর মূল্য সংযোজনের জন্য প্রয়োজনীয় কার্যকর মূলধন দেওয়া হবে। একজন সংগ্রাহকের নেতৃত্বে কাজ করে এই গোষ্ঠীগুলি তাদের উৎপাদিত পণ্যদ্রব্য শুধুমাত্র রাজ্যের মধ্যেই নয়, তার বাইরেও বিপণন করতে পারবে। ট্রাইফেড এই কাজের প্রশিক্ষণ এবং টেকনিক্যাল সহায়তার ব্যবস্থা করবে। সারা দেশে এই ধরণের ৩০ হাজার কেন্দ্র গড়ে তোলার প্রস্তাব করা হয়েছে।


    উপজাতীয়দের পণ্যের লাভজনক মূল্য সুনিশ্চিত করতে মূল্য সংযুক্তির অত্যন্ত গুরুত্বপূর্ণ ভূমিকা রয়েছে। এই কর্মসূচির আওতায় তিনটি পর্যায়ে মূল্য সংযুক্তির মধ্য দিয়ে উপজাতীয়দের আয় বৃদ্ধির উদ্যোগ নেওয়া হবে। তৃণমূলস্তরে বনজ দ্রব্য সংগ্রহের জন্য স্বনির্ভর গোষ্ঠীকে কাজে লাগানো হবে। অন্যান্য সরকারি দপ্তর এবং প্রকল্পের সঙ্গে একত্রিতভাবে এবং নেটওয়ার্কিং-এর মাধ্যমে ‘আজীবিকা’র মতো আগেকার স্বনির্ভর গোষ্ঠীগুলিকে ব্যবহার করা হবে। এইসব গোষ্ঠীগুলিকে সুষম পদ্ধতিতে বনজ ফসল তোলা ও সংগ্রহের জন্য যথাযথভাবে প্রশিক্ষণ দেওয়া হবে। এছাড়া, প্রাথমিক প্রক্রিয়াকরণ ও মূল্য সংযুক্তির জন্যও তাদের প্রশিক্ষণের ব্যবস্থা করা হবে। এইসব গোষ্ঠীগুলিকে নিয়ে একটি করে ক্লাস্টার তৈরি করে তাদের মোট উৎপাদিত পণ্যকে বাণিজ্যিকভাবে বিপণন এবং ‘বন ধন বিকাশ কেন্দ্র’-এর প্রাথমিক প্রক্রিয়াকরণের কাজের সঙ্গে সংযুক্ত করা হবে।


    সংশ্লিষ্ট স্বনির্ভর গোষ্ঠীগুলি এইসব পণ্যদ্রব্য প্রাথমিক প্রক্রিয়াকরণের পর রাজ্য পর্যায়ের রূপায়ণকারী সংগঠনের হাতে তুলে দেবে। সেখান থেকে সরাসরি মাধ্যমিক পর্যায়ের কর্পোরেট প্রক্রিয়াকারী সংস্থাকে এইসব পণ্য সরবরাহ করা হবে। জেলা এবং চূড়ান্ত পর্যায়ে মাধ্যমিক মানের মূল্য সংযোজন ব্যবস্থা গড়ে তোলার জন্য বড় কর্পোরেট সংস্থাগুলিকে সরকারি-বেসরকারি অংশীদারিত্বে যুক্ত করা হবে। সরকারি-বেসরকারি অংশীদারিত্বের এই মডেলটি বেসরকারি শিল্পোদ্যোগ সংক্রান্ত দক্ষতা এবং বিজ্ঞানসম্মতভাবে উৎপাদিত পণ্যদ্রব্যের বিপণনের কাজে লাগানো হবে। এক্ষেত্রে বেসরকারি শিল্পোদ্যোগ সংস্থা কর্তৃক পরিচালিত বৃহৎ মূল্য সংযুক্তি হাব গড়ে তোলার কথা ভাবা হয়েছে।


    ‘বন ধন বিকাশ কেন্দ্র’গুলি সাধারণ বনজ দ্রব্য সংগ্রহের কাজে নিযুক্ত উপজাতীয়দের অর্থনৈতিক উন্নয়নে গুরুত্বপূর্ণ ভূমিকা নেবে। কারণ, এইসব কেন্দ্র থেকে প্রাকৃতিক সম্পদের সুষম ব্যবহার এবং বনজ দ্রব্যে সমৃদ্ধ জেলাগুলিতে এর ভিত্তিতে সুষম জীবনজীবিকার ব্যবস্থা হবে।


    CG/PB/DM/…

    
    
    (Release ID: 1530782) Visitor Counter : 1