      সড়কপরিবহণওমহাসড়কমন্ত্রক

      সড়ক নিরাপত্তা ও দুর্ঘটনার সংখ্যা কমানোর ওপর জোর দিলেন শ্রী নীতিন গড়করি
      Posted On: 01 MAY 2018 12:51PM by PIB Kolkata


    নয়াদিল্লি , ২৭ এপ্রিল, ২০১ ৮


    সড়ক নিরাপত্তার বিষয়টি জাতীয় উদ্বেগের কারণ হয়ে উঠেছে বলে মন্তব্য করলেন কেন্দ্রীয় সড়ক পরিবহণ ও জাতীয় মহাসড়ক মন্ত্রী শ্রী নীতিন গড়করি। সড়ক নিরাপত্তা নিয়ে বৃহস্পতিবার নতুন দিল্লিতে এক কর্মশিবিরের উদ্বোধন করে শ্রী গড়করি বলেন, সড়ক দুর্ঘটনা ও দুর্ঘটনায় হতাহতদের সংখ্যা কমাতে সংশ্লিষ্ট সবপক্ষের সক্রিয় সহযোগিতা প্রয়োজন। সড়ক দুর্ঘটনায় হতাহতের সংখ্যা বিশ্বের মধ্যে ভারতেই সবচেয়ে বেশি বলে তিনি উদ্বেগ প্রকাশ করেন। এই সংখ্যা ৫০ শতাংশে নামিয়ে আনার জন্য তিনি সংশ্লিষ্ট বিভিন্ন মহল এবং শিল্প সংস্থার প্রধানদের অঙ্গীকার গ্রহণের আহ্বান জানান। বিগত কয়েক বছরে এই লক্ষ্য পূরণে কর্পোরেট সংস্থা, মোটরগাড়ি নির্মাতা সংস্থা, স্বেচ্ছাসেবী সংগঠন ও সরকারের পক্ষ থেকে সমবেতভাবে নেওয়া প্রয়াসগুলি কার্যকর হয়েছে বলেও শ্রী গড়করি অভিমত প্রকাশ করেন। এসব সত্ত্বেও এখনও করণীয় রয়েছে বলে তিনি উল্লেখ করেন ।


    যান চলাচলে নিরাপত্তা সহ সার্বিক সড়ক নিরাপত্তার লক্ষ্যে যে সমস্ত উদ্যোগ গ্রহণ করা হয়েছে, সেগুলির কথা উল্লেখ করে শ্রী গড়করি জানান, এই সমস্যা মোকাবিলায় তাঁর মন্ত্রক চারটি ‘ই’ নীতি গ্রহণ করেছে। এগুলি হ’ল – এডুকেশন বা শিক্ষিত করে তোলা; এনফোর্সমেন্ট বা আইন বলবৎ; ইঞ্জিনিয়ারিং বা কারিগরি ব্যবস্থা এবং এমার্জেন্সি কেয়ার বা আপৎকালীন পরিষেবা। সড়ক নিরাপত্তা ব্যবস্থাকে আরও সুস্নগহত ও জোরদার করতে মোটরগাড়ি (সংশোধনী) বিল, ২০১৭ রাজ্যসভায় অনুমোদনের অপেক্ষায় রয়েছে।


    সড়ক নির্মাণে কারিগরি ব্যবস্থার উন্নতির ওপর জোর দিয়ে শ্রী গড়করি জানান, বিভিন্ন জাতীয় মহাসড়কে ৭৮৯টি ব্ল্যাকস্পট বা ত্রুটিপূর্ণ জায়গা চিহ্নিত করা হয়েছে। অগ্রাধিকারের ভিত্তিতে এই ত্রুটি বা ঘাটতিগুলি দূর করার কাজ চলছে। দেশের কর্পোরেট সংস্থাগুলিকেও সড়কের ত্রুটিপূর্ণ জায়গা চিহ্নিতকরণের কাজে এগিয়ে আসার জন্য তিনি আহ্বান জানান।


    শিবিরে উপস্থিত কেন্দ্রীয় স্বাস্থ্য ও পরিবার কল্যাণ মন্ত্রী শ্রী জে পি নাড্ডা দুর্ঘটনা এড়াতে আচরণগত পরিবর্তনের ওপর জোর দিয়ে সড়ক-সংস্কৃতি মেনে চলার কথা বলেন।


    উল্লেখ করা যেতে পারে যে, সড়ক পরিবহণ ও জাতীয় মহাসড়ক মন্ত্রক জনগণের সচেতনতা বাড়াতে এবং সড়ক ব্যবহারকারীর মধ্যে নিরাপত্তার বিষয়টিকে প্রাধান্য দিতে প্রতি বছর ২৩-২৯ এপ্রিল সড়ক নিরাপত্তা সপ্তাহ আয়োজন করা হয়ে থাকে ।


    CG/BD/SB…

    
    
    (Release ID: 1530778) Visitor Counter : 1