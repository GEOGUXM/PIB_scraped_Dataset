      নীতিআয়োগ

      নীতি আয়োগের নতুন প্রকল্প অটল নিউ ইন্ডিয়া চ্যালেঞ্জে নতুন প্রযুক্তি গঠনের জন্য ১ কোটি টাকা অবধি অনুদান
      Posted On: 01 MAY 2018 12:53PM by PIB Kolkata


    নয়াদিল্লি , ২৭ এপ্রিল, ২০১ ৮


    নীতি আয়োগের অটল ইনোভেশন মিশন বা এ আই এম-এর পক্ষ থেকে অটল নিউ ইন্ডিয়া চ্যালেঞ্জ চালুর কথা ঘোষণা করা হয়েছে। প্রধানমন্ত্রীর ডাকে সাড়া দিয়ে এই প্রকল্পের মাধ্যমে মানুষের কাজে লাগে এমন প্রযুক্তি ও উদ্ভাবনী চিন্তা-ভাবনাকে বাস্তব রূপ দেওয়ার প্রচেষ্টা করা হবে। নতুন ভারত গড়ে তোলার এই প্রকল্পে অংশ নিয়ে প্রার্থীরা নতুন প্রযুক্তি তৈরির সম্ভাবনা, প্রয়াস ও ক্ষমতার পরিচয় দিতে পারলে এক কোটি টাকা পর্যন্ত অনুদান পেতে পারেন। তাছাড়া, গবেষণার জন্য প্রয়োজনমতো পরামর্শ, সহযোগিতা, পরিবেশ ও পরবর্তী পর্যায়ে বাণিজ্যিক ভা ব ে, প্রযুক্তি গড়ে তোলার সুযোগও তাঁরা পাবেন। দেশের উদ্ভাবনী শক্তিকে তুলে ধরার এই প্রকল্পে পাঁচটি মন্ত্রক – সড়ক পরিবহণ ও মহাসড়ক, আবাসন ও নগরোন্নয়ন, পানীয় জল ও অনাময় এবং রেল মন্ত্রকও অংশীদার হিসাবে থাকবে।


    ২৬ এপ্রিল বৃহস্পতিবার অটল নিউ ইন্ডিয়া চ্যালেঞ্জের সূচনা অনুষ্ঠানে কেন্দ্রীয় মন্ত্রী শ্রী নীতিন গড়করি বলেন, নীতি নির্ধারণ ও অর্থনৈতিক কাজকর্মে বৈজ্ঞানিক দৃষ্টিভঙ্গীর প্রয়োজন রয়েছে। উদ্ভাবনী নীতি প্রণয়ন প্রধানমন্ত্রীর নতুন ভারতের স্বপ্ন পূরণের পরিপন্থী বলে তিনি মন্তব্য করেন। নীতি আয়োগের উপ-চেয়ারম্যান ডঃ রাজীব কুমার বলেন, বিভিন্ন সমস্যার এমন উদ্ভাবনী সমাধানসূত্র খুঁজতে হবে, যা সকলের জন্য প্রযোজ্য। এই উদ্যোগে দেশের মূল বিষয়গুলির ক্ষেত্রে সমস্যা মেটানোর ওপর জোর দেওয়া হবে, যার ফলে নাগরিক জীবন উন্নত হবে এবং কর্মসংস্থানেরও সুযোগ বাড়বে। অনুষ্ঠানে উপস্থিত বিশিষ্টজনদের মধ্যে প্রতিমন্ত্রী শ্রী এস এস আলুওয়ালিয়া, নীতি আয়োগের সি ই ও শ্রী অমিতাভ কান্ত এবং এ আই এম-এর মিশন ডিরেক্টর শ্রী রামানাথন রমাণন উপস্থিত ছিলেন। শ্রী আলুওয়ালিয়া ভূ-গর্ভস্থ জলের সমস্যা মেটানো এবং প্রত্যেকটি নাগরিকের কাছে পানীয় জল পৌঁছে দেওয়ার জন্য কিছু উদ্ভাবনী পন্থা চিহ্নিত করার ওপর জোর দেন।


    এই কর্মসূচিতে যোগদানের জন্য আগামী ১০ জুন পর্যন্ত আবেদন জমা দেওয়া যাবে। http://aim.gov.in/atal-new-india-challenge.php লিঙ্কে গিয়ে আবেদন দাখিল করা যাবে। নতুন প্রযুক্তি গঠনের ও উদ্ভাবনী কাজের জন্য ১৭টি মূল বিষয় চিহ্নিত করা হয়েছে। এর মধ্যে রয়েছে – সবরকম আবহাওয়ার উপযোগী কৃষি পদ্ধতি, রেলের দুর্ঘটনা এড়ানোর প্রযুক্তি, রাস্তায় ও রেলপথে কুয়াশার সময় দৃষ্টিশক্তি বজায় রাখা, উন্নত যানবাহন, ইলেক্ট্রিকে চালিত যানবাহন, নিরাপদ পরিবহণ, জলের পানীয়যোগ্যতা নির্ণয়ের স্থানান্তরযোগ্য প্রযুক্তি ও বর্জ্য নিয়ন্ত্রণের মতো বিষয়গুলি ।


    সম্ভাবনাময় উদ্ভাবক, ক্ষুদ্র ও মাঝারি শিল্প ও স্টার্ট-আপ সংস্থাদের প্রকল্পে যোগদানের জন্য আহ্বান জানানো হয়েছে। সরকারি ও বেসরকারি গবেষণা প্রতিষ্ঠান, শিক্ষা প্রতিষ্ঠান এবং স্বতন্ত্র উদ্ভাবকদেরও আবেদন জমা দিতে উৎসাহ দেওয়া হচ্ছে। মনোনয়ন কমিটির বিচার অনুযায়ী এক-একটি গবেষণার বিষয়ে বা ক্ষেত্রে একাধিক আবেদনকারীকে অনুদান দেওয়া হতে পারে। অনুদানের অর্থ তিনটি কিস্তিতে বা প্রজেক্ট সাফল্যের কিছু ধাপ পেরোলে দেওয়া হবে। ২০১৮-১৯ অর্থবর্ষে মোট ৫০টি প্রজেক্টকে অনুদান দেওয়া হবে।


    CG/SC/SB……

    
    
    (Release ID: 1530779) Visitor Counter : 2