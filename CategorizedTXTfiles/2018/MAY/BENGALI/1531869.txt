      তথ্যওসম্প্রচারমন্ত্রক

      দায়বদ্ধতার সঙ্গেই সাধারণ মানুষের ক্ষমতায়নে এগিয়ে আসা উচিৎ তথ্য ও সংবাদমাধ্যমগুলির – বললেন শ্রী রবিশঙ্কর প্রসাদ
      Posted On: 11 MAY 2018 12:59PM by PIB Kolkata


    নয়াদিল্লি, ১০ মে, ২০১৮


    কেন্দ্রীয় বৈদ্যুতিন ও তথ্যপ্রযুক্তি তথা আইন ও বিচার মন্ত্রী শ্রী রবিশঙ্কর প্রসাদ বলেছেন যে সংবাদমাধ্যমের স্বাধীনতার বিষয়টি দেশের রাষ্ট্র ব্যবস্থার এক অবিচ্ছেদ্য অঙ্গ বলেই মনে করে কেন্দ্রীয় সরকার। কারণ, বিষয়টি সম্পূর্ণভাবেসংবিধান স্বীকৃত এবং বিচার ব্যবস্থার রায় ও মতামতের ওপর প্রতিষ্ঠিত।


    নতুন দিল্লীতে আজ,১০ই মে পঞ্চদশ এশীয় সংবাদ ও প্রচারমাধ্যম শীর্ষ বৈঠকে ভাষণদানকালে তিনি বলেন যে তথ্যের প্রচার ও পরিবেশন, পরামর্শদান ও মতামত প্রকাশের পূর্ণ অধিকার রয়েছে সংবাদমাধ্যমগুলির । পরিসংখ্যানগত তথ্যের অপপ্রয়োগ ও অপব্যবহার প্রসঙ্গে তিনি বলেন যে গোপন তথ্য ও পরিসংখ্যান ফাঁসের বিষয়টিকে কোনভাবেই মেনে নেওয়া যায় না। দেশের নির্বাচনী প্রক্রিয়াকে তা যাতে কোনভাবেই প্রভাবিত না করতে পারে, সে সম্পর্কেও আমাদের সজাগ ও সতর্ক থাকা প্রয়োজন। এই দায়বদ্ধতার কথা স্বীকার করতে হবে তথ্য ও পরিসংখ্যান বাণিজ্যের সঙ্গে যুক্ত সকল পক্ষকেই। তথ্য ও পরিসংখ্যানের গোপনীয়তা সম্পর্কে সাম্প্রতিককালে যে বিতর্ক দানা বেঁধে উঠেছিল, তার অবসানে কেন্দ্রীয় সরকার বিশেষ তৎপরতার সঙ্গেই এক কঠোর পদক্ষেপ গ্রহণ করে বলে জানান তিনি ।


    শ্রী প্রসাদ বলেন যে, দায়বদ্ধতার বিষয়টি গণতন্ত্র এবং দেশের সরকার, বিচার ব্যবস্থা, আইনসভা এবং সংবাদমাধ্যম – প্রত্যেকটি ক্ষেত্রেই নীতিগতভাবে অবশ্য পালনীয়। ভারত তথ্য ও পরিসংখ্যান বিশ্লেষণের যে একটি প্রধান কেন্দ্র হয়ে উঠতে চলেছে সে কথার উল্লেখ করে তিনি বলেন, তথ্য ও পরিসংখ্যানের যোগান, তার উপযোগিতা, উদ্ভাবন প্রক্রিয়া এবং গোপনীয়তার মধ্যে সমন্বয় রক্ষার প্রয়োজন রয়েছে। এই বিষয়গুলি খতিয়ে দেখছে শীর্ষ আদালতের নেতৃত্বাধীন এক বিশেষ কমিটি। এর ফলাফলের ভিত্তিতে সরকার অনতিবিলম্বেই পরিসংখ্যানগত তথ্য সংরক্ষণের লক্ষ্যে একটি আইন বলবৎ করবে।


    সাংবাদিকতার নৈতিক আচরণ প্রসঙ্গে আইন মন্ত্রী বলেন, সমগ্র বিষয়টির মধ্যে একটি সত্যনিষ্ঠ তথ্য ও সংবাদ উপস্থাপনার দায়বদ্ধতা যুক্ত রয়েছে। কারণ, সংবাদ পরিবেশনের মাধ্যমে দেশের সাধারণ মানুষের ক্ষমতায়নের বিষয়টি একান্ত জরুরি। কিন্তু দুঃখের বিষয় যে চাঞ্চল্যকর সংবাদ পরিবেশনের নামে ভুয়ো খবর এবং অর্থের বিনিময়ে সংবাদ পরিবেশনের প্রবণতা লক্ষ্য করা যাচ্ছে। এই বিষয়টি নিয়ে আলোচনা ও যুক্তিতর্কের যথেষ্ট অবকাশ রয়েছে বলে মনে করেন তিনি।


    তথ্য ও সংবাদমাধ্যমের স্বনিয়ন্ত্রণের নীতিকে সমর্থন জানিয়ে শ্রী প্রসাদ বলেন যে, তথ্য ও সংবাদ পরিবেশন যাতে কখনই বিপজ্জনক পরিস্থিতির সৃষ্টি করতে না পারে, সে সম্পর্কে সুস্পষ্ট নির্দেশ রয়েছে তথ্যপ্রযুক্তি আইনে। গোপনীয়তা রক্ষার বিষয়টি শীর্ষ আদালত একটি মৌলিক অধিকার হিসাবেই মনে করে। কিন্তু এই গোপনীয়তা যাতে কোনভাবেই সন্ত্রাস ও দুর্নীতিকে প্রশয় দিতে না পারে, সে সম্পর্কে আমাদের সতর্ক থাকতে হবে। সন্ত্রাস, হিংসা ও ঘৃণা এবং সাম্প্রদায়িকতা দমনে বিশ্ব জনমত গড়ে তোলা প্রয়োজন বলে মনে করেন কেন্দ্রীয় আইন মন্ত্রী।


    সংবাদমাধ্যমের স্বাধীনতা রক্ষায় কেন্দ্রীয় সরকার প্রতিশ্রুতিবদ্ধ বলে উল্লেখ করে শ্রী প্রসাদ বলেন, যা কিছু সত্য ও বাস্তব তাকে কখনই বিপদের মুখে ঠেলে দেওয়া যায় না। জরুরি অবস্থাকালে যখন এই স্বাধীনতাকে হরণ করার চেষ্টা করা হয়েছিল, তখন অনেকেই তার বিরুদ্ধে সোচ্চার হয়ে উঠেছিলেন। সামাজিক প্রচারমাধ্যমগুলিকে সরকার যে শ্রদ্ধা ও সম্ভ্রমের চোখে দেখে, একথাও তাঁর ভাষণে তুলে ধরেন শ্রী রবিশঙ্কর প্রসাদ। তিনি বলেন, সাধারণ মানুষের ক্ষমতায়নে সামাজিক প্রচারমাধ্যমগুলির এক বিশেষ ভূমিকা রয়েছে। কিন্তু, তার প্রচারের ভাষা যাতে কোনভাবেই উদ্বেগ বা আশঙ্কার কারণ হয়ে না দাঁড়ায় সে সম্পর্কেও আমাদের সতর্ক থাকতে হবে


    CG/SKD/DM/…

    
    
    (Release ID: 1531869) Visitor Counter : 5
    
    
      Read this release in: English