      প্রতিরক্ষামন্ত্রক

      প্রতিরক্ষা মন্ত্রী নতুন দিল্লিতে নৌ-সেনা কমান্ডারদের সম্মেলনে ভাষণ দিয়েছেন
      নৌ-সেনা কমান্ডারদের সম্মেলন

      Posted On: 08 MAY 2018 7:17PM by PIB Kolkata

    প্রতিরক্ষা মন্ত্রী শ্রীমতী নির্মলা সীতারমণ আজ নতুন দিল্লিতে নৌ-সেনা কমান্ডারদের দ্বিবার্ষিক সম্মেলনের প্রথম অনুষ্ঠানে উদ্বোধন করেছেন। ভারতীয় নৌ-বাহিনী পেশাদারিত্ব এবং নিষ্ঠার সঙ্গে যেভাবে দেশের সামুদ্রিক অঞ্চলের স্বার্থ সুরক্ষিত রাখার কাজ করে চলেছে, তিনি তার প্রশংসা করেন।


    দায়িত্বপূর্ণ কাজের জায়গায় যেভাবে ভারতীয় নৌ-বাহিনী, জাহাজ, ডুবোজাহাজ এবং বিমান মোতায়েন রেখে কাজের সর্বোচ্চ পরিস্থিতি বজায় রেখে চলেছে, প্রতিরক্ষা মন্ত্রী তাতে সন্তোষ ব্যক্ত করেন। তিনি বলেন, আমাদের স্বার্থ সংশ্লিষ্ট ক্ষেত্রে নৌ-বাহিনীর সচেতন উদ্যোগ যে কোনও ধরণের পরিস্থিতি মোকাবিলায়, বিশেষ করে, অনুসন্ধান ও উদ্ধার, মানবিক সহায়তা, বিপর্যয় মোকাবিলা ও জলদস্যুতা মোকাবিলায় যথাযথ ভূমিকা নেবে। ভারত মহাসাগরীয় অঞ্চলে বিভিন্ন ধরণের সঙ্কটময় পরিস্থিতিতে বিগত কয়েক মাসে ভারতীয় নৌ-বাহিনী যেভাবে কাজ করেছে, তা থেকেই এই সচেতন উদ্যোগের প্রমাণ মিলেছে। তিনি এ প্রসঙ্গে শ্রীলঙ্কায় বন্যা এবং বাংলাদেশ ও মায়ানমারে সাইক্লোন ‘মোরা’র পরবর্তী সময়ে এবং গত বছর নভেম্বর মাসে সাইক্লোন ‘ওখি’ প্রেক্ষিতে যে মানবিক সহায়তা এবং বিপর্যয় ত্রাণ কর্মসূচি হাতে নিয়েছিল, তার জন্য তিনি ভারতীয় নৌ-বাহিনীর বিশেষ প্রশংসা করেন।


    নৌ-বাহিনীর কমান্ডারদের উদ্দেশে শ্রীমতী সীতারমণ বলেন, আমাদের নিজস্ব অস্ত্রশস্ত্র এবং যন্ত্রপাতি তৈরি করতে না পারলে আমাদের দেশ প্রকৃতপক্ষে স্বনির্ভর হতে পারবে না। এই ক্ষেত্রে ভারতীয় নৌ-বাহিনী যে সক্রিয়তার সঙ্গে গবেষণা ও উন্নয়নের কাজ করছে, তা থেকে স্বয়ম্ভরতার প্রতি নৌ-বাহিনীর দায়বদ্ধতার ইঙ্গিত মেলে। তিনি বলেন, শিল্প ও প্রতিরক্ষা মন্ত্রকের কৌশলগত অংশীদারিত্বের এক বৃহৎ পদক্ষেপ হিসাবে টাটা গোষ্ঠীর সঙ্গে যৌথ উদ্যোগে বিমানবাহী জাহাজের যুদ্ধ পরিচালন ব্যবস্থা গড়ে তোলা হয়েছে। ভারতীয় নৌ-বাহিনীর যন্ত্রপাতি ও প্রয়োজনীয় অস্ত্রশস্ত্র উৎপাদনে দেশজ উদ্যোগের অংশ হিসাবে ‘সমুদ্রিকা’ নামে একটি কর্মসূচিরও তিনি উল্লেখ করেন। এই প্রসঙ্গে তিনি জাহাজ নির্মাণের ক্ষেত্রে ৩২ হাজার কোটি টাকা প্রকল্পের দরপত্র আহ্বানের কথা বলেন। এছাড়া, বেসরকারি এবং ক্ষুদ্র জাহাজঘাটা নির্মাণের ক্ষেত্রে ‘মেক ইন ইন্ডিয়া’ উদ্যোগেরও উল্লেখ করেন। প্রতিরক্ষা মন্ত্রী বলেন, দেশজ জাহাজ নির্মাণ শিল্প অস্ত্র উৎপাদন-কেন্দ্রীক ব্যবস্থার মাধ্যমে ভারতীয় নৌ-বাহিনীর আধুনিকীকরণ কর্মসূচির সহায়ক ভূমিকা নেবে। দেশের অর্থনৈতিক বৃদ্ধির সঙ্গে দেশের সমুদ্রসীমার স্বার্থের ঘনিষ্ঠ সম্পর্কের কথাও তিনি উল্লেখ করেন।

    
    
    (Release ID: 1531681) Visitor Counter : 3
    
    
      Read this release in: English