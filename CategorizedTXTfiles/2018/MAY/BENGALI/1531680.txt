      আবাসনএবংশহরাঞ্চলেরদারিদ্র্যদূরীকরণমন্ত্রক

      দেশ জুড়ে স্মার্টসিটি অভিযানের কাজ ত্বরান্বিত করতে অন্যান্য শহরের অভিজ্ঞতা থেকে শিক্ষা নেওয়ার জন্য শ্রী হরদীপ পুরি স্মার্টসিটির সিইও-দের প্রতি আহ্বান জানিয়েছেন
      ভোপালে স্মার্টসিটিগুলির সিইও-দের দু’দিনব্যাপী প্রথম শীর্ষ সম্মেলন

      Posted On: 09 MAY 2018 1:07PM by PIB Kolkata

    কেন্দ্রীয় আবাসন এবং পুর বিষয়ক দপ্তরের প্রতিমন্ত্রী (স্বাধীন দায়িত্বপ্রাপ্ত) শ্রী হরদীপ পুরি সারা দেশ জুড়ে স্মার্টসিটি অভিযানের কাজের অগ্রগতি ত্বরাণ্বিত করতে অন্যান্য শহরের নেতৃবৃন্দের কাছ থেকে তাঁদের ভালো কাজের অভিজ্ঞতা থেকে শিক্ষা নেওয়ার জন্য স্মার্টসিটিগুলির সিইও-দের কাছে আহ্বান জানিয়েছেন। আজ ভোপালে স্মার্টসিটিগুলির সিইও-দের দু’দিনব্যাপী প্রথম শীর্ষ সম্মেলনের উদ্বোধন করে তিনি ভাষণ দিচ্ছিলেন। মধ্যপ্রদেশের মুখ্যমন্ত্রী শ্রী শিবরাজ সিং চৌহানও যৌথভাবে এই সম্মেলনের উদ্বোধন করেন। আবাসন এবং পুর সংক্রান্ত মন্ত্রকের এই গুরুত্বপূর্ণ মিশনগুলিকে প্রধানমন্ত্রী শ্রী নরেন্দ্র মোদীর নেতৃত্বে পরিকল্পিত নগরায়নের এক ব্যবস্থা হিসাবে উল্লেখ করে শ্রী পুরি বলেন যে, নির্দিষ্ট সময়ের আগেই এক্ষেত্রে লক্ষ্য পূরণের কাজ এগিয়ে চলেছে। ভোপাল শহরের মেয়র এবং রাজ্য ও কেন্দ্রীয় সরকারের বরিষ্ঠ আধিকারিকরা এই অনুষ্ঠানে উপস্থিত ছিলেন।


    উদ্বোধনী অনুষ্ঠানে তাঁর ভাষণে শ্রী শিবরাজ সিং চৌহান বলেন, প্রধানমন্ত্রী শ্রী নরেন্দ্র মোদীর নেতৃত্বে দেশ এক সদর্থক পরিবর্তনের মধ্য দিয়ে এগিয়ে চলেছে। মধ্যপ্রদেশ সমস্ত ক্ষেত্রেই ত্বরান্বিত বৃদ্ধির পথে এগিয়ে যাচ্ছে। স্বচ্ছতা থেকে স্মার্টসিটি মিশন প্রভৃতি কর্মসূচিতে মধ্যপ্রদেশের শহরগুলিতে যে রূপান্তরমূলক পরিবর্তনের কাজ চলেছে, তার জন্য তিনি রাজ্যের নগরোন্নয়ন মন্ত্রকের প্রশংসা করেন। তিনি প্রতিশ্রুতি দেন যে, আগামী দু’মাসের মধ্যে মধ্যপ্রদেশের ৭টি স্মার্ট শহরের সুসংহত কমান্ড এবং নিয়ন্ত্রণ কেন্দ্র স্থাপন করা হবে। আজই ভোপাল স্মার্টসিটির সুসংহত নিয়ন্ত্রণ এবং কমান্ড কেন্দ্রটি গোবিন্দপুরায় উদ্বোধন করা হয়েছে।


    স্মার্টসিটি মিশন প্রসঙ্গে শ্রী পুরি বলেন, প্রকল্প রূপায়ণের ক্ষেত্রে এই অভিযান অগ্রগতির এক নতুন মাপকাঠি তৈরি করেছে। ২০১৭-র আগস্ট মাসে বিভিন্ন প্রকল্প রূপায়ণের মূল্য ৮ হাজার কোটি টাকা থেকে বেড়ে ৮ মাস পরে ৩০ হাজার কোটি টাকারও বেশি হয়েছে। এই ক্ষেত্রে ৯৩৬টি প্রকল্পের কাজ হয়েছে এবং আরও ৪০০টি ২০০ কোটি টাকা মূল্যের প্রকল্পের জন্য দরপত্র আহ্বান করা হয়েছে। ৬ হাজার কোটি টাকা মূল্যের ৯৮টি প্রকল্প সরকার-বেসরকারি অংশীদারিত্বে পরিচালিত হচ্ছে। কেবলমাত্র বড় শহরেই নয়, ছোট ছোট শহরগুলিতেও এই ধরণের প্রকল্প রূপায়ণের কাজে ভালো সাড়া মিলেছে।


    শ্রী পুরি বলেন, সব ধরণের সরকারি কর্মসূচি ও মিশনের প্রয়োজনীয় উপাদান হিসাবে জনআন্দোলন ও জনভাগীদারির বিষয়টি থাকা দরকার। স্মার্টসিটি প্রকল্প রূপায়ণের ব্যাপক ক্ষেত্রে যাঁরা এই প্রকল্প থেকে উপকৃত হবেন এবং যাঁদের কাজের অভিজ্ঞতা রয়েছে, তাঁদেরকেও যুক্ত করা প্রয়োজন। তিনি ৯টি বিশেষ বিষয়ের উপদেষ্টা কমিটি গঠনের সিদ্ধান্ত ঘোষণা করেন। এগুলি হ’ল - শিল্পোদ্যোগ ও স্টার্টআপ; মহিলা ক্ষমতায়ন; নিরাপত্তা; স্মার্ট শিক্ষা ব্যবস্থা ও দক্ষতা উন্নয়ন; দিব্যাঙ্গ-বান্ধব ব্যবস্থা এবং নীতিগত সুপারিশ; পয়ঃপ্রণালী পরিচালন; জনশিল্প উৎসাহ প্রদান; পৌর পরিবহণ এবং জলবায়ু পরিবর্তন।


    স্মার্টসিটি মিশনের আওতায় বিভিন্ন শহরে রূপায়িত নানা প্রকল্প বিষয়ে একটি প্রদর্শনীরও উদ্বোধন করা হয়। স্মার্টসিটি মিশনের প্রধান প্রধান বিষয়গুলি নিয়ে এই সম্মেলনে প্যানেল আলোচনার আয়োজন করা হয়েছে। দু’দিনের এই শীর্ষ সম্মেলনের উদ্দেশ্য হ’ল বিগত আড়াই বছর ধরে প্রকল্প রূপায়ণের অভিজ্ঞতা থেকে শিক্ষালাভ করা। এই সম্মেলনে পুরসভা, রাজ্য ও কেন্দ্র সরকার, নাগরিক সমাজ, শিক্ষক-গবেষক এবং শিল্প সংস্থার প্রতিনিধিরা অংশ নিয়েছেন।


    

    
    (Release ID: 1531680) Visitor Counter : 5
    
    
      Read this release in: English