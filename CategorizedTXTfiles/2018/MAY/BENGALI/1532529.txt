      কেন্দ্রীয়মন্ত্রিসভা

      দিল্লি-মুম্বাই শিল্প করিডর প্রকল্পের আওতায় হরিয়ানার নাঙ্গাল চৌধারি-তে পরিবহণ ‘মাশুল গ্রাম’ গড়ে তোলার প্রস্তাব কেন্দ্রীয় মন্ত্রিসভায় অনুমোদিত
      Posted On: 17 MAY 2018 12:37PM by PIB Kolkata


    নয়াদিল্লি , ১ ৬ মে, ২০১ ৮


    প্রধানমন্ত্রী শ্রী নরেন্দ্র মোদীর পৌরহিত্যে কেন্দ্রীয় মন্ত্রিসভার অর্থনৈতিক বিষয় সংক্রান্ত কমিটি হরিয়ানার নাঙ্গাল চৌধারি-তে একটি সুসংহত মাল্টি-মোডাল পরিবহণ হাব বা ‘মাশুল গ্রাম’ গড়ে তোলার প্রস্তাব অনুমোদন করেছে। দুটি পর্যায়ে ৮৮৬.৭৮ একর জমিতে বিশেষভাবে সংগৃহীত সহায়সম্পদের মাধ্যমে এটি গড়ে তোলা হবে। এর মধ্যে প্রথম পর্যায়ের কাজের জন্য ১০২৯.৪৯ কোটি টাকার অনুমোদন দেওয়া হয়েছে এবং দ্বিতীয় পর্যায়ের কাজটিরও নীতিগত অনুমোদন দেওয়া হয়েছে। প্রথম পর্যায়ের কাজে ব্যয়ের মধ্যে জমি বাবদ ২৬৬ কোটি টাকা বরাদ্দ করা হয়েছে। এর মধ্যে দ্বিতীয় পর্যায়ে ব্যবহারের উপযুক্ত জমিও থাকবে। জাতীয় শিল্প করিডর উন্নয়ন ও রূপায়ণ ট্রাস্ট এই প্রকল্পের জন্য ৭৬৩.৪৯ কোটি টাকা বিনিয়োগ করবে। এর মধ্যে ২৬৬ কোটি টাকা হবে ইক্যুইটি বাবদ এবং ৪৯৭.৪৯ কোটি টাকা ঋণ হিসাবে পাওয়া যাবে। করিডরের ট্রাঙ্ক পরিকাঠামো উন্নয়নের জন্য বিশেষ উদ্দেশ্যসাধক সংস্থার পক্ষ থেকে ইঞ্জিনিয়ারিং, সরঞ্জাম সংগ্রহ এবং নির্মাণের ভিত্তিতে কাজের বরাতের নিলাম হবে।


    প্রত্যক্ষ ও পরোক্ষ সুবিধার ভিত্তিতে এবং অর্থনীতিতে এর গুরুত্বপূর্ণ প্রভাবের নিরিখে এই প্রকল্পটির বিরাট মূল্য রয়েছে। অর্থনৈতিক সুবিধার মধ্যে কর্মসংস্থান, জ্বালানি ব্যয় হ্রাস, রপ্তানি বৃদ্ধি, পরিবহণ যান পরিচালনের ব্যয় হ্রাস, দুর্ঘটনাজনিত ব্যয় হ্রাস, রাজ্য সরকার কর্তৃক সংগৃহীত করের পরিমাণ বৃদ্ধি এবং দূষণ হ্রাসের মতো গুরুত্বপূর্ণ বিষয়গুলি রয়েছে। প্রকল্পটি রূপায়িত হলে প্রত্যক্ষভাবে ৪ হাজারেরও বেশি এবং পরোক্ষভাবে আরও ৬ হাজার কর্মসংস্থান হবে।


    ২০২০-২১ অর্থবর্ষের মধ্যে প্রকল্পটির প্রথম পর্যায়ের কাজ শেষ হবে বলে মনে করা হচ্ছে। ২০২৮ কিংবা তার আগে দ্বিতীয় পর্যায়ের প্রস্তাবিত কাজের পর্যালোচনার পর ব্যয় অনুমোদনের কথা ভাবা হবে। সমগ্র প্রকল্পটি রূপায়ণের জন্য ভারত সরকার এবং হরিয়ানা সরকারের যৌথ উদ্যোগে একটি বিশেষ উদ্দেশ্যসাধক সংস্থা গঠন করা হয়েছে।


    ‘মাশুল গ্রাম’টি ডাবলায় পশ্চিমাঞ্চলীয় ফ্রেড করিডরের সঙ্গে সংযুক্ত হবে। এর সঙ্গে ঐ অঞ্চলের প্রধান প্রধান বন্দর ও শিল্প কেন্দ্রগুলির দ্রুতগতির যোগাযোগের ব্যবস্থা থাকবে। এছাড়া, উন্নত কাজের মাধ্যমে পণ্য সরবরাহের ব্যয় কমবে, পরিষেবার মান বৃদ্ধি হবে। অন্যদিকে, তাৎক্ষণিকভাবে পণ্য পরিবহণের সমস্ত তথ্য ও তা বিশ্লেষণের ব্যবস্থা থাকবে। মাল বোঝাই/খালাস/প্যাকেজিং এবং সংরক্ষণ সহ পরিবহণ সংক্রান্ত সমস্ত পরিষেবাকে এক ছাতার তলায় নিয়ে আসা হবে। অন্যদিকে, এই পরিবহণ হাবের সঙ্গে সংশ্লিষ্ট অঞ্চলের প্রত্যন্ত স্থানগুলিকে বন্দরের সঙ্গে যুক্ত করা হবে। কন্টেনার ফ্রেড স্টেশনের অনিয়ন্ত্রিত বৃদ্ধি ও এই প্রকল্প রূপায়িত হলে নিয়ন্ত্রণ করা সম্ভব হবে।


    CG/PB/SB……

    
    
    (Release ID: 1532529) Visitor Counter : 1