      মন্ত্রিসভারঅর্থনৈতিকবিষয়সংক্রান্তকমিটি

      বহুক্ষেত্রীয় উন্নয়ন কর্মসূচির নতুন নামকরণ হল ‘প্রধানমন্ত্রী জন বিকাশ কার্যক্রম’ : অনুমোদন কেন্দ্রীয় মন্ত্রিসভার অর্থনৈতিক বিষয় সংক্রান্ত কমিটির
      Posted On: 03 MAY 2018 11:15AM by PIB Kolkata


    নয়াদিল্লি, ২ মে, ২০১৮


    বহুক্ষেত্রীয় উন্নয়ন কর্মসূচিটির এক নতুন নামকরণের প্রস্তাবে আজ সম্মতি দিল কেন্দ্রীয় মন্ত্রিসভার অর্থনৈতিক বিষয় সংক্রান্ত কমিটি। প্রধানমন্ত্রী শ্রী নরেন্দ্র মোদীর নেতৃত্বে অনুষ্ঠিত কমিটির এক বৈঠকে স্থির হয়েছে যে এখন থেকে এই কর্মসূচিটির নাম হবে ‘প্রধানমন্ত্রী জন বিকাশ কার্যক্রম’ (পিএমজেভিকে)। একইসঙ্গে, পূর্বের কর্মসূচিটির পুনর্গঠন প্রস্তাবেও সায় মিলেছে অর্থনৈতিক বিষয় সংক্রান্ত কমিটির। চতুর্দশ অর্থ কমিশনের অবশিষ্ট মেয়াদকালে এই কর্মসূচি রূপায়ণের কাজ অব্যাহত রাখা হবে বলে সিদ্ধান্ত নেওয়া হয় আজকের এই বৈঠকে।


    সংশ্লিষ্ট মন্ত্রকের বাজেট বরাদ্দ থেকেই এই কর্মসূচি রূপায়ণের ব্যয়ভার বহন করা হবে। কেন্দ্রীয় ব্যয় দপ্তরের ব্যয় সংক্রান্ত অর্থ কমিটির সুপারিশ অনুযায়ী, ‘প্রধানমন্ত্রী জন বিকাশ কার্যক্রম’ কর্মসূচিটি নিরন্তর রাখা হবে ৩,৯৭২ কোটি টাকা বিনিয়োগে। এর মধ্যে, ২০১৭-১৮ অর্থ বছরের জন্য অনুমোদিত ব্যয়ের পরিমাণ ১,২০০ কোটি টাকা এবং ২০১৮-১৯ তথা ২০১৯-২০ অর্থ বছর দুটির জন্য ব্যয় অনুমোদনের মাত্রা যথাক্রমে ১,৩২০ ও ১,৪৫২ কোটি টাকা। এর মধ্যে ২০১৭-১৮ বছরের জন্য নির্দিষ্ট ১,২০০ কোটি টাকার ব্যয়বরাদ্দ ইতিমধ্যেই কর্মসূচি রূপায়ণের কাজে বিনিয়োগ করা হয়েছে।


    দেশের যে সমস্ত অঞ্চল মোটামুটিভাবে সংখ্যালঘু প্রধান, সেখানকার উন্নয়ন প্রচেষ্টার ক্ষেত্রে যে ঘাটতি রয়ে গেছে তা পূরণ করার ওপর জোর দেওয়া হবে এই বিশেষ কর্মসূচিটির আওতায়। ২০১১-র জনগণনা অনুযায়ী চিহ্নিত করা হবে এই সংখ্যালঘু প্রধান অঞ্চলগুলিকে। এখানে বিশেষভাবে উল্লেখ্য যে ‘প্রধানমন্ত্রী জন বিকাশ কার্যক্রম’-এর আওতায় হিমাচল প্রদেশ, তামিলনাড়ু, নাগাল্যান্ড, গোয়া এবং পণ্ডিচেরী – এই পাঁচটি অতিরিক্ত রাজ্য ও কেন্দ্রশাসিত অঞ্চলকে নিয়ে আসা হবে। কর্মসূচির আওতায় নিয়ে আসা হবে দেশের ৬১টি সংখ্যালঘু প্রধান এলাকা ও অঞ্চলকে।


    ‘প্রধানমন্ত্রী জন বিকাশ কার্যক্রম’-এর আওতায় মোট সহায়সম্পদের ৮০ শতাংশ নির্দিষ্ট করা হয়েছে শিক্ষা, স্বাস্থ্য এবং দক্ষতা উন্নয়নের কাজে। অন্যদিকে, সহায়সম্পদের ৩৩ থেকে ৪০ শতাংশ পৃথকভাবে ব্যয় করা হবে নারীকেন্দ্রিক উন্নয়ন কর্মসূচিগুলির বাস্তবায়নে।


    CG/SKD/DM/…

    
    
    (Release ID: 1531136) Visitor Counter : 7
    
    
      Read this release in: English