      নীতিআয়োগ

      রাজ্যে সহজে ব্যবসা করার পরিবেশ উন্নত করার মাপকাঠিতে পশ্চিমবঙ্গ এবছর এগিয়েছে : নীতি আয়োগের সিইও
      Posted On: 18 MAY 2018 10:53AM by PIB Kolkata


    কলকাতা, ১৭ মে , ২০১৮


    রাজ্যে সহজে ব্যবসা-বাণিজ্য করার ক্ষেত্রে উন্নতি সাধনের মাপকাঠিতে এই বছর পশ্চিমবঙ্গ এগিয়েছে বলে জানালেন নীতি আয়োগের মুখ্য কার্যনির্বাহী আধিকারিক শ্রী অমিতাভ কান্ত। কলকাতায় আজ (১৭ই মে) ইন্ডিয়ান চেম্বার অফ কমার্স আয়োজিত এক আলোচনা সভায় শ্রী কান্ত আরও জানান, কেন্দ্র বেশকিছু পদক্ষেপ গ্রহন করেছে যার ফলে সহজে ব্যবসা করার পরিবেশ সৃষ্টি হয়েছে। এর নিরিখে বিশ্বব্যাঙ্কের বিবেচনায় ভারত ৪২ ধাপ এগিয়েছে। উদ্ভাবনী কাজে কেন্দ্রীয় সরকারের সহযোগিতার আশ্বাসের ভিত্তিতে ৯০০টিরও বেশি বহুজাতিক সংস্হা তাদের উদ্ভাবনী কেন্দ্রগুলি ভারতে স্হানান্তরিত করেছে বলেও তিনি জানান। তাঁর মতে, সবচেয়ে বেশি নবীন জনসংখ্যার দেশ ভারতে এমন কিছু সংস্কার দরকার যা আগামী শতকগুলিতে ভারতের গড় অভ্যন্তরীন উৎপাদনের হার ৯ থেকে ১০ শতাংশে নিয়ে যাবে। কেন্দ্রীয় সরকার এই জাতীয় বহু উদ্যোগ রূপায়ন করেছে। তবে, লিঙ্গ বৈষম্যের বিচারে ভারত পিছিয়ে রয়েছে এবং বিশ্বের অন্যান্য দেশের তুলনায় এই দেশে রোজগারী মহিলার সংখ্যা কম রয়েছে বলে তিনি স্বীকার করেন। এই বিষয়গুলি সরকারের নজরে রয়েছে এবং পরিস্হিতির উন্নতির চেষ্টা চলছে বলে তিনি জানান। শ্রী কান্ত আরও বলেন, ভারতের প্রয়োজন শতাব্দী প্রাচীন কিছু প্রতিষ্ঠান যেমন- মেডিক্যাল কাউন্সিল অফ্ ইন্ডিয়ার সংস্কার করা, যাতে দেশে আরও বেশি ডাক্তার ও স্বাস্হ্যকর্মী তৈরি করা যায়, যারা চিকিৎসকের অভাবে ধুঁকতে থাকা প্রত্যন্ত গ্রামগুলিতে মানুষের চিকিৎসা করবেন। এর জন্য প্রয়োজন ইঞ্জিনিয়ারিং শিক্ষার প্রসারের মতো ডাক্তারির আসন বৃদ্ধি প্রয়োজন বলে তিনি মনে করেন।


    মোট অভ্যন্তরীন উৎপাদনের হার বৃদ্ধির জন্য সরকারের গৃহীত পদক্ষেপের মধ্যে রয়েছে ক্ষুদ্র ও মাঝারি সংস্হা এবং রপ্তানি সংস্হাগুলিরও নথিভুক্তির পদ্ধতি সহজ করা, ডিজিটাল মাধ্যমে কাজের প্রসার, বিভিন্ন ক্ষেত্রে প্রত্যক্ষ বিদেশী বিনিয়োগের অনুমোদন, উদ্ভাবন, স্টার্ট-আপ ও উদ্যোগ গ্রহনে সহযোগিতা, শহর ও গণ-পরিবহন ব্যবস্হার উন্নতি, ডিজিটাল লেনদেন এবং জিএসটি-র মতো কর সংস্কার ব্যবস্হা। ‘ সরকারকে ব্যবস্হাপক হিসেবে কাজ করতে হবে ’ বলে শ্রী কান্ত মনে করেন। সরকারি লেনদেনে স্বচ্ছতা আনার জন্য প্রত্যক্ষ নগদ হস্তান্তর ও পাবলিক ফান্ড ম্যানেজমেন্ট সিস্টেম চালুর মতো পদক্ষেপও গ্রহন করা হয়েছে, জানান নীতি আয়োগের সিইও। গণ-পরিবহনের বিকাশ প্রসঙ্গে শ্রী কান্ত জানান, ২০১৮-র মধ্যে রেলে কেবল পণ্য পরিবহনের জন্য গঠিত ফ্রেট করিডর চালু হয়ে যাবে। এরফলে দেশের এক প্রান্ত থেকে আর এক প্রান্তে পণ্য পরিবহনের সময় কমে যাবে।


    আলোচনাসভায় শ্রী কান্ত আরও জানান, স্বাস্হ্য, পুষ্টি ও শিক্ষার মতো বিষয়গুলির ওপর সরকার বিশেষ গুরুত্ব দিচ্ছে। সেইজন্য দেশের ১১৫টি পিছিয়ে থাকা জেলার বিকাশ ত্বরান্বিত করতে স্বাস্হ্য, পুষ্টি ও শিক্ষার সংশ্লিষ্ট প্রকল্প রূপায়নের ওপর বিশেষ নজর রাখা হচ্ছে বলেও তিনি জানান।


    CG /SC /NS/…

    
    
    (Release ID: 1532694) Visitor Counter : 9