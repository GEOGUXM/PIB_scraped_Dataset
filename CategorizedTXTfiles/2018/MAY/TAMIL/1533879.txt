      குடியரசுத் தலைவர் செயலகம்

      தேசிய ராணுவ பயிற்சி மையத்தில் பயிற்சி பெற்ற 134வது அணியினரின் பயிற்சி நிறைவு அணி வகுப்பை குடியரசுத் தலைவர் பார்வையிட்டார்; நமது ராணுவப் படைகள் இந்தியாவின் பன்முகத் தன்மை மற்றும் பண்பாட்டை பிரதிபலிப்பதாக புகழாரம்
      Posted On: 30 MAY 2018 10:39AM by PIB Chennai


    புனே அருகே கடக்வாஸ்லாவில் உள்ள தேசிய ராணுவப் பயிற்சி மையத்தில் பயிற்சி பெற்ற 134வது அணியினரின் பயிற்சி நிறைவு அணி வகுப்பை குடியரசுத் தலைவர் திரு. ராம் நாத் கோவிந்த் இன்று காலை (30.05.2018) பார்வையிட்டார்.


    நிகழ்ச்சியில் பேசிய குடியரசுத் தலைவர், தேசிய ராணுவப் பயிற்சி மையத்தின் பயிற்சி நிறைவு அணி வகுப்பைப் பார்வையிடுவதில், பெருமகிழ்ச்சி அடைவதாகக் கூறினார். முப்படைகளின் தலைமை தளபதி என்ற முறையில், தமக்கு இது மிகுந்த மன நிறைவை அளிக்கும் தருணம் என்றும் அவர் குறிப்பிட்டார். நமது ராணுவப் படைகள், ஒட்டு மொத்த நாட்டிற்காகவும், திறமை மற்றும் அர்ப்பணிப்பு உணர்வுகளின் அடையாளமாகத் திகழ்வதாகவும் குடியரசுத் தலைவர் தெரிவித்தார். இந்த அணி வகுப்பில், நாட்டின் அனைத்துப் பகுதிகள் மற்றும் பல்வேறு சமுதாயங்களைச் சேர்ந்த வீரர்கள், இடம் பெற்றுள்ளதாகவும் அவர் சுட்டிக்காட்டினார். சமுதாய ஒற்றுமைக்கு நல்லிணக்கம் எடுத்துக்காட்டாகத் திகழ்கிறது என்று குறிப்பிட்ட குடியரசுத் தலைவர், இதுவே, நமது பன்முகத் தன்மை வாய்ந்த சமுதாயத்திற்கு அவசியம் என்றும் தெரிவித்தார்.


    சீருடையில் உள்ள சிப்பாய் அல்லது அதிகாரிகள், அவர்கள் ஆணாக இருந்தாலும், பெண்ணாக இருந்தாலும், ராணுவம், கடற்படை அல்லது விமானப் படை என எந்தப் படையாக இருந்தாலும், நாட்டின் எந்தப் பகுதியிலும் அவர்களுக்கு புகழும், நம்பிக்கையும் கிடைப்பதாகவும் குடியரசுத் தலைவர் குறிப்பிட்டார். ரயில் நிலையம் அல்லது சந்தைப் பகுதிகள் அல்லது வேறு எந்தப் பகுதியிலும் ஒரு ராணுவ வீரரைப் பார்க்கும் இந்திய குடிமகன் யாராக இருந்தாலும், அவர்களுக்கு உடனடியாக உணர்ச்சிப் பிரவாகமும், நம்பிக்கையும் ஏற்படுவதாகவும் கூறினார். ஈடுயிணையற்ற, கேள்விக்கே இடமில்லாத வகையில், நாட்டிற்காக போர் மற்றும் அமைதிக் காலங்களிலும், எல்லைப் பகுதி அல்லது நாட்டின் எந்தப் பகுதியிலும் இயற்கைப் பேரிடர் ஏற்படும் காலங்களிலும், சிறப்பான பணியாற்றுவதாலேயே இதுபோன்ற பெருமிதம் கிடைப்பதாகவும் அவர் குறிப்பிட்டார். நமது ராணுவப் படைகள், இந்திய பண்பாட்டின் மிகச் சிறந்த அடையாளமாக திகழ்வதாகவும் குடியரசுத் தலைவர் தெரிவித்தார்.


    தேசிய ராணுவப் பயிற்சி மையம், ஒரு சாதாரண பயிற்சி மையம் என்ற நிலைக்கு மேலானது என்றும் திரு. ராம் நாத் கோவிந்த் தெரிவித்தார். இந்தப் பயிற்சி மையம், வீரம் மற்றும் துணிச்சலை உருவாக்கும் உலைக் களமாகத் திகழ்கிறது என்றும் அவர் கூறினார். இங்கு பயிற்சி பெறும் ராணுவ வீரர்கள் மற்றும் அதிகாரிகளுக்கு தேசப் பணியை கற்பிக்கும் உறுதிப்பாட்டுடன் செயல்படுவதாகவும் அவர் குறிப்பிட்டார். இவற்றின் காரணமாக 1978 டிசம்பரில், அப்போதைய குடியரசுத் தலைவர் நீலம் சஞ்சீவரெட்டி, தேசிய ராணுவப் பயிற்சி மையத்திற்கு குடியரசுத் தலைவரின் கொடி விருதை வழங்கி கவுரவித்ததாகவும், திரு. ராம் நாத் கோவிந்த் தெரிவித்தார்.


    பயிற்சி நிறைவு செய்த வீரர்களிடையே உரையாற்றிய குடியரசுத் தலைவர், ராணுவப் படைகள், அவர்களது வேலையை மட்டும் செய்பவர்களாக இல்லாமல், நாட்டில் அவசரத் தேவைகள் ஏற்படும் போதெல்லாம் அவற்றிற்கு தக்க விடை சொல்ல வேண்டிய கடமை உடையவர்களாக உள்ளனர் என்றும் கூறினார். மனிதப் பிறவிகளில் மிகவும் அரிதானவர்களுக்கே இதுபோன்ற வாய்ப்புக் கிட்டிடும் என்றும் அவர் கூறினார். தற்போது, இங்கு பயிற்சி நிறைவு செய்த இளம் ராணுவ-வீரர்கள், நாட்டின் இளைய தலைமுறையினருக்கு முன்மாதிரியாக திகழ்வதுடன், நாட்டின் அமைதி மற்றும் வளமைக்கு உத்தரவாதம் அளிப்பவர்களாகவும், நாட்டின் பாதுகாவலர்களாக திகழ்வதாகவும் அவர் குறிப்பிட்டார். பயிற்சியை நிறைவு செய்து பணியில் சேர உள்ள இளம் ராணுவ வீரர்கள், தங்களுக்கு முன்பு, இங்கு பயிற்சி பெற்று தைரியத்துடனும், அச்சமின்றியும் பணியாற்றும் ராணுவத்தினரின் வழித்தோன்றல்கள் என்பதை மெய்ப்பிக்கும் வகையில் பணியாற்றுவார்கள் என்றும் குடியரசுத் தலைவர் நம்பிகைத் தெரிவித்தார்.


    ===========
    

    
    (Release ID: 1533879) Visitor Counter : 433
    
    
      Read this release in: English , Marathi , Bengali