      வணிகம் மற்றும் தொழில்துறை அமைச்சகம்

      துறை சார்ந்த ஏற்றுமதி மேம்பாட்டு யுக்தி குறித்த முதலாவது அமைச்சகங்களுக்கு இடையிலான கூட்டத்தில் வர்த்தக தொழில்துறை அமைச்சர் பேச்சு
      Posted On: 08 MAY 2018 5:22PM by PIB Chennai


    துறைசார்ந்த ஏற்றுமதி மேம்பாட்டு யுக்திக்கான முதலாவது அமைச்சகங்களுக்கு இடையிலான கூட்டத்தில் செயலர்கள் மற்றும் மூத்த அதிகாரிகளிடையே மத்திய வர்த்தக & தொழில்துறை மற்றும் உள்நாட்டு விமான போக்குவரத்து துறை அமைச்சர் திரு. சுரேஷ் பிரபு உரையாற்றினார்.


    ஏற்றுமதிகள் யுக்திபூர்வமாக முக்கியமானவை என வலியுறுத்திய வர்த்தக அமைச்சர்ஏற்றுமதியில் நீடித்த வளர்ச்சி என்பது இந்தியாவுக்கு முக்கியமானது என்றார். எனவே ஏற்றுமதி மேம்பாடு என்பது இணைந்த மற்றும் கூட்டு இயக்கம் என்றும் அதற்கு அரசின் அனைத்து அமைச்சகங்கள் மற்றும் துறைகளின் முயற்சி தேவை என்றார்.


    அனைத்து அதிகாரிகளும் தங்களது அமைச்சகம் கையாளும் பொருட்களின் ஏற்றுமதியை ஊக்குவிப்பதற்கான செயல்திட்டம் ஒன்றை உருவாக்கி, அதனை அடுத்த பதினைந்து நாட்களுக்குள் வர்த்தக துறைக்கு அனுப்பி வைக்க வேண்டும் என அமைச்சர் கேட்டுக் கொண்டார். அனைத்து செயல்திட்டங்களும் அடுத்த இரண்டு மாதங்களில் எட்டக்கூடிய குறுகிய கால இலக்குகளை கொண்டிருக்க வேண்டும்.


    கூட்டத்தில் பேசிய வர்த்தகம் மற்றும் தொழில்துறை இணையமைச்சர் திரு. சி.ஆர். சவுத்ரி, இந்த கூட்டத்தை ஏற்பாடு செய்துள்ள வர்த்தகம் தொழில்துறை அமைச்சருக்கு பாராட்டு தெரிவித்ததுடன், ஏற்றுமதிக்கு ஊக்கமளிக்கு வர்த்தக துறை பல நடவடிக்கைகளை எடுத்துள்ளதாகவும், இது மட்டும் போதாது என்பதால் மற்ற அமைச்சகங்கள் மற்றும் துறைகளுடன் இணக்கமாக செயல்பட வேண்டியது முக்கியம் என்றார். நவரத்தினம் மற்றும் ஆபரணம், ஜவுளி, மற்றும் தோல் ஏற்றுமதிகளில் காணப்படும் சுனக்கம் பற்றி குறிப்பிட்ட அவர், இவற்றின் ஏற்றுமதிக்கு ஊக்கமளிக்க சம்பந்தப்பட்ட துறைகள் புதிய யோசனைகளை தெரிவிக்க் வேண்டும் என்றார்.


    இந்தக் கூட்டத்தில் வர்த்தகத் துறை, தொழில்துறை உற்பத்தி, மின்னணு மற்றும் தகவல் தொழில்நுட்பம், கால்நடை பராமரிப்பு, பால்வளத்துறை மற்றும் குறு, சிறு மற்றும் நடுத்தர தொழில்நிறுவனங்கள் துறைகளின் செயலர்கள் மற்றும் வேளாண்மை, ஜவுளி, பெட்ரோலியம், உணவு பதப்படுத்தல் துறை, உள்ளிட்ட 14 இதர துறைகளின் மூத்த அதிகாரிகள் கலந்து கொண்டனர்.


    மேலும் கூடுதல் விவரங்கள் பெற: pib.gov.in.


    ***

    
    
    (Release ID: 1531678) Visitor Counter : 25
    
    
      Read this release in: English , Bengali