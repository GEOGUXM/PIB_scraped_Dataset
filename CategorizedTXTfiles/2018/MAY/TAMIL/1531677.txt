      பாதுகாப்பு அமைச்சகம்

      புதுதில்லியில் கடற்படை தளபதிகளிடையே பாதுகாப்பு அமைச்சர் உரையாற்றினார்
      Posted On: 08 MAY 2018 5:41PM by PIB Chennai


    புதுதில்லியில் இன்று (08.05.2018) கடற்படை தளபதிகளின் அரையாண்டு மாநாட்டின் முதல் பகுதியை பாதுகாப்பு அமைச்சர் திருமதி. நிர்மலா சீதாராமன் தொடங்கி வைத்தார். கடற்படையின் மூத்த அதிகாரிகளிடையே உரையாற்றிய பாதுகாப்பு அமைச்சர் இந்திய கடற்படையைச் சேர்ந்த வீரர்களும், வீராங்கனைகளும் தொழில்முறை ரீதியாக பணியாற்றுவதற்கும் நாட்டின் கடல் வாணிப நலனைப் பாதுகாக்கும் கடமைகளை அர்ப்பணிப்புடன் நிறைவேற்றுவதற்கும் பாராட்டுத் தெரிவித்தார்.


    “தேடுதல் மற்றும் மீட்பு, மனிதாபிமான உதவி, பேரிடர் நிவாரணம், கடற்கொள்ளையைத் தடுத்தல் போன்ற பல்வேறு அவசரப் பணிகளில் கடற்படையின் விழிப்புணர்வு நமது பகுதிகளின் நலன்களில் மிகவும் தீவிரமாக இருக்கும் என்று நான் நம்புகிறேன். கடந்த சில மாதங்களில் இலங்கையில் ஏற்பட்ட பலத்த மழை மற்றும் வெள்ளம், பங்களாதேஷிலும், மியான்மரிலும் “மோரா” புயலுக்குப் பிந்தைய நிலைமை உட்பட இந்தியப் பெருங்கடல் பகுதியைச் சுற்றி ஏற்பட்ட எண்ணற்ற சிக்கலான நிலைமைகளின் போது இந்தியக் கடற்படை ஆக்கப்பூர்வமாக மேற்கொண்ட நடவடிக்கைகளின் பயன்கள் ஏற்கனவே தெரிய தொடங்கியுள்ளது என்பது குறித்து நான் மகிழ்ச்சி அடைகிறேன். கடந்த ஆண்டு நவம்பர் மாதத்தில் ஒக்கிப் புயல் சமயத்தில் மேற்கொள்ளப்பட்ட மனிதாபிமான உதவி மற்றும் பேரிடர் நிவாரணத்திற்காகவும் கடற்படையை நான் பாராட்டுகிறேன்” என்று திருமதி. நிர்மலா சீதாராமன் தமது உரையில் குறிப்பிட்டார்.


    தற்சார்பு மற்றும் உள்நாட்டுமயம் என்பதை வலியுறுத்திய பாதுகாப்பு அமைச்சர், “ரூ.32,000 கோடி மதிப்பிலான கப்பல் கட்டும் திட்டங்களுக்கு ஒப்பந்தங்கள் கோரப்பட்டு நிறைவடையும் நிலையில் இருப்பது குறித்து நான் மகிழ்ச்சியடைகிறேன். இந்திய கப்பல் கட்டும் தொழில் துறைக்குத் தேவையான முக்கியத்துவம் அளிக்கவும், “இந்தியாவில் உற்பத்தி” என்ற முன்முயற்சித் திட்டத்தை செயல்படுத்தவும் ரூ.760 கோடி மதிப்பிலான ரோந்துக் கப்பல் கட்டுமானத்தை தனியார் மற்றும் சிறு கப்பல் தயாரிப்பு நிறுவனங்கள் மூலம் விரைந்து முடிப்பதற்கும் இலக்கு நிர்ணயிக்கப்பட்டுள்ளது” என்றார்.


    நமது கடற்பகுதி நலன்கள் மிகவும் முக்கியமானது என்றும், இதற்கும் நாட்டின் பொருளாதார வளர்ச்சிக்கும் பரந்துபட்ட உறவு உள்ளது என்றும் கூறிய பாதுகாப்பு அமைச்சர் திருமதி. நிர்மலா சீதாராமன் வலுவான பாராட்டத்தக்க இந்திய கடற்படையின் தேவையை வலியுறுத்துவது மிகையல்ல என்றார். கடற்படையின் நிலைத்த வளர்ச்சிக்கு நீண்ட கால நிதித் தேவையின் முக்கியத்துவத்தை ஒப்புக் கொண்ட அவர் நிதிப்பற்றாக்குறையை சரி செய்ய போதிய நிதி வழங்கப்படும் என்று உறுதி அளித்தார்.


    மேலும் விவரங்களுக்கு www.pib.nic.in என்ற இணையதளத்தில் காணலாம்.

    
    
    (Release ID: 1531677) Visitor Counter : 32
    
    
      Read this release in: English , Bengali