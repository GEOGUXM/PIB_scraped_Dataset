      உள்துறை அமைச்சகம்

      பேரிடர் தரவுத் தளம் குறித்த பயிலரங்கு நிறைவு
      பேரிடர் குறித்த தேசிய தரவுத் தளம் அமைக்கப்படும்

      Posted On: 03 MAY 2018 12:54PM by PIB Chennai

    பேரிடர் விபத்துக் குறைப்பு குறித்து தரவுத் தளம் உருவாக்குவது தொடர்பான இரண்டுநாள் தேசியப் பயிலரங்கம் தில்லியில் இன்று (மே 3) நிறைவடைந்தது. பயிலரங்கத்தின் நிறைவில், தேசிய அளவில் பேரிடர் குறித்த தரவுகள் குறித்த தனித் தளத்தை உருவாக்குவது என முடிவு செய்யப்பட்டுள்ளது.


    பேரிடர் குறித்து உள்ளூர் நிலையில் திரட்டப்பட்டு, சரிபார்க்கப்பட்டு ஒருங்கிணைக்கப்படும் தரவுகள் மிகவும் முக்கியமானவையாகும். இவை பேரிடர் ஆபத்துகள் குறித்து தொடர் கண்காணிப்பை மேற்கொள்ளவும் அதை எதிர்கொண்டு உரிய பாதுகாப்பை வழங்கவும் முக்கியமானவையாகும். இத்தகைய செயல்பாடுகள் மூலமே வளர்ச்சிக்கான இலக்குகளை அடைய முடியும்.


    பேரிடர் ஆபத்துகளைத் தவிர்ப்பது தொடர்பாக 2016ம் ஆண்டு நவம்பர் மாதம் நடைபெற்ற பேரிடர் ஆபத்துக் குறைப்பு குறித்த ஆசிய அமைச்சர்கள் நிலையிலான மாநாட்டில் (AMCDRR) பிரதமர் 10 அம்ச திட்டங்களை முன் வைத்தார். அத்திட்டங்களைச் செயல்படுத்துவதில் இந்தத் தரவுகள் மிக முக்கியப் பங்கினை வகிக்கும்.


    பேரிடர் மேலாண்மை தேசிய ஆணையகத்தை ( NDMA ) சார்ந்த அதிகாரிகள், மத்திய அமைச்சகங்கள், சம்பந்தப்பட்ட பல்வேறு துறைகள், மாநில அரசுகள், ஐ.நா. முகவாண்மைகள், மேலாண்மையியல் பயிற்சி நிறுவனங்கள், பேரிடர் மேலாண்மை நிறுவனங்கள், பல்கலைக்கழகங்கள் ஆகியவற்றைச் சேர்ந்த பிரதிநிதிகளும் இந்தப் பயிலரங்கத்தில் பங்கேற்றனர்.


    *****

    
    
    (Release ID: 1531217) Visitor Counter : 61
    
    
      Read this release in: English , Urdu , Marathi , Hindi , Bengali