      கலாசாரத்துறை அமைச்சகம்

      மகாத்மா காந்தி 150வது பிறந்தநாள் விழா: குடியரசுத் தலைவர் தலைமையில் தேசிய கமிட்டிக் கூட்டம்
      Posted On: 02 MAY 2018 9:07PM by PIB Chennai


    மகாத்மா காந்தியின் 150ஆவது பிறந்த நாள் விழாவைக் கொண்டாடுவதற்கான தேசியக் கமிட்டியின் கூட்டம் குடியரசுத் தலைவர் மாளிகையில் இன்று (2018, மே 2) நடைபெற்றது. கூட்டத்திற்குக் குடியரசுத் தலைவர் திரு. ராம்நாத் கோவிந்த் தலைமை வகித்தார். குடியரசுத் தலைவர் தலைமையில் அமைந்த இந்த தேசியக் கமிட்டியில் குடியரசுத் துணைத் தலைவர், பிரதம மந்திரி, மத்திய அமைச்சர்கள், முன்னாள் பிரதமர்கள், மாநில முதலமைச்சர்கள், நாடாளுமன்றத்தின் மூத்த உறுப்பினர்கள், பல்வேறு கட்சிகளைச் சேர்ந்த அரசியல் தலைவர்கள், காந்தியவாதிகள், சமூகச் சிந்தனையாளர்கள், நாட்டின் பல்வேறு பகுதிகளைச் சார்ந்த சமூக ஆர்வலர்கள் இடம்பெற்றுள்ளனர். மொத்தம் 125 பேர் கொண்ட இந்த தேசிய கமிட்டியில் 116 பேர் இந்தியாவைச் சேர்ந்தவர்கள்.


    இவர்களுடன் ஐ.நா. மன்றத்தின் முன்னாள் தலைமைச் செயலர்கள் திரு. கோஃபி அன்னன், திரு. பான் கீ மூன், நோபல் பரிசு பெற்ற ஆர்ச் பிஷப் டெஸ்மண்ட் டூடு (தென்னாப்பிரிக்கா), அமெரிக்காவின் முன்னாள் துணை அதிபர் திரு. அல் கோர் உள்ளிட்ட 9 சர்வதேச பிரமுகர்களும் இடம்பெற்றுள்ளனர்.


    இன்று நடைபெற்ற கூட்டத்தில் வெளிநாடுகளைச் சேர்ந்த இருவர் உள்பட மொத்தம் 82 உறுப்பினர்கள் பங்கேற்றனர்.


    கூட்டத்தில் குடியரசுத் தலைவர் திரு. ராம்நாத் கோவிந்த் பேசியதாவது:


    “மகாத்மா காந்தி இந்தியாவுக்கு மட்டும் சொந்தமானவர் அல்ல. மனித குலத்துக்கு அளிக்கப்பட்ட இந்தியாவின் மிகச் சிறந்த வெகுமதிகளில் ஒன்றாக அவர் திகழ்கிறார். அவரது பெயர் பல்வேறு கண்டங்களைக் கடந்தும் அதிர்வலையை ஏற்படுத்திக் கொண்டிருக்கிறது.


    இருபதாம் நூற்றாண்டில் மிகுந்த செல்வாக்கு மிக்க இந்தியத் தலைவராக


    மகாத்மா காந்தி விளங்குகிறார். ஜனநாயக வழியில் விடுதலைக்காகப் போராடுவது, கொல்லாமை, அனைவரையும் இணைத்துச் செயல்படுவது ஆகியவற்றில் அவர் பிறருக்குத் தூண்டுகோலாக விளங்குகிறார். நமது சமூகத்தின் மக்கள், அரசியல் கோட்பாடுகள், அரசாங்கத்தின் கொள்கைகள், நம் நாட்டின் நம்பிக்கைகள், விருப்பங்கள், நமது நாட்டுமக்கள் ஆகிய அனைத்துப் பிரிவினருக்கும் நேர்மையின் அடையாளமாக மகாத்மா காந்தி திகழ்கிறார். அவரது பாரம்பரியம் மிகுந்த வளமை கொண்டது, விரிவானது. எனவே, ஏதோ ஒரு சில நாள்களோ சில மணி நேரமோ சந்தித்துப் பேசுவது நியாயமாக இருக்காது”


    இவ்வாறு குடியரசுத் தலைவர் பேசினார்.


    குடியரசுத் தலைவரின் விரிவான உரையைக் காணவும் தேசியக் கமிட்டியில் இடம்பெற்றோரின் பட்டியலை அறியவும். இணையதளம் : www.pib.nic.in


    *******

    
    
    (Release ID: 1531165) Visitor Counter : 61
    
    
      Read this release in: English , Urdu , Malayalam