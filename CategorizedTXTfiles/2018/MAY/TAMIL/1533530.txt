      நித்தி ஆயோக்

      மகளிர் தொழில் முனைவோர் தளத்தை ஊக்குவிக்க சுஷாந்த் சிங் ராஜ்புத் உடன் நிதி ஆயோக் ஒப்பந்தம்
      Posted On: 25 MAY 2018 2:39PM by PIB Chennai


    நிதி ஆயோக்கின் முன்முயற்சி திட்டமான மகளிர் தொழில் முனைவோர் தளத்துக்கு ஆதரவும், ஒத்துழைப்பும் அளிக்கும் வகையில் பிரபல ஊடக ஆளுமையும் தொழிலதிபருமான திரு. சுஷாந்த் சிங் ராஜ்புத் உடன் நோக்க அறிக்கை ஒப்பந்தம் கையெழுத்திடப்பட்டதாக நிதி ஆயோக் அறிவித்துள்ளது.


    நிதி ஆயோக் தலைமை செயல் அதிகாரி திரு. அமிதாப் காந்த் முன்னிலையில் நிதி ஆயோக் தொழில் ஆலோசகர் அன்னா ராய் மற்றும் திரு. சுஷாந்த் சிங் ராஜ்புத் இந்த ஒப்பந்தத்தில் கையெழுத்திட்டனர்.


    அரசின் முன்முயற்சிகளைப் பிரபலப்படுத்துவதில் இளைஞர்கள் முன்னோடிகளாகத் திகழ வேண்டியதன் முக்கியத்துவத்தை குறிப்பிட்ட திரு. அமிதாப் காந்த், “நிதி ஆயோக் எப்போதும் இளைஞர்களை அணுகுவதன் முக்கியத்துவத்தை உணர்ந்துள்ளதுடன் அவர்களை அரசின் பல்வேறு கொள்கைகளை செயல்படுத்துவதில் பங்கேற்குமாறு அழைப்பு விடுத்து வருகிறது. சுஷாந்த் சிங் ராஜ்புத் தமது கடின உழைப்பு மூலம் இளைஞர்களின் முன்னோடியாகத் திகழ்கிறார். நாட்டின் வளர்ச்சியை வடிவமைப்பதில் ஆற்றலுடன் மக்களிடம் எழுச்சியை ஏற்படுத்தியும் வருகிறார். மகளிர் தொழில் முனைவோர் தளத்தின் தூதுவராக விளங்குவதன் மூலம் ஏற்கனவே ஆயிரம் மகளிர் தொழில் முனைவோர் இதில் சேர்வதற்கு வழி ஏற்படுத்தி உள்ளார். இந்த கூட்டு முயற்சி இந்த இயக்கத்தை மேலும் எழுச்சி மிக்கதாக மாற்றி, நாட்டில் மகளிர் தொழில் தொடங்குவதற்கான சூழலை உருவாக்கும்” என்று கூறினார்.


    நிதி ஆயோக்குடன் தமது தொடர்பு பற்றி குறிப்பிட்ட திரு. சுஷாந்த் சிங் ராஜ்புத், “நிதி ஆயோக்குடன் தொடர்பு கொண்டு இந்தியாவின் மாற்றத்திற்கான பயணத்தில் பங்கு வகிப்பதில் நான் பெருமிதம் அடைகிறேன். மகளிர் தொழில் முனைவோர் தளத்தின் மூலமாக நாட்டில் ஆயிரக்கணக்கான பெண்களுக்கு அதிகாரமளிக்கும் அளப்பரிய பணியை நிதி ஆயோக் செய்து வருகிறது. எளிதான டிஜிட்டல் பண பரிவர்த்தனைக்கான பீம் செயலியை அறிமுகப்படுத்தியதன் மூலம் பணமற்ற பொருளாதாரத்தை உருவாக்குவதில் பெரும் பங்கு வகிக்கிறது. வணிகத் தூதுவர் என்ற முறையில் டிஜிட்டல் இந்தியா இயக்கத்தை பிரபலப்படுத்தவும், இந்திய மகளிர் தொழில் முனைவோருக்கு ஆதரவளிக்கவும் ஒரு வாய்ப்பை நிதி ஆயோக் எனக்கு வழங்கியுள்ளது” என்று கூறினார்.


    மேலும் விவரங்களுக்கு www.pib.nic.in என்ற இணையதளத்தைப் பார்க்கவும்.


    
    

    
    (Release ID: 1533530) Visitor Counter : 70
    
    
      Read this release in: English , Urdu , Hindi