      பாதுகாப்பு அமைச்சகம்

      விமானப் படையில் சேர முதல்முறை ஆன்லைன் தேர்வு
      Posted On: 10 MAY 2018 4:27PM by PIB Chennai


    இந்திய விமானப் படைப் பணியில் சேருவதற்கு முதல் முறையாக ஆன்லைன் மூலம் தேர்வு மே 3ஆம் தேதியிலிருந்து மே 6ம் தேதி வரையில் நடத்தி முடிக்கப்பட்டுள்ளது.


    மத்திய அரசின் டிஜிட்டல் இந்தியா முன்முயற்சியை மேலும் செயல்படுத்தும் வகையில் விமானப்படைப் பணியாளர் தேர்வு ( Scheduled Test for Airmen Recruitment - STAR ) புனேயில் உள்ள மேம்பட்ட கணினி மேம்பாட்டு மையத்துடன் (Centre for Development of Advanced Computing – CDAC, Pune) இணைந்து நடத்தப்பட்டுள்ளது. இந்நிறுவனம் மத்திய மின்னணு மற்றும் தகவல் தொழில்நுட்ப அமைச்சகத்தின் கீழ் இயங்கிவருகிறது.


    முப்படைகளின் கீழ் நியமிக்கப்படும் பணியாளர்களுக்கான இத்தேர்வு முதல் முறையாக விமானப் படைக்கு நடத்தப்படுவது குறிப்பிடத் தக்கது. இதில் நாடு முழுவதும் உள்ளோர் சுலபமாகப் பங்கேற்க முடிந்தது. முந்தைய காலங்களில் வெவ்வேறு கட்டங்களில் தேர்வு நடத்தப்பட்டு போட்டியாளர்கள் வடிகட்டப்படுவதுண்டு. ஆன்லைன் வழித் தேர்வில் ஏராளமானோர் பங்கேற்க வழியேற்பட்டுள்ளது.


    விமானப்படைப் பணியாளர் தேர்வில் ( STAR ) பங்கேற்க நாடு முழுவதும் மொத்தம் 4,09,169 பேர் பதிவு செய்திருந்தனர். ஆன்லைன் தேர்வு நாடு முழுதும் 102 நகரங்களில் 439 மையங்களில் நடத்தப்பட்டது. இவற்றில் வடகிழக்கு மாநிலங்கள், ஜம்மு-காஷ்மீர் ஆகிய மாநிலங்களில் 100 மையங்கள் அமைக்கப்பட்டன. இவற்றுடன் விமானப் படையில் மிகக் குறைவானோர் மட்டுமே இடம்பெற்றுள்ள மாநிலங்களைச் சேர்ந்தவர்களும் இதில் இடம்பெற்றனர்.


    தேர்வு எழுதியவர்களில் 80 விழுக்காடு பேருக்கு மையங்கள் அவர்களது விருப்பத்தின்படியே ஒதுக்கப்பட்டன. ஆன்லைன் தேர்வு எழுத விண்ணப்பித்தோரில் 3,20,678 பேர் (78.37 விழுக்காடு) இத்தேர்வை எழுதினர்.


    நாட்டின் மூலை முடுக்கிலிருந்து வரும் தகுதியான இளைஞர்கள் இந்திய விமானப் படையின் பணியில் சேருவதற்குச் சரியான வாய்ப்பை அளித்திருப்பது முக்கியமான மைல் கல் ஆகும்.


    ********

    
    
    (Release ID: 1531837) Visitor Counter : 22
    
    
      Read this release in: English