      குடியரசுத் தலைவர் செயலகம்

      இந்தியக் குடியரசுத் தலைவர் 2018-க்கான விசிட்டர் விருதுகளை வழங்கினார்
      Posted On: 02 MAY 2018 3:56PM by PIB Chennai


    குடியரசுத் தலைவர் மாளிகையில் இன்று (02.05.2018) மத்திய பல்கலைக் கழகங்களில் துணைவேந்தர்கள் பங்கேற்ற ஒருநாள் கூட்டத்தை குடியரசுத் தலைவர் திரு ராம் நாத் கோவிந்த் நடத்தினார். இந்தக் கூட்டத்தின் தொடக்க அமர்வின் போது அடிப்படை மற்றும் பயன்பாட்டு அறிவியல், மனிதகுலம், கலைகள், சமூக அறிவியல் ஆகிய துறைகளில் ஆராய்ச்சி செய்தவர்களுக்கு விசிட்டர் விருதுகளை அவர் வழங்கினார்.


    விருது வழங்கும் விழாவில் பேசிய குடியரசுத் தலைவர் 2018-க்கான விசிட்டர் விருதுகளை வென்றவர்களுக்குப் பாராட்டுத் தெரிவித்தார். புற்றுநோய் சிகிச்சையை அதிகப் பயன்பாட்டோடும் குறைந்த செலவிலும் மேற்கொள்ளும் வகையில் மருந்து வழங்கும் முறையை உருவாக்கிய பேராசிரியர் சஞ்சய் கே ஜெயின், பாம்பு விஷம் முறிப்பதற்கு மூலக்கூறு கூட்டிணைவு ஆராய்ச்சி செய்த பேராசிரியர் அஷிஸ்குமார் முகர்ஜி, வேளாண் உற்பத்தித் திறனை அதிகரித்து விவசாயிகளின் வருவாயை கூடுதலாக்கும் வகையில் நெல் ரகம் ஒன்றை உருவாக்கிய பேராசிரியர் அஸ்வனி பரிக், மனித குலம், கலைகள் மற்றும் சமூக அறிவியல் துறையில் சிறந்த பணிக்கு பேராசிரியர் பிரமோத் கே நாயர் ஆகியோருக்கு இந்த விருதுகள் வழங்கப்பட்டன.


    நமது மக்களை வறுமையிலிருந்து வெளியே கொண்டு வரவும், அவர்களின் சுகாதாரத்தை உறுதி செய்யவும், உணவு மற்றும் எரிசக்தி பாதுகாப்பை எட்டுவதற்கு அல்லது நல்ல முறையில் செயல்படுத்துவதற்கும், ஆராய்ச்சி மற்றும் புதிய கண்டுபிடிப்பு முக்கியமான பங்களிப்பைச் செய்ய முடியும் என்று குடியரசுத் தலைவர் கூறினார்.


    பல்கலைக் கழகங்கள் தமது கல்வித் திட்டங்களில் சமூகம் சார்ந்த முயற்சிகளை இணைத்துக் கொள்ள வேண்டும் என்றும், அவற்றின் வளாகங்களுக்கு அருகே உள்ள சமூகத்தினரைப் பணியில் ஈடுபடுத்திக் கொள்ள வேண்டும் என்றும், குடியரசுத் தலைவர் கேட்டுக் கொண்டார்.


    நமது நாடு எதிர்கொள்ளும் குறிப்பிடத்தக்க சவால்களுக்கு தீர்வுகாண பல்கலைக் கழகங்கள் முக்கியப் பங்காற்ற வேண்டும் என்று குடியரசுத் தலைவர் கூறினார். இந்த சவால்களில் பலவற்றுக்கு ஆக்கப்பூர்வமான, புதிய கண்டுபிடிப்புகள் எனும் தீர்வுகள் தேவைப்படுவதாக அவர் குறிப்பிட்டார்.


    இந்த ஒருநாள் கூட்டத்தில் 41 மத்திய பல்கலைக் கழகங்களின் துணைவேந்தர்கள் தவிர, மத்திய மனித வள மேம்பாட்டுத் துறை அமைச்சர் திரு பிரகாஷ் ஜவ்டேகர், மனித வள மேம்பாட்டுத் துறை இணையமைச்சர் டாக்டர் சத்யபால் சிங், முதன்மை அறிவியல் ஆலோசகர் பேராசிரியர் கே விஜய்ராகவன், பல்கலைக் கழக மானியக் குழுவின் தலைவர் பேராசிரியர் டி பி சிங் மனிதவள மேம்பாட்டு அமைச்சகம் மற்றும் அறிவியல் தொழில்நுட்ப அமைச்சகம் ஆகியவற்றின் பிரதிநிதிகள் கலந்துகொண்டனர்.

    
    
    (Release ID: 1531235) Visitor Counter : 81
    
    
      Read this release in: English