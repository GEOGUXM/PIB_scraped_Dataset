      தகவல் மற்றும் ஒலிபரப்பு அமைச்சகம்

      தகவல் ஒலிபரப்புத் துறைச் செயலராக திரு. அமித் கரே பொறுப்பேற்பு
      Posted On: 31 MAY 2018 6:07PM by PIB Chennai


    மத்திய தகவல் – ஒலிபரப்பு அமைச்சகத்தில் செயலராக திரு. அமித் கரே ஐஏஎஸ் (ஜார்க்கண்ட் 1985) இன்று பொறுப்பேற்றார். இதுவரை அப்பதவியில் இருந்த திரு. நரேந்திர குமார் சின்ஹா ஐஏஎஸ் பணிநிறைவு பெற்றதை அடுத்து, ஜார்க்கண்ட் மாநில கூடுதல் தலைமைச் செயலராக இருந்த திரு. கரே நியமனம் பெற்றார்.


    33 ஆண்டுகள் பணியில் இருக்கும் திரு. கரே, மத்திய மாநில அரசுகளில் பல்வேறு பொறுப்புகளில் இருந்திருக்கிறார். ஜார்க்கண்ட் மாநில க் கூடுதல் தலைமைச் செயலர் பதவிக்கு முன்பு திரு. கரே அதே மாநிலத்தின் நிதி மற்றும் திட்டத் துறை முதன்மைச் செயலராக இருந்திருக்கிறார். மத்திய இந்திய அரசின் ரசாயனம் மற்றும் உர அமைச்சகத்தின் மருந்தியல் துறையில் உறுப்பினர் – செயலராகவும் மத்திய மனித ஆற்றல் மேம்பாட்டு அமைச்சகத்தின் கீழ் உயர்கல்வித் துறையின் இணைச் செயலராகவும் பணியாற்றியுள்ளார்.


    அரசின் பல திட்டங்கள் குறித்து பொதுமக்களுக்கு விளக்கும் வகையிலும் அது தொடர்பாக மக்களின் கருத்துகளை அறியும் வகையிலும் நடத்தப்பட்ட பல்வேறு கருத்தரங்குகள், பயிலரங்குகள், பொது நிகழ்ச்சிகளில் வல்லுநர்கள், நிபுணர்களுடன் பங்கேற்று உரையாற்றியுள்ளார். அரசின் பிரதிநிதிகள் குழுவில் இடம்பெற்று, நாட்டின் பல்வேறு நகரங்களிலும் பல்வேறு நாடுகளிலும் பயணம் மேற்கொண்டு தேசிய சர்வதேச கருத்தரங்குகள், கூட்டங்களில், நிகழ்ச்சிகளில் பங்கேற்றுள்ளார். அகமதாபாத் இந்திய மேலாண்மையியல் கல்வி நிறுவனத்தில் ( IIM ) முதுநிலை மேலாண்மையியல் ( MBA ) பட்டம் பெற்ற திரு. கரே, அமெரிக்க சிராக்யூஸ் பல்கலைக்கழகத்தில் ( Syracuse University ) பொது நிர்வாகவியல் சான்றிதழ் ( Certificate in Public Administration ) பெற்றுள்ளார்.


    ***

    
    
    (Release ID: 1534039) Visitor Counter : 115
    
    
      Read this release in: English