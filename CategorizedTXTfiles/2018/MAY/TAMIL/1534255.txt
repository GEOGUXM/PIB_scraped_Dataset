      நுகர்வோர் நலன், உணவு மற்றும் பொது விநியோகம் அமைச்சகம்

      உணவு மானியத்திற்குப் பணப்பட்டுவாடா வழிகாட்டிக் கையேடு: திரு. ராம் விலாஸ் பாஸ்வான் வெளியிட்டார்
      Posted On: 31 MAY 2018 3:56PM by PIB Chennai


    உணவு மானியத்திற்குப் பதிலாக அத்தொகையைப் பட்டுவாடா செய்வதைச் செயல்படுத்தும் கையேட்டினை மத்திய உணவு, நுகர்வோர் நலன் மற்றும் பொது விநியோகத் துறை அமைச்சர் திரு. ராம் விலாஸ் பாஸ்வான் புது தில்லியில் இன்று (2018, மே 31) வெளியிட்டார். “உணவு மானியத்தின் பணப்பட்டுவாடா அமலாக்க கையேடு” ( 'Handbook for Implementation of Cash Transfer of Food Subsidy ) எனப்படும் இந்தக் கையேட்டை மத்திய உணவு, பொதுவிநியோகத் துறையும் ( DoFPD ), உலக உணவுத் திட்டமும் ( World Food Programme ) வடிவமைத்துள்ளன.


    உணவு மானியத்திற்குப் பதிலாக பணப் பட்டுவாடா செய்வதை செயல்படுத்துவதற்கான படிப்படியான வழிகாட்டுதலாக இந்தக் கையேடு அமையும். இந்திய விதிகள், ஒழுங்குமுறைகள், உணவு மானியத்துக்கான பணப்பட்டுவாடா அனுபவங்கள், உலக உணவுத் திட்டத்தின் அனுபவங்கள் ஆகியவற்றின் அடிப்படையில் இக்கையேடு தயாரிக்கப்பட்டுள்ளது.


    இதற்கான நிகழ்ச்சியில் மத்திய உணவு, நுகர்வோர் நலன் மற்றும் பொதுவிநியோகத் துறை இணையமைச்சர் திரு. சி.ஆர். சவுத்ரி, துறையின் செயலர் திரு. ரவிகாந்த், உலக உணவுத் திட்டத்தின் ( WFP ) இந்திய இயக்குநர் டாக்டர் ஹமீது நூரு ஆகியோர் பங்கேற்றனர்.


    இந்தக் கையேட்டைத் தயாரிப்பதில் உணவு, நுகர்வோர் நலன் துறையும் உலக உணவுத் திட்டத் துறையும் எடுத்துக் கொண்ட முயற்சிகளை அமைச்சர் பாஸ்வான் பாராட்டினார். உணவு மானியத்துக்குப் பதிலாக பணப் பட்டுவாடாவைச் செயல்படுத்தத் திட்டமிட்டுள்ள அனைத்து மாநிலங்கள், யூனியன் பிரதேசங்களுக்கும் வழிகாட்டியாக இந்தக் கையேடு அமையும் என்று அமைச்சர் பாஸ்வான் நம்பிக்கை தெரிவித்தார்.


    “பணப்பட்டுவாடா தொடர்பான நிபந்தனைகள், விதிமுறைகள், இது தொடர்பானவர்களின் பங்களிப்புகள், பொறுப்புகள் குறித்த விவரங்கள் இந்தக் கையேட்டில் இடம்பெற்றுள்ளன.


    உணவு மானியத்தைப் பொறுத்தவரையில் உரியவர்களுக்குப் பலன்கள் சென்றடைவதற்காக அரசு எடுத்துக் கொள்ளும் முன்முயற்சிகளில் உணவு மானியத்திற்கு மாற்றாகப் பணப் பட்டுவாடா செய்யும் திட்டம் குறிப்பிடத் தக்கதாகும். ஒட்டுமொத்த நடைமுறைகளையும் புரிந்துகொள்ள இந்தக் கையேடு பெரிதும் உதவும்” என்று மத்திய அமைச்சர் குறிப்பிட்டார்.


    **********

    
    
    (Release ID: 1534255) Visitor Counter : 32
    
    
      Read this release in: English , Marathi , Malayalam