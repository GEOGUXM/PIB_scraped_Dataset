      ग्राहक व्यवहार, अन्न आणि सार्वजनिक पुरवठा मंत्रालय

      साखर उद्योगाला मदत करायला सरकार वचनबद्ध : राम विलास पासवान
      Posted On: 05 MAY 2018 8:29PM by PIB Mumbai


    बाजारातील साखर कारखान्यांची तरलता सुधारण्यासाठी केंद्र सरकार विविध उपाययोजना राबवत असल्याचे केंद्रीय ग्राहक व्यवहार, अन्न आणि सार्वजनिक वितरण मंत्री राम विलास पासवान यांनी सांगितले. पासवान आज मुंबई येथे वार्ताहर परिषदेत बोलत होते. चालू साखर हंगामात अंदाजे खपाच्या तुलनेत अधिक साखर उत्पादन झाल्यामुळे साखरेच्या किमतीत घसरण झाली आहे. यामुळे साखर कारखान्यांच्या तरलतेवर विपरीत परिणाम झाला असून शेतकऱ्यांची थकीत रक्कम 19 हजार कोटी रुपयांवर पोहोचली आहे. साखर कारखान्यांना शेतकऱ्यांची थकबाकी देता यावी म्हणून 2017-18 या साखर हंगामात ऊस तोडणीसाठी प्रति क्विंटल 5 रुपये 50 पैसे आर्थिक सहाय्य द्यायला केंद्रीय मंत्रिमंडळाने मंजूरी दिली आहे. साखर कारखान्यांमधील अतिरिक्त साखरेच्या निर्यातीला प्रोत्साहन देण्यासाठी सरकारने शुल्क मुक्त आयात योजनेला मंजूरी दिली आहे.


    अनुसूचित जाती, अनुसूचित जमाती, इतर मागासवर्गीय आणि अल्पसंख्याक समाजातील विद्यार्थ्यांसाठी असलेल्या वसतिगृहांमध्ये प्रत्येक विद्यार्थ्यासाठी दरमहा 15 किलो अन्नधान्य देण्याचा निर्णय केंद्र सरकारने घेतल्याची माहिती पासवान यांनी दिली. खुल्या प्रवर्गातील विद्यार्थ्यांसाठी असलेल्या वसतिगृहांमध्ये जर दोन तृतीयांश विद्यार्थी हे अनुसूचित जाती, अनुसूचित जमाती, इतर मागासवर्गीय आणि अल्पसंख्याक समाजातील असतील तर त्यांना देखील ही सुविधा मिळणार आहे.


    अनुसूचित जाती, अनुसूचित जमाती कायद्यासंदर्भात बोलतांना पासवान म्हणाले की, राष्ट्रीय लोकशाही आघाडी सरकार हा कायदा शिथिल करणार नाही. उच्च स्तरीय समितीने हा कायदा जैसे-थे ठेवण्याचा निर्णय घेतला आहे. यासंदर्भात राष्ट्रीय लोकशाही आघाडी सरकारने पुनरावलोकन याचिका सर्वोच्च न्यायालयात दाखल केली असून, गरज भासल्यास अध्यादेश देखिल जारी केला जाईल.


    आधार संदर्भात महाराष्ट्र सरकारने केलेल्या कामाची पासवान यांनी यावेळी स्तुती केली. यामुळे 50 लाख बोगस शिधापत्रिका रद्द झाल्या असून, पात्र लाभधारकांना शिधा मिळत आहेत. महाराष्ट्रात सर्व शिधावाटप दुकानांवर पॉईंट ऑफ सेल्स मशिन (POS) लावल्या असून, लाभधारक कोणत्याही शिधावाटप दुकांनावरुन धान्य खरेदी करु शकतात, ज्याचा फायदा लाभधारकांना मिळत आहे.


    भारतीय अन्न महामंडळाच्या महाराष्ट्र राज्यातील विविध उपक्रमांची माहिती यावेळी पासवान यांनी दिली. यामध्ये सर्व डेपोंमधील ऑनलाईन प्रणालीची अंमलबजावणी, सीसीटीव्ही कॅमेरे, पनवेल इथल्या सायलोची (धान्य साठवणूक) क्रियान्वयन तसेच बोरीवली येथे सुरु होणाऱ्या 50000 मेट्रिक टन साठवणुक क्षमता असलेल्या गोदामाची देखिल त्यांनी यावेळी माहिती दिली.


    ***

    
    
    (Release ID: 1531425) Visitor Counter : 37