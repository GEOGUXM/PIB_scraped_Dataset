      अल्पसंख्यांक मंत्रालय

      अल्पसंख्यांक समाजातल्या गुणवंत विद्यार्थ्यांना प्रगतीसाठी प्रोत्साहन देण्यास सरकारचे प्राधान्य
      अल्पसंख्यांक मंत्रालयाच्या मोफत मार्गदर्शन वर्गातून नागरी सेवा परीक्षेमध्ये उत्तीर्ण झालेल्या विद्यार्थ्यांचा अल्पसंख्यांक व्यवहार मंत्री मुख्तार अब्बास नक्वी यांच्या हस्ते गौरव

      Posted On: 11 MAY 2018 6:34PM by PIB Mumbai

    नवी दिल्ली , 11 मे 201 8


    अल्पसंख्यांक समाजातल्या गुणवंत विद्यार्थ्यांना प्रगतीसाठी, प्रोत्साहनासाठी आपल्या मंत्रालयामार्फत, विशेष प्रयत्न करण्यात येत आहेत अशी माहिती या खात्याचे मंत्री मुख्तार अब्बास नक्वी यांनी आज नवी दिल्ली येथे दिली.


    2017 मध्ये झालेल्या नागरी सेवा परीक्षेमध्ये मंत्रालयाच्या मोफत मार्गदर्शन वर्गातून यशस्वी झालेल्या उमेदवारांचा सत्कार नक्वी यांच्या हस्ते करण्यात आला . मंत्रालयाने देशातील अनेक नामवंत संस्था, संघटनांच्या सहकार्याने अल्पसंख्य समाजातल्या विद्यार्थ्यांना मोफत मार्गदर्शन वर्गाची सुविधा उपलब्ध करुन दिली आहे. यामध्ये नागरी सेवा परीक्षा, वैद्यकीय प्रवेश चाचणी, अभियांत्रिकी प्रवेश परीक्षा आणि इतर व्यवस्थापकीय सेवा, बँकिंग परीक्षा यांच्यासाठी अल्पसंख्य समाजातल्या युवकांना मार्गदर्शन करण्यात येते. या वर्गामुळे समाजातल्या मुलांना चांगल्या नोकरीच्या संधी उपलब्ध झाल्या आहेत.


    यावर्षी अल्पसंख्य समाजातले 131 उमेदवार यशस्वी झाले आहेत. स्वातंत्र्यानंतर पहिल्यांदाच इतक्या मोठ्या विक्रमी संख्येने यंदा अल्पसंख्य उमेदवार नागरी सेवा परीक्षेत यशस्वी झाले आहेत. यापैकी 51 मुस्लीम आहेत. गेल्या वर्षी नागरी सेवा परीक्षेत 126 अल्पसंख्य विद्यार्थी उत्तीर्ण झाले होते. त्यापैकी 52 मुस्लीम समाजाचे होते. यावर्षी पहिल्या 100 गुणानुक्रमांकामध्ये 6 मुस्लीम उमेदवार असून त्यामध्ये तीन मुस्लीम महिला आहेत अशीही माहिती नक्वी यांनी यावेळी दिली.


    यावर्षी देशभरातल्या 15,000 अल्पसंख्य युवकांनी मोफत मार्गदर्शन वर्गाचा लाभ घेतला. या मंत्रालयाच्या वतीने “ नई उडान ” आणि “ नया सवेरा ” या योजनाही राबवण्यात येत आहेत. केंद्रीय लोकसेवा आयोगाची पूर्व परीक्षा उत्तीर्ण होणाऱ्या अल्पसंख्य उमेदवारांना देण्यात येणाऱ्या आर्थिक सहाय्याची रक्कम आता 50,000 वरुन 1,00,000 रुपये करण्यात आली आहे असेही नक्वी यांनी सांगितले.


    B.Gokhale / S.Bedekar /P.Malandkar


    

    
    (Release ID: 1531919) Visitor Counter : 21
    
    
      Read this release in: English