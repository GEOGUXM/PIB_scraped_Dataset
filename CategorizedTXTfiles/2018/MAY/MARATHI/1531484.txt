      केंद्रीय लोकसेवा आयोग

      नागरी सेवा (पूर्व) परीक्षा- 2018
      Posted On: 07 MAY 2018 2:48PM by PIB Mumbai


    नवी दिल्ली , 7 मे 201 8


    केंद्रीय लोक सेवा आयोगाच्या वतीने यंदा, रविवार, दिनांक 3 जून 2018 रोजी नागरी सेवा (पूर्व) परीक्षा- 2018 घेण्यात येणार आहे. या परिक्षेला बसणाऱ्या उमेदवारांच्या सुविधेसाठी आयोगाने http://www.upsc.gov.in या संकेतस्थळावर “ ई-प्रवेशपत्र ” अपलोड केली आहेत. उमेदवारांनी ते डाऊनलोड करुन आपल्या ई- प्रवेशपत्राची छापील प्रत परिक्षेच्या वेळी सोबत ठेवावी.


    काही कारणाने ई-प्रवेशपत्र मिळू शकले नाही अथवा त्यावरील छायाचित्र स्पष्टपणे दिसू शकत नसेल तर उमेदवारांनी दोन आयकार्ड आकाराची छायाचित्रे सोबत ठेवावीत. परीक्षा दोन विभागात असल्यामुळे दोन छायाचित्रांची आवश्यकता असणार आहे. त्याचबरोबर आधार पत्र, वाहनचालक परवाना, पारपात्र, मतदार ओळख पत्र यांपैकी एक ओळखपत्र आणि त्याची छायाप्रत बरोबर घेऊन यावे, असे आवाहन आयोगाने केले आहे. या परिक्षेसाठी वेगळे प्रवेशपत्र आयोग पाठवणार नाही. ई-प्रवेशपत्र मिळण्यात काही समस्या येत असेल तर उमेदवारांनी uscsp-upsc@nic.in या आयडीवर ई-मेल करावे.


    शेवटच्या क्षणी होणारी धावपळ टाळण्यासाठी उमेदवारांनी पुरेसे आधीच ई- प्रवेशपत्र डाऊनलोड करुन त्याची छापील प्रत काढून ठेवावी. तसेच आयोगाच्या संकेतस्थळावर दिलेल्या सूचनांचे काळजीपूर्वक वाचन करावे.


    परीक्षा केंद्रावर उमेदवाराने लवकर पोहोचणे अपेक्षित आहे. नियोजित परिक्षेच्या वेळेपूर्वीच दहा मिनिटे प्रवेश देणे बंद करण्यात येणार आहे. म्हणजेच परिक्षेच्या पहिल्या सत्रामध्ये सकाळी 9 वाजून 20 मिनिटांनंतर आणि दुसऱ्या सत्रामध्ये दुपारी 2 वाजून 20 मिनिटांनंतर कोणत्याही उमेदवाराला प्रवेश देण्यात येणार नाही. ई-प्रवेशपत्रावर नोंदवलेल्या परीक्षा केंद्राशिवाय इतर कोणत्याही परीक्षा केंद्रावरुन उमेदवाराला परीक्षा देता येणार नाही, याची उमेदवारांनी नोंद द्यावी.


    परिक्षेसाठी उमेदवारांना काळे बॉल पॉईंट पेन वापरता येणार असल्याचेही आयोगाने स्पष्ट केले आहे. तसेच उमेदवारांना कोणतेही इलेक्ट्रॉनिक साहित्य, मोबाईल फोन, पेन ड्राईव्ह, स्मार्ट घड्याळं, कॅमेरा असे कोणतेही साहित्य परीक्षा कक्षेमध्ये नेता येणार नाही.


    N.Sapre/ S.Bedekar /P.Malandkar

    
    
    (Release ID: 1531484) Visitor Counter : 42
    
    
      Read this release in: English