      गृह मंत्रालय

      नैसर्गिक आपत्तींमुळे होणारे नुकसान कमी करण्यासाठी सज्ज राहण्याचे केंद्रीय गृह सचिवांचे केंद्र आणि राज्य सरकारी अधिकाऱ्यांना आवाहन
      Posted On: 18 MAY 2018 5:18PM by PIB Mumbai


    नवी दिल्ली , 18 मे 201 8


    पूर, वादळ, भूकंप या सारख्या नैसर्गिक आपत्तींमुळे होणारे नुकसान कमी करण्यासाठी चांगल्या प्रकारे सज्ज राहण्याचे आवाहन केंद्रीय गृह सचिव राजीव गौबा यांनी केंद्र आणि राज्य सरकारांच्या सर्व संबंधित अधिकाऱ्यांना केले आहे. मदत आयुक्त / सचिवांच्या वार्षिक परिषदेच्या उद्‌घाटन प्रसंगी ते बोलत होते. हवामानाचा अचूक अंदाज, मॉकड्रिलचे आयोजन आणि सुधारीत संसाधन व्यवस्थापनाच्या माध्यमातून आपण आपल्या क्षमता विकसित करायला हव्यात असे ते म्हणाले. 2005 ते 2014 दरम्यान देशाला नैसर्गिक आपत्तींमुळे वार्षिक सरासरी 60 हजार कोटी रुपयांचे आर्थिक नुकसान झाल्याची आकडेवारी त्यांनी दिली.


    स्थानिक आणि जिल्हा पातळीवर क्षमता विकसित करण्याच्या महत्वावर त्यांनी भर दिला. केंद्र सरकारवर अवलंबून न राहता, आपल्या क्षमता विकसित करण्याचे आवाहन त्यांनी केले.


    राष्ट्रीय आपत्ती व्यवस्थापन प्राधिकरणाचे सदस्य आर. के. जैन यांनी केंद्र आणि राज्याला समन्वित प्रयत्न सुरु ठेवण्याचे आवाहन केले. ते म्हणाले की, उष्माघातामुळे 2015 मध्ये सुमारे 2200 जणांचा मृत्यू झाला होता. मात्र जनजागृती आणि माहितीचा प्रसार केल्यामुळे 2017 मध्ये हा आकडा 220 पर्यंत खाली आला.


    राष्ट्रीय आपत्ती प्रतिसाद दलाचे महासंचालक संजय कुमार म्हणाले की, गेल्या वर्षी पूरग्रस्त भागातून 35 एनडीआरएफ पथकांनी 3000 हून अधिक लोकांना वाचवले, तर 1 लाखांहून अधिक लोकांना सुरक्षित ठिकाणी पोहोचवले. आपत्कालीन स्थितीत एनडीआरएफच्या 12 तुकड्या देशभरात तैनात करण्यात आल्याचे त्यांनी सांगितले.


    या एकदिवसीय परिषदेला राज्य सरकारे, केंद्र शासित प्रदेशांचे मदत आयुक्त, हवामान खात्याचे अधिकारी, भारतीय भूवैज्ञानिक सर्वेक्षण, संरक्षण मंत्रालय आणि केंद्रीय जल आयोगाचे अधिकारी उपस्थित होते.


    N.Sapre/ S.Kane /D.Rane


    

    
    (Release ID: 1532762) Visitor Counter : 76
    
    
      Read this release in: English