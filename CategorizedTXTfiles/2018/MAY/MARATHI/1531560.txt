      माहिती आणि प्रसारण मंत्रालय

      15 व्या आशियाई माध्यम शिखर परिषदेचे 10-12 मे दरम्यान नवी दिल्ली येथे आयोजन
      Posted On: 08 MAY 2018 11:49AM by PIB Mumbai


    नवी दिल्ली , 8 मे 201 8


    भारत सरकारच्या माहिती आणि प्रसारण मंत्रालयाच्या वतीने नवी दिल्ली येथे 10 ते 12 मे 2018 या कालावधीमध्ये 15 व्या आशियाई माध्यम परिषदेचे (एएमएस) आयोजन केले आहे. नवी दिल्लीच्या आयआयएमसी म्हणजेच इंडियन इन्स्टिट्युट ऑफ मास कम्युनिकेशन आणि बीईसीआयएल म्हणजे ब्रॉडकास्ट इंजिनिअरिंग कन्सलटंट्‌स इंडिया लिमिटेड यांच्या संयुक्त सहकार्याने होणाऱ्या या शिखर परिषदेच्या उद्‌घाटन समारंभाला 10 मे रोजी केंद्रीय माहिती आणि प्रसारण आणि वस्त्रोद्योग मंत्री स्मृती इराणी प्रमुख पाहुण्या म्हणून उपस्थित राहणार आहेत. आशिया- प्रशांत महासागर क्षेत्राच्या दृष्टीने एशिया-पॅसिफिक इन्स्टिट्युट फॉर ब्रॉडकास्टिंग डेव्हलपमेंट(एआयबीडी) क्वालालंपूरची ‘ एएमएस-2018 ’ ही वार्षिक परिषद आहे. अशा प्रकारच्या परिषदेचे भारत पहिल्यांदाच यजमानपद भूषवत आहे. यावर्षी परिषदेने “ टेलिंग अवर स्टोरीज-एशिया अँड मोअर ” अशी संकल्पना निश्चित केली आहे. दोन विभागात ही शिखर परिषद घेण्यात येणार आहे. त्यामध्ये 8 आणि 9 मे रोजी शिखर परिषद पूर्व कार्यशाळा होणार आहे तर 10 ते 12 मे या काळात शिखर परिषद भरवण्यात येणार आहे.


    या परिषदेला आशिया खंडातील देशांचे माहिती आणि प्रसारण खात्यांचे मंत्री तसेच या संबंधित कार्यरत असणाऱ्या संस्थांचे प्रतिनिधी, यूनेस्को, एफएओ, संयुक्त राष्ट्रे यासारख्या आंतरराष्ट्रीय संघटना, संस्थांचे प्रतिनिधी, नभोवाणी आणि दूरचित्रवाणी संस्थांचे नियामक, राष्ट्रीय, सार्वजनिक आणि खाजगी प्रक्षेपकांचे प्रमुख, दूरचित्रवाणी वाहिन्यांचे प्रमुख, दूरसंवाद, माध्यम संस्था, माध्यम संशोधन संस्था, कम्युनिटी रेडिओ, प्रसार आणि माध्यमे तसेच प्रक्षेपण सामुग्री उत्पादक यांचे प्रतिनिधी या शिखर परिषदेत सहभागी होणार आहेत.


    क्षेत्रीय विभागात प्रसार माध्यमांना कोणत्या आव्हानांना सामोरे जावे लागते, याची चर्चा करुन द्विपक्षीय सहकार्य, संवाद साधण्याचे कार्य या परिषदेच्या माध्यमातून करण्यात येणार आहे.


    या परिषदेच्या उद्‌घाटन समारंभाला बांग्लादेशचे माहिती मंत्री हसमूल हकहनू, कंबोडियाचे माहिती मंत्री डॉ. स्निईथू कनहारिथ, कोरियाच्या संवाद आयोगाचे स्थायी आयुक्त सॅम सिओग को, ईराणच्या आयआरबीच्या अध्यक्षांचे आंतरराष्ट्रीय विभागाचे महासंचालक आणि सल्लागार अब्बास नासेरी तहेरी, युनेस्कोच्या दिल्ली कार्यालयाचे संचालक शिगेरु ओयागी उपस्थित राहणार आहेत.


    या परिषदेच्या इतर सत्रांमध्ये 39 देशांचे 200 प्रतिनिधी सहभागी होणार आहेत. यामध्ये सार्कमधील देश (अफगाणिस्तान , बांगलादेश , भूतान , भारत , मालदीव , नेपाळ , पाकिस्तान , श्रीलंका) आसियान (कंबोडिया , इंडोनेशिया , लाओस , मलेशिया , म्यानमार , फिलिपिन्‍स , सिंगापूर , थायलंड , व्हिएतनाम) पूर्व आशिया (कोरिया , हाँगकाँग , जपान) आफ्रिका (मॉरिशस , नायजेरिया , सेशेल्स , दक्षिण आफ्रिका , सुदान , ट्युनिशिया) ऑस्ट्रेलिया , फिजी , न्यूझीलंड , फ्रान्स , जर्मनी , नेदरलँड , स्वीडन , यु.के ., सिरीया , उझबेकिस्तान , अमेरिका , चीन या देशांमधून प्रतिनिधी येणार आहेत. तर भारतामधूनही 100 प्रतिनिधी या शिखर परिषदेला उपस्थित राहणार आहेत.


    प्रसार माध्यमांसाठी नियामक धोरण निश्चित करण्याचा आणि नियम, कायदे, तत्व यांची मजबूत चौकट तयार करण्याचे कार्य या परिषदेत करण्यात येणार आहे. “ आशियाई मूल्ये आणि प्रसारणाच्या संकल्पना ” या विषयावर एक समांतर चर्चासत्र परिषदेत होणार आहे. प्रसारण आणि चित्रपट उद्योगांमध्ये आता नवनवे तंत्रज्ञान आले आहे. अशा काळात चांगल्या संकल्पना व्यावसायिकदृष्ट्या यशस्वी होतात का ? याविषयी चर्चा करण्यात येणार आहे. रेडिओ आणि कम्युनिटी रेडिओ यांच्या पुढील आव्हाने आणि संधी या विषयावर चर्चा करण्यात येणार आहे.


    या परिषदेची सांगता “ वर्ल्ड टेलिव्हिजन ॲवॉर्ड-2018 ” यांच्या वितरणाने होणार आहे. माहिती आणि प्रसारण राज्यमंत्री कर्नल हर्षवर्धन राठोड यांच्या उपस्थितीत होणाऱ्या या समारोपाच्या कार्यक्रमात या पुढच्या ‘ एएमएस ’ च्या आयोजनाची धुरा फिलिपिन्सकडे सोपवण्यात येणार आहे.


    समाज माध्यम संकेत खालीलप्रमाणे-


    हॅशटॅग : #AsiaMediaSummit


    यू ट्युब : https://www.youtube.com/pibindia (for LIVE WEBCAST of Inaugural, Closing and other important Sessions)


    फेसबुक : https://www.facebook.com/pibindia


    ट्विटर : https://twitter.com/asiamediasummit


    N.Sapre/ S.Bedekar /P.Malandkar


    

    
    (Release ID: 1531560) Visitor Counter : 49
    
    
      Read this release in: English