      गृह आणि शहरी व्यवहार मंत्रालय

      अधिक पारदर्शकता आणि उत्तरदायित्वाद्वारे सुप्रशासनाची हमी देणे हे रेराचे उद्दिष्ट-हरदीपसिंग पुरी
      Posted On: 01 MAY 2018 7:25PM by PIB Mumbai


        मुंबई, 1 मे 201 8


        केंद्रीय गृह निर्माण आणि नागरी विकास मंत्री हरदीपसिंग पुरी यांनी आज मुंबईत आयोजित केलेल्या ‘महारेरा कन्सिलिएशन फोरमच्या’ ( MAHARERA Conciliation Forum )कार्यक्रमाला उपस्थिती लावली. महारेरा म्हणजे वास्तवात उतरलेला दृष्टीकोन असून महारेराच्या पहिल्या वर्धापन दिन कार्यक्रमात सहभागी झाल्याबद्दल त्यांनी आनंद व्यक्त केला. रेराचे सकारात्मक पैलू पाहण्यासाठी ग्राहक आणि बांधकाम व्यावसायिक फोरम या दोन्हींचे प्रतिनिधी एकाच व्यासपीठावर आल्याचे चित्र आश्वस्त करणारे आहे, असे त्यांनी सांगितले. रेराचे महत्त्व आणि फायदे यांची प्रशंसा करण्याबरोबरच रेराला पर्याय नसल्याची जाणीव त्यांना होत आहे.


        रेराचे महत्त्व आणि त्याची वैशिष्ट्य त्यांनी विषद केली.

          * ग्राहकांप्रती उत्तरदायित्व आणि त्यांच्या हिताचे संरक्षण करण्याचे रेराचे उद्दिष्ट आहे.
          * रेरामुळे पारदर्शकता वाढण्याबरोबरच घोटाळ्यांचे प्रमाण कमी राहते.
          * व्यावसायिकता वाढवण्याबरोबरच देशभरात प्रमाणीकरण करण्याचे रेराचे उद्दिष्ट आहे.
          * महारेराद्वारे प्रवर्तक आणि ग्राहक या दोघांचीही जबाबदारी निश्चित करण्यात आली आहे.
          * वादविवाद सोडवण्यासाठी जलदगती यंत्रणा अंमलात आणण्याचे रेराचे उद्दिष्ट आहे.
          * या सर्व पैलूंमुळे स्थावर मालमत्ता उद्योग नव्या उंचीवर पोहोचण्यासाठी मदत होणार आहे.

        यावेळी हरदीपसिंग पुरी यांनी ‘कन्सिलिएशन-युनीक एस्पीरीमेंट बाय महारेरा’ या मुंबई ग्राहक पंचायतीच्या पुस्तिकेचे प्रकाशनही केले. यामध्ये कन्सिलिएशनच्या प्रक्रिया आणि नियमावलीबरोबरच यासंदर्भातल्या यशोगाथा आणि इतर बाबींचा समावेश आहे.


        30 एप्रिल/1 मे 2017 च्या मध्यरात्री स्थावर मालमत्ता क्षेत्रातले नवे आणि सुरू असणाऱ्या प्रकल्पांची ऑनलाईन नोंदणी सुरू करणारे महाराष्ट्र हे भारतातले पहिले आणि एकमेव राज्य होते. सर्वाधिक म्हणजे 16 हजार पेक्षा जास्त स्थावर मालमत्ता प्रकल्पांची नोंदणी असलेले महाराष्ट्र हे देशातले एकमेव राज्य आहे. गेल्या नऊ महिन्यात महारेराने 1,168 तक्रारींचे निवारण केले आहे.


        हा कार्यक्रम मुंबई ग्राहक पंचायत, क्रेडाई महाराष्ट्र, क्रेडाई एमसीएचआय आणि नारेडको ( NAREDCO ) यांनी संयुक्तपणे आयोजित केला होता. त्याला प्रतिनिधी आणि वक्त्यांचा तसेच संबंधितांच्या सहभागाचा मोठा प्रतिसाद लाभला. वित्त, विधी आणि गृहनिर्माण क्षेत्रासंदर्भातल्या मुद्यांचा मान्यवरांनी उहापोह केला.


        R.Tidke / N.Chitale /P.Kor


    

    
    (Release ID: 1530897) Visitor Counter : 29
    
    
    
    
    

*