      नागरी उड्डाण मंत्रालय

      ‘एनएबीएच निर्माण’ च्या माध्यमातून विमानतळांच्या बांधणीची क्षमता वाढवणार – सुरेश प्रभू
      पुण्याजवळ पुरंदर येथे हरित आंतरराष्ट्रीय विमानतळाची जागा निश्चित

      Posted On: 08 MAY 2018 6:10PM by PIB Mumbai

    नवी दिल्ली , 8 मे 201 8


    ‘एनएबीएच निर्माण ’ म्हणजेच ‘ नेक्स्टजेन एअरपोर्ट्‌स फॉर भारत ’ च्या माध्यमातून विमानतळ बांधणीची क्षमता वाढवण्यात येणार आहे, अशी माहिती नागरी विमान वाहतूक मंत्री सुरेश प्रभू यांनी आज दिली. ‘एनएबीएच निर्माण ’ सध्या तीन महत्वपूर्ण गोष्टींवर कार्यरत आहे. यामध्ये पहिले योग्य प्रकारे भूमीसंपादन करण्याचे काम आहे. दुसरे विमानतळ आणि क्षेत्रांच्या विकासासाठी दिर्घ मुदतीच्या योजना तयार करणे आणि तिसरे म्हणजे, यामध्ये येणाऱ्या घटकांना बरोबर घेताना समतोल आर्थिक विकास कसा होईल, याकडे लक्ष देण्याचे कार्य करत आहे असे प्रभू यांनी सांगितले. हवाई प्रवाशांना देण्यात येणाऱ्या सुविधांमध्ये सुधारणा करणे, कार्गो सेवेला प्रोत्साहन देणे, ‘ उडान ’ योजनेखाली 56 नवीन विमानतळांवरुन हवाई सेवा सुरु करणे. त्याचबरोबर प्रादेशिक संपर्क व्यवस्था मजबूत करण्यासाठी कार्य करण्यात येत आहे, असेही प्रभू यांनी सांगितले.


    महाराष्ट्र विमानतळ विकास कंपनीने पुण्याजवळ पुरंदर येथे आंतरराष्ट्रीय हरित विमानतळ निर्माण करण्यासाठी जागा निश्चित केली आहे. या कंपनीमार्फत विमानतळाचे काम करण्यात येणार आहे. सध्याचे पुण्याचे विमानतळ बंद न करण्याचा प्रयत्नही केला जाणार असल्याचे यावेळी त्यांनी सांगितले. पुरंदरचे नवे विमानतळ आणि सध्याचे विमानतळ अशा दोन्हींचा वापर सुरु राहण्याच्या दृष्टीने सरकारचे प्रयत्न असणार आहेत असेही सुरेश प्रभू यांनी सांगितले.


    उत्तर प्रदेशातल्या जेवार गावाच्या उत्तरेकडे नोएडा आंतरराष्ट्रीय हरित विमानतळ उभारण्यात येणार आहे असेही यावेळी सांगण्यात आले.


    N.Sapre/ S.Bedekar /P.Malandkar


    

    
    (Release ID: 1531698) Visitor Counter : 21
    
    
      Read this release in: English