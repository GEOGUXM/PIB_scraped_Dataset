      سٹرک ٹرانسپورٹ اور شاہراہوں کی وزارت

      وزیر اعظم زوجیلا سرنگ اور جموں اور سری نگر میں رنگ روڈ کے لئے سنگ بنیاد رکھیں گے
      Posted On: 18 MAY 2018 4:33PM by PIB Delhi


    نئی دہلی ، 18 مئی 2018؍وزیر اعظم جناب نریندر مودی کل لیہہ میں جیوتسل میں سری نگر-لیہہ قومی شاہراہ پر زوجیلا سرنگ کے کام کے آغاز کی ایک تقریب میں شرکت کریں گے۔ وہ سری نگر رنگ روڈ اور جموں رنگ روڈ کے لئے سنگ بنیاد بھی رکھیں گے۔ وزیر اعظم سری نگر میں شیر کشمیر بین الاقوامی کانفرنس سینٹر(ایس کے آئی سی سی) میں سری نگر رنگ روڈ کے لئے اور جموں کے جنرل زورآور سنگھ آڈیٹوریم میں جموں رنگ روڈ کے لئے سنگ بنیاد رکھیں گے۔ ان تقریبات میں سڑک ٹرانسپورٹ، شاہراہوں، جہاز رانی، آبی وسائل، دریاؤں کی ترقی اور گنگا کی احیاء کے مرکزی وزیر جناب نتن گڈکری بھی موجود ہوں گے۔


    14 کلو میٹر طویل زوجیلا سرنگ بھارت کی سب سے طویل سڑک والی سرنگ ہوگی، جبکہ دونوں سمتوں میں ٹریفک کی آمدورفت کے لئے یہ ایشیاء کی سب سے طویل سڑک ہوگی۔وزیر اعظم نریندر مودی کی صدارت میں اقتصادی امور کی کابینہ کمیٹی نے اس سال شروع میں قومی شاہراہ 1اے کی سری نگر-لیہہ سیکشن پر 6800کروڑ روپے کی لاگت سے بالتل اور مینا مارگ کے درمیان دو لین والی اور دونوں سمت کے ٹریفک کے لئے ایک سرنگ کی تعمیر ، اسے چلانے اور دیکھ ریکھ کرنے کی تجویز کو منظوری دی تھی۔


    اس سرنگ کی تعمیر سے سری نگر-کرگل-لیہہ کے درمیان ہر موسم میں آمدو رفت کی سہولت فراہم ہوسکے گی۔ یہ راستہ سال کے ایک بڑی عرصے میں برف سے ڈھکا رہتا ہے اور عام طورپر برفانی تودے گرتے رہتے ہیں۔ اس کے نتیجے میں لداخ کے اس خطے میں طویل عرصے تک آمدو رفت میں رکاوٹ آتی ہے اور یہاں تک کہ ضروری اشیاء کے پہنچنے میں بھی مشکل ہوتی ہے، جس کی وجہ سے لوگوں کو اپنی تجارت بند کرنی پڑتی ہے اوران کی صحت اور تعلیم پر بھی اثر پڑتا ہے۔ یہ سرنگ اس خطے کے لوگوں کو ہر موسم میں کنکٹی وٹی فراہم کرکے راحت کا باعث ہوگی۔ اس سرنگ سے زوجیلا درے کو پار کرنے کے لیے درکار 3.5 گھنٹے کا وقت بھی کم ہوکر محض 15 منٹ رہ جائے گا اس سے آمدورفت زیادہ محفوظ اور سہولت والی ہوگی۔


    اس سرنگ کی تعمیر سے ان خطوں میں مجموعی اقتصادی ترقی ہونے اور سماجی- ثقافتی تال میل میں اضافہ ہونے کا امکان ہے۔ تعمیر کے دوران براہ راست روزگار میں اضافے کے علاوہ یہاں اقتصادی ترقی کی وجہ سے بڑی تعداد میں باالواسطہ اور متعلقہ روزگار پیدا ہوں گے۔ حکومت جموں وکشمیر میں سرنگ بنانے کے کام کے لیے افرادی قوت کی صلاحیت سازی کے لئے عہد بستہ ہے۔ یہ پروجیکٹ عسکری اور سماجی-اقتصادی اہمیت کا حامل ہے اور یہ جموں وکشمیر کے اقتصادی طورپر پسماندہ اضلاع کے لئے ترقی کا وسیلہ ہوگا۔


    زوجیلا سرنگ کی منصوبہ بندی ایک اسمارٹ سرنگ کے طورپر کی گئی ہے۔ اس میں حفاظت کی جدید ترین خصوصیات ہوں گی۔ان میں وینٹی لیشن کا نظام،بلارکاوٹ بجلی کی سپلائی، سرنگ میں ایمرجنسی لائٹنگ، سی سی ٹی کے ذریعے نگرانی، چمکنے والی علامات، ٹریفک لاگنگ کا سازوسامان، زیادہ اونچی گاڑیوں کا پتہ لگانے کا نظام اور سرنگ ریڈیو سسٹم وغیرہ شامل ہیں۔اس میں ہر 250 میٹر پر پیدل چلنے والوں کے لئے کراسنگ، ہر 750 میٹر پر گاڑی کھڑی کرنے کی جگہ ہوگی ۔اس میں ہر 125 میٹر پر ایمرجنسی ٹیلیفون، آگ بجھانے والے کیبن وغیرہ کی سہولیات موجودہوں گی۔


    سری نگر اور جموں میں رنگ روڈ کی تعمیر کا مقصد ان شہروں میں بھیڑ بھاڑ کو کم کرنا اور سڑک کے راستے سفر کرنے کو زیادہ آسان، زیادہ تیز تر اور زیادہ ماحول دوست بنانا ہے۔


    42.1 کلومیٹر طویل چار لین والی سری نگر رنگ روڈ مغربی سری نگر کے گلندر سے سنبل کو جوڑے گی۔ 1860 کروڑ روپے کی لاگت سے تعمیر ہونے والی یہ سڑک سری نگر سے کرگل اور لیہہ کے لیے نیا راستہ فراہم کرے گی، جس سے سفر کا وقت بھی کم ہوگا۔ اس روٹ پر ایک بڑا پل ، 3 فلائی اووراور 23 سرنگیں ہوں گی۔


    58.25 کلو میٹر طویل چار لین والی جموں رنگ روڈ ، جو 2023.87 کروڑ روپے کی لاگت سے تعمیر کی جائے گی، مغربی جموں میں جگتی سے رایا موڑ کو ملائے گی۔ اس رنگ روڈ میں 8 بڑے پل ، 6 فلائی اوور اور دو سرنگیں ہوں گی۔


    م ن۔و ا ۔ ن ع


    U: 2641


    

    
    (Release ID: 1532747) Visitor Counter : 5