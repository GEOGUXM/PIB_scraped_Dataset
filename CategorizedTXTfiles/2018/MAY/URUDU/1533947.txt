      صحت اور خاندانی بہبود کی وزارت

      صحت وکنبہ بہبود کے وزیر مملکت جناب اشونی کمار چوبے توالو کے دورے پر
      Posted On: 30 MAY 2018 12:05PM by PIB Delhi


    نئی دہلی۔ 31 ؍مئی۔صحت وکنبہ بہبود کے وزیر مملکت جناب اشونی کمار چوبے ، جزائر پر مشتمل ملک توالو کے دورے پر ہیں۔ جناب چوبے کا خیرمقدم توالو کے وزیراعظم جناب اینلے سوسینے سوپوگا نے فونافوٹی ہوائی اڈے پر کیا۔ جناب چوبے نے توالو کے گورنر جنرل سے بھی ملاقات کی اور باہمی دلچسپی کے اُمور پر گفت وشنید کی۔


    توالو کے وزیراعظم کے ساتھ منعقدہ اپنی وسیع گفت وشنید کے دوران جس میں وہاں کے گورنر جنرل اور دیگر معززین بھی شامل تھے، جناب چوبے نے کہا کہ بھارت اپنی جانب سے توالو کو طبی ، آئی ٹی ، بحری ، شمسی توانائی اور تعلیم کے شعبوں میں درکار ہر طرح کی مہارت فراہم کرنے کا متمنی ہے۔ چناب چوبے نے 66705 آسٹریلین ڈالر کا ایک چیک بھی بھارت کی جانب سے ترقیاتی شراکت داری امداد کے طور پر حکومت توالو کو پیش کیا۔ انہوں نے توالو کے وزیراعظم کو بھارت آنے کی دعوت بھی دی۔


    جناب چوبے نے توالو کے وزیر داخلہ جناب نمولیکی سوالیکی نیمیا سے بھی ملاقات کی اور بھارت توالو باہمی تعلقات کے مختلف پہلوؤں پر ان سے بات چیت کی۔ جناب چوبے نے کہا کہ ان کا یہ دورہ ازحد یادگار تاریخی نوعیت کا دورہ ہے کیوں کہ وہ اس ملک میں آنے والے پہلے بھارتی وزیر ہیں۔


    فونافوٹی میں واقع سرکاری اسپتال کے اپنے دورے کے دوران جناب چوبے نے توالو کی حکومت سے درخواست کی کہ وہ طبی شعبے میں امداد حاصل کرنے کیلئے ایک رسمی تجویز ارسال کرے۔ محسوس کیا گیا کہ توالو میں مؤثر بلڈ بینک کا نظام قائم کرنے کی ضرورت ہے تاکہ خدمات کو زیادہ سے زیادہ مفید اور مؤثر بنایا جاسکے۔


    توالو کے تعلیم ، نوجوانوں کے اُمور اور کھیل کود کے وزیر کے ساتھ اپنی ملاقات میں جناب چوبے نے اس بات پر زور دیا کہ دونوں ممالک کے مابین علم کو باہم ساجھا کرنے کی ضرورت ہے۔ انہوں نے توالو کے شمسی پروجیکٹ سائٹ اور ڈیموسٹریشن ہاؤس ، الیکٹریکل کمپلیکس کا بھی معائنہ کیا۔ انہیں وہاں چھ توالو شمسی ماماؤں (خواتین) کی محنت دکھائی گئی جنہوں نے بیئرفوٹ کالج راجستھان میں چھ مہینے کی تربیت حاصل کی ہے۔ یہ تربیت ماہ ستمبر 2017 میں حاصل کی گئی تھی۔ وہ ان خواتین کے کام سے بہت متاثر ہوئے۔ انہوں نے محترمہ اولاتا سپولو کی جرأت کی بڑی ستائش کی جو ایک سولر ماما ہیں او رانہوں نے اپنے شوہر کی توالو میں موت واقع ہونے کے بعد بھی اپنا تربیتی کورس جاری رکھا تھا۔ انہوں نے توالو کے طلباء سے بھی بات چیت کی ، جنہوں نے بھارت میں تعلیم حاصل کی ہے۔ طلباء نے بھارت میں اپنے قیام کے دوران حاصل کیے گئے تجربات سے وزیرموصوف کو آگاہ کیا۔ جناب چوبے نے حکومت توالو سے گزارش کی کہ وہ اپنے طلباء کو آئی سی سی آر سے اسپانسر شدہ اسکالر شپ حاصل کرکے بھارت میں تعلیم حاصل کرنے کی ترغیب دے۔ انہوں نے فجی میں بھارت کے ہائی کمشنر سے کہا کہ وہ فجی سے ایک یوگا ٹیچر توالو بھیجیں۔ جناب چوبے نے توالو کے طلباء کو مشورہ دیا کہ وہ بھارت – توالو دوستی ایسوسی ایشن قائم کریں اور دیگر طلباء کو بھارت میں آئی سی سی آر وظیفے کے توسط سے تعلیم حاصل کرنے کی ترغیب دیں۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    م ن۔ ۔ ع ن۔


    U-2853

    
    
    (Release ID: 1533947) Visitor Counter : 1