      امور داخلہ کی وزارت

      مرکزی حکومت نے گزشتہ 48 مہینوں کے دوران متعدد حیرت انگیز کامیابیاں حاصل کی ہیں : راجناتھ سنگھ
      
      کثیر پہلوئی حکمت عملی کے نتیجے میں ملک بھر میں تحفظ کا ماحول فراہم ہوسکا ہے: وزیر داخلہ

      Posted On: 29 MAY 2018 7:25PM by PIB Delhi

    نئیدہلی۔ 30 ؍مئی۔وزیر داخلہ جناب راجناتھ سنگھ نے کہا ہے کہ مرکزی حکومت نے گزشتہ 48 مہینوں کے دوران متعدد حیرت انگیز کامیابیاں حاصل کی ہیں، اس نے ازحد شفاف طریقے سے، پورے پکے ارادے اور خلوص نیت کے ساتھ کام کیا ہے۔


    لکھنؤ میں ایک پریس کانفرنس سے خطاب کرتے ہوئے جناب راجناتھ سنگھ نے کہا ہے کہ بھارتی معیشت اب دنیا کی سات سرکردہ سب سے بڑی معیشتوں میں شمار ہوتی ہے۔ چندمطالعات کے مطابق آئندہ چند برسوں کے دوران یہی بھارتی معیشت ،سرکردہ پانچ معیشتوں میں شمار کی جائے گی۔ انہوں نے کہا کہ مالیاتی خسارہ ہمارے قابو میں ہے تاہم انہوں نے تسلیم کیا کہ امریکی ڈالروں کی بڑھتی ہوئی قدر وقیمت اور خام تیل کی قیمتوں میں رونما ہونے والے اضافے کی وجہ سے کچھ دباؤ ضرور بنا ہوا ہے۔ حکومت بڑی سنجیدگی سے تیل کی بڑھتی ہوئی قیمتوں کے موضوع پر غور وفکر کررہی ہے۔ انہوں نے کہا کہ بحران جیسی کوئی صورتحال نہیں ہے کیونکہ ہمارا غیرملکی زرمبادلہ ذخیرہ 400 بلین امریکی ڈالر کے بقدر ہے، جو باعث اطمینان ہے۔ پُرکشش اقتصادی پالیسیوں کے نتیجے میں 156 بلین امریکی ڈالر کے بقدر کی غیرملکی سرمایہ کاری ملک میں عمل میں آئی ہے۔


    جناب راجناتھ سنگھ نے کہا کہ وزیراعظم جناب نریندرمودی کی قیادت میں، حکومت نے جے اے ایم۔ جن دھن کھاتوں ، آدھار اور موبائل رابطہ کاری کے شعبے میں ایک انقلاب برپا کردیا ہے، جس نے ترغیبات کو استفادہ کنندگان کے کھاتے میں براہ راست منتقل کرنے کا راستہ ہموار کیا ہے ۔ 20 کروڑ استفادہ کنندگان کے مابین 69,815 کروڑ روپئے کی رقم تقسیم کی گئی ہے۔ اب اس عمل میں کسی طرح کا کوئی جھول نہیں ہے اور پورا کا پورا فائدہ عوام تک پہنچ رہا ہے۔


    وزیر داخلہ نے کہا کہ بنیادی ڈھانچہ ترقیات میں زبردست تبدیلی واقع ہوئی ہے اور تیز رفتار شرح نمو دیکھی گئی ہے۔ ایکسپریس شاہراہوں کی تعمیر جو پہلے 12 کلو میٹر یومیہ تھی، اب بڑھ کر 27 کلو میٹر یومیہ ہوگئی ہے۔ اب اس شعبے میں چار سے پانچ کھرب امریکی ڈالر کے بقدر کی سرمایہ کاری بھارتی بنیادی ڈھانچے کے شعبے میں 2040 تک عمل میں آنے والی ہے۔ دیہی سڑکوں کو بڑی تیز رفتاری سے تعمیر کیا گیا ہے تاکہ دیہی علاقوں پر تیزی سے احاطہ کیا جاسکے۔ چار برس پہلے 56 فیصد گاؤں پر احاطہ کیا جارہا تھا جو اب بڑھا کر 82 فیصد کردیا گیا ہے۔


    جناب راجناتھ سنگھ نے کہا کہ 2022 تک کاشتکاروں کی آمدنی دوگنی ہوجائے گی اور اس مقصدکے حصول کیلئے مرکزی حکومت نے متعدد اقدامات کیے ہیں۔ ہماری حکومت نے ’آیوشمان بھارت ‘اسکیم کا آغاز کیا ہے تاکہ ہمارے ملک کے 10 کروڑ نادار کنبوں پر احاطہ کیا جاسکے۔ دنیا بھر میں کسی بھی حکومت کے ذریعے چلائی جانے والی یہ سب سے بڑی اسکیم ہے۔ نادار افراد اس صحتی بیمہ اسکیم کے تحت پانچ لاکھ روپئے تک کا فائدہ حاصل کرسکیں گے۔


    وزیر داخلہ نے کہا کہ ہم نے ایسے سخت قوانین متعارف کرائے ہیں جن کی مدد سے اقتصادی خاطیوں سے بے نامی سودوں سے متعلق ایکٹ کے توسط سے نمٹا جائے گا اور اس قانون کی مشتہری عمل میں آچکی ہے۔ اب خاطیوں کے اقتصادی اثاثے اور دولت کو بھارت اور بیرون بھارت بھی ضبط کیا جاسکے گا۔


    جہاں تک وزارت داخلہ کا سوال ہے ، ملک بھر میں داخلی سلامتی میں واضح بہتری لانے کے لئے کثیر پہلوئی حکمت عملی اپنائی گئی ہے ۔ انہوں نے کہا کہ شمال مشرق میں صورتحال میں بہتری رونما ہوئی ہے۔ یہ بہتری 1997 سے 2017 کے درمیان رونما ہوئی ہے اور حادثات کے معاملے میں 85 فیصد تخفیف واقع ہوئی ہے اور اموات کے معاملے میں 96 فیصد کی تخفیف دیکھی گئی ہے۔ اے ایف ایس پی اے کو میگھالیہ سے ہٹالیا گیا ہے اور اروناچل پردیش کے کچھ حصوں سے بھی اسے ہٹالیا گیا ہے۔ جناب راجناتھ سنگھ نے کہا کہ ایل ڈبلیو ای یعنی بائیں بازو سے متاثر انتہاپسندی کے منظرنامے میں بھی بہتری رونما ہوئی ہے ، 2013 میں 76 اضلاع بائیں بازو کی انتہاپسندی اور تشدد سے متاثر تھے اب یہ تعدادگھٹ کر 58 ہوگئی ہے۔ جموں وکشمیر میں ہماری حکومت نے بڑی کامیابی سے چار برسوں میں 619 دہشت گردوں کا صفایا کیا ہے جبکہ یوپی اے حکومت کے دور اقتدار میں 2010 سے 2013 کے دوران 413 دہشت گردوں کا صفایا ہوا تھا۔


    انہوں نے کہا کہ جرائم اور مجرموں کا پتہ لگانے کے نیٹ ورک اورنظام (سی سی ٹی این ایس ) پروجیکٹ میں بھی کافی پیش رفت ہوئی ہے اور اس کی تعریف بیرون ملک میں بھی کی گئی ہے۔ 2014 میں 73 پولیس اسٹیشن نیٹ ورک سے جڑے ہوئے تھے، اب تقریباً 100 فیصد پولیس اسٹیشن اس سےمربوط ہیں۔ سرحدی سلامتی میں بھی جامع مربوط سرحدی انتظام نظام (سی آئی بی ایم ایس) متعارف کرائے جانے سے مزید بہتری رونما ہوئی ہے۔ انہوں نے کہا کہ 165 ممالک پر احاطہ کرنے کی غرض سے ای ۔ ویزا سہولتوں کی توسیع کی گئی ہے۔ جس سے غیرممالک سے آنے والے سیاحوں کی تعداد میں اضافہ ہوا ہے۔


    خواتین کی سلامتی کے معاملے میں وزیر داخلہ نے کہا کہ نابالغوں کی عصمت دری کے معاملات میں مرتکبین کو سزائے موت دینے کیلئے ترامیم کی گئی ہیں۔ جہاں تک مرکز اور ریاستو ں کے مابین تعلقات کی بات ہے، جناب راجناتھ سنگھ نے کہا کہ ہم نے پنچھی کمیشن رپورٹ کے پس منظر میں تمام تر 273 سفارشات پر گفت وشنید کا جید عمل مکمل کیا ہے۔ املاک دشمناں ایکٹ میں عرصے سے التوا میں پڑی ہوئی ترامیم کو بھی عمل میں لایا گیا ہے اور ان تمام اقدامات کے نتیجے میں حکومت کو 1,00,000 کروڑ روپئے سے زائد کے دشمن اثاثوں پر کنٹرول حاصل ہوگیا ہے۔


    اترپردیش کے وزیر اعلیٰ جناب یوگی آدتیہ ناتھ اور چندولی کے رکن پارلیمنٹ ڈاکٹر مہندر ناتھ پانڈے نے بھی اس پریس کانفرنس میں شرکت کی۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    U-2833

    
    
    (Release ID: 1533830) Visitor Counter : 2
    
    
      Read this release in: English , Tamil