      نائب صدر جمہوریہ ہند کا سکریٹریٹ

      قوم کی تعمیر میں اساتذہ اہم رول ادا کرتے ہیں : نائب صدر جمہوریہ
      Posted On: 29 MAY 2018 7:31PM by PIB Delhi


    
    نئی دلّی ،30 مئی؍ نائب صدر جمہوریہ ہند جناب ایم وینکیانائیڈو نے کہا ہے کہ اساتذہ قوم کی تعمیر میں قابل قدر رول ادا کرتے ہیں ۔ وہ تعلیم کے شعبے میں بہترین کار کردگی کا مظاہرہ کرنے والے پنجاب کے سرکاری اسکولوں کے 15 اساتذہ کومالتی گیان پیٹھ پرسکار تقسیم کرنے کے بعد ایک اجتماع سے خطاب کر رہے تھے ۔ خواتین اور بچوں کی بہبود کی وزیر محترمہ مینکا سنجے گاندھی ، دیہی ترقیات کے ریاستی وزیر جناب رام کرپال یاو اور دیگر شخصیات بھی اس موقع پر موجود تھیں ۔


    
    نائب صدر نے کہا کہ ہماری ثقافت میں اساتذہ کے لئے عزت و احترام ہے ۔ انہوں نے مزید کہا کہ لفظ ’’ گورو ‘‘ کا مطلب ہے ’’ روشنی کا وسیلہ ‘‘ اور استاد کی ڈیوٹی طالب علم کو صرف تعلیم دینا ہی نہیں ہے بلکہ انہیں خوش حال بنانا بھی ہے ۔ انہیں نہ صرف طلباء کے ذہن میں معلومات کا خزانہ بھرنا ہے بلکہ اخلاقیات ، عہد بستگی ، بے لوثی اور یہاں تک کہ بیداری کا سبق بھی پڑھانا ہے ۔


    
    نائب صدر نے کہا کہ آج کے بدلتے ہوئے ماحول میں جب کہ تعلیم کی نوعیت بہت زیادہ تجارتی ہو گئی ہے ، اساتذہ کے لئے یہ بہت زیادہ ضروری ہو گیا ہے کہ وہ طلباء کو تعلیم کی فراہمی کے ساتھ ساتھ ان کی کردار سازی بھی کریں ۔ انہوں نے مہاتما گاندھی کا مقولہ بھی دوہرایا کہ ’’ تعلیم اگر اچھی کردار سازی نہیں کرتی ہے تو پھر معلومات کے لئے اس تعلیم کی کوئی قیمت نہیں ہے ‘‘


    
    نائب صدر نے کہا کہ تعلیم میں مادری زبان بہت اہمیت کی حامل ہے ۔ کسی بھی شخص کے لئے مادری زبان سب سے زیادہ سہل اورانتہائی قابل رسائی ہوتی ہے ۔ انہوں نے کہا کہ ہم اپنی مادری زبان میں اپنے جذبات کا اظہار آسانی سے اور موثر طور پرکر سکتے ہیں ۔


    
    نائب صدر جمہوریہ نے کہا کہ لڑکیوں کی شرح خواندگی میں گراوٹ کا بھارت کی ترقی پر براہ راست اثر مرتب ہوتا ہے کیونکہ یہ ترقی کے ہر شعبے کو متاثر کرتی ہے ۔ اگر خواتین غیر تعلیم یافتہ رہیں گی تو بھارت کی بڑھتی ہوئی آبادی پر اس کے براہ راست اور منفی اثرات مرتب ہوں گے ۔


    
    نائب صدر جمہوریہ کے خطاب کا متن درج ذیل ہے :


    
    ’’ مجھے یہ جان کر بے حد مسرت ہوئی ہے کہ تعلیم کے شعبے میں اعلیٰ معیار کی حوصلہ افزائی کرنے کے لئے مہندر سنگھ سنگھل ایجوکیشن اینڈ ریسرچ سوسائٹی قابل تعریف کام کر رہی ہے ۔اس سلسلے میں پنجاب کے سرکاری اسکولوں میں کام کر رہے مختلف مضامین کے 15 اساتذہ کو مالتی گیان پیٹھ پرسکار سے نوازا جا رہا ہے ۔ مالتی گیان پیٹھ پرسکار تقریب کے موقع پر آپ سب کے درمیان موجود ہو کر مجھے بے حد مسرت ہو رہی ہے ۔


    
    میں جناب منوج سنگھل ، مہندر سنگھ سنگھل ایجوکیشن اینڈ ریسرچ سوسائٹی کے صدر کو مبارک باد دیتا ہوں ،جنہوں نے اس انعام کو اپنی والدہ کے نام پر قائم کر کے پنجاب کے دیہی علاقوں میں تعلیم کی حوصلہ افزائی کی ۔ اس کے ساتھ ساتھ میں حکومت پنجاب کی کوششوں کی بھی تعریف کرنا چاہوں گا جو اپنے انتخاب کے عمل کے ذریعہ اساتذہ کو منتخب کرتی ہے ۔
    صف اول کے صنعت کار ہونے کے ناطے آپ سماج کے تئیں جس طرح اپنا فرض نبھا رہے ہیں ، وہ دوسرے لوگوں کے لئے بھی باعث تحریک ہے ۔ میں سمجھتا ہوں کہ تعلیم کی حوصلہ افزائی کے لئے ہر شہری کو کوشاں رہنا چاہئیے کیونکہ ہر پہل


    تعلیم کے شعبے میں ایک سنگ میل ثابت ہوتی ہے ۔
    اساتذہ کو اعزاز کے طورپر ایک لاکھ روپئے کی رقم کے ساتھ توصیفی سند اور ایک اعزازی جبہ دیا جا رہا ہے ۔ اس طرح کے اعزاز سے بلا شبہ ہی سرکاری اسکولوں کے اساتذہ کی حوصلہ افزائی ہوتی ہے اور تعلیم کے شعبے میں مزید کام کرنے کے لئے خود متحرک ہوتے ہیں بلکہ دیگر اساتذہ کے لئے بھی باعث ترغیب ہوتے ہیں ۔ اپنے اپنے مضامین میں جن اساتذہ کو مالتی گیان پیٹھ انعامات سے نوازا جا رہا ہے انہیں میری دلی مبارک باد اور نیک خواہشات ۔


    
    یہ باعث فخر ہے کہ مالتی گیان پیٹھ پرسکار جسے 2013 میں قائم کیا گیا تھا، اس سے اب تک تعلیم کے شعبے میں قابل تعریف تعاون دینے کے لئے پنجاب کے 80 اساتذہ کو اعزازد یا جا چکا ہے ۔


    
    جناب مالتی مہندر سنگھل ایک ماہر تعلیم ہیں اور لڑکیوں کی تعلیم کی زبردست حمایتی ہیں ۔ ان کا لڑکیوں اور عورتوں کو تعلیم یافتہ بنانے کی سمت کیا گیا اہم تعاون قابل تعریف ہے ۔ انہوں نے کہا کہ پوجیہ ماتا جی کے 97 ویں جنم دن کے مبارک موقع پر ان اساتذہ کو اعزاز سے نوازنا میرے لئے خوش نصیبی کی بات ہے ۔


    
    دوستو ، ہماری سنسکرتی میں معلموں کو عزت و احترام دیا گیا ہے ۔ ایک قوم کی تعمیر میں جتنا تعاون استاد کا ہوتا ہے اتنا شاید کسی اور کا ہو ہی نہیں سکتا ۔ ایک قوم کی ترقی کی چوٹی پر لے جاتے ہیں اس کے سیاست داں ، ڈاکٹر ، انجینئر ، صنعت کار ، مصنف ، ادا کار ، کھلاڑی وغیرہ اور ان سب کو بنانے والا ایک استاد ہی ہوتا ہے ۔


    
    دوستو ، آزادی کے حصول کے بعدتعلیم کے شعبے میں کافی ترقی ہوئی ہے جس کی وجہ سے ملک نے کئی شعبوں میں ترقی کی ہے ۔ آج ملک کے 95 فیصدبچے اسکول جاتے ہیں ۔ خواندگی کی سطح میں لگا تار سدھار ہوا ہے جو 1947 میں صرف 18 فیصد تھی آج بڑھ کر تقریباً 80 فیصد ہو گئی ہے ۔ تعلیم کے شعبے میں حصول یابیاں جہاں ہمارے لئے فخر کی بات ہیں ، وہیں ہمارا مقصد یہ بھی رہنا چاہئیے کہ ملک میں صد فیصد ساکشرتاہو اور ہر بچہ اسکول جا سکے ۔


    
    ہماری اس نوجوان نسل کا نصف حصہ ہماری بیٹیاں ہیں ۔ یہ دیکھا گیا ہے کہ اگر انہیں صحیح تعلیم اورمواقع فراہم کرائے جائیں تو انہوں نے ہر شعبے میں اپنی ایک مخصوص پہچان بنائی ہے اور ملک کا نام روشن کیا ہے ۔ بدلتے بھارت کی پہچان بن کر ابھر رہی ہماری بیٹیاں قوم کی تعمیر میں اہم کردار نبھا رہی ہیں ۔ اپنی بیٹیوں کو تعلیم اور وہ بھی خوبیوں سے بھر پور تعلیم دلانا ہمارے سماج کے بڑے چیلنجوں میں سے ایک ہے ۔ا س سمت میں بیٹیوں کو بچانے اور تعلیم سے آراستہ کرنے کے لئے متعدد اہم قدم اٹھائے گئے ہیں ۔ان میں سے اہم مہم ’’ بیٹی بچاؤ ۔ بیٹی پڑھاؤ ‘‘ مہم ہے ۔


    
    جن اساتذہ کو آج نوازا جا رہا ہے اور جن پر صحیح تعلیم اور با صلاحیت شہری تیار کرنے کی ذمہ داری ہے ، میں انہیں سلام کرتاہوں ۔ ملک میں تعلیم کی تصویر کو بدلنے کے لئے یہ ضروری ہے کہ معلموں میں قابلیت ، دخود اعتمادی اور قربانی کا جذبہ ہو ۔


    
    میں اس موقع پر پوجیہ ماتا جی کے یوم پیدائش پر ان کی سکھ شانتی اوردراز عمری کی تمنا کرتا ہوں ۔ میں سبھی انعام یافتگان اساتذہ کو ایک بار پھر مبارک باد دیتا ہوں اور سبھی اساتذہ سے اپیل کرتا ہوں کہ تعلیم کی مہم میں اپنا اہم تعاون دے کر سماج کو صحیح سمت دیں جس کام کو آپ قوم اور سماج کی تعمیر کے لئے کر رہے ہیں اسے زیادہ نرمی اور جوش کے ساتھ کرتے رہیں ۔ اس تقریب سے وابستہ سبھی لوگوں کو میں مبارک باد دیتا ہوں ۔ جے ہند ۔ ‘‘


    

    ۔ ۔ ۔ ۔ ۔


    
    u. 2829
    م ۔ ر ۔ ر۔

    
    
    (Release ID: 1533848) Visitor Counter : 1
    
    
      Read this release in: English , Tamil