      عملے، عوامی شکایات اور پنشن کی وزارت

      جموں وکشمیر کے وزیر صحت نے ڈاکٹر جتیندر سنگھ سے ملاقات کی
      Posted On: 16 MAY 2018 6:49PM by PIB Delhi


    نئی دہلی، 17 مئی ۔جموں وکشمیر کے وزیر صحت وطبی تعلیم ڈاکٹر دیویندر کمار مانیال نے شمال مشرقی خطے کی ترقیات کی وزارت کے وزیر مملکت (آزادانہ چارج ) اور وزیر اعظم کے دفتر میں پرسونل پبلک گریوانسیز اینڈ پنشن ، ایٹمی توانائی اور خلائی امور کے وزیر مملکت ڈاکٹر جتیندر سنگھ سے ملاقات کے دوران ریاست جموں وکشمیر میں صحت کی دیکھ بھال اور طبی تعلیم سے متعلق متعدد امور پر گفتگو کی ۔


    اس موقع پر ڈاکٹر جتیندر سنگھ نے جموں وکشمیر کے وزیر صحت موصوف کو بتایا کہ مختلف ابتدائی صحت مراکز اور ضلع اسپتالوں میں ڈاکٹروں کی عدم دستیابی کی شکایات موصول ہوئی ہیں ۔ انہوں نے کہا کہ ڈاکٹرو ں کو ان کے مقررہ مقام تعیناتی پر موجود رکھنے کے لئے ایک منصفانہ پالیسی مرتب کئے جانے کی ضرورت ہے ۔ انہوں نے مشورہ دیا کہ مرکزی صحت مراکز میں ڈاکٹروں کی قلت کے مسئلے پر قابو پانے کے لئے ایک ایسا نظام مرتب کیا جانا چاہئے کہ جن ڈاکٹروں نے اور ایل او سی کے کوٹے میں داخلہ حاصل کیا ہے ، انہیں سختی کے ساتھ یہ ہدایت کی جائے کہ وہ اپنی ملازمت کے ابتدائی برسوں میں اپنے علاقوں کو واپس جاکر طبی خدمات انجام دیں ۔


    اس موقع پر ڈاکٹر جتیندر سنگھ نے مہاراشٹر کے طریقے کا حوالہ دیتے ہوئے کہا کہ مہاراشٹر میں اس ڈاکٹرکو، جس نے ریاست کے میڈیکل کالج سے ایم بی بی ایس یا ایم ڈی کی ڈگری حاصل کی ہے اور وہ ریاست سے باہر جانے کا خواہشمند ہے تو اسے ڈگری حاصل کرنے کے بعد ریاست کو خیرباد کہنے کے نتیجے میں سرکاری خزانے کو ہونے والے نقصان کی تلافی کے لئے ایک بڑی رقم ادا کرنی پڑتی ہے ۔


    ملک بھر میں گردے کے مریضوں کے لئے ڈالیسس یونٹ قائم کئے جانے کے حکومت ہند کے اقدام کا ذکر کرتے ہوئے ڈاکٹر جتیندر سنگھ نے کہا کہ بڑی تعداد میں نیفرولوجسٹ ڈاکٹروں کی دستیابی ممکن نہیں ہے ۔ اس لئے ریاستی سرکار وں کو ڈائلیسس کی تربیت کی خاطر ایک مختصر مدت کے لئے ڈاکٹروں کو تربیت کے لئے بھیجنا چاہئے ۔ انہوں نے کہا کہ انہوں نے اب سے دو برس قبل شمال مشرقی خطے میں نئے اقدامات کے ذریعہ یہ تجربہ کیا تھا ، جس کے تحت شمال مشرقی خطے کی ترقیات کی وزارت ایک ڈاکٹر اور ایک سرجن کو چنئی کے معروف طبی ادارے ادیار کینسر انسٹی ٹیوٹ میں آنکالوجی کی چھ ماہ کی تربیت کے لئے بھیجتی ہے تاکہ وہ تیزی سے بڑھتے کینسر کے مرض اور بالخصوص سراور گلے کے کینسر کا علاج کرسکیں ۔ خاص طور سے شمال مشرقی خطے کی ریاستوں میں کینسر کے تیزی سے بڑھتے مرض کا علاج کیا جاسکے ۔انہوں نے کہا کہ انہی خطوط پر ایک مختصر مدتی تربیت کا انتظام کیا جانا چاہئے تاکہ ریڈیالوجی ، الٹراسونو گرافی اوردیگر طبی شاخوں کے کام کا تجربہ حاصل کیا جاسکے ۔


    اس ملاقات کے دوران اسپتالوں کے احاطے میں معقول قیمتوں پردواؤں کی فروخت کے لئے دوکانوں کے الاٹمنٹ میں شفافیت اورجوابدہی کے معاملے پر بھی گفتگو ہوئی ۔


    ڈاکٹر مانیال نے ڈاکٹر جتیندر سنگھ سے درخواست کی کہ ریاست کے سرکاری اسپتالوں میں جدید ترین ایم آر آئی مشینوں سمیت اعلیٰ ترین مشینیں اور سازوسامان کی خریداری کے لئے مرکزی مد سے سرمائے کی فراہمی کے لئے وہ اپنے اثرات کا استعمال کرے ۔ انہوں نے کفایتی قیمتوں پر جینرک دواؤں کی دستیابی کے لئے دوکانوں کا ایک سلسلہ قائم کئے جانے کے معاملے میں ڈاکٹرجتیندر سنگھ سے مشورے اور حمایت کی گزارش کی ۔ انہوں نے کہا کہ ڈاکٹر سنگھ خود بھی ایک معروف ڈاکٹر ہیں ، اس لئے وہ اس معاملے میں اپنی پیشہ ورانہ مہارت کو بروئے کار لاسکتے ہیں ۔


    اس کے ساتھ ہی ڈاکٹر مانیال نے ریاست کے سرکار ی میڈیکل کالجوں میں تدریسی عملے کی موجودہ صورتحال کے بارے میں بھی ڈاکٹر جتیندر سنگھ کو واقفیت بہم کرائی ۔


    ۰۰۰۰۰۰۰۰۰۰۰۰۰۰۰۰۰۰۰۰۰


    م ن ۔س ش ۔رم


    U- 2616

    
    
    (Release ID: 1532567) Visitor Counter : 1
    
    
      Read this release in: English