      صدر جمہوریہ کا سکریٹریٹ

      قومی یوم ٹیکنالوجی کی تقریب سے صدر جمہوریہ ہند کا خطاب
      Posted On: 11 MAY 2018 3:26PM by PIB Delhi


    نئی دہلی، 11 /مئی۔ صدر جمہوریہ ہند جناب رام ناتھ کووند نے آج نئی دہلی میں قومی یوم ٹیکنالوجی کی تقریب سے خطاب کرتے ہوئے کہا کہ ہندوستان نے آزادی کے بعد سے ٹیکنالوجی کے میدان میں مسلسل ترقی جاری رکھی ہے اور ایٹمی توانائی اور خلائی علوم کے شعبوں میں ذی علم شخصیات پیدا کی ہیں۔ آج ہم نے مواصلاتی ٹیکنالوجی، انفارمیشن ٹیکنالوجی، فارماسیوٹیکلس اور بایو ٹیکنالوجی کے میدان میں اعلیٰ ترین درجے کی صلاحیت حاصل کرلی ہے۔ اس کے نتیجے میں ہمارے ملک کے بارے میں تصورات تبدیل ہوچکے ہیں اور ملک و قوم دونوں کو فائدہ پہنچا ہے۔ خود گزشتہ برسوں میں ہم نے انڈین ریجنل نیوی گیشن سیٹلائٹ سسٹم جیسی غیرمعمولی کامیابیاں حاصل کی ہیں اور اب ہم چاند پر سفر کے لئے چندریان-2 کی تیاریاں کررہے ہیں۔ اس کے ساتھ ہی ہندوستان کو ادویہ اور ٹیکہ کاری کے شعبوں میں بھی نمایاں شہرت حاصل ہے۔


    جناب رام ناتھ کووند نے اس موقع پر ایوارڈس حاصل کرنے والی شخصیات کو مبارکباد دیتے ہوئے کہا کہ ہماری جدت طرازی اور ٹیکنالوجی کے میدان میں معیارات کے تعین پر کوئی سمجھوتہ نہیں کیا جاسکتا۔ ایک زمانہ تھا جب ہم جگاڑ کے ساتھ سستی اور کم خرچ جدت طرازیوں کے کاموں میں مبتلا رہتے تھے، لیکن اب ایک سماج کی حیثیت سے ہم نے اس سوچ پر قابو پالیا ہے اور ہمیں یہ قابو پانا ہی چاہئے تھا۔ آج کے ایوارڈ یافتہ حضرات اس بات کی روشن مثال ہیں کہ ہم کس طرح جوکھم لینے کی صلاحیت کے ساتھ آگے بڑھ رہے ہیں اور کس طرح اپنے تصورات اور جدت طرازیوں کے میدان میں جست لگارہے ہیں۔ ہماری ٹیکنالوجی کے خزینے میں یہ نئی توانائی ہی تازہ کاری کررہی ہے۔


    جناب رام ناتھ کووند نے کہا کہ اب ہمیں نئے میدان تلاش کرنے ہیں۔ سرکار نے ٹیکنالوجی کے جواں سال ماہرین کو روبوٹکس، آرٹیفشیل انٹلیجنس، ڈیجیٹل مینوفیکچرنگ، بک ڈاٹا اینالیٹکس، کوانٹم کمیونی کیشن اور انٹرنیٹ کے شعبوں میں تربیت دینے کے لئے ایک سینٹر آف ایکسیلنس یعنی مرکز مہارت کے قیام کی تجویز پیش کی ہے۔ علاوہ ازیں سرکار صاف ستھری توانائی کے متبادل طریقوں کے لئے ٹیکنالوجی کے استعمال اور پانی کی دستیابی کے چیلنجوں سے مقابلے کے لئے نمایاں کام کررہی ہے۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    UN-25 23

    
    
    (Release ID: 1531886) Visitor Counter : 8