      نائب صدر جمہوریہ ہند کا سکریٹریٹ

      راجیہ سبھا کے کام کاج اور قواعد پر نظرثانی سے متعلق کمیٹی کی رپورٹ اگلے ماہ تک پیش کی جاسکتی ہے: نائب صدر جمہوریہ ہند
      
      اس امر پر غور وفکر ضروری ہے کہ کیا قانون ساز عوام تک صحیح پیغام ارسال کررہے ہیں: ’’سیدھی بات چیت‘‘ نام کی کتاب کا اجراء

      Posted On: 30 MAY 2018 12:06PM by PIB Delhi

    نئی دہلی۔ 31 ؍مئی۔نائب صدر جمہوریہ ہند جناب ایم وینکیانائیڈو نے کہا ہے کہ انہوں نے راجیہ سبھا کے قواعد وضوابط اور کام کاج پر نظر ثانی کیلئے جو کمیٹی تشکیل دی تھی اس کی عبوری رپورٹ آئندہ مہینے آسکتی ہے۔ موصوف راجیہ سبھا کے رکن جناب ابھیشیک منو سنگھوی کی تصنیف ’’سیدھی بات چیت‘‘ کا اجراء کرنے کے بعد حاضرین سے خطاب کررہے تھے۔ سابق وزیراعظم ڈاکٹر منموہن سنگھ اور دیگر معززین بھی اس موقع پر موجود تھے۔


    ڈاکٹر منو سنگھوی کے ذریعے پیش کی گئی تجاویز کا حوالہ دیتے ہوئےجو انہوں نے اپنی کتاب میں شامل کی ہیں اور جن میں اس امر کی وکالت کی گئی ہے کہ ایوان کی کارروائی میں رخنہ اندازی کی وجہ سے قانون سازوں کو ملنے والے یومیہ بھتے کو خودکار طور پر کالعدم ہوجانا چاہئے۔ انہوں نے کہا کہ کمیٹی اس تجویز پر غور کرے گی۔


    نائب صدر جمہوریہ ہند نے کہا کہ ہمیں اس امر پر غور کرنا چاہئے کہ کیا ہمارے قانون ساز عوام کو صحیح پیغام ارسال کررہے ہیں جنہوں نے ان سے یعنی مقننہ یا جمہوریت کے مندر سے بہت سی توقعات وابستہ کررکھی ہوتی ہیں۔ برسراقتدار اور حزب مخالف پارٹیوں کے مابین واقع خلیج افزوں طور پر ہماری مقننہ میں ظاہر ہوتی ہے اور اس سے عوام کے اعتماد پر برعکس اثرات مرتب ہوتے ہیں۔ بھارتی پارلیمانی جمہوریت میں سیاسی پارٹیوں کو ایک اہم کردار ادا کرنا ہوتا ہے۔ انہوں نے کہا کہ ہر طر ح کی سیاسی سرگرمیوں میں لازمی طور پر سیاست کا دخل ضروری نہیں ہے۔ انہوں نے کہا کہ اس کے ذریعے نئے بھارت او ربہتر بھارت کی تشکیل عمل میں آنی چاہئے۔


    نائب صدر جمہوریہ ہند نے کہا کہ کم سے کم تفریق اور زیادہ سے زیادہ اتفاق پر مبنی سیاسی طریقہ کار کی ضرورت ہے۔ انہوں نے کہا کہ پارلیمنٹ اور مقننہ میں بامعنی اور معلومات افزا مباحثہ عمل میں آنا چاہئے۔ پارلیمنٹ کے کام کاج کو معمول کے مطابق چلانے کی ضرورت پر زور دیتے ہوئے موصوف نے کہا کہ برسراقتدار اور حزب مخالف کی پارٹیوں کو اپنی مخصوص ذمہ داریاں انجام دینی چاہئے۔ آج کی حکومتوں اور سیاسی پارٹیوں کو قانون سازی سے متعلق تجاویز کو آگے بڑھانا چاہئے اور حزب مخالف کو بہتر سے بہتر ممکنہ تجزیاتی رویہ اپنانا چاہئے۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    م ن۔ ۔ ع ن۔


    U-2854

    
    
    (Release ID: 1533948) Visitor Counter : 1