      ਇਲੈਕਟ੍ਰੌਨਿਕਸ ਅਤੇ ਸੂਚਨਾ ਟੈਕਨੋਲੋਜੀ ਮੰਤਰਾਲਾ

      ਸ੍ਰੀ ਰਵੀ ਸ਼ੰਕਰ ਪ੍ਰਸਾਦ ਨੇ 15ਵੇਂ ਏਸ਼ੀਆ ਮੀਡੀਆ ਸਿਖ਼ਰ ਸੰਮੇਲਨ, 2018 ਦੇ ਪਲੈਨਰੀ ਸੈਸ਼ਨ ਵਿੱਚ 'ਮੀਡੀਆ ਰੈਗੂਲੇਸ਼ਨ ਨੀਤੀਆਂ ; ਨੈਤਿਕਤਾ, ਨਿਯਮਾਂ ਅਤੇ ਕਾਨੂੰਨਾਂ' ਵਿਸ਼ੇ ‘ਤੇ ਸੰਬੋਧਨ ਕੀਤਾ
      Posted On: 10 MAY 2018 5:26PM by PIB Chandigarh


    Shri Ravi Shankar Prasad addresses the Plenary Session on ‘Media Regulation Policies: Ethics, Rules and Laws’, at the 15th Asia Media Summit 2018


    Media must empower the common man in an accountable manner: Shri Ravi Shankar Prasad


    ਸ੍ਰੀ ਰਵੀ ਸ਼ੰਕਰ ਪ੍ਰਸਾਦ ਨੇ 15ਵੇਂ ਏਸ਼ੀਆ ਮੀਡੀਆ ਸਿਖ਼ਰ ਸੰਮੇਲਨ, 2018 ਦੇ ਪਲੈਨਰੀ ਸੈਸ਼ਨ ਵਿੱਚ 'ਮੀਡੀਆ ਰੈਗੂਲੇਸ਼ਨ ਨੀਤੀਆਂ ; ਨੈਤਿਕਤਾ, ਨਿਯਮਾਂ ਅਤੇ ਕਾਨੂੰਨਾਂ' ਵਿਸ਼ੇ ‘ਤੇ ਸੰਬੋਧਨ ਕੀਤਾ


    ਮੀਡੀਆ, ਆਮ ਆਦਮੀ ਨੂੰ ਜਵਾਬਦੇਹ ਢੰਗ ਨਾਲ ਸਸ਼ਕਤ ਕਰੇ-ਰਵੀ ਸ਼ੰਕਰ ਪ੍ਰਸਾਦ


    ਕੇਂਦਰੀ ਇਲੈਕਟ੍ਰੌਨਿਕਸ ਤੇ ਆਈਟੀ ਅਤੇ ਕਾਨੂੰਨ ਅਤੇ ਨਿਆਂ ਮੰਤਰੀ ਸ੍ਰੀ ਰਵੀ ਸ਼ੰਕਰ ਪ੍ਰਸਾਦ ਨੇ ਅੱਜ ਕਿਹਾ ਕਿ ਭਾਰਤ ਸਰਕਾਰ ਲਈ ਮੀਡੀਆ ਦੀ ਅਜ਼ਾਦੀ ਰਾਜ ਪ੍ਰਬੰਧ ਵਾਸਤੇ ਲਾਜ਼ਮੀ ਹੈ ਜਿਸ ਨੂੰ ਕਿ ਸੰਵਿਧਾਨ ਵੱਲੋਂ ਮਾਨਤਾ ਮਿਲੀ ਹੋਈ ਹੋਵੇ ਅਤੇ ਜਿਸ ਦੀ ਨਿਆਂਪਾਲਿਕਾ ਨੇ ਵੀ ਆਪਣੇ ਕਈ ਫੈਸਲਿਆਂ ਵਿੱਚ ਪੁਸ਼ਟੀ ਕੀਤੀ ਹੋਵੇ । ਇਥੇ 15ਵੇਂ ਏਸ਼ੀਆ ਮੀਡੀਆ ਸਿਖ਼ਰ ਸੰਮੇਲਨ ਨੂੰ ਸੰਬੋਧਨ ਕਰਦਿਆਂ ਸ਼੍ਰੀ ਪ੍ਰਸਾਦ ਨੇ ਕਿਹਾ ਕਿ ਮੀਡੀਆ ਕੋਲ ਜਾਣਕਾਰੀ ਦੇਣ , ਉਸ ਨੂੰ ਲੋਕਾਂ ਤੱਕ ਪਹੁੰਚਾਉਣ, ਆਲੋਚਨਾ ਕਰਨ, ਸਲਾਹ ਦੇਣ ਦੇ ਪੂਰੇ ਅਧਿਕਾਰ ਹਨ । ਸੰਵਿਧਾਨ ਦੇ ਅੰਦਰ ਮੀਡੀਆ ਦੇ ਅਧਿਕਾਰਾਂ ਉੱਤੇ ਕੁਝ ਵਾਜਬ ਰੋਕਾਂ ਵੀ ਹਨ ।


    ਅੰਕੜਿਆਂ ਦੀ ਦੁਰਵਰਤੋਂ ਬਾਰੇ ਮੰਤਰੀ ਨੇ ਕਿਹਾ ਕਿ ਭਾਰਤ ਕਦੀ ਵੀ ਆਪਣੇ ਆਪ ਨੂੰ ਅੰਕੜਿਆਂ ਦੀ ਚੋਰੀ ਦਾ ਕੇਂਦਰ ਨਹੀਂ ਬਣਨ ਦੇਵੇਗਾ ਅਤੇ ਅੰਕੜਿਆਂ ਦਾ ਵਪਾਰ ਗਲਤ ਢੰਗਾਂ ਨਾਲ ਚੋਣ ਅਮਲ ਨੂੰ ਪ੍ਰਭਾਵਿਤ ਕਰਨ ਲਈ ਨਹੀਂ ਕੀਤਾ ਜਾ ਸਕੇਗਾ । ਸ਼੍ਰੀ ਪ੍ਰਸਾਦ ਨੇ ਕਿਹਾ ਕਿ ਡੇਟਾ ਵਪਾਰ ਵਿੱਚ ਲੱਗੀਆਂ ਸਾਰੀਆਂ ਆਨਲਾਈਨ ਕੰਪਨੀਆਂ ਨੂੰ ਜਵਾਬਦੇਹੀ ਦੇ ਸੂਖਮ ਅੰਤਰ ਨੂੰ ਸਮਝ ਲੈਣਾ ਚਾਹੀਦਾ ਹੈ । ਉਨ੍ਹਾਂ ਕਿਹਾ ਕਿ ਜਦੋਂ ਬੀਤੇ ਦਿਨੀਂ ਡੇਟਾ ਦੀ ਨਿੱਜਤਾ ਨਾਲ ਸਬੰਧਤ ਤਾਜ਼ਾ ਵਿਵਾਦ ਪੈਦਾ ਹੋਇਆ ਸੀ , ਸਰਕਾਰ ਨੇ ਇਨ੍ਹਾਂ ਮੁੱਦਿਆਂ ਉੱਤੇ ਬਹੁਤ ਸਖਤ ਸਟੈਂਡ ਲਿਆ ਸੀ । ਸ਼੍ਰੀ ਪ੍ਰਸਾਦ ਨੇ ਹੋਰ ਕਿਹਾ ਕਿ ਜਵਾਬਦੇਹੀ ਲੋਕਤੰਤਰ ਦਾ ਇੱਕ ਅੰਗ ਹੈ ਅਤੇ ਸਾਰੀਆਂ ਸੰਸਥਾਵਾਂ - ਸਰਕਾਰ , ਨਿਆਂਪਾਲਿਕਾ, ਵਿਧਾਨ ਪਾਲਿਕਾ ਅਤੇ ਮੀਡੀਆ ਨੂੰ ਇਸ ਸਿਧਾਂਤ ਨੂੰ ਮੰਨਣਾ ਪਵੇਗਾ । ਭਾਰਤ ਦੇ ਡੇਟਾ ਵਿਸ਼ਲੇਸ਼ਣ ਦਾ ਇੱਕ ਵੱਡਾ ਕੇਂਦਰ ਬਣਨ ਦਾ ਹਵਾਲਾ ਦਿੰਦਿਆਂ ਉਨ੍ਹਾਂ ਕਿਹਾ ਕਿ ਡੇਟਾ ਦੇ ਮੁਹੱਈਆ ਹੋਣ , ਡੇਟਾ ਦੇ ਲਾਭ, ਡੇਟਾ ਬਾਰੇ ਨਵੀਂ ਖੋਜ ਅਤੇ ਡੇਟਾ ਨਿੱਜਤਾ ਬਾਰੇ ਢੁਕਵੇਂ ਤਾਲਮੇਲ ਦੀ ਲੋੜ ਹੈ । ਉਨ੍ਹਾਂ ਕਿਹਾ ਕਿ ਸੁਪਰੀਮ ਕੋਰਟ ਦੇ ਇੱਕ ਰਿਟਾਇਰਡ ਜੱਜ ਦੀ ਅਗਵਾਈ ਹੇਠ ਇੱਕ ਕਮੇਟੀ ਇਨ੍ਹਾਂ ਮੁੱਦਿਆਂ ਉੱਤੇ ਵਿਚਾਰ ਕਰ ਰਹੀ ਹੈ ਅਤੇ ਜਲਦੀ ਹੀ ਸਰਕਾਰ ਡੇਟਾ ਦੀ ਰਾਖੀ ਬਾਰੇ ਇਕ ਕਾਨੂੰਨ ਬਣਾਵੇਗੀ ।


    ਨੈਤਿਕ ਪੱਤਰਕਾਰੀ ਦੇ ਮੁੱਦੇ ਉੱਤੇ ਵਿਚਾਰ ਰੱਖਦਿਆਂ ਕਾਨੂੰਨ ਮੰਤਰੀ ਨੇ ਕਿਹਾ ਕਿ ਇਹ ਸਹੀ , ਸੱਚੀ ਅਤੇ ਸਹੀ ਢੰਗ ਨਾਲ ਪੇਸ਼ ਕੀਤੀ ਜਾਣੀ ਚਾਹੀਦੀ ਹੈ ਜਿਸ ਵਿੱਚ ਦ੍ਰਿਸ਼ਾਂ ਅਤੇ ਜਵਾਬੀ ਦ੍ਰਿਸ਼ਾਂ ਨੂੰ ਪੇਸ਼ ਕੀਤਾ ਗਿਆ ਹੋਵੇ ਅਤੇ ਖਬਰ ਦੇ ਉਪਭੋਗਤਾਵਾਂ ਨੂੰ ਸਸ਼ਕਤ ਕੀਤਾ ਗਿਆ ਹੋਵੇ ਕਿ ਉਨ੍ਹਾਂ ਤੱਕ ਖਬਰ ਵਧੀਆ ਅਤੇ ਨਿਰਪੱਖ ਢੰਗ ਨਾਲ ਪਹੁੰਚੇ । ਮੰਤਰੀ ਨੇ ਇਸ ਗੱਲ ਉੱਤੇ ਹੈਰਾਨੀ ਪ੍ਰਗਟਾਈ ਕਿ ਅੱਜ ਮੀਡੀਆ ਸਨਸਨੀਵਾਦ , ਪੇਡ ਨਿਊਜ਼, ਝੂਠੀਆਂ ਖਬਰਾਂ ਅਤੇ ਹੋਰ ਨਾਜਾਇਜ਼ ਢੰਗਾਂ ਦੀ ਆੜ ਵਿੱਚ ਇਸ ਵੱਡੇ ਮੁੱਦੇ ਨਾਲ ਨਿਪਟ ਰਿਹਾ ਹੈ । ਉਨ੍ਹਾਂ ਕਿਹਾ ਕਿ ਇਹ ਬਹਿਸ ਦਾ ਵਿਸ਼ਾ ਹੈ ।


    ਮੀਡੀਆ ਲਈ ਸਵੈ ਰੈਗੂਲੇਸ਼ਨ ਦੇ ਸਿਧਾਂਤ ਦੀ ਹਮਾਇਤ ਕਰਦਿਆਂ ਸ਼੍ਰੀ ਪ੍ਰਸਾਦ ਨੇ ਕਿਹਾ ਕਿ ਆਈਟੀ ਕਾਨੂੰਨ ਵਿੱਚ ਸਪਸ਼ਟ ਕੀਤਾ ਗਿਆ ਹੈ ਕਿ ਇਸ ਸਾਧਨ ਰਾਹੀਂ ਜੋ ਸੂਚਨਾ ਲੋਕਾਂ ਤੱਕ ਪਹੁੰਚਦੀ ਹੈ , ਉਹ ਖਤਰਨਾਕ, ਅਪਮਾਨਜਨਕ ਅਤੇ ਦੇਸ਼ ਦੀ ਸੁਰੱਖਿਆ ਅਤੇ ਅਖੰਡਤਾ ਲਈ ਨੁਕਸਾਨਦੇਹ ਨਹੀਂ ਹੋਣੀ ਚਾਹੀਦੀ ਅਤੇ ਨਾ ਹੀ ਇਹ ਕਾਪੀਰਾਈਟ ਦੀ ਉਲੰਘਣਾ ਕਰਦੀ ਹੋਣੀ ਚਾਹੀਦੀ ਹੈ । ਨਿੱਜਤਾ ਦੀ ਪਵਿੱਤਰਤਾ ਬਾਰੇ ਮੰਤਰੀ ਨੇ ਕਿਹਾ ਕਿ ਸੁਪਰੀਮ ਕੋਰਟ ਨੇ ਨਿੱਜਤਾ ਨੂੰ ਮੌਲਿਕ ਅਧਿਕਾਰਾਂ ਦਾ ਹਿੱਸਾ ਕਰਾਰ ਦਿੱਤਾ ਹੈ ਪਰ ਨਾਲ ਹੀ ਉਨ੍ਹਾਂ ਕਿਹਾ ਕਿ ਨਿੱਜਤਾ ਦੀ ਦਲੀਲ ਭ੍ਰਿਸ਼ਟਾਚਾਰ ਅਤੇ ਦਹਿਸ਼ਤਵਾਦ ਲਈ ਬਚਾਅ ਦਾ ਸਾਧਨ ਨਹੀਂ ਬਣ ਸਕਦੀ । ਮੰਤਰੀ ਨੇ ਹੋਰ ਸਪਸ਼ਟ ਕੀਤਾ ਕਿ ਦਹਿਸ਼ਤਵਾਦ , ਨਫ਼ਰਤ ਅਤੇ ਕੱਟੜਵਾਦ ਦਾ ਪ੍ਰਚਾਰ, ਅੱਤਵਾਦ ਨੂੰ ਹਲਾਸ਼ੇਰੀ ਦੇਣ ਦੇ ਮੁੱਦੇ ਨਾਲ ਨਜਿੱਠਣ ਲਈ ਇੱਕ ਵਿਸ਼ਵ ਵਿਆਪੀ ਸਹਿਮਤੀ ਕਾਇਮ ਹੋਣੀ ਚਾਹੀਦੀ ਹੈ ਅਤੇ ਉਸ ਨੂੰ ਸਹੀ ਢੰਗ ਨਾਲ ਲਾਗੂ ਕੀਤਾ ਜਾਣਾ ਚਾਹੀਦਾ ਹੈ ।


    ਸੋਸ਼ਲ ਮੀਡੀਆ ਦੀਆਂ ਚੁਣੌਤੀਆਂ ਬਾਰੇ ਬੋਲਦੇ ਹੋਏ ਸ਼੍ਰੀ ਪ੍ਰਸਾਦ ਨੇ ਕਿਹਾ ਕਿ ਸਰਕਾਰ ਪ੍ਰੈੱਸ ਦੀ ਅਜ਼ਾਦੀ ਲਈ ਵਚਨਬੱਧ ਹੈ ਪਰ ਇਸ ਦੀ ਸਹੀ ਢੰਗ ਨਾਲ ਵਰਤੋਂ ਹੋਣੀ ਚਾਹੀਦੀ ਹੈ ਅਤੇ ਇਸ ਨੂੰ ਖਤਰਨਾਕ ਨਹੀਂ ਬਣਨ ਦੇਣਾ ਚਾਹੀਦਾ । ਉਨ੍ਹਾਂ ਕਿਹਾ ਕਿ ਸਰਕਾਰ ਵਿੱਚ ਸ਼ਾਮਲ ਅੱਜ ਵੀ ਲੋਕ ਹਨ ਜਿਨ੍ਹਾਂ ਨੇ ਕਿ ਐਮਰਜੈਂਸੀ ਦਾ ਸਾਹਮਣਾ ਕੀਤਾ ਸੀ , ਜਦੋਂ ਕਿ ਅਜ਼ਾਦੀ ਬੁਰੀ ਤਰ੍ਹਾਂ ਪ੍ਰਭਾਵਿਤ ਹੋਈ ਸੀ । ਮੰਤਰੀ ਨੇ ਕਿਹਾ ਕਿ ਸਰਕਾਰ ਸੋਸ਼ਲ ਮੀਡੀਆ ਦਾ ਸਨਮਾਨ ਕਰਦੀ ਹੈ ਕਿਉਂਕਿ ਉਸ ਨੇ ਆਮ ਆਦਮੀਆਂ ਨੂੰ ਅਧਿਕਾਰ ਦਿੱਤੇ ਹੋਏ ਹਨ ਪਰ ਕਈ ਵਾਰੀ ਇਸ ਮੀਡੀਆ ਵਿੱਚ ਜਿਸ ਭਾਸ਼ਾ ਦੀ ਵਰਤੋਂ ਕੀਤੀ ਜਾਂਦੀ ਹੈ ਉਹ ਚਿੰਤਾ ਦਾ ਵਿਸ਼ਾ ਹੁੰਦੀ ਹੈ ।


    ਸ਼੍ਰੀ ਪ੍ਰਸਾਦ ਨੇ ਹੋਰ ਕਿਹਾ ਕਿ ਇੰਟਰਨੈੱਟ ਨਵੇਂ ਸਾਮਰਾਜਵਾਦ ਦਾ ਹਥਿਆਰ ਨਹੀਂ ਬਣ ਸਕਦਾ । ਇੰਟਰਨੈੱਟ ਨੂੰ ਮਨੁੱਖੀ ਦਿਮਾਗ ਦੀ ਸਭ ਤੋਂ ਵਧੀਆ ਖੋਜ ਕਰਾਰ ਦਿੰਦਿਆਂ ਮੰਤਰੀ ਨੇ ਕਿਹਾ ਕਿ ਇਹ ਕੁਝ ਲੋਕਾਂ ਦੀ ਇਜ਼ਾਰੇਦਾਰੀ ਨਹੀਂ ਬਣ ਸਕਦਾ । ਉਨ੍ਹਾਂ ਕਿਹਾ ਕਿ ਜੇ ਇੰਟਰਨੈੱਟ ਦੁਨੀਆ ਭਰ ਵਿੱਚ ਫੈਲਦਾ ਹੈ ਤਾਂ ਇਸ ਦੇ ਸਥਾਨਕ ਵਿਚਾਰਾਂ ਅਤੇ ਸੱਭਿਆਚਾਰ ਨਾਲ ਸੰਪਰਕ ਹੋਣੇ ਚਾਹੀਦੇ ਹਨ ।


    ਹੋਰ ਜਿਨ੍ਹਾਂ ਹਸਤੀਆਂ ਨੇ ਇਸ ਸੈਸ਼ਨ ਦੌਰਾਨ ਮੀਡੀਆ ਰੈਗੂਲੇਸ਼ਨ ਬਾਰੇ ਆਪਣੇ ਵਿਚਾਰ ਪੇਸ਼ ਕੀਤੇ ਉਨ੍ਹਾਂ ਵਿੱਚ ਬੰਗਲਾਦੇਸ਼ ਦੇ ਸੂਚਨਾ ਮੰਤਰੀ ਮਾਣਯੋਗ ਸ਼੍ਰੀ ਹਸਨ ਹੱਕ ਇਨੂ ( Hasanul Haq Inu), ਕੰਬੋਡੀਆ ਦੇ ਸੂਚਨਾ ਮੰਤਰੀ ਮਾਣਯੋਗ ਡਾ. ਖਿਊ ਕਾਨਹਾਰਿਥ (Khieu Kanharith), ਕੋਰੀਆ ਗਣਰਾਜ ਦੇ ਸੰਚਾਰ ਕਮਿਸ਼ਨ ਦੇ ਸਟੈਂਡਿੰਗ ਕਮਿਸ਼ਨਰ ਸ਼੍ਰੀ ਸਾਮ ਸਿਓਗ ਕੋ (Sam Seog Ko) ਅਤੇ ਪ੍ਰੈੱਸ ਕੌਂਸਲ ਆਵ੍ ਇੰਡੀਆ ਦੇ ਚੇਅਰਮੈਨ ਜਸਟਿਸ ਸੀਕੇ ਪ੍ਰਸਾਦ ਸ਼ਾਮਲ ਸਨ । ਇਸ ਸੈਸ਼ਨ ਦੇ ਮਾਡਰੇਟਰ ਯੂਕੇ ਦੇ ਬੈਰਿਸਟਰ ਡਾ. ਵੈਂਕਟ ਅਈਅਰ ਸਨ ।


    ਜੋ ਪਰਚੇ ਪੜ੍ਹੇ ਗਏ ਉਨ੍ਹਾਂ ਵਿੱਚ ਕਈ ਮੁੱਦਿਆਂ ਉੱਤੇ ਸਰਬਸੰਮਤੀ ਸੀ । ਇਨ੍ਹਾਂ ਮੁੱਦਿਆਂ ਵਿੱਚ ਵਿਚਾਰਾਂ ਦੇ ਪ੍ਰਗਟਾਵੇ ਅਤੇ ਸੁਤੰਤਰ ਮੀਡੀਆ ਦੇ ਸਿਹਤਮੰਦ ਵਿਕਾਸ ਦੀ ਅਜ਼ਾਦੀ ਨੂੰ ਯਕੀਨੀ ਬਣਾਉਣਾ ਪਰ ਨਾਲ ਹੀ ਵਿਅਕਤੀ ਦੀ ਨਿੱਜਤਾ ਦਾ ਸਨਮਾਨ ਕਰਨਾ ਸ਼ਾਮਲ ਸੀ । ਇਸ ਦੇ ਨਾਲ ਹੀ ਸਾਰੇ ਬੁਲਾਰਿਆਂ ਨੇ ਨਕਲੀ ਖਬਰਾਂ ਦੀ ਚੁਣੌਤੀ ਅਤੇ ਦਹਿਸ਼ਤਵਾਦ ਦੇ ਪ੍ਰਚਾਰ ਲਈ ਸਾਈਬਰ ਸਪੇਸ ਦੀ ਹੋ ਰਹੀ ਦੁਰਵਰਤੋਂ ਦੇ ਮੁੱਦੇ ਉਠਾਏ । ਬੁਲਾਰਿਆਂ ਨੇ ਸਾਈਬਰ ਚੋਰੀ , ਪੇਟੈਂਟ ਅਤੇ ਕਾਪੀਰਾਈਟ ਦੀ ਉਲੰਘਣਾ ਦੇ ਮੁੱਦੇ ਵੀ ਉਠਾਏ ਅਤੇ ਇਕ ਸਰਬਸੰਮਤੀ ਬਣੀ ਕਿ ਸਮੱਸਿਆਵਾਂ ਦਾ ਹੱਲ ਕੱਢਣ ਲਈ ਵੱਖ-ਵੱਖ ਦੇਸ਼ਾਂ ਵਿੱਚ ਸਹਿਕਾਰੀ ਗੱਲਬਾਤ ਹੋਵੇ ।


    *******


    ਆਰਐੱਮ/ਐੱਸਐੱਨਸੀ/ਵੀਐੱਮ


    

    
    (Release ID: 1531810) Visitor Counter : 1