      ਰਾਸ਼ਟਰਪਤੀ ਸਕੱਤਰੇਤ

      ਆਈਆਈਐੱਸਈਆਰ, ਮੋਹਾਲੀ ਦੀ 7ਵੀਂ ਕਨਵੋਕੇਸ਼ਨ ਦੇ ਮੌਕੇ 'ਤੇ ਰਾਸ਼ਟਰਪਤੀ ਸ੍ਰੀ ਰਾਮ ਨਾਥ ਕੋਵਿੰਦ ਦਾ ਸੰਬੋਧਨ
      Posted On: 20 MAY 2018 11:27AM by PIB Chandigarh


    Address by the Hon’ble President of India Shri Ram Nath Kovind at the 7th convocation of IISER, Mohali


    ਆਈਆਈਐੱਸਈਆਰ , ਮੋਹਾਲੀ ਦੀ 7ਵੀਂ ਕਨਵੋਕੇਸ਼ਨ ਦੇ ਮੌਕੇ ' ਤੇ ਰਾਸ਼ਟਰਪਤੀ ਸ੍ਰੀ ਰਾਮ ਨਾਥ ਕੋਵਿੰਦ ਦਾ ਸੰਬੋਧਨ


    1. ਮੈਨੂੰ ਅੱਜ ਭਾਰਤੀ ਵਿਗਿਆਨ ਸਿੱਖਿਆ ਅਤੇ ਖੋਜ ਸੰਸਥਾਨ ( ਇੰਡੀਅਨ ਇੰਸਟੀਟਿਊਟ ਆਵ੍ ਸਾਇੰਸ ਐਜੂਕੇਸ਼ਨ ਐਂਡ ਰਿਸਰਚ - Indian Institute of Science Education and Research - IISER ), ਮੋਹਾਲੀ ਦੀ 7 ਵੀਂ ਕਨਵੋਕੇਸ਼ਨ ਵਿੱਚ ਸ਼ਾਮਲ ਹੋਣ ' ਤੇ ਖੁਸ਼ੀ ਹੋ ਰਹੀ ਹੈ । ਭਾਵੇਂ ਆਈਆਈਐੱਸਈਆਰ ਇੱਕ ਨੌਜਵਾਨ ਸੰਸਥਾ ਹੀ ਹੈ ਪਰ ਜਿਵੇਂ ਕਿ ਇਸ ਬਾਰੇ ਕਿਹਾ ਜਾਂਦਾ ਹੈ , ਇਹ ਦੇਸ਼ ਵਿੱਚ ਉੱਚ ਸਿੱਖਿਆ ਅਤੇ ਖੋਜ ਦਾ ਇੱਕ ਬਹੁਤ ਅਹਿਮ ਕੇਂਦਰ ਹੈ । ਇਹ ਸੰਸਥਾ ਤੇਜ਼ੀ ਨਾਲ ਵਿਗਿਆਨ ਵਿੱਚ ਅੱਗੇ ਵਧਣ ਦੇ ਇੱਛੁਕ ਸਿੱਖਿਆਰਥੀਆਂ ਅਤੇ ਸਟਾਫ ਲਈ ਉੱਤਰੀ ਭਾਰਤ ਵਿੱਚ ਸਭ ਤੋਂ ਅਹਿਮ ਟਿਕਾਣਿਆਂ ਵਿੱਚੋਂ ਇੱਕ ਬਣ ਗਈ ਹੈ । ਇਹ ਮੁੱਢਲੀ ਵਿਗਿਆਨਕ ਖੋਜ ਨੂੰ ਉਤਸ਼ਾਹਿਤ ਕਰਨ , ਇਸ ਲਈ ਮੁਢਲੀਆਂ ਸਹੂਲਤਾਂ ਪ੍ਰਦਾਨ ਕਰਨ ਅਤੇ ਇਨ੍ਹਾਂ ਨੂੰ ਭਾਰਤ ਅਤੇ ਵਿਸ਼ਾਲ ਸਮਾਜ ਦੀਆਂ ਲੋੜਾਂ ਨਾਲ ਸੰਗਠਤ ਕਰਨ ਦੇ ਮਿਲੇ ਫਤਵੇ ਨੂੰ ਪੂਰਾ ਕਰਨ ਵੱਲ ਤੇਜ਼ੀ ਨਾਲ ਵਧ ਰਹੀ ਹੈ ।


    2. ਮੋਹਾਲੀ ਵਿਖੇ ਤੁਹਾਡਾ ਕੇਂਦਰ ਆਪਣੇ ਆਪ ਵਿੱਚ ਕੁਝ ਬਿਆਨ ਕਰਦਾ ਹੈ । ਇਹ ਤੁਹਾਨੂੰ ਖੇਤਰ ਦੇ ਨੌਜਵਾਨ ਲੋਕਾਂ ਦੀ ਸੇਵਾ ਕਰਨ ਅਤੇ ਚੰਡੀਗੜ੍ਹ - ਮੋਹਾਲੀ - ਪੰਚਕੁਲਾ ਮੈਟਰੋਪਾਲੀਟਨ ਖੇਤਰ ਦਾ ਹਿੱਸਾ ਬਣਨ ਦਾ ਮੌਕਾ ਪ੍ਰਦਾਨ ਕਰਦਾ ਹੈ । ਇਹ ਸਾਡੇ ਦੇਸ਼ ਵਿੱਚ ਸਭ ਤੋਂ ਉਤੇਜਕ ਅਤੇ ਹੋਣਹਾਰ ਸ਼ਹਿਰੀ ਇਕੱਠ ਹੈ । ਸਮਾਨੰਤਰ ਤੌਰ ‘ ਤੇ ਆਈਆਈਐੱਸਈਆਰ ਮੋਹਾਲੀ ਪੰਜਾਬ ਵਿੱਚ ਅਪਲਾਈਡ ਵਿਗਿਆਨਕ ਖੋਜ ਦੀ ਮੁੱਢਲੀ ਅਮੀਰ ਵਿਰਾਸਤ ਤੋਂ ਵੀ ਪ੍ਰੇਰਨਾ ਹਾਸਲ ਕਰ ਰਿਹਾ ਹੈ । ਇਸ ਦੀ ਵਿਰਾਸਤ ਅਜ਼ਾਦੀ ਤੋਂ ਪਹਿਲਾਂ ਦੇ ਸਮੇਂ ਤੋਂ ਸ਼ੁਰੂ ਹੁੰਦੀ ਹੈ ਜਦੋਂ ਪੰਜਾਬ ਭਾਰਤ ਦੇ ਸਭ ਤੋਂ ਪਹਿਲੇ ਵਿਗਿਆਨਕ ਗਿਆਨ ਉਤਪਾਦਨ ਅਤੇ ਟ੍ਰੇਨਿੰਗ ਕੇਂਦਰਾਂ ਵਿੱਚ ਸ਼ਾਮਲ ਸੀ ।


    3. ਇਹ ਵਿਰਸਾ ਸਾਡੇ ਲਈ ਕੁਝ ਸ਼ਾਨਦਾਰ ਉਦਾਹਰਣਾਂ ਪੇਸ਼ ਕਰਦਾ ਹੈ ਕਿ ਕਿਵੇਂ ਵਿਗਿਆਨਕ ਖੋਜੀਆਂ ਅਤੇ ਟੈਕਨੋਲੋਜਿਸਟਾਂ ਨੂੰ ਇੱਕ ਪਾਸੇ ਅਤੇ ਵੱਡੇ ਵਿਕਾਸ ਅਮਲ ਨੂੰ ਦੂਜੇ ਪਾਸੇ ਰੱਖ ਕੇ ਕੀਤੇ ਸਹਿਯੋਗ ਨੇ ਦੇਸ਼ ਦੀ ਉਸਾਰੀ ਵਿੱਚ ਹਿੱਸਾ ਪਾਇਆ । ਅਸੀਂ ਉਨ੍ਹਾਂ ਟੈਕਨੋਲੋਜਿਸਟਾਂ ਨੂੰ ਨਹੀਂ ਭੁੱਲ ਸਕਦੇ ਜਿਨ੍ਹਾਂ ਨੇ ਕਿ ਭਾਖੜਾ ਨੰਗਲ ਵਰਗੇ ਵੱਡੇ ਪ੍ਰੋਜੈਕਟਾਂ ਲਈ ਮੁੱਢਲਾ ਕਾਰਜ ਕੀਤਾ । ਇਸ ਤੋਂ ਇਲਾਵਾ ਉਹ ਪੰਜਾਬ ਦੇ ਖੇਤੀ ਵਿਗਿਆਨੀ ਅਤੇ ਯੂਨੀਵਰਸਿਟੀਆਂ ਹੀ ਸਨ ਜਿਨ੍ਹਾਂ ਨੇ ਅਨਾਜ ਉਤਪਾਦਨ ਵਿੱਚ ਵਾਧੇ ਅਤੇ ਹਰੀ ਕ੍ਰਾਂਤੀ ਲਈ ਅਧਾਰ ਪ੍ਰਦਾਨ ਕੀਤਾ ਅਤੇ ਅੱਜ ਮੋਹਾਲੀ ਆਰਥਿਕ ਗਿਆਨ , ਸੂਚਨਾ ਟੈਕਨੋਲੋਜੀ , ਬਾਇਓਟੈਕਨੋਲੋਜੀ , ਬਾਇਓਇਨਫਰਮੈਟਿਕਸ ਅਤੇ ਸਬੰਧਤ ਖੇਤਰਾਂ ਦਾ ਇੱਕ ਧੁਰਾ ਹੈ । ਇਸ ਲਈ ਅਸੀਂ ਦੇਖ ਸਕਦੇ ਹਾਂ ਕਿ ਆਈਆਈਐੱਸਈਆਰ ਸਿਰਫ ਇੱਕ ਸੰਸਥਾ ਹੀ ਨਹੀਂ ਹੈ ਸਗੋਂ ਸਮੁੱਚੇ ਈਕੋ-ਸਿਸਟਮ ਦਾ ਅਧਾਰ ਹੈ । ਇਸ ਹਿਸਾਬ ਨਾਲ ਇਹ ਸੰਸਥਾ ਅੱਗੇ ਵਧਣੀ ਚਾਹੀਦੀ ਹੈ ਅਤੇ ਇਸ ਦਾ ਵਿਕਾਸ ਹੋਣਾ ਚਾਹੀਦਾ ਹੈ ।


    4. ਇੱਕ ਕਨਵੋਕੇਸ਼ਨ ਸਮਾਰੋਹ ਕਿਸੇ ਵੀ ਵਿੱਦਿਅਕ ਸੰਸਥਾ ਲਈ ਇੱਕ ਮੀਲ ਪੱਥਰ ਅਤੇ ਯਾਦਾਂ ਨਵਿਆਉਣ ਦਾ ਸਮਾਂ ਹੁੰਦਾ ਹੈ । ਉਨ੍ਹਾਂ ਵਿੱਦਿਆਰਥੀਆਂ ਲਈ ਜੋ ਕਿ ਅੱਜ ਗ੍ਰੈਜੂਏਟ ਬਣ ਰਹੇ ਹਨ , ਇਹ ਖਾਸ ਤੌਰ ‘ਤੇ ਯਾਦਗਾਰੀ ਸਮਾਂ ਹੈ । ਤੁਸੀਂ ਆਈਆਈਐੱਸਈਆਰ ਨੂੰ ਛੱਡ ਕੇ ਜਾ ਰਹੇ ਹੋ ਅਤੇ ਇੱਕ ਅਜਿਹੀ ਦੁਨੀਆ ਵਿੱਚ ਦਾਖਲ ਹੋ ਰਹੇ ਹੋ ਜੋ ਕਿ ਮੌਕਿਆਂ ਨਾਲ ਭਰਪੂਰ ਹੈ । ਮੈਂ ਤੁਹਾਨੂੰ ਸਭ ਨੂੰ ਵਧਾਈ ਦਿੰਦਾ ਹਾਂ ਅਤੇ ਤੁਹਾਡੇ ਪ੍ਰੋਫੈਸਰਾਂ ਨੂੰ ਵੀ ਵਧਾਈ ਦਿੰਦਾ ਹਾਂ ਜਿਨ੍ਹਾਂ ਨੇ ਕਿ ਤੁਹਾਨੂੰ ਇਸ ਮੌਕੇ ਲਈ ਤਿਆਰ ਕੀਤਾ ਹੈ । ਇਹ ਖੁਸ਼ੀਆਂ ਮਨਾਉਣ ਅਤੇ ਤੁਹਾਡੇ ਮਾਤਾ-ਪਿਤਾ ਅਤੇ ਪਰਿਵਾਰਾਂ ਲਈ ਧੰਨਵਾਦ ਪ੍ਰਗਟਾਉਣ ਦਾ ਮੌਕਾ ਹੈ , ਜਿਨ੍ਹਾਂ ਨੇ ਕਿ ਇਸ ਕੰਮ ਵਿੱਚ ਤੁਹਾਡੀ ਮਦਦ ਕੀਤੀ ਹੈ ਅਤੇ ਤੁਹਾਨੂੰ ਬਾਕੀ ਸਮਾਜ-ਸਾਥੀ ਨਾਗਰਿਕਾਂ , ਸਖਤ ਮਿਹਨਤ ਕਰਨ ਵਾਲੇ ਟੈਕਸਦਾਤਿਆਂ , ਸਰਕਾਰੀ ਏਜੰਸੀਆਂ ਅਤੇ ਹੋਰ ਬਹੁਤ ਸਾਰੇ ਭਾਈਵਾਲਾਂ ਨੂੰ ਨਹੀਂ ਭੁੱਲਣਾ ਚਾਹੀਦਾ ਜਿਨ੍ਹਾਂ ਨੇ ਕਿ ਤੁਹਾਡੀਆਂ ਵਿੱਦਿਅਕ ਸੰਸਥਾਵਾਂ ਨੂੰ ਸਹਿਯੋਗ ਦਿੱਤਾ ਹੈ ਅਤੇ ਤੁਹਾਡੀ ਵਿੱਦਿਆ ਵਿੱਚ ਯੋਗਦਾਨ ਪਾਇਆ ਹੈ ।


    5. ਜਿਉਂ ਹੀ ਤੁਸੀਂ ਇਸ ਸੰਸਥਾ ਨੂੰ ਛੱਡ ਰਹੇ ਹੋ ਅਤੇ ਆਪਣਾ ਵਿਵਸਾਇਕ ਜੀਵਨ ਬਣਾਉਣ ਰਹੇ ਹੋ , ਉਨ੍ਹਾਂ ਸਭ ਨੂੰ ਯਾਦ ਰੱਖਣਾ ਜੋ ਸਿੱਧੇ ਜਾਂ ਅਸਿੱਧੇ ਤੌਰ ‘ਤੇ ਤੁਹਾਡੇ ਨਾਲ ਖੜ੍ਹੇ ਰਹੇ ਅਤੇ ਤੁਸੀਂ ਆਪਣੇ ਢੰਗ ਨਾਲ , ਜਿਵੇਂ ਵੀ ਤੁਸੀਂ ਚੁਣਿਆ ਹੈ , ਕ੍ਰਿਪਾ ਕਰਕੇ ਸਮਾਜ ਨੂੰ ਕੁਝ ਵਾਪਸ ਕਰਨਾ , ਖਾਸ ਤੌਰ ‘ਤੇ ਉਨ੍ਹਾਂ ਨੂੰ ਜੋ ਕਿ ਘੱਟ ਸਹੂਲਤਾਂ ਪ੍ਰਾਪਤ ਹਨ ।


    6. 152 ਵਿੱਦਿਆਰਥੀਆਂ ਦੀ ਉਸ ਲਿਸਟ ਉੱਤੇ ਨਜ਼ਰ ਮਾਰਦਿਆਂ ਜੋ ਕਿ ਅੱਜ ਗ੍ਰੈਜੂਏਸ਼ਨ ਪੂਰੀ ਕਰ ਰਹੇ ਹਨ - ਜੋ ਮਾਸਟਰਜ਼ ਡਿਗਰੀ ਅਤੇ ਪੀਐੱਚਡੀ ਕਰਕੇ ਜਾ ਰਹੇ ਹਨ , ਜਿਸ ਤਰ੍ਹਾਂ ਦਾ ਵੀ ਕੇਸ ਹੈ , ਮੈਂ ਦੇਖਿਆ ਹੈ ਕਿ ਇਨ੍ਹਾਂ ਵਿੱਚੋਂ 66 ਵਿੱਦਿਆਰਥਣਾਂ ਹਨ । ਇਹ ਗਿਣਤੀ 40% ਤੋਂ ਕੁਝ ਵੱਧ ਬਣਦੀ ਹੈ ਪਰ ਗੋਲਡ ਮੈਡਲ ਹਾਸਲ ਕਰਨ ਅਤੇ ਵਿੱਦਿਅਕ ਕਾਰਗੁਜ਼ਾਰੀ ਵਿੱਚ ਲੜਕੀਆਂ ਮੋਹਰੀ ਹਨ । ਜੋ ਚਾਰ ਵਿੱਦਿਅਕ ਮੁਹਾਰਤ ਦੇ ਪੁਰਸਕਾਰ ਪ੍ਰਦਾਨ ਕੀਤੇ ਗਏ ਹਨ , ਉਨ੍ਹਾਂ ਵਿੱਚੋਂ ਤਿੰਨ ਲੜਕੀਆਂ ਨੇ ਹਾਸਲ ਕੀਤੇ ਹਨ । ਇਹ ਮੇਰੇ ਲਈ ਖੁਸ਼ੀ ਦੀ ਗੱਲ ਹੈ ਕਿ ਮੈਂ ਦੇਸ਼ ਭਰ ਵਿੱਚ ਕਨਵੋਕੇਸ਼ਨਾਂ ਉੱਤੇ ਜਾਂਦਾ ਹਾਂ । ਮੈਂ ਆਪਣੀਆਂ ਨੌਜਵਾਨ ਲੜਕੀਆਂ , ਸਾਡੇ ਸਮਾਜ ਦੀਆਂ ਧੀਆਂ ਦੀ , ਅਜਿਹੀ ਪ੍ਰਸ਼ੰਸਾਯੋਗ ਕਾਰਗੁਜ਼ਾਰੀ ਦੇਖਦਾ ਹਾਂ ਜੋ ਕਿ ਇੱਕ ਰਾਸ਼ਟਰੀ ਰੁਝਾਨ ਬਣ ਗਿਆ ਹੈ । ਉਹ ਨਿਰੰਤਰ ਤੌਰ ‘ਤੇ ਆਪਣੇ ਸਾਥੀ ਮਰਦਾਂ ਨੂੰ ਪਿੱਛੇ ਛੱਡ ਰਹੀਆਂ ਹਨ । ਇਹ ਲਿੰਗਕ ਸਮਾਨਤਾ ਅਤੇ ਭਾਰਤ ਨੂੰ ਵਿਕਸਿਤ ਸਮਾਜ ਬਣਾਉਣ ਵੱਲ ਇੱਕ ਕਦਮ ਹੈ । ਮੈਂ ਇੱਥੋਂ ਦੀਆਂ ਲੜਕੀਆਂ ਅਤੇ ਆਈਆਈਐੱਸਈਆਰ ਮੋਹਾਲੀ ਭਾਈਚਾਰੇ ਨੂੰ ਇਸ ਪ੍ਰਾਪਤੀ ਉੱਤੇ ਵਧਾਈ ਦਿੰਦਾ ਹਾਂ ।


    ਭੈਣੋ ਅਤੇ ਭਰਾਵੋ , ਅਤੇ ਪਿਆਰੇ ਵਿੱਦਿਆਰਥੀਓ ,


    7. ਵਿਗਿਆਨਕ ਖੋਜ ਦਾ ਉਦੇਸ਼ ਤਿੰਨ ਪੜਾਵੀ ਹੈ । ਪਹਿਲਾ ਵਿਗਿਆਨ ਅਤੇ ਟੈਕਨੋਲੋਜੀ ਰਾਸ਼ਟਰ ਦੀ ਉਸਾਰੀ ਵਿੱਚ ਆਪਣਾ ਯੋਗਦਾਨ ਜਾਰੀ ਰੱਖਣ । ਜਿਵੇਂ ਕਿ ਸਾਡਾ ਦੇਸ਼ ਵਿਕਸਿਤ ਹੋ ਰਿਹਾ ਹੈ ਅਤੇ ਬਦਲ ਰਿਹਾ ਹੈ , ਉਸੇ ਤਰ੍ਹਾਂ ਸਾਡੀਆਂ ਜ਼ਰੂਰਤਾਂ ਵੀ ਬਦਲ ਰਹੀਆਂ ਹਨ । ਪਰ ਵਿਗਿਆਨ ਅਤੇ ਟੈਕਨੋਲੋਜੀ ਲਈ ਵਿਕਾਸਮਈ ਸਵਾਲਾਂ ਦੇ ਜਵਾਬ ਲੱਭਣੇ ਜ਼ਰੂਰੀ ਹੋਣਗੇ । ਅੱਜ ਸਾਡੇ ਸਾਹਮਣੇ ਜੋ ਸਵਾਲ ਹਨ , ਉਹ ਮੌਸਮ ਪਰਿਵਰਤਨ ਨਾਲ ਜੰਗ ਲੜਨ ਤੋਂ ਇਲਾਵਾ ਸਿਹਤ ਸੰਭਾਲ ਲਈ ਘੱਟ ਕੀਮਤ ਵਾਲੇ ਪਰ ਪ੍ਰਭਾਵੀ ਹੱਲਾਂ ਦੀ ਲੋੜ ਦੇ ਹਨ ਅਤੇ ਸਾਡੇ ਕਿਸਾਨਾਂ ਦੀ ਉਤਪਾਦਕਤਾ ਵਿੱਚ ਮਦਦ ਕਰਨ ਅਤੇ ਪਾਣੀ ਦੀ ਕਮੀ ਦੀਆਂ ਚੁਣੌਤੀਆਂ ਨਾਲ ਨਜਿੱਠਣ ਤੋਂ ਲੈ ਕੇ ਅਜਿਹੇ ਕਾਇਮ ਰਹਿਣ ਯੋਗ ਸ਼ਹਿਰ ਅਤੇ ਮਕਾਨ ਬਣਾਉਣ ਦੀ ਚੁਣੌਤੀ ਨਾਲ ਨਜਿੱਠਣ ਦੇ ਹਨ ਜੋ ਕਿ ਸਮਾਜਿਕ ਤੌਰ ‘ਤੇ ਸੰਮਿਲਿਤ ਹੋਣ ਅਤੇ ਆਖਰੀ ਮੁਹੱਲੇ ਵਿੱਚ ਆਖਰੀ ਪਰਿਵਾਰ ਨੂੰ ਸਨਮਾਨ ਵਾਲਾ ਜੀਵਨ ਪ੍ਰਦਾਨ ਕਰਨ । ਆਈਆਈਐੱਸਈਆਰ ਢਾਂਚੇ ਨੂੰ ਅਜਿਹੇ ਕਾਰਜਾਂ ਵਿੱਚ ਆਪਣੇ ਆਪ ਨੂੰ ਲਗਾਉਣਾ ਚਾਹੀਦਾ ਹੈ ।


    8. ਦੂਜਾ , ਵਿਗਿਆਨ ਅਤੇ ਟੈਕਨੋਲੋਜੀ ਦਾ ਵਪਾਰ ਅਤੇ ਉਦਯੋਗ ਨਾਲ ਮਿਲਕੇ ਚਲਣ ਵਾਲਾ ਸਬੰਧ ਹੈ । ਉਤਪਾਦ ਦੀ ਖੋਜ ਅਤੇ ਅਮਲ ਦੀ ਖੋਜ , ਲੈਬਾਰਟਰੀ ਤੋਂ ਹਾਸਲ ਕੀਤੇ ਗਿਆਨ ਨੂੰ ਵਪਾਰਕ ਤੌਰ ‘ਤੇ ਲਾਹੇਵੰਦ ਉਤਪਾਦਾਂ ਵਿੱਚ ਬਦਲਣ , ਨਿਪੁੰਨਤਾ , ਉੱਦਮਤਾ ਅਤੇ ਰੋਜ਼ਗਾਰ ਲਈ ਟੈਕਨੋਲੋਜੀ ਦੀ ਵਰਤੋਂ ਨੂੰ ਉਤਸ਼ਾਹਿਤ ਕਰਨ ਲਈ ਏਨੇ ਜ਼ਿਆਦਾ ਕੰਮ ਹਨ ਜੋ ਕਿ ਵਿਗਿਆਨ ਅਤੇ ਵਣਜ ਮਿਲ ਕੇ ਕਰ ਸਕਦੇ ਹਨ । ਖੋਜ ਸੰਸਥਾਵਾਂ , ਟੈਕਨੋਲੋਜੀ ਸਟਾਰਟ ਅੱਪਸ ਜੋ ਕਿ ਕੈਂਪਸਾਂ ਵਿੱਚ ਤਿਆਰ ਹੁੰਦੀ ਹੈ ਅਤੇ ਇੱਕ ਗਿਆਨ ਅਧਾਰਤ ਵਪਾਰ ਸੱਭਿਆਚਾਰ ਕਾਇਆਕਲਪ ਦੇ ਸਾਧਨ ਹੋ ਸਕਦੇ ਹਨ । ਕੈਲੀਫੋਰਨੀਆ ਦੀ ਸਿਲੀਕਾਨ ਵੈਲੀ ਅਤੇ ਭਾਰਤ ਦਾ ਬੰਗਲੁਰੂ ਸ਼ਹਿਰ ਇਸ ਦੀਆਂ ਦੋ ਉਦਾਹਰਣਾਂ ਹਨ । ਆਈਆਈਐੱਸਈਆਰ ਨੂੰ ਮੋਹਾਲੀ ਅਤੇ ਨਾਲ ਲਗਦੇ ਸ਼ਹਿਰਾਂ ਵਿੱਚ ਅਜਿਹੀ ਭੂਮਿਕਾ ਨਿਭਾਉਣ ਦੀ ਕੋਸ਼ਿਸ਼ ਕਰਨੀ ਚਾਹੀਦੀ ਹੈ ।


    9. ਪੰਜਾਬ ਵਿੱਚ ਟੈਕਨੋਕ੍ਰੈਟਾਂ ਦਾ ਇੱਕ ਲੰਬਾ ਇਤਿਹਾਸ ਹੈ ਜੋ ਕਿ ਸਫਲ ਵਪਾਰੀ ਬਣੇ । ਅੱਜ ਜੋ ਗ੍ਰੈਜੂਏਸ਼ਨ ਮੁਕੰਮਲ ਕਰ ਰਹੇ ਹਨ , ਨੂੰ ਉੱਦਮਤਾ ਦਾ ਰਾਹ ਅਪਣਾਉਣ ਬਾਰੇ ਸੋਚਣਾ ਚਾਹੀਦਾ ਹੈ ਅਤੇ ਨੌਕਰੀਆਂ ਤਿਆਰ ਕਰਨ ਵਾਲੇ ਅਤੇ ਪੈਸਾ ਕਮਾਉਣ ਵਾਲੇ ਬਣਨ ਬਾਰੇ ਸੋਚਣਾ ਚਾਹੀਦਾ ਹੈ ਜਿਵੇਂ ਕਿ ਬਹੁਤ ਸਾਰੇ ਵਿਗਿਆਨੀਆਂ ਅਤੇ ਟੈਕਨੋਲੋਜਿਸਟਾਂ ਨੇ ਕੀਤਾ ।


    10. ਤੀਸਰਾ , ਵਿਗਿਆਨਕ ਸਿੱਖਿਆ ਅਤੇ ਖੋਜ ਦੀਆਂ ਸੰਸਥਾਵਾਂ ਆਪਣੇ ਆਪ ਵਿੱਚ ਮਹੱਤਵਪੂਰਨ ਹਨ ਕਿਉਂਕਿ ਉਨ੍ਹਾਂ ਨੇ ਉੱਚ ਖੋਜਾਂ ਕੀਤੀਆਂ ਅਤੇ ਗਿਆਨ ਦੇ ਮੋਰਚੇ ਦਾ ਪ੍ਰਸਾਰ ਕੀਤਾ । ਇਹ ਮੁੱਢਲਾ ਕੰਮ ਹੈ ਅਤੇ ਮੇਰੇ ਹਿਸਾਬ ਨਾਲ ਇਹ ਵਿਗਿਆਨਕ ਖੋਜ ਦੀ ਇੱਕ ਨਾਜ਼ੁਕ ਪ੍ਰਾਪਤੀ ਹੋਵੇਗੀ । ਇਹ ਉਤਸੁਕਤਾ ਨੂੰ ਕਾਇਮ ਰੱਖਣ ਦੀ ਲੋੜ ਹੈ ਕਿਉਂਕਿ ਇਹ ਸਾਡੇ ਸੱਭਿਅਤਾ ਦੀ ਜੜ੍ਹ ਹੈ । ਜਿਵੇਂ ਕਿ ਵਿਗਿਆਨ ਦਾ ਇਤਿਹਾਸ ਸਾਨੂੰ ਦੱਸਦਾ ਹੈ ਇਸ ਰਾਹ ਉੱਤੇ ਧੀਰਜ ਦੀ ਲੋੜ ਹੈ ਪਰ ਇਹ ਮਨੁੱਖੀ ਸੋਚ ਨੂੰ ਅਚਨਚੇਤੀ ਅਤੇ ਨਾਟਕੀ ਉਚਾਈਆਂ ਤੱਕ ਪਹੁੰਚਾ ਸਕਦਾ ਹੈ ।


    11. ਮੈਂ ਅੱਜ ਗ੍ਰੈਜੂਏਟ ਬਣਨ ਵਾਲਿਆਂ ਨੂੰ ਅਤੇ ਆਈਆਈਐੱਸਈਆਰ ਮੋਹਾਲੀ ਵਿੱਚ ਪੜ੍ਹਨ ਵਾਲੇ ਹੋਰ ਵਿੱਦਿਆਰਥੀਆਂ ਨੂੰ ਤਾਕੀਦ ਕਰਦਾ ਹਾਂ ਕਿ ਉਹ ਉੱਚਾ ਜਾਣ ਵੇਲੇ ਇਨ੍ਹਾਂ ਤਿੰਨ ਉਦੇਸ਼ਾਂ ਨੂੰ ਦਿਮਾਗ ਵਿੱਚ ਰੱਖਣ । ਉਨ੍ਹਾਂ ਦੇ ਆਪਣੇ ਹਿਸਾਬ ਨਾਲ ਵਿਗਿਆਨ ਅਤੇ ਖੋਜ ਦੀਆਂ ਇਹ ਤਿੰਨ ਪ੍ਰੇਰਨਾਵਾਂ ਉਨ੍ਹਾਂ ਨੂੰ ਸਾਥੀ ਨਾਗਰਿਕਾਂ ਦੀ ਸੇਵਾ ਕਰਨ , ਸਮਾਜ ਅਤੇ ਦੇਸ਼ ਦੀ ਸੇਵਾ ਕਰਨ ਅਤੇ ਮਨੁੱਖਤਾ ਦੇ ਵੱਡੇ ਕਾਰਜ ਦੀ ਸੇਵਾ ਕਰਨ ਵਿੱਚ ਮਦਦ ਕਰਨਗੀਆਂ । ਤੁਸੀਂ ਨਵੇਂ ਰਾਹ ਅਤੇ ਨਵੀਂ ਦੁਨੀਆ ਲੱਭਣ ਲਈ ਅੱਗੇ ਜਾ ਰਹੇ ਹੋ , ਮੈਂ ਤੁਹਾਨੂੰ ਬਹੁਤ ਸਾਰੀਆਂ ਸ਼ੁਭ ਇੱਛਾਵਾਂ ਦਿੰਦਾ ਹਾਂ ।


    ਧੰਨਵਾਦ ,


    ਜੈ ਹਿੰਦ ।


    ***

    
    
    (Release ID: 1532893) Visitor Counter : 1