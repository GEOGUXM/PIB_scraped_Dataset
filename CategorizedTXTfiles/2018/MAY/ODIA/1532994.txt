      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଛତିଶଗଡ଼ରେ ସିଆରପିଏଫର 241 ବସ୍ତରିୟା ବାଟାଲିଅନ ପାସିଙ୍ଗ ଆଉଟ ପରେଡରେ ଯୋଗ ଦେଲେ ରାଜନାଥ ସିଂହ
      Posted On: 21 MAY 2018 7:47PM by PIB Bhubaneshwar


    ଛତିଶଗଡ଼ର ଅମ୍ବିକାପୁରରେ ଆଜି ଅନୁଷ୍ଠିତ ସିଆରପିଏଫ 241 ବସ୍ତରିୟା ବାଟାଲିଅନର ପାସିଙ୍ଗ ଆଉଟ ପରେଡରେ ଯୋଗ ଦେଇଛନ୍ତି କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ।


    ଏହି ଅବସରରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ତାଙ୍କ ସମ୍ବୋଧନରେ ବାମପନ୍ଥୀ ଉଗ୍ରବାଦ ରୋକିବାକୁ କେନ୍ଦ୍ରୀୟ ସଂରକ୍ଷିତ ସୁରକ୍ଷା ବଳ (ସିଆରପିଏଫ) ଏବଂ ରାଜ୍ୟ ପୁଲିସର ପ୍ରଚେଷ୍ଟାକୁ ପ୍ରଶଂସା କରିଥିଲେ ।


    ସେ କହିଲେ ଯେ , ନକ୍ସଲ ନେତାମାନେ ସେମାନଙ୍କ ପିଲାମାନଙ୍କୁ ବଡ଼ ବଡ଼ ବିଶ୍ୱବିଦ୍ୟାଳୟରେ ପଢ଼ାଉଥିବା ବେଳେ ଗରିବ ଆଦିବାସୀ ସମ୍ପ୍ରଦାୟର ପିଲାମାନଙ୍କୁ ପଥଚ୍ୟୁତ କରୁଛନ୍ତି ।


    ସେ କହିଲେ ଯେ , ନକ୍ସଲ ନେତାମାନେ ଚାହାନ୍ତି ଆଦିବାସୀମାନେ ସର୍ବଦା ଗରିବ ରହିଥାନ୍ତୁ , ଯାହାକି ସେମାନଙ୍କ ଉଦ୍ଦେଶ୍ୟ ପୂରଣରେ ସହାୟକ ହୋଇପାରିବ । କେତେକ ନକ୍ସଲ ନେତା ବିପୁଳ ସମ୍ପତ୍ତି ଠୁଳ କରି ଆଡମ୍ବରପୂର୍ଣ୍ଣ ଜୀବନଶୈଳୀ ବିତାଉଛନ୍ତି । ସେମାନଙ୍କ ପିଲାମାନେ ବିଦେଶରେ ଉନ୍ନତ ବିଶ୍ୱବିଦ୍ୟାଳୟରେ ପଢ଼ୁଥବା ବେଳେ ଗରିବଙ୍କ ପିଲାଙ୍କୁ ସେମାନେ ପଥଚ୍ୟୁତ କରୁଛନ୍ତି । କିନ୍ତୁ ଆମେ ନିଷ୍ପତ୍ତି ନେଇଛୁ , ଯେଉଁ ନକ୍ସଲ ନେତାମାନେ ଅସଦ୍ ଉପାୟରେ ବିପୁଳ ସମ୍ପତ୍ତି ଠୁଳ କରିଛନ୍ତି ସେମାନଙ୍କୁ କଠୋର ଦଣ୍ଡ ଦିଆଯିବ ।


    ‘ ନକ୍ସଲବାଦ ଏକ ଆହ୍ୱାନ । କିନ୍ତୁ ମୁଁ କହିବାକୁ ଚାହୁଁଛି ଏହି ଚିନ୍ତାଧାରା ଏବେ ଦୂର ହେବାକୁ ବସିଛି ଏବଂ ଭିତ୍ତି ହରାଉଛି । ସୁରକ୍ଷା ବାହିନୀଙ୍କ ମୃତାହତ ସଂଖ୍ୟା ୫୩ ରୁ ୫୫% ହ୍ରାସ ପାଇଛି । ନକ୍ସଲଙ୍କ ପ୍ରଭାବିତ ଅଞ୍ଚଳର ଭୌଗଳିକ ସୀମା ଇତି ମଧ୍ୟରେ ୪୦ ରୁ ୪୫% ହ୍ରାସ ପାଇଛି । ଏହାର ଶ୍ରେୟ ସିଆରପିଏଫ୍ଏବଂ ରାଜ୍ୟ ପୁଲିସକୁ ଯାଉଛି ’ କହିଲେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ।


    ଲୋକଙ୍କୁ ବିଭ୍ରାନ୍ତ କରୁଥିବା ନକ୍ସଲମାନଙ୍କ ମୁକାବିଲା ଲାଗି ବିକାଶ ହିଁ ଏକମାତ୍ର ବଡ଼ ଅସ୍ତ୍ର ବୋଲି ଉଲ୍ଲେଖ କରି ସ୍ୱରାଷ୍ଟ୍ର ମନ୍ତ୍ରୀ କହିଲେ , ‘ ମୁଁ ଜାଣେ ଛତିଶଗଡ଼ର ସାମଗ୍ରିକ ବିକାଶ ପାଇଁ ମୁଖ୍ୟମନ୍ତ୍ରୀ ରମଣ ସିଂହ ଉଦ୍ୟମ କରୁଛନ୍ତି । ଏଥିପାଇଁ ସେ ରାଜ୍ୟର ଦୁର୍ଗମ ଅଞ୍ଚଳଗୁଡ଼ିକୁ ମଧ୍ୟ ଗୁରୁତ୍ୱ ଦେଉଛନ୍ତି ’ । ତେବେ ମାଓବାଦୀମାନେ ଏହି ବିକାଶ ହେବା ଚାହୁଁ ନାହାନ୍ତି , କାରଣ ସେମାନେ ଜାଣନ୍ତି ବିକାଶ ହେଲେ ସେମାନଙ୍କ ଉଦ୍ଦେଶ୍ୟ ସାଧନ ହୋଇପାରିବନି ।


    ସେ କହିଲେ ଯେ , ରାଜ୍ୟର ସବୁ ଜିଲ୍ଲାରେ ସଡ଼କ ସଂଯୋଗ ସହ ବିଦ୍ୟୁତ ଓ ଅନ୍ୟାନ୍ୟ ମୌଳିକ ସୁବିଧା ଯୋଗାଇବାକୁ ଗୁରୁତ୍ୱ ଦିଆଯାଉଛି । ଏବେ ବି କେତେକ ଗ୍ରାମ ବିଦ୍ୟୁତ ସଂଯୋଗ ବିନା ଅଛନ୍ତି ଏବଂ ମାଓବାଦୀଙ୍କ ପାଇଁ ବିକାଶରୁ ବଞ୍ଚିତ ହେଉଛନ୍ତି । କିନ୍ତୁ ମୁଁ ଆପଣଙ୍କୁ ପ୍ରତିଶ୍ରୁତି ଦେଉଛି , ବିକାଶର ରାସ୍ତାକୁ କୌଣସି ଶକ୍ତି ଅଟକାଇ ପାରିବନି ।


    ସିଆରପିଏଫ ଯବାନଙ୍କ କାର୍ଯ୍ୟ ଓ ବଳିଦାନକୁ ପ୍ରଶଂସା କରି ସେ କହିଲେ ଯେ , ଆମ ଯବାନଙ୍କ ବଳିଦାନକୁ କୌଣସି ପରିମାଣର ଅର୍ଥ ତୁଳନା କରି ହେବନାହିଁ । କିନ୍ତୁ ଜାତି ଉଦ୍ଦେଶ୍ୟରେ କର୍ତ୍ତବ୍ୟ ପଥରେ ବଳିଦାନ ଦେଉଥିବା ଯବାନମାନଙ୍କ ପରିବାର ପାଇଁ ଆମର ମଧ୍ୟ କର୍ତ୍ତବ୍ୟ ରହିଛି । ଏହାକୁ ମନେ ରଖି ବଳିଦାନ ଦେଉଥିବା ପ୍ରତି ଯବାନଙ୍କ ପରିବାରକୁ ଯେପରି ଅତି କମରେ ଏକ କୋଟି ଟଙ୍କା ଅନୁକମ୍ପାମୂଳକ ସହାୟତା ଭାବେ ମିଳିବ , ତାହା ନିଶ୍ଚିତ କରାଯାଉଛି ।


    2017 ଏପ୍ରିଲ 1 ତାରିଖରେ ଗଠନ ହୋଇଥିବା ‘ ବସ୍ତରିୟା ବାଟାଲିଅନ ’ ରେ ବସ୍ତର ଅଞ୍ଚଳର ଯୁବକ/ଯୁବତୀଙ୍କୁ ପ୍ରାଧାନ୍ୟ ଦିଆଯାଇଛି ଯାହାକି ସେମାନଙ୍କ ପାଇଁ ନିଯୁକ୍ତି ସୁଯୋଗ ଆଣିଛି । ଏହାର ନିଯୁକ୍ତି ପ୍ରକ୍ରିୟା ମଧ୍ୟ ସ୍ୱତନ୍ତ୍ର ଥିଲା । ସ୍ଥାନୀୟ ଯୁବକ/ଯୁବତୀଙ୍କୁ ସୁଯୋଗ ଦେବାକୁ ଉଚ୍ଚତା ଏବଂ ଓଜନର ଯୋଗ୍ୟତା ସୀମାରେ କୋହଳ କରାଯାଇଥିଲା । ସିଭିକ୍ ଆକ୍ସନ କାର୍ଯ୍ୟକ୍ରମ ଦ୍ୱାରା ସ୍ଥାନୀୟ ଯୁବକଙ୍କୁ ନିଯୁକ୍ତି ପ୍ରକ୍ରିୟାରେ ସଫଳ ହେବାକୁ ସିଆରପିଏଫ ପକ୍ଷରୁ ପ୍ରଶିକ୍ଷଣ ମଧ୍ୟ ଦିଆଯାଇଥିଲା ।


    **********

    
    
    (Release ID: 1532994) Visitor Counter : 1