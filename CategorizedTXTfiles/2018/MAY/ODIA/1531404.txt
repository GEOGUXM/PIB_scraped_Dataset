      ଅର୍ଥ ମନ୍ତ୍ରଣାଳୟ

      ନୂତନ ରିଟର୍ଣ୍ଣ ଡିଜାଇନ ଦାଖଲ କରିବା ନୀତିକୁ ଜିଏସଟି ପରିଷଦର ମଞ୍ଜୁରି
      Posted On: 04 MAY 2018 5:33PM by PIB Bhubaneshwar


    ଜିଏସଟି ପରିଷଦର 27ତମ ବୈଠକ ଆଜି ଅନୁଷ୍ଠିତ ହୋଇଯାଇଛି । ଆଇଟି ସରଳୀକରଣ ଉପରେ ମନ୍ତ୍ରୀ ଗୋଷ୍ଠୀଙ୍କ ସୁପାରିସ ଆଧାରରେ ନୂତନ ରିଟର୍ଣ୍ଣ ଡିଜାଇନ ଦାଖଲ କରିବା ନୀତିକୁ ଜିଏସଟି ପରିଷଦରେ ମଞ୍ଜୁର କରାଯାଇଛି । ନୂତନ ରିଟର୍ଣ୍ଣ ଡିଜାଇନର ମୁଖ୍ୟ ଉପାଦାନଗୁଡ଼ିକ ନିମ୍ନରେ ଦିଆଗଲା-


    ମାସିକ ରିଟର୍ଣ୍ଣ : କମ୍ପୋଜିସନ ଡିଲରଙ୍କ ଭଳି କିଛିଙ୍କୁ ବାଦ ଦେଲେ ସମସ୍ତ ଟିକସଦାତା ମାସିକିଆ ରିଟର୍ଣ୍ଣ ଦାଖଲ କରିବେ । ଆଇଟି ସିଷ୍ଟମ ଉପରେ ଲୋଡ ପରିଚାଳନା କରିବା ଲାଗି ପଞ୍ଜିକୃତ ବ୍ୟକ୍ତିଙ୍କ କାରବାର ଉପରେ ରିଟର୍ଣ୍ଣ ଦାଖଲ ତାରିଖ ନିର୍ଦ୍ଧାରଣ ହେବ । କମ୍ପୋଜିସନ ଡିଲର ଏବଂ ଶୂନ୍ୟ କାରବାର ଥିବା ଡିଲରମାନେ ତୈମାସିକ ରିଟର୍ଣ୍ଣ ଦାଖଲ କରିବାର ସୁବିଧା ପାଇବେ ।


    ଇନଭଏସର ଏକଦିଗ ପ୍ରବାହ : କ୍ରେତାଙ୍କୁ ଇନପୁଟ ଟ୍ୟାକ୍ସ କ୍ରେଡିଟ ପାଇବା ଲାଗି ମାସର ଯେକୌଣସି ସମୟରେ ବିକ୍ରେତାଙ୍କ ଦ୍ୱାରା ଅପଲୋଡ କରାଯାଇଥିବା ଇନଭଏସ ଏକଦିଗ ପ୍ରବାହ ଯୋଗ୍ୟ ଡକ୍ୟୁମେଂଟ ଭାବେ ବିବେଚିତ ହେବ । ମାସ ମଧ୍ୟରେ ଅପଲୋଡ ହୋଇଥିବା ଇନଭଏସ ଗୁଡ଼ିକ ବିକ୍ରେତା ଦେଖିବାକୁ ସକ୍ଷମ ହୋଇପାରିବେ । କ୍ରୟ ଇନଭଏସ ଅପଲୋଡ କରିବାର କୌଣସି ଆବଶ୍ୟକତା ମଧ୍ୟ ପଡ଼ିବ ନାହିଁ । ବିଟୁବି କାରବାରର ଇନଭଏସଗୁଡ଼ିକ 4ଡିଜିଟ କିମ୍ବା ଅଧିକ ସ୍ତରର ଏଚଏସଏନ ବ୍ୟବହାର କରିବାର ଆବଶ୍ୟକତା ପଡ଼ିବ ।


    ସହଜ ରିଟର୍ଣ୍ଣ ଡିଜାଇନ ଏବଂ ସହଜ ଆଇଟି ଇଂଟରଫେସ : ବିଟୁବି ଡିଲରମାନଙ୍କୁ ସେମାନଙ୍କ ଦ୍ୱାରା କରାଯାଇଥିବା ବର୍ହିମୁଖୀ ଯୋଗାଣର ଇନଭଏସ-ଆଧାରିତ ବିବରଣୀ ପୂରଣ କରିବାକୁ ପଡ଼ିବ , ଏହାକୁ ଆଧାର କରି ସିଷ୍ଟମ ସ୍ୱୟଂକ୍ରିୟଭାବେ ତାଙ୍କ ଟିକସ ଦେୟ ହିସାବ କରିବ । କ୍ରେତାଙ୍କ ଦ୍ୱାରା ଅପଲୋଡ କରାଯାଇଥିବା ଇନଭଏସକୁ ଆଧାର କରି ସିଷ୍ଟମ ସ୍ୱୟଂକ୍ରିୟ ଭାବେ ଇନପୁଟ ଟିକସ କ୍ରେଡିଟ ହିସାବ କରିବ । ଇନଭଏସ ଅପଲୋଡ କରିବା ଲାଗି ଟିକସଦାତା ମାନଙ୍କୁ ବ୍ୟବହାର ଉପଯୋଗୀ ଆଇଟି ଇଂଟରଫେସ ଏବଂ ଅଫଲାଇନ ଆଇଟି ଟୁଲ ଯୋଗାଇ ଦିଆଯିବ ।


    କ୍ରେଡିଟର ସ୍ୱୟଂକ୍ରିୟ ରିଭର୍ସାଲ ରହିବ ନାହିଁ : କ୍ରେତାଙ୍କ ଦ୍ୱାରା ଟିକସ ପଇଠ କରାଯାଇନଥିଲେ ବିକ୍ରେତାଙ୍କ ଠାରୁ ଇନପୁଟ ଟ୍ୟାକ୍ସ କ୍ରେଡିଟର କୌଣସି ସ୍ୱୟଂକ୍ରିୟ ରିଭର୍ସାଲ ରହିବ ନାହିଁ । ଟିକସ ପଇଠ କରାନଯିବା କ୍ଷେତ୍ରରେ ବିକ୍ରେତାଙ୍କ ଠାରୁ ହିଁ ଟିକସ ଆଦାୟ କରାଯିବ । ତେବେ ବିଶେଷ ପରିସ୍ଥିତି ଯେପରିକି ଡିଲରଙ୍କୁ ଠାବ କରାଯାଇନପାରିବା , ଯୋଗାଣକାରୀଙ୍କ ଦ୍ୱାରା ବ୍ୟବସାୟ ବନ୍ଦ ହେବା କିମ୍ବା ଯୋଗାଣକାରୀଙ୍କ ନିକଟରେ ଯଥେଷ୍ଟ ସମ୍ପତ୍ତି ନଥିବା ଭଳି କ୍ଷେତ୍ରରେ କ୍ରେତାଙ୍କ ଠାରୁ ରିଭର୍ସାଲ କ୍ରେଡିଟ ଆଦାୟ କରିବା ଲାଗି ରାଜସ୍ୱ କର୍ତ୍ତୃପକ୍ଷଙ୍କ ନିକଟରେ କ୍ଷମତା ରହିବ ।


    ଆଦାୟ ଏବଂ ରିଭର୍ସାଲର ପ୍ରକ୍ରିୟା : ନୋଟିସ ଏବଂ ନିର୍ଦ୍ଦେଶନାମା ଜାରି କରାଯାଇ ଟିକସ ଆଦାୟ କିମ୍ବା ଇନପୁଟ ଟ୍ୟାକ୍ସ କ୍ରେଡିଟ ରିଭର୍ସାଲ ପାଇଁ ଏକ ନିର୍ଦ୍ଦିଷ୍ଟ ପ୍ରକ୍ରିୟା ଅବଲମ୍ବନ କରାଯିବ । ମାନବୀୟ ହସ୍ତକ୍ଷେପ ହ୍ରାସ କରିବା ଲାଗି ଏହି ପ୍ରକ୍ରିୟା ଅନଲାଇନ ଏବଂ ସ୍ୱୟଂକ୍ରିୟ ହେବ ।


    ଯୋଗାଣକାରୀ ପକ୍ଷ ନିୟନ୍ତ୍ରଣ : ଇନପୁଟ ଟିକସ କ୍ରେଡିଟ ସୁବିଧାର ଅପବ୍ୟବହାର ରୋକିବା ଲାଗି ନିର୍ଦ୍ଧାରିତ ସୀମା ପର୍ଯ୍ୟନ୍ତ ଟିକସ ପଇଠ ନକରି କ୍ରେତାଙ୍କୁ ଇନପୁଟ ଟ୍ୟାକ୍ସ କ୍ରେଡିଟ ପାସ କରିବାକୁ ଚାହୁଁଥିବା ବିକ୍ରେତାଙ୍କ ଦ୍ୱାରା ଲୋଡ କରାଯାଉଥିବା ଇନଭଏସକୁ ବ୍ଲକ କରିଦିଆଯିବ । ନୂଆକରି ପଞ୍ଜିକୃତ ହୋଇଥିବା ଡିଲରଙ୍କ ପାଇଁ ମଧ୍ୟ ସମାନ ସୁରକ୍ଷା ବ୍ୟବସ୍ଥା ରହିବ । ଯଥାଶୀଘ୍ର ଏପରି କାରବାରକୁ ରୋକିବା ଏବଂ ରାଜସ୍ୱ କ୍ଷତିକୁ ଏଡ଼ାଇବା ଲାଗି ଆନାଲିଟିକାଲ ଟୁଲର ଉପଯୋଗ କରାଯିବ ।


    ଟ୍ରାଞ୍ଜିସନ : ନୂଆ ବ୍ୟବସ୍ଥାରେ ତ୍ରିସ୍ତରୀୟ ଟ୍ରାଞ୍ଜିସନ ବ୍ୟବସ୍ଥା ରହିବ । ପ୍ରଥମ ସୋପାନରେ ଜିଏସଟିଆର ଥ୍ରୀବି ଏବଂ ଜିଏସଟିଆର1 ଦାଖଲ କରିବା ଲାଗି ବର୍ତ୍ତମାନର ବ୍ୟବସ୍ଥା ରହିବ । ଜିଏସଟିଆର 2 ଏବଂ ଜିଏସଟିଆର 3 ବରଖାସ୍ତ କରାଯିବ । ପ୍ରଥମ ସୋପାନ 6 ମାସରୁ ଅଧିକ ସମୟ ପର୍ଯ୍ୟନ୍ତ ଜାରି ରହିପାରିବ ନାହିଁ । ଇତିମଧ୍ୟରେ ନୂଆ ରିଟର୍ଣ୍ଣ ସଫ୍ଟୱେର ପ୍ରସ୍ତୁତ କରାଯିବ । ବର୍ତ୍ତମାନର ଜିଏସଟିଆର 3ବି କ୍ଷେତ୍ରରେ ଥିବା ବ୍ୟବସ୍ଥା ଭଳି ଦ୍ୱିତୀୟ ସୋପାନରେ ଇନଭଏସ ଆଧାରିତ ଡାଟା ଅପଲୋଡ ଏବଂ ନିଜସ୍ୱ ଘୋଷଣା ଆଧାରରେ ଇନପୁଟ ଟ୍ୟାକ୍ସ କ୍ରେଡିଟ ଦାବି କରିବାର ବ୍ୟବସ୍ଥା ରହିବ ।


    ଦ୍ୱିତୀୟ ସ୍ତରରେ , କ୍ରେତାମାନଙ୍କ ଦ୍ୱାରା ଅପଲୋଡ କରାଯାଉଥିବା ଇନଭଏସ ଏବଂ ସେମାନଙ୍କ ଦ୍ୱାରା ଦାବି କରାଯାଉଥିବା ପ୍ରାରମ୍ଭିକ କ୍ରେଡିଟ ଅନୁଯାୟୀ କ୍ରେଡିଟରେ ରହୁଥିବା ଅନ୍ତରାଳ ବିଷୟରେ ଡିଲରମାନଙ୍କୁ ନିରନ୍ତର ସୂଚିତ କରାଯିବ । 6 ମାସ ପରେ ଏହି ଦ୍ୱିତୀୟ ସ୍ତରରେ ପ୍ରାରମ୍ଭିକ କ୍ରେଡିଟ ବ୍ୟବସ୍ଥା ଉଚ୍ଛେଦ କରାଯିବ । ଯାହାଙ୍କଠାରୁ ଡିଲର ସାମଗ୍ରୀ କ୍ରୟ କରିଛନ୍ତି ସେପରି କ୍ରେତାଙ୍କ ଦ୍ୱାରା ଅପଲୋଡ କରାଯାଇଥିବା ଇନଭଏସଗୁଡ଼ିକ ପାଇଁ ଇନପୁଟ ଟିକସ କ୍ରେଡିଟ ସୀମାବଦ୍ଧ ହୋଇ ରହିବ ।


    ରିଟର୍ଣ୍ଣର ଉପାଦାନ ଏବଂ କାର୍ଯ୍ୟକାରୀତା : ରିଟର୍ଣ୍ଣରେ ଦାଖଲ କରାଯାଉଥିବା ଉପାଦାନ/ସୂଚନାକୁ ହ୍ରାସ କରାଯାଇ ରିଟର୍ଣ୍ଣକୁ ଆହୁରି ସହଜ କରାଯିବ । ଏହି ନୀତିକୁ ଆଧାର କରି ଆଇନ କମିଟି ଦ୍ୱାରା ରିଟର୍ଣ୍ଣ ଫର୍ମର ଡିଜାଇନ ବିବରଣୀ , ବ୍ୟବସାୟିକ ପ୍ରକ୍ରିୟା ଏବଂ ଆଇନଗତ ପରିବର୍ତ୍ତନ କାର୍ଯ୍ୟକାରୀ କରାଯିବ । ବ୍ୟବସାୟିକ ସୁଗମତା ଦର୍ଶନ ଆଧାରରେ ବାଣିଜ୍ୟ ଉପରେ ଅନୁପାଳନ ବୋଝ ହ୍ରାସ କରିବା ଲାଗି ସରକାର ଯଥାଶୀଘ୍ର ସମ୍ଭବ ସହଜ ରିଟର୍ଣ୍ଣ ଡିଜାଇନର ଶୁଭାରମ୍ଭ କରିବା ଲାଗି ଚେଷ୍ଟା କରୁଛନ୍ତି ।


    **********

    
    
    (Release ID: 1531404) Visitor Counter : 1