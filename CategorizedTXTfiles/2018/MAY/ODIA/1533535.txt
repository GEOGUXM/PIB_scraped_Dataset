      ସଂଖ୍ୟାଲଘୁ ବ୍ୟାପାର ମନ୍ତ୍ରଣାଳୟ

      ଧର୍ମନିରପେକ୍ଷତା, ସାମାଜିକ-ସାମ୍ପ୍ରଦାୟିକ ସଦ୍ଭାବ ଓ ସହନଶୀଳତା ଭାରତର ଡିଏନଏରେ ଅଛି : ମୁକ୍ତାର ଅବାସ ନକଭି
      Posted On: 24 MAY 2018 6:51PM by PIB Bhubaneshwar


    କେନ୍ଦ୍ର ସଂଖ୍ୟାଲଘୁ ବ୍ୟାପାର ମନ୍ତ୍ରୀ ମୁକ୍ତାର ଅବାସ ନକଭି ଆଜି କହିଲେ ଯେ , ଧର୍ମନିରପେକ୍ଷତା , ସାମାଜିକ-ସାମ୍ପ୍ରଦାୟିକ ସଦ୍ଭାବ ଏବଂ ସହନଶୀଳତା ଭାରତରେ ଡିଏନଏରେ ଅଛି । ଏଥିସହ ସମଗ୍ର ବିଶ୍ୱରେ ତୁଳନାତ୍ମକ ଭାବେ ଭାରତରେ ସଂଖ୍ୟାଲଘୁମାନଙ୍କ ସାମ୍ବିଧାନିକ , ସାମାଜିକ , ସାଂସ୍କୃତିକ ଏବଂ ଧର୍ମୀୟ ଅଧିକାର ଅଧିକ ନିରାପଦ ବୋଲି ସେ କହିଥିଲେ ।


    ‘ ଚର୍ଚ୍ଚ ଅଫ୍ ନର୍ଥ ଇଣ୍ଡିଆ ’ ର ଏକ ପ୍ରତିନିଧି ଦଳ ସହ ବୈଠକ ଅବସରରେ ଶ୍ରୀ ନକଭି କହିଲେ ଯେ , ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ନେତୃତ୍ୱରେ କେନ୍ଦ୍ର ସରକାର ବିନା ଭେଦଭାବ ଓ ସଚ୍ଚୋଟତାର ସହ ‘ ସବକା ସାଥ୍ , ସବକା ବିକାଶ ’ ଏବଂ ‘ ସମ୍ମାନର ସହ ବିକାଶ ’ ପ୍ରତି ପ୍ରତିବଦ୍ଧ ଅଛନ୍ତି ।


    ସେ କହିଲେ ଯେ , ଜଣେ କେହି ଭାରତୀୟ ଯେପରି ବିକାଶର ଆଲୋକରୁ ବଞ୍ଚିତ ନ ହେବେ ତାହା ନିଶ୍ଚିତ କରିବାକୁ ସରକାର ସାମଗ୍ରିକ ଅଭିବୃଦ୍ଧି ଦିଗରେ ଜାତି , ଧର୍ମ ଏବଂ ଆଞ୍ଚଳିକତାର ସମସ୍ତ ବାଧାକୁ ଦୂର କରିପାରିଛନ୍ତି । ସରକାର ସମସ୍ତ ବର୍ଗର ଲୋକଙ୍କ ସାମ୍ବିଧାନିକ ସଂସ୍ଥା , ଗଣତାନ୍ତ୍ରିକ ନୈତିକତା ଏବଂ ଧର୍ମୀୟ ଅଧିକାରର ସୁରକ୍ଷା ପାଇଁ ପ୍ରତିବଦ୍ଧ । ନ୍ୟସ୍ତ ସ୍ୱାର୍ଥ ପାଇଁ ବିଶ୍ୱାସ ଓ ବିକାଶର ବାତାବରଣକୁ ନଷ୍ଟ କରିବାକୁ ଉଦ୍ୟମ କରୁଥିବା ଶକ୍ତିମାନଙ୍କୁ ଶ୍ରୀ ନକଭି ଚେତାବନୀ ଦେଇଛନ୍ତି । ସେ କହିଲେ ଯେ , ସାମାଜିକ-ସାମ୍ପ୍ରଦାୟିକ ସଦ୍ଭାବ ଆମର ସଂସ୍କୃତି ଏବଂ ସହନଶୀଳତା ଆମର ପ୍ରତିବଦ୍ଧତା , ଏହାକୁ ଦୃଢ଼ କରିବା ସହ ସୁରକ୍ଷା ପାଇଁ ଆମେ ସମ୍ମିଳିତ ଭାବେ କାର୍ଯ୍ୟ କରିବା ଆବଶ୍ୟକ ।


    ଶ୍ରୀ ନକଭି କହିଲେ ଯେ , ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ବିନା ଭେଦଭାବରେ ସବୁ ଧର୍ମ ଓ ଜାତି ପାଇଁ କାର୍ଯ୍ୟ କରୁଛନ୍ତି । କେନ୍ଦ୍ର ସରକାରଙ୍କ ‘ ଜନଧନ ଯୋଜନା ’, ‘ ସ୍କିଲ୍ ଇଣ୍ଡିଆ ’, ‘ ଷ୍ଟାର୍ଟ ଅଫ୍ ଇଣ୍ଡିଆ ’, ‘ ଷ୍ଟାଣ୍ଡ ଅଫ୍ ଇଣ୍ଡିଆ ’, ‘ ମୁଦ୍ରା ଯୋଜନା , ‘ ଉଜ୍ୱଳା ଯୋଜନା ’ ସମାଜର ଗରିବ , ଦୁର୍ବଳ ବର୍ଗ , ସଂଖ୍ୟାଲଘୁ ଏବଂ ମହିଳାମାନଙ୍କୁ ଫାଇଦା ଦେଇଛି । ମନ୍ତ୍ରୀ କହିଲେ ଯେ , ଗତ 48 ମାସ ମଧ୍ୟରେ ସଂଖ୍ୟାଲଘୁମାନଙ୍କ ସାମାଜିକ-ଆର୍ଥିକ-ଶିକ୍ଷାଗତ ସଶକ୍ତିକରଣ ପାଇଁ ଯେଉଁ ପଦକ୍ଷେପ ନିଆଯାଇଛି ତାହା ବିଗତ 48 ବର୍ଷ ମଧ୍ୟରେ ହୋଇ ପାରିନଥିଲା । ‘ ଗରିବ ନୱାଜ କୌଶଳ ବିକାଶ ଯୋଜନା ’, ‘ ହୁନର ହାଟ ’, ‘ ନଇ ମଞ୍ଜିଲ୍ ’, ‘ ଶିଖୋ ଔର କମାଓ ’, ‘ ବେଗମ୍ ହଜରତ ମହଲ ବାଳିକା ବୃତ୍ତି ’, ‘ ନଈ ଉଡାନ୍ ’, ‘ ନୟା ସଭେରା ’ ଇତ୍ୟାଦି ଯୋଜନା ସଂଖ୍ୟାଲଘୁଙ୍କ ବିକାଶର ମାଇଲଖୁଣ୍ଟ ହୋଇପାରିଛି ।


    ମନ୍ତ୍ରୀ କହିଲେ ଯେ , ଯୋଜନାଗୁଡ଼କିର ପ୍ରଣୟନର ବାସ୍ତବତା ସମ୍ପର୍କରେ ଅବଗତ ହେବା ଲାଗି ସେ ନିୟମିତ ବିଭିନ୍ନ ସଂଖ୍ୟାଲଘୁ ସମ୍ପ୍ରଦାୟର ପ୍ରତିନିଧି ଦଳଙ୍କୁ ଭେଟି ଆଲୋଚନା କରୁଛନ୍ତି ।


    ଡାଓସିସ୍ ଅଫ୍ ଦିଲ୍ଲୀର ଭାଇସ-ପ୍ରେସିଡେଣ୍ଟ ରେଭରେଣ୍ଡ ଡକ୍ଟର ସୁରେଶ କୁମାରଙ୍କ ନେତୃତ୍ୱରେ 13 ଜଣିଆ ପ୍ରତିନିଧି ଦଳ ମନ୍ତ୍ରୀଙ୍କୁ ଭେଟି ଆଲୋଚନା କରିଥିଲେ ।


    **********************

    
    
    (Release ID: 1533535) Visitor Counter : 2