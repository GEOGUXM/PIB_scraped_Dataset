      ପରିବେଶ ଓ ଜଙ୍ଗଲ ମନ୍ତ୍ରଣାଳୟ

      ଜିଏସଡ଼ିପି ମୋବାଇଲ ଆପ୍‌ର ଶୁଭାରମ୍ଭ କଲେ ପର୍ଯ୍ୟାବରଣ ମନ୍ତ୍ରୀ
      • ଦେଶର ଜନସାଂଖିକ ସଂପଦକୁ ସମୃଦ୍ଧ କରିବାରେ ଗ୍ରୀନ୍‌ ସ୍କିଲ୍‌ ବିକାଶ କାର୍ଯ୍ୟକ୍ରମ ବିଶେଷ ସହାୟକ ହେବ- ଡକ୍ଟର ହର୍ଷବର୍ଦ୍ଧନ
      • 2021 ସୁଦ୍ଧା ପ୍ରାୟ 5 ଲକ୍ଷ ଲୋକଙ୍କୁ ଛୁଇଁବ ଜିଏସଡ଼ିପି
      Posted On: 14 MAY 2018 5:37PM by PIB Bhubaneshwar


    ଦେଶର ଜନ ସଂପଦରୁ ଫାଇଦା ଉଠାଇବାରେ ଗ୍ରୀନ୍‌ ସ୍କିଲ୍‌ ବିକାଶ କାର୍ଯ୍ୟକ୍ରମ ( ଜିଏସଡ଼ିପି) କାର୍ଯ୍ୟକ୍ରମ ବିଶେଷ ଭାବେ ସହାୟକ ହେବ ବୋଲି କେନ୍ଦ୍ର ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ ଗୁରୁତ୍ୱ ଆରୋପ କରିଛନ୍ତି । ଆଜି ନୂଆଦିଲ୍ଲୀ ଠାରେ ମନ୍ତ୍ରଣାଳୟ ପରିସରରେ ଗ୍ରୀନ୍‌ ସ୍କିଲ୍‌ ବିକାଶ କାର୍ଯ୍ୟକ୍ରମ ସମ୍ବନ୍ଧିତ ଏକ ମୋବାଇଲ ଆପର ଶୁଭାରମ୍ଭ କରି ଡକ୍ଟର ହର୍ଷବର୍ଦ୍ଧନ କହିଲେ ଯେ ପର୍ଯ୍ୟାବରଣ କ୍ଷେତ୍ରରେ ଥିବା କୌଶଳ ବୈଷମ୍ୟକୁ ଦୂର କରିବା ସକାଶେ ଜିଏସଡ଼ିପି ମାଧ୍ୟମରେ ପ୍ରାୟ 80 ହଜାର ଲୋକଙ୍କୁ ଗ୍ରୀନ୍‌ ସ୍କିଲଯୁକ୍ତ କରାଯିବ । ଏଥିପାଇଁ 30 ରୁ ଅଧିକ କାର୍ଯ୍ୟକ୍ରମକୁ ଚିହ୍ନଟ କରାଯାଇଛି ବୋଲି ଦର୍ଶାଇ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ କହିଲେ ଯେ ଦେଶର ବିଭିନ୍ନ ଭାଗରେ ଥିବା 84ଟି ଅନୁଷ୍ଠାନ ଜରିଆରେ ଏହିସବୁ ତାଲିମ ପ୍ରଦାନ କରାଯିବ । ଏହି କାର୍ଯ୍ୟକ୍ରମ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦିଙ୍କ ସ୍କିଲ୍‌ ଇଣ୍ଡିଆ ଆଭିମୁଖ୍ୟକୁ ସାକାର କରିବା ଦିଗରେ ବିଶେଷ ସହାୟକ ହେବ । ଏହା ଦେଶର ଯୁବଗୋଷ୍ଠୀଙ୍କୁ କୁଶଳୀ କରିବ ତଥା ପର୍ଯ୍ୟାବରଣର ସୁରକ୍ଷା କରିବା ସହ ଏହାର ସଂରକ୍ଷଣ ଦିଗରେ ଏକ ବଳିଷ୍ଠ ପଦକ୍ଷେପ ହୋଇପାରିବ ।


    ଡକ୍ଟର ହର୍ଷବର୍ଦ୍ଧନ କହିଲେ ଯେ ଜିଏସଡ଼ିପି କାର୍ଯ୍ୟକ୍ରମ ମାଧ୍ୟମରେ ଆସନ୍ତାବର୍ଷ ଯେତେସଂଖ୍ୟକ ଲୋକ ନିଯୁକ୍ତି ପାଇବାର ଲକ୍ଷ୍ୟ ଧାର୍ଯ୍ୟ କରାଯାଇଥିଲା ତାହାକୁ 2.25 ଲକ୍ଷକୁ ବଢ଼ାଇ ଦିଆଯାଇଛି ଏବଂ 2021 ସୁଦ୍ଧା ଏହି ସଂଖ୍ୟା 5 ଲକ୍ଷ କରାଯିବାର ଲକ୍ଷ୍ୟ ରଖାଯାଇଛି । ଦେଶର ଯୁବଗୋଷ୍ଠୀଙ୍କୁ କୁଶଳୀ କରିବା ଜିଏସଡ଼ିପି କାର୍ଯ୍ୟକ୍ରମର ମୂଳ ଉଦ୍ଦେଶ୍ୟ ବୋଲି ଉଲ୍ଲେଖ କରି ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ କହିଲେ ଯେ ଅଧାରୁ ପାଠ ଛାଡ଼ୁଥିବା କିଶୋରମାନଙ୍କୁ କୁଶଳୀ କର୍ମଶକ୍ତିରେ ପରିଣତ କରାଯାଇପାରିବ । ଏହି କାର୍ଯ୍ୟକ୍ରମ ମାଧ୍ୟମରେ ଯେଉଁମାନେ ଏଯାବତ୍‌ ତାଲିମ ଗ୍ରହଣ କରିସାରିଛନ୍ତି , ସେମାନଙ୍କ ସହ ହୋଇଥିବା ଭାବ ବିନିମୟ ବେଳେ ତାଙ୍କୁ ଏଭଳି ସୂଚନା ମିଳିଛି । ନିକଟରେ କୋଲକାତାର ବୋଟାନିକାଲ ସର୍ଭେ ଅଫ୍‌ ଇଣ୍ଡିଆ (ବିଏସଆଇ) ଏବଂ ଜୁଲୋଜିକାଲ ସର୍ଭେ ଅଫ୍‌ ଇଣ୍ଡିଆ ( ଜେଡ଼ଏସଆଇ) କୋଲକାତା ଏହାକୁ ଏକ ପାଇଲଟ ପ୍ରକଳ୍ପ ଭାବେ ଗ୍ରହଣ କରିଥିବା ସେ ତାଙ୍କର ଗସ୍ତ ବେଳେ ଜାଣି ପାରିଛନ୍ତି । ଯେଉଁ ଯୁବକଯୁବତୀମାନେ ଏଭଳି ତାଲିମ ଗ୍ରହଣ କରୁଛନ୍ତି ସେମାନେ ଏଥିପାଇଁ ବିଶେଷ ଉତ୍ସାହୀ ଅଛନ୍ତି । ତେଣୁ ଏହି କାର୍ଯ୍ୟକ୍ରମକୁ ସମୟାନ୍ତରେ ସଂଶୋଧନ ତଥା ସୁଦୃଢ଼ କରାଯିବ ବୋଲି ସେ ଉଲ୍ଲେଖ କରିଥିଲେ ।


    ଏହି କାର୍ଯ୍ୟକ୍ରମରେ ଉଦ୍‌ବୋଧନ ଦେଇ ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରଣାଳୟର ବରିଷ୍ଠ ଆର୍ଥିକ ପରାମର୍ଶଦାତା ଡ଼କ୍ଟର ଆନନ୍ଦୀ ସୁବ୍ରମଣ୍ୟନ କହିଲେ ଯେ ମାଧ୍ୟମିକ ସ୍ତରସୁଦ୍ଧା ବିଦ୍ୟାଳୟରୁ ପ୍ରାୟ ୩୧ ପ୍ରତିଶତ ପିଲା ପାଠପଢ଼ା ଛାଡ଼ୁଛନ୍ତି । କୌଶଳ ବିକାଶ କାର୍ଯ୍ୟକ୍ରମକୁ ସରକାର ଅଗ୍ରପ୍ରାଧାନ୍ୟ ପ୍ରଦାନ କରିଆସୁଛନ୍ତି ଏବଂ ଏହାର ଊଦ୍ଦେଶ୍ୟ ହେଲା ଯୁବଗୋଷ୍ଠୀଙ୍କୁ କୁଶଳୀ କରି ସେମାନଙ୍କୁ ନିଯୁକ୍ତିକ୍ଷମ କରିବା । ଦେଶରେ କୁଶଳୀ ମାନବସମ୍ବଳର ବିଶେଷ ଆବଶ୍ୟକତା ରହିଛି ଏବଂ ମଧ୍ୟମ ସ୍ତରର କର୍ମଶକ୍ତିରେ ଏହାର ଆବଶ୍ୟକତା ଅନୁଭୂତ ହୋଇଆସୁଛି ବୋଲି ସେ ସୂଚନା ଦେଇଥିଲେ ।


    *************

    
    
    (Release ID: 1532170) Visitor Counter : 1