      ଜଳ ସମ୍ପଦ ମନ୍ତ୍ରଣାଳୟ

      ଜଳର ଗୁଣାତ୍ମକ ମାନ ପରୀକ୍ଷଣ ସକାଶେ ଏସପିସିବିକୁ ସୁଦୃଢ଼ କରାଯିବ
      Posted On: 04 MAY 2018 7:02PM by PIB Bhubaneshwar


    ଜାତୀୟ ଗଙ୍ଗା ସ୍ୱଚ୍ଛକରଣ ଅଭିଯାନ ( NMCG ) ଗଙ୍ଗା ପୁନର୍ଜାଗରଣ କାର୍ଯ୍ୟକ୍ରମକୁ ତ୍ୱରାନ୍ୱିତ ତଥା ଅଧିକ ବାସ୍ତବଧର୍ମୀ କରିବା ସକାଶେ ସର୍ଭେ ଅଫ୍‌ ଇଣ୍ଡିଆ ସଂସ୍ଥା ସହ ହାତ ମିଳାଇଛି । ସର୍ଭେ ଅଫ୍‌ ଇଣ୍ଡିଆ ଦେଶର ସର୍ବପ୍ରାଚୀନ ବୈଜ୍ଞାନିକ ସଂସ୍ଥା ଯାହା 1767 ମସିହାରେ ସ୍ଥାପନ କରାଯାଇଥିଲା । ଏହି ସହଯୋଗ ଫଳରେ ଜାତୀୟ ଗଙ୍ଗା ସ୍ୱଚ୍ଛକରଣ ଅଭିଯାନ ଜିଏସଆଇ ( Geographic Information System ) ପ୍ରଯୁକ୍ତିର ଉପଯୋଗ କରିପାରିବ । ଇସି ବୈଠକରେ ଏହି ପ୍ରକଳ୍ପ ସକାଶେ ଏଭଳି ସହଯୋଗ ସକାଶେ ସ୍ୱୀକୃତି ମିଳିଛି ଏବଂ ଏଥିପାଇଁ ମୋଟ 86.84 କୋଟି ଟଙ୍କା ବ୍ୟୟ କରାଯିବାକୁ ସ୍ଥିର ହୋଇଛି । ଏନଏମସିଜି ଜାତୀୟ/ ରାଜ୍ୟ/ ସ୍ଥାନୀୟ ସ୍ତରରେ ଏହି ଯୋଜନା ତଥା ପ୍ରବର୍ତ୍ତନକୁ ସୁଦୃଢ଼ କରିବା ସକାଶେ ମସୁଧା ରଖିଛି । ଏହି ପ୍ରକଳ୍ପରେ ଡ଼ିଜିଟାଲ ଏଲିଭେଟର ମଡ଼େଲ ( DEM ) ପ୍ରଯୁକ୍ତି ସାମିଲ କରାଯାଇଛି ଯାହା ନିର୍ଦ୍ଦିଷ୍ଟ ଡ଼ାଟା ସଂଗ୍ରହ କରିବାରେ ସହାୟକ ହୋଇଥାଏ । ନଦୀଶଯ୍ୟା ପରିଚାଳନା ଯୋଜନାରେ ଏହା ଅତି ଗୁରୁତ୍ୱପୂର୍ଣ ବୋଲି ହେତୁ କରାଯାଇଥାଏ । ଡ଼ିଇଏମ ପ୍ରଯୁକ୍ତି ସମଗ୍ର କ୍ଷେତ୍ରର ଭୂରୂପକୁ ଚିହ୍ନଟ କରିବାରେ ସହାୟକ ହୋଇଥାଏ । ତଦ୍ୱାରା ନୀତିକାରମାନେ ଉପଲବ୍ଧ ଡ଼ାଟାକୁ ବିଶ୍ଳେଷଣ କରି ଚୂଡ଼ାନ୍ତ ସିଦ୍ଧାନ୍ତରେ ପହଞ୍ଚିବାରେ ସକ୍ଷମ ହୋଇଥାନ୍ତି । ଏହା ବ୍ୟତୀତ କେତେକ ଜଟିଳ ସ୍ଥାନକୁ ସହଜରେ ଚିହ୍ନଟ କରିବା ସହ ସର୍ବାଧୁନିକ ପ୍ରଯୁକ୍ତିର ଉପଯୋଗ କରି ତାହାର ସମାଧାନ ପନ୍ଥା ମଧ୍ୟ ସ୍ଥିର କରିବା ସମ୍ଭବପର ହୋଇଥାଏ । ନମାମୀ ଗଙ୍ଗେ କାର୍ଯ୍ୟକ୍ରମରେ ଜିଆଇଏସ ପ୍ରଯୁ୍‌କ୍ତିର ଉପଯୋଗ ଦ୍ୱାରା ବିକେନ୍ଦ୍ରୀକରଣ ପ୍ରକ୍ରିୟା ସହଜସାଧ୍ୟ ହୋଇପାରିବ । ଏଥିରୁ ସଂଗୃହୀତ ଡ଼ାଟା ଏବଂ ଏହାକୁ ନେଇ ପରବର୍ତ୍ତୀ ପର୍ଯ୍ୟାୟରେ ସରକାର ଗ୍ରହଣ କରୁଥିବା କାର୍ଯ୍ୟାନୁଷ୍ଠାନକୁ ଲୋକମାନଙ୍କ ମଧ୍ୟରେ ମଧ୍ୟ ସହଜରେ ବଣ୍ଟନ କରାଯାଇପାରିବ । ଏଥିପାଇଁ ଜିଓ ପୋର୍ଟାଲ୍‌ ଓ ମୋବାଇଲ୍‌ ଆପ୍‌କୁ ବ୍ୟବହାର କରିହେବ । ଏହା ଛଡ଼ା ଏହି ପ୍ରଯୁକ୍ତି ଦ୍ୱାରା ଜନସାଧାରଣ ସେମାନଙ୍କର ମତାମତକୁ ଜାତୀୟ ସ୍ତର ପର୍ଯ୍ୟନ୍ତ ପଠାଇ ପାରିବେ ଓ ଏକ ସ୍ୱଚ୍ଛ ବ୍ୟବସ୍ଥା ମଧ୍ୟରେ ମତ ବିନିମୟ କରିପାରିବେ । ଏକ ସକ୍ରିୟ ଜଳ ନିଷ୍କାସନ ପରିଚାଳନା ବ୍ୟବସ୍ଥା ସକାଶେ ଆଉଟଲେଟ ବର୍ଜ୍ୟନଳା ଓ ସବୁପ୍ରକାର ୟୁନିଟରୁ ଅନ୍ୟାନ୍ୟ ଡ଼ିସଚାର୍ଜ ଯାହାକି ଶିଳ୍ପ ଠାରୁ ନେଇ ବ୍ୟବସାୟିକ ଓ ଅନ୍ୟାନ୍ୟ ପ୍ରତିଷ୍ଠାନକୁ ତାହାର ଉତ୍ସରୁ ମ୍ୟାପିଂ କରାଯିବ । ଏହାତିରିକ୍ତ , ଜିଆଇଏସର ହାଇ ରିଜୋଲ୍ୟୁସନ୍‌ ଦ୍ୱାରା ନଦୀକୂଳରେ ଥିବା ସମସ୍ତ ଜୋନକୁ ସୁରକ୍ଷିତ କରିବା ସହ ଏହାକୁ ନିୟନ୍ତ୍ରଣ କରିବାରେ ସହାୟକ ହେବ ।


    ଜାତୀୟ ଗଙ୍ଗା ସ୍ୱଚ୍ଛକରଣ ଅଭିଯାନ ଏହି ପ୍ରକଳ୍ପକୁ ମଂଜୁରି ପ୍ରଦାନ କରିଛି ଯାହାକି ରାଜ୍ୟ ପ୍ରଦୂଷଣ ନିୟନ୍ତ୍ରଣ ବୋଡ଼ମାନଙ୍କୁ ସୁଦୃଢ଼ କରିବା ଦିଗରେ ବିଶେଷ ସହାୟକ ହେବ । ବିଶେଷ କରି ଗଙ୍ଗା ବେସିନ୍‌ ଥିବା ପାଞ୍ଚଟି ରାଜ୍ୟ - ଉତ୍ତରାଖଣ୍ଡ , ଉତ୍ତର ପ୍ରଦେଶ , ବିହାର , ଝାଡ଼ଖଣ୍ଡ ଓ ପଶ୍ଚିମ ବଙ୍ଗ ଏଥିରୁ ଉପକୃତ ହୋଇପାରିବେ । ଏହା ଫଳରେ ଏହିସବୁ ରାଜ୍ୟ ଗଙ୍ଗା ନଦୀର ଜଳ ପରିମାଣ ଏବଂ ଆବଶ୍ୟକ ସ୍ଥଳେ ଜଳ ପରିମାଣ ହ୍ରାସ ପାଇଲେ ଉପଯୁକ୍ତ କାର୍ଯ୍ୟପନ୍ଥା ଗ୍ରହଣ କରିପାରିବେ । ଏହି ଉଦ୍ଦେଶ୍ୟରେ କେତେଗୁଡ଼ିଏ ବିଜ୍ଞାନାଗାରକୁ ଚିହ୍ନଟ କରାଯାଇଛି । ସେଗୁଡ଼ିକୁ ଅତ୍ୟାଧୁନିକ ବୈଜ୍ଞାନିକ ଉପକରଣ ଯୋଗାଯାଇ ସେଠାରେ ତାଲିମପ୍ରାପ୍ତ ବ୍ୟକ୍ତିବିଶେଷଙ୍କୁ ଅବସ୍ଥାପନ କରାଯିବ । ସେମାନେ ଏହି ସବୁ ସାଧନର ଉପଯୋଗ କରି ପ୍ରଦୂଷଣ ଆକଳନ କରିବା ସହ ଜଳର ଗୁଣବତ୍ତା ମନିଟର କରିପାରିବେ । ପ୍ରଦୂଷଣକୁ ରୋକିବା ଦିଗରେ ତଦ୍ୱାରା ନିର୍ଦ୍ଦିଷ୍ଟ କାର୍ଯ୍ୟପନ୍ଥା ଗ୍ରହଣ କରାଯାଇପାରିବ । ରାଜ୍ୟ ପ୍ରଦୂଷଣ ନିୟନ୍ତ୍ରଣ ବୋର୍ଡ଼କୁ ସୁଦୃଢ଼ କରିବା ସକାଶେ ସେମାନଙ୍କ ପାଇଁ ପାଣ୍ଠିର ଆବଶ୍ୟକତାକୁ ପୂରଣ କରାଯିବ । ଏହି ପ୍ରକଳ୍ପ ପାଇଁ ପାଞ୍ଚବର୍ଷ ସକାଶେ ଆନୁମାନିକ 85.97 କୋଟି ଟଙ୍କା ମଂଜୁର କରାଯାଇଛି ।


    ପଶ୍ଚମ ବଙ୍ଗରେ ଦୁଇଟି ପ୍ରକଳ୍ପ ସକାଶେ 358.43 କୋଟି ଟଙ୍କା ମଂଜୁର ହୋଇଛି । ଏହି ଅର୍ଥରେ ବର୍ଜ୍ୟ ନିଷ୍କାସନ ସଂସାଧନର ବିକାଶ ଘଟାଯିବ ଯାହାକି ହୁଗୁଳି-ଚିନସୁରା ଏବଂ ମାହେଶତଳା ମ୍ୟୁନିସିପାଲିଟିରେ କାର୍ଯ୍ୟକାରୀ ହେବ । ଏହି ଦୁଇଟିଯାକ ପ୍ରକଳ୍ପ ପ୍ରାୟ 56 ଏମଏଲଡ଼ି ବର୍ଜ୍ୟଜଳ ଯାହାକି ସିଧାସଳଖ ଗଙ୍ଗା ନଦୀରେ ମିଶୁଛି ତାହାକୁ ରୋକିବାରେ ସହାୟକ ହେବ ।


    ମହେଶତଲା ଏକ ଗୁରୁତ୍ୱପୂର୍ଣ୍ଣ ସହର ଏବଂ ଏହା ଗ୍ରେଟର କୋଲକାତାର ଅଂଶବିଶେଷ । ମହେଶତଲାରେ ଏହି ପ୍ରକଳ୍ପ ଜରିଆରେ ବର୍ଜ୍ୟ ନେଟୱାର୍କ (27 କିଲୋମିଟର ଦୈର୍ଘ୍ୟର)କୁ ମଝିରେ ରୋକାଯିବ ଏବଂ ଏହାର ଗତିପଥକୁ ବଦଳାଯିବ । ପୁଣି ଗୋଟିଏ ଏସଟିପି ( 26 MLD ) ନିର୍ମାଣ କରାଯିବ ଓ ବର୍ତ୍ତମାନର ସଂସାଧନକୁ ପୁନଃସ୍ଥାପନ କରାଯିବ । ଏଥିସହ ଆଗାମୀ 15 ବର୍ଷ ପର୍ଯ୍ୟନ୍ତ ଏହାର ରକ୍ଷଣାବେକ୍ଷଣ ଓ ପରିଚାଳନା ସକାଶେ 198.43 କୋଟି ଟଙ୍କାର ବ୍ୟବସ୍ଥା କରାଯାଇଛି । ହୁଗୁଳି-ଚିନସୁରା ପ୍ରକଳ୍ପରେ ଗୋଟିଏ ଏସଟିପି (29.3 MLD ) ନିର୍ମାଣ , 20 କିଲୋମିଟର ଦୈର୍ଘ୍ୟର ବର୍ଜ୍ୟ ନିଷ୍କାସନ ନାଳ ନିର୍ମାଣ , ଦୁଇଟି ପମ୍ପିଂ ଷ୍ଟେସନ୍‌ ସ୍ଥାପନ , ବର୍ତ୍ତମାନ ଏହାର ଦୁଇ ପାର୍ଶ୍ଵରେ ଥିବା ସଂସ୍ଥାମାନଙ୍କ ଥଇଥାନ ଏବଂ 15 ବର୍ଷ ସକାଶେ ଏହାର ରକ୍ଷଣାବେକ୍ଷଣ ଓ ପରିଚାଳନା ପାଇଁ ମୋଟ 160 କୋଟି ଟଙ୍କାର ବ୍ୟବସ୍ଥା କରାଯାଇଛି । ପିପିପି ମୋଡ଼ରେ ହାଇବ୍ରିଡ଼୍‌ ଆନୁଇଟି ବ୍ୟବସ୍ଥା ମାଧ୍ୟମରେ ଉଭୟ ପ୍ରକଳ୍ପକୁ ମଂଜୁରି ମିଳିଛି ।


    ଏହି ଚାରିଟି ଯାକ ନୂତନ ପ୍ରକଳ୍ପ ସକାଶେ ଜାତୀୟ ଗଙ୍ଗା ସ୍ୱଚ୍ଛକରଣ ଅଭିଯାନ ( NMCG )ର 11ଶ କାର୍ଯ୍ୟକାରୀ ବୈଠକରେ ମୋଟ 531.24 କୋଟି ଟଙ୍କା ମଂଜୁର କରାଯାଇଛି । ଏହି ବୈଠକରେ ଏନଏମସିଜିର ମହାନିର୍ଦ୍ଦେଶକ ଶ୍ରୀ ରାଜୀବ ରଂଜନ ମିଶ୍ର ଅଧ୍ୟକ୍ଷତା କରିଥିଲେ ।


    ************

    
    
    (Release ID: 1531419) Visitor Counter : 2