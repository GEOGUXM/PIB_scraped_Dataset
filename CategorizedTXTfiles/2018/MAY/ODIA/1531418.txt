      ଜଳ ସମ୍ପଦ ମନ୍ତ୍ରଣାଳୟ

      ଜଳସଂପଦ ସମ୍ପର୍କରେ ସିଙ୍ଗଲୱିଣ୍ଡୋ ଡ଼ାଟା ନବୀକରଣ ସକାଣେ ଏନଡ଼ବ୍ଲୁଆଇସି ସ୍ଥାପନ
      Posted On: 04 MAY 2018 7:00PM by PIB Bhubaneshwar


    କେନ୍ଦ୍ର କ୍ୟାବିନେଟର ମଂଜୁରି ପରେ ଜଳସଂପଦ , ନଦୀ ବିକାଶ ଏବଂ ଗଙ୍ଗା ସଂରକ୍ଷଣ ମନ୍ତ୍ରଣାଳୟ ପକ୍ଷରୁ ନିକଟରେ କେନ୍ଦ୍ରୀୟ ଜଳ ଇନଫର୍ମାଟିକ୍ସ କେନ୍ଦ୍ର ( NWIC ) ସ୍ଥାପନ କରାଯାଇଛି । ମନ୍ତ୍ରଣାଳୟ ମାର୍ଚ୍ଚ 28 , 2018 ତାରିଖର ବିଜ୍ଞପ୍ତି ଅନୁସାରେ ନୂଆଦିଲ୍ଲୀଠାରେ ଏହି କେନ୍ଦ୍ର ସ୍ଥାପନ କରାଯାଇଛି । ଏନଡ଼ବ୍ଲୁଆଇସି ଦେଶବ୍ୟାପୀ ସମସ୍ତ ଜଳଭଣ୍ଡାର ତଥା ଜଳରାଶିର ଜାତୀୟ ତଥ୍ୟ , ସୂଚନା କେନ୍ଦ୍ର ଭାବେ କାର୍ଯ୍ୟକରିବ ଏବଂ ଏହା ଜଳସଂପଦ , ନଦୀ ବିକାଶ ଓ ଗଙ୍ଗା ସଂରକ୍ଷଣ ମନ୍ତ୍ରଣାଳୟ ଅଧୀନରେ ପରିଚାଳିତ ହେବ । କେନ୍ଦ୍ର ସରକାରଙ୍କ ଯୁଗ୍ମ ସଚିବ ସ୍ତରର ଜଣେ ଅଧିକାରୀ ଏହାର ମୁଖ୍ୟ ରହିବେ ।


    ଜଳ ପରିଚାଳନା ଏକ ଜଟିଳ ତଥା ଗୁରୁତ୍ୱପୂର୍ଣ୍ଣ କାର୍ଯ୍ୟ ଯେଉଁଥିରେ ବିବିଧ କ୍ଷେତ୍ରର ବିଶେଷତାର ଆବଶ୍ୟକତା ରହିଛି ଏବଂ ସେଥି ସକାଶେ ଐତିହାସିକ ଠାରୁ ଆରମ୍ଭ କରି ବାସ୍ତବ ତଥା ନିର୍ଭରଯୋଗ୍ୟ ତଥ୍ୟାବଳୀ ଓ ସୂଚନା ସଂଗ୍ରହ ଜରୁରି । ସେଥିପାଇଁ , ପ୍ରଥମ ଆବଶ୍ୟକତା ହେଲା “ ଜଳ ସଂପଦ ସୂଚନା ବ୍ୟବସ୍ଥା ” ସଂପର୍କୀତ ସମସ୍ତ ସୂଚନାର ବିକାଶ , ପରିଚାଳନା ତଥା ଏହାକୁ ସମୟାନ୍ତରେ ନବୀକରଣ କରାଯାଇ ଜନସାଧାରଣଙ୍କୁ ଅବଗତ କରାଇବା । ଏଥିସହ ସଂପୃକ୍ତ ସମସ୍ତ ପକ୍ଷଙ୍କୁ ଏହି ସୂଚନା ସହ ସଂଶ୍ଳିଷ୍ଟ କରାଯାଇ ଏକ ସମନ୍ୱିତ ଜଳସଂପଦ ବ୍ୟବସ୍ଥାର ପରିଚାଳନା କରାଯିବ । ଏହା ଫଳରେ ବିଭିନ୍ନ ଜଳରାଶିର ବୈଜ୍ଞାନିକ ପଦ୍ଧତିରେ ଆକଳନ , ମନିଟରିଂ , ମଡ଼େଲିଂ ତଥା ନିଷ୍ପତ୍ତି ଗ୍ରହଣ ସହାୟକ ବ୍ୟବସ୍ଥା ( DSS ) ଓ ସମନ୍ୱିତ ଜଳ ସଂପଦ ପରିଚାଳନା ବ୍ୟବସ୍ଥା ସଂରଚନା କରାଯିବ । ଏହି ପୃଷ୍ଠଭୂମିରେ ଏନଡ଼ବ୍ଲୁଆଇସି ଜଳ ସଂପଦ ତଥା ଅନ୍ୟାନ୍ୟ ତତ୍‌ ସଂପର୍କୀତ ବିଷୟରେ “ ସିଙ୍ଗଲ ୱିଣ୍ଡୋ ” ନବୀକୃତ ତଥ୍ୟାବଳୀର ଉତ୍ସ ଭାବେ ପରିଗଣିତ ହେବ । ଏହା ବ୍ୟତୀତ ଏହା ସମସ୍ତ ପ୍ରତିଭାଗୀମାନଙ୍କୁ ଏହାର ପରିଚାଳନା ଓ ପୋଷଣୀୟ ବିକାଶ ପାଇଁ ଅନ୍ୟାନ୍ୟ ମୂଲ୍ୟଯୁକ୍ତ ଉତ୍ପାଦ ଓ ସେବା ଯୋଗାଇବାକୁ ସକ୍ଷମ ହେବ ।


    ଦେଶର ପ୍ରତ୍ୟେକ ନାଗରିକଙ୍କୁ ସଶକ୍ତ କରିବା ତଥା ସୂଚୀତ ଓ ଉନ୍ନତ କରିବା ନିମନ୍ତେ ଜଳସଂପଦ ସଂପର୍କରେ ସକଳ ପ୍ରକାର ସର୍ବଶେଷ ଓ ନିର୍ଭରଯୋଗ୍ୟ ତଥ୍ୟାବଳୀ (ଯାହାକି ଗୋପନୀୟ ତଥ୍ୟ ହୋଇନଥିବ) ତାହା ଯୋଗାଇଦେବ । ଏହା ଜିଆଇଏସ ପ୍ଲାଟଫର୍ମରେ ଭାରତ ଜଳସଂପଦ ସୂଚନା ବ୍ୟବସ୍ଥା ( INDIA-WRIS ) ମାଧ୍ୟମରେ ୱେବଭିତ୍ତିକ ସୂଚନା ପ୍ରଦାନ କରିବ । ଏହା ବ୍ୟତୀତ ସମନ୍ୱିତ ଜଳସଂପଦ ପରିଚାଳନା ସେବା ଯାହାକି ରାଷ୍ଟ୍ର ପାଇଁ ଆବଶ୍ୟକ ସେ ସଂପର୍କରେ ସକଳ ପ୍ରକାର ମୂଲ୍ୟଯୁକ୍ତ ଉତ୍ପାଦ ଓ ସେବା ଯୋଗାଇବ । ଏଭଳି ତଥ୍ୟ ଓ ସୂଚନା ଗବେଷଣା , ଦକ୍ଷତା ବୃଦ୍ଧି , ସଂଯୋଗ , ଆଉଟରିଚ୍‌ ଓ ଜଳ ସଂପଦ ସେକ୍ଟରର ସୁପରିଚାଳନା ଓ ସୁଶାସନ ନିମନ୍ତେ ଜରୁରି ପ୍ରତୀୟମାନ ହୁଏ ।


    ଏହାତିରିକ୍ତ , ଏହି କେନ୍ଦ୍ର ଜାତୀୟ ତଥା ଆନ୍ତର୍ଜାତୀୟ ସ୍ତରରେ ବିଭିନ୍ନ ପ୍ରମୁଖ ଗବେଷଣା ଅନୁଷ୍ଠାନମାନଙ୍କ ସହ ସହଯୋଗ କରିବ ଏବଂ ସେମାନଙ୍କୁ ପ୍ରଯୁକ୍ତିଗତ ସହଯୋଗ ଯୋଗାଇବ । ପୁନଶ୍ଚ ଏହା ଅନ୍ୟାନ୍ୟ କେନ୍ଦ୍ରୀୟ ଓ ରାଜ୍ୟସ୍ତରୀୟ ସଂସ୍ଥାମାନଙ୍କୁ ଜଳ ସଂପଦ , ଜଳ ସଂପର୍କୀତ ଅନ୍ୟାନ୍ୟ ଜରୁରି ପଦକ୍ଷେପ ଗ୍ରହଣ କ୍ଷେତ୍ରରେ ସବୁପ୍ରକାର ପ୍ରଯୁକ୍ତିଗତ ସହାୟତା ଯୋଗାଇଦେବ ।


    **********

    
    
    (Release ID: 1531418) Visitor Counter : 1