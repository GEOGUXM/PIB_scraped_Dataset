      ରେଳ ମନ୍ତ୍ରଣାଳୟ

      ଷ୍ଟେସନ ପରିସରର ସୌନ୍ଦର୍ଯ୍ୟକରଣ ପାଇଁ ରେଳବାଇ ପକ୍ଷରୁ ପୁରସ୍କାର ଘୋଷଣା
      Posted On: 04 MAY 2018 6:51PM by PIB Bhubaneshwar


    62ଟି ମନୋନୟନ ପ୍ରସ୍ତାବ ମଧ୍ୟରୁ ବଲହାରସାହ ଏବଂ ଚନ୍ଦ୍ରପୁର (ସେଣ୍ଟ୍ରାଲ ରେଲୱେ) ପ୍ରଥମ ପୁରସ୍କାର ପାଇଛନ୍ତି । ମଧୁବନି (ଇଷ୍ଟ ସେଣ୍ଟ୍ରାଲ ରେଲୱେ) ଏବଂ ମଦୁରାଇ (ସଦର୍ଣ୍ଣ ରେଲୱେ) ଦ୍ୱିତୀୟ ଏବଂ ଗାନ୍ଧୀଧାମ (ୱେଷ୍ଟର୍ଣ୍ଣ ରେଲୱେ) , କୋଟା (ୱେଷ୍ଟର୍ଣ୍ଣ ସେଣ୍ଟ୍ରାଲ ରେଲୱେ) ଏବଂ ସିକନ୍ଦରାବାଦ (ସାଉଥ୍ ସେଣ୍ଟ୍ରାଲ ରେଲୱେ) ମିଳିତ ଭାବେ ତୃତୀୟ ପୁରସ୍କାର ପାଇଛନ୍ତି ।


    ସ୍ୱଚ୍ଛତା ଏବଂ ସୃଜନଶକ୍ତିକୁ ପ୍ରୋତ୍ସାହିତ କରିବା ପାଇଁ ରେଳ ମନ୍ତ୍ରଣାଳୟ ସ୍ଥାନୀୟ କଳାକାରମାନଙ୍କ ଦ୍ୱାରା ଷ୍ଟେସନର ସୌନ୍ଦର୍ଯ୍ୟକରଣ ବୃଦ୍ଧି କରିଥିବା ଷ୍ଟେସନଗୁଡ଼ିକୁ ପୁରସ୍କୃତ କରିବା ସକାଶେ ବିଭିନ୍ନ ରେଲୱେ ଜୋନରୁ ପ୍ରସ୍ତାବ ଆହ୍ୱାନ କରିଥିଲା । ପୁରସ୍କାର ଚୟନ କମିଟିରେ ଏକଜିକ୍ୟୁଟିଭ୍ ଡିରେକ୍ଟର (ଷ୍ଟେସନ ଡେଭଲପମେଣ୍ଟ) , ସାଉଥ୍ ସେଣ୍ଟ୍ରାଲ ରେଲୱେର ଚିଫ୍ କମର୍ସିଆଲ ମ୍ୟାନେଜର (ସିଷ୍ଟମ୍ସ) , ଏକଜିକ୍ୟୁଟିଭ୍ ଡିରେକ୍ଟର (ଟୁରିଜମ୍) ଏବଂ ନର୍ଥଇଷ୍ଟ ଫ୍ରଣ୍ଟିୟର ରେଲୱେର ଜଣେ ଅଧିକାରୀ ଥିଲେ । 11ଟି ରେଳ ଜୋନରୁ 62ଟି ମନୋନୟନ ପ୍ରସ୍ତାବ ମିଳିଥିଲା ।


    ସେଣ୍ଟ୍ରାଲ ରେଲୱେର ନାଗପୁର ଡିଭିଜନ ଅନ୍ତର୍ଗତ ବଲହାରସାହ ଏବଂ ଚନ୍ଦ୍ରପୁର ଷ୍ଟେସନ ସ୍ଥାନୀୟ କଳା ଓ ଛବିରେ ଷ୍ଟେସନ ପରିସରର ସୌନ୍ଦର୍ଯ୍ୟ ବୃଦ୍ଧି କରିଥିବାରୁ ପ୍ରଥମ ପୁରସ୍କାର ପାଇଛନ୍ତି । ତାବୋଡା ଜଙ୍ଗଲର ଭ୍ରମ ସୃଷ୍ଟି କରୁଥିବା ଚିତ୍ରରେ ସଜେଇ ହୋଇଥିବା ଏହି ଦୁଇ ଷ୍ଟେସନକୁ 10 ଲକ୍ଷ ଟଙ୍କା ପୁରସ୍କାର ମିଳିଛି ।


    ବିହାରରେ ଇଷ୍ଟ ସେଣ୍ଟ୍ରାଲ ରେଲୱେ ଅନ୍ତର୍ଗତ ସମସ୍ତିପୁର ଡିଭିଜନର ମଧୁବନି ରେଳ ଷ୍ଟେସନ ଏବଂ ସଦର୍ଣ୍ଣ ରେଲୱେର ମଦୁରାଇ ଷ୍ଟେସନ ଦ୍ୱିତୀୟ ଶ୍ରେଷ୍ଠ ହୋଇଛନ୍ତି । ଗତ ଅକ୍ଟୋବର ମାସରେ ମାତ୍ର 10 ଦିନ ମଧ୍ୟରେ ଶହେରୁ ଅଧିକ ଚିତ୍ରକର ମଧୁବନି ଷ୍ଟେସନକୁ ପ୍ରସିଦ୍ଧ ମଧୁବନି ଚିତ୍ରରେ ସଜାଇବାରେ ସଫଳ ହୋଇଥିଲେ । ସେହିପରି ମଦୁରାଇ ଷ୍ଟେସନର ପ୍ରତ୍ୟେକ କାନ୍ଥ ମଦୁରାଇର ଐତିହ୍ୟକୁ ସୂଚାଇବା ଭଳି ସଜାଯାଇଛି । ମିନାକ୍ଷୀ ଅମାନ ମନ୍ଦିରରେ ଭଗବାନ ବିଷ୍ଣୁଙ୍କ ଦ୍ୱାରା ଭଗବାନ ସୁନ୍ଦରେଶ୍ୱର ଓ ଦେବୀ ମିନାକ୍ଷୀଙ୍କ ବିବାହ ଉତ୍ସବ ଆୟୋଜନର ଚିତ୍ର ଅତି ସୁନ୍ଦର ଭାବେ ଷ୍ଟେସନ କାନ୍ଥରେ ଶୋଭା ପାଉଛି । ଦ୍ୱିତୀୟ ପୁରସ୍କାର ଭାବେ ଏହି ଷ୍ଟେସନ ଦୁଇଟିକୁ ମିଳିବ 5 ଲକ୍ଷ ଟଙ୍କାର ପୁରସ୍କାର ରାଶି ।


    କୋଟା ଷ୍ଟେସନ (ୱେଷ୍ଟ ସେଣ୍ଟ୍ରାଲ ରେଲୱେ) , ଗାନ୍ଧୀଧାମ ଷ୍ଟେସନ (ୱେଷ୍ଟର୍ଣ୍ଣ ରେଲୱେ) ଏବଂ ସିକନ୍ଦରାବାଦ ଷ୍ଟେସନ (ସାଉଥ ସେଣ୍ଟ୍ରାଲ ରେଲୱେ) ମିଳିତ ଭାବେ ତୃତୀୟ ପୁରସ୍କାର ପାଇଁ ବିବେଚିତ ହୋଇଛନ୍ତି । ଏମାନଙ୍କୁ ମିଳିବ 3 ଲକ୍ଷ ଟଙ୍କା ପୁରସ୍କାର । ଚେରିୟାଲ ସ୍କ୍ରୋଲ ପରମ୍ପରାର ଚିତ୍ରରେ ସିକନ୍ଦାବରାଦ ଷ୍ଟେସନ ସମ୍ପୂର୍ଣ୍ଣ ଭାବେ ସଜେଇ ହୋଇଛି । ତେଲଙ୍ଗାନା ୱାରଙ୍ଗଲର ଚେରିୟାଲ ଗ୍ରାମର ଧାରାରେ ଏହି ସୌନ୍ଦର୍ଯ୍ୟକରଣ କରାଯାଇଛି ।


    ************

    
    
    (Release ID: 1531415) Visitor Counter : 1