      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ସୀମାରେ ନିରାପତ୍ତା ବ୍ୟବସ୍ଥା ପ୍ରତି ସତର୍କ ଦୃଷ୍ଟି ପାଇଁ ରାଜନାଥ ସିଂହଙ୍କ ନିର୍ଦ୍ଦେଶ
      Posted On: 24 MAY 2018 6:53PM by PIB Bhubaneshwar


    ସୀମାରେ ନିରାପତ୍ତା ବ୍ୟବସ୍ଥା ଉପରେ ସତର୍କ ଦୃଷ୍ଟି ରଖିବାକୁ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ନିର୍ଦ୍ଦେଶ ଦେଇଛନ୍ତି । ନୂଆଦିଲ୍ଲୀରେ ଗୁରୁବାର ଏକ ସମୀକ୍ଷା ବୈଠକରେ ସେ ସୀମାରେ ତାରବାଡ଼ ନିର୍ମାଣ , ରାସ୍ତା ଏବଂ ଆଉଟପୋଷ୍ଟ ନିର୍ମାଣ କାର୍ଯ୍ୟ ଅଗ୍ରଗତିର ସମୀକ୍ଷା କରିଥିଲେ । କେନ୍ଦ୍ର ସ୍ୱରାଷ୍ଟ୍ର ସଚିବ ରାଜୀବ ଗଉବା , ସ୍ୱତନ୍ତ୍ର ସଚିବ (ବର୍ଡର ମ୍ୟାନେଜମେଣ୍ଟ) ବି ଆର ଶର୍ମା , ବର୍ଡର ମ୍ୟାନେଜମେଣ୍ଟର ଯୁଗ୍ମ ସଚିବ , ସ୍ୱରାଷ୍ଟ୍ର ମନ୍ତ୍ରଣାଳୟ ଏବଂ ଅର୍ଦ୍ଧ ସାମରିକ ପୁଲିସ ବଳର ବରିଷ୍ଠ ଅଧିକାରୀମାନେ ମଧ୍ୟ ବୈଠକରେ ଉପସ୍ଥିତ ଥିଲେ ।


    ଭାରତ-ପାକିସ୍ତାନ ସୀମା ପ୍ରସଙ୍ଗରେ ସ୍ୱରାଷ୍ଟ୍ର ମନ୍ତ୍ରୀ ସନ୍ତୋଷ ପ୍ରକାଶ କରି କହିଥିଲେ , ସୀମାରେ 97% ତାରବାଡ଼ ନିର୍ମାଣ ଶେଷ ହୋଇପାରିଛି । କମ୍ପ୍ରେହେନ୍ସିଭ୍ ଇଣ୍ଟିଗ୍ରେଟେଡ ବର୍ଡର ମ୍ୟାନେଜମେଣ୍ଟ ସିଷ୍ଟମ୍ସ (ସିଆଇବିଏମଏସ୍)ର କାର୍ଯ୍ୟକାରିତାକୁ ମଧ୍ୟ ରାଜନାଥ ସିଂହ ସମୀକ୍ଷା କରିଥିଲେ । ସୀମା ସୁରକ୍ଷା ଏବଂ ପୁଲିସିଂ ବ୍ୟବସ୍ଥାକୁ ସୁଦୃଢ଼ କରିବାକୁ ସ୍ପେସ୍ ଟେକ୍ନୋଲଜିର ବ୍ୟବହାର ଉପରେ ସେ ଗୁରୁତ୍ୱ ଦେଇଥିଲେ ।


    ରାଜନାଥ ସିଂହ ଉପକୂଳ ସୁରକ୍ଷାକୁ ସବୁଠାରୁ ବେଶୀ ଗୁରୁତ୍ୱ ଦେଇଥିଲେ ଏବଂ 194ଟି ଉପକୂଳ ଥାନାରେ ବୋଟ ଓ ଅନ୍ୟାନ୍ୟ ଭିତ୍ତିଭୂମି ବ୍ୟବସ୍ଥା ଦୃଢ଼ ହୋଇପାରିଥିବାରୁ ରାଜ୍ୟ ସରକାର ଏବଂ କେନ୍ଦ୍ରଶାସିତ ଅଞ୍ଚଳର ସରକାରଙ୍କୁ ପ୍ରଶଂସା କରିଥିଲେ । ଉପକୂଳ ସୁରକ୍ଷା କ୍ଷେତ୍ରରେ କାର୍ଯ୍ୟ କରୁଥିବା ବିଭିନ୍ନ ଏଜେନ୍ସି ମଧ୍ୟରେ ସମନ୍ୱୟ ରକ୍ଷାକୁ ମଧ୍ୟ ସେ ଗୁରୁତ୍ୱ ଦେଇଥିଲେ ।


    ନୌବାହିନୀ , ତଟରକ୍ଷୀ ବାହିନୀ ଏବଂ ରାଜ୍ୟ ସରକାରମାନଙ୍କ ସହ ଆଲୋଚନା ପରେ ଉପକୂଳ ଓ ସୁରକ୍ଷାର ପରବର୍ତ୍ତୀ ପର୍ଯ୍ୟାୟ ପଦକ୍ଷେପ ନିଆଯିବ ବୋଲି ସେ କହିଥିଲେ । ଅର୍ଦ୍ଧ ସାମରିକ ବଳ , ନୌବାହିନୀ ଏବଂ ତଟରକ୍ଷୀ କରିବା ବାହିନୀର ଭୂମିକାକୁ ସେ ପ୍ରଶଂସା କରିବା ସହ ଉପକୂଳ , ସୀମାବର୍ତ୍ତୀ ଇଲାକା ଏବଂ ସ୍ଥାନୀୟ ଲୋକଙ୍କ ସୁରକ୍ଷା ଦିଗରେ ସତର୍କ ଦୃଷ୍ଟି ରଖିବାକୁ ସେ ପରାମର୍ଶ ଦେଇଥିଲେ ।


    ଜମି ଅଧିଗ୍ରହଣକୁ ଏକ ସମସ୍ୟା ଭାବେ ଉଲ୍ଲେଖ କରି ସେ ବିଶେଷକରି ପୂର୍ବାଞ୍ଚଳ ସୀମାରେ ଥିବା ଏହି ସମସ୍ୟାକୁ ତୁରନ୍ତ ଦୂର କରିବାକୁ କହିଥିଲେ ।


    ନୂତନ ଭାବେ ନିର୍ମିତ 6ଟି ସମନ୍ୱିତ ଚେକ୍ ପୋଷ୍ଟ (ଆଇସିପି) ପାଇଁ ସେ ସନ୍ତୋଷ ପ୍ରକାଶ କରିବା ସହ ଭାରତ-ନେପାଳ , ଭାରତ-ବାଂଲାଦେଶ ଏବଂ ଭାରତ-ଭୂଟାନ ସୀମାରେ ଆଉ 13ଟି ଆଇସିପି ନିର୍ମାଣ ପାଇଁ ନିର୍ଦ୍ଦେଶ ଦେଇଥିଲେ । ଏହି ଚେକପୋଷ୍ଟ ସୀମାପାରି ବାଣିଜ୍ୟ ଓ ଲୋକଙ୍କ ଆତଯାତ ଦିଗରେ ସହାୟକ ହୋଇପାରିବ ବୋଲି ସେ କହିଥିଲେ ।


    ସୀମାବର୍ତ୍ତୀ ଇଲାକା ବିକାଶ ଯୋଜନା କାର୍ଯ୍ୟକାରିତାର ସ୍ୱରାଷ୍ଟ୍ର ମନ୍ତ୍ରୀ ସମୀକ୍ଷା କରିବା ସହ ସୀମାବର୍ତ୍ତୀ ରାଜ୍ୟଗୁଡ଼ିକର ବାର୍ଷିକ ଯୋଜନା ଚିଠା ତୁରନ୍ତ ସ୍ୱରାଷ୍ଟ୍ର ମନ୍ତ୍ରଣାଳୟକୁ ପଠାଇବାକୁ କହିଥିଲେ , ଯଦ୍ୱାରାକି ମନ୍ତ୍ରଣାଳୟ ବିଭିନ୍ନ ଯୋଜନା ଓ ବିକାଶମୂଳକ କାର୍ଯ୍ୟ ପାଇଁ ତୁରନ୍ତ ପାଣ୍ଠି ମଂଜୁର କରିପାରିବ ବୋଲି ସେ ବୈଠକରେ କହିଥିଲେ ।


    **********

    
    
    (Release ID: 1533537) Visitor Counter : 1