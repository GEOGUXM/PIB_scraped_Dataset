      PIB Headquarters

      ଅପାର ସମ୍ଭାବନା ସହ ମାନବ ସମ୍ବଳକୁ ସଠିକଭାବେ ଯୋଡ଼ିଲେ ଓଡ଼ିଶା ଭଳି ରାଜ୍ୟ ପ୍ରଗତିର ଶୀର୍ଷକୁ ଯାଇପାରିବ : ଧର୍ମେନ୍ଦ୍ର ପ୍ରଧାନ
      Posted On: 06 MAY 2018 1:06PM by PIB Bhubaneshwar


    ଅପାର ସମ୍ଭାବନା ସହ ମାନବ ସମ୍ବଳକୁ ସଠିକଭାବେ ଯୋଡ଼ିଲେ ଓଡ଼ିଶା ଭଳି ରାଜ୍ୟ ପ୍ରଗତିର ଶୀର୍ଷକୁ ଯାଇପାରିବ ବୋଲି ଜଟଣୀଠାରେ ସେଞ୍ଚୁରିଆନ୍ ବିଶ୍ୱବିଦ୍ୟାଳୟ ପରିସରରେ ଓଡ଼ିଶା ସ୍କିଲ କନକ୍ଲେଭ୍ ଉଦ୍ଘାଟନ ଉତ୍ସବରେ ଉଦବୋଧନ ଦେଇ କହିଛନ୍ତି କେନ୍ଦ୍ରମନ୍ତ୍ରୀ ଧର୍ମେନ୍ଦ୍ର ପ୍ରଧାନ ।


    ଓଡ଼ିଶାରେ ଏମିତି କେଉଁ ଅଂଚଳ ନାହିଁ , ଯେଉଁଠାରେ ହସ୍ତତନ୍ତ , ହସ୍ତକଳା ଓ ମନ୍ଦିର ନାହିଁ ଓ ଯାହାକୁ ବିଶ୍ୱ ଦରବାରରେ ପହଂଚାଯାଇ ରାଜ୍ୟର କାର୍ଯ୍ୟକ୍ଷମ ଜନତାଙ୍କୁ ଏଥିସହ ଯୋଡ଼ି ଆର୍ଥିକ ବିକାଶକୁ ତ୍ୱରାନ୍ୱିତ କରାଯାଇପାରିବ ନାହିଁ ବୋଲି କହିଛନ୍ତି ଶ୍ରୀ ପ୍ରଧାନ ।


    ଶ୍ରୀ ପ୍ରଧାନ କହିଛନ୍ତି ଯେ ଦକ୍ଷତା ବିକାଶ ଓ ନିଯୁକ୍ତି ସମ୍ଭାବନା ସୃଷ୍ଟି କରିବା ଦୃଷ୍ଟିରୁ ସାରା ଦେଶ ତାଙ୍କ ନଜରରେ ରହିଛି । ମାତ୍ର ଅନ୍ୟ ରାଜ୍ୟମାନଙ୍କଠାରୁ ଓଡ଼ିଶାର ସାମାଜିକ ଓ ସାଂସ୍କୃତିକ ଓ ଲୋକ ମନୋସ୍ଥିତିକୁ ଅଧିକ ଭଲ ବୁଝିଥିବା କାରଣରୁ ଏହି କ୍ଷେତ୍ରର ସବୁ ପ୍ରମୁଖ ବିଶେଷଜ୍ଞମାନଙ୍କୁ ଡାକି ଓଡ଼ିଶାରେ ଏହି ଆଲୋଚନା ପ୍ରକ୍ରିୟା ଆରମ୍ଭ କରିଛନ୍ତି ବୋଲି ଶ୍ରୀ ପ୍ରଧାନ କହିଛନ୍ତି ।


    ଶ୍ରୀ ପ୍ରଧାନ କହିଛନ୍ତି ଯେ 27-28 ପ୍ରତିଶତ ଆଦିବାସୀ ରହୁଥିବା ଓଡ଼ିଶା ଭଳି ରାଜ୍ୟରେ ଜଙ୍ଗଲଜାତ ଦ୍ରବ୍ୟ ଜୀବନ ଜୀବିକାର ଏକ ପ୍ରମୁଖ ଆଧାର । କେନ୍ଦୁପତ୍ର ସହିତ ଆଉ ଚାରି ପାଞ୍ଚଟି ଜଙ୍ଗଲଜାତ ଦ୍ରବ୍ୟକୁ ଯୋଡ଼ିଦେଲେ ଜଣେ ଆଦିବାସୀର ରୋଜଗାର ଦୁଇଶହ ଟଙ୍କାରୁ ଛଅଶହ ଟଙ୍କାକୁ ବଢାଯାଇପାରିବ । ଏହି ଭିନ୍ନ ସ୍ଥାନରେ ଥିବା ବିନ୍ଦୁଗୁଡ଼ିକୁ ଏକାଠି କରି ଲୋକଙ୍କୁ ଲାଭ ପହଞ୍ଚାଯାଇପାରିବ । ଏହାର ସମାଧାନର ରାସ୍ତା କାଢିବା ପାଇଁ ସେ ବିଦ୍ୱାନମାନଙ୍କୁ ଆହ୍ୱାନ କରିଛନ୍ତି ।


    ଶ୍ରୀ ପ୍ରଧାନ କହିଛନ୍ତି ଯେ ରାଜସ୍ଥାନର ଭରତପୁର ଅଳ୍ପ କେତେବର୍ଗ କିମି ଜାଗା ବିଶ୍ୱ ପର୍ଯ୍ୟଟକମାନଙ୍କୁ ଆକର୍ଷିତ କରିବାରେ ସଫଳ ହୋଇଛି । ମାତ୍ର ଚିଲିକା ପରି ବିଶ୍ୱମାନର ପର୍ଯ୍ୟଟନ ସ୍ଥଳରେ ସବୁଥାଇ ମଧ୍ୟ ଏହା ସ୍ଥାନୀୟ ଅଂଚଳର ଭାଗ୍ୟ ପରିବର୍ତନରେ ସେପରି ଗୁରୁତ୍ୱପୂର୍ଣ୍ଣ ଭୂମିକା ନେଇ ପାରିନାହିଁ । ଏହି ସମ୍ଭାବନାକୁ ସୁଯୋଗରେ ପରିବର୍ତନ ସ୍ଥାନୀୟ ଅଂଚଳର ଆର୍ଥିକ ମାନଚିତ୍ର ପରିବର୍ତନ କରିପାରିବ ବୋଲି ଶ୍ରୀ ପ୍ରଧାନ କହିଛନ୍ତି ।


    ଆଗାମୀ ଦିନରେ ଦେଶରେ ଚାଲୁଥିବା 8 ଶହ ବ୍ୟବସାୟିକ ଉଡାଜାହାଜ ସହ ଆଉ ୯ଶହ ଏଥିରେ ଯୋଡ଼ି ହେଉଥିବାବେଳେ ମୟୂରଭଞ୍ଜ ଜିଲ୍ଲାର ଦ୍ୱିତୀୟ ବିଶ୍ୱଯୁଦ୍ଧ ସମୟର ଏୟାରଷ୍ଟ୍ରିପକୁ କାର୍ଗୋ ଓ ପାର୍କିଂ ପାଇଁ ବ୍ୟବହାର କରି କଲିକତା ଓ ଭୁବନେଶ୍ୱରର ଏୟାର ଟ୍ରାଫିକକୁ ନିୟନ୍ତ୍ରଣ କରିବା ସହ ସ୍ଥାନୀୟ ଅର୍ଥନୀତିକୁ କାହିଁକି ବିକଶିତ କରାଯାଇପାରିବ ନାହିଁ ବୋଲି ସେ ବିଶେଷଜ୍ଞମାନଙ୍କୁ କହିଥିଲେ ।


    ବଦଳୁଥିବା ବିଶ୍ୱ ଅର୍ଥ ବ୍ୟବସ୍ଥାରେ ଅନେକ ପ୍ରଚଳିତ ରୋଜଗାର ପନ୍ଥା ଆଗାମୀ 25 ବର୍ଷରେ ବନ୍ଦ ହେବ ଓ ଆହୁରି ଅନେକ ନୂଆ ସମ୍ଭାବନା ସୃଷ୍ଟି ହେବ । ଏହି ସୁଯୋଗକୁ ଓଡ଼ିଶା କିପରି ହାତଛଡ଼ା କରିବ ନାହିଁ ଏହା ଉପରେ ବିଚାର ବିମର୍ଶର ଆବଶ୍ୟକତା ରହିଛି ।


    ଆଗାମୀ ଦିନରେ ଓଡ଼ିଶା ସମୟ ସହ ତାଳଦେଇ ଚାଲିବାର ରାସ୍ତା ବାହାର କରାଯାଉ ବୋଲି ଶ୍ରୀ ପ୍ରଧାନ କହିଛନ୍ତି ।


    ***********

    
    
    (Release ID: 1531566) Visitor Counter : 3