      ରାଷ୍ଟ୍ରପତିଙ୍କ ସଚିବାଳୟ

      ଗବେଷଣା ଓ ପ୍ରଯୁକ୍ତି କ୍ଷେତ୍ରରେ ଉଲ୍ଲେଖନୀୟ ସଫଳତା ପାଇଁ ଆସନ୍ତା କାଲି ଭିଜିଟର୍ସ ପୁରସ୍କାର ପ୍ରଦାନ କରିବେ ରାଷ୍ଟ୍ରପତି
      Posted On: 01 MAY 2018 7:08PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଆସନ୍ତାକାଲି ( ମେ 02 , 2018) ରାଷ୍ଟ୍ରପତି ଭବନ ଠାରେ ମୌଳିକ ବିଜ୍ଞାନ , ହ୍ୟୁମାନିଟିଜ , କଳା ଏବଂ ସାମାଜିକ ବିଜ୍ଞାନ କ୍ଷେତ୍ରରେ ଉଲ୍ଲେଖନୀୟ ସଫଳତା ଅର୍ଜନ କରିଥିବା ଶିକ୍ଷାବିତ୍‌ ତଥା ଗବେଷକମାନଙ୍କୁ ଭିଜିଟର୍ସ ପୁରସ୍କାରରେ ସମ୍ମାନିତ କରିବେ । ଆସନ୍ତାକାଲି ରାଷ୍ଟ୍ରପତି ଦେଶର କେନ୍ଦ୍ରୀୟ ବିଶ୍ୱବିଦ୍ୟାଳୟର କୁଳପତିମାନଙ୍କୁ ରାଷ୍ଟ୍ରପତି ଭବନଠାରେ ଆୟୋଜିତ ଏକ ସମାରୋହରେ ଭେଟିବେ । ଏହି ଅବସରରେ ପ୍ରଯୁକ୍ତି ବିଭାଗରେ ସେ ଭିଜିଟର୍ସ ପୁରସ୍କାର ମଧ୍ୟ ପ୍ରଦାନ କରିବେ ।


    ମୌଳିକ ଏବଂ ପ୍ରୟୋଗାତ୍ମକ ବିଜ୍ଞାନ କ୍ଷେତ୍ରରେ ମିଳିତ ଭାବେ ଭିଜିଟର୍ସ ପୁରସ୍କାର ଦୁଇଜଣ ଶିକ୍ଷାବିତଙ୍କୁ ପ୍ରଦାନ କରାଯିବ । ସେମାନେ ହେଲେ ମଧ୍ୟପ୍ରଦେଶର ସାଗର ବିଶ୍ୱବିଦ୍ୟାଳୟର ଫାର୍ମାସିଉଟିକାଲ ବିଜ୍ଞାନ ବିଭାଗର ପ୍ରଫେସର ସଞ୍ଜୟ କୁମାର ଜୈନ ଏବଂ ଡ଼କ୍ଟର ହରି ସିଂହ । ଫୋଲିକ୍‌ କଞ୍ଜେକଚରଡ଼୍‌ ଲାଇପୋଜୋମ୍‌ଯୁକ୍ତ ଅକ୍ସାଲିପ୍ଲାଟିନକୁ କୋଲୋନ ଟ୍ୟୁମର ଥିବା ଲୋକମାନଙ୍କ ନିମନ୍ତେ ଉପଲବ୍ଧ କରିବା ଦିଗରେ ସେମାନେ ଏକ ପ୍ରକାର ଔଷଧର ବିକାଶ ଘଟାଇଛନ୍ତି । ଏହା କ୍ୟାନସର ଚିକିତ୍ସା ସକାଶେ ଥିବା ଟକ୍ସିସିଟି , ଡ଼ୋଜ୍‌ , ରେଜିମେନ ଏବଂ ମୂଲ୍ୟକୁ ଯଥେଷ୍ଟ ମାତ୍ରାରେ ହ୍ରାସ କରିପାରିଛି । ଏହି ବିଭାଗରେ ଦ୍ୱିତୀୟ ପୁରସ୍କାର ଲାଭ କରିବେ ଆସାମର ତେଜପୁର ବିଶ୍ୱବିଦ୍ୟାଳୟର ମଲିକୁଲାର ବାୟୋଲୋଜି ଓ ବାୟୋଟେକ୍ନୋଲଜି ବିଭାଗର ପ୍ରଫେସର ଆଶିଷ କୁମାର ମୁଖାର୍ଜୀ । ସେ ସାପ ବିଷର ମଲିକୁଲାର ବିବିଧତା ଏବଂ ଉତ୍କଟ ବିଷର ପ୍ରଭାବକୁ ରୋଗୀଙ୍କୁ ରକ୍ଷା କରିବା ସକାଶେ ତାଙ୍କର ଗବେଷଣା ଦ୍ୱାରା ଏକ ପ୍ରକାର ଔଷଧ ଓ ଚିକିତ୍ସା ପଦ୍ଧତି ଉଦ୍ଭାବନ କରିଛନ୍ତି । ଏହା ଭାରତର ବିଭିନ୍ନ ଭାଗରେ ସାପକାମୁଡ଼ା ରୋଗୀଙ୍କୁ ଚିକିତ୍ସା କରିବାରେ ବିଶେଷ ସହାୟକ ହେବ । ଏହି ଔଷଧ ଅନ୍ୟାନ୍ୟ ରୋଗର ଚିକିତ୍ସା ପାଇଁ ଭବିଷ୍ୟତରେ ବ୍ୟବହାର କରାଯିବାର ସମ୍ଭାବନା ରହିଛି ।


    ଅନ୍ୟ ପକ୍ଷରେ ହ୍ୟୁମାନିଟିଜ୍‌ , କଳା ଏବଂ ସାମାଜିକ ବିଜ୍ଞାନ କ୍ଷେତ୍ରରେ ଯେଉଁମାନଙ୍କୁ ପୁରସ୍କୃତ କରାଯିବ ସେମାନଙ୍କ ମଧ୍ୟରେ ଅଛନ୍ତି ତେଲଙ୍ଗାନାର ହାଇଦ୍ରାବାଦ ବିଶ୍ୱବିଦ୍ୟାଳୟର ସ୍କୁଲ ଅଫ୍‌ ହ୍ୟୁମାନିଟିଜର ଇଂରାଜୀ ବିଭାଗର ପ୍ରଫେସର ପ୍ରମୋଦ କୁମାର ନାୟାର । ସମାଜର ଅବହେଳିତ ବର୍ଗଙ୍କ କବିତା , ସ୍ମୃତି ଓ ଉପନ୍ୟାସ , ଭୋପାଳ ଗ୍ୟାସ ଦୁର୍ଘଟଣା ଏବଂ ଅନ୍ୟାନ୍ୟ ପ୍ରସଙ୍ଗ ଉପରେ ସେ କରିଥିବା ଗବେଷଣା ଏବଂ ପ୍ରକାଶନ ସକାଶେ ତାଙ୍କୁ ଏହି ସମ୍ମାନରେ ସମ୍ମାନିତ କରାଯିବ ।


    ପ୍ରଯୁକ୍ତି ବିଭାଗରେ ଭିଜିଟର ପୁରସ୍କାର ପାଇବାକୁ ଯୋଗ୍ୟ ବିବେଚିତ ହୋଇଛନ୍ତି ପ୍ରଫେସର ଅଶ୍ୱିନୀ ପାରିଖ । ସେ ନୂଆଦିଲ୍ଲୀର ଜବାହରଲାଲ ନେହରୁ ବିଶ୍ୱବିଦ୍ୟାଳୟର ଜୀବ ବିଜ୍ଞାନ ବିଭାଗରେ କାର୍ଯ୍ୟରତ । ସେ ଆଗାମୀ ପିଢ଼ି ପାଇଁ ସବୁପ୍ରକାର ପ୍ରତିକୂଳ ପାରିବେଶିକ ପରିସ୍ଥିତି ସହ୍ୟକ୍ଷମ ଏକ କିଷମ ନୂତନ ଧାନର ବିକାଶ (ଷ୍ଟ୍ରଙ୍ଗ୍‌)ର ବିକାଶ ଘଟାଇଛନ୍ତି । ଏହା ଦ୍ୱାରା କୃଷକମାନଙ୍କ ଅମଳ ଓ ଉପାଜର୍ନ ବୃଦ୍ଧି ପାଇବ । ଏହି ଅଭିନବ ପ୍ରୟାସ ସକାଶେ ତାଙ୍କୁ ରାଷ୍ଟ୍ରପତି ସମ୍ମାନିତ କରିବେ ।


    ପ୍ରତ୍ୟେକ ବର୍ଗର ପୁରସ୍କାର ସକାଶେ ଅନଲାଇନରେ କେନ୍ଦ୍ରୀୟ ବିଶ୍ୱବିଦ୍ୟାଳୟମାନଙ୍କ ଠାରୁ ଆବେଦନ ଆହ୍ୱାନ କରାଯାଇଥିଲା । ରାଷ୍ଟ୍ରପତିଙ୍କ ସଚିବ ଶ୍ରୀ ସଞ୍ଜୟ କୋଠାରୀଙ୍କ ନେତୃତ୍ୱରେ ବିଶିଷ୍ଟ ବ୍ୟକ୍ତି , ଶିକ୍ଷାବିତ୍‌ଙ୍କୁ ନେଇ ଏହି ଆବେଦନପତ୍ରଗୁଡ଼ିକୁ ତର୍ଜମା କରି ଦେଖାଯିବା ପରେ ଚୂଡ଼ାନ୍ତ ତାଲିକା ପ୍ରସ୍ତୁତ କରାଯାଇଥିଲା । କମିଟିକୁ ସହାୟତା କରିବା ସକାଶେ ଏକ ଉପକମିଟି ଗଠନ କରାଯାଇଥିଲା ।


    ************

    
    
    (Release ID: 1531250) Visitor Counter : 1