      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପ୍ରଧାନମନ୍ତ୍ରୀଙ୍କ ସିନ୍ଦ୍ରି ଗସ୍ତ, ଝାଡ଼ଖଣ୍ଡରେ ବିଭିନ୍ନ ଉନ୍ନୟନ ପ୍ରକଳ୍ପର ଶିଳାନ୍ୟାସ
      Posted On: 25 MAY 2018 8:50PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ସିନ୍ଦ୍ରିଠାରେ ଆୟୋଜିତ ଏକ କାର୍ଯ୍ୟକ୍ରମରେ କେନ୍ଦ୍ର ଏବଂ ଝାଡ଼ଖଣ୍ଡ ସରକାରଙ୍କ ବିଭିନ୍ନ ପ୍ରକଳ୍ପ ପାଇଁ ଶିଳାନ୍ୟାସ କରିଥିଲେ । ଏଗୁଡ଼ିକ ହେଲା :-

      * ହିନ୍ଦୁସ୍ତାନ ଉର୍ବରକ ଏବଂ ରସାୟନ ଲିଃର ସିନ୍ଦ୍ରି ସାର କାରଖାନା ପୁନରୁଦ୍ଧାର ପ୍ରକଳ୍ପ
      * ଗେଲ ଦ୍ୱାରା ରାଞ୍ଚି ସହର ଗ୍ୟାସ ଆବଂଟନ ପ୍ରକଳ୍ପ
      * ଅଖିଳ ଭାରତୀୟ ଆୟୁର୍ବିଜ୍ଞାନ ସଂସ୍ଥାନ (ଏମ୍ସ) , ଦେଓଘର
      * ଦେଓଘର ବିମାନ ବନ୍ଦର ବିକାଶ
      * ପତ୍ରାତୁ ସୁପର ଥର୍ମାଲ ଶକ୍ତି ପ୍ରକଳ୍ପ

    ସେ ମଧ୍ୟ ଜନୌଷଧି କେନ୍ଦ୍ର ପାଇଁ ଏମଓୟୁ ସ୍ୱାକ୍ଷର ଅବସରରେ ଉପସ୍ଥିତ ଥିଲେ ।


    ଉପସ୍ଥିତ ଜନସଭାରେ ଉଦବୋଧନ ଦେଇ ପ୍ରଧାନମନ୍ତ୍ରୀ ଭଗବାନ ବିର୍ସା ମୁଣ୍ଡାଙ୍କୁ ଶ୍ରଦ୍ଧାଞ୍ଜଳି ଅର୍ପଣ କରିଥିଲେ । ସେ କହିଥିଲେ ଯେ ରାଜ୍ୟ ଏବଂ କେନ୍ଦ୍ର ସରକାର ଝାଡ଼ଖଣ୍ଡର ଦ୍ରୁତ ବିକାଶ ପାଇଁ ମିଳିତ ଭାବେ କାର୍ଯ୍ୟ କରୁଛନ୍ତି ।


    ସେ କହିଥିଲେ ଯେ ଆଜି ଶିଳାନ୍ୟାସ ହୋଇଥିବା ପ୍ରକଳ୍ପଗୁଡ଼ିକ ପାଇଁ 27 , 000 ଟଙ୍କା ଖର୍ଚ୍ଚ କରାଯିବ । ସେ କହିଥିଲେ ଯେ ଏହି ବିକାଶ ପ୍ରକଳ୍ପଗୁଡ଼ିକ ଝାଡ଼ଖଣ୍ଡର ଯୁବକମାନଙ୍କୁ ଅନେକ ସୁଯୋଗ ଆଣିଦେବ ।


    ପ୍ରଧାନମନ୍ତ୍ରୀ କହିଥିଲେ ଯେ ସେ ଦାୟିତ୍ୱ ଗ୍ରହଣ କରିବା ସମୟରେ 18 , 000 ଗ୍ରାମ ବିଦ୍ୟୁତ ଶକ୍ତିରୁ ବଞ୍ଚିତ ଥିଲା । ଆମେ ଲୋକମାନଙ୍କର ଜୀବନ ଆଲୋକିତ କରିବା ଲାଗି କାର୍ଯ୍ୟ କଲୁ ଏବଂ ସେଠାରେ ବିଦ୍ୟୁତ ଶକ୍ତି ପହଞ୍ଚାଇଲୁ ବୋଲି ସେ କହିଥିଲେ । ଏବେ , ଆମେ ଆହୁରି ଗୋଟିଏ ପାଦ ଆଗକୁ ଯାଇଛୁ ଏବଂ ଭାରତର ପ୍ରତ୍ୟେକ ପରିବାର ନିକଟରେ ବିଦ୍ୟୁତଶକ୍ତି ପହଁଚ ସୁନିଶ୍ଚିତ କରୁଛୁ ବୋଲି ସେ କହିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ଅଚଳ ହୋଇପଡ଼ିଥିବା ସାର କାରଖାନାଗୁଡିକ ପୁନରୁଦ୍ଧାର ପ୍ରକ୍ରିୟାରେ ରହିଛି । ଏହାଦ୍ୱାରା ପୂର୍ବ ଭାରତ ବେଶୀ ଲାଭାନ୍ୱିତ ହେବ ବୋଲି ସେ କହିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ଝାଡ଼ଖଣ୍ଡରେ ଏମ୍ସ ପ୍ରତିଷ୍ଠା ହେବା ଦ୍ୱାରା ରାଜ୍ୟରେ ସ୍ୱାସ୍ଥ୍ୟ ସେବା କ୍ଷେତ୍ରରେ ବ୍ୟାପକ ପରିବର୍ତ୍ତନ ଆସିବ । ଗରିବ ଲୋକମାନେ ଉନ୍ନତ ମାନର ସ୍ୱାସ୍ଥ୍ୟସେବା ପାଇପାରିବେ ବୋଲି ସେ ଉଲ୍ଲେଖ କରିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ କେନ୍ଦ୍ର ସରକାର ବିମାନଯାତ୍ରାକୁ ଶସ୍ତା ଏବଂ ସୁଲଭ କରିପାରିଛନ୍ତି ।


    **********

    
    
    (Release ID: 1533564) Visitor Counter : 1
    
    
    
    
    

*