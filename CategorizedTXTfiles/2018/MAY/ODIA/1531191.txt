      ରେଳ ମନ୍ତ୍ରଣାଳୟ

      ଟ୍ରେନ୍ ଶୌଚାଳୟରୁ କଫି କେନରେ ପାଣି ଆଣୁଥିବା ଭେଣ୍ଡରଙ୍କ ବିରୋଧରେ କାର୍ଯ୍ୟାନୁଷ୍ଠାନ
      • ସୋସିଆଲ ମିଡିଆରେ ଏହି ଭିଡିଓ ପ୍ରସାରିତ ହୋଇଥିଲା

      Posted On: 03 MAY 2018 4:43PM by PIB Bhubaneshwar

    କିଛି ଦିନ ଧରି ସୋସିଆଲ ମିଡିଆରେ ଏକ ଭିଡିଓ ପ୍ରସାରିତ ହୋଇଥିଲା । ଯେଉଁଥିରେ କି ଦେଖାଯାଇଥିଲା , ଜଣେ ଭେଣ୍ଡର ଏକ କଫି/ଚା ’ କେନ୍ ଧରି ଟ୍ରେନ ଶୌଚାଳୟରୁ ବାହାରୁଛି । ସେ ଶୌଚାଳୟରେ କେନରେ ପାଣି ସଂଗ୍ରହ କରି ପରେ କଫି ପ୍ରସ୍ତୁତ କରିଥିବା ଏହି ଭିଡିଓ ସୂଚାଉଥିଲା । ତେଣୁ ଏ ଦିଗରେ ନିମ୍ନଲିଖିତ କାର୍ଯ୍ୟାନୁଷ୍ଠାନ ନିଆଯାଇଛି ।


    2017 ଡିସେମ୍ବରରେ ଚେନ୍ନାଇ ସେଣ୍ଟ୍ରାଲ-ହାଇଦ୍ରାବାଦ ଚାରମିନାର ଏକ୍ସପ୍ରେସ୍ (ନଂ 12759)ରେ ସିକନ୍ଦରାବାଦ ଷ୍ଟେସନରେ ଘଟଣାଟି ଘଟିଥିଲା । ଏପରି କାର୍ଯ୍ୟରେ ଲିପ୍ତ ଥିବା ଭେଣ୍ଡରଙ୍କୁ ଚିହ୍ନଟ କରି କାର୍ଯ୍ୟାନୁଷ୍ଠାନ ନିଆଯାଇଛି ।


    ତଦନ୍ତ ପରେ ସିକନ୍ଦରାବାଦ-କାଜିପେଟା ସେକ୍ସନରେ ନିଯୁକ୍ତ ଥିବା ଭେଣ୍ଡିଙ୍ଗ କଣ୍ଟ୍ରାକ୍ଟର ପି. ଶିବପ୍ରସାଦଙ୍କ ଉପରେ କାର୍ଯ୍ୟାନୁଷ୍ଠାନ ନିଆଯାଇଛି । ଭିଡିଓରେ ଥିବା ଭେଣ୍ଡର ଏହି କଣ୍ଟ୍ରାକ୍ଟରଙ୍କ ଅଧୀନରେ କାର୍ଯ୍ୟରତ । ଏହି କଣ୍ଟ୍ରାକ୍ଟରଙ୍କ ଉପରେ ଆଇଆରସିଟିସି ମାଧ୍ୟମରେ 1 ଲକ୍ଷ ଟଙ୍କା ଜରିମାନା ଲାଗୁ କରାଯାଇଛି ।


    ସେହିପରି ଏହି ତ୍ରୁଟି ପାଇଁ ତାଙ୍କ ଅନୁମତି ପତ୍ର କାହିଁକି ବାତିଲ କରାନଯିବ ବୋଲି ଦର୍ଶାଇ ଏକ କାରଣଦର୍ଶାଅ ନୋଟିସ ମଧ୍ୟ ପି. ଶିବପ୍ରସାଦଙ୍କୁ ଜାରି କରାଯାଇଛି । 2018 ମେ 2 ତାରିଖରେ ଜାରି ହୋଇଥିବା ଏହି ନୋଟିସର ଉତ୍ତର 15 ଦିନ ମଧ୍ୟରେ ଦେବାକୁ କୁହାଯାଇଛି ।


    ଭିଡିଓରେ ଦୃଶ୍ୟ ହେଉଥିବା ଅନ୍ୟ ଦୁଇ ଜଣ ହକର୍ ଅନଧିକୃତ ବୋଲି ତଦନ୍ତରୁ ଜଣାପଡ଼ିଥିଲା । ତେଣୁ ସାଉଥ୍ ସେଣ୍ଟ୍ରାଲ ରେଲୱେର ବାଣିଜ୍ୟିକ ବିଭାଗ ପକ୍ଷରୁ ସିକନ୍ଦରାବାଦ ରେଳ ଷ୍ଟେସନରେ କିଛି ମାସ ଧରି କ୍ରମାଗତ ଚଢ଼ାଉ କରାଯାଇ ଉକ୍ତ ଦୁଇ ହକରଙ୍କ ସମେତ ସମସ୍ତ ଅନଧିକୃତ ହକରଙ୍କୁ ଉଚ୍ଛେଦ କରାଯାଇଛି । ଭବିଷ୍ୟତରେ ଯେପରି ଏଭଳି ଘଟଣାର ପୁନରାବୃତ୍ତି ନ ହେବ ସେ ଦିଗରେ ସ୍ୱତନ୍ତ୍ର ଦୃଷ୍ଟି ରଖାଯାଇଛି ।


    **********

    
    
    (Release ID: 1531191) Visitor Counter : 3