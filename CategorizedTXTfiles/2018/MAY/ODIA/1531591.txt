      ସଂଖ୍ୟାଲଘୁ ବ୍ୟାପାର ମନ୍ତ୍ରଣାଳୟ

      ଜାତୀୟ ୱାକଫ ଅଧିବେଶନରେ ୱାକଫ ସମ୍ପର୍କିତ ଯୋଜନାର ସମୀକ୍ଷା
      • ସମାଜର ଫାଇଦା ପାଇଁ ୱାକଫ୍ ସମ୍ପତ୍ତିର ସଦୁପଯୋଗକୁ ପିଏମଜେଭିକେ ତ୍ୱରାନ୍ୱିତ କରିବ ବୋଲି କହିଲେ କେନ୍ଦ୍ର ସଂଖ୍ୟାଲଘୁ ବ୍ୟାପାର ମନ୍ତ୍ରୀ ମୁକ୍ତାର ଅବାସ ନକଭୀ

      Posted On: 07 MAY 2018 2:49PM by PIB Bhubaneshwar

    କେନ୍ଦ୍ର ସଂଖ୍ୟାଲଘୁ ବ୍ୟାପାର ମନ୍ତ୍ରୀ ମୁକ୍ତାର ଅବାସ ନକଭୀ କହିଲେ ଯେ , ସ୍ୱାଧୀନତା ପରେ ଦେଶରେ ପ୍ରଥମ ଥର ପାଇଁ ପ୍ରଧାନମନ୍ତ୍ରୀ ଜନ ବିକାଶ କାର୍ଯ୍ୟକ୍ରମ ( PMJVK )ରେ କେନ୍ଦ୍ର ସଂଖ୍ୟାଲଘୁ ବ୍ୟାପାର ମନ୍ତ୍ରଣାଳୟ ଦେଶବ୍ୟାପୀ ୱାକଫ ସମ୍ପତ୍ତିରେ ସ୍କୁଲ , କଲେଜ , ଆଇଟିଆଇ , ଦକ୍ଷତା ବିକାଶ କେନ୍ଦ୍ର , ବହୁମୁଖୀ ଗୋଷ୍ଠୀ କେନ୍ଦ୍ର ‘ ସଦ୍ଭାବ ମଣ୍ଡପ ’, ‘ ହୁନର ହବ୍ ’, ଡାକ୍ତରଖାନା , ବ୍ୟାବସାୟିକ କେନ୍ଦ୍ର ଇତ୍ୟାଦି ନିର୍ମାଣ କରିବ ।


    ନୂଆଦିଲ୍ଲୀରେ ସୋମବାର ଅନୁଷ୍ଠିତ ଜାତୀୟ ୱାକଫ ଅଧିବେଶନରେ ଉଦବୋଧନ ଦେଇ ମନ୍ତ୍ରୀ କହିଲେ ଯେ , ଗତମାସ କେନ୍ଦ୍ର କ୍ୟାବିନେଟ ‘ ପ୍ରଧାନମନ୍ତ୍ରୀ ଜନ ବିକାଶ କାର୍ଯ୍ୟକ୍ରମ ’ କୁ ଅନୁମୋଦନ ଦେଇଛି , ଏହାଦ୍ୱାରା ସମାଜକୁ ସାମାଜିକ-ଅର୍ଥନୈତିକ-ଶିକ୍ଷା କ୍ଷେତ୍ରରେ ସଶକ୍ତ କରିବାକୁ ୱାକଫ ସମ୍ପତ୍ତିର ବ୍ୟବହାର ସକାଶେ ଅନୁମତି ମିଳିପାରିଛି । ଏହି ଯୋଜନା ଅଧୀନରେ 308 ଜିଲ୍ଲା , 870 ବ୍ଲକ , 331 ସହର ଏବଂ ହଜାରରୁ ଅଧିକ ଗ୍ରାମ ରହିଛି । ଦେଶବ୍ୟାପୀ ଏବେ ପ୍ରାୟ 5 ଲକ୍ଷ 71 ହଜାର ପଂଜିକୃତ ୱାକଫ ସମ୍ପତ୍ତି ରହିଛି ।


    ଶ୍ରୀ ନକଭୀ କହିଲେ ଯେ , ବହୁ ବର୍ଷ ଧରି ଅନେକ ବିବାଦ ଓ ଆଇନଗତ ଜାଲରେ ଫସିଥିବା ୱାକଫ୍ ସମ୍ପତ୍ତିକୁ ମୁକ୍ତ କରି ସଦୁପଯୋଗ କରିବା ପାଇଁ ୱାକଫ ଆଇନକୁ ସରଳ କରାଯାଇଛି । ଜଟିଳ ଆଇନ ଯୋଗୁ ଅନେକ ରାଜ୍ୟରେ ୱାକଫ ସମ୍ପତ୍ତି ବ୍ୟବହାର ନହୋଇ ପଡ଼ିରହିଛି । ୱାକଫ ସମ୍ପତ୍ତିକୁ ଯିଏ ଠିକ୍ ଭାବେ ପରିଚାଳନା କରିପାରିବ , ସେହି ମୁତାୱାଲିମାନଙ୍କୁ କେନ୍ଦ୍ର ସରକାର ୱାକଫ୍ ସମତ୍ତିକୁ ସମାଜର ବିକାଶ ଦିଗରେ , ବିଶେଷ କରି ଶିଶୁ କନ୍ୟାମାନଙ୍କୁ ଶିକ୍ଷାଗତ ସଶକ୍ତକରଣ ଦିଗରେ ବ୍ୟବହାର ପାଇଁ ଅନୁମତି ଦେବେ । ଦେଶବ୍ୟାପୀ ୱାକଫ୍ ସମ୍ପତ୍ତିର ଦେଖାରଖା ଏବେ ‘ ୱାକଫ ମୁତାୱାଲି ’ ମାନେ କରୁଛନ୍ତି ବୋଲି ସେ କହିଥିଲେ ।


    ଶ୍ରୀ ନକଭୀ କହିଲେ ଯେ , ସେଣ୍ଟ୍ରାଲ ୱାକଫ୍ କାଉନସିଲ ୱାକଫ ରେକର୍ଡ ଗୁଡ଼ିକର ନିର୍ଦ୍ଧାରିତ ସମୟସୀମାରେ ଡିଜିଟାଲୀକରଣ କରିବାକୁ ରାଜ୍ୟ ୱାକଫ ବୋର୍ଡଗୁଡ଼ିକୁ ଆର୍ଥିକ ସହାୟତା ପ୍ରଦାନ କରୁଛି । ଇତି ମଧ୍ୟରେ 84% ୱାକଫ ସମ୍ପତ୍ତିର ଡିଜିଟାଲୀକରଣ ହୋଇସାରିଛି । ବଳକା ଗୁଡ଼ିକର କାର୍ଯ୍ୟ ଖୁବଶୀଘ୍ର ଶେଷ ହେବ । ୱାକଫ ସମ୍ପତ୍ତି ଗୁଡ଼ିକର ଆଇନଗତ ପ୍ରସଙ୍ଗ ତଦାରଖ କରିବା ସହ ସେଗୁଡ଼ିକର ବିକାଶ , ରକ୍ଷଣାବେକ୍ଷଣ , ସଂରକ୍ଷଣ ପାଇଁ ରାଜ୍ୟ ୱାକଫ ବୋର୍ଡରେ 2ଜଣ ଲିଗାଲ୍ ସପୋର୍ଟ ଅଫିସର , 2 ଜଣ ଜୋନାଲ ୱାକଫ ଅଫିସର ଏବଂ 2 ଜଣ ସର୍ଭେୟରଙ୍କୁ ସେଣ୍ଟ୍ରାଲ ୱାକଫ କାଉନସିଲ ନିଯୁକ୍ତି ଦେଇଛି ।


    ୱାକଫ ସମ୍ପତ୍ତି ଦ୍ୱାରା ପରିଚାଳିତ ହେଉଥିବା ଶିକ୍ଷାନୁଷ୍ଠାନ , ବିଶେଷ କରି ବାଳିକାମାନଙ୍କ ଶିକ୍ଷାକୁ ପ୍ରୋତ୍ସାହିତ କରୁଥିବା ସଂସ୍ଥାକୁ କେନ୍ଦ୍ର ସଂଖ୍ୟାଲଘୁ ବ୍ୟାପାର ମନ୍ତ୍ରଣାଳୟ ଏବଂ ସେଣ୍ଟ୍ରାଲ ୱାକଫ କାଉନସିଲ ସହାୟତା ଦେଉଥିବା ମନ୍ତ୍ରୀ କହିଥିଲେ ।


    ସାଂସଦ ହୁସେନ୍ ଦଲୱାଇ , ଜମ୍ମୁ-କାଶ୍ମୀର ସଂଖ୍ୟାଲଘୁ ବ୍ୟାପାର ମନ୍ତ୍ରୀ ଚୌଧୁରୀ ଜୁଲଫିକର ଅଲ୍ଲୀ , ସଂଖ୍ୟାଲଘୁ ମନ୍ତ୍ରଣାଳୟ ସଚିବ ଆମେଜିଙ୍ଗ ଲୁଇଖାମ୍ , ଯୁଗ୍ମ ସଚିବ ଜାନ୍-ଇ-ଅଲାମ୍ , ସେଣ୍ଟ୍ରାଲ ୱାକଫ କାଉନସିଲ ସମ୍ପାଦକ ବି.ଏମ୍. ଜମାଲ ଏବଂ ରାଜ୍ୟ ୱାକଫ ବୋର୍ଡର ପଦାଧିକାରୀମାନେ ଅଧିବେଶନରେ ଯୋଗ ଦେଇଥିଲେ । ଅଧିବେଶନରେ କ୍ୱାମୀ ୱାକଫ ବୋର୍ଡ ତାରାକ୍ୱିଆତି ଯୋଜନାର ସମୀକ୍ଷା ମଧ୍ୟ କରାଯାଇଥିଲା । ଏହି ଯୋଜନାରେ 48 କୋଟି ଟଙ୍କା ଖର୍ଚ୍ଚ ପାଇଁ ଧାର୍ଯ୍ୟ କରାଯାଇଛି । ଏହାଦ୍ୱାରା ୱାକଫ ସମ୍ପତ୍ତିର ଡିଜିଟାଲୀକରଣ ହୋଇ ସ୍ୱଚ୍ଛତା ରକ୍ଷା କରାଯାଇପାରିବ ଏବଂ GIS / GPS ମ୍ୟାପିଙ୍ଗ ଦ୍ୱାରା ୱାକଫ୍ ସମ୍ପତ୍ତିରୁ ଜବରଦଖଲ ହଟାଯାଇପାରିବ ।


    **************

    
    
    (Release ID: 1531591) Visitor Counter : 3