      ରେଳ ମନ୍ତ୍ରଣାଳୟ

      ରେଳ ସୁରକ୍ଷା ବଳର କନଷ୍ଟେବଲ ଶ୍ରୀ ଶିବାଜୀଙ୍କୁ ସାହସିକତା ପାଇଁ ମିଳିବ ‘ରେଳ ମନ୍ତ୍ରୀ ପଦକ’
      Posted On: 10 MAY 2018 2:31PM by PIB Bhubaneshwar


    ଅପୂର୍ବ ସାହସିକତା ପାଇଁ ରେଳ ସୁରକ୍ଷା ବଳର କନଷ୍ଟେବଲ ଶ୍ରୀ ଶିବାଜୀଙ୍କୁ ‘ ରେଳ ମନ୍ତ୍ରୀ ପଦକ ’ ଏବଂ 1 ଲକ୍ଷ ଟଙ୍କା ପୁରସ୍କାରରେ ସମ୍ମାନିତ କରାଯିବ । କର୍ତ୍ତବ୍ୟ କ୍ଷେତ୍ରରେ ଅପୂର୍ବ ସାହସିକତା ପାଇଁ ଏହି ସମ୍ମାନ ପ୍ରଦାନ କରାଯାଇଥାଏ ।


    2018 ଏପ୍ରିଲ 23 ତାରିଖରେ ଆରପିଏଫ୍ କନଷ୍ଟେବଲ ଶୀ ଶିବାଜୀ ସଦର୍ଣ୍ଣ ରେଲୱେର ଭେଲଚେରୀ ଷ୍ଟେସନରୁ ଏକ ଟ୍ରେନରେ ସୁରକ୍ଷା କର୍ମୀ ଭାବେ ଯାଉଥିଲେ । ରାତି 11ଟା 45 ମିନିଟରେ ଚିନ୍ତାଡ୍ରିପେଟ ଷ୍ଟେସନ ପରେ ସେ ପାଖ ବଗିରୁ ଜଣେ ମହିଳା ଯାତ୍ରୀଙ୍କ ଚିତ୍କାର ଶୁଣିବାକୁ ପାଇଥିଲେ । ପରବର୍ତ୍ତୀ ଷ୍ଟେସନ ପାର୍କ ଟାଉନ ଷ୍ଟେସନରେ ଟ୍ରେନ୍ ରହିବା ମାତ୍ରେ ଶିବାଜୀ ନିକଟ ବଗିକୁ ଯାଇଥିଲେ । ବଗିରେ ଜଣେ ମହିଳା ଯାତ୍ରୀଙ୍କୁ ଜଣେ ବ୍ୟକ୍ତି ଅଶ୍ଳୀଳ ବ୍ୟବହାର କରୁଥିବା ଦେଖିବାକୁ ପାଇଥିଲେ । ସେ ତତକ୍ଷଣାତ ଉକ୍ତ ଅସାମାଜିକ ବ୍ୟକ୍ତିକୁ କାବୁ କରି ମହିଳାଙ୍କୁ ଉଦ୍ଧାର କରିଥିଲେ । ଚେନ୍ନାଇ ଏଗମୋର ଷ୍ଟେସନରେ ଶିବାଜୀ ଉକ୍ତ ଅସାମାଜିକ ବ୍ୟକ୍ତିକୁ ଜିଆରପିକୁ ହସ୍ତାନ୍ତର କରିବା ସହ ଘଟଣା ସମ୍ପର୍କରେ ଏତଲା ଦାଏର କରିଥିଲେ । ଆକ୍ରମଣର ଶିକାର ହୋଇଥିବା ମହିଳାଙ୍କୁ ତୁରନ୍ତ ଚେନ୍ନାଇର ରାଜୀବ ଗାନ୍ଧୀ ଜେନେରାଲ ହସ୍ପିଟାଲକୁ ଚିକିତ୍ସା ପାଇଁ ପଠାଯାଇଥିଲା ।


    ଜଣେ ମହିଳା ଯାତ୍ରୀଙ୍କୁ ଠିକ୍ ସମୟରେ ବିପଦରୁ ରକ୍ଷା କରିପାରିଥିବାରୁ କନଷ୍ଟେବଲ ଶିବାଜୀଙ୍କୁ ସମସ୍ତେ ପ୍ରଶଂସା କରିଛନ୍ତି । ରେଲୱେ ଇନ୍ସପେକ୍ଟର ଜେନେରାଲ ପନ୍ ମାନିକଭେଲ ଶିବାଜୀଙ୍କୁ ପ୍ରଶଂସା କରିବା ସହ 5 ହଜାର ଟଙ୍କା ପୁରସ୍କାର ପ୍ରଦାନ କରିଛନ୍ତି ।


    ***********


    

    
    (Release ID: 1531880) Visitor Counter : 1