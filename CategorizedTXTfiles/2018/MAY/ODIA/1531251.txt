      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଧର୍ମ ସର୍ବଦା ଦମନମୂଳକ ସ୍ଥିତିରୁ ମୁକ୍ତ ରହିବା ନେଇ ସ୍ୱରାଷ୍ଟ୍ର ମନ୍ତ୍ରୀଙ୍କ ପ୍ରତିଶ୍ରୁତି
      • ମାର୍ ଥୋମା ଭାଲିୟା ମେଟ୍ରୋପଲିଟାନ ସମଗ୍ର ଦେଶ ଓ ଜାତି ପାଇଁ ପ୍ରେରଣାର ଉତ୍ସ: ରାଜନାଥ ସିଂହ

      Posted On: 01 MAY 2018 7:10PM by PIB Bhubaneshwar

    ଧର୍ମ ସମ୍ପୂର୍ଣ୍ଣ ଭାବେ ବ୍ୟକ୍ତିଗତ ସ୍ୱାଧୀନତା ଏବଂ ଏହା ସର୍ବଦା ଦମନମୂଳକ ଓ ବାଧ୍ୟତାମୂଳକ ସ୍ଥିତିରୁ ମୁକ୍ତ ରହିବା ଉଚିତ ବୋଲି କହିଛନ୍ତି କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ । ତିରୁବନନ୍ତପୁରମ (କେରଳ)ରେ ଫିଲିପୋଜ୍ ମାର୍ କ୍ରାଇସୋଷ୍ଟୋମ୍ ମାର୍ ଥୋମା ଭାଲିୟା ମେଟ୍ରୋପଲିଟାନଙ୍କୁ ଶହେ ବର୍ଷ ପୂରଣ ଅବସରରେ ତାଙ୍କୁ ସମ୍ମାନିତ କରିବାକୁ ଆୟୋଜିତ ଉତ୍ସବକୁ ଉଦଘାଟନ କରି ସ୍ୱରାଷ୍ଟ୍ର ମନ୍ତ୍ରୀ ଏହା କହିଛନ୍ତି । ଶ୍ରୀ ସିଂହ କହିଥିଲେ ଯେ , କେନ୍ଦ୍ରରେ କ୍ଷମତାସୀନ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ସରକାର ସମାଜର ସବୁ ବର୍ଗର ଲୋକଙ୍କୁ ସାଙ୍ଗରେ ନେଇ ନୂତନ ଭାରତ ଗଠନ ନୀତିରେ ବିଶ୍ୱାସ କରନ୍ତି । ସମଗ୍ର ଦେଶବାସୀ ଯେତେବେଳେ ଏକତାର ସୂତ୍ରରେ ଛିଡ଼ା ହେବେ ସେତେବେଳେ ଆମର ନୂତନ ଭାରତ ଗଠନ ସ୍ୱପ୍ନ ସଫଳ ହୋଇପାରିବ ।


    ସ୍ୱରାଷ୍ଟ୍ର ମନ୍ତ୍ରୀ କହିଲେ ଯେ , ଭାରତ କୌଣସି ଧର୍ମ କିମ୍ବା ରାଜନୈତିକ ଦଳ ବିଶ୍ୱାସ କରୁଥିବା ଧର୍ମତତ୍ତ୍ୱ କିମ୍ବା ବ୍ୟବସ୍ଥାକୁ ଅଧିକାର କରିଥିବା ଶକ୍ତିଙ୍କ ଯୋଗୁ ଏକତାର ସୂତ୍ରରେ ନାହିଁ । ଭିନ୍ନ ଭିନ୍ନ ଚିନ୍ତାଧାରା ଏବଂ ଧର୍ମତତ୍ତ୍ୱକୁ ଏକତ୍ର ରହିବାର ସୁଯୋଗ ଦେଇଥିବାରୁ ଭାରତ ଆଜି ଏକତାର ରଜ୍ଜୁରେ ବନ୍ଧା ହୋଇପାରିଛି । ଦେଶ ଯେତେବେଳେ ସମସ୍ୟାର ସମ୍ମୁଖୀନ ହୋଇଛି ପାରସ୍ପରିକ ମତ ବିନିମୟ ଦ୍ୱାରା ଏହାର ସମାଧାନ ହୋଇଛି ଏବଂ ଏହାର ଏକ ବଡ଼ ଉଦାହରଣ ଆମ ସମ୍ବିଧାନ ।


    ରାଜନାଥ ସିଂହ କହିଲେ ଯେ , ଆମ ଦେଶରେ ‘ ସର୍ବ ଧର୍ମ ସମ୍ଭବ ’ ବଜାୟ ରହିବା ଉଚିତ ଏବଂ ଐକ୍ୟ ଭାରତର ସ୍ତମ୍ଭକୁ ସୁଦୃଢ଼ କରିବା ଆବଶ୍ୟକ । ଏକତା ଆମର ଶକ୍ତି ଏବଂ ଆମେ ସମାଜରେ ଐକ୍ୟତା , ବନ୍ଧୁତା ଏବଂ ସୁସଙ୍ଗତ ବଜାୟ ରଖିବା ଦିଗରେ କାମ କରିବା ଉଚିତ । ମାର୍ କ୍ରାଇସୋଷ୍ଟୋମଙ୍କ ଜନ୍ମ ଶତବାର୍ଷିକୀ ପାଳନ ଅବସରରେ ଏହା ହିଁ ଆମର ସଂକଳ୍ପ ହେବା ଉଚିତ ।


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ କହିଲେ ଯେ , ମାର୍ ଥୋମା ଭାଲିୟା ମେଟ୍ରୋପଲିଟାନ୍ କେବଳ କେରଳ କିମ୍ବା ଖ୍ରୀଷ୍ଟିୟାନ ଭାଇଭଉଣୀଙ୍କ ପାଇଁ ନୁହେଁ ବରଂ ସମଗ୍ର ଦେଶ ପାଇଁ ଏକ ପ୍ରେରଣା । ମାନବତା ଏବଂ ସମାଜ ପାଇଁ ପାଇଁ ସ୍ୱାର୍ଥ ବିହୀନ ସେବା କରି କିପରି ଭଗବାନ ପୂଜିତ ହେଉଛନ୍ତି ତାହାର ଜ୍ୱଳନ୍ତ ଉଦାହରଣ ଥୋମା ଭାଲିୟାଙ୍କ ଜୀବନୀ । ପ୍ରେରଣା ଦାୟକ କଥା ଏବଂ କାମ ଦ୍ୱାରା ମାର୍ କ୍ରାଇସୋଷ୍ଟୋମ୍ କେରଳରେ ସବୁ ବର୍ଗର ଲୋକଙ୍କ ପାଇଁ ନିଜକୁ ଉତ୍ସର୍ଗ କରିଛନ୍ତି । ବିଗତ 6 ଦଶନ୍ଧି ଧରି ଦେଶବାସୀଙ୍କ ସେବା କରି ଆସୁଥିବା ଭାରତ ସରକାର ମାର୍ କ୍ରାଇସୋଷ୍ଟୋମଙ୍କୁ ଚଳିତ ବର୍ଷ ‘ ପଦ୍ମ ଭୂଷଣ ’ ରେ ସମ୍ମାନିତ କରିଛନ୍ତି । ଏହାଦ୍ୱାରା ସରକାର କେବଳ ତାଙ୍କୁ ନୁହେଁ ତାଙ୍କର ସେବାମୂଳକ କାର୍ଯ୍ୟକୁ ମଧ୍ୟ ସମ୍ମାନିତ କରିଛନ୍ତି ।


    ସ୍ୱରାଷ୍ଟ୍ର ମନ୍ତ୍ରୀ କହିଲେ ଯେ , ମାର୍ କ୍ରାଇସୋଷ୍ଟୋମ୍ ସମାଜ ସଂସ୍କାରକ ଭାବେ ମଧ୍ୟ କାର୍ଯ୍ୟ କରି ଆସୁଛନ୍ତି । ସମାଜର ଦୁର୍ବଳ ବର୍ଗଙ୍କ ସଶକ୍ତିକରଣ ଦିଗରେ ସେ କରୁଥିବା କାର୍ଯ୍ୟ ଅତ୍ୟନ୍ତ ମୂଲ୍ୟବାନ ।


    ଉତ୍ସବରେ ମୁଖ୍ୟମନ୍ତ୍ରୀ ପିନାରାୟି ବିଜୟନ ସଭାପତିତ୍ୱ କରିଥିବା ବେଳେ ରାଜ୍ୟସଭା ଉପାଧ୍ୟକ୍ଷ ପ୍ରଫେସର ପି.ଜେ. କୁରିଏନ୍ , ପର୍ଯ୍ୟଟନ ଏବଂ ସମବାୟ ମନ୍ତ୍ରୀ କଡ଼କମ୍ପଲ୍ଲୀ ସୁରେନ୍ଦ୍ରନ୍ , ବିରୋଧୀ ଦଳ ନେତା ରମେଶ ଚେନ୍ନିଥାଲା , ସାଂସଦ ଶଶୀ ଥରୁର୍ , ସାଂସଦ ଭି. ମୁରଲୀଧରନ୍ , ମେୟାର ଭି.କେ. ପ୍ରଶାନ୍ତ ଏବଂ ଅନ୍ୟାନ୍ୟ ଗଣ୍ୟମାନ୍ୟ ଅତିଥିଙ୍କ ସମେତ ଫିଲିପୋଜ୍ ମାର୍ କ୍ରାଇସୋଷ୍ଟୋମ୍ ମାର୍ ଥୋମା ଭାଲିୟା ମେଟ୍ରୋପଲିଟାନ୍ ଉପସ୍ଥିତ ଥିଲେ ।


    ଶାନ୍ତିଗିରି ଆଶ୍ରମରେ ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ପୁଷ୍ପମାଲ୍ୟ ଅର୍ପଣ କରିବା ସହ ଆଶ୍ରମର ଅନ୍ତେବାସୀଙ୍କ ସହ ଆଲୋଚନା କରିଥିଲେ । କାର୍ଯ୍ୟକ୍ରମରେ ବାହାରିନର ଉପ ପ୍ରଧାନମନ୍ତ୍ରୀ ଶେଖ୍ ଖାଲିଦ୍ ବିନ୍ ଅବଦୁଲ୍ଲା ଅଲ୍ ଖଲିଫା ମୁଖ୍ୟ ଅତିଥି ଭାବେ ଉପସ୍ଥିତ ଥିଲେ ।


    **************

    
    
    (Release ID: 1531251) Visitor Counter : 1