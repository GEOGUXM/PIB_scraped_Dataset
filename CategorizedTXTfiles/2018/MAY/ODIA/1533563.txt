      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପ୍ରଧାନମନ୍ତ୍ରୀଙ୍କ ଶାନ୍ତିନିକେତନ ଗସ୍ତ, ବିଶ୍ୱ ଭାରତୀ ବିଶ୍ୱବିଦ୍ୟାଳୟର ସମାବର୍ତ୍ତନ ସମାରୋହରେ ଯୋଗଦେଲେ, ବାଂଲାଦେଶ ଭବନ ଉଦ୍ଘାଟନ
      Posted On: 25 MAY 2018 8:49PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ପଶ୍ଚିମବଙ୍ଗର ଶାନ୍ତିନିକେତନ ଗସ୍ତ କରିଥିଲେ ।


    ପ୍ରଧାନମନ୍ତ୍ରୀ ଶାନ୍ତିନିକେତନଠାରେ ବାଂଲାଦେଶ ପ୍ରଧାନମନ୍ତ୍ରୀ ଶେଖ ହାସିନାଙ୍କୁ ସ୍ୱାଗତ କରିଥିଲେ । ଗୁରୁଦେବ ରବୀନ୍ଦ୍ର ନାଥ ଟାଗୋରଙ୍କୁ ଶ୍ରଦ୍ଧାଞ୍ଜଳି ଅର୍ପଣ କରି ଦୁଇ ନେତା ପରିଦର୍ଶିକ ପୁସ୍ତକରେ ସ୍ୱାକ୍ଷର କରିଥିଲେ । ଦୁଇ ନେତା ବିଶ୍ୱ ଭାରତୀ ବିଶ୍ୱବିଦ୍ୟାଳୟର ସମାବର୍ତ୍ତନ ଉତ୍ସବରେ ଯୋଗ ଦେଇଥିଲେ ।


    ଏହି ଅବସରରେ ଉଦବୋଧନ ଦେଇ ପ୍ରଧାନମନ୍ତ୍ରୀ ଭାରତର ଗଣତାନ୍ତ୍ରିକ ଶାସନ ବ୍ୟବସ୍ଥାକୁ ଏକ ଶ୍ରେଷ୍ଠ ଗୁରୁ ଭାବେ ବର୍ଣ୍ଣନା କରିଥିଲେ , ଯେ କି 125 କୋଟିରୁ ଉର୍ଦ୍ଧ୍ଵ ଜନତାଙ୍କୁ ଅନୁପ୍ରାଣିତ କରୁଛି । ସେ କହିଥିଲେ ଯେ ଗୁରୁଦେବ ରବୀନ୍ଦ୍ରନାଥ ଟାଗୋରଙ୍କ ପବିତ୍ର ମାଟିରେ ଜ୍ଞାନୀଜନଙ୍କ ଗହଣରେ ଯୋଗ ଦେବା ତାଙ୍କ ପାଇଁ ସୌଭାଗ୍ୟର ବିଷୟ ।


    ଆଜି ଡିଗ୍ରୀ ଗ୍ରହଣ କରିଥିବା ଛାତ୍ରଛାତ୍ରୀଙ୍କୁ ସେ ଅଭିନନ୍ଦନ ଜଣାଇଥିଲେ । ସେ କହିଥିଲେ ଯେ ଏହି ବିଶ୍ୱବିଦ୍ୟାଳୟରେ ପଢ଼ୁଥିବା ଛାତ୍ରଛାତ୍ରୀ କେବଳ ଡିଗ୍ରୀ ହାସଲ କରିନାହାନ୍ତି ବରଂ ଏକ ମହାନ ପରମ୍ପରାର ଉତ୍ତରାଧିକାରୀ ହୋଇଛନ୍ତି ।


    ପ୍ରଧାନମନ୍ତ୍ରୀ କହିଥିଲେ ଯେ ବେଦର ଜ୍ଞାନ , ଯାହା ସାରା ବିଶ୍ୱକୁ ଗୋଟିଏ ପରିବାର ଭାବେ ବର୍ଣ୍ଣନା କରିଛନ୍ତି , ତାହା ବିଶ୍ୱ ଭାରତୀ ବିଶ୍ୱବିଦ୍ୟାଳୟର ମୂଲ୍ୟବୋଧରେ ପ୍ରତିଫଳିତ ହୋଇଛି ।


    ବାଂଲାଦେଶ ପ୍ରଧାନମନ୍ତ୍ରୀ ଶେଖ ହାସିନାଙ୍କୁ ସ୍ୱାଗତ ଜଣାଇ ସେ କହିଥିଲେ ଯେ ଭାରତ ଏବଂ ବାଂଲାଦେଶ ଦୁଇ ରାଷ୍ଟ୍ରର ସ୍ୱାର୍ଥ ଆପୋସ ସହଯୋଗ ଏବଂ ପାରସ୍ପରିକ ସମନ୍ୱୟ ସହିତ ଯୋଡ଼ି ହୋଇ ରହିଛି ।


    ପ୍ରଧାନମନ୍ତ୍ରୀ କହିଥିଲେ ଯେ ଗୁରୁଦେବ ରବୀନ୍ଦ୍ରନାଥ ଟାଗୋରଙ୍କୁ ସାରା ବିଶ୍ୱରେ ସମ୍ମାନ ଦିଆଯାଉଥିଲା । ସେ କହିଥିଲେ ଯେ ତିନି ବର୍ଷ ପୂର୍ବେ ତାଜିକିସ୍ତାନ ଯାଇଥିବା ସମୟରେ ତାଙ୍କୁ ଗୁରୁଦେବ ରବୀନ୍ଦ୍ରନାଥ ଟାଗୋରଙ୍କ ପ୍ରତିମୂର୍ତ୍ତି ଉନ୍ମୋଚନ କରିବାର ସୌଭାଗ୍ୟ ମିଳିଥିଲା । ସେ କହିଥିଲେ ଯେ ଏପରିକି ଆଜି ମଧ୍ୟ ବିଶ୍ୱର ବିଭିନ୍ନ ବିଶ୍ୱବିଦ୍ୟାଳୟରେ ଟାଗୋରଙ୍କ ବିଷୟରେ ପଢ଼ାଯାଉଛି । ସେ ଗୁରୁଦେବଙ୍କୁ ବିଶ୍ୱ ନାଗରିକ ଭାବେ ବର୍ଣ୍ଣନା କରିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ଭାରତୀୟ ଛାତ୍ରମାନେ ନିଜ ଭିତରେ ଭାରତୀୟ ପରିଚୟ ବଜାୟ ରଖି ସୁଦ୍ଧା ସାରା ବିଶ୍ୱ ସହିତ ସମାନ ଭାବେ ପ୍ରଗତି ହାସଲ କରନ୍ତୁ ବୋଲି ଗୁରୁଦେବ ରବୀନ୍ଦ୍ରନାଥ ଟାଗୋର ଚାହୁଁଥିଲେ । ସ୍ଥାନୀୟ ଗ୍ରାମାଂଚଳରେ ଦକ୍ଷତା ବିକାଶ ଏବଂ ଶିକ୍ଷାର ପ୍ରସାର ଭାବେ ବିଶ୍ୱଭାରତୀ ବିଶ୍ୱବିଦ୍ୟାଳୟର ପ୍ରୟାସକୁ ସେ ପ୍ରଶଂସା କରିଥିଲେ । 2021ରେ ଶତବାର୍ଷିକୀ ପୂର୍ତ୍ତି ଅବସରରେ ଏହି ପ୍ରୟାସକୁ 100ଟି ଗ୍ରାମକୁ ସମ୍ପ୍ରସାରଣ କରିବା ଲାଗି ସେ ଉତ୍ସାହିତ କରିଥିଲେ । ଏହି 100ଟି ଗ୍ରାମରେ ସାମଗ୍ରୀକ ବିକାଶ ଦିଗରେ କାର୍ଯ୍ୟ କରିବା ଲାଗି ମଧ୍ୟ ସେ ବିଶ୍ୱବିଦ୍ୟାଳୟ କର୍ତ୍ତୃପକ୍ଷଙ୍କୁ ଆହ୍ୱାନ କରିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ 2022ରେ ନୂତନ ଭାରତ ଗଠନରେ ବିଶ୍ୱ ଭାରତୀ ବିଶ୍ୱବିଦ୍ୟାଳୟ ଭଳି ସଂସ୍ଥାନର ଗୁରୁତ୍ୱପୂର୍ଣ୍ଣ ଭୂମିକା ରହିଛି । ଶିକ୍ଷା କ୍ଷେତ୍ରରେ କେନ୍ଦ୍ର ସରକାର ନେଇଥିବା ଭୂମିକା ଉପରେ ସେ ଆଲୋକପାତ କରିଥିଲେ ।


    ବାଂଲାଦେଶ ଭବନ ଉଦ୍ଘାଟନ ଅବସରରେ ଉଦବୋଧନ ଦେଇ ପ୍ରଧାନମନ୍ତ୍ରୀ ଏହାକୁ ଭାରତ ଏବଂ ବାଂଲାଦେଶ ମଧ୍ୟରେ ସାଂସ୍କୃତିକ ସମ୍ପର୍କର ପ୍ରତୀକ ବୋଲି କହିଥିଲେ ।


    ସେ କହିଥିଲେ ଯେ ଏହି ବିଶ୍ୱବିଦ୍ୟାଳୟ ଏବଂ ଏହି ପବିତ୍ର ଭୂମିର ଏକ ଇତିହାସ ରହିଛି ଯାହା ଉଭୟ ଭାରତ ଏବଂ ବାଂଲାଦେଶର ସ୍ୱାଧୀନତା ସଂଗ୍ରାମ ଦେଖିଛି । ସେ ଆହୁରି ଉଲ୍ଲେଖ କରିଥିଲେ ଯେ ଏହା ଦୁଇ ଦେଶର ସହଭାଗୀ ଐତିହ୍ୟର ପ୍ରତୀକ ।


    ସେ କହିଥିଲେ ଯେ ବଙ୍ଗବନ୍ଧୁ ଶେଖ ମୁଜିବୁର ରେହମାନ ଉଭୟ ଭାରତ ଏବଂ ବାଂଲାଦେଶରେ ସମାନ ଭାବେ ସମ୍ମାନିତ ହୋଇଛନ୍ତି । ସେହିପରି ସେ ଉଳ୍ଲେଖ କରିଥିଲେ ଯେ ନେତାଜୀ ସୁଭାଷ ଚନ୍ଦ୍ର ବୋଷ , ସ୍ୱାମୀ ବିବେକାନନ୍ଦ ଏବଂ ମହାତ୍ମାଗାନ୍ଧୀଙ୍କୁ ଭାରତରେ ଯେତିକି ସମ୍ମାନ ଦିଆଯାଏ , ବାଂଲାଦେଶରେ ମଧ୍ୟ ସେତିକି ସମ୍ମାନ ଦିଆଯାଏ ।


    ସେହିପରି ଗୁରୁଦେବ ରବୀନ୍ଦ୍ରନାଥ ଟାଗୋର ଯେତିକି ବାଂଲାଦେଶର ସେତିକି ଭାରତର ମଧ୍ୟ ।


    ପ୍ରଧାନମନ୍ତ୍ରୀ କହିଥିଲେ ଯେ ଗୁରୁଦେବ ରବୀନ୍ଦ୍ରନାଥ ଟାଗୋର ସାର୍ବଜନୀନ ମାନବବାଦର ମନ୍ତ୍ର କେନ୍ଦ୍ର ସରକାରଙ୍କ “ ସବକା ସାଥ , ସବକା ବିକାଶ ” ନୀତିକୁ ପ୍ରେରଣା ଯୋଗାଇଛି । ସେ କହିଥିଲେ ଯେ ଆତଙ୍କବାଦର ନିଷ୍ଠୁରତା ବିରୋଧରେ ଭାରତ ଏବଂ ବାଂଲାଦେଶର ମିଳିତ ସଂକଳ୍ପ ବାଂଲାଦେଶ ଭବନ ଜରିଆରେ ଭବିଷ୍ୟତ ପିଢ଼ିକୁ ପ୍ରେରଣା ଯୋଗାଇବ । ଗତବର୍ଷ ନୂଆଦିଲ୍ଲୀରେ ଭାରତୀୟ ସୈନିକଙ୍କୁ ବାଂଲାଦେଶର ସମ୍ବର୍ଦ୍ଧନାକୁ ସ୍ମରଣ କରିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ଦୁଇ ଦେଶ ମଧ୍ୟରେ ସମ୍ପର୍କ ଗତ କିଛିବର୍ଷ ହେବ ସ୍ୱର୍ଣ୍ଣିମ ଅଧ୍ୟାୟ ଦେଇ ଗତି କରୁଛି । ସେ ସ୍ଥାୟୀ ସୀମା ପ୍ରସଙ୍ଗ ଏବଂ ବିଭିନ୍ନ ଯୋଗାଯୋଗ ପ୍ରକଳ୍ପର ସମାଧାନ ବିଷୟରେ ସେ ଉଲ୍ଲେଖ କରିଥିଲେ ।


    ସେ କହିଥିଲେ ଯେ ଦୁଇ ଦେଶର ସମାନ ଲକ୍ଷ୍ୟ ରହିଛି ଏବଂ ସେହି ଲକ୍ଷ୍ୟ ହାସଲ ଲାଗି ସେମାନେ ସମାନ ମାର୍ଗ ଦେଇ ଗତି କରୁଛନ୍ତି ।


    **********

    
    
    (Release ID: 1533563) Visitor Counter : 1