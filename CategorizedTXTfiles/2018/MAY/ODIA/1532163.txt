      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ନେପାଳ ଗସ୍ତ ଅବସରରେ ପ୍ରଧାନମନ୍ତ୍ରୀଙ୍କ ପ୍ରେସ ବିବୃତି
      Posted On: 11 MAY 2018 5:24PM by PIB Bhubaneshwar


    ମହାମାନ୍ୟ , ସମ୍ମାନୀୟ ପ୍ରଧାନମନ୍ତ୍ରୀ


    ଶ୍ରୀ କେ.ପି ଶର୍ମା ଓଲି ମହାଶୟ ,


    ବିଶିଷ୍ଟ ଅତିଥିଗଣ ,


    ଉପସ୍ଥିତ ମିଡିଆ ବନ୍ଧୁଗଣ ,


    ନମସ୍କାର ।


    ପ୍ରଧାନମନ୍ତ୍ରୀ ଜ୍ୟୁ , ( ପ୍ରଧାନମନ୍ତ୍ରୀ ମହାଶୟ) ,


    ତପାଇଲେ ମେରା ହାର୍ଦ୍ଦିକ ସ୍ୱାଗତ ର ସତ୍କାର ଗର୍ନୁଭାଗ୍ୟେ (ଆପଣମାନେ ମୋର ହାର୍ଦ୍ଦିକ ସ୍ୱାଗତ ଓ ସତ୍କାର କରିଥିବାରୁ ଏହା ମୋର ପରମ ସୌଭାଗ୍ୟ)


    ୟସ ଲାଇ ମ ହାର୍ଦ୍ଦିକ ଆଭାର ବ୍ୟକ୍ତ ଗର୍ଦ ଛୁଁ । (ଏଥି ପାଇଁ ମୁଁ ହାର୍ଦ୍ଦିକ କୃତଜ୍ଞତା ବ୍ୟକ୍ତ କରୁଛି)


    ସାଥୀଗଣ ,


    ଏପରି ଦେଖିବାକୁ ଗଲେ ନେପାଳ ସହିତ ମୋର ପୁରୁଣା ସଂପର୍କ ରହିଛି , କିନ୍ତୁ ପ୍ରଧାନମନ୍ତ୍ରୀ ଭାବେ ଏହା ହେଉଛି ମୋର ତୃତୀୟ ଯାତ୍ରା । ଏଥିରୁ ଏହା ସ୍ପଷ୍ଟ ହେଉଛି କି ନେପାଳ ପ୍ରତି , ଆଉ ଭାରତ-ନେପାଳ ସମ୍ବନ୍ଧ ପ୍ରତି , ମୋର ଏବଂ ମୋ ସରକାରର ପ୍ରତିବଦ୍ଧତା ହେଉଛି କେତେ ଗଭୀର । ଆଉ ମୁଁ ପ୍ରଧାନମନ୍ତ୍ରୀ ଭାବେ ଆସିଥାଏ , ଅବା ପୁଣି ଜଣେ ସାଧାରଣ ନାଗରିକ ଭାବେ , ନେପାଳର ଲୋକ ମୋତେ ସବୁବେଳେ ନିଜର ବୋଲି ଭାବିଛନ୍ତି , ଆଉ ପରିବାରର ସଦସ୍ୟ ଭଳି ମୋର ସ୍ୱାଗତ କରିଛନ୍ତି । ଏହି ଆପଣାର ଭାବ , ଜୋରଦାର ସ୍ୱାଗତ-ସତ୍କାର ଆଉ ସମ୍ମାନ ପାଇଁ , ମୁଁ ପ୍ରଧାନମନ୍ତ୍ରୀ ଶ୍ରୀ ଓଲି ମହାଶୟଙ୍କୁ , ତାଙ୍କ ସରକାରଙ୍କୁ , ଆଉ ନେପାଳର ଲୋକମାନଙ୍କୁ ହୃଦୟର ସହିତ କୃତଜ୍ଞତା ଜଣାଉଛି । ନେପାଳ ସହିତ ଭାରତର ସମ୍ବନ୍ଧ ମଧ୍ୟ , ଦୁଇ ଦେଶର ସରକାରଙ୍କ ସମ୍ବନ୍ଧ ଠାରୁ କାହିଁ କେତେ ଉର୍ଦ୍ଧ୍ଵରେ , ହେଉଛି ଏଭଳି ଏକ ପ୍ରକାରର ପାରିବାରିକ , ବନ୍ଧୁତ୍ୱପୂର୍ଣ୍ଣ , ଆଉ ଜନସାଧାରଣଙ୍କ ମଧ୍ୟରେ ପାରସ୍ପରିକ ମଧୁର ଏବଂ ଗଭୀର ସଂପର୍କର ସୁଦୃଢ଼ ମୂଳଦୁଆ ଉପରେ ପ୍ରତିଷ୍ଠିତ ।


    ସାଥୀଗଣ ,


    ମୋର ଏହି ନେପାଳ ଯାତ୍ରା ଏପରି ଏକ ଐତିହାସିକ ସମୟରେ ହୋଇଛି , ଯେତେବେଳେ ନେପାଳରେ ସଂଙ୍ଘୀୟ , ପ୍ରାଦେଶିକ ଏବଂ ସ୍ଥାନୀୟ ତିନି ସ୍ତରରେ ସଫଳ ନିର୍ବାଚନ ଅନୁଷ୍ଠିତ ହୋଇସାରିଛି । ନେପାଳ ଇତିହାସରେ ଏହା ସମୟ ସ୍ୱର୍ଣ୍ଣିମ ଅକ୍ଷରରେ ଲେଖାଯିବ । ନେପାଳର ଜନତା ଆର୍ଥିକ ଓ ସାମାଜିକ ପ୍ରଗତି ଏବଂ ପରିବର୍ତ୍ତନ ପାଇଁ , ରାଷ୍ଟ୍ର ନିର୍ମାଣ ପାଇଁ , ପ୍ରଧାନମନ୍ତ୍ରୀ ଓଲି ମହାଶୟଙ୍କ ନେତୃତ୍ୱ ଆଉ ଦୃଷ୍ଟିଭଙ୍ଗୀ ପାଇଁ ନିଜର ଭରସା ପ୍ରକଟ କରିଛନ୍ତି । ନେପାଳର ଲୋକଙ୍କ ଦ୍ୱାରା ସଙ୍ଘୀୟ , ଗଣତାନ୍ତ୍ରିକ ଢ଼ାଂଚାରେ ରାଷ୍ଟ୍ର ନିର୍ମାଣ ଆଉ ବିକାଶ ଯାତ୍ରାର ନିଷ୍ପତ୍ତିକୁ ଅଭିନନ୍ଦନ ଜଣାଉଛି । ଏକ ଅଖଣ୍ଡ , ସମୃଦ୍ଧ , ଆଉ ସଶକ୍ତ ନେପାଳ ପାଇଁ ସମସ୍ତ ନେପାଳୀ ଲୋକଙ୍କର ଆକାଂକ୍ଷାକୁ ଭାରତ ସମର୍ଥନ କରୁଛି , ସମାବେଶୀ ବିକାଶ ଆଉ ଆର୍ଥିକ ସମୃଦ୍ଧି ପାଇଁ ଆପଣଙ୍କର ପ୍ରୟାସଗୁଡ଼ିକର ସଫଳତା ପାଇଁ ଭାରତର ଶହେ ପଚିଶ କୋଟି ଲୋକଙ୍କର ଶୁଭକାମନା ଆପଣମାନଙ୍କ ସହିତ ରହିଛି ।


    ବନ୍ଧୁଗଣ ,


    ଗତ ମାସରେ ଆମକୁ ପ୍ରଧାନମନ୍ତ୍ରୀ ଓଲି ମହାଶୟଙ୍କର ସ୍ୱାଗତ କରିବାର ସୁଯୋଗ ମିଳିଥିଲା । ଆମେ ଦୁଇ ଦେଶର ବିକାଶ ପାଇଁ ଆମର ଦୃଷ୍ଟିଭଙ୍ଗୀ ଉପରେ ବହୁତ କିଛି ବିଚାର ବିମର୍ଶ କଲୁ । ଆଜି ଏହା ହେଉଛି ମୋର ସୌଭାଗ୍ୟ କି ମୁଁ ତାଙ୍କ ସହିତ ନେପାଳର ରାଜଧାନୀରେ ଠିଆ ହୋଇଛି । ପଡୋଶୀ ସହିତ , ସମ୍ପର୍କ ଆଉ ମିତ୍ରତା ପାଇଁ ଭାରତର ଦୃଷ୍ଟିକୋଣର ଝଲକ ମୋର ଏହି ଯାତ୍ରାରେ ମିଳୁଛି ।


    ସାଥୀଗଣ ,


    ଭାରତ ପାଇଁ ଆମର ‘ ସମସ୍ତଙ୍କ ସହିତ , ସମସ୍ତଙ୍କ ବିକାଶ ’ ର ଦୃଷ୍ଟିଭଙ୍ଗୀ , ଆଉ ନେପାଳ ପାଇଁ ଓଲି ମହାଶୟଙ୍କର ‘ ସମୃଦ୍ଧ ନେପାଳ , ସୁଖୀ ନେପାଳ ’ ର ଏହି ସ୍ଳୋଗାନ ହେଉଛି ଗୋଟିଏ ଅନ୍ୟଟିର ପରିପୂରକ । ଆଜି ଆମେ ଆଉ ଥରେ ପୁଣି ଭାରତ ଆଉ ନେପାଳର ସହଭାଗୀତାର ସମସ୍ତ ନିୟମର ସମୀକ୍ଷା କଲୁ । ପାଖାପାଖି ପାଞ୍ଚ ସପ୍ତାହ ପୂର୍ବେ ପ୍ରଧାନମନ୍ତ୍ରୀ ଓଲି ମହାଶୟ ଭାରତ ଆସିଥିଲେ , ତ ସେ ମୋ ସହିତ ବହୁତ କିଛି ବିଷୟରେ ଉଲ୍ଲେଖ କରିଥିଲେ । ମୁଁ ଖୁସି ଯେ ଏତେ କମ୍ ସମୟରେ ହିଁ , ଦୁଇ ଦେଶର ପ୍ରତିନିଧିମାନେ ମିଳିମିଶି ସମସ୍ତ ବିଷୟ ଉପରେ କାମ କରିଛନ୍ତି ଆଉ କେତେକ ବିଷୟରେ ଥିବା ଅସୁବିଧାଗୁଡ଼ିକୁ ମଧ୍ୟ ସମାଧାନ କରି ନେଇଛନ୍ତି । ଆଜି ଆମର ଏହି କଥାବାର୍ତ୍ତା ବେଳେ ମୁଁ ପ୍ରଧାନମନ୍ତ୍ରୀ ଓଲି ମହାଶୟଙ୍କୁ ବିସ୍ତୃତ ଭାବେ ଏ ବିଷୟରେ ସୂଚନା ଦେଲି । ଆମେ କୃଷି , ଅନ୍ତଃର୍ଦ୍ଦେଶୀୟ ଜଳପଥ ଏବଂ ରେଳପଥରେ କେତେକ ପରିବର୍ତ୍ତନକାରୀ ଦିଗ ସମ୍ପର୍କରେ ଶୁଭାରମ୍ଭ କରିଛୁ । ଏହାଦ୍ୱାରା ଦୁଇ ଦେଶର ଲୋକ ଓ ବ୍ୟବସାୟୀମାନଙ୍କ ମଧ୍ୟରେ ପାରସ୍ପରିକ ସଂଯୋଗ ବୃଦ୍ଧି ହେବ । ମୁଁ ଅନ୍ତଃର୍ଦ୍ଦେଶୀୟ ଜଳପଥରେ ଆମର ସହଯୋଗକୁ ବିଶେଷ ଭାବେ ମହତ୍ୱପୂର୍ଣ୍ଣ ବୋଲି ଭାବୁଛି । ନେପାଳ ଭୂଖଣ୍ଡ ସଙ୍କୁଚିତ ହୋଇ ନ ରହୁ , ବରଂ ରାଜପଥ ଦ୍ୱାରା ଏବଂ ଜଳପଥରେ ସଂଯୋଗ ହୋଇ ରହୁ , ଆମେ ପ୍ରଧାନମନ୍ତ୍ରୀ ଓଲି ମହାଶୟଙ୍କର ଏହି ଦୃଷ୍ଟିଭଙ୍ଗୀକୁ ସାକାର କରିବା ପାଇଁ ଯଥା ସମ୍ଭବ ସହାୟତା ଆଉ ପ୍ରୟାସ କରିବା ପାଇଁ ପ୍ରତିବଦ୍ଧ ଅଟୁ । ଆମର କୃଷିମନ୍ତ୍ରୀ ଖୁବ ଶୀଘ୍ର ସାକ୍ଷାତ କରିବେ ଆଉ କୃଷି ଅନୁସନ୍ଧାନ , କୃଷି ଶିକ୍ଷା ଏବଂ କୃଷି ବିକାଶରେ ସହଯୋଗ ପାଇଁ ମାର୍ଗଚିତ୍ର (Roadmap)ପ୍ରସ୍ତୁତ କରିବା ଦିଗରେ କାର୍ଯ୍ୟ କରିବେ । ରକ୍ସୌଲ ଏବଂ କାଠମାଣ୍ଡୁ ମଧ୍ୟରେ ନୂତନ ରେଳ ସଂଯୋଗ ପାଇଁ ଶୀଘ୍ର ସର୍ଭେ କାର୍ଯ୍ୟ ଆରମ୍ଭ ହେବ । ଆଉ ବାଣିଜ୍ୟ ଓ ନିବେଶରେ ଆମର ସମ୍ବନ୍ଧକୁ ଆହୁରି ସୁଦୃଢ଼ କରିବା ପାଇଁ , ଆମେ ଅତି ଶୀଘ୍ର ବାଣିଜ୍ୟିକ ଚୁକ୍ତିର ବିସ୍ତୃତ ବୁଝାମଣା କରିବୁ । ସ୍ୱାସ୍ଥ୍ୟ ସହଯୋଗରେ ଆମେ ଏକ ନୂତନ ପଦକ୍ଷେପ ନେଉଛୁ । କାଠମାଣ୍ଡୁ ସ୍ଥିତ ଭକ୍ତପୁର କର୍କଟ ଚିକିତ୍ସାଳୟରେ କର୍କଟ ରୋଗୀଙ୍କ ଚିକିତ୍ସା ପାଇଁ ଆମେ ଯଥାଶୀଘ୍ର ଭାରତରେ ବିକଶିତ ଭାବାଟ୍ରୋନ୍ ରେଡିଓ-ଥେରାପି ମେସିନ୍ ପ୍ରତିଷ୍ଠା କରିବୁ ।


    ବନ୍ଧୁଗଣ ,


    ଆମର ଜଳ ସଂସାଧନ ଆଉ ଶକ୍ତି ସହଯୋଗରେ ଏକ ନୂତନ ଅଧ୍ୟାୟ ଯୋଡ଼ି ହୋଇଛି । ପ୍ରଧାନମନ୍ତ୍ରୀ ଓଲି ମହାଶୟଙ୍କ ସହିତ ମିଶି ଆଜି ମୋତେ 900 ମେଗାୱାଟ କ୍ଷମତା ସମ୍ପନ୍ନ ଅରୁଣ-3 ବିଦ୍ୟୁତ ପ୍ରକଳ୍ପକୁ ଶିଳାନ୍ୟାସ କରିବାର ସୌଭାଗ୍ୟ ମିଳିଲା । ପାଖାପାଖି 6 ,000 କୋଟି ଭାରତୀୟ ମୁଦ୍ରା ନିବେଶରେ ଏହି ପ୍ରକଳ୍ପ , ନେପାଳରେ ହେଉଥିବା ସବୁଠାରୁ ବଡ଼ ପ୍ରକଳ୍ପ ମଧ୍ୟରୁ ଗୋଟିଏ । ନେପାଳରେ ରୋଜଗାରର ସୁଯୋଗ ସହିତ , ଏହି ପ୍ରକଳ୍ପ ଯୋଗୁଁ ନେପାଳରେ ଆର୍ଥିକ ଏବଂ ବ୍ୟବସାୟିକ ସୁଯୋଗ ମଧ୍ୟ ସୃଷ୍ଟି ହେବ । ପଞ୍ଚେଶ୍ୱର ପ୍ରକଳ୍ପ ଏବଂ ଜଳ ବିଦ୍ୟୁତ , ଜଳ ସଂସାଧନ ଆଉ ଶକ୍ତି କ୍ଷେତ୍ରରେ ମୁଁ ନିଜ ସହଯୋଗରେ ଅନ୍ୟ ପ୍ରକଳ୍ପ ଉପରେ ମଧ୍ୟ ନିଜର ଆଲୋଚନାକୁ ଆଗକୁ ବଢ଼ାଉଛି । ଆମେ ଦୁହେଁ ଏହି କଥା ଉପରେ ମଧ୍ୟ ସହମତ କି ଯୋଗାଯୋଗ ଆମ ଲୋକଙ୍କ ବିକାଶ ପାଇଁ ହେଉଛି ବହୁତ ମହତ୍ୱପୂର୍ଣ୍ଣ ଦିଗ । ଆମେ ଅନାଦି କାଳରୁ ହିମାଳୟ ପର୍ବତମାଳା ଆଉ ନଦୀଗୁଡ଼ିକ ମାଧ୍ୟମରେ ଯୋଡ଼ି ହୋଇଛୁ । ଆଉ ଏବେ ଆମେ ସଡ଼କପଥ , ରେଳପଥ , ଶକ୍ତି ପରିବହନ ଲାଇନ୍ , ତୈଳ ପାଇପ୍ ଲାଇନ୍ ଆଦି ମାଧ୍ୟମରେ ଆମର ଏହି ଯୋଗାଯୋଗକୁ ଆହୁରି ଅଧିକ ଗରୁତ୍ୱ ଦେବା ପାଇଁ ଚାହୁଁଛୁ ।


    ବନ୍ଧୁଗଣ ,


    ଭାରତ ଏବଂ ନେପାଳର ସୁଦୃଢ଼ ସମ୍ବନ୍ଧରେ ଆମର ଉନ୍ମୁକ୍ତ ସୀମା ଏକ ବିଶେଷ ଭୂମିକା ତୁଲାଇଥାଏ । ଆମେ କୌଣସି ପରିସ୍ଥିତିରେ ହେଲେ ମଧ୍ୟ ଅବାଂଛିତ ତତ୍ତ୍ଵ ଦ୍ୱାରା ଏହି ଉନ୍ମୁକ୍ତ ସୀମାର ଦୂରୁପଯୋଗ ହେବାକୁ ଦେବା ନାହିଁ । ପ୍ରଧାନମନ୍ତ୍ରୀ ଓଲି ମହାଶୟ ଆଉ ମୁଁ ଆମର ଦ୍ୱିପକ୍ଷୀୟ ପ୍ରତିରକ୍ଷା ଏବଂ ସୁରକ୍ଷା ସହଯୋଗକୁ ଆହୁରି ଅଧିକ ସୁଦୃଢ଼ କରିବା ପାଇଁ ମଧ୍ୟ ପ୍ରତିବଦ୍ଧ ଅଛୁ । ଉନ୍ମୁକ୍ତ ସୀମା ସହିତ ଆମର ସମ୍ବନ୍ଧର ଆଉ ଏକ ବିଶେଷତ୍ୱ ହେଉଛି- ଆମର ଗଭୀର ଆଧ୍ୟାତ୍ମିକ ସମ୍ବନ୍ଧ । 2014ରେ ଯେତେବେଳେ ମୁଁ ନେପାଳ ଆସିଥିଲି , ତ , ଭଗବାନ ପଶୁପତିନାଥଙ୍କ ଆଶୀର୍ବାଦ ନେବାର ସୁଯୋଗ ମିଳିଥିଲା । ଆଜି ସକାଳେ ମୋତେ ଜାନକୀ ମନ୍ଦିରରେ ମାତା ସୀତାଙ୍କ ଦର୍ଶନର ସୌଭାଗ୍ୟ ମିଳିଲା । ଆଉ ମୁଁ ଆଶା କରୁଛି କି କାଲି ସକାଳେ ମୁକ୍ତିନାଥ ଏବଂ ପଶୁପତିନାଥଙ୍କ ପ୍ରାଙ୍ଗଣରେ ସେମାନଙ୍କ ପ୍ରାର୍ଥନା କରିବାର ସୌଭାଗ୍ୟ ମଧ୍ୟ ମିଳିବ । ପ୍ରତ୍ୟେକ ବର୍ଷ ମୋ ଭଳି ଲକ୍ଷ-ଲକ୍ଷ ଭାରତୀୟ ଶ୍ରଦ୍ଧାଳୁ ନେପାଳ ଆସନ୍ତି । ଆଉ ଏଥିପାଇଁ , ପ୍ରଧାନମନ୍ତ୍ରୀ ଶ୍ରୀ ଓଲି ମହାଶୟ ଆଉ ମୁଁ ଭାରତ ଏବଂ ନେପାଳ ମଧ୍ୟରେ ପର୍ଯ୍ୟଟନକୁ ପ୍ରୋତ୍ସାହନ ଦେବା ପାଇଁ ଏକାଠି ମିଶି ରାମାୟଣ ଏବଂ ବୌଦ୍ଧ ପର୍ଯ୍ୟଟନ ବଳୟର ବିକାଶ ଉପରେ ମଧ୍ୟ ଆଜି ଚର୍ଚ୍ଚା କରିଛୁ । ଏହା ସହିତ ଆମେ ବଳିଷ୍ଠ ପଦକ୍ଷେପ ମଧ୍ୟ ଉଠାଇଛୁ ।


    ବନ୍ଧୁଗଣ ,


    ଗତ ମାସରେ ଦିଲ୍ଲୀରେ ଏବଂ ଆଜି ଏଠି କାଠମାଣ୍ଡୁରେ ଆମର ଆଲୋଚନା ସମୟରେ ନିଆ ଯାଇଥିବା ନିଷ୍ପତ୍ତି ଦ୍ୱାରା ଆମେ ଭାରତ ନେପାଳ ସମ୍ବନ୍ଧରେ ଏକ ନୂତନ ଶକ୍ତିର , ଏକ ନୂତନ ଗତିର ସଂଚାର କରିଛୁ । ଆଜି ଯେତେବେଳେ ମୁଁ ଭାରତ-ନେପାଳର ଭବିଷ୍ୟତ ବିଷୟରେ ଚିନ୍ତା କରୁଛି , ତ ବହୁତ ହିଁ ଆଶାବାଦୀ ବିଚାର ଧାରା ସହିତ ଚିନ୍ତା କରୁଛି । ଏହି ଆଶା , ବିଶ୍ୱାସ , ଭରସା ଏବଂ ପାରସ୍ପରିକ ବନ୍ଧୁତାର ଭାବନା ସହିତ , ମୁଁ ପୁଣି ଥରେ ପ୍ରଧାନମନ୍ତ୍ରୀ ଓଲି ମହାଶୟଙ୍କୁ , ତାଙ୍କ ସରକାରଙ୍କୁ , ଆଉ ନେପାଳର ଲୋକଙ୍କୁ ହୃଦୟର ସହିତ କୃତଜ୍ଞତା ଜଣାଉଛି ।


    ଭାରତ-ନେପାଳ ମୈତ୍ରୀ ଅମର ରହୋସ୍ । (ଭାରତ-ନେପାଳ ବନ୍ଧୁତ୍ୱ ଅମର ରହୁ ।)


    ଧନ୍ୟବାଦ ।


    **********

    
    
    (Release ID: 1532163) Visitor Counter : 1