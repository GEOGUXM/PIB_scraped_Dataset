      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଲେହରେ ପ୍ରଧାନମନ୍ତ୍ରୀ:
      ଉନବିଂଶ କୁଶୋକ ବକୁଲା ରିନପୋଚେଙ୍କ ଜନ୍ମଶତବାର୍ଷିକୀ ସମାରୋହର ଉଦ୍ଯାପନୀ ଉତ୍ସବରେ ଯୋଗଦାନ; ଜୋଜିଲା ସୁଡ଼ଙ୍ଗ ନିର୍ମାଣ କାମର କଲେ ଶୁଭାରମ୍ଭ

      Posted On: 19 MAY 2018 8:11PM by PIB Bhubaneshwar

    ଆଜି ଦିନିକିଆ ଜାମ୍ମୁ-କଶ୍ମୀର ଗସ୍ତର ପ୍ରଥମ ପର୍ଯ୍ୟାୟରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଲେହଠାରେ ପହଂଚିଥିଲେ ।


    ଲେହଠାରେ ସେ ଉନବିଂଶ କୁଶୋକ ବକୁଲା ରିନପୋଚେଙ୍କ ଜନ୍ମଶତବାର୍ଷିକୀ ଉଦ୍ଯାପନୀ ସମାରୋହରେ ଯୋଗ ଦେଇଥିଲେ । ଏହି କାର୍ଯ୍ୟକ୍ରମରେ ସେ ଜୋଜିଲା ସୁଡ଼ଙ୍ଗପଥର ନିର୍ମାଣ କାମ ଆରମ୍ଭ ଲାଗି ଫଳକ ଉନ୍ମୋଚନ କରିଥିଲେ ।


    14 କିଲୋମିଟର ଲମ୍ବ ଜୋଜିଲା ସୁଡ଼ଙ୍ଗ ଭାରତର ଦୀର୍ଘତମ ଏବଂ ଏସିଆର ଦୀର୍ଘତମ ସୁଡ଼ଙ୍ଗ ହେବ । ଏଥିରେ ଦୁଇ ପଟୁ ଯିବା ଆସିବା କରିବା ଲାଗି ସୁବିଧା ରହିବ । ଶ୍ରୀନଗର-ଲେହ ଜାତୀୟ ରାଜପଥ-1 A ଅନ୍ତର୍ଗତ ବାଲତାଲ ଏବଂ ମିନାମାର୍ଗ ମଧ୍ୟରେ 6800 କୋଟି ଟଙ୍କାର ବ୍ୟୟରେ ଏହି ସୁଡ଼ଙ୍ଗର ନିର୍ମାଣ , ପରିଚାଳନା ଏବଂ ରକ୍ଷଣାବେକ୍ଷଣ ପ୍ରସ୍ତାବକୁ ପ୍ରଧାନମନ୍ତ୍ରୀଙ୍କ ଅଧ୍ୟକ୍ଷତାରେ ଅନୁଷ୍ଠିତ ଆର୍ଥିକ ବ୍ୟାପାର ସଂକ୍ରାନ୍ତ କେନ୍ଦ୍ର କ୍ୟାବିନେଟ କମିଟି ଚଳିତବର୍ଷ ପ୍ରାରମ୍ଭରେ ମଞ୍ଜୁର କରିଥିଲେ । ଜୋଜିଲା ସୁଡ଼ଙ୍ଗ ନିର୍ମାଣ ଫଳରେ ଶ୍ରୀନଗର , କାରଗିଲ ଏବଂ ଲେହ ମଧ୍ୟରେ ସବୁଦିନିଆ ଯୋଗାଯୋଗ ସମ୍ଭବ ହୋଇପାରିବ । ବର୍ତ୍ତମାନ ଜୋଜିଲା ଗିରିପଥ ଦେଇ ଯିବାକୁ ସାଢ଼େ ତିନି ଘଣ୍ଟା ସମୟ ଲାଗୁଥିବା ବେଳେ ସୁଡ଼ଙ୍ଗ ନିର୍ମାଣ ହେଲେ ଏହି ଦୂରତା ମାତ୍ର 15 ମିନିଟ ମଧ୍ୟରେ ଅତିକ୍ରମ କରିହେବ । ଏହାଦ୍ୱାରା ଏହି ଅଂଚଳଗୁଡ଼ିକରେ ସାମଗ୍ରୀକ ଓ ସମନ୍ଵିତ ଆର୍ଥିକ, ସାମାଜିକ ଓ ସାଂସ୍କୃତିକ ବିକାଶ ସମ୍ଭବ ହୋଇପାରିବ । ଏହାର ମଧ୍ୟ ବ୍ୟାପକ ସାମରିକ ଗୁରୁତ୍ୱ ରହିଛି ।


    ଏହି ଅବସରରେ ବିଶାଳ ସଂଖ୍ୟାରେ ସମବେତ ଜନସାଧାରଣଙ୍କୁ ଉଦବୋଧନ ଦେଇ ପ୍ରଧାନମନ୍ତ୍ରୀ ଉନବିଂଶ କୁଶୋକ ବକୁଲା ରିନପୋଚେଙ୍କ ସମୃଦ୍ଧ ଯୋଗଦାନର ସ୍ମୃତିଚାରଣ କରିଥିଲେ । ତାଙ୍କ ଜୀବନ ଅନ୍ୟମାନଙ୍କ ସେବା ଲାଗି ସମର୍ପିତ ଥିଲା ବୋଲି ପ୍ରଧାନମନ୍ତ୍ରୀ କହିଥିଲେ ।


    ସେ ଆହୁରି ଉଲ୍ଲେଖ କରିଥିଲେ ଯେ ଉନବିଂଶ କୁଶୋକ ବକୁଲା ରିନପୋଚେ ନିଜକୁ ଜଣେ ମହାନ କୂଟନୈତିଜ୍ଞ ଭାବେ ବିକଶିତ କରିପାରିଥିଲେ । ମଙ୍ଗୋଲିଆ ଗସ୍ତ ସମୟରେ ସେଠାକାର ଲୋକମାନଙ୍କର ରିନପୋଚଙ୍କ ପ୍ରତି ରହିଥିବା ସଦିଚ୍ଛାକୁ ସେ ଅନୁଭବ କରିଥିବା ପ୍ରଧାନମନ୍ତ୍ରୀ କହିଥିଲେ ।


    ଆଜି ଜାମ୍ମୁ ଏବଂ କଶ୍ମୀରର ତିନୋଟି ଅଂଚଳକୁ ଗସ୍ତ କରିଥିବାରୁ ଶ୍ରୀ ନରେନ୍ଦ୍ର ମୋଦୀ ଖୁସି ବ୍ୟକ୍ତ କରିଥିଲେ ।


    ସେ କହିଥିଲେ ଯେ ଜାମ୍ମୁ ଏବଂ କଶ୍ମୀର ଆଗାମୀ ଦିନରେ 25 ହଜାର କୋଟି ଟଙ୍କାର ବିକାଶମୂଳକ ପ୍ରକଳ୍ପ ପାଇବ । ଏହି ପ୍ରକଳ୍ପଗୁଡ଼ିକ ରାଜ୍ୟର ଲୋକମାନଙ୍କ ଉପରେ ସକାରାତ୍ମକ ପ୍ରଭାବ ପକାଇବ ବୋଲି ସେ ଉଲ୍ଲେଖ କରିଥିଲେ ।


    **********

    
    
    (Release ID: 1532850) Visitor Counter : 3