      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହଙ୍କ ଅଧ୍ୟକ୍ଷତାରେ ଅନୁଷ୍ଠିତ ଆନ୍ତଃ-ରାଜ୍ୟ ପରିଷଦ ଷ୍ଟାଣ୍ଡିଂ କମିଟି ବୈଠକରେ ପୁଞ୍ଚି କମିଶନ ରିପୋର୍ଟ ଉପରେ ଆଲୋଚନା
      Posted On: 25 MAY 2018 8:53PM by PIB Bhubaneshwar


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହଙ୍କ ଅଧ୍ୟକ୍ଷତାରେ ଅନୁଷ୍ଠିତ ଆନ୍ତଃ-ରାଜ୍ୟ ପରିଷଦ ଷ୍ଟାଣ୍ଡିଂ କମିଟି ବୈଠକରେ ଆଜି ପୁଞ୍ଚି କମିଶନରେ ହୋଇଥିବା ସମସ୍ତ 273ଟି ସୁପାରିସ ଉପରେ ବିସ୍ତୃତ ଆଲୋଚନା ହୋଇଥିଲା । ଆଜିର ବୈଠକ ଷ୍ଟାଣ୍ଡିଂ କମିଟିର ତ୍ରୟୋଦଶ ବୈଠକ ଥିଲା ।


    ଅଭିଭାଷଣ ଆରମ୍ଭରେ ସ୍ୱରାଷ୍ଟ୍ର ମନ୍ତ୍ରୀ ଉପସ୍ଥିତ ସଦସ୍ୟମାନଙ୍କୁ ସ୍ୱାଗତ କରି କହିଥିଲେ ଯେ , ଷ୍ଟାଣ୍ଡି କମିଟିର ବିଗତ ଦୁଇ ବୈଠକରେ ପୁଞ୍ଚି କମିଶନ ରିପୋର୍ଟର ଭଲ୍ୟୁମ-2 ରୁ 5 ପର୍ଯ୍ୟନ୍ତ ଆଲୋଚନା ହୋଇଥିଲା । ଅବଶିଷ୍ଟ ଦୁଇଟି ଭଲ୍ୟୁମ 6 ଏବଂ 7ର ପ୍ରସ୍ତାବଗୁଡ଼ିକ ଉପରେ ଆଜି ଆଲୋଚନା ହେବ ବୋଲି ସେ କହିଥିଲେ , ଯେଉଁଥିରେ କି ମୋଟ 88ଟି ସୁପାରିସ ରହିଛି ।


    ଆଜିର ବୈଠକରେ ଦୁଇଟି ଭଲ୍ୟୁମରେ ଥିବା ସୁପାରିସଗୁଡ଼ିକ ଉପରେ ବିସ୍ତୃତ ଆଲୋଚନା ହୋଇଥିଲା । ପୁଞ୍ଚି କମିଶନଙ୍କ ରିପୋର୍ଟର ଭଲ୍ୟୁମ-5ରେ ପରିବେଶ , ପ୍ରାକୃତିକ ସମ୍ବଳ ଏବଂ ମୌଳିକ ଭିତ୍ତିଭୂମି ଆଦି ପ୍ରସଙ୍ଗ ରହିଛି । ଏହା ମଧ୍ୟରେ ରହିଛି ; ପରିବେଶ , ଜଳ , ଜଙ୍ଗଲ , ଖଣିଜ , ମୌଳିକ ଭିତ୍ତିଭୂମି । ଭଲ୍ୟୁମ-7 ରେ ରହିଛି ; ସାମାଜିକ-ଆର୍ଥିକ ବିକାଶ , ଜନସାଧାରଣଙ୍କ ନୀତି ଏବଂ ଉତ୍ତମ ପ୍ରଶାସନ । ଏହା ମଧ୍ୟରେ ରହିଛି ; ଜନସାଧାରଣଙ୍କ ପାଇଁ ନୀତି , ସାମ୍ବିଧାନିକ ପ୍ରଶାସନ ଏବଂ ସାଧାରଣ ପ୍ରଶାସନ , ସାମାଜିକ-ରାଜନୈତିକ ବିକାଶ ଏବଂ ପ୍ରଶାସନ ଉପରେ ଏହାର ପ୍ରଭାବ , ଲୋକଙ୍କର ମୌଳିକ ଆବଶ୍ୟକତା , ନୀତି ନିର୍ଦ୍ଦେଶାବଳୀ ଏବଂ ରାଜ୍ୟର ଦାୟିତ୍ୱ , କେନ୍ଦ୍ର ପ୍ରାୟୋଜିତ ବିକାଶମୂଳକ ଯୋଜନା ଏବଂ ସଂଘୀୟ ସମ୍ପର୍କ , ସ୍ଥାନାନ୍ତର , ମାନବ ବିକାଶ ଏବଂ ସାମ୍ବିଧାନିକ ପ୍ରଶାସନ ପ୍ରତି ଆହ୍ୱାନ , ଉତ୍ତମ ପ୍ରଶାସନ ଏବଂ ସାଧାରଣ ସେବା ପ୍ରଦାନ ।


    ଉଲ୍ଲେଖଯୋଗ୍ୟ , ପୁଞ୍ଚି କମିଶନର ବିଜ୍ଞପ୍ତି 2005ରେ ହୋଇଥିଲା ଏବଂ 2010ରେ କମିଶନ ରିପୋର୍ଟ ଉପସ୍ଥାପନ କରିଥିଲେ । ଭାରତରେ କେନ୍ଦ୍ର-ରାଜ୍ୟ ସମ୍ପର୍କକୁ ନେଇ କମିଶନ ବିଭିନ୍ନ ପ୍ରସ୍ତାବ 7ଟି ଭଲ୍ୟୁମରେ ଉପସ୍ଥାପନ କରିଥିଲେ । ଏଥିରେ ସ୍ଥାନ ପାଇଥିଲା ; ସାମ୍ବିଧାନିକ ପ୍ରଶାସନ ଏବଂ କେନ୍ଦ୍ର-ରାଜ୍ୟ ସମ୍ପର୍କ ପରିଚାଳନା , କେନ୍ଦ୍ର-ରାଜ୍ୟ ଆର୍ଥିକ ସମ୍ପର୍କ ଏବଂ ଯୋଜନା , ସ୍ୱାୟତ୍ତ ଶାସନ ଏବଂ ବିକେନ୍ଦ୍ରୀକରଣ ପ୍ରଶାସନ , ଆଭ୍ୟନ୍ତରୀଣ ନିରାପତ୍ତା , ଅପରାଧିକ ନ୍ୟାୟ ଏବଂ କେନ୍ଦ୍ର-ରାଜ୍ୟ ସହଯୋଗ , ପରିବେଶ , ପ୍ରାକୃତିକ ସମ୍ବଳ ଏବଂ ମୌଳିକ ଭିତ୍ତିଭୂମି , ସାମାଜିକ ଆର୍ଥିକ ବିକାଶ , ଜନସାଧାରଣଙ୍କ ନୀତି ଏବଂ ଉତ୍ତମ ପ୍ରଶାସନ । ଆନ୍ତଃରାଜ୍ୟ ପରିଷଦ ସଚିବାଳୟରେ ଏ ସବୁ ସମସ୍ୟା ସମ୍ପର୍କରେ ଆଲୋଚନା ହୋଇଥିଲା । ଭଲ୍ୟୁମ-2 ରେ ଥିବା ‘ ସାମ୍ବିଧାନିକ ପ୍ରଶାସନ ଏବଂ କେନ୍ଦ୍ର-ରାଜ୍ୟ ସମ୍ପର୍କ ’ ପ୍ରସଙ୍ଗରେ 67ଟି ସୁପାରିସ ବାବଦରେ 2017 ଏପ୍ରିଲ 9 ତାରିଖରେ ଷ୍ଟାଣ୍ଡିଂ କମିଟିର ଏକାଦଶ ବୈଠକରେ ଆଲୋଚନା ହୋଇଥିଲା । ପୁଞ୍ଚି କମିସନ ରିପୋର୍ଟର ତୃତୀୟ , ଚତୁର୍ଥ ଏବଂ 5ମ ଭଲ୍ୟୁମରେ ଥିବା 118 ଟି ସୁପାରିସ ବାବଦରେ 2017 ନଭେମ୍ବର 25 ତାରିଖର ବୈଠକରେ ଆଲୋଚନା ହୋଇଥିଲା ।


    ଆଜିର ବୈଠକରେ ପ୍ରାୟ ଦୁଇ ଘଣ୍ଟା ଧରି ଆଲୋଚନା ହୋଇଥିଲା । ବୈଠକ ଶେଷରେ ରାଜନାଥ ସିଂହ 2017ରୁ ଏକାଧିକ ବୈଠକ ଜରିଆରେ ଆଇଏସସିର ଷ୍ଟାଣ୍ଡିଂ କମିଟି ପୁଞ୍ଚି କମିଶନର ସମସ୍ତ 273ଟି ସୁପାରିସ ଉପରେ ଆଲୋଚନା କରି ପାରିଥିବାରୁ ସନ୍ତୋଷ ପ୍ରକାଶ କରିଥିଲେ । ଷ୍ଟାଣ୍ଡି କମିଟିରେ ଆଲୋଚନା ପରେ ଚୂଡ଼ାନ୍ତ ହୋଇଥିବା ସୁପାରିସଗୁଡ଼ିକୁ ଆନ୍ତଃରାଜ୍ୟ ପରିଷଦ ସମ୍ମୁଖରେ ଉପସ୍ଥାପନ କରାଯିବ । ଆଲୋଚନାରେ ଭାଗ ନେଇ ଏହାକୁ ସଫଳ କରିଥିବାରୁ କେନ୍ଦ୍ର କ୍ୟାବିନେଟର ମନ୍ତ୍ରୀମାନଙ୍କୁ ଏବଂ ରାଜ୍ୟର ମନ୍ତ୍ରୀମାନଙ୍କୁ ରାଜନାଥ କୃତଜ୍ଞତା ଜଣାଇଥିଲେ । ଏହି କାର୍ଯ୍ୟ ସହ ବିଗତ 8 ବର୍ଷ ଧରି ଅଟକି ରହିଥିବା ପୁଞ୍ଚି କମିଶନର କାର୍ଯ୍ୟ ଶେଷ ହୋଇଛି ବୋଲି ସେ କହିଥିଲେ । ଏହା ଉଲ୍ଳେଖଯୋଗ୍ୟ ଯେ , 10 ବର୍ଷ ଅନ୍ତରରେ 2016ରେ ବସିଥିଲା ଆନ୍ତଃରାଜ୍ୟ ପରିଷଦ ବୈଠକ । କେନ୍ଦ୍ର -ରାଜ୍ୟ ମଧ୍ୟରେ ସୌହାର୍ଦ୍ଦ୍ୟର ସମ୍ପର୍କକୁ ପ୍ରୋତ୍ସାହିତ କରିବା ଲାଗି ରାଜନାଥ ସିଂହଙ୍କ ଅଧ୍ୟକ୍ଷତାରେ ଆଇଏସ୍ସି ଷ୍ଟାଣ୍ଡିଂ କମିଟି ତଥା ଅନ୍ୟାନ୍ୟ ଜୋନାଲ କମିଟିର ବୈଠକ ନିୟମିତ ଅନ୍ତରରେ ଅନୁଷ୍ଠିତ ହୋଇଥିଲା ।


    ଆଜିର ବୈଠକରେ କେନ୍ଦ୍ର ସଡ଼କ ପରିବହନ ଏବଂ ରାଜପଥ , ଜାହାଜ ଚଳାଚଳ ଏବଂ ଜଳସମ୍ବଳ , ନଦୀ ବିକାଶ ଏବଂ ଗଙ୍ଗା ନବୀକରଣ ମନ୍ତ୍ରୀ ନୀତିନ ଗଡକରୀ , ସାମାଜିକ ନ୍ୟାୟ ଏବଂ ସଶକ୍ତିକରଣ ମନ୍ତ୍ରୀ ଥାୱର ଚାନ୍ଦ ଗେହଲଟ , ଆଇନ ଏବଂ ନ୍ୟାୟ , ଇଲେକ୍ଟ୍ରାନିକ୍ସ ଏବଂ ଆଇଟି ମନ୍ତ୍ରୀ ରବିଶଙ୍କର ପ୍ରସାଦ , ଅର୍ଥ ଓ କମ୍ପାନି ବ୍ୟାପାର , ରେଲୱେ ଏବଂ କୋଇଲା ମନ୍ତ୍ରୀ ପିୟୁଷ ଗୋୟଲ , ପରିବେଶ , ଜଙ୍ଗଲ ଏବଂ ଜଳବାୟୁ ପରିବର୍ତ୍ତନ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ ଏବଂ ଆଇଏସସି ଷ୍ଟାଣ୍ଡିଂ କମିଟି ସଦସ୍ୟମାନେ ଉପସ୍ଥିତ ଥିଲେ । ତ୍ରିପୁରା ମୁଖ୍ୟମନ୍ତ୍ରୀ ବିପ୍ଲବ କୁମାର ଦେବ ମଧ୍ୟ ଆଜିର ବୈଠକରେ ଯୋଗଦେଇଥିଲେ । ଉତ୍ତର ପ୍ରଦେଶ , ଆନ୍ଧ୍ର ପ୍ରଦେଶ , ଛତିଶଗଡ଼ , ଓଡ଼ିଶା , ପଞ୍ଜାବ ଏବଂ ରାଜସ୍ଥାନର ମନ୍ତ୍ରୀ ବୈଠକରେ ଉପସ୍ଥିତ ଥିଲେ । କେନ୍ଦ୍ର ସରକାରଙ୍କ ବିଭିନ୍ନ ମନ୍ତ୍ରଣାଳୟ/ବିଭାଗ ଏବଂ ରାଜ୍ୟ ସରକାରମାନଙ୍କ ବରିଷ୍ଠ ଅଧିକାରୀମାନେ ମଧ୍ୟ ବୈଠକରେ ଯୋଗ ଦେଇଥିଲେ ।


    **********

    
    
    (Release ID: 1533596) Visitor Counter : 2