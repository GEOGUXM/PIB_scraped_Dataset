      ପରିବେଶ ଓ ଜଙ୍ଗଲ ମନ୍ତ୍ରଣାଳୟ

      ବାୟୁ ପ୍ରଦୂଷଣକୁ ରୋକିବା ସକାଶେ ସରକାର ସଂକଳ୍ପବଦ୍ଧ : ପର୍ଯ୍ୟାବରଣ ମନ୍ତ୍ରଣାଳୟ
      2017-18 ଡ଼ାଟାରୁ ସୂଚନା : ବାୟୁର ଗୁଣାତ୍ମକ ମାନରେ ଉନ୍ନତି ଘଟିଛି

      Posted On: 02 MAY 2018 6:28PM by PIB Bhubaneshwar

    କେତେକ ଗଣମାଧ୍ୟମରେ ଆଜି ଏକ ରିପୋର୍ଟ ପ୍ରକାଶ ପାଇଛି । ବିଶ୍ୱ ସ୍ୱାସ୍ଥ୍ୟ ସଂଗଠନକୁ ଏଥିରେ ଉଦ୍ଧାର କରାଯାଇଛି । ଏହି ରିପୋର୍ଟରେ 2016 ପର୍ଯ୍ୟନ୍ତ ବାୟୁ ପ୍ରଦୂଷଣ ସମସ୍ୟାକୁ ପ୍ରାଧାନ୍ୟ ଦିଆଯାଇଛି । ସେଥିରେ ଦର୍ଶାଯାଇଛି ଯେ ବିଶ୍ୱର 14ଟି ସର୍ବାଧିକ ପ୍ରଦୂଷିତ ନଗରୀ ଭାରତରେ ଅବସ୍ଥିତ । ଡ଼ବ୍ଲୁଏଚଓ ରିପୋର୍ଟ ଦର୍ଶାଇଛି ଯେ ଦିଲ୍ଲୀ ଏହି ତାଲିକାର 6 ନମ୍ବର ସ୍ଥାନରେ ରହିଛି ଯାହାର ବାର୍ଷିକ ପାର୍ଟିକୁଲେଟ ମ୍ୟାଟର (ପିଏମ) ମାତ୍ରା 2.5 ରହିଛି ଓ ପ୍ରତି କ୍ୟୁବିକ୍ ମିଟର ପିଛା ଏହାର ସାନ୍ଧ୍ରତା 2016ରେ 143 ରହିଥିବା ଜଣାପଡ଼ିଛି । ତେବେ ସରକାର ଏଭଳି ବାୟୁ ପ୍ରଦୂଷଣକୁ ନିୟନ୍ତ୍ରଣ କରିବା ସକାଶେ ସରକାର ଅନେକ ଗୁରୁତ୍ୱପୂର୍ଣ୍ଣ ପଦକ୍ଷେପ ଗ୍ରହଣ କରିଛନ୍ତି । 2017 ବର୍ଷ ପାଇଁ ପିଏମ 2.5 ସଂକ୍ରାନ୍ତ ଡ଼ାଟା ସୂଚାଏ ଯେ ସେଥିରେ 2016 ତୁଳନାରେ ଉନ୍ନତି ଘଟିଛି ଏବଂ ଅଦ୍ୟାବଧି 2018 ପର୍ଯ୍ୟନ୍ତ ଏହି ଉନ୍ନତିର ଧାରା ଜାରି ରହିଛି । 2017 ତୁଳନାରେ ଏଥିରେ ଅଧିକ ଉନ୍ନତି ଘଟିଥିବା ଏଥିରୁ ସୂଚୀତ ହୁଏ । ସରକାର ଏହି ପରିପ୍ରେକ୍ଷୀରେ କେତେଗୁଡ଼ିଏ ବଳିଷ୍ଠ ପଦକ୍ଷେପ ଗ୍ରହଣ କରିଛନ୍ତି ଯେଉଁଥିରେ ବିଏସ-4ରୁ ବିଏସ-6 ମାନଯୁକ୍ତ ଯାନବାହନ ଚଳାଚଳ ଏବଂ ଇନ୍ଧନର ବ୍ୟବହାର ସାମିଲ ।


    ଏଭଳି ଗୁରୁତର ବାୟୁ ପ୍ରଦୂଷଣ ପରିପ୍ରେକ୍ଷୀରେ କେନ୍ଦ୍ରୀୟ ପ୍ରଦୂଷଣ ନିୟନ୍ତ୍ରଣ ବୋର୍ଡ଼ (ସିପିସିବି) ଡ଼ାଟା ଯାହାକି ନିରବଚ୍ଛିନ୍ନ ଆମ୍ବିଏଣ୍ଟ ବାୟୁର ଗୁଣାତ୍ମକ ମାନ ମନିଟରିଂ ଷ୍ଟେସନ (ସିଏଏକ୍ୟୁଏମଏସ) ଆଧାରରେ ସଂଗୃହୀତ , ତାହା ସୂଚୀତ କରେ ଯେ 2016ରେ ବାୟୁରେ ପିଏମର ହାରାହାରି ସାନ୍ଧ୍ରତା ପ୍ରତି କ୍ୟୁବିକ୍ ମିଟର ପିଛା 134 ମାଇକ୍ରୋଗ୍ରାମ୍ ଥିଲା ଯାହାକି 2017ରେ ପ୍ରତି କ୍ୟୁବିକ୍ ମିଟର ପିଛା 125କୁ ହ୍ରାସ ପାଇଛି । ସେହିଭଳି ପିଏମ 10 ପାଇଁ 2016ରେ ପ୍ରତି କ୍ୟୁବିକ ମିଟର ପିଛା 289 ମାଇକ୍ରୋଗ୍ରାମ୍ ଥିବାବେଳେ 2017ରେ ଏହା ପ୍ରତି କ୍ୟୁବିକ୍ ମିଟର ପିଛା 268 ମାଇକ୍ରୋଗ୍ରାମକୁ ଖସିଆସିଛି । ତେଣୁ 2016 ତୁଳନାରେ 2017ରେ ଏପରିକି ପିଏମ 10 ସ୍ତରରେ ମଧ୍ୟ ଉନ୍ନତି ଘଟିଛି ବୋଲି କୁହାଯାଇପାରେ ।


    2016 ନଭେମ୍ବର ଠାରୁ 2017 ନଭେମ୍ବର ମାସ ପର୍ଯ୍ୟନ୍ତ ଲଗାତାର ଦୁଇବର୍ଷ ଧରି ଏଭଳି ପ୍ରତିକୂଳ ପାରିବେଶିକ ଘଟଣା ସତ୍ତ୍ୱେ ଦିଲ୍ଲୀରେ ପାର୍ଟିକୁଲେଟ ଉପାଦାନ ସାନ୍ଧ୍ରତାରେ ଉନ୍ନତି ଘଟିପାରିଛି । ଏହି ମାସମାନଙ୍କରେ ସ୍ଥାନୀୟ ପ୍ରଦୂଷଣ ନିର୍ଗମନ ସହ କ୍ଷେତ୍ରୀୟ ଉତ୍ସରୁ ମଧ୍ୟ ଯଥେଷ୍ଟ ପ୍ରଦୂଷଣ ଏଥିସହ ମିଲିଥିଲା । ପ୍ରତିବେଶୀ ରାଜ୍ୟମାନଙ୍କରେ କ୍ଷେତପାଳ ପୋଡ଼ା ଯୋଗୁଁ ପର୍ଯ୍ୟନ୍ତ ଧୂଆଁ ଦିଲ୍ଲୀ ଆକାଶରେ ପହଞ୍ଚିଥିଲା । ସେହିଭଳି ଉପସାଗରୀୟ ରାଷ୍ଟ୍ରମାନଙ୍କରୁ ଧୂଳି ଆସି ଦିଲ୍ଲୀ ଆକାଶକୁ ଭାରାକ୍ରାନ୍ତ କରିଥିଲା ।


    ତେବେ ସମ୍ବାଦପତ୍ରମାନଙ୍କରେ ରିପୋର୍ଟମାନ ପ୍ରମୁଖତାର ସହ ପ୍ରକାଶ ପାଇଛି ଏବଂ ସେଥିରେ ବିଭିନ୍ନ ବିଶେଷଜ୍ଞମାନଙ୍କ ଦ୍ୱାର ମତ ଦର୍ଶଯାଇଛି ଯେ ଦିଲ୍ଲୀ ଏବଂ ଏନସିଆର ଭଳି ଦେଶର ଅନ୍ୟାନ୍ୟ ପ୍ରଦୂଷିତ ସହରମାନଙ୍କରେ ଅନୁରୂପ କାର୍ଯ୍ୟପନ୍ଥା ଗ୍ରହଣ କରାଯାଇଛି ।


    କେନ୍ଦ୍ରୀୟ ପ୍ରଦୂଷଣ ନିୟନ୍ତ୍ରଣ ବୋର୍ଡ଼ (ସିପିସିବି) ଏ ସଂକ୍ରାନ୍ତରେ ତାଙ୍କର କାର୍ଯ୍ୟାନୁଷ୍ଠାନ ଗ୍ରହଣ ଆରମ୍ଭ କରିସାରିଛନ୍ତି । 2016 ଜୁଲାଇ ମାସରେ , ବାୟୁର ଗୁଣାତ୍ମକ ମାନ ବୃଦ୍ଧି କରିବା ସକାଶେ 42ଟି କାର୍ଯ୍ୟପନ୍ଥାଯୁକ୍ତ ନିର୍ଦ୍ଦେଶାବଳୀ ବିଶେଷ କରି ଏହି ସର୍ତ୍ତାବଳୀ ପୂରଣ କରୁନଥିବା ନଗରୀମାନଙ୍କୁ ଜାରି କରାଯାଇଥିଲା । ଏହାର ପରବର୍ତ୍ତୀ କାର୍ଯ୍ୟାନୁଷ୍ଠାନ ସ୍ୱରୂପ , ଏହି ସର୍ତ୍ତାବଳୀ ପୂରଣ କରୁନଥିବା 94ଟି ନଗରୀକୁ ବିସ୍ତୃତ କାର୍ଯ୍ୟଯୋଜନା ପ୍ରସ୍ତୁତ କରିବା ସକାଶେ ନିର୍ଦ୍ଦେଶନାମା ଜାରି କରାଯାଇଥିଲା ଯଦ୍ୱାରା ସେମାନଙ୍କର ସ୍ଥାନୀୟ ବାୟୁର ମାନ ଉନ୍ନତି କରିବା ଦିଗରେ ସଫଳତା ହାସଲ କରାଯାଇପାରିବ । ସିପିସିବି ଏହି ପରିପ୍ରେକ୍ଷୀରେ ବିଭିନ୍ନ ରାଜ୍ୟର ଭିନ୍ନ ଭିନ୍ନ ସ୍ଥାନରେ ସାତଟି କର୍ମଶାଳାର ଆୟୋଜନ କରିସାରିଛି ଯେଉଁଥିରେ ଏଭଳି କାର୍ଯ୍ୟଯୋଜନା ପ୍ରସ୍ତୁତ କରିବା ସଂକ୍ରାନ୍ତରେ ଗାଇଡ଼ଲାଇନ୍ ପ୍ରଦାନ କରାଯାଇଛି । ପରବର୍ତ୍ତୀ ସମୟରେ 94ଟି ସଫଳତା ହାସଲ କରିନଥିବା ନଗରୀ ମଧ୍ୟରୁ 61ଟି ନଗରୀଙ୍କ ନିର୍ମନ୍ତ କାର୍ଯ୍ୟଯୋଜନା ପ୍ରସ୍ତୁତ ହୋଇସାରିଛି ଏବଂ ସଂପୃକ୍ତ ରାଜ୍ୟମାନଙ୍କୁ ଏଭଳି କାର୍ଯ୍ୟାନୁଷ୍ଠାନ ତୁରନ୍ତ ଗ୍ରହଣ କରିବା ସକାଶେ ଅନୁରୋଧ କରାଯାଇଛି ।


    ଯେହେତୁ ଅଧିକାଂଶ ପ୍ରଦୂଷିତ ସହର ଦିଲ୍ଲୀ ମଧ୍ୟରେ ଏବଂ ପାର୍ଶ୍ଵବର୍ତ୍ତୀ ଇଲାକାରେ ଏବଂ ସୈନ୍ଧବ ଗାଙ୍ଗେୟ ସମତଳଭୂମି କ୍ଷେତ୍ରରେ ଅବସ୍ଥିତ ସେହି ଦୃଷ୍ଟିରୁ ଉତ୍ତର ପ୍ରଦେଶ , ବିହାର ଏବଂ ପଶ୍ଚିମ ବଙ୍ଗ ଭଳି ରାଜ୍ୟ ସରକାରମାନଙ୍କୁ ଏ ଦିଗରେ ଅଧିକ ସଚେତନ କରାଯିବାର ଆବଶ୍ୟକତା ରହିଛି ଯଦ୍ୱାରା ସେମାନେ ବାୟୁର ସ୍ୱଚ୍ଛତା ରକ୍ଷା ଦିଗରେ ବିଭିନ୍ନ କାର୍ଯ୍ୟପନ୍ଥା ଗ୍ରହଣ କରିପାରିବେ ।


    ଦିଲ୍ଲୀ ଏବଂ ଏନସିଆର କ୍ଷେତ୍ରରେ ଏ ଦିଗରେ ଯଥେଷ୍ଟ କାର୍ଯ୍ୟପନ୍ଥା ଗ୍ରହଣ କରଯାଇଛି । ସେଥି ମଧ୍ୟରେ ସିପିସିବି ଦ୍ୱାରା ଗ୍ରାଣ୍ଡ ରେସ୍ପନ୍ସ୍ କାର୍ଯ୍ୟପନ୍ଥା (ଜିଆରଏପି) ଗ୍ରହଣ ଅନ୍ୟତମ । ଅନ୍ୟ ଯେଉଁ ପଦକ୍ଷେପମାନ ଗ୍ରହଣ କରାଯାଇଛି ସେଥି ମଧ୍ୟରେ ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରଣାଳୟ ପକ୍ଷରୁ ଗ୍ରହଣ କରାଯାଇଥିବା ବ୍ୟାପକ କାର୍ଯ୍ୟପନ୍ଥା ; ଦିଲ୍ଲୀ ଓ ଏନସିଆର କ୍ଷେତ୍ରରେ ପେଟକୋକ ଜାଳେଣି ନିଷିଦ୍ଧ , କୋଇଲାକୁ ଜାଳେଣି ଭାବେ ବ୍ୟବହାର କରାଯାଉଥିବା ପ୍ଲାଣ୍ଟମାନଙ୍କ ଉପରେ କଡ଼ା ନଜର ଓ ନିର୍ଦ୍ଦେଶାବଳୀ ଜାରି ; ନିର୍ମାଣ କାର୍ଯ୍ୟ ଉପରେ କଡ଼ା କାର୍ଯ୍ୟାନୁଷ୍ଠାନ ; ସିପିସିବି ଦ୍ୱାରା ନିୟମିତ ଭାବେ କ୍ଷେତ୍ର ପରିଦର୍ଶନ ଯାହାକି 2017 ମସିହା ସେପ୍ଟେମ୍ବର ମାସଠାରୁ ଆରମ୍ଭ କରାଯାଇଛି ; ଦିଲ୍ଲୀ ଏବଂ ଏନସିଆର କ୍ଷେତ୍ରରେ ବାୟୁର ଗୁଣାତ୍ମକ ମାନ ମନିଟରିଂ ସକାଶେ ଷ୍ଟେସନମାନ ସ୍ଥାପନ ; ସିପିସିବିର କେନ୍ଦ୍ରୀୟ କଣ୍ଟ୍ରୋଲ ରୁମର ଉନ୍ନତିକରଣ ; ଭାରତୀୟ ପାଣିପାଗ ବିଭାଗ (ଆଇଏମଡ଼ି)ରୁ ପ୍ରାପ୍ତ ବାୟୁର ଗୁଣାତ୍ମକ ମାନ ଡ଼ାଟାର ସମନ୍ୱୟକରଣ ; ଦିଲ୍ଲୀ ପ୍ରଦୂଷଣ ନିୟନ୍ତୟଣ କମିଟି (ଡ଼ିପିସିସି) ଏବଂ କେନ୍ଦ୍ରୀୟ ପ୍ରଦୂଷଣ ନିୟନ୍ତ୍ରଣ ବୋର୍ଡ଼ (ସିପିସିବି) ; ଅଭିଯୋଗ ନିରାକରଣ ସକାଶେ “ ସମୀର ” ମୋବାଇଲ ଆପର ଶୁଭାରମ୍ଭ ; ପିଏମଓର ଉଚ୍ଚସ୍ତରୀୟ ଟାସ୍କଫୋର୍ସ ମାଧ୍ୟମରେ ଜାତୀୟ ସ୍ତରରେ ସମନ୍ୱୟ ରକ୍ଷା ; କେନ୍ଦ୍ର ସରକାରୀ ଯୋଜନା ମାଧ୍ୟରେ କ୍ଷେତପାଳର ଅବଶିଷ୍ଟାଂଶକୁ କିଭଳି ଭାବେ ନଷ୍ଟ କରାଯାଇପାରିବ ଏବଂ ତଦ୍ୱାରା ବାୟୁ ପ୍ରଦୂଷଣ ହେବନାହିଁ ସେଦିଗରେ ବିଭିନ୍ନ କାର୍ଯ୍ୟପନ୍ଥା ଗ୍ରହଣ ; ନିୟମିତ ଭିତ୍ତିରେ ଏମଓଇଏଫସିସି ମନ୍ତ୍ରୀ ଓ ସଚିବଙ୍କ ଦ୍ୱାରା ସମୟାନ୍ତରେ ଜାରି ନିର୍ଦ୍ଦେଶାବଳୀକୁ କାର୍ଯ୍ୟକାରୀ କରିବା ଆଦି ଅନ୍ୟତମ ।


    ଏହା ବ୍ୟତୀତ , କେନ୍ଦ୍ର ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରଣାଳୟ ଦ୍ୱାରା 2018 ଏପ୍ରିଲ ମାସରେ ଆରମ୍ଭ କରାଯାଇଥିବା ଜାତୀୟ ସ୍ୱଚ୍ଛ ବାୟୁ କାର୍ଯ୍ୟକ୍ରମ (ଏନସିଏପି) ଆରମ୍ଭ କରାଯାଇଛି । ଇତିପୂର୍ବରୁ 2018 ଫେବୃୟାରୀ ମାସରେ ଦିଲ୍ଲୀରେ ସ୍ୱଚ୍ଛ ବାୟୁ କାର୍ଯ୍ୟକ୍ରମ ଆରମ୍ଭ କରାଯାଇଥିଲା ଯାହା ମାଧ୍ୟମରେ ରାଜଧାନୀବାସୀ ତଥା ପ୍ରବର୍ତ୍ତନକାରୀ ଏଜେନ୍ସିମାନଙ୍କୁ ବାୟୁ ପ୍ରଦୂଷଣ ସଂପର୍କରେ ସଚେତନ କରାଯାଇଥିଲା । ସୂଚନାଯୋଗ୍ୟଯେ ପ୍ରତି ବର୍ଷ ଦିଲ୍ଲୀ ରାଜରାସ୍ତାକୁ ପ୍ରାୟ ଏକ ନିୟୁତ ନୂଆ ଯାନବାହନ ଓହ୍ଲାଇଥାନ୍ତି । ଏପରିକି ବ୍ୟାପକ ନିର୍ମାଣ କାର୍ଯ୍ୟ ଏବଂ ଯାନବାହନ ଚଳାଚଳ ସତ୍ତ୍ୱେ , ଦିଲ୍ଲୀ କ୍ଷେତ୍ରର ବାୟୁର ଗୁଣାତ୍ମକ ମାନରେ ଉଲ୍ଲେଖନୀୟ ଉନ୍ନତି ଘଟିପାରିଛି ।


    ଦେଶର ଅନ୍ୟାନ୍ୟ ପ୍ରଦୂଷିତ ସହରମାନଙ୍କରେ ଏଭଳି କାର୍ଯ୍ୟାନୁଷ୍ଠାନ ଗ୍ରହଣ କରାଗଲେ ଏବଂ ଏଥିରେ ୟୁଏଲବି ତଥା ରାଜ୍ୟ ସରକାରମାନଙ୍କ ସକ୍ରିୟ ସହଯୋଗ ରହିଲେ ଦେଶର ବାୟୁର ଗୁଣାତ୍ମକ ମାନରେ ଯଥେଷ୍ଟ ଉନ୍ନତି ଘଟିପାରିବ ।


    **********

    
    
    (Release ID: 1531232) Visitor Counter : 1