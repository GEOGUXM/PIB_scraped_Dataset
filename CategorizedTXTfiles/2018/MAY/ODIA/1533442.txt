      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ସୀମା ସୁରକ୍ଷା ବଳ ପ୍ରତିରକ୍ଷାର ପ୍ରଥମ ପ୍ରାଚୀର : ରାଜନାଥ ସିଂହ
      ବିଏସଏଫର ଷୋଡ଼ଶ ଅଭିଷେକ ଉତ୍ସବରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀଙ୍କ ପୁରସ୍କାର ପ୍ରଦାନ

      Posted On: 22 MAY 2018 7:38PM by PIB Bhubaneshwar

    ନୂଆଦିଲ୍ଲୀରେ ମଙ୍ଗଳବାର ଅନୁଷ୍ଠିତ ବିଏସଏଫର ଷୋଡ଼ଶ ଅଭିଷେକ ଉତ୍ସବରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ସାହସିକତା ଏବଂ ଉଲ୍ଳେଖନୀୟ ସେବା ପାଇଁ ବିଏସଏଫ୍ ଯବାନମାନଙ୍କୁ ପୁଲିସ ପଦକ ପ୍ରଦାନ କରିଛନ୍ତି । ପ୍ରଦାନ କରାଯାଇଥିବା 14ଟି ପୁଲିସ ପଦକ ମଧ୍ୟରୁ 4ଟି ମରଣୋତ୍ତର ଭାବେ ପ୍ରଦାନ କରାଯାଇଥିଲା ।


    ଏହି ଅବସରରେ ରାଜନାଥ ସିଂହ କହିଥିଲେ ଯେ , ଦେଶର ସୁରକ୍ଷା ପାଇଁ ଯବାନଙ୍କ ବଳିଦାନ ପାଇଁ ଦେଶ ଗର୍ବିତ । ଜାତି ପାଇଁ ପ୍ରାଣବଳି ଠାରୁ ଅଧିକ ବଳିଦାନ କିଛି ନ ହୋଇପାରେ । ସେ କହିଲେ ଯେ ଦେଶର ଏକତା , ସାର୍ବଭୌମତ୍ୱ ଏବଂ ଅଖଣ୍ଡତା ଆମ ପାଇଁ ସବୁଠାରୁ ଗୁରୁତ୍ୱପୂର୍ଣ୍ଣ ଏବଂ ଏହାସହ ବୁଝାମଣାର ପ୍ରଶ୍ନ ଉଠୁନାହିଁ ।


    ରାଜନାଥ ସିଂହ କହିଲେ ଯେ , ନିଜର ସହ ଦେଶର ଆତ୍ମ-ସମ୍ମାନ ଜଣଙ୍କ ପାଇଁ ସବୁଠାରୁ ବଡ଼କଥା । ଆମ ସୀମାରେ କୌଣସି ବିଦେଶୀ ଶକ୍ତି ଯେତେବେଳେ ଅସ୍ଥିରତା ସୃଷ୍ଟି ପାଇଁ ଉଦ୍ୟମ କରୁଛି , ସେତେବେଳେ ଜାତୀୟ ଆତ୍ମସମ୍ମାନ ସହ ବୁଝାମଣା କରି ହେବ ନାହିଁ । ସେ କହିଲେ ଯେ , ଭାରତ ବିଶ୍ୱକୁ ପ୍ରଥମେ ଶାନ୍ତିର ବାର୍ତ୍ତା ଦେଇଛି ଏବଂ ଆମେ ସର୍ବଦା ଚେଷ୍ଟା କରୁ ପଡ଼ୋଶୀ ଦେଶମାନଙ୍କ ସହ ସହାବସ୍ଥାନର ସମ୍ପର୍କ ରହୁ , ତେବେ ଆମର ଜଣେ ପଡ଼ୋଶୀ ରାଷ୍ଟ୍ର ଅସ୍ଥିରତା ସୃଷ୍ଟି ପାଇଁ ସବୁ ପ୍ରକାର ଚେଷ୍ଟା କରୁଛି । ଆମ ସେନା ପ୍ରଥମେ କେବେ ଗୁଳି କରନ୍ତି ନାହିଁ ତେବେ ଆକ୍ରମଣ ହେଲେ କିପରି ଜବାବ ଦେବାକୁ ହେବ ତାହା ଭଲ ଭାବେ ଜାଣନ୍ତି ।


    ରାଜନାଥ ସିଂହ କହିଲେ ଯେ , ସେ ବିଏସଏଫକୁ ‘ ପ୍ରତିରକ୍ଷାର ପ୍ରଥମ ସୀମା ’ ନୁହେଁ ବରଂ ‘ ପ୍ରତିରକ୍ଷାର ପ୍ରଥମ ପ୍ରାଚୀର ’ ବୋଲି କହିବି । ସୀମା ସୁରକ୍ଷାରେ ବିଏସଏଫର ଭୂମିକାକୁ ଉଲ୍ଲେଖ କରି ସେ କହିଥିଲେ , ସୀମାର ସୁରକ୍ଷା କରିବା ଆମ ଦାୟିତ୍ୱ , କିନ୍ତୁ ଦାୟିତ୍ୱର କୌଣସି ସୀମା ନାହିଁ । ସୀମା ସେପାରିରୁ ହେଉଥିବା ଚୋରା ଚାଲାଣ ଏବଂ ଜାଲ୍ ନୋଟ କାରବାର ରୋକିବାରେ ବିଏସଏଫର ଭୂମିକାକୁ ମଧ୍ୟ ସେ ପ୍ରଶଂସା କରିଥିଲେ ।


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ କହିଲେ ଯେ , ସରକାର ଅର୍ଦ୍ଧ ସାମରିକ ବଳର ଯବାନମାନଙ୍କୁ ସେନା ଯବାନ୍ ମାନଙ୍କ ଭଳି ‘ ଅପରେସନାଲ କାଜୁଆଲ୍ଟି ସାର୍ଟିଫିକେଟ ’ ଦେବାକୁ ଚିନ୍ତା କରୁଛନ୍ତି । ଏହାଦ୍ୱାରା କର୍ତ୍ତବ୍ୟ ସମ୍ପାଦନ ବେଳେ , ଆତଙ୍କବାଦୀଙ୍କ ସହ ଲଢ଼େଇ କିମ୍ବା ସୀମା ସୁରକ୍ଷାରେ ପ୍ରାଣ ହରାଉଥିବା ଅର୍ଦ୍ଧସାମରିକ ବଳ ଯବାନମାନଙ୍କୁ ସେନା ଯବାନଙ୍କ ଭଳି ବିଭିନ୍ନ ସୁବିଧା ମିଳିପାରିବ । ବେସାମରିକ କ୍ଷେତ୍ରରେ ଉଲ୍ଲେଖନୀୟ କାର୍ଯ୍ୟ ପାଇଁ ମଧ୍ୟ ବିଏସଏଫକୁ ରାଜନାଥ ସିଂହ ପ୍ରଶଂସା କରିଥିଲେ । ଅର୍ଦ୍ଧସାମରିକ ବଳର ଯବାନମାନଙ୍କ ଅଭିଯୋଗର ସମାଧାନ ପାଇଁ ଏକ ୱେବ୍ ପୋର୍ଟାଲ ଆରମ୍ଭ ହୋଇଥିବା ସେ କହିଥିଲେ ।


    ଏହି ଅବସରରେ ବିଏସଏଫ୍ ଡିଜି କେ କେ ଶର୍ମା କହିଥିଲେ , ଦେଶର ସୁରକ୍ଷା ପାଇଁ ବିଏସଏଫ୍ ଯବାନମାନେ ସର୍ବୋଚ୍ଚ ବଳିଦାନ ଦେଉଛନ୍ତି । ବିଏସଏଫ୍ ଏହାର ସାମାଜିକ ଦାୟିତ୍ୱ ମଧ୍ୟ ସୂଚାରୁ ରୂପେ ସମ୍ପନ୍ନ କରୁଛି । ବିଏସଏଫ୍ ଯବାନ ଓ ସେମାନଙ୍କ ପରିବାରର କଲ୍ୟାଣ ନିମନ୍ତେ ନିଆଯାଇଥିବା ବିଭିନ୍ନ ପଦକ୍ଷେପ ଦର୍ଶାଇବା ପାଇଁ କାର୍ଯ୍ୟକ୍ରମରେ ‘ ବିୟଣ୍ଡ ଦି କଲ୍ ଅଫ୍ ଡ୍ୟୁଟି ’ ଶୀର୍ଷକ ବୃତ୍ତ ଚିତ୍ର ପ୍ରଦର୍ଶିତ ହୋଇଥିଲା । କାର୍ଯ୍ୟକ୍ରମରେ ରାଜନାଥ ସିଂହ 4ଟି ପୁସ୍ତକ ଏବଂ ଏକ ଡାକ ଟିକଟ ଉନ୍ମୋଚନ କରିଥିଲେ । ଆଇବି ନିର୍ଦ୍ଦେଶକ ରାଜୀବ ଜୈନ , ପୂର୍ବତନ ଡିଜିମାନେ , ବିଏସଏଫ୍ ଏବଂ ସ୍ୱରାଷ୍ଟ୍ର ମନ୍ତ୍ରାଳୟର ଉଚ୍ଚ ପଦାଧିକାରୀମାନେ କାର୍ଯ୍ୟକ୍ରମରେ ଉପସ୍ଥିତ ଥିଲେ ।


    **********

    
    
    (Release ID: 1533442) Visitor Counter : 1