      ସଂଖ୍ୟାଲଘୁ ବ୍ୟାପାର ମନ୍ତ୍ରଣାଳୟ

      ସଂଖ୍ୟାଲଘୁ ମେଧାବୀ ଛାତ୍ରଛାତ୍ରୀଙ୍କ ଉନ୍ନତି ଓ ସମୃଦ୍ଧି ଲାଗି ସରକାରଙ୍କ ଗୁରୁତ୍ୱ
      ସଂଖ୍ୟାଲଘୁ ବ୍ୟାପାର ମନ୍ତ୍ରଣାଳୟର ମାଗଣା-କୋଚିଂ ବ୍ୟବସ୍ଥା ଫଳରେ ସିଭିଲ ସର୍ଭିସରେ ସଫଳ ହୋଇଥିବା ଛାତ୍ରଛାତ୍ରୀଙ୍କୁ ସମ୍ବର୍ଦ୍ଧିତ କଲେ ମନ୍ତ୍ରୀ ମୁକ୍ତାର ଅବାସ ନକ୍ଭୀ

      Posted On: 11 MAY 2018 6:46PM by PIB Bhubaneshwar

    ସଂଖ୍ୟାଲଘୁ ବ୍ୟାପାର ମନ୍ତ୍ରୀ ମୁକ୍ତାର ଅବାସ ନକ୍ଭୀ କହିଲେ ଯେ ସଂଖ୍ୟାଲଘୁ ସମ୍ପ୍ରଦାୟର ମେଧାବୀ ଛାତ୍ରଛାତ୍ରୀଙ୍କ ବିକାଶ ନିମନ୍ତେ ପ୍ରୋତ୍ସାହିତ କରିବା ଦିଗରେ ମନ୍ତ୍ରାଳୟର ପ୍ରଚେଷ୍ଟା ଜାରି ରହିଛି ।


    ସଂଖ୍ୟାଲଘୁ ବ୍ୟାପାର ମନ୍ତ୍ରଣାଳୟର ମାଗଣା-କୋଚିଂ ଜରିଆରେ 2017 ସିଭିଲ ସର୍ଭିସ୍ ପରୀକ୍ଷାରେ କୃତକାର୍ଯ୍ୟ ହୋଇଥିବା ଛାତ୍ରଛାତ୍ରୀଙ୍କୁ ଶୁକ୍ରବାର ଶ୍ରୀ ନକ୍ଭୀ ନୂଆଦିଲ୍ଲୀରେ ସମ୍ମାନିତ କରିଛନ୍ତି । ମନ୍ତ୍ରଣାଳୟ ଦେଶବ୍ୟାପୀ ନାମୀ ସଂସ୍ଥାମାନଙ୍କ ସହଯୋଗରେ ସିଭିଲ ସର୍ଭିସ , ମେଡିକାଲ , ଇଞ୍ଜିନିୟରିଂ , ଅନ୍ୟାନ୍ୟ ପ୍ରଶାସନିକ ସେବା ପରୀକ୍ଷା ଏବଂ ବ୍ୟାଙ୍କିଂ ପରୀକ୍ଷା ପାଇଁ ମାଗଣା-କୋଚିଂ ବ୍ୟବସ୍ଥା କରିଛି । ସଂଖ୍ୟାଲଘୁ ସମ୍ପ୍ରଦାୟର ଜଣେ ହେଲେ ମେଧାବୀ ଛାତ୍ରଛାତ୍ରୀ ଯେପରି କୋଚିଂ ଅଭାବରୁ ନିଯୁକ୍ତିରୁ ବଂଚିତ ନ ହୁଅନ୍ତି ସେଥିପ୍ରତି ନିଶ୍ଚିତ ହେବାକୁ ଏହି ପଦକ୍ଷେପ ନିଆଯାଇଥିବା ମନ୍ତ୍ରୀ କହିଥିଲେ ।


    ଶ୍ରୀ ନକ୍ଭୀ କହିଲେ ଯେ , ୟୁପିଏସସିରେ ସଫଳ ହୋଇଥିବା ଛାତ୍ରଛାତ୍ରୀ ସଂଖ୍ୟାଲଘୁ ତଥା ଦୁର୍ବଳ ବର୍ଗର ଅନ୍ୟ ଛାତ୍ରଛାତ୍ରୀଙ୍କ ପାଇଁ ଆଦର୍ଶ । ସଂଖ୍ୟାଲଘୁ , ବିଶେଷ କରି ମୁସଲିମ ସମ୍ପ୍ରଦାୟରେ ଅନେକ ମେଧାବୀ ଅଛନ୍ତି , କେବଳ ଏଭଳି ପରିବେଶ ସୃଷ୍ଟି କରାଯିବା ଉଚିତ ଯାହାକି ସେମାନଙ୍କ ମନରେ ଆତ୍ମବିଶ୍ୱାସ ଆଣିପାରିବ । ଏ ଦିଗରେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ଉଚିତ ପଦକ୍ଷେପ ନେଇଥିବାରୁ ଆଜି ସଂଖ୍ୟାଲଘୁ ସମ୍ପ୍ରଦାୟରୁ ଅନେକ ଛାତ୍ରଛାତ୍ରୀ ସିଭିଲ ସର୍ଭିସରେ ସଫଳ ହୋଇପାରୁଛନ୍ତି ବୋଲି ଶ୍ରୀ ନକ୍ଭୀ କହିଥିଲେ ।


    ଶ୍ରୀ ନକ୍ଭୀ କହିଲେ ଯେ , କେନ୍ଦ୍ର ସରକାରଙ୍କ ‘ ସମ୍ମାନର ସହ ବିକାଶ ’ ନୀତି ଯୋଗୁ ସ୍ୱାଧୀନତା ପରେ ପ୍ରଥମ ଥର ପାଇଁ ସଂଖ୍ୟାଲଘୁ ସମ୍ପ୍ରଦାୟର ରେକର୍ଡ 131 ଜଣ ୟୁପିଏସସିରେ ସଫଳ ହୋଇଛନ୍ତି । ଏଥିରେ ଅଛନ୍ତି ସିଭିଲ ସର୍ଭିସରେ ସଫଳ ହୋଇଥିବା 51 ଜଣ ମୁସଲିମ ଛାତ୍ରଛାତ୍ରୀ । ଗତବର୍ଷ 52 ଜଣ ମୁସଲିମଙ୍କ ସମେତ ମୋଟ 126 ଜଣ ସଂଖ୍ୟାଲଘୁ ଛାତ୍ରଛାତ୍ରୀ ସିଭିଲ ସର୍ଭିସରେ ସଫଳ ହୋଇଥିଲେ । ସେ କହିଲେ ଯେ , ଗତ ବର୍ଷ ସିଭିଲ ସର୍ଭିସରେ ମୋଟ 1099ଜଣ ସଫଳ ହୋଇଥିଲେ , ଯେଉଁଥିରେ 52 ଜଣ ସୁମଲିମ (4.5%) ଥିଲେ । ଚଳିତ ବର୍ଷ ମୋଟ 990 ଜଣ ସଫଳ ଛାତ୍ରଛାତ୍ରୀଙ୍କ ମଧ୍ୟରେ ମୁସଲିମଙ୍କ ପ୍ରତିଶତ 5.15 । ଚଳିତ ବର୍ଷ ଟପ୍ ଶହେ ଜଣଙ୍କ ମଧ୍ୟରେ 3 ମହିଳାଙ୍କ ସମେତ ମୋଟ 6 ଜଣ ମୁସଲିମ ଅଛନ୍ତି ।


    ମନ୍ତ୍ରୀ କହିଲେ ଯେ , ୟୁପିଏସସି ପରୀକ୍ଷା ପାଇଁ ପ୍ରସ୍ତୁତି ଚଳାଇଥିବା ସଂଖ୍ୟାଲଘୁ ମେଧାବୀ ଛାତ୍ରଛାତ୍ରୀଙ୍କ ସକାଶେ ସଂଖ୍ୟାଲଘୁ ବ୍ୟାପାର ମନ୍ତ୍ରଣାଳୟ ଦେଶବ୍ୟାପୀ ବ୍ୟାପକ ମାଗଣା-କୋଚିଂ କାର୍ଯ୍ୟକ୍ରମ ଚଳାଇଛି । ବିଭିନ୍ନ ସଂସ୍ଥା ଓ ପ୍ରତିଷ୍ଠାନ ଜରିଆରେ ମନ୍ତ୍ରଣାଳୟ ‘ ନଇ ଉଡାନ୍ ’, ‘ ନୟା ସଭେରା ’ ଭଳି ମାଗଣା-କୋଚିଂ ବ୍ୟବସ୍ଥା କରିଛି । 2017-18 ସିଭିଲ ସର୍ଭିସରେ ସଫଳ ହୋଇଥିବା 10 ଜଣ ଛାତ୍ରଛାତ୍ରୀଙ୍କୁ ‘ ନଇ ଉଡାନ ’ ଯୋଜନାରେ ମନ୍ତ୍ରଣାଳୟ ଆର୍ଥିକ ସହାୟତା ଯୋଗାଇ ଦେଇଛି ।


    ସଂଖ୍ୟାଲଘୁ ସମ୍ପ୍ରଦାୟର ମେଧାବୀ ମାନେ ୟୁପିଏସସିର ବିଭିନ୍ନ ପରୀକ୍ଷାରେ ଭାଗ ନେବାକୁ ଟେଲିଭିଜନ , ସମ୍ବାଦପତ୍ର ଏବଂ ବିଭିନ୍ନ ଗଣମାଧ୍ୟମ ଜରିଆରେ ବ୍ୟାପକ ସଚେତନତା ସୃଷ୍ଟି କରାଯାଉଛି । ଚଳିତ ବର୍ଷ ଦେଶବ୍ୟାପୀ 15 ହଜାରରୁ ଅଧିକ ସଂଖ୍ୟାଲଘୁ ମେଧାବୀଙ୍କୁ ମାଗଣା-କୋଚିଂ ଉପଲବ୍ଧ କରାଇବାର ଯୋଜନା ରହିଛି । ବିଗତ ତିନି ବର୍ଷ ଧରି ଏହି ଯୋଜନାରେ ସଫଳତା ମିଳୁଥିବାର ଲକ୍ଷ୍ୟ କରି ଗତ ବର୍ଷ ‘ ନଇ ଉଡାନ୍ ’ ଏବଂ ‘ ନୟା ସଭେରା ’ ଯୋଜନାରେ କିଛିଟା ପରିବର୍ତ୍ତନ କରାଯାଇ ୟୁପିଏସସି ପ୍ରିଲିମରେ ସଫଳ ହେଉଥିବା ଛାତ୍ରଛାତ୍ରୀଙ୍କୁ ଆର୍ଥିକ ସହାୟତା ପରିମାଣକୁ 50 ହଜାର ଟଙ୍କାରୁ 1 ଲକ୍ଷ ଟଙ୍କାକୁ ବୃଦ୍ଧି କରାଯାଇଛି ।


    **********


    

    
    (Release ID: 1531963) Visitor Counter : 3