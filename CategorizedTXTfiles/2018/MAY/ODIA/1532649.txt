      କ୍ୟାବିନେଟ

      ଭୋପାଳରେ ଜାତୀୟ ମାନସିକ ସ୍ୱାସ୍ଥ୍ୟ ପୁନର୍ବାସ ସଂସ୍ଥାନ ଖୋଲିବା ପ୍ରସ୍ତାବକୁ କ୍ୟାବିନେଟ ଅନୁମୋଦନ
      Posted On: 16 MAY 2018 6:31PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ କେନ୍ଦ୍ର କ୍ୟାବିନେଟ ଭୋପାଳରେ ଏକ ଜାତୀୟ ମାନସିକ ସ୍ୱାସ୍ଥ୍ୟ ପୁନର୍ବାସ ସଂସ୍ଥାନ (ଏନଆଇଏମଏଚଆର) ଖୋଲିବା ପ୍ରସ୍ତାବକୁ ମଞ୍ଜୁର କରିଛନ୍ତି । ଏହି ସଂସ୍ଥା ଭିନ୍ନକ୍ଷମ ଜନ ସଶକ୍ତିକରଣ ବିଭାଗ ଅଧୀନରେ ଏକ ସୋସାଇଟି ରୂପରେ ସୋସାଇଟିଜ ରେଜିଷ୍ଟ୍ରେସନ ଆଇନ , 1860 ଅନ୍ତର୍ଗତ ପ୍ରତିଷ୍ଠା କରାଯିବ । ପ୍ରଥମ ତିନି ବର୍ଷରେ ଏହି ପ୍ରକଳ୍ପ ଲାଗି 179.5 କୋଟି ଟଙ୍କା ଖର୍ଚ୍ଚ କରାଯିବ । ଏଥିରେ 128.54 କୋଟି ଟଙ୍କାର ଅଣ-ପୁନଃପୌନିକ ବ୍ୟୟ ଏବଂ 51 କୋଟି ଟଙ୍କା ପୁନଃପୌନିକ ବ୍ୟୟ ସାମିଲ ରହିଛି ।


    କ୍ୟାବିନେଟ ଏହି ସଂସ୍ଥାନ ଲାଗି ଯୁଗ୍ମ ସଚିବ ସ୍ତରର ତିନୋଟି ପଦବୀ ଗଠନ ଲାଗି ଅନୁମତି ଦେଇଛନ୍ତି । ଏଥିରେ ଗୋଟିଏ ନିର୍ଦ୍ଦେଶକ ପଦବୀ ବ୍ୟତୀତ ଦୁଇଟି ପ୍ରଫେସର ପଦବୀ ରହିଛି ।


    ମାନସିକ ଭାବେ ରୋଗଗ୍ରସ୍ତ ବ୍ୟକ୍ତିଙ୍କ ଥଇଥାନ ବ୍ୟବସ୍ଥା କରିବା , ମାନସିକ ସ୍ୱାସ୍ଥ୍ୟ ପୁନର୍ବାସ କ୍ଷେତ୍ରରେ ଦକ୍ଷତା ବିକାଶ ଏବଂ ମାନସିକ ସ୍ୱାସ୍ଥ୍ୟ ପୁନର୍ବାସ ଲାଗି ନୀତି ପ୍ରଣୟନ କରିବା ଏବଂ ଗବେଷଣାକୁ ପ୍ରୋତ୍ସାହନ ଦେବା ଏନଆଇଏମଏଚଆରର ମୁଖ୍ୟ ଉଦ୍ଦେଶ୍ୟ ।


    ସଂସ୍ଥାନରେ 9ଟି ବିଭାଗ ଏବଂ କେନ୍ଦ୍ର ରହିବ । ଏଥିରେ ମାନସିକ ସ୍ୱାସ୍ଥ୍ୟ ପୁନର୍ବାସ କ୍ଷେତ୍ରରେ 12ଟି ବିଷୟରେ ଡିପ୍ଲୋମା , ସାର୍ଟିଫିକେଟ , ସ୍ନାତକ , ସ୍ନାତକୋତର ଏବଂ ଏମଫିଲ ଡିଗ୍ରୀ ସହିତ 12 ପ୍ରକାରର ପାଠ୍ୟକ୍ରମ ରହିବ । 5 ବର୍ଷ ମଧ୍ୟରେ ଏହି ସଂସ୍ଥାନରେ ବିଭିନ୍ନ ବିଷୟରେ ନାମ ଲେଖାଇବା ପାଇଁ ଛାତ୍ରଛାତ୍ରୀଙ୍କ ସଂଖ୍ୟା 400ରୁ ଅଧିକ ହେବାର ସମ୍ଭାବନା ରହିଛି ।


    ମଧ୍ୟପ୍ରଦେଶ ସରକାର ଏହି ସଂସ୍ଥାନ ଲାଗି ଭୋପାଳରେ 5 ଏକର ଜମି ଦେଇଛନ୍ତି । ଏହି ସଂସ୍ଥାନ ଦୁଇଟି ପର୍ଯ୍ୟାୟରେ ତିନି ବର୍ଷ ମଧ୍ୟରେ ନିର୍ମିତ ହୋଇ ପ୍ରସ୍ତୁତ ହୋଇଯିବ । ପ୍ରଥମ ଦୁଇ ବର୍ଷ ମଧ୍ୟରେ ସଂସ୍ଥାନର ନିର୍ମାଣ କାର୍ଯ୍ୟ ଏବଂ ବିଦ୍ୟୁତ ସଂଯୋଗ କାର୍ଯ୍ୟ ସମ୍ପୂର୍ଣ୍ଣ କରିଦିଆଯିବ । ଯେପର୍ଯ୍ୟନ୍ତ ଭବନ ନିର୍ମାଣ କାମ ଜାରି ରହିଛି ସେ ପର୍ଯ୍ୟନ୍ତ ସଂସ୍ଥାନ ସାର୍ଟିଫିକେଟ ଏବଂ ଡିପ୍ଲୋମା ପାଠ୍ୟକ୍ରମ ଚଳାଇବା ଲାଗି ଏବଂ ଓପିଡି ସେବା ପ୍ରଦାନ କରିବା ଲାଗି ଭୋପାଳରେ ଏକ କୋଠା ଭଡ଼ା ସୂତ୍ରରେ ନେବ । ସଂସ୍ଥାନ ମାନସିକ ରୋଗୀଙ୍କ ପାଇଁ ସମସ୍ତ ପ୍ରକାରର ଥଇଥାନ ସେବା ଉପଲବ୍ଧ କରାଇବା ସହିତ ସ୍ନାତ୍ତୋକତର ଏବଂ ଏମଫିଲ ଡିଗ୍ରୀ ପର୍ଯ୍ୟନ୍ତ ଶିକ୍ଷା ବ୍ୟବସ୍ଥା ମଧ୍ୟ ଯୋଗାଇଦେବ ।


    ଏନଆଇଏମଏଚଆର ଦେଶରେ ମାନସିକ ସ୍ୱାସ୍ଥ୍ୟ କ୍ଷେତ୍ରରେ ଏହି ଶ୍ରେଣୀର ପ୍ରଥମ ସଂସ୍ଥାନ ହେବ । ମାନସିକ ସ୍ୱାସ୍ଥ୍ୟ କ୍ଷେତ୍ରରେ ଦକ୍ଷତା ବିକାଶ ଏବଂ ଥଇଥାନ ମାମଲାରେ ଏହା ଏକ ଅତ୍ୟଧିକ ଦକ୍ଷ ସଂସ୍ଥାନ ରୂପରେ କାର୍ଯ୍ୟ କରିବ ଏବଂ କେନ୍ଦ୍ର ସରକାରଙ୍କୁ ମାନସିକ ରୋଗୀଙ୍କ ପୁନର୍ବାସ ଲାଗି ପ୍ରଭାବୀ ବ୍ୟବସ୍ଥାର ମଡେଲ ବିକଶିତ କରିବାରେ ସହାୟକ ହେବ ।


    **********


    

    
    (Release ID: 1532649) Visitor Counter : 1