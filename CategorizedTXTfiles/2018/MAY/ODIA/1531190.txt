      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ବିଦେଶୀ ନାଗରିକଙ୍କ ପାଇଁ ଅନଲାଇନ ଇଭେଣ୍ଟ କ୍ଲିଅରାନ୍ସ ସିଷ୍ଟମର ଶୁଭାରମ୍ଭ
      Posted On: 02 MAY 2018 4:41PM by PIB Bhubaneshwar


    ଭାରତରେ ଅନୁଷ୍ଠିତ ହେଉଥିବା ବୈଠକ/କର୍ମଶାଳା ଅଧିବେଶନ ଆଦିରେ ଯୋଗ ଦେବାକୁ ଆସୁଥିବା ବିଦେଶୀ ନାଗରିକମାନଙ୍କ ପାଇଁ ଅନଲାଇନ୍ ଇଭେଣ୍ଟ କ୍ଳିଅରାନ୍ସ ସିଷ୍ଟମକୁ କେନ୍ଦ୍ର ସ୍ୱରାଷ୍ଟ୍ର ସଚିବ ରାଜୀବ ଗଉବା ଦିଲ୍ଲୀରେ ବୁଧବାର ଆରମ୍ଭ କରିଛନ୍ତି । ଏହାଦ୍ୱାରା ଭାରତରେ ବିଭିନ୍ନ କେନ୍ଦ୍ରୀୟ ମନ୍ତ୍ରଣାଳୟ/ରାଜ୍ୟ ଓ କେନ୍ଦ୍ରଶାସିତ ଅଞ୍ଚଳର ସରକାର , ପିଏସ୍ୟୁ , କେନ୍ଦ୍ରୀୟ ଶିକ୍ଷାନୁଷ୍ଠାନ , ବେସରକାରୀ ଶିକ୍ଷାନୁଷ୍ଠାନ ଦ୍ୱାରା ଆୟୋଜିତ ହେଉଥିବା ବିଭିନ୍ନ ଅଧିବେଶନ/କର୍ମଶାଳାରେ ଯୋଗ ଦେବାକୁ ଆସୁଥିବା ବିଦେଶୀ ନାଗରିକମାନଙ୍କୁ ସେ ଦେଶରେ ଥିବା ଭାରତୀୟ ଦୂତାବାସ କନଫରେନ୍ସ ଭିସା ପ୍ରଦାନ କରିପାରିବେ ।


    ଏହି ଅନଲାଇନ ବ୍ୟବସ୍ଥାର ଶୁଭାରମ୍ଭ କରି ରାଜୀବ ଗଉବା କହିଲେ ଯେ , ସମସ୍ତ ପ୍ରକ୍ରିୟା କାଗଜବିହୀନ ଏବଂ ଉଚିତ ମନିଟରିଂ ଓ ସମୟଭିତ୍ତିକ ହୋଇଛି । ଏହି ପ୍ରକ୍ରିୟାରେ ଜଡ଼ିତ ଥିବା ବିଭିନ୍ନ ଅଧିକାରୀମାନେ ଅନଲାଇନରେ ଆବେଦନପତ୍ରକୁ ଗ୍ରହଣ କରି ଏ ସମ୍ପର୍କରେ ଉଚିତ ନିଷ୍ପତ୍ତି ନେଇପାରିବେ ।


    ମନ୍ତ୍ରଣାଳୟର ଫରେନର୍ସ ଡିଭିଜନ ନିକଟରେ FCRA, FRRO, OCI ଇତ୍ୟାଦି କ୍ଷେତ୍ରରେ ସଫଳତାର ସହ ଅନେକ ଉଲ୍ଲେଖନୀୟ ପଦକ୍ଷେପ ନେଇଛନ୍ତି , ଯାହାକି କାର୍ଯ୍ୟପ୍ରଣାଳୀକୁ କାଗଜବିହୀନ କରିବା ସହ ପ୍ରକ୍ରିୟା ତ୍ୱରାନ୍ୱିତ ହୋଇପାରିଛି । ଏଥିପାଇଁ ବିଭାଗକୁ ଶ୍ରୀ ଗଉବା ଧନ୍ୟବାଦ ଦେବା ସହ ଏ ଦିଗରେ ତତ୍ପର ରହିବାକୁ ପରାମର୍ଶ ଦେଇଥିଲେ ।


    ପୂର୍ବରୁ ଭାରତରେ ଅନୁଷ୍ଠିତ ହେଉଥିବା କୌଣସି କର୍ମଶାଳା/ଆଲୋଚନା ଚକ୍ରରେ ଯୋଗ ଦେବାକୁ ହେଲେ ବିଦେଶୀ ନାଗରିକଙ୍କୁ ଅଫଲାଇନରେ ଆବେଦନ କରିବାକୁ ପଡ଼ୁଥିଲା । ସେମାନଙ୍କ ପାଇଁ ଆୟୋଜକମାନେ ନିର୍ଦ୍ଧାରିତ ଫର୍ମ ଓ ଅନ୍ୟାନ୍ୟ ନଥିପତ୍ର ବିଭାଗରେ ଦାଖଲ କରି ଅନୁମତିପତ୍ର ଲୋଡ଼ୁଥିଲେ ।


    ଏବେ ବିଦେଶୀ ନାଗରିକମାନେ ଭାରତୀୟ ଦୂତାବାସରେ କର୍ମଶାଳାର ନିମନ୍ତ୍ରଣ ପତ୍ରର ନକଲ ଦାଖଲ କଲେ ସେମାନଙ୍କୁ କନଫରେନ୍ସ ଭିସା ମିଳିପାରିବ । ତେବେ କେତେକ କ୍ଷେତ୍ରରେ ଭିସା ପ୍ରଦାନ ପୂର୍ବରୁ ବିଭାଗକୁ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟକୁ ଅବଗତ କରାଇବାକୁ ପଡ଼ିବ । ସେଗୁଡ଼ିକ ହେଲା , ଯଦି ବିଦେଶୀ ନାଗରିକ ଆଫଗାନିସ୍ତାନ , ସୁଦାନ , ଇରାକର କିମ୍ବା ପାକିସ୍ତାନର ବଂଶୋଦ୍ଭବ ହୋଇଥିବେ । ଯଦି ସେମାନେ ଜମ୍ମୁ-କାଶ୍ମୀର , ଉତ୍ତର ପୂର୍ବାଞ୍ଚଳ ରାଜ୍ୟ (ମଣିପୁର , ମିଜୋରାମ , ନାଗାଲାଣ୍ଡ ବ୍ୟତୀତ) କିମ୍ବା କୌଣସି ନିଷିଦ୍ଧ ଅଞ୍ଚଳରେ ହେଉଥିବା କାର୍ଯ୍ୟକ୍ରମରେ ଯୋଗ ଦେବାକୁ ଆସୁଥିବେ ତେବେ ସ୍ୱରାଷ୍ଟ୍ର ମନ୍ତ୍ରଣାଳୟର ଆଗୁଆ ଅନୁମତି ଲୋଡ଼ା ।


    ************

    
    
    (Release ID: 1531190) Visitor Counter : 1