      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ବିପର୍ଯ୍ୟୟ ଡାଟାବେସ୍ ପ୍ରସ୍ତୁତି ପାଇଁ ଏନଡିଏମ୍ଏର କର୍ମଶାଳା
      Posted On: 02 MAY 2018 7:14PM by PIB Bhubaneshwar


    ବିପର୍ଯ୍ୟୟ ବିପଦ ହ୍ରାସ ଡାଟାବେସ୍ ପାଇଁ ଆବଶ୍ୟକ ତଥ୍ୟ ସକାଶେ ଏକ ଜାତୀୟ କର୍ମଶାଳାରେ ଆଜି ଦିଲ୍ଲୀରେ ଆରମ୍ଭ ହୋଇଛି । ଜାତୀୟ ବିପର୍ଯ୍ୟୟ ପରିଚାଳନା କର୍ତ୍ତୃପକ୍ଷ ( NDMA ) ପକ୍ଷରୁ ଆୟୋଜିତ ହେଉଥିବା ଏହି କର୍ମଶାଳାରେ ସହଯୋଗ କରୁଛନ୍ତି ୟୁନାଇଟେଡ ନେସନ୍ସ ଇଣ୍ଟରନ୍ୟାସନାଲ ଚିଲଡ୍ରେନ୍ସ ଏମର୍ଜେନ୍ସି ଫଣ୍ଡ୍ ( UNICEF ) , ୟୁନାଇଟେଡ ନେସନ୍ସ ଡେଭଲପମେଣ୍ଟ ପ୍ରୋଗ୍ରାମ୍ ( UNDP ) ଏବଂ ୟୁନାଇଟେଡ ନେସନ୍ସ ଇଣ୍ଟରନ୍ୟାସନାଲ ଷ୍ଟ୍ରାଟେଜି ଫର ହିଜାଷ୍ଟର ରିଡକ୍ସନ ( UNISDR ) । ବିପର୍ଯ୍ୟୟ ପରିଚାଳନା ପାଇଁ ଜାତୀୟସ୍ତରରେ ଏକ ଡାଟାବେସ୍ ପ୍ରତିଷ୍ଠା କରିବା ଏହି କର୍ମଶାଳାର ଉଦ୍ଦେଶ୍ୟ ।


    ବିପର୍ଯ୍ୟୟ ଏବଂ ଏହା ସହ ଜଡ଼ିତ ବିଭିନ୍ନ ପ୍ରସଙ୍ଗକୁ ମୁକାବିଲା କରୁଥିବା ସଂସ୍ଥାମାନେ କିପରି ଏକ ନିର୍ଦ୍ଦିଷ୍ଟ ଡାଟାବେସରେ ସହମତ ହେବେ ତାହା ହିଁ ଏହି କର୍ମଶାଳାର ଉଦ୍ଦେଶ୍ୟ । କିପରି ତଥ୍ୟ ସଂଗ୍ରହ ହେବ , ଏହାକୁ ଅପଡେଟ୍ କରାଯିବ ଏବଂ ଏହାର ପ୍ରମାଣିକତା ଠିକ୍ ରହିବ ତାହା ଉପରେ କର୍ମଶାଳରେ ଗୁରୁତ୍ୱ ଦିଆଯାଉଛି । ବିପର୍ଯ୍ୟୟ ବିପଦ ହ୍ରାସ ଦିଗରେ ହୋଇଥିବା ସେଣ୍ଡାଇ କାର୍ଯ୍ୟସୂଚୀ ଦିଗରେ ଆଗେଇବାକୁ ଏହି ଡାଟାବେସ୍ ସହାୟକ ହେବ ।


    ଥରେ ଏହି ଡାଟାବେସ୍ ପ୍ରସ୍ତୁତ ହୋଇଗଲେ , ତାହା ଭବିଷ୍ୟତରେ ବିପର୍ଯ୍ୟୟ ବିପଦ ହ୍ରାସ ଦିଗରେ ଭୂମିକା ନେଇପାରିବ ।


    ଏନଡିଏମ୍ଏ ସଦସ୍ୟ ଆର କେ ଜୈନ କହିଛନ୍ତି ଯେ , ଏକ ଜାତୀୟ ବିପର୍ଯ୍ୟୟ ପରିଚାଳନା ସୂଚନା ପଦ୍ଧତି ସୃଷ୍ଟି ଦିଗରେ ଏହା ପ୍ରଥମ ପଦକ୍ଷେପ । ବିପର୍ଯ୍ୟୟ ବିପଦ ହ୍ରାସ ଦିଗରେ ସକ୍ରିୟ ଥିବା ସଂସ୍ଥାମାନଙ୍କୁ ନୀତି ଓ ଯୋଜନା ପ୍ରସ୍ତୁତି , ଗବେଷଣା ଏବଂ ରିଲିଫ ଓ ଥଇଥାନ କାର୍ଯ୍ୟ ଦିଗରେ ଏହି ଡାଟାବେସ୍ ସାହାଯ୍ୟ କରିବ ।


    ଏହି ଅବସରରେ ଭାରତରେ ଥିବା ଜାତିସଂଘର ଆବାସିକ ସଂଯୋଜକ ୟୁରି ଆଫାନ୍ସିଭ୍ କହିଛନ୍ତି ଯେ , ଭାରତ ଭଳି ଏକ ବୃହତ ଦେଶରେ ବିପର୍ଯ୍ୟୟର ପ୍ରଭାବକୁ ଭଲ ଭାବେ ବୁଝିବା ଆବଶ୍ୟକ । ପ୍ରସ୍ତାବିତ ଡାଟାବେସକୁ ସମନ୍ୱିତ କରି ବିଭିନ୍ନ ଉନ୍ନୟନମୂଳକ କାର୍ଯ୍ୟସୂଚୀରେ ସାମିଲ କରିବା ଦରକାର ଯଦ୍ୱାରାକି ନୀତି ନିର୍ଦ୍ଧାରକମାବେ ଠିକ୍ ସୂଚନା ପାଇପାରିବେ ଏବଂ ଏହାକୁ ସମୀକ୍ଷା କରି ନିଷ୍ପତ୍ତିରେ ଉପନୀତ ହୋଇପାରିବେ ।


    କର୍ମଶାଳାର ଟେକ୍ନିକାଲ ଅଧିବେଶନରେ ଏନଡିଏମଏର ସଦସ୍ୟ ଲେଫ୍ଟନାଣ୍ଟ ଜେନେରାଲ ଏନ ସି ମାରୱା (ଅବସରପ୍ରାପ୍ତ) ସଭାପତିତ୍ୱ କରିଥିଲେ । ବିପର୍ଯ୍ୟୟ ଡାଟାବେସକୁ କିପରି ଆନ୍ତର୍ଜାତିକ ସ୍ତରରେ ଉପଯୋଗ କରାଯାଇପାରୁଛି ସେ ସମ୍ପର୍କରେ ଏହି ଅବସରରେ ଆଲୋଚନା କରାଯାଇଥିଲା । ଏହାକୁ ପ୍ରସ୍ତୁତ କରିବା ଦିଗରେ ଥିବା ବିଭିନ୍ନ ଆହ୍ୱାନକୁ ମଧ୍ୟ କର୍ମଶାଳାରେ ଗୁରୁତ୍ୱ ଦିଆଯାଇଥିଲା ।


    କର୍ମଶାଳାର ଦ୍ୱିତୀୟ ଅଧିବେଶନରେ ଏନଡିଏମ୍ଏ ସଦସ୍ୟ କମଳ କିଶୋର ଅଧ୍ୟକ୍ଷତା କରିଥିଲେ । ତଥ୍ୟ ସଂଗ୍ରହ , ଏହାର ସୂତ୍ର , ଆଇଟି ପ୍ଲାଟଫର୍ମ ଏବଂ ତଥ୍ୟ ପରିଚାଳନା ସମ୍ପର୍କରେ ଏହି ଅବସରରେ ଆଲୋଚନା କରାଯାଇଥିଲା ।


    କର୍ମଶାଳାରେ ଏନଡିଏମ୍ଏର ଅଧିକାରୀଗଣ , କେନ୍ଦ୍ର ମନ୍ତ୍ରିମଣ୍ଡଳ ଏବଂ ବିଭିନ୍ନ ବିଭାଗର ପ୍ରତିନିଧି , ରାଜ୍ୟ ସରକାର , ଜାତିସଂଘର ବିଭିନ୍ନ ସଂସ୍ଥା , ଆଡମିନିଷ୍ଟ୍ରେଟିଭ୍ ଟ୍ରେନିଂ ଇନଷ୍ଟିଚ୍ୟୁଟ , ଡିଜାଷ୍ଟର ମ୍ୟାନେଜମେଣ୍ଟ ଇନଷ୍ଟିଚ୍ୟୁଟ ଏବଂ ୟୁନିଭର୍ସିଟି ଗୁଡ଼ିକ ଅଂଶ ଗ୍ରହଣ କରିଥିଲେ ।


    ****************


    

    
    (Release ID: 1531253) Visitor Counter : 1