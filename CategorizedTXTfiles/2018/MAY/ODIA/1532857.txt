      ଜାହାଜ ଚଳାଚଳ ମନ୍ତ୍ରଣାଳୟ

      ନୀତିନ ଗଡକରୀଙ୍କୁ ଭେଟିଲେ ଇଣ୍ଡୋନେସିଆ ସାମୁଦ୍ରିକ ବ୍ୟାପାର ମନ୍ତ୍ରୀ
      ସାମୁଦ୍ରିକ ଓ ଆନୁଷଙ୍ଗିକ କ୍ଷେତ୍ରରେ ଦ୍ୱିପାକ୍ଷିକ ସହଯୋଗ ପାଇଁ ଭାରତ-ଇଣ୍ଡୋନେସିଆ ସହମତ

      Posted On: 18 MAY 2018 9:05PM by PIB Bhubaneshwar

    ଭାରତ ଓ ଇଣ୍ଡୋନେସିଆ ମଧ୍ୟରେ ଦ୍ୱିପାକ୍ଷିକ ସହଯୋଗ ବୃଦ୍ଧି ପାଇଁ କେନ୍ଦ୍ର ଜାହାଜ ଚଳାଚଳ , ସଡ଼କ ପରିବହନ ଓ ରାଜପଥ , ଜଳସମ୍ବଳ , ନଦୀ ବିକାଶ ଏବଂ ଗଙ୍ଗା ନବୀକରଣ ମନ୍ତ୍ରୀ ନୀତୀନ ଗଡକରୀଙ୍କ ସହ ନୂଆଦିଲ୍ଲୀରେ ଇଣ୍ଡୋନେସିଆର ସାମୁଦ୍ରିକ ବ୍ୟାପାର ମନ୍ତ୍ରୀ ଜେନେରାଲ (ଅବସରପ୍ରାପ୍ତ) ଲୁହୁତ ବିନସେର ପଣ୍ଡଜାଇତନଙ୍କ ମଧ୍ୟରେ ଆଲୋଚନା ।


    2018 ମେ ମାସରେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ଜାକର୍ତ୍ତା ଗସ୍ତର ଅବ୍ୟବହିତ ପୂର୍ବରୁ ଜେନେରାଲ (ଅବସରପ୍ରାପ୍ତ) ପଣ୍ଡଜାଇତନ ଦୁଇ ଦେଶ ମଧ୍ୟରେ ସାମୁଦ୍ରିକ କାରବାର କ୍ଷେତ୍ରରେ ଦ୍ୱିପାକ୍ଷିକ ସହଯୋଗ ବୃଦ୍ଧି ପାଇଁ ଆଲୋଚନା ସକାଶେ ଦୁଇ ଦିନିଆ ଗସ୍ତରେ ନୂଆଦିଲ୍ଲୀ ଆସିଛନ୍ତି । ନଦୀ ନବୀକରଣ , ବର୍ଜ୍ୟଜଳ ପ୍ରକ୍ରିୟାକରଣ , ବର୍ଜ୍ୟରୁ ରାଜସ୍ୱ ସଂଗ୍ରହ , ଦୁଇ ଦେଶ ମଧ୍ୟରେ ଜାହାଜ ଚଳାଚଳ ବୃଦ୍ଧି , ବନ୍ଦର ଓ ବିମାନବନ୍ଦରର ବିକାଶ , ବତୀଘର ଟେକ୍ନୋଲୋଜିରେ ପ୍ରଶିକ୍ଷଣ ଏବଂ ଜାହାଜ ପରିଚାଳନା ପ୍ରକ୍ରିୟାର ବିକାଶ ପ୍ରସଙ୍ଗରେ ଆଲୋଚନା ହୋଇଥିଲା ।


    ଆଣ୍ଡାମାନ ଓ ନିକୋବର ଦ୍ୱୀପରୁ ଇଣ୍ଡୋନେସିଆ ପର୍ଯ୍ୟନ୍ତ କ୍ରୁଇଜ୍ ପର୍ଯ୍ୟଟନର ବିକାଶ ପ୍ରସଙ୍ଗକୁ ଆଲୋଚନାରେ ଗୁରୁତ୍ୱ ଦିଆଯାଇଥିଲା । ଯାହା ଫଳରେ କି ସାଗରମାଳା କାର୍ଯ୍ୟକ୍ରମ ଅଧୀନରେ ସାଗର ଓ ନଦୀ କ୍ରୁଇଜ ପର୍ଯ୍ୟଟନରେ ବିଶ୍ୱସ୍ତରରେ ଭାରତ ନିଜକୁ ଛିଡ଼ା କରାଇପାରିବ । ଜାହାଜ ଚଳାଚଳ ପାଇଁ ନ୍ୟାଚୁରାଲ ଗ୍ୟାସ ଏବଂ ମିଥାନୋଲକୁ ବିକଳ୍ପ ଜାଳେଣି ଭାବେ ବ୍ୟବହାର ପ୍ରସଙ୍ଗରେ ମଧ୍ୟ ଆଲୋଚନା ହୋଇଥିଲା ।


    ସାମୁଦ୍ରିକ ପ୍ରଶିକ୍ଷଣ ଓ ଶିକ୍ଷା କ୍ଷେତ୍ରରେ ଭାରତ ଏବଂ ଇଣ୍ଡୋନେସିଆ ମଧ୍ୟରେ ପାରସ୍ପରିକ ସହଯୋଗ ପାଇଁ ଭାରତର ମାରିଟାଇମ ୟୁନିଭର୍ସିଟି ଏବଂ ଇଣ୍ଡୋନେସିଆର ମାରିଟାଇମ ଷ୍ଟଡିଜ୍ ଇନଷ୍ଟିଚ୍ୟୁଟଗୁଡ଼ିକ ମଧ୍ୟରେ ବୁଝାମଣା ସକାଶେ ଆଲୋଚନା ହୋଇଥିଲା ।


    ଦୁଇ ଦେଶ ମଧ୍ୟରେ ଉପରୋକ୍ତ କ୍ଷେତ୍ର ଗୁଡ଼ିକରେ ସୂଚନା ଓ ପ୍ରଯୁକ୍ତି ବିଦ୍ୟାର ଆଦାନପ୍ରଦାନ ନେଇ ମଧ୍ୟ ଦୁଇ ମନ୍ତ୍ରୀଙ୍କ ମଧ୍ୟରେ ଆଲୋଚନା ହୋଇଥିଲା । ଭାରତରେ ଗଙ୍ଗା ନବୀକରଣ , ଜାତୀୟ ଜଳପଥର ବିକାଶ ଏବଂ ସାମୁଦ୍ରିକ କ୍ଷେତ୍ରରେ ଚାଲିଥିବା ପ୍ରଶିକ୍ଷଣ କାର୍ଯ୍ୟକ୍ରମର ଅଭିଜ୍ଞତା ଜାଣିବାକୁ ଶୀଘ୍ର ଇଣ୍ଡୋନେସିଆର ଏକ ଟେକ୍ନିକାଲ ଟିମ୍ ଭାରତ ଗସ୍ତରେ ଆସିବେ ।


    ଆଲୋଚନା ବୈଠକରେ ଇଣ୍ଡୋନେସିଆର ସାମୁଦ୍ରିକ ବ୍ୟାପାର ବିଭାଗ , ବିପିପିଟିର ଚେୟାରମ୍ୟାନ ଏବଂ ନୂଆଦିଲ୍ଲୀରେ ଥିବା ଇଣ୍ଡୋନେସିଆର ରାଷ୍ଟ୍ରଦୂତ ଏବଂ ଜାହାଜ ଚଳାଚଳ ମନ୍ତ୍ରାଳୟର ବରିଷ୍ଠ ଅଧିକାରୀଙ୍କ ସମେତ 10ରୁ ଅଧିକ ପ୍ରତିନିଧି ଉପସ୍ଥିତ ଥିଲେ ।


    **********


    

    
    (Release ID: 1532857) Visitor Counter : 1