      PIB Headquarters

      କେନ୍ଦ୍ର କୃଷିମନ୍ତ୍ରୀ ରାଧାମୋହନ ସିଂହ ହସ୍ତକ୍ଷେପ କରି ଚାଷୀମାନଙ୍କୁ ସାହାଯ୍ୟ ଓ ସମର୍ଥନ ଯୋଗାଇ ଦେବାକୁ ଧର୍ମେନ୍ଦ୍ର ପ୍ରଧାନଙ୍କ ଅନୁରୋଧ
      • ଅଦିନିଆ ବର୍ଷାରେ ଚାଷୀଙ୍କ ସଂକଟ ନେଇ କେନ୍ଦ୍ର କୃଷିମନ୍ତ୍ରୀଙ୍କୁ ପତ୍ର
      • ଚାଷୀମାନେ ଚରମ ପଦକ୍ଷେପ ନେଇ ଆତ୍ମହତ୍ୟା ଉଦ୍ୟମ କରୁଥିବା ସଂପର୍କରେ କଲେ ଅବଗତ
      Posted On: 06 MAY 2018 1:11PM by PIB Bhubaneshwar


    ରାଜ୍ୟରେ କାଳବୈଶାଖୀ , ଅଦିନିଆ ବର୍ଷା ଓ କୁଆପଥର ମାଡ଼ କାରଣରୁ ବ୍ୟାପକ ଅଂଚଳରେ ଫସଲହାନୀ ସଂପର୍କରେ କେନ୍ଦ୍ର କୃଷିମନ୍ତ୍ରୀ ରାଧାମୋହନ ସିଂହଙ୍କ ଦୃଷ୍ଟି ଆକର୍ଷଣ କରିଛନ୍ତି କେନ୍ଦ୍ରମନ୍ତ୍ରୀ ଧର୍ମେନ୍ଦ୍ର ପ୍ରଧାନ । କୃଷିମନ୍ତ୍ରୀ ରାଧାମୋହନ ସିଂହ ବ୍ୟକ୍ତିଗତ ଭାବେ ଏହି ପରିସ୍ଥିତିର ସମୀକ୍ଷା କରି ଚାଷୀମାନଙ୍କୁ ଆବଶ୍ୟକ ସାହାଯ୍ୟ ଓ ସହଯୋଗ ଯୋଗାଇ ଏହି ପରିସ୍ଥିତିରୁ ଚାଷୀମାନଙ୍କୁ ବାହାର କରିବାକୁ ଏକ ପତ୍ରଲେଖି ଅନୁରୋଧ କରିଛନ୍ତି ଶ୍ରୀ ପ୍ରଧାନ ।


    କେନ୍ଦ୍ର କୃଷିମନ୍ତ୍ରୀ ରାଧାମୋହନ ସିଂହଙ୍କୁ ଏକ ପତ୍ର ଲେଖି ଶ୍ରୀ ପ୍ରଧାନ ଜଣାଇଛନ୍ତି ଯେ ଏହି ପ୍ରାକୃତିକ ବିପର୍ଯ୍ୟୟଗୁଡ଼ିକ ଯୋଗୁ ହଜାର ହଜାର ଏକରରେ ଫସଲ ନଷ୍ଟ ହୋଇଛି । ରାଜ୍ୟର ଛଅଟି ଜିଲ୍ଲା ଯଥା- ବରଗଡ଼ , ଯାଜପୁର , ସୋନପୁର , ଢେଙ୍କାନାଳ , ମୟୂରଭଞ୍ଜ ଓ ବାଲେଶ୍ୱର ଜିଲ୍ଲାରେ କ୍ଷୟକ୍ଷତିର ମାତ୍ରା ଅଧିକ ଥିବା ଆକଳନ କରାଯାଇଛି ।


    ଉପରୋକ୍ତ ଜିଲ୍ଲାମାନଙ୍କ ମଧ୍ୟରୁ କିଛି ଜିଲ୍ଲାର କିଛି ଅଂଶ ଗରିବ ଅଧ୍ୟୁଷିତ ହୋଇଥିବା କାରଣରୁ ଫସଲହାନୀ ସେ ଅଂଚଳର ଅର୍ଥନୀତିକୁ ଖରାପ ଭାବେ ପ୍ରଭାବିତ କରିବ ବୋଲି ଶ୍ରୀ ପ୍ରଧାନ ତାଙ୍କ ପତ୍ରରେ ଲେଖିଛନ୍ତି ।


    ଏପରି ପରିସ୍ଥିତିରେ ଚାଷୀମାନେ ଚରମ ପଦକ୍ଷେପ ନେଇ ଆତ୍ମହତ୍ୟା ଉଦ୍ୟମ କରୁଥିବା ଘଟଣା ସାମନାକୁ ଆସିଛି । ଅନ୍ୟୂନ ଦୁଇଜଣ ଚାଷୀ ଆତ୍ମହତ୍ୟା ପାଇଁ ଉଦ୍ୟମ କରିଥିବା ଜଣାପଡ଼ିଛି । ଏପରି ପରିସ୍ଥିତିରେ ଘଟଣାର ସମୀକ୍ଷା କରି ତ୍ୱରିତ ପ୍ରତିଷେଧକମୂଳକ ପଦକ୍ଷେପ ନେବାକୁ ଶ୍ରୀ ପ୍ରଧାନ ଏହି ପତ୍ରରେ ଅନୁରୋଧ କରିଛନ୍ତି ।


    ପୂର୍ବରୁ ଓଡ଼ିଆ ଚାଷୀଙ୍କ ସମସ୍ୟା ସମୟରେ କୃଷିମନ୍ତ୍ରୀ ରାଧାମୋହନ ସିଂହ ସହଯୋଗର ହାତ ବଢାଇଥିବା ଏହି ପତ୍ରରେ ଉଲ୍ଲେଖ କରିଛନ୍ତି ଶ୍ରୀ ପ୍ରଧାନ ।


    ନିକଟ ଅତୀତରେ ଧାନ କ୍ରୟରେ ମାନ କୋହଳ କରିବାକୁ କେନ୍ଦ୍ର ସରକାରଙ୍କ ସହଯୋଗ କାରଣରୁ ଓଡ଼ିଶାର ଚାଷୀମାନେ ଉପକୃତ ହୋଇଥିବା ଶ୍ରୀ ପ୍ରଧାନ ଏହି ପତ୍ରରେ ଉଲ୍ଲେଖ କରିଛନ୍ତି ।


    ***************

    
    
    (Release ID: 1531569) Visitor Counter : 2