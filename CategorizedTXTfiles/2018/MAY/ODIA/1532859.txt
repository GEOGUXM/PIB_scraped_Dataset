      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ପେଟ୍ରୋଲିୟମ ମନ୍ତ୍ରୀଙ୍କ ସହ ସାଉଦୀ ତୈଳ ମନ୍ତ୍ରୀଙ୍କ ଟେଲିଫୋନ ଯୋଗେ ଆଲୋଚନା
      Posted On: 18 MAY 2018 9:06PM by PIB Bhubaneshwar


    ସାଉଦୀ ଆରବର ଶକ୍ତି , ଶିଳ୍ପ ଓ ଖଣିଜ ସଂପଦ ମନ୍ତ୍ରୀ ଶ୍ରୀ ଖଲିଦ୍‌ ଅଲ୍‌ ଫଲି ଟେଳିଫୋନ ଯୋଗେ କେନ୍ଦ୍ର ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନଙ୍କ ସହ ଆଲୋଚନା କରିଛନ୍ତି । ଉଭୟ ରାଷ୍ଟ୍ର ମଧ୍ୟରେ ଚାଲିଥିବା ବିଭିନ୍ନ ପ୍ରକାର ସହଯୋଗ କାର୍ଯ୍ୟକ୍ରମ ଏବଂ ବିଶେଷ କରି ତୈଳ ବଜାର ପରିସ୍ଥିତି ସଂପର୍କରେ ଶ୍ରୀ ଫଲି ଶ୍ରୀ ପ୍ରଧାନଙ୍କ ସହ ଆଲୋଚନା କରିଥିଲେ । ଏହି ଆଲୋଚନା ବେଳେ ଶ୍ରୀ ଅଲ୍‌ ଫଲି ମନ୍ତ୍ରୀ ଶ୍ରୀ ପ୍ରଧାନଙ୍କୁ ଓପିଇସିର ସଦସ୍ୟଭୁକ୍ତ ତୈଳ ଉତ୍ପାଦନକାରୀ ରାଷ୍ଟ୍ରମାନଙ୍କର ତୈଳମନ୍ତ୍ରୀମାନଙ୍କ ସହ ତାଙ୍କର ଜାରି ରହିଥିବା ଆଲୋଚନା ସଂପର୍କରେ ଅବଗତ କରାଇଥିଲେ । ଓପିଇସି ସଂଗଠନ ବାହାରେ ଥିବା ତୈଳ ଉତ୍ପାଦନକାରୀ ରାଷ୍ଟର ତୈଳ ମନ୍ତ୍ରୀମାନଙ୍କ ସହ ହୋଇଥିବା କଥାବାର୍ତ୍ତା ସଂପର୍କରେ ମଧ୍ୟ ସେ ସୂଚୀତ କରାଇଥିଲେ । ବିଶେଷ କରି ରୁଷିଆର ଶକ୍ତିମନ୍ତ୍ରୀ ଆଲେକଜାଣ୍ଡାର ନୋଭାକ୍‌ ୟୁଏଇର ଶକ୍ତିମନ୍ତ୍ରୀ ସୁହେଲ୍‌ ଅଲ୍‌ ମାଜରୋନୀଙ୍କ ସହ ତାଙ୍କର ଆଲୋଚନା ଏହି କଥାବାର୍ତ୍ତାରେ ସ୍ଥାନ ପାଇଥିଲା । ଶ୍ରୀ ମାଜରୋନୀ ଏବେ ଓପିଇସି ସମ୍ମିଳନୀର ଅଧ୍ୟକ୍ଷ ଅଛନ୍ତି ।


    ମନ୍ତ୍ରୀ ଶ୍ରୀ ପ୍ରଧାନ ବିଶ୍ୱ ବଜାରରେ ତୈଳ ଦର ବୃଦ୍ଧି ଏବଂ ବିଶ୍ୱ ଉପଭୋକ୍ତା , ବିଶେଷକରି ଭାରତୀୟ ଅର୍ଥନୀତି ଉପରେ ଏହାର ପ୍ରତିକୂଳ ପ୍ରଭାବ ଘେନି ଉଦ୍‌ବେଗ ପ୍ରକଟ କରିଥିଲେ । ତେଣୁ ତୈଳ ଦରକୁ ସ୍ଥିର ଓ ସ୍ୱାଭାବିକ ରଖାଯିବା ଉପରେ ସେ ଗୁରୁତ୍ୱ ଆରୋପ କରିଥିଲେ । ମନ୍ତ୍ରୀ ଶ୍ରୀ ଅଲ୍‌ ଫଲି ମନ୍ତ୍ରୀ ଶ୍ରୀ ପ୍ରଧାନଙ୍କୁ ନିର୍ଭର ପ୍ରତିଶ୍ରୁତି ପ୍ରଦାନ କରିଥିଲେ ଯେ ବିଶ୍ୱ ଆର୍ଥିକ ବିକାଶକୁ ସମର୍ଥନ କରିବା ହେଉଛି ତାଙ୍କ ରାଷ୍ଟ୍ରର ମୂଳ ଲକ୍ଷ୍ୟ । ତେଣୁ ତୈଳ ରପ୍ତାନିକୁ ସ୍ଥିର ରଖିବା ଏବଂ ଅନ୍ୟ ରାଷ୍ଟ୍ରମାନଙ୍କ ସହ ସାଉଦୀ ଆରବ ସମସ୍ତଙ୍କ ପାଇଁ ପ୍ରାକୃତିକ ଇନ୍ଧନ ଉପଲବ୍ଧ କରାଇବା ସକାଶେ ପ୍ରତିଶ୍ରୁତିବଦ୍ଧ । ଏହା ଦ୍ୱାରା କୌଣସି ସ୍ଥାନରେ ତୈଳ ଅଭାବ ଅନୁଭୂତ ହେବନାହିଁ ଅଥବା ତୈଳ ଦର ବୃଦ୍ଧି ପାଇବ ନାହିଁ ବୋଲି ସେ ସୂଚାଇଥିଲେ ।


    **********

    
    
    (Release ID: 1532859) Visitor Counter : 1