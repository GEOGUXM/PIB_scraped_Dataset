      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଦେଶବ୍ୟାପୀ ଉଜ୍ଜ୍ୱଳା ଯୋଜନାର ହିତାଧିକାରୀମାନଙ୍କ ସହ ମତ ବିନିମୟ କଲେ ପ୍ରଧାନମନ୍ତ୍ରୀ
      Posted On: 28 MAY 2018 6:39PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ସାରା ଦେଶର ବିଭିନ୍ନ ସ୍ଥାନରେ ଥିବା ଉଜ୍ଜ୍ୱଳା ଯୋଜନାର ହିତାଧିକାରୀମାନଙ୍କ ସହିତ ଭିଡିଓ କନଫରେନ୍ସିଂ ଜରିଆରେ ମତ ବିନିମୟ କରିଥିଲେ ।


    ଏହି ମତ ବିନିମୟ ପାଇଁ ଦେଶର ବିଭିନ୍ନ ପ୍ରାନ୍ତରେ ଥିବା 600 କେନ୍ଦ୍ରରେ 3 ଜଣ ଲେଖାଏଁ ଉଜ୍ଜ୍ୱଳା ହିତାଧିକାରୀ ଉପସ୍ଥିତ ଥିଲେ ।


    ବିଭିନ୍ନ ପ୍ଲାଟଫର୍ମ ଯେପରିକି ନରେନ୍ଦ୍ର ମୋଦୀ ଆପ ଏବଂ ବିଭିନ୍ନ ଟିଭି ନ୍ୟୁଜ ଚାନେଲ ଏବଂ ସୋସିଆଲ ମିଡିଆ ପ୍ଲାଟଫର୍ମ ଜରିଆରେ ପାଖାପାଖି 10 ଲକ୍ଷ ଲୋକ ଏହି ମତ ବିନିମୟକୁ ଦେଖିଥିଲେ ।


    ପ୍ରଯୁକ୍ତି ମାଧ୍ୟମରେ , ହିତାଧିକାରୀଙ୍କ ସହିତ ଆଲୋଚନା କରି ଏବଂ ସେମାନଙ୍କ ଅଭିଜ୍ଞତା ବିଷୟରେ ଜାଣି ଆନନ୍ଦ ପ୍ରକାଶ କରିବା ସହିତ ପ୍ରଧାନମନ୍ତ୍ରୀ କହିଥିଲେ ଯେ ଉଜ୍ଜ୍ୱଳା ଯୋଜନା ପ୍ରଗତିର ପ୍ରତୀକ ସାଜିଛି । ସେ ଉଲ୍ଲେଖ କରିଥିଲେ ଯେ ଏହା ଉଲ୍ଲେଖନୀୟ ସାମାଜିକ ରୂପାନ୍ତରଣକୁ ଆଗେଇ ନେଉଛି , ଯାହା ପରୋକ୍ଷ ଭାବେ ଦେଶର ସାମଗ୍ରୀକ ବିକାଶକୁ ପ୍ରଭାବିତ କରୁଛି ।


    ଉଜ୍ଜ୍ୱଳା ଯୋଜନାରେ ବର୍ତ୍ତମାନ ସୁଦ୍ଧା ଗ୍ରାମାଂଚଳର ପାଖାପାଖି 4 କୋଟି ମହିଳା ଏଲପିଜି ସଂଯୋଗ ପାଇସାରିଲେଣି । ସାମଗ୍ରୀକ ଭାବେ ଦେଖିଲେ , ପୂର୍ବରୁ 1955 ରୁ 2014 ପର୍ଯ୍ୟନ୍ତ 6 ଦଶନ୍ଧି ମଧ୍ୟରେ 13 କୋଟି ଏଲପିଜି ସଂଯୋଗ ଦିଆଯାଇଥିବା ବେଳେ 2014 ପର ଠାରୁ ମାତ୍ର 4 ବର୍ଷ ମଧ୍ୟରେ ଏବେ ସୁଦ୍ଧା 10 କୋଟି ନୂଆ ଏଲପିଜି ସଂଯୋଗ ଦିଆଯାଇସାରିଲାଣି ।


    ଗୃହିଣୀମାନଙ୍କ ଜୀବନଧାରଣକୁ ସହଜ କରିବାର ଗୁରୁତ୍ୱକୁ ଉଲ୍ଲେଖ କରିବାକୁ ଯାଇ ପ୍ରଧାନମନ୍ତ୍ରୀ ତାଙ୍କ ପ୍ରାରମ୍ଭିକ ଅଭିଭାଷଣରେ 1933ର ମୁନସୀ ପ୍ରେମଚନ୍ଦଙ୍କ ଦ୍ୱାରା ରଚିତ ଏକ କାହାଣୀ ବିଷୟରେ ଉଲ୍ଲେଖ କରିଥିଲେ । ସେ କହିଥିଲେ ସ୍ୱଚ୍ଛ ଇନ୍ଧନ ଯୋଗାଇ ଦେବା ଏବଂ ବିଷାକ୍ତ ଧୂଆଁରୁ ସ୍ୱାଧୀତନା ପ୍ରଦାନ କରିବା ସହିତ ଉଜ୍ଜ୍ୱଳା ଅଧିକ ସ୍ୱାସ୍ଥ୍ୟ ଲାଭ ପହଁଚାଇଛି । ସେ କହିଥିଲେ ଯେ ମହିଳମାନେ ଏବେ ଅଧିକ ଆୟ କରିବାର ସୁଯୋଗ ପାଉଛନ୍ତି , କାରଣ ସେମାନଙ୍କ ରୋଷେଇର ସମୟ ହ୍ରାସ ପାଇଛି ।


    ପ୍ରଧାନମନ୍ତ୍ରୀ ଗୁରୁତ୍ୱାରୋପ କରି କହିଥିଲେ ଯେ କେନ୍ଦ୍ର ସରକାର ଏହି ଯୋଜନାରେ ମଧ୍ୟସ୍ଥିଙ୍କ ହସ୍ତକ୍ଷେପ ବନ୍ଦ କରିବା ସୁନିଶ୍ଚିତ କରିଛନ୍ତି ଏବଂ ହିତାଧିକାରୀମାନଙ୍କୁ ସ୍ୱଚ୍ଛ ପ୍ରକ୍ରିୟାରେ ଚୟନ କରାଯାଉଛି ।


    ସେ କହିଥିଲେ ଯେ ଭାରତର 69 ପ୍ରତିଶତ ଗ୍ରାମରେ ଏବେ ଶତପ୍ରତିଶତ ଏଲପିଜି ସଂଯୋଗ ରହିଛି । ସେହିପରି 81 ପ୍ରତିଶତ ଗ୍ରାମରେ 75 ପ୍ରତିଶତରୁ ଅଧିକ ଏଲପିଜି ସଂଯୋଗ ରହିଛି । ଏଲପିଜି ସଂଯୋଗ ଦ୍ୱାରା ସେମାନଙ୍କ ରୋଷେଇ ସମୟ କିଭଳି ହ୍ରାସ ପାଇଛି ଏବଂ ପୂରା ପରିବାରର ଜୀବନଧାରଣର ମାନ କିଭଳି ସୁଧୁରିପାରିଛି ସେ ସମ୍ପର୍କରେ ହିତାଧିକାରୀମାନେ ପ୍ରଧାନମନ୍ତ୍ରୀଙ୍କ ଆଗରେ ବର୍ଣ୍ଣନା କରିଥିଲେ ।


    **********

    
    
    (Release ID: 1533791) Visitor Counter : 1