      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ବିଗତ 48 ମାସ ମଧ୍ୟରେ କେନ୍ଦ୍ର ସରକାର ଅନେକ ବିସ୍ମୟକର ସଫଳତା ହାସଲ କରିଛନ୍ତି: ରାଜନାଥ ସିଂହ
      • ବହୁମୁଖୀ ରଣନୀତି ଯୋଗୁ ଦେଶରେ ଉତ୍ତମ ପରିବେଶ ସୃଷ୍ଟି ହୋଇପାରିଛି: କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ

      Posted On: 29 MAY 2018 3:29PM by PIB Bhubaneshwar

    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ କହିଛନ୍ତି ଯେ , ସ୍ୱଚ୍ଛତାର ସହ ନିର୍ଦ୍ଦିଷ୍ଟ ଅଭିପ୍ରାୟ ଏବଂ ଦୃଢ଼ପ୍ରତିଜ୍ଞତା ଯୋଗୁ କେନ୍ଦ୍ର ସରକାର ବିଗତ 48 ମାସ ମଧ୍ୟରେ ଅନେକ କ୍ଷେତ୍ରରେ ବିସ୍ମୟକର ସଫଳତା ହାସଲ କରିପାରିଛନ୍ତି ।


    ଲକ୍ଷ୍ନୌରେ ମଙ୍ଗଳବାର ଏକ ସାମ୍ବାଦିକ ସମ୍ମିଳନୀରେ ରାଜନାଥ ସିଂହ କହିଛନ୍ତି ଯେ , ଭାରତୀୟ ଅର୍ଥନୀତି ଏବେ ବିଶ୍ୱର ଶ୍ରେଷ୍ଠ 7ଟି ଅର୍ଥନୀତି ମଧ୍ୟରେ ସ୍ଥାନ ପାଇପାରିଛି । କେତେକ ସର୍ଭେରୁ ପ୍ରକାଶ , ଆଗାମୀ କେତେ ବର୍ଷ ମଧ୍ୟରେ ଏହା ଶ୍ରେଷ୍ଠ 5ଟି ଅର୍ଥନୀତିରେ ସ୍ଥାନ ପାଇବ । ଆର୍ଥିକ ନିଅଣ୍ଟ ନିୟନ୍ତ୍ରଣରେ ଥିବା ଦର୍ଶାଇ ସେ କହିଥିଲେ ଯେ , ଏ କଥା ସତ୍ୟ ବର୍ଦ୍ଧିତ ଆମେରିକୀୟ ଡଲାର ଏବଂ ଅଶୋଧିତ ତୈଳ ଦର କିଛିଟା ଚାପ ସୃଷ୍ଟି କରିଛି । ତୈଳ ଦର ବୃଦ୍ଧି ସମସ୍ୟା ସମାଧାନର ପନ୍ଥା ବାହାର କରିବାକୁ ସରକାର ଗୁରୁତର ସହ ଚିନ୍ତା କରୁଛନ୍ତି । ସେ କହିଲେ ଯେ , ସ୍ଥିତି କୌଣସି ସଙ୍କଟରେ ନାହିଁ , କାରଣ ଆମ ବିଦେଶୀ ଅର୍ଥ ଭଣ୍ଡାରରେ 400 ବିଲିୟନ ଡଲାର ରହିଛି । ଆକର୍ଷଣୀୟ ବିଦେଶୀ ନିବେଶ ନୀତି ଯୋଗୁ ଆମ ଦେଶରେ 156 ବିଲିୟନ ଆମେରିକୀୟ ଡଲାର ନିବେଶ ହୋଇପାରିଛି ।


    ରାଜନାଥ ସିଂହ କହିଲେ ଯେ , ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ନେତୃତ୍ୱରେ ଜନଧନ ଆକାଉଂଟ , ଆଧାର ଏବଂ ହିତାଧିକାରୀଙ୍କ ନିକଟକୁ ରିହାତି ଅର୍ଥ ଟ୍ରାନ୍ସଫର ପାଇଁ ମୋବାଇଲ ସଂଯୋଗ ଦେଶରେ ଏକ ଆନ୍ଦୋଳନ ସୃଷ୍ଟି କରିଛି । 20 କୋଟି ହିତାଧିକାରୀଙ୍କ ମଧ୍ୟରେ 69 , 815 କୋଟି ଟଙ୍କା ବଣ୍ଟନ ହୋଇପାରିଛି । ଏବେ କୌଣସି ପ୍ରକାର ଅର୍ଥ ବାଟମାରଣା ହେଉନାହିଁ ଏବଂ ସମ୍ପୂର୍ଣ୍ଣ ଫାଇଦା ଲୋକଙ୍କ ନିକଟରେ ପହଂଚି ପାରୁଛି ବୋଲି ସେ କହିଥିଲେ ।


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ କହିଲେ ଯେ , ମୌଳିକ ଭିତ୍ତିଭୂମି ବିକାଶରେ ଏବେ ବଡ଼ ପରିବର୍ତ୍ତନ ହୋଇଛି ଏବଂ ଦ୍ରୁତ ଅଭିବୃଦ୍ଧି ଘଟିଛି । ପୂର୍ବରୁ ଦିନକୁ 12 କିଲୋମିଟର ଏକ୍ସପ୍ରେସ୍ ୱେ ନିର୍ମିତ ହେଉଥିବା ବେଳେ ଏବେ 27 କିଲୋମିଟର ହୋଇପାରୁଛି । 2040 ମସିହା ସୁଦ୍ଧା ଭାରତୀୟ ମୌଳିକ ଭିତ୍ତିଭୂମି ବିକାଶରେ 4 ରୁ 5 ଟ୍ରିଲିଅନ ଆମେରିକୀୟ ଡଲାର ନିବେଶ ହୋଇପାରିଥିବ । ପୂର୍ବରୁ 56% ଗ୍ରାମକୁ ଗ୍ରାମାଂଚଳ ସଡ଼କ ନିର୍ମିତ ହୋଇ ପାରିଥିବା ବେଳେ ଏବେ 82% ଗ୍ରାମ ଏହି ନେଟୱର୍କରେ ସାମିଲ ହୋଇପାରିଛି ।


    ରାଜନାଥ ସିଂହ କହିଲେ ଯେ , 2022 ମସିହା ସୁଦ୍ଧା କୃଷକଙ୍କ ଆୟ ଦ୍ୱିଗୁଣ ହୋଇଥିବ ଏବଂ ଏ କ୍ଷେତ୍ରରେ କେନ୍ଦ୍ର ସରକାର ଅନେକ ପଦକ୍ଷେପ ନେଇଛନ୍ତି । ଦେଶର 10 କୋଟି ଗରିବ ପରିବାରଙ୍କୁ ସ୍ୱାସ୍ଥ୍ୟ ବୀମା ସୁବିଧା ଦେବାକୁ ଆମ ସରକାର ‘ ଆୟୁଷ୍ମାନ ଭାରତ ’ ଯୋଜନା ଆରମ୍ଭ କରିଥିବା ସେ କହିଥିଲେ । ଏହା ବିଶ୍ୱରେ ସବୁଠାରୁ ବୃହତ ସରକାରୀ ଯୋଜନା । ସ୍ୱାସ୍ଥ୍ୟ ବୀମାରେ ଗରିବ ଲୋକଙ୍କୁ 5 ଲକ୍ଷ ଟଙ୍କା ପର୍ଯ୍ୟନ୍ତ ବୀମା ରାଶି ମିଳିପାରିବ ବୋଲି ସେ କହିଥିଲେ ।


    ଆର୍ଥିକ ଅନିୟମିତତା କରୁଥିବା ଲୋକଙ୍କ ବିରୋଧରେ ଦୃଢ଼ କାର୍ଯ୍ୟାନୁଷ୍ଠାନ ପାଇଁ ‘ ବେନାମୀ ଟ୍ରାଞ୍ଜାକ୍ସନ ଆଇନ ’ ଲାଗୁ ହୋଇଥିବା ସେ କହିଥିଲେ । ଏବେ ଏପରି ଅପରାଧରେ ଜଡ଼ିତ ଥିବା ଲୋକଙ୍କର ଦେଶ ଓ ବିଦେଶରେ ଥିବା ସମ୍ପତି ଜବତ କରାଯିବ ।


    ସ୍ୱରାଷ୍ଟ୍ର ମନ୍ତ୍ରଣାଳୟର ବହମୁଖୀ ରଣନୀତି ଯୋଗୁ ଦେଶର ଆଭ୍ୟନ୍ତରୀଣ ନିରାପତା କ୍ଷେତ୍ରରେ ଉତ୍ତମ ପରିବେଶ ସୃଷ୍ଟି କରିପାରିଛି । ସେ କହିଲେ ଯେ , ଉତ୍ତର-ପୂର୍ବାଂଚଳରେ ସ୍ଥିତିରେ ଉନ୍ନତି ହୋଇଛି । 1997 ରୁ 2017 ମଧ୍ୟରେ ହିଂସା 85% ହ୍ରାସ ହୋଇଥିବା ବେଳେ ହିଂସା ଜନିତ ମୃତ୍ୟୁ ଘଟଣାରେ 96% ହ୍ରାସ ହୋଇଛି । ସମ୍ପୂର୍ଣ୍ଣ ମେଘାଳୟ ଏବଂ ଅରୁଣାଚଳ ପ୍ରଦେଶର କେତେକ ସ୍ଥାନର ଆଫସ୍ପା ପ୍ରତ୍ୟାହାର କରାଯାଇଛି । ରାଜନାଥ ସିଂହ କହିଲେ ଯେ , ବାମପନ୍ଥୀ ଉଗ୍ରବାଦ ମଧ୍ୟ ଉଲ୍ଲେଖନୀୟ ଭାବେ ହ୍ରାସ ପାଇଛି । 2013ରେ ଦେଶର 76ଟି ଜିଲ୍ଲା ବାମପନ୍ଥୀ ଉଗ୍ରବାଦ ପ୍ରବଣ ଥିବା ବେଳେ ଏହି ସଂଖ୍ୟା ଏବେ 58କୁ ହ୍ରାସ ପାଇଛି । ବିଗତ ଚାରି ବର୍ଷ ମଧ୍ୟ ବର୍ତ୍ତମାନର ସରକାର 619 ଜଣ ଆତଙ୍କବାଦୀଙ୍କୁ ନିପାତ କରିପାରିଥିବା ବେଳେ 2010ରୁ 2013 ୟୁପିଏ ସରକାର ଅମଳରେ 413 ଜଣ ଆତଙ୍କବାଦୀ ନିହତ ହୋଇଥିଲେ ।


    ସେ କହିଲେ ଯେ , କ୍ରାଇମ ଆଣ୍ଡ କ୍ରିମିନାଲ ଟ୍ରାକିଂ ସିଷ୍ଟମସ୍ ( CCTNS )ରେ ଅଗ୍ରଗତି ହୋଇପାରିଛି ଏବଂ ବିଦେଶରେ ମଧ୍ୟ ଏହାର ପ୍ରଶଂସା କରାଯାଉଛି । 2014ରେ 73% ଥାନା ଏହି ନେଟୱର୍କରେ ସାମିଲ ଥିବାବେଳେ ଏବେ ପ୍ରାୟ ଶତ ପ୍ରତିଶତ ହୋଇପାରିଛି । କମ୍ପ୍ରେହେନ୍ସିଭ୍ ଇଂଟିଗ୍ରେଟେଡ୍ ବର୍ଡର ମ୍ୟାନେଜମେଣ୍ଟ ସିଷ୍ଟମ ( CIBMS ) ଆରମ୍ଭ ହେବା ପରେ ସୀମା ସୁରକ୍ଷା ସୁଦୃଢ଼ ହୋଇପାରିଛି । ଇ-ଭିସା ଯୋଜନାରେ 165ଟି ଦେଶକୁ ସାମିଲ କରାଯାଇପାରିଥିବାରୁ ବିଦେଶୀ ପର୍ଯ୍ୟଟକଙ୍କ ସଂଖ୍ୟା ବୃଦ୍ଧି ପାଇଥିବା ସେ କହିଥିଲେ ।


    ମହିଳାଙ୍କ ସୁରକ୍ଷା ପ୍ରସଙ୍ଗରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ କହିଥିଲେ , ନାବାଳିକା ବଳାତ୍କାର ଅପରାଧ ପାଇଁ ମୃତ୍ୟୁଦଣ୍ଡ ସକାଶେ ଆଇନରେ ସଂଶୋଧନ କରାଯାଇଛି । କେନ୍ଦ୍ର-ରାଜ୍ୟ ସମ୍ପର୍କ ପ୍ରସଙ୍ଗରେ ସେ କହିଲେ , ପୁଞ୍ଚି କମିଶନ ରିପୋର୍ଟର ସମସ୍ତ 273ଟି ସୁପାରିସର ତର୍ଜମା କରାଯାଇଛି । ଦୀର୍ଘଦିନ ଧରି ଅଟକି ରହିଥିବା ଏନମି ପ୍ରପର୍ଟି ଆଇନରେ ସଂଶୋଧନ ମଧ୍ୟ କରାଯାଇଛି । ଯାହାଦ୍ୱାରା କି ସରକାର 1 , 00 , 000 କୋଟି ଟଙ୍କାର ସମ୍ପତି ଦଖଲକୁ ଆଣି ପାରିଛନ୍ତି ।


    ଉତ୍ତର ପ୍ରଦେଶ ମୁଖ୍ୟମନ୍ତ୍ରୀ ଯୋଗୀ ଆଦିତ୍ୟନାଥ ଏବଂ ଚାନ୍ଦୋଲି ସାଂସଦ ଡକ୍ଟର ମହେନ୍ଦ୍ରନାଥ ପାଣ୍ଡେ ସାମ୍ବାଦିକ ସମ୍ମିଳନୀରେ ଉପସ୍ଥିତ ଥିଲେ ।


    **************

    
    
    (Release ID: 1533853) Visitor Counter : 1