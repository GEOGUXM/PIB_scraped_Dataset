      କ୍ୟାବିନେଟ

      କେନ୍ଦ୍ରୀୟ ରାଷ୍ଟ୍ରାୟତ୍ତ ଉଦ୍ୟୋଗ ସହ ଜଡ଼ିତ ବାଣିଜ୍ୟିକ ବିବାଦର ସମାଧାନ ବ୍ୟବସ୍ଥାକୁ ସଶକ୍ତ କରିବା ପ୍ରସ୍ତାବ କ୍ୟାବିନେଟରେ ଅନୁମୋଦିତ
      Posted On: 16 MAY 2018 6:29PM by PIB Bhubaneshwar


    କେନ୍ଦ୍ରୀୟ ରାଷ୍ଟ୍ରାୟତ୍ତ ଉଦ୍ୟୋଗ ମଧ୍ୟରେ ଏବଂ ଅନ୍ୟ ସରକାରୀ ବିଭାଗ ଏବଂ ସଂଗଠନଗୁଡ଼ିକ ସହିତ ସେମାନଙ୍କ ବାଣିଜ୍ୟିକ ବିବାଦଗୁଡ଼ିକର ସମାଧାନ ବ୍ୟବସ୍ଥାକୁ ଆହୁରି ସଶକ୍ତ କରିବା ପ୍ରସ୍ତାବକୁ ଆଜି ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ କେନ୍ଦ୍ର କ୍ୟାବିନେଟ ବୈଠକରେ ମଞ୍ଜୁରି ପ୍ରଦାନ କରାଯାଇଛି । ସଚିବ ସମିତିର ପରାମର୍ଶ ଆଧାରରେ କ୍ୟାବିନେଟ ଏହି ନିଷ୍ପତ୍ତି ନେଇଛନ୍ତି । ଏପରି ବିବାଦଗୁଡ଼ିକର ନ୍ୟାୟାଳୟରେ ସମାଧାନ କରିବା ବଦଳରେ ଏକ ସଶକ୍ତ ସଂସ୍ଥାଗତ ବ୍ୟବସ୍ଥା ବିକଶିତ କରାଯିବାକୁ ନିଷ୍ପତ୍ତି ହୋଇଛି ।


    ବିବରଣୀ :


    1. ନୂତନ ବ୍ୟବସ୍ଥା ଅନ୍ତର୍ଗତ ଏପରି ଏକ ଦ୍ୱିସ୍ତରୀୟ ପ୍ରଣାଳୀ ବିକଶିତ କରାଯିବା ଯାହା କେନ୍ଦ୍ରୀୟ ରାଷ୍ଟ୍ରାୟତ୍ତ ଉଦ୍ୟୋଗ ମଧ୍ୟରେ ଏବଂ ଅନ୍ୟ ସରକାରୀ ସଂଗଠନଗୁଡ଼ିକ ସହିତ ହେଉଥିବା ସେମାନଙ୍କର ଶିଳ୍ପ ବିବାଦର ସମାଧାନ ବର୍ତ୍ତମାନର ସ୍ଥାୟୀ ମଧ୍ୟସ୍ଥତା ବ୍ୟବସ୍ଥା (ପିଏମଏ)ର ସ୍ଥାନରେ କାର୍ଯ୍ୟ କରିବ । ରେଳବାଇ , ଆୟକର ବିଭାଗ , ସୀମା ଶୁଳ୍କ ଏବଂ ଅବକାରୀ ବିଭାଗକୁ ଏହାର ପରିଧିଠାରୁ ଦୂରରେ ରଖାଯିବ ।


    2 . ଏହି ଦ୍ୱିସ୍ତରୀୟ ବ୍ୟବସ୍ଥା ଅନ୍ତର୍ଗତ ଏପରି ବିବାଦଗୁଡ଼ିକୁ ପ୍ରଥମେ ସେହି ସମିତି ନିକଟକୁ ପଠାଯିବ ଯେଉଁଥିରେ ଏପରି ଉଦ୍ୟୋଗ ସହ ଜଡ଼ିତ ମନ୍ତ୍ରଣାଳୟ ଏବଂ ବିଭାଗର ସଚିବ ଏବଂ ଆଇନ ବ୍ୟାପାର ବିଭାଗର ସଚିବ ରହିଥିବେ । ସମିତି ସମ୍ମୁଖରେ ରାଷ୍ଟ୍ରାୟତ୍ତ ଉଦ୍ୟୋଗଗୁଡ଼ିକ ସହ ଜଡ଼ିତ ବିବାଦର ଆବେଦନ ସେମାନଙ୍କ ମନ୍ତ୍ରଣାଳୟ ଏବଂ ବିଭାଗ ସହ ଜଡ଼ିତ ଆର୍ଥିକ ପରାମର୍ଶଦାତାଙ୍କ ଦ୍ୱାରା କରାଯିବ । ଯଦି ବିବାଦ ସହ ଜଡ଼ିତ ଦୁଇ ପକ୍ଷ ଗୋଟିଏ ମନ୍ତ୍ରଣାଳୟ କିମ୍ବା ବିଭାଗରୁ ହୋଇଥିବା ତା ’ ହେଲେ ଏପରି ସ୍ଥିତିରେ ଏହି ବିବାଦର ସମାଧାନ କରିବାର କାର୍ଯ୍ୟ ସେହି ସମିତିକୁ ଦିଆଯିବ ଯେଉଁଥିରେ ସମ୍ପୃକ୍ତ ମନ୍ତ୍ରଣାଳୟ ଏବଂ ବିଭାଗର ସଚିବ , ରାଷ୍ଟ୍ରାୟତ୍ତ ଉଦ୍ୟୋଗ ବିଭାଗର ସଚିବ ଏବଂ ଆଇନ ବ୍ୟାପାର ବିଭାଗର ସଚିବ ରହିଥିବେ । ସମିତି ସମ୍ମୁଖରେ ଏପରି ବିବାଦର ପ୍ରତିନିଧିତ୍ୱ ସମ୍ପୃକ୍ତ ମନ୍ତ୍ରଣାଳୟ କିମ୍ବା ବିଭାଗର ଆର୍ଥିକ ପରାମର୍ଶଦାତା ଏବଂ ଯୁଗ୍ମ ସଚିବଙ୍କ ଦ୍ୱାରା କରାଯିବ । ଯଦି , କେନ୍ଦ୍ରୀୟ ରାଷ୍ଟ୍ରାୟତ୍ତ ଉଦ୍ୟୋଗ ଏବଂ ରାଜ୍ୟ ସରକାରଙ୍କ ବିଭାଗ ଏବଂ ସଂଗଠନ ମଧ୍ୟରେ ଏପରି କୌଣସି ବିବାଦ ଦେଖାଦିଏ ତା ’ ହେଲେ ସେହି ବିବାଦକୁ ରାଷ୍ଟ୍ରାୟତ୍ତ ଉଦ୍ୟୋଗ ସହ ଜଡ଼ିତ ମନ୍ତ୍ରଣାଳୟ/ବିଭାଗର ସଚିବ , ଆଇନ ବ୍ୟାପାର ସଚିବ ଏବଂ ସମ୍ପୃକ୍ତ ରାଜ୍ୟ ସରକାରଙ୍କ ପ୍ରମୁଖ ସଚିବଙ୍କ ଦ୍ୱାରା ନିଯୁକ୍ତ ଜଣେ ବରିଷ୍ଠ ଅଧିକାରୀଙ୍କ ସମିତିକୁ ପଠାଯିବ । ସମିତିରେ ଏହି ବିବାଦର ପ୍ରତିନିଧିତ୍ୱ ରାଜ୍ୟ ସରକାରଙ୍କ ବିଭାଗ ଏବଂ ସଂଗଠନ ସହ ଜଡ଼ିତ ପ୍ରମୁଖ ସଚିବଙ୍କ ଦ୍ୱାରା କରାଯାଇପାରିବ ।


    ଉପରୋକ୍ତ ସମିତି ଦ୍ୱାରା ବିବାଦ ସମାଧାନ ହୋଇନପାରିଲେ ସେପରି ସ୍ଥିତିରେ ଦ୍ୱିତୀୟ ସ୍ତରରେ ଏହି ବିବାଦଗୁଡ଼ିକୁ କ୍ୟାବିନେଟ ସଚିବଙ୍କ ନିକଟକୁ ପଠାଯିବାର ବ୍ୟବସ୍ଥା ରହିଛି । ଏପରି ମାମଲାରେ କ୍ୟାବିନେଟ ସଚିବଙ୍କ ନିଷ୍ପତ୍ତି ଚୂଡ଼ାନ୍ତ ହେବ ଏବଂ ସମସ୍ତଙ୍କ ପାଇଁ ବାଧ୍ୟତାମୂଳକ ଭାବେ ମାନ୍ୟ ମଧ୍ୟ ହେବ ।


    3 . ବିବାଦର ତ୍ୱରିତ ସମାଧାନ ଲାଗି ପ୍ରଥମ ସ୍ତରରେ ତିନି ମାସର ଅବଧି ନିର୍ଦ୍ଧାରଣ କରାଯାଇଛି ।


    ନିଷ୍ପତ୍ତିର ଅନୁପାଳନ ଲାଗି ରାଷ୍ଟ୍ରାୟତ୍ତ ଉଦ୍ୟୋଗ ବିଭାଗ ତୁରନ୍ତ ସମସ୍ତ ଉଦ୍ୟୋଗଗୁଡ଼ିକୁ ସେମାନଙ୍କ ସମ୍ପୃକ୍ତ ମନ୍ତ୍ରଣାଳୟ/ବିଭାଗ/ରାଜ୍ୟ ସରକାର ଏବଂ କେନ୍ଦ୍ର ଶାସିତ ପ୍ରଦେଶଗୁଡ଼ିକ ଜରିଆରେ ଆବଶ୍ୟକ ନିର୍ଦ୍ଦେଶନାମା ଜାରି କରିବ ।


    ନୂଆ ପ୍ରଣାଳୀ ଆପୋସ ଏବଂ ସାମୁହିକ ପ୍ରୟାସ ଦ୍ୱାରା ବାଣିଜ୍ୟିକ ବିବାଦର ସମାଧାନକୁ ପ୍ରୋତ୍ସାହିତ କରିବ । ଯାହାଦ୍ୱାରା ନ୍ୟାୟାଳୟରେ ଏପରି ବିବାଦର ଶୁଣାଣି ହ୍ରାସ ପାଇବ ଏବଂ ସର୍ବସାଧାରଣଙ୍କ ଅର୍ଥ ମଧ୍ୟ ନଷ୍ଟ ହେବ ନାହିଁ ।


    **********

    
    
    (Release ID: 1532648) Visitor Counter : 1