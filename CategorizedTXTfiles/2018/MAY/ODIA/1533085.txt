      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ମହିଳାଙ୍କ ବିରୋଧରେ ହେଉଥିବା ଅପରାଧ ରୋକିବାକୁ କେବଳ କଠୋର ଆଇନ ନୁହେଁ ତୁରନ୍ତ ନ୍ୟାୟ ପ୍ରଦାନ ପ୍ରକ୍ରିୟା ଜରୁରି : ହଂସରାଜ ଗଙ୍ଗରାମ ଆହିର୍
      Posted On: 21 MAY 2018 7:42PM by PIB Bhubaneshwar


    କେନ୍ଦ୍ର ସ୍ୱରାଷ୍ଟ୍ର ରାଷ୍ଟ୍ର ମନ୍ତ୍ରୀ ହଂସରାଜ ଗଙ୍ଗରାମ ଆହିର କହିଛନ୍ତି ଯେ , ସାଧାରଣ ଲୋକଙ୍କ ମାନସିକତାକୁ ଅନୁଭବ କରି ନିକଟରେ ସରକାର ମହିଳାମାନଙ୍କ ବିରୋଧରେ ହେଉଥିବା ଅପରାଧ ପାଇଁ କଠୋର ଦଣ୍ଡ ପ୍ରଦାନ ସକାଶେ ଇଣ୍ଡିଆନ ପେନାଲ କୋଡର ଧାରା 376 ରେ ସଂଶୋଧନ ପାଇଁ ଅଧ୍ୟାଦେଶ ଆଣିଛନ୍ତି । ନୂଆଦିଲ୍ଲୀରେ ବ୍ୟୁରୋ ଅଫ୍ ପୁଲିସ ରିସର୍ଚ୍ଚ ଆଣ୍ଡ ଡେଭଲପମେଣ୍ଟ (ବିପିଆର ଆଣ୍ଡ ଡି) ପକ୍ଷରୁ ସୋମବାର ଆୟୋଜିତ ‘ ଜେଣ୍ଡର ଜଷ୍ଟିସ୍ ଇନ୍ କ୍ରିମିନାଲ ଲ ’ ଶୀର୍ଷକ ଜାତୀୟ ଅଧିବେଶନରେ ଯୋଗ ଦେଇ ଶ୍ରୀ ଆହିର କହିଲେ ଯେ , ଆଇନ ଅଧିକ କଠୋର ହେବା ସହ ତୁରନ୍ତ ନ୍ୟାୟ ପ୍ରଦାନ ପ୍ରକ୍ରିୟା କେବଳ ମହିଳାଙ୍କ ବିରୋଧରେ ହେଉଥିବା ଅପରାଧ ରୋକି ପାରିବ । ଦଣ୍ଡ ହାର ହ୍ରାସ ପାଇବା ଉଦବେଗର ବିଷୟ ବୋଲି ସେ କହିଥିଲେ ।


    ମହିଳାଙ୍କ ନିରାପତ୍ତା ପ୍ରସଙ୍ଗକୁ ସରକାର ଗୁରୁତ୍ୱ ଦେଉଥିବା ଉଲ୍ଲେଖ କରି ସେ କହିଥିଲେ , ନିର୍ଭୟ ଘଟଣା ପରେ ଶେଷ ଥର ପାଇଁ ସରକାର ଆଇନରେ ସଂଶୋଧନ କରିଥିଲେ , ତେବେ ନିକଟ ଅତୀତରେ ନାବାଳିକାଙ୍କ ବିରୋଧରେ ହେଉଥିବା ଯୌନ ଅପରାଧ ଘଟଣାରେ ତୀବ୍ର ସାମାଜିକ ପ୍ରତିକ୍ରିୟା ପ୍ରକାଶ ପାଇବାରୁ ଏଭଳି ଘଟଣାରେ କଠୋର ତଥା ସର୍ବାଧିକ ଦଣ୍ଡ ପାଇଁ ସରକାର ଆଇନ ପ୍ରଣୟନ କରିଛନ୍ତି । ଏଭଳି ମାମଲାର ତଦନ୍ତ ପାଇଁ ନିର୍ଦ୍ଦିଷ୍ଟ ସମୟ ଧାର୍ଯ୍ୟ ସହ ତ୍ୱରିତ ବିଚାର ଓ ଦଣ୍ଡାଦେଶ ସକାଶେ ସରକାର ଫାଷ୍ଟଟ୍ରାକ କୋର୍ଟ ପ୍ରତିଷ୍ଠା କରିଛନ୍ତି । ପୁଲିସ ଆଧୁନିକୀକରଣ କାର୍ଯ୍ୟରେ ସରକାର ଫୋରେନସିକ୍ ଲାବୋରାଟୋରୀର ବିକାଶ କରିବା ସହ ତଦନ୍ତକାରୀ ସଂସ୍ଥାର ଦକ୍ଷତା ବୃଦ୍ଧି କରାଯାଉଛି ।


    ଏହି ଅବସରରେ ବିପିଆର ଆଣ୍ଡ ଡିର ମହାନିର୍ଦ୍ଦେଶକ ଡକ୍ଟର ଏ.ପି ମାହେଶ୍ୱରୀ କହିଲେ ଯେ , ମହିଳା ଏବଂ ନାବାଳିକାଙ୍କ ବିରୋଧରେ ହେଉଥିବା ଅପରାଧ ରୋକିବାରେ ଦିବସବ୍ୟାପୀ ଏହି ଅଧିବେଶନରେ ଗ୍ରହଣ କରାଯାଇଥିବା ପ୍ରସ୍ତାବଗୁଡ଼ିକ ବାବାଦରେ ସରକାରଙ୍କୁ ଅବଗତ କରାଯିବ । ନ୍ୟାସନାଲ କ୍ରାଇମ ରେକର୍ଡସ ବ୍ୟୁରୋ (ଏନସିଆରବି)ର ନିର୍ଦ୍ଦେଶକ ଡକ୍ଟର ଇଶ କୁମାର କହିଲେ ଯେ ମହିଳାଙ୍କ ବିରୋଧରେ ହେଉଥିବା ଅପରାଧର ତଥ୍ୟ ପାଇଁ ଏକ ଜାତୀୟ ରେଜିଷ୍ଟର ପ୍ରସ୍ତୁତ କରାଯାଉଛି । ସିସିଟିଏନଏସ ଏବଂ ବିଭିନ୍ନ ସଂସ୍ଥା ଜରିଆରେ ଏହି ତଥ୍ୟ ସଂଗ୍ରହ ହେବ । ଭାରତରେ ଅପରାଧ ହାର 7-8 % ଅଛି , ଯାହାକି ଯୁକ୍ତରାଷ୍ଟ୍ର ଆମେରିକା ( 27 - 30 %) ଏବଂ ଦକ୍ଷିଣ ଆଫ୍ରିକା ( 132 %) ଠାରୁ ଯଥେଷ୍ଟ କମ୍ ।


    **********


    

    
    (Release ID: 1533085) Visitor Counter : 1