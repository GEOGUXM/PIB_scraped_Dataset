      ରେଳ ମନ୍ତ୍ରଣାଳୟ

      ଚେନ୍ନାଇର ଇଣ୍ଟିଗ୍ରାଲ କୋଚ୍ ଫ୍ୟାକ୍ଟୋରି ଆୟୋଜନ କରୁଛି ଇଣ୍ଟରନ୍ୟାସନାଲ ରେଲ୍ କୋଚ୍ ଏକ୍ସପୋ
      Posted On: 16 MAY 2018 6:21PM by PIB Bhubaneshwar


    ରେଳ ବଗି ଏବଂ ଟ୍ରେନର ବିଭିନ୍ନ ଅଂଶ ଉପରେ ଗୁରୁତ୍ୱ ଦେବାକୁ ପ୍ରଥମ ଥର ସକାଶେ ଭାରତରେ 2018 ମେ 17ରୁ 19 ତାରିଖ ପର୍ଯ୍ୟନ୍ତ ତାମିଲନାଡ଼ୁର ଚେନ୍ନାଇଠାରେ ଆୟୋଜିତ ହେଉଛି ଇଣ୍ଟରନ୍ୟାସନାଲ ରେଲ କୋଚ୍ ଏକ୍ସପୋ (ଆଇଆରସିଇ) । ଚେନ୍ନାଇର ଆଇସିଏଫ୍ ଆରପିଏଫ୍ ପରେଡ ଗ୍ରାଉଣ୍ଡଠାରେ ହେବାକୁ ଥିବା ଏହି ଏକ୍ସପୋରେ ରେଲ୍ କାର୍ ଏବଂ ବିଭିନ୍ନ ଯନ୍ତ୍ରାଂଶ ନିର୍ମାତାମାନେ ସେମାନଙ୍କ ପ୍ରଯୁକ୍ତି ବିଦ୍ୟା ଓ ନିର୍ମାଣ କୌଶଳ ପ୍ରଦର୍ଶନ କରିବେ । ଭିନ୍ନ ଭିନ୍ନ ପ୍ରଯୁକ୍ତି ବିଦ୍ୟାକୁ ଗୋଟିଏ ଛାତ ତଳେ ଦେଖିବାର ସୁଯୋଗ ମିଳିବ ଏବଂ ଏହା ‘ ମେକ୍ ଇନ୍ ଇଣ୍ଡିଆ ’ କୁ ପ୍ରୋତ୍ସାହିତ କରିବ ।


    ରେଳବାଇ ଅଧୀନରେ ଥିବା ଇଣ୍ଟିଗ୍ରାଲ କୋଚ୍ ଫ୍ୟାକ୍ଟୋରି (ଆଇସିଏଫ୍) ସିଆଇଆଇ (ଭାରତୀୟ ଶିଳ୍ପ ମହାସଂଘ) ଏବଂ ଆରଆଇଟିଇଏସ୍ (ରେଲୱେ ଅଧୀନରେ ଥିବା ପିଏସୟୁ) ସହଯୋଗରେ ଏକ୍ସପୋ ଆୟୋଜନ କରୁଛି ।


    ଏକ୍ସପୋରେ ;


    ପ୍ରଥମ ଥର ପାଇଁ ଭାରତରେ ସ୍ୱତନ୍ତ୍ର ରେଳ କୋଚ୍ ଏବଂ ଟ୍ରେନ୍ ପ୍ରଦର୍ଶିତ ହେବ ।


    10 ରୁ ଅଧିକ ଦେଶରୁ 100 ରୁ ଅଧିକ କମ୍ପାନି ଏଥିରେ ଅଂଶ ଗ୍ରହଣ କରିବେ ।


    ରେଲ୍ କୋଚ୍ ଓ ଟ୍ରେନ୍ ପ୍ରସଙ୍ଗରେ ସ୍ୱତନ୍ତ୍ର କର୍ମଶାଳା ଏବଂ ଆଲୋଚନାଚକ୍ର ଆୟୋଜିତ ହେବ ।


    ସୃଜନାତ୍ମକ ଏବଂ ଭବିଷ୍ୟତର ପ୍ରଯୁକ୍ତି ବିଦ୍ୟାକୁ ଦୃଷ୍ଟି ଦେଇ ରେଲ୍ କୋଚ୍ ଏବଂ ଟ୍ରେନର ପ୍ରମୁଖ ବ୍ରାଣ୍ଡ ଏବଂ ଏହାର ଉତ୍ପାଦ ସମୂହ ପ୍ରଦର୍ଶିତ ହେବ ।


    ଆଇସିଏଫ୍ ଏବଂ ଭାରତୀୟ ରେଳବାଇର ଅନ୍ୟାନ୍ୟ ଉତ୍ପାଦକ ୟୁନିଟର ଅଧିକାରୀ ତଥା ନିଷ୍ପତ୍ତିଗ୍ରହଣକାରୀଙ୍କୁ ଭେଟିବା ସହ ଆଲୋଚନାର ସୁଯୋଗ ମିଳିବ ।


    ଘଣ୍ଟାକୁ 160 କିଲୋମିଟର ବେଗରେ ଗତି କରୁଥିବା ରୋଲିଂ ଷ୍ଟକ୍ ଟ୍ରେନର ପ୍ରଦର୍ଶନ ହେବ ।


    ଭାରତୀୟ ରେଳବାଇ ଆଦରିବାକୁ ଯାଉଥିବା ହାଇସ୍ପିଡ୍ ଟ୍ରେନ ଏବଂ ଏହାର ବିଭିନ୍ନ ବିକଳ୍ପ ଏଠାରେ ପ୍ରଦର୍ଶିତ ହେବ ।


    2018 ମେ 17 ତାରିଖ ପୂର୍ବାହ୍ନ 10ଟାରେ ଏକ୍ସପୋ ଉଦଘାଟନ ହେବ ଏବଂ ତିନି ଦିନ ପର୍ଯ୍ୟନ୍ତ ପୂର୍ବାହ୍ନ 10ଟାରୁ ସନ୍ଧ୍ୟା 6 ଟା ପର୍ଯ୍ୟନ୍ତ ଖୋଲା ରହିବ । ଉଦଘାଟନୀ ଉତ୍ସବରେ ତାମିଲନାଡ଼ୁର ମାନ୍ୟବର ରାଜ୍ୟପାଳ , ରେଳ ରାଷ୍ଟ୍ରମନ୍ତ୍ରୀ , ତାମିଲନାଡ଼ୁ ଶିଳ୍ପ ମନ୍ତ୍ରୀ , ରେଲୱେ ବୋର୍ଡ ଅଧ୍ୟକ୍ଷ , ରେଲୱେ ବୋର୍ଡର ସଦସ୍ୟଗଣ , ଜେନେରାଲ ମ୍ୟାନଜରମାନେ ଏବଂ ବିଭିନ୍ନ ବିଭାଗର ମୁଖ୍ୟମାନେ ଯୋଗ ଦେବାର କାର୍ଯ୍ୟକ୍ରମ ରହିଛି ।


    ଏହି ଏକ୍ସପୋ ସର୍ବସାଧାରଣଙ୍କ ପାଇଁ ମେ 17 ଓ 18 ତାରିଖରେ ଅପରାହ୍ନ 3ଟାରୁ ସନ୍ଧ୍ୟା 6ଟା ପର୍ଯ୍ୟନ୍ତ ଖୋଲା ରହିବ ।


    **********


    

    
    (Release ID: 1532640) Visitor Counter : 1