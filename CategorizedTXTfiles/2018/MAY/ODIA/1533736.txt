      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଜମ୍ମୁ-କାଶ୍ମୀର ସୀମାବର୍ତ୍ତୀ ଲୋକଙ୍କ ସୁରକ୍ଷା ପାଇଁ ଆଇବି/ଏଲ୍ଓସିରେ ବଙ୍କର ନିର୍ମାଣ ତ୍ୱରାନ୍ୱିତ କରିବାକୁ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀଙ୍କ ନିର୍ଦ୍ଦେଶ
      • ଜମ୍ମୁ-କାଶ୍ମୀର ବ୍ୟାପାର ବିଭାଗର ସମୀକ୍ଷା କଲେ ରାଜନାଥ ସିଂହ

      Posted On: 28 MAY 2018 2:01PM by PIB Bhubaneshwar

    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟରେ ଏକ ଉଚ୍ଚସ୍ତରୀୟ ବୈଠକରେ ସୋମବାର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ଜମ୍ମୁ-କାଶ୍ମୀର ବ୍ୟାପାର ବିଭାଗ କାର୍ଯ୍ୟର ସମୀକ୍ଷା କରିଛନ୍ତି । ରମଜାନ୍ ସମୟରେ ଅପରେସନ ବନ୍ଦ କରାଯିବା ଫଳରେ ପଥର ଫିଙ୍ଗା ଘଟଣା ଯଥେଷ୍ଟ ହ୍ରାସ ପାଇଥିବାରୁ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ସନ୍ତୋଷ ପ୍ରକାଶ କରିଥିଲେ ।


    ଚଳିତ ବର୍ଷ ପାକିସ୍ତାନ ପକ୍ଷରୁ 1252 ଥର ଅସ୍ତ୍ରବିରତି ଉଲ୍ଲଂଘନ ହୋଇଥିବାରୁ ସୀମାବର୍ତ୍ତୀ ଇଲାକାର ଲୋକଙ୍କ ସୁରକ୍ଷା ପାଇଁ ଆନ୍ତର୍ଜାତିକ ସୀମାରେଖା (ଇଣ୍ଟରନ୍ୟାସନାଲ ବର୍ଡର) ଏବଂ ନିୟନ୍ତ୍ରଣ ରେଖା ( LOC ) ବଙ୍କର ନିର୍ମାଣ ତ୍ୱରାନ୍ୱିତ କରିବାକୁ ସ୍ୱରାଷ୍ଟ୍ର ମନ୍ତ୍ରୀ ନିର୍ଦ୍ଦେଶ ଦେଇଥିଲେ । କଠୁଆ , ସାମ୍ବା , ଜମ୍ମୁ , ରାଜୌରୀ ଏବଂ ପୁଞ୍ଚ୍ ଜିଲ୍ଲାରେ 14 ହଜାରରୁ ଅଧିକ ବଙ୍କର ନିର୍ମାଣ କରିବାକୁ ସ୍ୱରାଷ୍ଟ୍ର ମନ୍ତ୍ରଣାଳୟ 415 କୋଟି ଟଙ୍କା ମଂଜୁର କରିଥିଲା । ଜୁଲାଇ ମାସରୁ 1431 ଗୋଷ୍ଠୀ ଏବଂ 13 ହଜାର ବ୍ୟକ୍ତିଗତ ବଙ୍କର ନିର୍ମାଣ କାର୍ଯ୍ୟ ଆରମ୍ଭ ହେବ ।


    ସ୍ୱରାଷ୍ଟ୍ର ମନ୍ତ୍ରୀଙ୍କୁ ସୂଚନା ଦିଆଯାଇଥିଲା ଯେ , ସୀମାପାରି ଗୁଳି ବିନିମୟ ଯୋଗୁ କ୍ଷତିଗ୍ରସ୍ତ ହେଉଥିବା ଲୋକଙ୍କୁ ଏନଡିଆରଏଫ୍ ଧାର୍ଯ୍ୟ କରିଥିବା ପରିମାଣ ଅନୁଯାୟୀ କ୍ଷତିପୂରଣ ଦିଆଯାଉଛି ଏବଂ ତିନୋଟି ଗୃହପାଳିତ ପଶୁ ମୃତ୍ୟୁର ଯେଉଁ ସୀମା କ୍ଷତିପୂରଣ ପ୍ରସ୍ତାବରେ ଥିଲା ତାହାକୁ ଉଠାଇ ଦିଆଯାଇଛି । ଗୃହପାଳିତ ପଶୁଙ୍କ ମୃତ୍ୟୁ ପାଇଁ କ୍ଷତିପୂରଣ ପରିମାଣ 30 ହଜାର ଟଙ୍କାରୁ 50 ହଜାର ଟଙ୍କାକୁ ବୃଦ୍ଧି କରିବାକୁ ସ୍ୱରାଷ୍ଟ୍ର ମନ୍ତ୍ରୀ ନିର୍ଦ୍ଦେଶ ଦେଇଥିଲେ ।


    ଜମ୍ମୁ-କାଶ୍ମୀର ପୁଲିସର ଦୁଇଟି ନୂଆ ସୀମାବର୍ତ୍ତୀ ବାଟାଲିଅନ ପ୍ରତିଷ୍ଠା କରିବାକୁ ପଦକ୍ଷେପ ନେବାକୁ ସ୍ୱରାଷ୍ଟ୍ର ମନ୍ତ୍ରୀ ନିର୍ଦ୍ଦେଶ ଦେଇଥିଲେ । 2019 ମାର୍ଚ୍ଚ ସୁଦ୍ଧା ନିଯୁକ୍ତି ପ୍ରକ୍ରିୟା ଶେଷ କରିବାକୁ ସେ କହିଥିଲେ । 2018 ମାର୍ଚ୍ଚ ମାସରେ ସ୍ୱରାଷ୍ଟ୍ର ମନ୍ତ୍ରଣାଳୟ ଏଥିପାଇଁ 105 କୋଟି ଟଙ୍କା ମଂଜୁର କରିଛି । ଆର୍ନ୍ତଜାତିକ ସୀମା ଏବଂ ନିୟନ୍ତ୍ରଣ ରେଖାରୁ 10 କିଲୋମିଟର ଭିତର ଅଞ୍ଚଳରେ ବସବାସ କରୁଥିବା ଲୋକଙ୍କ ମଧ୍ୟରୁ ଏହି ବାଟାଲିଅନରେ ନିଯୁକ୍ତି ଦିଆଯିବ । ଏଥିସହ 5ଟି ଇଣ୍ଡିଆ ରିଜର୍ଭ ବାଟାଲିଅନ ( IRB ) ମଧ୍ୟ ପ୍ରତିଷ୍ଠା କରାଯାଉଛି । ଏଥିପାଇଁ 4690 ଜଣ ଯୁବକଙ୍କୁ ଚୟନ କରାଯାଇଛି ଏବଂ ଆସନ୍ତା ମାସ ସେମାନେ ଯୋଗ ଦେବେ । 10 ହଜାର ନୂତନ ଏସପିଓ ପଦବି ମଂଜୁର ହୋଇଥିବା ବେଳେ 6689 ଜଣଙ୍କୁ ନିଯୁକ୍ତି ଦିଆଯାଇଛି । ଖାଲି ଥିବା ଏସପିଓ ପଦ ଗୁଡ଼ିକରେ ସୀମାବର୍ତ୍ତୀ ଇଲାକାର ଯୁବକଙ୍କୁ ନିଯୁକ୍ତି ଦେବାକୁ ପଦକ୍ଷେପ ନିଆଯିବ ।


    2016-17ରେ ଅର୍ଦ୍ଧ ସାମରିକ ବଳ ଏବଂ ଆସାମ ରାଇଫଲ୍ସ ପାଇଁ ସ୍ୱତନ୍ତ୍ର ନିଯୁକ୍ତି ଅଭିଯାନରେ 1079 ଜଣ ଯୁବକଙ୍କୁ ଚୟନ କରାଯାଇଥିବା ସ୍ୱରାଷ୍ଟ୍ର ମନ୍ତ୍ରୀଙ୍କୁ ଅବଗତ କରାଯାଇଥିଲା । ସେହିପରି 2014-17ରେ ସେନାରେ ନିଯୁକ୍ତି ସକାଶେ 7302 ଜଣ ଯୁବକଙ୍କୁ ଚୟନ କରାଯାଇଛି ।


    ବିଭିନ୍ନ ବର୍ଗର ବିସ୍ଥାପିତ ଏବଂ ସ୍ଥାନଚ୍ୟୁତ ଲୋକମାନଙ୍କୁ ରିଲିଫ ଏବଂ ସେମାନଙ୍କ ଥଇଥାନ କାର୍ଯ୍ୟ ଦ୍ରୁତ ଗତିରେ ଚାଲିଥିବା ସ୍ୱରାଷ୍ଟ୍ର ମନ୍ତ୍ରୀଙ୍କୁ ସୂଚନା ଦିଆଯାଇଥିଲା । ପାକ୍ ଅଧିକୃତ ଜମ୍ମୁ-କାଶ୍ମୀରରୁ ବିସ୍ଥାପିତ ହୋଇଥିବା 12 , 763 ଜଣ ହିତାଧିକାରୀଙ୍କୁ 578 କୋଟି ଟଙ୍କା ପ୍ରଦାନ କରାଯାଇଛି । ପାକ୍ ଅଧିକୃତ ଜମ୍ମୁ-କାଶ୍ମୀର ଏବଂ ଛାମ୍ବ ଅଞ୍ଚଳରୁ ବିସ୍ଥାପିତ ହୋଇଥିବା ଲୋକମାନଙ୍କୁ ପରିବାର ପିଛା 5.5 ଲକ୍ଷ ଟଙ୍କା ସହାୟତା ପ୍ରଦାନ ପାଇଁ ଆଞ୍ଚଳିକ ସମ୍ବାଦପତ୍ରରେ ବ୍ୟାପକ ପ୍ରଚାର ସହ ସ୍ୱତନ୍ତ୍ର ଶିବିର ଆୟୋଜନ କରିବାକୁ ସ୍ୱରାଷ୍ଟ୍ର ମନ୍ତ୍ରୀ ନିର୍ଦ୍ଦେଶ ଦେଇଥିଲେ । ଏମାନଙ୍କୁ ସହାୟତା ସକାଶେ ସ୍ୱରାଷ୍ଟ୍ର ମନ୍ତ୍ରଣାଳୟ 2000 କୋଟି ଟଙ୍କା ମଂଜୁର କରିଛି ।


    80 , 068 କୋଟି ଟଙ୍କାର ପ୍ରଧାନମନ୍ତ୍ରୀ ବିକାଶ ଯୋଜନାର ସମୀକ୍ଷା ବେଳେ ସୂଚନା ଦିଆଯାଇଥିଲା ଯେ , 15ଟି କେନ୍ଦ୍ରୀୟ ମନ୍ତ୍ରଣାଳୟର 63ଟି ପ୍ରକଳ୍ପ ପାଇଁ ପ୍ରାୟ 63000 କୋଟି ଟଙ୍କା ମଂଜୁର କରାଯାଇଛି । ଏଥିରୁ 24 ହଜାର କୋଟି (31%)ରୁ ଅଧିକ ଅର୍ଥ ପ୍ରଦାନ କରାଯାଇ ସାରିଛି ଏବଂ 20000 (26%) କୋଟି ଟଙ୍କା ଖର୍ଚ୍ଚ ସରିଛି । 13ଟି ପ୍ରକଳ୍ପ ସମ୍ପୂର୍ଣ୍ଣ ହୋଇଛି କିମ୍ବା ଶେଷ ହେବା ପର୍ଯ୍ୟାୟରେ ରହିଛି । ଏ ସବୁ ପ୍ରକଳ୍ପ ଶେଷ କରିବାକୁ କାର୍ଯ୍ୟ ତ୍ୱରାନ୍ୱିତ କରିବାକୁ ସ୍ୱରାଷ୍ଟ୍ର ମନ୍ତ୍ରୀ ନିର୍ଦ୍ଦେଶ ଦେଇଥିଲେ ।


    ସମୀକ୍ଷା ବୈଠକରେ କେନ୍ଦ୍ର ସ୍ୱରାଷ୍ଟ୍ର ବିଭାଗ ରାଷ୍ଟ୍ରମନ୍ତ୍ରୀ ହଂସରାଜ ଗଙ୍ଗରାମ ଆହିର ଏବଂ କେନ୍ଦ୍ର ସ୍ୱରାଷ୍ଟ୍ର ସଚିବ ରାଜୀବ ଗଉବା ଉପସ୍ଥିତ ଥିଲେ ।


    *************

    
    
    (Release ID: 1533736) Visitor Counter : 2