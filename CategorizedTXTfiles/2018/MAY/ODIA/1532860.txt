      ପରିବେଶ ଓ ଜଙ୍ଗଲ ମନ୍ତ୍ରଣାଳୟ

      ଡବଲିନ ଠାରେ 4ର୍ଥ ବ୍ରିକ୍ସ ମନ୍ତ୍ରିସ୍ତରୀୟ ବୈଠକ ଅନୁଷ୍ଠିତ
      • ସୁଚିନ୍ତିତ ଭାବେ ପ୍ରାକୃତିକ ସଂପଦର ଉପଯୋଗ ପାଇଁ ଭାରତର ଆହ୍ୱାନ
      • ଉତ୍ତରଦାୟୀ, ସମାବେଶୀ ଓ ସାମୂହିକ ସମାଧାନ ଉପାୟ ପାଇଁ ଭାରତ ପ୍ରତିଶ୍ରୁତିବଦ୍ଧ ବୋଲି ଡକ୍ଟର ହର୍ଷବର୍ଦ୍ଧନଙ୍କ ଦୃଢ଼ୋକ୍ତି
      Posted On: 18 MAY 2018 9:08PM by PIB Bhubaneshwar


    ଦିନକୁ ଦିନ ବିଲୁପ୍ତ ହେଉଥିବା ପ୍ରାକୃତିକ ସଂପଦର ଅଭାବ ସତ୍ତ୍ୱେ ଏହାର ସୁଚିନ୍ତିତ ଉପଯୋଗ ସକାଶେ ଭାରତ ବିଶ୍ୱ ସମୁଦାୟକୁ ଆହ୍ୱାନ ଜଣାଇଛି । ଦକ୍ଷିଣ ଆଫ୍ରିକାର ଡ଼ବଲିନଠାରେ ଆୟୋଜିତ ଚତୁର୍ଥ ବ୍ରିକ୍ସ ମନ୍ତ୍ରିସ୍ତରୀୟ ସମ୍ମିଳନୀରେ ଆଜି ଉଦ୍ବୋଧନ ଦେଇ କେନ୍ଦ୍ର ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ କହିଲେ ଯେ ବିଶ୍ୱରୁ ପ୍ରାକୃତିକ ସଂପଦ ଦ୍ରୁତ ମାତ୍ରାରେ ବିଲୋପ ହେବାରେ ଲାଗିଛି । ଏହାକୁ ରୋକିବା ଏବଂ ଅନ୍ୟୁନ ପକ୍ଷେ ଏହାକୁ ବର୍ତ୍ତମାନର ସ୍ଥିତିରେ ସ୍ଥିର ରଖିବା ଏକାନ୍ତ ଜରୁରୀ । ବିଶେଷକରି ଏସିଆ ପ୍ରଶାନ୍ତ ମହାସାଗରୀୟ କ୍ଷେତ୍ରରେ ଘଟୁଥିବା ମେଟାବୋଲିକ ମାତ୍ରାରେ ହ୍ରାସ ଘଟାଯିବା ଏକାନ୍ତ ଆବଶ୍ୟକ । ଭାରତ ଏଥିପାଇଁ ପ୍ରତିଶ୍ରୁତିବଦ୍ଧ । ଏହା ସେତିକିବେଳେ ସମ୍ଭବପର ହୋଇପାରିବ ଯେତେବେଳେ ସଂପଦର ସକ୍ରିୟତାକୁ ଆମର ବସ୍ତୁବାଦୀ ଜୀବନଚକ୍ରରୁ ମୁକ୍ତ କରାଯିବ । ପୁଣି କେବଳ ଏହି ଉପାୟରେ ନୁହେଁ , ଏଥିପାଇଁ ଉପଭୁକ୍ତି ପରବର୍ତ୍ତୀ ପର୍ଯ୍ୟାୟ ପର୍ଯ୍ୟନ୍ତ ଆମକୁ ସଚେତନ ହେବାକୁ ପଡ଼ିବ । ସେହିଭଳି ସେକେଣ୍ଡାରୀ ସଂପଦ (ବର୍ଜ୍ୟ ବସ୍ତୁ)କୁ ମଧ୍ୟ ଆମକୁ ଉତ୍ପାଦନ ପର୍ଯ୍ୟାୟକୁ ଆଣିବାକୁ ହେବ । ଏଥିପାଇଁ ଆମକୁ ପୁନଃଚକ୍ରଣ ଅର୍ଥନୀତିକୁ ଆପଣାଇବାକୁ ପଡ଼ିବ । ଡ଼କ୍ଟର ହର୍ଷବର୍ଦ୍ଧନ ଗୁରୁତ୍ୱର ସହ ଯୁକ୍ତି ଉପସ୍ଥାପନ କରିଥିଲେ ଯେ ସଂପଦର ସକ୍ରିୟତା ଏବଂ ପୁନଃଚକ୍ରଣ ଅର୍ଥନୀତି ହେଉଛି ପୋଷଣୀୟ ଅର୍ଥନୀତିର ମୂଳ ଆଧାର । ଏହା ସଂପଦର ସକ୍ରିୟତା ଉପରେ ପ୍ରଭାବ ପକାଇଥାଏ ଏବଂ ସେଇଥିପାଇଁ ଏହାର ସଫଳତା ସକାଶେ ବିଶ୍ୱ ପ୍ରତିବଦ୍ଧତା ଏକାନ୍ତ ଜରୁରି ।


    ଭାରତର ପ୍ରତିବଦ୍ଧତା ପ୍ରକଟ କରିବା ସହ ଡକ୍ଟର ହର୍ଷବର୍ଦ୍ଧନ କହିଲେ ଯେ ଅଧିକାଂଶ ବ୍ରିକ୍ସ ସଦସ୍ୟଭୁକ୍ତ ରାଷ୍ଟ୍ର ସମାନ ପ୍ରକାର ପର୍ଯ୍ୟାବରଣଜନିତ ସମସ୍ୟାର ସମ୍ମୁଖୀନ ହୋଇ ଆସୁଛନ୍ତି । ସେଥିରେ ବାୟୁ ପ୍ରଦୂଷଣ ଠାରୁ ଆରମ୍ଭ କରି ବର୍ଜ୍ୟ ପରିଚାଳନା , ସଂପଦ ହାନି ଓ ଜଳବାୟୁ ପରିବର୍ତ୍ତନ ଭଳି ସମସ୍ୟା ସାମିଲ । ତେଣୁ ସାମୂହିକ ଭାବେ ଏସବୁ ସମସ୍ୟାର ମୁକାବିଲା ପାଇଁ ଅବସର ଆସି ପହଞ୍ଚିଛି । ଏହାର ମୁକାବିଲା ସକାଶେ ପ୍ରଯୁକ୍ତିର ବିକାଶ ତଥା ହସ୍ତାନ୍ତର ଜରୁରୀ ହୋଇପଡ଼ିଛି । ଏ ଦିଗରେ ସମସ୍ତ ବ୍ରିକ୍ସ ସଦସ୍ୟଭୁକ୍ତ ରାଷ୍ଟ୍ର ପାରସ୍ପରିକ ସହଯୋଗର ହାତ ବଢ଼ାଇବା ଆବଶ୍ୟକ । ଏହା ଦ୍ୱାରା କେବଳ ପ୍ରଯୁକ୍ତ ହସ୍ତାନ୍ତର ନୁହେଁ ଏକ ଜ୍ଞାନ ଭଣ୍ଡାର ସୃଷ୍ଟି କରାଯାଇପାରିବ ଯାହା ସମସ୍ତଙ୍କର ଦକ୍ଷତା ବୃଦ୍ଧିରେ ସହାୟକ ହେବ । ତଦ୍ୱାରା ବ୍ରିକ୍ସ ସଦସ୍ୟଭୁକ୍ତ ରାଷ୍ଟ୍ରମାନେ ପାରସ୍ପରିକ ସହଯୋଗ ମାଧ୍ୟମରେ ସାମୂହିକ ସମସ୍ୟାର ସମାଧାନ ସକାଶେ ଉପଲବ୍ଧ କ୍ଷେତ୍ରୀୟ ତଥା ବୈଶ୍ୱିକ ସର୍ବାଧୁନିକ ବିଜ୍ଞାନ , ପ୍ରଯୁକ୍ତି , ଅଭିନବ ପ୍ଲାଟଫର୍ମ ହାସଲ କରିପାରିବେ । ପୁଣି ଏହାର ଦୋହରାକରଣ ହେବନାହିଁ ଏବଂ ସଦସ୍ୟରାଷ୍ଟ୍ରମାନେ ଅଯଥାରେ ବିଶେଷ ଖର୍ଚ୍ଚାନ୍ତ ମଧ୍ୟ ହେବାକୁ ପଡ଼ିବନାହିଁ । ସେମାନଙ୍କ ନିକଟରେ ସହଜରେ ଏବଂ ଖୁବ୍‌ଶୀଘ୍ର ଆବଶ୍ୟକ ସାଧନ ଉପଲବ୍ଧ ହୋଇପାରିବ । ଏହି ପରିପ୍ରେକ୍ଷୀରେ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ ଭାରତରେ ଚାଲିଥିବା ଗ୍ରୀନ୍‌ ଗୁଡ ଡ଼ିଡ଼ସ୍‌ ଆନ୍ଦୋଳନର ଅବତାରଣା କରିଥିଲେ । ଜନସାଧାରଣଙ୍କୁ ଏହି କାର୍ଯ୍ୟକ୍ରମ ମାଧ୍ୟମରେ ସେମାନଙ୍କର ଆଚରଣରେ ପରିବର୍ତ୍ତନ ସକାଶେ ପ୍ରବର୍ତ୍ତାଯାଉଛି ଓ ସେମାନେ ନିଜର ସବୁଜ ସାମାଜିକ ଦାୟିତ୍ୱବୋଧ ସଂପାଦନ କରିବାକୁ ଆଗଭର ହେଉଛନ୍ତି ବୋଲି ସେ ଉଲ୍ଲେଖ କରିଥିଲେ । ଏଭଳି ଆନ୍ଦୋଳନ ବିଶ୍ୱ ବ୍ୟାପୀ ପ୍ରସାରିତ ହେବା ଦିଗରେ ବ୍ରିକ୍ସ ରାଷ୍ଟ୍ରମାନେ ସେମାନଙ୍କର ଦାୟିତ୍ୱ ସଂପାଦନ କରିବା ଲାଗ ଡକ୍ଟର ହର୍ଷବର୍ଦ୍ଧନ ଆହ୍ୱାନ ଜଣାଇଥିଲେ ।


    ଏହି ସମ୍ମିଳନୀରେ ବ୍ରିକ୍ସ ସଦସ୍ୟଭୁକ୍ତ ବିଭିନ୍ନ ରାଷ୍ଟ୍ରର ପର୍ଯ୍ୟାବରଣ ମନ୍ତ୍ରମାନେ ଯୋଗ ଦେବା ସହ ନିଜ ନିଜ ମତ ଉପସ୍ଥାପନ କରିଥିଲେ ।


    **********

    
    
    (Release ID: 1532860) Visitor Counter : 4