      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ନେଦରଲାଣ୍ଡସ ପ୍ରଧାନମନ୍ତ୍ରୀଙ୍କ ଭାରତ ଗସ୍ତ (ମେ 24, 2018) ଅବସରରେ ପ୍ରଧାନମନ୍ତ୍ରୀଙ୍କ ପ୍ରେସ ବିବୃତି
      Posted On: 24 MAY 2018 7:38PM by PIB Bhubaneshwar


    ମହାମହିମ , ପ୍ରଧାନମନ୍ତ୍ରୀ


    ମୋର ବନ୍ଧୁ


    ମାର୍କ ରୁଟ୍ଟ


    ସମ୍ମାନିତ ପ୍ରତିନିଧିଗଣ


    ଗଣମାଧ୍ୟମର ସଦସ୍ୟ


    ପ୍ରଧାନମନ୍ତ୍ରୀ ମାର୍କ


    ଏବଂ ତାଙ୍କ ସହିତ ଆସିଥିବା ପ୍ରତିନିଧିମଣ୍ଡଳୀକୁ ଭାରତରେ ହାର୍ଦ୍ଦିକ ସ୍ୱାଗତ । ମୁଁ ଅତ୍ୟନ୍ତ ଆନନ୍ଦିତ ଯେ ପ୍ରଧାନମନ୍ତ୍ରୀ ମାର୍କଙ୍କ ସହିତ ତାଙ୍କର 4 ଜଣ କ୍ୟାବିନେଟ ସହଯୋଗୀ , ହେଗ୍ ର ମେୟର ଏବଂ 200ରୁ ଊଦ୍ଧ୍ଵ ବ୍ୟବସାୟୀ ପ୍ରତିନିଧି ମଧ୍ୟ ଭାରତ ଆସିଛନ୍ତି । ନେଦରଲାଣ୍ଡସରୁ ଭାରତ ଆସିଥିବା ଏହା ସବୁଠୁ ବଡ଼ ବ୍ୟବସାୟିକ ପ୍ରତିନିଧିମଣ୍ଡଳ ଅଟେ । ତେଣୁ ଏହା ସ୍ପଷ୍ଟ ଭାବେ ଦର୍ଶାଉଛି ଯେ ଆମର ବାଣିଜ୍ୟ ଏବଂ ନିବେଶ ସମ୍ପର୍କରେ କେତେ ଗତି ରହିଛି । କେତେ ସମ୍ଭାବନା ରହିଛି । 2015ରେ ପ୍ରଧାନମନ୍ତ୍ରୀ ରୁଟ୍ଟ ପ୍ରଥମ ଥର ଲାଗି ଭାରତ ଆସିଥିଲେ । 2017ରେ ମୁଁ ନେଦରଲାଣ୍ଡସ ଯାଇଥିଲି । ଏବଂ ଆମର ତୃତୀୟ ଶିଖର ସମ୍ମିଳନୀ ଆଜି ଅନୁଷ୍ଠିତ ହୋଇଛି । ଏପରି ଖୁବ କମ ଦେଶ ଅଛି , ଯାହା ସହିତ ଆମ ସମ୍ପର୍କରେ ଉଚ୍ଚସ୍ତରୀୟ ଗସ୍ତର ଏ ପ୍ରକାରର ସ୍ଥିତି ରହିଛି ଏବଂ ମୁଁ ଏହି ସ୍ଥିତି ପାଇଁ , ଭାରତ ସହିତ ସମ୍ପର୍କକୁ ବ୍ୟକ୍ତିଗତ ଭାବେ ପ୍ରାଥମିକତା ଦେବା ଲାଗି , ମୁଁ ମୋର ମିତ୍ର ମାର୍କଙ୍କୁ ହୃଦୟରୁ ଅଭିନନ୍ଦନ ଜଣାଉଛି ।


    ବନ୍ଧୁଗଣ ,


    ଆଜି ଆମେ ଦୁହେଁ ନିଜ ଦ୍ୱିପାକ୍ଷିକ ସମ୍ପର୍କରେ ଅଗ୍ରଗତିର ସମୀକ୍ଷା କରିଥିଲୁ । କ୍ଷେତ୍ରୀୟ ଏବଂ ବିଶ୍ୱସ୍ତରୀୟ ବିକାଶ ବିଷୟରେ ନିଜ ନିଜ ଅନୁମାନ ପରସ୍ପର ଆଗରେ ବ୍ୟକ୍ତ କରିଥିଲୁ । ଏବଂ ଆମେ ଦୁଇ ଦେଶର ପ୍ରମୁଖ ସିଇଓମାନଙ୍କୁ ମଧ୍ୟ ଭେଟିଲୁ । ଗତବର୍ଷ ଯେତେବେଳେ ମୁଁ ନେଦରଲାଣ୍ଡସ ଯାଇଥିଲି , ମୁଁ ମାର୍କଙ୍କୁ ଅନୁରୋଧ କରିଥିଲି ଯେ ସେ ଅନ୍ତର୍ଜାତୀୟ ସୌର ମେଣ୍ଟର ସଦସ୍ୟ ହେବା ଲାଗି ସକାରାତ୍ମକ ଭାବେ ବିଚାର କରନ୍ତୁ । ସୌର ଶକ୍ତି କ୍ଷେତ୍ରରେ ନେଦରଲାଣ୍ଡସ ପାଖରେ ଯେଉଁ ପ୍ରଯୁକ୍ତି ରହିଛି , ଯେଉଁ ଅଭିଜ୍ଞତା ରହିଛି ଏବଂ ଯେଉଁ ସାମର୍ଥ୍ୟ ରହିଛି , ତା ’ ର ଲାଭ ସାରା ବିଶ୍ୱକୁ ମିଳିବା ଉଚିତ । ଆହୁରି ମୁଁ ଆନନ୍ଦିତ ଯେ ଆଜି ନେଦରଲାଣ୍ଡସ ଅନ୍ତର୍ଜାତୀୟ ସୌର ମେଣ୍ଟର ସଦସ୍ୟ ହୋଇସାରିଛି । ଏହି ନିଷ୍ପତ୍ତି ଲାଗି ମୁଁ ପ୍ରଧାନମନ୍ତ୍ରୀ ରୁଟ୍ଟଙ୍କ ପ୍ରତି କୃତଜ୍ଞତା ଜଣାଉଛି । ମିଳିତ ଜାତିସଂଘ ସୁରକ୍ଷା ପରିଷଦ ଠାରୁ ଆରମ୍ଭ କରି ବହୁପକ୍ଷୀୟ ରପ୍ତାନି ନିୟନ୍ତ୍ରଣ ପ୍ରଣାଳୀ ପର୍ଯ୍ୟନ୍ତ , ଭାରତ ଏବଂ ନେଦରଲାଣ୍ଡସ ମଧ୍ୟରେ ଖୁବ ଭଲ ଏବଂ ନିବିଡ଼ ସହଯୋଗ ଓ ସମନ୍ୱୟ ରହିଛି । ଏବେ ଅନ୍ତର୍ଜାତୀୟ ସୌର ମେଣ୍ଟ ଅନ୍ତର୍ଜାତୀୟ ମଞ୍ଚରେ ଆମର ସୁଦୃଢ଼ ସହଯୋଗର ଏକ ନୂଆ ଦିଗ ହେବ ।


    ବନ୍ଧୁଗଣ ,


    ଭାରତ ଡଚ କମ୍ପାନୀଗୁଡ଼ିକ ପାଇଁ ନୂଆ ନୁହେଁ । ଅନେକ ବର୍ଷ ଧରି ଶତାଧିକ ଡଚ କମ୍ପାନୀ ଭାରତରେ କାମ କରୁଛନ୍ତି । ନେଦରଲାଣ୍ଡସ ଭାରତରେ ବର୍ତ୍ତମାନ ସୁଦ୍ଧା ହୋଇଥିବା ପ୍ରତ୍ୟକ୍ଷ ବିଦେଶୀ ନିବେଶ ଲାଗି ପଞ୍ଚମ ସବୁଠୁ ବଡ଼ ସ୍ରୋତ ଅଟେ । ଏବଂ ଗତ କିଛି ଦିନ ହେବ ତୃତୀୟ ସବୁଠୁ ବଡ଼ ସ୍ରୋତ ଭାବେ ଉଭା ହୋଇଛି । ସେହିପରି ଭାରତୀୟ କମ୍ପାନୀଗୁଡ଼ିକର ନିବେଶ ଲାଗି ମଧ୍ୟ ନେଦରଲାଣ୍ଡସ ଅତ୍ୟନ୍ତ ଆକର୍ଷଣୀୟ ଲକ୍ଷ୍ୟସ୍ଥଳ ଅଟେ । ଏବଂ ସେଥିପାଇଁ , ଉଭୟ ଦେଶର ସିଇଓମାନଙ୍କ ସହିତ ସାକ୍ଷାତ ଆଲୋଚନା ବେଶ ଉପଯୋଗୀ । ମୁଁ ଆନନ୍ଦିତ ଯେ ନେଦରଲାଣ୍ଡସର ବ୍ୟବସାୟୀ ଗୋଷ୍ଠୀ ଭାରତରେ ସୃଷ୍ଟି ହେଉଥିବା ସୁଯୋଗ ପ୍ରତି ଉତ୍ସାହପୂର୍ଣ୍ଣ ମନୋଭାବ ରଖିଛନ୍ତି । ମୁଁ ମଧ୍ୟ ସେମାନଙ୍କୁ ପ୍ରତିଶ୍ରୁତି ଦେଇଛି ଯେ ଭାରତରେ ଅର୍ଥନୈତିକ ସଂସ୍କାର ପ୍ରତି ମୋର ଦୃଢ଼ ସମର୍ପଣ ବଜାୟ ରହିବ । କୃଷି ଏବଂ ଖାଦ୍ୟ ପ୍ରକ୍ରିୟାକରଣ କ୍ଷେତ୍ର ଭାରତ ଲାଗି ବିଶେଷ ଭାବେ ଗୁରୁତ୍ୱପୂର୍ଣ୍ଣ । ଏହି ପ୍ରସଙ୍ଗ ଆମ ଖାଦ୍ୟ ସୁରକ୍ଷା ସହ ଜଡ଼ିତ । ଏଥିସହିତ , ଭାରତର କୃଷକମାନଙ୍କ ଆୟ ଦୁଇ ଗୁଣା କରିବା ଲାଗି ଲକ୍ଷ୍ୟ ନିମନ୍ତେ ମଧ୍ୟ ଏହାର ଗୁରୁତ୍ୱ ରହିଛି । ଏହି କ୍ଷେତ୍ରରେ ନେଦରଲାଣ୍ଡସ ଉଚ୍ଚକୋଟ୍ଟୀର ସଫଳତା ପାଇଛି । ଗତ ବର୍ଷ ବିଶ୍ୱ ଫୁଡ ଇଣ୍ଡିଆରେ ନେଦରଲାଣ୍ଡସ ଦୃଷ୍ଟିଆକର୍ଷଣକାରୀ ଦେଶ ଭାବେ ଭାଗ ନେଇଥିଲା । ଏବଂ ମୋର ବିଶ୍ୱାସ ରହିଛି ଯେ 2019ରେ ଏହାର ପରବର୍ତ୍ତୀ ସଂସ୍କରଣରେ ନେଦରଲାଣ୍ଡସର ଭାଗିଦାରୀ ଆହୁରି ଅଧିକ ହେବ । ମୁଁ ଆନନ୍ଦିତ ଯେ ବାରାମତିରେ ପରିବା ଲାଗି ପ୍ରଥମ ଇଣ୍ଡୋ-ଡଚ ଉତ୍କର୍ଷ କେନ୍ଦ୍ର ଆରମ୍ଭ ହୋଇସାରିଛି । ଏହିପରି ଅନ୍ୟ କେନ୍ଦ୍ର ଉପରେ ମଧ୍ୟ ଆମେ ମିଳିମିଶି କାମ କରୁଛୁ । ଏହିପରି ସହରୀ ବିକାଶରେ ମଧ୍ୟ ଆମର ସହଯୋଗ ଗତିଶୀଳ ହେଉଛି । ବଡ଼ୋଦରା ଏବଂ ଦିଲ୍ଲୀରେ ବର୍ଜ୍ୟ ଜଳ ପରିଚାଳନା ପ୍ରକଳ୍ପ ଉତ୍ତମ ପ୍ରଗତି କରୁଛି । ବିଜ୍ଞାନ ଏବଂ ପ୍ରଯୁକ୍ତିରେ ଆମର ସହଯୋଗକୁ 10 ବର୍ଷ ପୂରଣ ହେଉଛି , ଏବଂ 2019ରେ ଭାରତରେ ଆୟୋଜିତ ହେବାକୁ ଥିବା ଟେକ ସମ୍ମିଳନୀରେ ନେଦରଲାଣ୍ଡସ ଭାଗିଦାରୀ ରାଷ୍ଟ୍ର ରୂପେ ଭାଗ ନେବା ଏହି ସଫଳ ସହଭାଗିତାକୁ ଆହୁରି ସୁଦୃଢ଼ କରିବ ।


    ବନ୍ଧୁଗଣ ,


    ମୋ ସରକାରର ବୈଦେଶିକ ନୀତିର ଏକ ବଡ଼ ପ୍ରାଥମିକତା ହେଉଛି ବିଦେଶରେ ରହୁଥିବା ଭାରତୀୟ ସମାଜ ପ୍ରତି ଆମର ବିଶେଷ ଧ୍ୟାନ । ସେପ୍ଟେମ୍ବର 2017ରେ ସେଣ୍ଟ ମାର୍ଟନରେ ଆସିଥିବା ଝଡ଼ ସମୟରେ ଭାରତୀୟ ନାଗରିକମାନଙ୍କୁ ସୁରକ୍ଷିତ ଭାବେ ଉଦ୍ଧାର ଲାଗି ମିଳିଥିବା ସହଯୋଗ ନିମନ୍ତେ ମୁଁ ପ୍ରଧାନମନ୍ତ୍ରୀ ରୁଟ୍ଟ ଏବଂ ନେଦରଲାଣ୍ଡସର ସରକାରଙ୍କୁ ବିଶେଷ ଭାବେ ଅଭିନନ୍ଦନ ଜଣାଉଛି ।


    ମହାମହିମ ,


    ମୁଁ ପୁଣିଥରେ ଭାରତରେ ଆପଣଙ୍କୁ ଏବଂ ଆପଣଙ୍କ ପ୍ରତିନିଧିମାନଙ୍କୁ ହାର୍ଦ୍ଦିକ ସ୍ୱାଗତ କରୁଅଛି ।


    ଧନ୍ୟବାଦ , ବହୁତ ବହୁତ ଧନ୍ୟବାଦ ।


    ****************

    
    
    (Release ID: 1533550) Visitor Counter : 1