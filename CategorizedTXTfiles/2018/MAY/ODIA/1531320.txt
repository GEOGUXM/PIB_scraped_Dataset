      ରାଷ୍ଟ୍ରପତିଙ୍କ ସଚିବାଳୟ

      ରାଷ୍ଟ୍ରପତିଙ୍କ ଅଧ୍ୟକ୍ଷତାରେ ମହାତ୍ମା ଗାନ୍ଧୀଙ୍କ 150ତମ ଜୟନ୍ତୀ ପାଳନ ସକାଶେ ଜାତୀୟ କମିଟି ବୈଠକ ଅନୁଷ୍ଠିତ
      Posted On: 02 MAY 2018 2:53PM by PIB Bhubaneshwar


    ମହାତ୍ମା ଗାନ୍ଧୀଙ୍କ 150ତମ ଜୟନ୍ତୀ ପାଳନ ସକାଶେ ଜାତୀୟ ସ୍ମାରକୀ କମିଟି ବୈଠକ ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦଙ୍କ ଅଧ୍ୟକ୍ଷତାରେ ଆଜି (ମେ 2 , 2018) ରାଷ୍ଟ୍ରପତି ଭବନଠାରେ ଅନୁଷ୍ଠିତ ହୋଇଯାଇଛି । ଏହି କମିଟିରେ ମୋଟ 125 ଜଣ ସଦସ୍ୟ ଅଛନ୍ତି । ସେମାନଙ୍କ ମଧ୍ୟରେ 116 ଜଣ ଭାରତରୁ ଅଛନ୍ତି । ରାଷ୍ଟ୍ରପତି ଏହି କମିଟିର ଅଧ୍ୟକ୍ଷ ରହିଥିବା ବେଳେ ଉପ ରାଷ୍ଟ୍ରପତି , ପ୍ରଧାନମନ୍ତ୍ରୀ କେନ୍ଦ୍ର ମନ୍ତ୍ରୀବୃନ୍ଦ , ପୂର୍ବତନ ପ୍ରଧାନମନ୍ତ୍ରୀବୃନ୍ଦ , ମୁଖ୍ୟମନ୍ତ୍ରୀଗଣ , ବରିଷ୍ଠ ସାଂସଦବୃନ୍ଦ ଏବଂ ରାଜନୈତିକ ଦଳ ନିର୍ବିଶେଷରେ ନେତାଗଣ , ସାମାଜିକ ଚିନ୍ତକ , ବିଶିଷ୍ଟ ଗାନ୍ଧୀବାଦୀ ତଥା କର୍ମୀମାନେ ଏହି କମିଟିରେ ସଦସ୍ୟ ଅଛନ୍ତି । ଏଥିରେ ଦେଶର ସମସ୍ତ ଭାଗ ତଥା ସମାଜର ବିଭିନ୍ନ ବର୍ଗର ପ୍ରତିନିଧି ସାମିଲ ଅଛନ୍ତି । ସେହିଭଳି କମିଟିରେ ନଅଜଣ ଆନ୍ତର୍ଜାତୀୟ ପ୍ରତିନିଧି ସ୍ଥାନ ପାଇଛନ୍ତି ଯେଉଁମାନଙ୍କ ମଧ୍ୟରେ ଦୁଇଜଣ ପୂର୍ବତନ ଜାତିସଂଘ ମହାସଚିବ - ଶ୍ରୀ କୋଫି ଆନ୍ନାନ ଏବଂ ଶ୍ରୀ ବାନ୍‌ କି ମୁନ୍‌ , ଦକ୍ଷିଣ ଆଫ୍ରିକାର ନୋବେଲ ପୁରସ୍କାର ବିଜେତା ଆର୍କବିଶପ୍‌ ଡ଼େସମଣ୍ଡ ଟୁଟୁ ଏବଂ ଆମେରିକାର ପୂର୍ବତନ ଉପ ରାଷ୍ଟ୍ରପତି ଅଲ୍‌ ଗୋର୍‌ ସାମିଲ ଅଛନ୍ତି । ଆଜିର ବୈଠକରେ ମୋଟ 82 ଜଣ ସଦସ୍ୟ ଉପସ୍ଥିତ ଥିଲେ । ସେମାନଙ୍କ ମଧ୍ୟରେ ଦୁଇଜଣ ବିଦେଶାଗତ ସଦସ୍ୟ ଅନ୍ତର୍ଭୁକ୍ତ । ଆଜିର ଆଜିର ବୈଠକ କେନ୍ଦ୍ର ମନ୍ତ୍ରୀ ଶ୍ରୀ ରାଜନାଥ ସିଂହଙ୍କ ପ୍ରାରମ୍ଭିକ ସୂଚନା ପ୍ରଦାନରୁ ଆରମ୍ଭ ହୋଇଥିଲା । ଶ୍ରୀ ସିଂହ କହିଲେ ଯେ ଏହି ଜୟନ୍ତୀ ପାଳନର ଉଦ୍ଦେଶ୍ୟ ହେଉଛି ଗାନ୍ଧୀବାଦୀ ମୂଲ୍ୟବୋଧ ତଥା ନୀତିକୁ ଉଭୟ ଜନସାଧାରଣ ଏବଂ ଜନସାଧାରଣଙ୍କ ମାଧ୍ୟମରେ ଲୋକମାନଙ୍କ ଆଚରଣ ଓ କଥାବାର୍ତ୍ତାରେ କିଭଳି ଭାବେ ପ୍ରତିଫଳିତ କରାଯାଇପାରିବ ସେ ଦିଗରେ ପ୍ରୟାସ କରାଯିବ । ଏହା ପରେ ଶ୍ରୀ ସିଂହ ରାଷ୍ଟ୍ରପତିଙ୍କୁ ତାଙ୍କର ଅଭିଭାଷଣ ପ୍ରଦାନ ସକାଶେ ଆମନ୍ତ୍ରଣ କରିଥିଲେ ।


    ରାଷ୍ଟ୍ରପତି ଶ୍ରୀ କୋବିନ୍ଦ ତାଙ୍କ ଅଭିଭାଷଣରେ କହିଲେ ଯେ ମହାତ୍ମା ଗାନ୍ଧୀ କେବଳ ଭାରତର ନୁହନ୍ତି । ମାନବ ସମାଜକୁ ସେ ହେଉଛନ୍ତି ଭାରତର ସର୍ବଶ୍ରେଷ୍ଠ ଉପହାର । ତାଙ୍କର ନାମ ବିଶ୍ୱର ପ୍ରତ୍ୟେକ ମହାଦେଶରେ ପ୍ରତିଧ୍ୱନିତ ହେଉଛି । ମହାତ୍ମା ଗାନ୍ଧୀ ହେଉଛନ୍ତି ବିଂଶ ଶତାବ୍ଦୀର ସବୁଠାରୁ ପ୍ରଭାବୀ ବ୍ୟକ୍ତିତ୍ୱ । ଏକ ଅହିଂସା , ସମାବେଶୀ ତଥା ଗଣତାନ୍ତ୍ରିକ ମୂଲ୍ୟବୋଧ ଉପରେ ଆଧାରିତ ଚିନ୍ତନ ମାଧ୍ୟମରେ ସେ ସ୍ୱାଧୀନତା ଆନ୍ଦୋଳନ ଲଢ଼ିବା ସକାଶେ ସମସ୍ତଙ୍କୁ ପ୍ରେରଣା ଯୋଗାଇଥିଲେ । ସେ ହେଉଛନ୍ତି ନୀତିର ମାପକ ଓ ମାନକ । ପୁରଷ ଓ ମହିଳା , ରାଜନୈତିକ ଚିନ୍ତାଧାରା ଓ ସରକାରୀ ନୀତି , ତଥା ଦେଶବାସୀଙ୍କ ଆଶା ଓ ଆକାଂକ୍ଷାକୁ ଏହା ଦ୍ୱାରା ମପାଯାଇପାରିବ । ତାଙ୍କର ପ୍ରଭାବ ଏତେ ବ୍ୟାପକ ଓ ବେଶୀ ଯେ ଆମେ କେବଳ କେଇ ଦିନ ପାଇଁ ଏଭଳି ବୈଠକ କରି କିମ୍ବା ତାଙ୍କର ଜୟନ୍ତୀ ପାଳନ କରି ତାଙ୍କ ପ୍ରତି ପ୍ରକୃତ ନ୍ୟାୟ ପ୍ରଦର୍ଶନ କରିପାରିବା ନାହିଁ ।


    ରାଷ୍ଟ୍ରପତି କହିଲେ ଯେ ମହାତ୍ମା ଗାନ୍ଧୀଙ୍କ 150ତମ ଜୟନ୍ତୀ କେବଳ ଏକ ଉତ୍ସବ ନୁହେଁ । ଏହା ବିଶ୍ୱ ଇତିହାସର ସର୍ବଶ୍ରେଷ୍ଠ ବ୍ୟକ୍ତିତ୍ୱଙ୍କୁ ସ୍ମରଣ କରିବାର ଅବସର । ଗାନ୍ଧୀଜୀ ନିଜେ ହୁଏତ ଏହାକୁ ସ୍ୱୀକାର କରିଥାନ୍ତେ ଯେ ଆମର ଏକ ନୀତିନିଷ୍ଠ , ଉଚିତ ତଥା ସୁସ୍ଥ ସମାଜ ଗଠନ କରିବା ସକାଶେ ଆମକୁ ପୁଣି ଥରେ ପ୍ରତିବଦ୍ଧତା ପ୍ରକଟ କରିବାର ଅବସର ଆସିଛି । ତାହା କେବଳ ଭାରତରେ ନୁହେଁ ସମଗ୍ର ବିଶ୍ୱ ପାଇଁ ‌ଏହା ଆବଶ୍ୟକ । ରାଷ୍ଟ୍ରପତି କହିଲେ ଯେ ମହାତ୍ମା ଗାନ୍ଧୀ ହେଉଛନ୍ତି ଆମର ଅତୀତ , ସେ ହେଉଛନ୍ତି ଆମର ବର୍ତ୍ତମାନ ଏବଂ ସେ ହିଁ ଆମର ଭବିଷ୍ୟତ । ଏଥିରେ ଦ୍ୱିମତ ଥାଇ ନପାରେ । ସେ ଆମମାନଙ୍କ ପାଇଁ ଏତେ କଥା କହିଯାଇଛନ୍ତି ଓ ଲେଖି ଯାଇଛନ୍ତି ଯେ ତାହା ତାଙ୍କ ସମୟଠାରୁ ଢ଼େର୍‌ ଆଗୁଆ ଥିଲା ଯାହାର ତାତ୍ପର୍ଯ୍ୟ ଏବେ ଅତୁଟ ରହିଛି । ରାଷ୍ଟ୍ରପତି କହିଲେ ଯେ ଯେତେବେଳେ ଆମେ ଭାରତକୁ ଜାତି ଓ ଧାର୍ମିକ ସଂକୀର୍ଣ୍ଣ ଚିନ୍ତାଧାରାରୁ ମୁକ୍ତ କରିବାକୁ କାର୍ଯ୍ୟ କରୁଛୁ ଆମେ ସେତେବେଳେ ଗାନ୍ଧୀଜୀଙ୍କୁ ହିଁ ସ୍ମରଣ କରୁଛୁ । ଯେତେବେଳେ ଆମେ ସ୍ୱଚ୍ଛ ଭାରତ କଥା କହୁଛୁ ଏବଂ ଏକ ନିର୍ମଳ ତଥା ସୁସ୍ଥ ଭାରତ କଥା ଚିନ୍ତା କରୁଛୁ , ସେତେବେଳେ ସୁଦ୍ଧା ଆମେ ସେହି ଗାନ୍ଧୀଜୀଙ୍କୁ ଆହ୍ୱାନ କରୁଛୁ । ପୁଣି ଆମେ ଯେତେବେଳେ ମହିଳା ତଥା ଶିଶୁମାନଙ୍କ ଅଧିକାର କଥା କହୁଛୁ , ସାର୍ବଜନୀନ ଅଧିକାର କଥା କହୁଛୁ , ଅବହେଳିତ ଗୋଷ୍ଠୀଙ୍କ କଥା କହୁଛୁ , ଆମ ମନକୁ ଗାନ୍ଧୀଜୀଙ୍କ କଥା ହିଁ ସ୍ମରଣ ଆସୁଛି । ଆମେ ଯେତେବେଳେ ସ୍ୱାସ୍ଥ୍ୟ ତଥା ଭାରତୀୟ କୃଷକମାନଙ୍କ ସର୍ବଙ୍ଗୀନ ଉନ୍ନତି କଥା ଚିନ୍ତା କରୁଛୁ , ଏବଂ ଭାରତର ଗ୍ରାମାଞ୍ଚଳର ପ୍ରଗତି କଥା କହୁଛୁ , ସେତେବେଳେ ଗାନ୍ଧୀ ହିଁ ଏକମାତ୍ର ମାର୍ଗ ବୋଲି ଆମର ହୃଦ୍‌ବୋଧ ହେଉଛି । ଯେତେବେଳେ ଦେଶର ଶେଷ ଗ୍ରାମରେ ଶକ୍ତି ପହଞ୍ଚାଇବା କଥା ଆମେ ପ୍ରତିଶ୍ରୁତି ପ୍ରଦାନ କରୁଛୁ , ଆମେ ଗାନ୍ଧୀଙ୍କୁ ମନେ ପକାଉଛୁ । ଯେତେବେଳେ ଆମେ ସୌର ତଥା ଅକ୍ଷୟ ଶକ୍ତି କ୍ଷେତ୍ରରେ ଆମର ଦକ୍ଷତା ବୃଦ୍ଧି କଥା କହୁଛୁ , ସେତେବେଳେ ସୁଦ୍ଧା ଗାନ୍ଧୀ ହିଁ ଏକମାତ୍ର ମାର୍ଗ ବୋଲି ଆମର ବିଶ୍ୱାସ ହେଉଛି । ଏବଂ ପୋଷଣୀୟ ବିକାଶ କଥା ସ୍ମରଣ କଲାବେଳେ ଏହା ଗାନ୍ଧୀଜୀଙ୍କ ସରଳ ମନ୍ତ୍ର ଠାରୁ ଭିନ୍ନ ନୁହେଁ ବୋଲି ଆମର ହେତୁ ହେଉଛି । ଗାନ୍ଧୀଜୀ କହିଥିଲେ , ପ୍ରକୃତି ଆମର ସକଳ ଆବଶ୍ୟକତା ପୂରଣ ପାଇଁ ପର୍ଯ୍ୟାପ୍ତ ସଂପଦ ଭରି ରଖିଛି , କିନ୍ତୁ ଆମର ଲୋଭକୁ ପୂରଣ ପାଇଁ ନୁହେଁ ’ ବୋଲି ରାଷ୍ଟ୍ରପତି ଉଲ୍ଲେଖ କରିଥିଲେ ।


    ରାଷ୍ଟ୍ରପତି କହିଲେ ଯେ ଏହି କାରଣରୁ ଗାନ୍ଧୀଜୀଙ୍କ 150ତମ ଜୟନ୍ତୀ ବିଶ୍ୱବ୍ୟାପୀ ପାଳନ କରିବାର ଯଥାର୍ଥତା ରହିଛି । ତେଣୁ ଆମେ ଏହାକୁ ଏକ ବୈଶ୍ୱିକ କାର୍ଯ୍ୟକ୍ରମରେ ପରିଣତ କରିବା ସକାଶେ ଆମମାନଙ୍କୁ ପ୍ରସ୍ତୁତ କରିବା ଉଚିତ । ସେଥିପାଇଁ ଆମେ ମିଳିତ ଜାତିସଂଘ ଏବଂ ଅନ୍ୟାନ୍ୟ ବହୁପକ୍ଷୀୟ ସଂଗଠନର ସହଯୋଗ ନେଇପାରିବା । ଏହାକୁ କେବଳ ଏକ ଉତ୍ସବ ଭାବେ ପାଳନ କରିବା ଉପରେ ଆମର ଲକ୍ଷ୍ୟ ନିବଦ୍ଧ ହେବା ଅନୁଚିତ । ଏହି କାର୍ଯ୍ୟକ୍ରମ ଯେଭଳି ଲୋକମାନଙ୍କ ମନରେ ପ୍ରଭାବ ପକାଇପାରିବ ଏବଂ ଏହା ଦ୍ୱାରା ସେମାନେ ପ୍ରଭାବିତ ହେବେ ଏବଂ ତାହା ଜନସାଧାରଣଙ୍କ ଆଚରଣ ଓ ଉଚ୍ଚାରଣରେ ପ୍ରତିଫଳିତ ହେବ ତାହା ସୁନିଶ୍ଚିତ କରିବା ଆବଶ୍ୟକ ବୋଲି ରାଷ୍ଟ୍ରପତି ଉଲ୍ଲେଖ କରିଥିଲେ ।


    ରାଷ୍ଟ୍ରପତି ଏହି ଅବସରରେ ଉପସ୍ଥିତ ସଦସ୍ୟମାନଙ୍କୁ ଆହ୍ୱାନ ଜଣାଇଥିଲେ ଯେ ଏହି ଅବସରକୁ ଆହୁରି ପ୍ରଭାବୀ କରିବା ସକାଶେ ସମସ୍ତେ ନିଜ ନିଜର ପ୍ରସ୍ତାବ ଏବଂ ପରାମର୍ଶ ଦେଇପାରିବେ । ମହାତ୍ମା ଗାନ୍ଧୀଙ୍କ 150ତମ ଜୟନ୍ତୀ କିଭଳି ଭାବେ ସଫଳ ହେବ ତାହା ସୁନିଶ୍ଚିତ କରିବା ସମସ୍ତଙ୍କ କର୍ତ୍ତବ୍ୟ ବୋଲି ସେ ମତ ପୋଷଣ କରିଥିଲେ ।


    ରାଷ୍ଟ୍ରପତିଙ୍କ ଅଭିଭାଷଣ ପରେ ଅନେକ କମିଟି ସଦସ୍ୟ ସେମାନଙ୍କର ଅଭିମତ ରଖିଥିଲେ । ସେମାନଙ୍କ ମଧ୍ୟରେ ଅନେକ କେନ୍ଦ୍ରମନ୍ତ୍ରୀ , ମୁଖ୍ୟମନ୍ତ୍ରୀ ଏବଂ ଅନ୍ୟ ସଦସ୍ୟ ଅନ୍ତର୍ଭୁକ୍ତ । ଅକ୍ଟୋବର 2 , 2018 ଠାରୁ ଅକ୍ଟୋବର 2 , 2020 ପର୍ଯ୍ୟନ୍ତ ଏହି ଜୟନ୍ତୀ ଉତ୍ସବ ପାଳନ କରାଯିବାର ଯୋଜନା ରହିଛି । ଏହି ଅବସରରେ ବିଭିନ୍ନ କଲ୍ୟାଣକର ଯୋଜନା ଏବଂ ବିଶେଷ କରି କୃଷକମାନଙ୍କୁ ସହାୟକ ହେବା ଭଳି ଯୋଜନା କାର୍ଯ୍ୟକାରୀ କରାଯିବା ସକାଶେ ପ୍ରସ୍ତାବ ପ୍ରକାଶ ପାଇଥିଲା । ଏହା ବ୍ୟତୀତ ବିଭିନ୍ନ ପ୍ରକାର ଭ୍ରାମ୍ୟମାଣ ପ୍ରଦର୍ଶନୀର ଆୟୋଜନ , ସୃଜନଶୀଳ ସଂସାଧନ ତଥା ବିଭିନ୍ନ ରାଜ୍ୟ ଓ ସ୍ଥାନ ଯାହାକି ମହାତ୍ମା ଗାନ୍ଧୀଙ୍କ ଜୀବନ ସହ ଜଡ଼ିତ ତାହାକୁ ସଂଯୋଗ କରିବା ସକାଶେ ପ୍ରସ୍ତାବ ପ୍ରକାଶ ପାଇଥିଲା ।


    ଯେହେତୁ ସଦାବେଳେ ଜାତୀୟ କମିଟି ବୈଠକ ସଦାବେଳେ ଡ଼କାଯିବା ସମ୍ଭବପର ହେବନାହିଁ ସେହିଦୃଷ୍ଟିରୁ ବୈଠକରେ ସ୍ଥିର କରାଯାଇଥିଲା ଯେ ଏକ କ୍ଷୁଦ୍ର କାର୍ଯ୍ୟକାରୀ କମିଟି ଗଠନ କରାଯିବ ଏବଂ ପ୍ରଧାନମନ୍ତ୍ରୀ ଏହାର ମୁଖ୍ୟ ରହିବେ ତଥା ଏହି କାର୍ଯ୍ୟକାରୀ କମିଟି ମହାତ୍ମା ଗାନ୍ଧୀଙ୍କ 150ତମ ଜୟନ୍ତୀ କାର୍ଯ୍ୟକ୍ରମକୁ ଆଗକୁ ଆଗେଇନେବ ।


    ଏହି ବୈଠକର ଆଭିମୁଖ୍ୟ ସଂପର୍କରେ ସଂକ୍ଷେପରେ ସୂଚନା ଦେଇ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ସମସ୍ତ ସଦସ୍ୟଙ୍କୁ ସେମାନଙ୍କ ଉପସ୍ଥିତି ତଥା ସୁପରାମର୍ଶ ସକାଶେ ଧନ୍ୟବାଦ ଜ୍ଞାପନ କରିଥିଲେ । ସେ କହିଲେ ଯେ ଏଭଳି ଏକ କାର୍ଯ୍ୟକ୍ରମର ଆୟୋଜନ ସୂଚୀତ କରେ ଯେ ମହାତ୍ମା ଗାନ୍ଧୀ ଭବିଷ୍ୟତ ପିଢ଼ି ପାଇଁ ସୁଦ୍ଧା ପ୍ରେରଣାର ଉତ୍ସ ହୋଇ ରହିଛନ୍ତି । ବିଶ୍ୱବ୍ୟାପୀ ଗାନ୍ଧୀଜୀଙ୍କ ସଂପର୍କରେ ସଚେତନତା ସୃଷ୍ଟି ଏବଂ ତାଙ୍କର ଚିନ୍ତନର ଆଦୃତ୍ତି ଏହାର ଉଦାହରଣ ବୋଲି ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ ।


    ପ୍ରଧାନମନ୍ତ୍ରୀ କହିଲେ ଯେ ଏହି ଜୟନ୍ତୀ ସହ ଜଡ଼ିତ ସମସ୍ତ କାର୍ଯ୍ୟକ୍ରମକୁ “ କାର୍ଯ୍ୟାଞ୍ଜଳୀ ” ଶୀର୍ଷରେ ନାମିତ କରାଯିବ । ଯାହାକି “ କର୍ମଯୋଗୀ ଗାନ୍ଧୀ ” ବୋଲି ପ୍ରମାଣିତ କରିବ । ବୈଠକରେ ପ୍ରଦତ୍ତ ସମସ୍ତ ପ୍ରସ୍ତାବ କାର୍ଯ୍ୟାୟନ ଧର୍ମୀ ହୋଇଥିବାରୁ ପ୍ରଧାନମନ୍ତ୍ରୀ ସମସ୍ତଙ୍କୁ ଧନ୍ୟବାଦ ଅର୍ପଣ କରିଥିଲେ । ସେ ମତ ପୋଷଣ କରିଥିଲେ ଯେ ମହାତ୍ମା ଗାନ୍ଧୀଙ୍କ ଆଦର୍ଶ ସମୟାତୀତ । ଭାରତକୁ ବୁଝିବାକୁ ହେଲେ ମହାତ୍ମା ଗାନ୍ଧୀଙ୍କ ଚିନ୍ତନକୁ ଭଲ ଭାବେ ବୁଝିବା ଜରୁରି ବୋଲି ସେ ମତ ପୋଷଣ କରିଥିଲେ । ବର୍ତ୍ତମାନ ସମାଜର ବିଭିନ୍ନ ସମସ୍ୟା ମହାତ୍ମା ଗାନ୍ଧୀଙ୍କ ଦ୍ୱାରା ପ୍ରଦର୍ଶିତ ମାର୍ଗ ଦ୍ୱାରା ହିଁ ସମାହିତ ହୋଇପାରିବ ବୋଲି ସେ ମତ ପୋଷଣ କରିଥିଲେ ।


    ଏହି ସମାରୋହରେ ପ୍ରଯୁକ୍ତିର ଉପଯୋଗ କରାଯିବାର ଆବଶ୍ୟକତା ସଂପର୍କରେ ଗୁରୁତ୍ୱ ଆରୋପ କରି ପ୍ରଧାନମନ୍ତ୍ରୀ କହିଲେ ଯେ ସମଗ୍ର ବିଶ୍ୱ ଯେଭଳି ଏହି କାର୍ଯ୍ୟକ୍ରମରୁ ପ୍ରେରଣା ଲାଭ କରିପାରିବ । ତେଣୁ ଏହାକୁ କେବଳ ଏକ ସରକାରୀ କାର୍ଯ୍ୟକ୍ରମ ମଧ୍ୟରେ ସୀମୀତି ନରଖି ଏହାକୁ ସର୍ବବ୍ୟାପୀ କରିବା ସକାଶେ ସେ ପରାମର୍ଶ ଦେଇଥିଲେ । ଜନ ଭାଗିଦାରୀ ମାଧ୍ୟମରେ ଏହା ସଂପନ୍ନ ହେବା ଆବଶ୍ୟକ ବୋଲି ସେ କହିଥିଲେ । ସମସ୍ତ ରାଜ୍ୟ ସରକାର ଅନୁରୂପ ଭାବେ ବିଚାରବିମର୍ଷ କରି ସେମାନଙ୍କର କାର୍ଯ୍ୟ ଯୋଜନା ପ୍ରସ୍ତୁତ କରିବା ସକାଶେ ପ୍ରଧାନମନ୍ତ୍ରୀ କହିଥିଲେ ।


    *************

    
    
    (Release ID: 1531320) Visitor Counter : 1