      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ରାଏ ବରେଲୀରେ ବିଭିନ୍ନ ଜନକଲ୍ୟାଣ ଯୋଜନାକୁ ଉତ୍ସର୍ଗ କଲେ ପ୍ରଧାନମନ୍ତ୍ରୀ
      Posted On: 16 DEC 2018 8:23PM by PIB Bhubaneshwar


    ଉତ୍ତର ପ୍ରଦେଶର ରାଏ ବରେଲୀକୁ ଏକ ଦିବସୀୟ ଗସ୍ତରେ ଯାଇ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ବିଭିନ୍ନ ଯୋଜନାକୁ ଜାତି ଉଦ୍ଦେଶ୍ୟରେ ସମର୍ପିତ କରିବା ସହିତ ଆଉ କିଛି ଯୋଜନାର ଶିଳାନ୍ୟାସ କରିଛନ୍ତି । ପ୍ରଧାନମନ୍ତ୍ରୀ ରାଏ ବରେଲୀ ସ୍ଥିତ ଅତ୍ୟାଧୂନିକ ରେଳ ଡବା କାରଖାନା ଗସ୍ତ କରିଥିଲେ । ଏହି କାରଖାନାରେ ନିର୍ମିତ 900 ତମ କୋଚ ଏବଂ ଏକ ହମସଫର ରେକକୁ ପ୍ରଧାନମନ୍ତ୍ରୀ ପତାକା ଦେଖାଇ ଯାତ୍ରା ଆରମ୍ଭ କରିଥିଲେ ।


    ଏହି ଅବସରରେ ଉଦବୋଧନ ଦେଇ ପ୍ରଧାନମନ୍ତ୍ରୀ କହିଥିଲେ ଯେ ଏହି ପ୍ରକଳ୍ପଗୁଡିକରେ ପାଖାପାଖି ଏକ ହଜାର କୋଟି ଟଙ୍କା ନିବେଶ କରାଯିବ ।


    ସେ କହିଥିଲେ ଯେ ଅତ୍ୟାଧୂନିକ ରେଳଡବା କାରଖାନାରେ ଯୁବକମାନଙ୍କୁ ନିଯୁକ୍ତି ମିଳିବା ସହିତ ଏହା ରାଏ ବରେଲୀକୁ ବିଶ୍ୱସ୍ତରୀୟ ରେଳ ଡବା ନିର୍ମାଣ ହବ ଭାବେ ପ୍ରତିଷ୍ଠିତ କରାଇବ ।


    ପ୍ରଧାନମନ୍ତ୍ରୀ ସ୍ମୃତିଚାରଣ କରି କହିଥିଲେ ଯେ 1971 ମସିହାର ଆଜିର ଦିନରେ ଭାରତୀୟ ସେନାବାହିନୀ ଆତଙ୍କବାଦ , କ୍ରୁର ଏବଂ ବିଶୃଙ୍ଖଳତାର ପର୍ଯ୍ୟାୟ ପାଲଟିଥିବା ଶକ୍ତିଙ୍କୁ ପରାସ୍ତ କରିଥିଲେ । ସେ କହିଥିଲେ ଯେ ସରକାର ସେନାବାହିନୀକୁ ସୁଦୃଢ କରିବାକୁ ଚାହୁଁଥିବା ବେଳେ କିଛି ଶକ୍ତି ଚାହାଁନ୍ତି ଯେ ସେନାବାହିନୀ ଶକ୍ତିଶାଳୀ ନ ହେଉ । ଯେଉଁମାନେ ମିଛ ପ୍ରଚାରରେ ଲାଗିଛନ୍ତି ସେମାନେ ବାୟୁସେନା , ପ୍ରତିରକ୍ଷା ମନ୍ତ୍ରଣାଳୟ ଏବଂ ଏକ ବିଦେଶୀ ରାଷ୍ଟ୍ରକୁ ମଧ୍ୟ ଆକ୍ଷେପ କରିବାକୁ ପଛାଉନାହାଁନ୍ତି । ସେ କହିଲେ ଯେ ଏଭଳି ମିଛ ପ୍ରବଣତାକୁ କେବଳ ସତ୍ୟ ହିଁ ପରାଜିତ କରିପାରେ । ସେ ଆହୁରୀ ମଧ୍ୟ କହିଥିଲେ ଯେ ଦେଶର ସୁରକ୍ଷା ଏବଂ ସେନାବାହିନୀର ଆବଶ୍ୟକତା କଥା ଉଠିଲେ କେନ୍ଦ୍ର ସରକାର କେବଳ ଦେଶହିତ କଥା ହିଁ ଚିନ୍ତା କରିଥାନ୍ତି ।


    ପ୍ରଧାନମନ୍ତ୍ରୀ କହିଲେ ଯେ କୃଷକଙ୍କ ଆୟ ବୃଦ୍ଧି ନିମନ୍ତେ କେନ୍ଦ୍ର ସରକାର 22ଟି ଖାଦ୍ୟଶସ୍ୟର ସର୍ବନିମ୍ନ ସମର୍ଥନ ମୂଲ୍ୟ ( MSP ) ବୃଦ୍ଧି କରିସାରିଛନ୍ତି । ସରକାରଙ୍କର ଏହି ନିଷ୍ପତ୍ତି କୃଷକଙ୍କୁ 60 ହଜାର କୋଟି ଟଙ୍କାର ଅତିରିକ୍ତ ଆୟ ଦେଇପାରିବ । ଅଦୃଷ୍ଟପୂର୍ବ କାରଣ ଯୋଗୁଁ ଯେଉଁ କୃଷକଙ୍କ ଫସଲ ନଷ୍ଟ ହୋଇଛି ସେମାନେ ପ୍ରଧାନମନ୍ତ୍ରୀ ଫସଲ ବୀମା ଯୋଜନା ଦ୍ୱାରା ଉପକୃତ ହୋଇଛନ୍ତି ।


    ପ୍ରଧାନମନ୍ତ୍ରୀ କହିଥିଲେ ଯେ କେନ୍ଦ୍ର ସରକାର ‘ ସବକା ସାଥ , ସବକା ବିକାଶ ’ ନୀତି ଆଧାରରେ ସମସ୍ତଙ୍କ ବିକାଶ ପାଇଁ ପ୍ରତିଶୃତିବଦ୍ଧ ।


    **********

    
    
    (Release ID: 1556725) Visitor Counter : 1