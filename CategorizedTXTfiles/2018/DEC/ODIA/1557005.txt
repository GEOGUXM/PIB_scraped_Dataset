      ସଂସଦୀୟ ବ୍ୟାପାର ମନ୍ତ୍ରଣାଳୟ

      ଜାତୀୟ ଇ-ବିଧାନ ଆବେଦନ (NeVA) ପ୍ରକଳ୍ପ
      Posted On: 18 DEC 2018 5:53PM by PIB Bhubaneshwar


    ସଂସଦୀୟ ବ୍ୟାପାର , ଜଳସଂପଦ , ନଦୀ ବିକାଶ ତଥା ଗଙ୍ଗା ସଂରକ୍ଷଣ ବିଭାଗର ରାଷ୍ଟ୍ରମନ୍ତ୍ରୀ ଶ୍ରୀ ଅର୍ଜୁନ ରାମ ମେଘୱାଲ ଲୋକସଭାକୁ ଲିଖିତ ଉତ୍ତର ମାଧ୍ୟମରେ ଜାତୀୟ ଇ-ବିଧାନ ଆବେଦନ ପ୍ରକଳ୍ପର କାର୍ଯ୍ୟକାରୀ ହେବା ସ୍ଥିତି ସଂପର୍କରେ ଅବଗତ କରାଇଛନ୍ତି । କାଗଜପତ୍ର ବିହୀନ ସଭା ବା ଇ-ସଭା ବୈଦ୍ୟୁତିକ ମାଧ୍ୟମରେ ସଭାକାର୍ଯ୍ୟ କରିବାର ଏକ ସଂକଳ୍ପ । ଏହାଦ୍ୱାରା ଆଇନ ତିଆରିର ସଂପୂର୍ଣ୍ଣ ପ୍ରକ୍ରିୟା , ନିଷ୍ପତ୍ତି ଓ ଦସ୍ତାବିଜ ଠାବ , ସୂଚନା ଆଦାନପ୍ରଦାନ ସ୍ୱୟଂକ୍ରିୟ ହୋଇପାରିବ । ଦେଶର ସମସ୍ତ ବିଧାନ ସଭାକୁଏକାଠି ଗୋଟିଏ ମଞ୍ଚକୁ ଆଣି ବିପୁଳ ତଥ୍ୟ ଭଣ୍ଡାର ତିଆରି କରିବା ସହ ଭିନ୍ନଭିନ୍ନ ଆବେଦନର ଜଟିଳତାରୁ ମୁକ୍ତ କରିବା ଏନଇଭିଏର ଲକ୍ଷ୍ୟ ବୋଲି ମନ୍ତ୍ରୀ କହିଛନ୍ତି ।


    ଶ୍ରୀ ମେଘୱାଲ କହିଛନ୍ତି ଯେ , ଏନଇଭିଏ ଏକ ଡିଭାଇସ ନିରପେକ୍ଷ ତଥା ସଦସ୍ୟ କୈନ୍ଦ୍ରିକ ଆବେଦନ ଯେଉଁଥିରେ ସଦନର ବହୁବିଧ ବ୍ୟାପାର ଯେପରିକି ସଦସ୍ୟଙ୍କ ସଂପୂର୍ଣ୍ଣ ବିବରଣୀ , ପ୍ରକ୍ରିୟାର ନିୟମ , ବିଜ୍ଞପ୍ତି , ବୁଲେଟିନ , ବିଲ , ତାରକା ତଥା ଅଣତାରକା ପ୍ରଶ୍ନୋତ୍ତର , ପତ୍ରଜାରି , କମିଟି ରିପୋର୍ଟ ଆଦି ସୂଚନା ହାତରେ ଧରି ହେଉଥିବା କୌଣସି ଡିଭାଇସ , ଟାବଲେଟରେ ଜାଣିହେବ ଏବଂ ସମସ୍ତ ବିଧାନସଭା , ବିଭାଗ ଏହାକୁ କୁଶଳ ଭାବରେ ବ୍ୟବହାର କରିପାରିବେ । ନାଗରିକମାନେ ମଧ୍ୟ ନିଜ ଆଙ୍ଗୁଳି ଟିପରେ ଏସବୁ ସୂଚନା ପାଇ ପାରିବେ ।


    ଏନଇଭିଏ ଦ୍ୱାରା ତଥ୍ୟ ହାସଲ ପାଇଁ ବିଜ୍ଞପ୍ତି ତଥା ଅନୁରୋଧ ଜାରି କରିବା ପ୍ରକ୍ରିୟା ବିଲୋପ ପାଇବ । କ୍ଲାଉଡ ଟେକ୍ନୋଲଜି ମାଧ୍ୟମରେ ଉପଲବ୍ଧ ତଥ୍ୟ ଯେକୌଣସି ସମୟରେ ହାସଲ କରିହେବ । ସେହିପରି ଲୋକସଭା ଓ ରାଜ୍ୟସଭା ଟିଭିର ୱେବକାଷ୍ଟିଂ ସିଧା ପ୍ରସାରଣ ଏହି ଆବେଦନରେ ଉପଲବ୍ଧ ହେବ । ରାଜ୍ୟ ବିଧାନସଭା ଗୁଡିକର ୱେବକାଷ୍ଟିଂ ସିଧା ପ୍ରସାରଣ ବ୍ୟବସ୍ଥା ଦୂରଦର୍ଶନରେ ପୂର୍ବରୁ ସମ୍ମିଳିତ ହୋଇଛି ।


    ଶ୍ରୀ ମେଘୱାଲ କହିଛନ୍ତି ଯେ , ଇ-ବିଧାନ ଏକ ମିଶନ୍ ମୋଡ୍ ପ୍ରକଳ୍ପ ( MMP ) ଯାହା ଡିଜିଟାଲ ଇଣ୍ଡିଆର ଅନ୍ତର୍ଭୁକ୍ତ ଓ ସଂସଦୀୟ ବ୍ୟାପାର ମନ୍ତ୍ରଣାଳୟ ଏବଂ ଏହାକୁ 31ଟି ରାଜ୍ୟ ଓ କେନ୍ଦ୍ରଶାସିତ ଅଞ୍ଚଳରେ ଲଞ୍ଚ କରିବା ପାଇଁ ଏକ ନୋଡାଲ ମନ୍ତ୍ରଣାଳୟ । ଏହି ପରି ଯୋଜନା ଲଞ୍ଚ କରିବା ପାଇଁ 738 କୋଟି ଟଙ୍କାରୁ ଅଧିକ ଖର୍ଚ୍ଚ ହେବ ଏବଂ ଏହି କେନ୍ଦ୍ରୀୟ ଅନୁଦାନ ପ୍ରାପ୍ତ ଯୋଜନାରେ ରାଜ୍ୟ ଗୁଡିକ 60:40 ହାର , ଉତ୍ତର ପୂର୍ବରାଜ୍ୟ ଓ ପାର୍ବତ୍ୟ ରାଜ୍ୟ ମାନେ 90:10 , ଓ କେନ୍ଦ୍ରଶାସିତ ଅଞ୍ଚଳ ଶତ ପ୍ରତିଶତ ହାରରେ ଅନୁଦାନ ପାଇବେ । ଇ-ବିଧାନ ଯୋଜନାର ସମସ୍ତ ଖର୍ଚ୍ଚ ସଂସଦୀୟ ବ୍ୟାପାର ମନ୍ତ୍ରଣାଳୟ ବହନ କରିବ ତଥା ଇଲେକ୍ଟ୍ରୋନିକ୍ ଓ ଆଇଟି ମନ୍ତ୍ରଣାଳୟ ବୈଷୟିକ ସହାୟତା ପ୍ରଦାନ କରିବ । ଏନଇଭିଏକୁ ଲଞ୍ଚ କରିବା ପାଇଁ ସଂସଦୀୟ ବ୍ୟାପାର ମନ୍ତ୍ରଣାଳୟ ପକ୍ଷରୁ ସମସ୍ତ ରାଜ୍ୟ ସରକାରଙ୍କ ସହ ଆଲୋଚନା ହୋଇଛି ।


    ମନ୍ତ୍ରୀ କହିଛନ୍ତି ଏନଇଭିଏକୁ ସଫଳ ଭାବେ ଲଞ୍ଚ କରିବାରେ ଯୋଜନାର ପ୍ରମୁଖ ଅଂଶୀଦାର ରାଜ୍ୟ ଓ କେନ୍ଦ୍ର ଶାସିତ ଅଞ୍ଚଳର ଭୂମିକା ରହିବ । ସଂସଦୀୟ ବ୍ୟାପାର ମନ୍ତ୍ରଣାଳୟ ତରଫରୁ 24 ଓ 25 ସେପ୍ଟେମ୍ବର , 2018ରେ ନୂଆଦିଲ୍ଲୀଠାରେ ଏକ ଦୁଇଦିନିଆ କର୍ମଶାଳା ଆୟୋଜିତ ହୋଇ ବିଧାନସଭା ଓ ପରିଷଦର ପଦାଧିକାରୀମାନଙ୍କୁ ଏନଇଭିଏର ବୈଶିଷ୍ଟ୍ୟ ଓ କାର୍ଯ୍ୟଶୈଳୀ ସଂପର୍କରେ ପରିଚିତ କରାଯାଇଥିଲା । ସଂସଦୀୟ ବ୍ୟାପାର ମନ୍ତ୍ରଣାଳୟ ଭିଡିଓ କନଫରେନ୍ସିଂ ମାଧ୍ୟମରେ ବିଧାନ ମଣ୍ଡଳ ଗୁଡିକୁ ବରାବର ତାଲିମ ପ୍ରଦାନ କରାଯାଉଛି । ଏବେ ସୁଦ୍ଧା ପଞ୍ଜାବ , ତେଲଙ୍ଗାନା , କର୍ଣ୍ଣାଟକ , ସିକିମ , ବିହାର , ମଣିପୁର , ନାଗାଲାଣ୍ଡ , ଅରୁଣାଚଳ ପ୍ରଦେଶ , ଗୁଜରାଟ , ପଶ୍ଚିମବଙ୍ଗ ଭଳି 10ଟି ରାଜ୍ୟରେ ସଫଳ ଭାବରେ ତାଲିମ ପ୍ରଦାନ ସରିଛି । ସଦସ୍ୟ ମାନଙ୍କୁ ସହାୟତା କରିବା ପାଇଁ ଜଣେ ନୋଡାଲ ଅଫିସରଙ୍କ ଅଧୀନରେ ଏନଇଭିଏ କେନ୍ଦ୍ର (ଇ-ଫ୍ୟାସିଲିଟେସନ କେନ୍ଦ୍ର) ସ୍ଥାପିତ ହେବ । ହିମାଚଳ ପ୍ରଦେଶ ଦେଶର ସର୍ବପ୍ରଥମ ଡିଜିଟାଲ ବିଧାନ ସଭା ହେବାର ଗୌରବ ହାସଲ କରିଛି । ପଞ୍ଜାବ , ମଧ୍ୟପ୍ରଦେଶ ଓ ସିକିମ ଆଦି ରାଜ୍ୟ ଏହି ବ୍ୟବସ୍ଥା ଲାଗୁ କରିବାରେ ଉଲ୍ଲେଖନୀୟ ପଦକ୍ଷେପ ଗ୍ରହଣ କରିଛନ୍ତି ।


    ଇ-ବିଧାନ ଏମଏମପି କାର୍ଯ୍ୟକାରୀ କରି କାଗଜ ବିହୀନ ରାଜ୍ୟ ବିଧାନସଭା ଓ ବୈଦ୍ୟୁତିକ ସୂଚନା ସେବା ପ୍ରଦାନ କରିବା ପାଇଁ ବିଧାନସଭା , ଅନ୍ୟ ଅଂଶୀଦାରଙ୍କ ସହିତ ସଂସଦୀୟ ବ୍ୟାପାର ମନ୍ତ୍ରଣାଳୟ , ଭାରତ ସରକାର , ରାଜ୍ୟ ସରକାର , ବିଧାନ ସଭାମାନଙ୍କ ମଧ୍ୟରେ ଏକ ତ୍ରିପାକ୍ଷିକ ବୁଝାମଣା ସ୍ୱାକ୍ଷରିତ ହେବ ବୋଲି ମନ୍ତ୍ରୀ ସୂଚନା ଦେଇଛନ୍ତି ।


    ଶ୍ରୀ ମେଘୱାଲ କହିଛନ୍ତି ଯେ , କେନ୍ଦ୍ରୀୟ ପ୍ରକଳ୍ପ ଅନୁଧ୍ୟାନ ୟୁନିଟ ( CPMU ) ସଂସଦୀୟ ବ୍ୟାପାର ମନ୍ତ୍ରଣାଳୟ ଅଧୀନରେ ଏହି ପ୍ରକଳ୍ପର ଆର୍ଥିକ ତଥା ବୈଷୟିକ ଅଗ୍ରଗତି ପାଇଁ ଦାୟୀ ରହିବ । ରାଜ୍ୟ ଗୁଡିକ ବିସ୍ତୃତ ପ୍ରକଳ୍ପ ରିପୋର୍ଟ ( DPR ) ଏବଂ ଆଭ୍ୟନ୍ତରୀଣ ବିଶ୍ଲେଷଣ ରିପୋର୍ଟ ପ୍ରସ୍ତୁତ କରିବେ । ରାଜ୍ୟସ୍ତରୀୟ ପ୍ରକଳ୍ପ ଅନୁଧ୍ୟାନ କମିଟି ବିସ୍ତୃତ ପ୍ରକଳ୍ପ ରିପୋର୍ଟର ବୈଷୟିକ ଓ ଆର୍ଥିକ ବିଷୟ ଯାଞ୍ଚ କରିବା ସହ ସଂପୂର୍ଣ୍ଣ ସ୍ୱୀକୃତି ମିଳିବା ପରେ ଏହି ରିପୋର୍ଟକୁ ସଂସଦୀୟ ବ୍ୟାପାର ମନ୍ତ୍ରଣାଳୟକୁ ମଞ୍ଜୁରି ପାଇଁ ପଠାଯିବ । ବୈଷୟିକ ଓ ଆର୍ଥିକ ଯାଞ୍ଚ ପରେ ପ୍ରକଳ୍ପ କାର୍ଯ୍ୟକାରୀ ହେବା ପାଇଁ ଅନୁଦାନ ମିଳିବ ।


    ବିଧାନ ମଣ୍ଡଳରେ ଇ-ବିଧାନ କାର୍ଯ୍ୟକାରୀ ହେବା ପାଇଁ ରାଜ୍ୟ ସରକାର ସଚିବସ୍ତରୀୟ ଅଧିକାରୀଙ୍କୁ ନୋଡାଲ ଅଫିସର ଭାବେ ନିଯୁକ୍ତ କରିବେ । ଇ-ବିଧାନ ଏମଏମପି ହେବାର 3 ବର୍ଷ ପରେ ରାଜ୍ୟ ସରକାର ଏଥିପାଇଁ ଅର୍ଥ ଯୋଗାଇବେ । ବ୍ୟବହାର ବିନିମୟ ପ୍ରମାଣପତ୍ର ତଥା ରାଜ୍ୟ ସରକାରଙ୍କ ଅଂଶଧନ ନିବେଶ ସଂପର୍କରେ କେନ୍ଦ୍ରୀୟ ପ୍ରକଳ୍ପ ଅନୁଧ୍ୟାନ ଏକକକୁ ତଥ୍ୟ ନ ମିଳିଲେ କେନ୍ଦ୍ର ସରକାର ପରବର୍ତ୍ତୀ କିସ୍ତି ଯୋଗାଇବେ ନାହିଁ ।


    ******************

    
    
    (Release ID: 1557005) Visitor Counter : 2