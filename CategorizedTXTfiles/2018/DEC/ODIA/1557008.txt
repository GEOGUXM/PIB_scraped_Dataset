      ଜଳ ସମ୍ପଦ ମନ୍ତ୍ରଣାଳୟ

      ନଦୀ ବିକାଶ ଓ ସଂରକ୍ଷଣ ଲାଗି ସରକାରଙ୍କ ବିଭିନ୍ନ ପଦକ୍ଷେପ
      Posted On: 20 DEC 2018 5:58PM by PIB Bhubaneshwar


    ନଦୀ ବିକାଶ ଓ ସଂରକ୍ଷଣ ସକାଶେ ସରକାର ଗ୍ରହଣ କରିଥିବା ବିଭିନ୍ନ ପଦକ୍ଷେପ ଦେଶର ଯେକୌଣସି କ୍ଷେତ୍ରରେ ବାର୍ଷିକ ହାରାହାରି ଜଳ ଉପଲବ୍ଧତା ସେଠାକାର ଜଳ-ପାଣିପାଗ ଏବଂ ଭୂତତ୍ତ୍ୱିକ କାରଣ ଉପରେ ନିର୍ଭରଶୀଳ ଏବଂ ଏହା ସାଧାରଣତଃ ସ୍ଥିର ରହିଥାଏ । ଦେଶର ବାର୍ଷିକ ହାରାହାରି ଜଳ ସାମର୍ଥ୍ୟ 1869 ବିଲିୟନ୍‌ କ୍ୟୁବିକ ମିଟର (ବିସିଏମ) ବୋଲି ଆକଳନ କରାଯାଇଛି । ସ୍ଥଳାକୃତିକ ଓ ଅନ୍ୟାନ୍ୟ କାରଣ ସକାଶେ , ବାର୍ଷିକ ବ୍ୟବହାରଯୋଗ୍ୟ ଉପଲବ୍ଧ ଜଳ ମାତ୍ରା 1137 ବିସିଏମ ବୋଲି ହିସାବ କରି ଦେଖାଯାଇଛି । ସେଥିରୁ ଭୂପୃଷ୍ଟରେ ଥିବା ବ୍ୟବହାରଯୋଗ୍ୟ ଜଳ ଉପଲବ୍ଧତା ପରିମାଣ 690 ବିସିଏମ ଏବଂ 447 ବିସିଏମ ହେଲା ପୁନଃଭରଣକ୍ଷମ ଭୂତଳ ଜଳ ।


    ଦେଶରେ ସାଧାରଣତଃ ଦୁଇ ପ୍ରକାର ନଦୀ ବ୍ୟବସ୍ଥା ରହିଛି । ସେଗୁଡ଼ିକ ହେଲା (1) ଚିରସ୍ରୋତା ଏବଂ (2) ଅଣ- ଚିରସ୍ରୋତା ନଦୀ । ଚିରସ୍ରୋତା ନଦୀମାନଙ୍କ ସ୍ଥଳେ ବର୍ଷସାରା ସେଥିରୁ ଜଳ ଉପଲବ୍ଧ ହୋଇଥାଏ । ଅଣ- ଚିରସ୍ରୋତା ନଦୀଗୁଡ଼ିକ ସାଧାରଣତଃ ବର୍ଷଜଳପୁଷ୍ଟ ଏବଂ ସେଥିରେ କେବଳ ବର୍ଷାଋତୁରେ ହିଁ ଜଳ ପ୍ରବାହିତ ହୋଇଥାଏ । ନଦୀଜଳ ପ୍ରବାହ ସକ୍ରିୟ ଏବଂ ତାହା ଅନେକ କାରଣ ଉପରେ ନିର୍ଭରଶୀଳ ଯଥା ବୃଷ୍ଟିପାଦ , ଏହାର ବିତରଣ ଏବଂ ଅବବାହିକାରେ ଏହାର ତୀବ୍ରତା , ଅବବାହିକାର ବୈଶିଷ୍ଟ୍ୟ ଏବଂ ଜଳର ନିଷ୍କାସନ ଓ ଉପଯୋଗ ଇତ୍ୟାଦି । କେନ୍ଦ୍ରୀୟ ଜଳ ଆୟୋଗ ଯାହାକି ଏହି ମନ୍ତ୍ରଣାଳୟ ଅଧୀନରେ କାର୍ଯ୍ୟରତ ତାହାର ଜଳସଂକ୍ରାନ୍ତ ଅଧ୍ୟୟନ ଦେଶର ସମସ୍ତ ନଦୀମାନଙ୍କ ଉପରେ କେନ୍ଦ୍ରୀତ । ଗତ 20 ବର୍ଷ ମଧ୍ୟରେ ନଦୀମାନଙ୍କରେ ପ୍ରବାହିତ ବାର୍ଷିକ ହାରାହାରି ଜଳରାଶି ଆଧାରରେ ଦେଶର ପ୍ରମୁଖ ନଦୀମାନଙ୍କରେ କୌଣସି ଜଳରାଶି ହ୍ରାସ/ ବୃଦ୍ଧି ଲକ୍ଷ୍ୟ କରାଯାଇନାହିଁ ।


    ତେବେ , ମୁଣ୍ଡପିଛା ଜଳ ଉପଲବ୍ଧତା ଦେଶର ଜନସଂଖ୍ୟା ଉପରେ ନିର୍ଭରଶୀଳ ଏବଂ ଭାରତ ପାଇଁ ମୁଣ୍ଡପିଛା ଜଳ ଉପଲବ୍ଧତା ପ୍ରଗତିଶୀଳ ଭାବେ ଜନସଂଖ୍ୟା ବୃଦ୍ଧି କାରଣରୁ ହ୍ରାସ ପାଇଚାଲିଛି । 2001 ଓ 2011 ମସିହାରେ ଦେଶରେ ବାର୍ଷିକ ମୁଣ୍ଡପିଛା ଜଳ ଉପଲବ୍ଧତା ମାତ୍ରା ଯଥାକ୍ରମେ 1816 କ୍ୟୁବିକ ମିଟର ଓ 1545 କ୍ୟୁବିକ ମିଟର ଥିଲା । ଏହା 2025 ଏବଂ 2050 ମସିହା ବେଳକୁ ଯଥାକ୍ରମେ 1340 କ୍ୟୁବିକ ମିଟର ଏବଂ 1140 କ୍ୟୁବିକ ମିଟରକୁ ହ୍ରାସ ପାଇବାର ଆକଳନ କରାଯାଇଛି । ଯଦି ବାର୍ଷିକ ମୁଣ୍ଡପିଛା ଜଳ ଉପଲବ୍ଧତା ମାତ୍ରା 1700 କ୍ୟୁବିକ ମିଟରରୁ କମ୍‌ ହୁଏ ତେବେ ତାହାକୁ ଜଳପ୍ରତି ଗୁରୁତ୍ୱପ୍ରଦାନ ଆବଶ୍ୟକ ଅବସ୍ଥା ବୋଲି ପରିଗଣନା କରାଯାଇଥାଏ । ତେବେ ଏହାର ମୁଣ୍ଡପିଛା ମାତ୍ରା ଯଦି 1100 କ୍ୟୁବିକ୍‌ ମିଟର ତଳକୁ ଖସିଯାଏ ତେବେ ଏହାକୁ ଜଳକ୍ଳିଷ୍ଟ ଅବସ୍ଥା ବୋଲି ବିବେଚନା କରାଯାଏ । ବୃଷ୍ଟିପାତରେ ଉଚ୍ଚ ଲୌକିକ ଏବଂ ଅବସ୍ଥିତିକ ବିଭେଦ ଯୋଗୁ , ଦେଶର ବିଭିନ୍ନ କ୍ଷେତ୍ରରେ ଜଳ ଉପଲବ୍ଧତା ଜାତୀୟ ହାର ଠାରୁ ବେଶ୍‌ ନିମ୍ନରେ ରହିଛି ଏବଂ ସେସବୁ କ୍ଷେତ୍ରକୁ ଜଳକ୍ଳିଷ୍ଟ କ୍ଷେତ୍ର ବୋଲି ବିବେଚନା କରାଯାଉଛି ।


    ଭାରତ ସରକାର ନଦୀ ବିକାଶ/ପୁନଃର୍ଜାଗରଣ ସକାଶେ ଅନେକ ଗୁଡ଼ିଏ କାର୍ଯ୍ୟକ୍ରମ ହାତକୁ ନେଇଛନ୍ତି । ଗଙ୍ଗାନଦୀ ବିକାଶ କାର୍ଯ୍ୟ ଏବଂ ଏହାର ଉପନଦୀମାନଙ୍କ ବିକାଶ ଯୋଜନା କେନ୍ଦ୍ର ଜଳସଂପଦ ମନ୍ତ୍ରଣାଳୟ , ନଦୀ ବିକାଶ ଏବଂ ଗଙ୍ଗା ପୁନଃର୍ଜାଗରଣ ମନ୍ତ୍ରଣାଳୟ ଏବଂ ଜାତୀୟ ଗଙ୍ଗା ସ୍ୱଚ୍ଛକରଣ ଅଭିଯାନ ମାଧ୍ୟମରେ କାର୍ଯ୍ୟକାରୀ କରାଯାଉଛି । ଅବଶିଷ୍ଟ ନଦୀମାନଙ୍କ ବିକାଶ କାର୍ଯ୍ୟ ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରଣାଳୟ ଦ୍ୱାରା ଜାତୀୟ ନଦୀ ସଂରକ୍ଷଣ ଯୋଜନା ଅଧୀନରେ କାର୍ଯ୍ୟକାରୀ ହେଉଛି ଏବଂ ସେଥିରେ କେନ୍ଦ୍ର ସରକାର ଓ ରାଜ୍ୟ ସରକାର ବ୍ୟୟ ଭାରକୁ ବହନ କରୁଛନ୍ତି ଏବଂ ସେହିସବୁ କାର୍ଯ୍ୟ ରାଜ୍ୟ ସରକାରମାନଙ୍କ ଠାରୁ ମିଳୁଥିବା ପ୍ରସ୍ତାବ ଆଧାରରେ ମଞ୍ଜୁରି ଓ କାର୍ଯ୍ୟକାରୀ କରାଯାଉଛି ।


    ଭାରତ ସରକାର ଏଥିପାଇଁ ନୀତି ଆୟୋଗର ମୁଖ୍ୟ କାର୍ଯ୍ୟ ନିର୍ବାହୀଙ୍କ ଅଧ୍ୟକ୍ଷତାରେ ଏକ ବିଶେଷଜ୍ଞ ଗୋଷ୍ଠୀ ଗଠନ କରିଛନ୍ତି । ସେଥିରେ ଜଳ ସଂପଦ ମନ୍ତ୍ରଣାଳୟ , ନଦୀ ବିକାଶ ଓ ଗଙ୍ଗା ପୁନଃର୍ଜାଗରଣ ମନ୍ତ୍ରଣାଳୟ , ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରଣାଳୟ , ଗୃହନିର୍ମାଣ ଓ ସହରାଞ୍ଚଳ ବିକାଶ ବ୍ୟାପାର ମନ୍ତ୍ରଣାଳୟ , ପାନୀୟ ଜଳ ଓ ପରିମଳ ମନ୍ତ୍ରଣାଳୟ , ଗ୍ରାମାଞ୍ଚଳ ବିକାଶ ମନ୍ତ୍ରଣାଳୟ ଓ କୃଷି , ସହଯୋଗ ଓ କୃଷକ କଲ୍ୟାଣ ମନ୍ତ୍ରଣାଳୟର ସଚିବମାନେ ସଦସ୍ୟ ଅଛନ୍ତି ଓ ସେମାନେ ଏ ସଂକ୍ରାନ୍ତ ଚିଠା ନୀତିକୁ ତର୍ଜମା କରି ଦେଖୁଛନ୍ତି । ଇଶା ଫାଉଣ୍ଡେସନ୍‌ ଦ୍ୱାରା ଦେଶର ନଦୀମାନଙ୍କ ବିକାଶ ଓ ପୁନଃର୍ଜାଗରଣ ସଂକ୍ରାନ୍ତରେ ରିପୋର୍ଟ ପ୍ରଦାନ କରାଯାଇଛି । ପୁନଶ୍ଚ ଗ୍ରାମାଞ୍ଚଳ ବିକାଶ ବିଭାଗ ଦ୍ୱାରା ଏମଏନଆରଇଜିଏସ ଅଧୀନରେ ନଦୀ ପୁନଃର୍ଜାଗରଣ ” ସଂକା୍ରାନ୍ତ କାର୍ଯ୍ୟକ୍ରମ ପ୍ରସ୍ତୁତ କରାଯାଇଛି ତାହାକୁ ନୀତି ଆୟୋଗ ଦ୍ୱାର ସମସ୍ତ ରାଜ୍ୟ ଓ କେନ୍ଦ୍ରଶାସିତ କ୍ଷେତ୍ରର ମୁଖ୍ୟ ଶାସନ ସଚିବମାନଙ୍କ ନିକଟକୁ ପଠାଯାଇଛି ।


    ଏଥିପାଇଁ ଭାରତ ସରକାର ଜଳ ସଂପଦ ବିକାଶ ସକାଶେ ଏକ ଜାତୀୟ ସମ୍ଭାବ୍ୟ ଯୋଜନା ପ୍ରସ୍ତୁତ କରିଛନତି ଯେଉଁଥିରେ ନଦୀ ଅବବାହିକାରୁ ଉଦବୃତ୍ତ ଜଳ ଅନ୍ୟତ୍ର ପ୍ରେରଣ ପାଇଁ ସୁପାରିଶ ରହିଛି । ଏନପିପି ଅଧୀରେ କାର୍ଯ୍ୟ କରୁଥିବା ଜାତୀୟ ଜଳ ବିକାଶ ଏଜେନ୍ସ ଦେଶରେ 30ଟି ଆନ୍ତଃ ବେସିନ୍‌ ଜଳ ପ୍ରେରଣ ସଂଯୋଗ ପ୍ରସ୍ତୁତି ସଂକ୍ରାନ୍ତ ସମ୍ଭାବ୍ୟ ରିପୋର୍ଟ ପ୍ରସ୍ତୁତ କରିଛନ୍ତି ।


    ନଦୀ ସଂଯୋଗୀକରଣ କାର୍ଯ୍ୟ ପ୍ରବର୍ତ୍ତନ ପ୍ରକଳ୍ପ ବିଭିନ୍ନ ପଦକ୍ଷେପ ଉପରେ ନିର୍ଭରଶୀଳ । ସେଥିପାଇଁ ବିଭିନ୍ନ ପର୍ଯ୍ୟାୟରେ ଏହାର ସମ୍ଭାବନା ସଂପର୍କରେ ବିଚାର ଆଲୋଚନା କରାଯିବା ସହ ସଂପୃକ୍ତ ରାଜ୍ୟ ମାନଙ୍କ ସହମତି ଆବଶ୍ୟକ ।


    କେନ୍ଦ୍ର ଜଳ ସଂପଦ , ନଦୀ ବିକାଶ ଓ ଗଙ୍ଗା ପୁନର୍ଜାଗରଣ ରାଷ୍ଟ୍ରମନ୍ତ୍ରୀ ଶ୍ରୀ ଅର୍ଜୁନ ରାମ ମେଘୱାଲ ଲୋକସଭାରେ ଆଜି ଏକ ପ୍ରଶ୍ନର ଲିଖିତ ଉତ୍ତର ଦେଇ ଏହି ବିଷୟ ପ୍ରକାଶ କରିଛନ୍ତି ।


    **************

    
    
    (Release ID: 1557008) Visitor Counter : 23