      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଡିଜିପି ସମ୍ମିଳନୀ ଅବସରରେ ପ୍ରଧାନମନ୍ତ୍ରୀଙ୍କ ଦ୍ୱାରା ସାଇବର ସମନ୍ୱୟ କେନ୍ଦ୍ର ୱେବସାଇଟ ଉନ୍ମୋଚିତ
      • ଜାତୀୟ ଏକତା ପାଇଁ ପୁରସ୍କାର ପ୍ରଦାନ କରିବାକୁ ନରେନ୍ଦ୍ର ମୋଦୀଙ୍କ ଘୋଷଣା

      Posted On: 23 DEC 2018 4:26PM by PIB Bhubaneshwar

    ଏ ବର୍ଷର ପୁଲିସ ମହାନିର୍ଦ୍ଦେଶକ ସମ୍ମିଳନୀର ସ୍ୱତନ୍ତ୍ର ମହତ୍ୱ ରହିଛି କାରଣ ଏହା ଗୁଜରାଟର ନର୍ମଦା ଜିଲ୍ଲାର ଷ୍ଟାଚ୍ୟୁ ଅଫ ୟୁନିଟି ଥିବା କେଭାଡିଆଠାରେ ଆୟୋଜିତ ହୋଇଛି । ଉଲ୍ଲେଖଯୋଗ୍ୟ , ଦେଶର ଗୃହମନ୍ତ୍ରୀ ଥିବାବେଳେ ସର୍ଦ୍ଦାର ବଲ୍ଲଭଭାଇ ପଟେଲ ପୁଲିସ ମହା ନିର୍ଦ୍ଦେଶକମାନଙ୍କ ପ୍ରଥମ ସମ୍ମିଳନୀ 1948 ମସିହାରେ ଶୁଭାରମ୍ଭ କରିଥିଲେ । ଏହି କାରଣରୁ ଜାତୀୟ ଏକତା ପାଇଁ ସର୍ଦ୍ଦାର ପଟେଲଙ୍କ ବାର୍ତ୍ତା ଏ ବର୍ଷର ସମ୍ମିଳନୀର ପ୍ରମୁଖ ବିଷୟ ଥିଲା ।


    ଜାତୀୟ ଏକତା ପ୍ରତି ସର୍ଦ୍ଦାର ପଟେଲଙ୍କ ଅବଦାନରୁ ପ୍ରେରଣା ଗ୍ରହଣ କରି ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ପଦ୍ମ ପୁରସ୍କାର ଢାଞ୍ଚାରେ ଜାତୀୟ ଏକତା ପାଇଁ ଜାତୀୟ ପୁରସ୍କାର ପ୍ରଦାନ କରିବାକୁ ଘୋଷଣା କରିଛନ୍ତି । ଜାତୀୟ ଏକତା ପାଇଁ କାମ କରୁଥିବା ସମସ୍ତ ଭାରତୀୟ ବ୍ୟକ୍ତିବିଶେଷ ଏହି ପୁରସ୍କାର ପାଇପାରିବେ ।


    ପ୍ରଧାନମନ୍ତ୍ରୀ ଏହି ଅବସରରେ ରାଷ୍ଟ୍ରୀୟ ପୁଲିସ ସ୍ମାରକକୁ ନେଇ ଏକ ସ୍ମାରକ ଡାକ ଟିକଟ ଉନ୍ମୋଚନ କରିଛନ୍ତି । ବିପିଆର ଆଣ୍ଡ ଡି ଦ୍ୱାରା ପ୍ରକାଶିତ ପୁଲିସ ସହିଦଙ୍କୁ ନେଇ ଭାରତୀୟ ପୁଲିସ ଜର୍ଣ୍ଣାଲର ସ୍ୱତନ୍ତ୍ର ସଂସ୍କରଣ ଉନ୍ମୋଚନ କରିଥିଲେ ।


    3-4 ଟି ରାଜ୍ୟକୁ ନେଇ ଏକ ଜାତୀୟ ସ୍ତରୀୟ ପରେଡ ଷ୍ଟାଚ୍ୟୁ ଅଫ ୟୁନିଟି ନିକଟରେ ପ୍ରତିବର୍ଷ ଅକ୍ଟୋବର 31 ତାରିଖ , ସର୍ଦ୍ଦାର ପଟେଲଙ୍କ ଜନ୍ମତିଥିରେ ଆୟୋଜନ କରିବାକୁ ପ୍ରଧାନମନ୍ତ୍ରୀ ମତ ଦେଇଛନ୍ତି । ଏହି ଦିନଟି ଜାତୀୟ ଏକତା ଦିବସ ଭାବେ ପାଳିତ ହେଉଛି । ଏହା ଏକ ପାରମ୍ପରିକ ପରେଡ ନହୋଇ ପୁଲିସ ଦକ୍ଷତା ପ୍ରଦର୍ଶନ କରୁଥିବା ପରେଡ ହେବା ଉଚିତ ବୋଲି ସେ କହିଛନ୍ତି ।


    ପ୍ରଧାନମନ୍ତ୍ରୀ ସାଇବର ସମନ୍ୱୟ କେନ୍ଦ୍ର ୱେବସାଇଟ ଉନ୍ମୋଚନ କରିଛନ୍ତି । ଏହା ସାଇବର କ୍ରାଇମ , ସାଇବର୍ ସୁରକ୍ଷା ଆଦି ସମସ୍ତ ସାଇବର୍ ସଂପର୍କିତ ଏକକ ସୂଚନା କେନ୍ଦ୍ର ହେବ । ଗୋଟିଏ ପଟେ ଆଇନ ପ୍ରବର୍ତ୍ତନକାରୀ ସଂସ୍ଥା ଅନ୍ୟ ପଟେ ଶିକ୍ଷାବିତ୍ ଓ ଘରୋଇ ସାଇବର୍ ସୁରକ୍ଷା କର୍ମକର୍ତ୍ତାଙ୍କ ମଧ୍ୟରେ ଏହା ସେତୁ ଭଳି କାମ କରିବ । ଏହି ସମ୍ମିଳନୀରେ ଦେଶରେ ସାଇବର ସୁରକ୍ଷାରେ ଉନ୍ନତି ଓ ପୁଲିସ ବଳକୁ ସାଇବର ଅପରାଧ ଏବଂ ଅର୍ଥନୈତିକ ଠକେଇ ରୋକିବାକୁ ପ୍ରସ୍ତୁତି ଉପରେ ଗୁରୁତ୍ୱାରୋପ କରାଯାଇଥିଲା ।


    3 ଦିନିଆ ସମ୍ମିଳନୀର ଉଦଯାପନ କରି ପ୍ରଧାନମନ୍ତ୍ରୀ ଆଭ୍ୟନ୍ତରୀଣ ସୁରକ୍ଷା ବଜାୟ ରଖିବାରେ ଅବଦାନ ପାଇଁ ପୁଲିସ ବଳକୁ ସାଧୁବାଦ ଜଣାଇଥିଲେ । ପ୍ରଧାନମନ୍ତ୍ରୀ ପୁଲିସ ବଳକୁ ଅଧିକ ଉତ୍ତରଦାୟୀ ଓ ସମ୍ବେଦନଶୀଳ କରିବାକୁ ପୁଲିସ ମୁଖ୍ୟମାନଙ୍କୁ ନିର୍ଦ୍ଦେଶ ଦେଇଥିଲେ । ପ୍ରଧାନମନ୍ତ୍ରୀ କେନ୍ଦ୍ରୀୟ ସଶସ୍ତ୍ର ପୁଲିସ ବଳ (ସିଏପିଏଫ) , କେନ୍ଦ୍ରୀୟ ସଂସ୍ଥା ସହ ରାଜ୍ୟ ପୁଲିସ ବଳର ସମନ୍ୱୟ ସାଙ୍ଗକୁ ବିଭିନ୍ନ ରାଜ୍ୟର ପୁଲିସ ବଳମାନଙ୍କ ମଧ୍ୟରେ ସମନ୍ୱୟ ଉପରେ ଗୁରୁତ୍ୱ ଦେଇଥିଲେ , ଏହାଦ୍ୱାରା ଜଟିଳ ଅପରାଧ ପ୍ରସଙ୍ଗ ଓ ଦେଶର ଆଇନ ଶୃଙ୍ଖଳା ପରିସ୍ଥିତିକୁ ସଫଳତାର ସହ ମୁକାବିଲା କରା ଯାଇପାରିବ ।


    ପ୍ରଧାନମନ୍ତ୍ରୀ ପୁଲିସ ମହାନିର୍ଦ୍ଦେଶକମାନଙ୍କୁ ସୂଚନା ପ୍ରଯୁକ୍ତିର ଭାବନାପୂର୍ଣ୍ଣ ବ୍ୟବହାର କରି ସମାଜର ସବୁ ବର୍ଗଙ୍କ ପାଖରେ ୱେବସାଇଟ ଓ ଆପ୍ ମାଧ୍ୟମରେ ପୁଲିସ ସେବା ଓ ସୁରକ୍ଷା ପରାମର୍ଶ ଦେବାକୁ କହିଛନ୍ତି । ଅଣଜାତୀୟତାବାଦୀ ଶକ୍ତି ସୋସିଆଲ ମିଡିଆକୁ ବ୍ୟବହାର କରି ଅସ୍ଥିରତା ସୃଷ୍ଟି କରିବା ସହ ଯୁବ ବର୍ଗଙ୍କୁ ଜାତୀୟତା ବିମୁଖ ଓ ଦୁର୍ବଳ କରୁଥିବା ଉପରେ ସେ ଗୁରୁତ୍ୱ ଦେଇଛନ୍ତି ।


    ଆଭ୍ୟନ୍ତରୀଣ ସୁରକ୍ଷା , ଅପରାଧିକ ନ୍ୟାୟ ବ୍ୟବସ୍ଥା , ଆତଙ୍କବାଦ , ବାମପନ୍ଥୀ ଉଗ୍ରବାଦ ଭଳି ପ୍ରସଙ୍ଗ ସାଙ୍ଗକୁ ପୁଲିସ ଓ ସାଧାରଣ ଜନତାଙ୍କ ମଧ୍ୟରେ ଥିବା ତାରତମ୍ୟ କମାଇବା ଉପରେ ସମ୍ମିଳନୀରେ ଆଲୋଚନା ହୋଇଥିଲା । ସମସ୍ତ ପୁଲିସ ବଳ ମଧ୍ୟରେ ଉତ୍ତମ ସମନ୍ୱୟ ଏହି ସମ୍ମିଳନୀର ମୁଖ୍ୟ ଉଦ୍ଦେଶ୍ୟ ଥିଲା ।


    ଅପରାଧିକ ନ୍ୟାୟ ବ୍ୟବସ୍ଥାରେ ପରିବର୍ତ୍ତନ ଆଣିବାକୁ ଅପରିହାର୍ଯ୍ୟ ବିବେଚନା କରି ପୁଲିସ ଟ୍ରେନିଂରେ ପରିବର୍ତ୍ତନ ଆଣିବା ସହ ଆଜିର ଯୁଗର ଅପରାଧ ତଦନ୍ତ ପାଇଁ ତତ୍ପରତା ଉପରେ ସମ୍ମିଳନୀରେ ଆଲୋଚନା ହୋଇଥିଲା । ଅପରାଧ ତଦନ୍ତରେ ପୁଲିସର ଦକ୍ଷତା ବୃଦ୍ଧି ସହ ସାଇବର ଅପରାଧ ଓ ମହିଳାମାନଙ୍କ ବିରୋଧରେ ହେଉଥିବା ଅପରାଧ ସଂପର୍କରେ ସମ୍ମିଳନୀରେ ଆଲୋଚନା ହୋଇଥିଲା । ପୁଲିସ ମହାନିର୍ଦ୍ଦେଶକ ଓ ଅନ୍ୟ ବରିଷ୍ଠ ପୁଲିସ ଅଧିକାରୀମାନେ ଆଇନ ପ୍ରବର୍ତ୍ତନକାରୀ ସଂସ୍ଥାମାନେ ସୋସିଆଲ ମିଡିଆର ଅପବ୍ୟବହାର କରି ଆତଙ୍କବାଦ ଓ ଚାଇଲ୍ଡ ପର୍ଣ୍ଣକୁ ପ୍ରସାର କରାଯାଉଥିବା ଉପରେ ଗୁରୁତ୍ୱାରୋପ କରିଥିଲେ । ସମସ୍ତ ହିତାଧିକାରୀ ଆଇନ ବ୍ୟବସ୍ଥାଗୁଡିକର ଅନୁପାଳନ କରିବା ଉପରେ ଗୁରୁତ୍ୱ ଦେବାକୁ ପରାମର୍ଶ ଦିଆ ଯାଇଥିଲା ।


    ପ୍ରଧାନମନ୍ତ୍ରୀ ଡିସେମ୍ବର 21 ତାରିଖରେ ଷ୍ଟାଚ୍ୟୁ ଅଫ ୟୁନିଟି ଠାରେ ପୁଲିସ ମହାନିର୍ଦ୍ଦେଶକ ଓ ଗୃହ ମନ୍ତ୍ରାଳୟର ବରିଷ୍ଠ ଅଧିକାରୀଙ୍କ ଗହଣରେ ରଙ୍ଗୀନ ତଥା ସୁବ୍ୟବସ୍ଥିତ ‘ ଏକ ଭାରତ ଶ୍ରେଷ୍ଠ ଭାରତ ’ ପରେଡରେ ଉପସ୍ଥିତ ଥିଲେ ଯେଉଁଠାରେ ବିଭିନ୍ନ ରାଜ୍ୟ , କେନ୍ଦ୍ର ଶାସିତ ଅଞ୍ଚଳ ଓ କେନ୍ଦ୍ରୀୟ ସଶସ୍ତ୍ର ପୁଲିସ ବଳର ବରିଷ୍ଠ ଅଧିକାରୀମାନଙ୍କ ଦ୍ୱାରା ସବୁ ସୁରକ୍ଷା ବଳର ପତାକା ପ୍ରଦର୍ଶିତ ହୋଇଥିଲା । ସିଆରପିଏଫର ମହିଳା ବାଟାଲିୟନ ଓ ଏନଏସଜି ଓ ସିଆରପିଏଫ କମାଣ୍ଡୋମାନେ ଜାତୀୟ ଏକତା ଶୀର୍ଷକ ପରେଡରେ ଆଖିଦୃଶିଆ ପ୍ରଦର୍ଶନ କରିଥିଲେ ।


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ଏହି ସମ୍ମିଳନୀକୁ ଡିସେମ୍ବର 20 ତାରିଖରେ ଷ୍ଟାଚ୍ୟୁ ଅଫ ୟୁନିଟି ଠାରେ ସର୍ଦ୍ଦାର ବଲ୍ଲଭଭାଇ ପଟେଲଙ୍କୁ ପୁଷ୍ପଗୁଚ୍ଛ ଅର୍ପଣ କରି ଉନ୍ମୋଚନ କରିଥିଲେ । ଉଦଘାଟନୀ ଭାଷଣରେ ସେ ଉପସ୍ଥିତ ରାଜ୍ୟ ପୁଲିସ ମୁଖ୍ୟ ଓ କେନ୍ଦ୍ରୀୟ ସଶସ୍ତ୍ର ପୁଲିସ ବଳର ମହାନିର୍ଦ୍ଦେଶକମାନଙ୍କୁ ନାଗରିକଙ୍କ ସୁରକ୍ଷା ତଥା ନିରାପତ୍ତା ବଜାୟ ରଖିବା ସହ ବିଗତ ଏକ ବର୍ଷ ମଧ୍ୟରେ ଆଇନ ଶୃଙ୍ଖଳା ପରିସ୍ଥିତିରେ ଉଲ୍ଲେଖନୀୟ ଉନ୍ନତି ଆଣିଥିବାରୁ ଧନ୍ୟବାଦ ଜଣାଇଥିଲେ । ଏହି ଅବସରରେ ଦେଶର ସର୍ବଶ୍ରେଷ୍ଠ ଥାନାଧିକାରୀମାନଙ୍କୁ ସମ୍ମାନିତ କରିଥିଲେ ।


    ***************

    
    
    (Release ID: 1557202) Visitor Counter : 40