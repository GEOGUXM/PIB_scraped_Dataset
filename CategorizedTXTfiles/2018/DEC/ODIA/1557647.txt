      ସଡକ ପରିବହନ ଓ ରାଜପଥ ମନ୍ତ୍ରଣାଳୟ

      ଧ୍ୱନି ମୁକ୍ତ ସଡ଼କ ପରିବହନ ସୁନିଶ୍ଚିତ କରିବାକୁ ସରକାରଙ୍କ ପଦକ୍ଷେପ ସମ୍ପର୍କରେ ଶ୍ରୀ ମନସୁଖ ମାଣ୍ଡଭୀୟଙ୍କ ଆଲୋଚନା
      Posted On: 27 DEC 2018 4:56PM by PIB Bhubaneshwar


    ସଡ଼କ ପରିବହନ ଏବଂ ଜାତୀୟ ରାଜପଥ , ଜାହାଜ ଚଳାଚଳ , ରସାୟନ ଓ ସାର ରାଷ୍ଟ୍ରମନ୍ତ୍ରୀ ଶ୍ରୀ ମନସୁଖ ମାଣ୍ଡଭୀୟ ଲୋକସଭାରେ ଏକ ଲିଖିତ ଉତ୍ତର ମାଧ୍ୟମରେ ଜଣାଇଛନ୍ତି ଯେ , ମୋଟର ପରିବହନ ଅଧିନିୟମ 1988 ଅନୁସାରେ କଂପାନୀ ଦ୍ୱାରା ଲଗାଯାଇଥିବା ସାଇଲେନ୍ସର ବଦଳାଇ ବା ସ୍ଥାନାନ୍ତରିତ କରି ଉଚ୍ଚ ଶବ୍ଦଯୁକ୍ତ ସାଇଲେନ୍ସର ଲଗାଇବାକୁ ବାରଣ କରାଯାଇଛି । ଏହି ଅଧିନିୟମର ଧାରା 52(1)ରେ ଉଲ୍ଲେଖ ରହିଛି ଯେ , ଯାନବାହନର କୌଣସି ମାଲିକ ଯାନବାହାନରେ ଏପରି କୌଣସି ପରିବର୍ତ୍ତନ କରିବେ ନାହିଁ , ଯାହାଦ୍ୱାରା ପଞ୍ଜିକରଣ ପ୍ରମାଣପତ୍ରରେ ନିର୍ମାତାଙ୍କ ଦ୍ୱାରା ଦିଆଯାଇଥିବା ବିବରଣୀ ସହିତ ମେଳ ଖାଉନଥିବ । ଏହା ବ୍ୟତୀତ ମୋଟର ପରିବହନ ଅଧିନିୟମ 1988ର ଧାରା 52(1) ଉଲ୍ଲଂଘନ କଲେ ଧାରା 190 ଓ 191 ଅନୁସାରେ ଦଣ୍ଡିତ କରାଯିବ । ମୋଟର ପରିବହନ ଅଧିନିୟମ 1988 ଏବଂ କେନ୍ଦ୍ରୀୟ ମୋଟର ଯାନ ନିୟମାବଳୀ 1989ରେ ଥିବା ନିୟମଗୁଡ଼ିକ ବିଭିନ୍ନ ରାଜ୍ୟ ସରକାର ଓ କେନ୍ଦ୍ର ଶାସିତ ଅଞ୍ଚଳର ପ୍ରଶାସନ ଦ୍ୱାରା ଲାଗୁ କରା ଯାଇପାରିବ ।


    ଏହା ମଧ୍ୟ ସୂଚନା ଦିଆଯାଇଛି ଯେ ମଲ୍ଟି ଟୋନଡ୍ ହର୍ଣ୍ଣ କିମ୍ବା ଅନାବଶ୍ୟକ ଭାବେ କର୍କଶ , କାନଫଟା , ତୀବ୍ର ଓ ଚେତାବନୀ ଯୁକ୍ତ ଧ୍ୱନି ସୃଷ୍ଟି କରୁଥିବା ଉପକରଣ ଓ ଅନ୍ୟ ଧ୍ୱନି ସୃଷ୍ଟିକାରୀ ଉପକରଣ ଲଗାଇବା ଉପରେ ମଧ୍ୟ ଅଧିନିୟମରେ ବାରଣ କରାଯାଇଛି । ତେବେ ଆମ୍ବୁଲାନ୍ସ , ଅଗ୍ନିଶମ ଯାନବାହନ ଆଦିକୁ ଏଥିରୁ ମୁକ୍ତ ରଖାଯାଇଛି । ସଡ଼କ ପରିବହନ ଓ ଜାତୀୟ ରାଜପଥ ମନ୍ତ୍ରଣାଳୟ ପକ୍ଷରୁ ଅନଧିକୃତ ଭାବରେ ଯାନବାହନରେ ମଲ୍ଟିଟୋନ୍ ଲଗାଇବା ବିରୋଧରେ କାର୍ଯ୍ୟାନୁଷ୍ଠାନ ଗ୍ରହଣ ପାଇଁ ସମସ୍ତ ରାଜ୍ୟ ଓ କେନ୍ଦ୍ର ଶାସିତ ଅଞ୍ଚଳକୁ ନିର୍ଦ୍ଦେଶ ଜାରି କରିଛନ୍ତି ।


    ଅନ୍ୟ ଏକ ଲିଖିତ ଉତ୍ତରରେ ଶ୍ରୀ ମାଣ୍ଡଭୀୟ ଗୃହକୁ ଜଣାଇଛନ୍ତି ଯେ , 2018-19 ଆର୍ଥିକ ବର୍ଷରେ ସରକାର ଦେଶର 29ଟି ରାଜ୍ୟରେ ସମୁଦାୟ 307ଟି ଜାତୀୟ ରାଜପଥ ପ୍ରକଳ୍ପ ସମାପ୍ତ ନଚେତ ଶୁଭାରମ୍ଭ ହୋଇଛି । ଜାତୀୟ ଗଣତାନ୍ତ୍ରିକ ମେଣ୍ଟ ( NDA ) ସରକାରଙ୍କ ଦ୍ୱିତୀୟ କାର୍ଯ୍ୟକାଳ (2014-2018)ରେ ସମୁଦାୟ 34 , 290 କିଲୋମିଟର ଲମ୍ବ ଜାତୀୟ ରାଜପଥ ନିର୍ମାଣ ହୋଇଥିବା ବେଳେ ସଂଯୁକ୍ତ ପ୍ରଗତିଶୀଳ ମେଣ୍ଟ ( UPA ) ସରକାରଙ୍କ ଦ୍ୱିତୀୟ କାର୍ଯ୍ୟକାଳରେ 24 , 590 କିଲୋମିଟର ଜାତୀୟ ରାଜପଥ ନିର୍ମାଣ ହୋଇଥିଲା । ଏଯାବତ , 5.96 କୋଟି ଟଙ୍କା ବିନିମୟରେ 55 , 000 କିଲୋମିଟର ଲମ୍ବର 1700 ଜାତୀୟ ରାଜପଥ ପ୍ରକଳ୍ପ କାମ ଜାରି ରହିଛି । ଏସବୁ ପ୍ରକଳ୍ପର କାମ ଶୀଘ୍ର ସାରିବା ପାଇଁ ସରକାର ଜୁନ 2014ରୁ ପ୍ରମୁଖ ନୀତିଗତ ନିଷ୍ପତ୍ତି ନେବା ସହ କ୍ଷମତା ହସ୍ତାନ୍ତରଣ , ଆନ୍ତଃ ମନ୍ତ୍ରଣାଳୟ ସ୍ତରୀୟ ସହଯୋଗ ବୃଦ୍ଧି , ନୂଆ ନୂଆ ପ୍ରକଳ୍ପ କାର୍ଯ୍ୟାନ୍ୱୟନ ମଡେଲ ଯେପରିକି ହାଇବ୍ରିଡ ଆନୁଇଟି ମଡେଲ (ହାମ) , ଟୋଲ୍-ଅପରେଟ୍- ଟ୍ରାନ୍ସଫର୍ ( TOT ) , ଭୂମିରାଶି ଭଳି ୱେବପୋର୍ଟାଲ ଦ୍ୱାରା ଜମି ଅଧିଗ୍ରହଣ ସଂକ୍ରାନ୍ତ ଫାଇଲର ଶୀଘ୍ର ଅନୁମୋଦନ ତଥା ପିଏମଆଇଏସ (ପ୍ରୋଜେକ୍ଟ ମନିଟରିଂ ଇନଫର୍ମେସନ ସିଷ୍ଟମ/ପ୍ରକଳ୍ପ ତଦାରଖ ସୂଚନା ବ୍ୟବସ୍ଥା) ମାଧ୍ୟମରେ ଜାତୀୟ ରାଜପଥ କାର୍ଯ୍ୟର ଠିକ ସମୟରେ ନିରୀକ୍ଷଣ ଭଳି ପଦକ୍ଷେପ ନେଇଛନ୍ତି ।


    *****************

    
    
    (Release ID: 1557647) Visitor Counter : 24