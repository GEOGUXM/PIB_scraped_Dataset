      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଦୈନିକ ଜାଗରଣର 75 ତମ ବାର୍ଷିକୀ ଉପଲକ୍ଷେ ଜାଗରଣ ଫୋରମରେ ପ୍ରଧାନମନ୍ତ୍ରୀଙ୍କ ଉଦବୋଧନ
      Posted On: 07 DEC 2018 7:38PM by PIB Bhubaneshwar


    ନୂଆଦିଲ୍ଲୀରେ ସମ୍ବାଦପତ୍ର ‘ ଦୈନିକ ଜାଗରଣ ’ ର 75 ତମ ବାର୍ଷିକୀ ଉପଲକ୍ଷେ ଶୁକ୍ରବାର ଆୟୋଜିତ ଉତ୍ସବରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଉଦବୋଧନ ଦେଇଛନ୍ତି ।


    ତାଜ ପେଲେସ ହୋଟେଲରେ ଉପସ୍ଥିତ ଜନସାଧାରଣଙ୍କୁ ଉଦବୋଧନ ଦେଇ ପ୍ରଧାନମନ୍ତ୍ରୀ ସମ୍ବାଦପତ୍ର ସହ ଜଡ଼ିତ ବିଭିନ୍ନ ବ୍ୟକ୍ତି , ବିଶେଷ କରି ହକରମାନଙ୍କୁ ଧନ୍ୟବାଦ ଜଣାଇଥିଲେ । ପ୍ରତିଦିନ ଲୋକଙ୍କ ଘରେ ସମ୍ବାଦପତ୍ର ପହଞ୍ଚାଇବାରେ ହକର ମାନେ ହିଁ ମାଧ୍ୟମ ବୋଲି ସେ କହିଥିଲେ ।


    ପ୍ରଧାନମନ୍ତ୍ରୀ କହିଲେ , ଦୈନିକ ଜାଗରଣ ଲୋକଙ୍କୁ ସଚେତନ କରାଇବା ସହ ରାଷ୍ଟ୍ର ନିର୍ମାଣ କ୍ଷେତ୍ରରେ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିଛି । ନିଜ ଅନୁଭବକୁ ଆଧାର କରି ସେ ଉଲ୍ଲେଖ କରିଥିଲେ , ଏହି ସମ୍ବାଦପତ୍ର ଦେଶ ତଥା ସମାଜର ପରିବର୍ତ୍ତନ ପ୍ରକ୍ରିୟାକୁ ସଶକ୍ତ କରିଛି । ଏହି ଅବସରରେ ପ୍ରଧାନମନ୍ତ୍ରୀ ସ୍ୱତନ୍ତ୍ର ଭାବେ ‘ ବେଟୀ ବଚ୍ଚାଓ , ବେଟୀ ପଢ଼ାଓ ’ ଏବଂ ‘ ସ୍ୱଚ୍ଛ ଭାରତ ଅଭିଯାନ ’ କଥା କହିଥିଲେ । ସେ କହିଥିଲେ ଗଣମାଧ୍ୟମର ଡିଜିଟାଲ ଆନ୍ଦୋଳନ ହିଁ ଦେଶକୁ ସଶକ୍ତ କରିବାରେ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିପାରିବ ।


    ପ୍ରଧାନମନ୍ତ୍ରୀ କହିଲେ , ‘ ସର୍ବନିମ୍ନ ସରକାର , ସର୍ବାଧିକ ପ୍ରଶାସନ ’ ଏବଂ ‘ ସବ୍କା ସାଥ୍ ସବ୍କା ବିକାଶ ’ ନିଉ ଇଣ୍ଡିଆର ମୂଳ ଆଧାର । ବର୍ତ୍ତମାନର ଯୁବପିଢ଼ି ଏହା ଅନୁଭବ କରିପାରୁଛନ୍ତି ଯେ ସେମାନେ ଦେଶର ବିକାଶ ପ୍ରକ୍ରିୟାରେ ଭାଗିଦାର ହୋଇପାରିଛନ୍ତି ।


    ପ୍ରଧାନମନ୍ତ୍ରୀ ପ୍ରଶ୍ନ କରିଥିଲେ , ସ୍ୱାଧୀନତାର ଦୀର୍ଘ ଦଶନ୍ଧି ପରେ ମଧ୍ୟ ଦେଶ କ ’ ଣ ପାଇଁ ପଛୁଆ ରହିଛି ? କ ’ ଣ ପାଇଁ ଲୋକଙ୍କ ସମସ୍ୟା ଗୁଡ଼ିକର ସମାଧାନ ହୋଇପାରିନାହିଁ । ବିଗତ 70 ବର୍ଷ ଧରି ଯେଉଁ ଅଞ୍ଚଳକୁ ବିଦ୍ୟୁତ ସଂଯୋଗ ହୋଇ ପାରିନଥିଲା ଏବେ ସେହି ଅଞ୍ଚଳକୁ ବିଦ୍ୟୁତ ସଂଯୋଗ ହୋଇପାରିଛି ଏବଂ ରେଳ ନେଟୱର୍କ ମାନଚିତ୍ରରେ ନଥିବା ରାଜ୍ୟକୁ ରେଳପଥ ସଂଯୋଗ କରାଯାଇପାରିଛି ।


    ଏହି ଅବସରରେ ପ୍ରଧାନମନ୍ତ୍ରୀ ଅନେକ ଗୁଡ଼ିଏ ତୁଳନାତ୍ମକ ତଥ୍ୟର ଅବତାରଣା କରିଥିଲେ । ସେ 67 ବର୍ଷ (ସ୍ୱାଧୀନତାରୁ 2014)ସହ ତାଙ୍କ କାର୍ଯ୍ୟକାଳର 4 ବର୍ଷ (2014-2018)ସହ ତୁଳନା କରିଥିଲେ ।


    ସେ କହିଥିଲେ , ତାଙ୍କ କାର୍ଯ୍ୟକାଳରେ ଘରୋଇ ଶୌଚାଳୟ ସଂଖ୍ୟା 38%ରୁ ବୃଦ୍ଧି ପାଇ 95% ହୋଇପାରିଛି ।


    ଗ୍ରାମାଞ୍ଚଳ ସଡ଼କ ସଂଯୋଗ 55%ରୁ 90% ହୋଇପାରିଛି ।


    ଏଲପିଜି ସଂଯୋଗ ଗ୍ରାମାଞ୍ଚଳର 55% ପରିବାରରୁ ବୃଦ୍ଧି ପାଇ 90% ପରିବାରକୁ ମିଳିପାରିଛି ।


    ବିଦ୍ୟୁତ ସଂଯୋଗ ଏବେ ଗ୍ରାମାଞ୍ଚଳର 95% ପରିବାରରେ ପହଞ୍ଚିପାରିଛି , ଯଦିଓ 4 ବର୍ଷ ପୂର୍ବେ ମାତ୍ର 70% ଘରେ ଏହା ପହଞ୍ଚିଥିଲା ।


    ଚାରି ବର୍ଷ ପୂର୍ବେ ମାତ୍ର 50% ଲୋକଙ୍କର ବ୍ୟାଙ୍କ ଏକାଉଣ୍ଟ ଥିବା ବେଳେ ଏବେ ପ୍ରାୟ ସମସ୍ତଙ୍କୁ ବ୍ୟାଙ୍କ ସେବା ଉପଲବ୍ଧ ହୋଇପାରିଛି ।


    2014 ମସିହା ସୁଦ୍ଧା ମାତ୍ର 4 କୋଟି ଲୋକ ଟିକସ ରିଟର୍ଣ୍ଣ ଦେଉଥିବା ବେଳେ ପରବର୍ତ୍ତୀ ଚାରି ବର୍ଷରେ ଟିକସ ନେଟୱର୍କରେ ଆଉ 3 କୋଟିରୁ ଅଧିକ ଲୋକ ଯୋଡ଼ି ହୋଇଛନ୍ତି ।


    ପ୍ରଧାନମନ୍ତ୍ରୀ କହିଲେ , ଅନ୍ୟାନ୍ୟ ସମସ୍ତ ସ୍ଥିତି ସମାନ ଥିବା ବେଳେ ଏଭଳି ପରିବର୍ତ୍ତନ କିପରି ଆସିପାରିଲା ?


    ସେ କହିଲେ , ଥରେ ପଛୁଆ ଓ ଅନୁନ୍ନତ ଲୋକଙ୍କୁ ମୌଳିକ ସୁବିଧା ଉପଲବ୍ଧ ହୋଇଗଲେ ସେମାନେ ଆପେ ଆପେ ଦାରିଦ୍ର୍ୟରୁ ଉପରକୁ ଉଠିପାରିବେ । ସେ କହିଲେ ବିଗତ ଚାରି ବର୍ଷ ମଧ୍ୟରେ ଏହି ପରିବର୍ତ୍ତନ ଆସିଛି , ଯାହାକି ପରିସଂଖ୍ୟାନରୁ ସୂଚିତ ହୋଇପାରୁଛି ।


    ପ୍ରଧାନମନ୍ତ୍ରୀ ପ୍ରତିଶ୍ରୁତି ଦେଇଥିଲେ ଯେ ଲୋକଙ୍କ ଆଶା ଆକାଂକ୍ଷା ପୂରଣ କରିବା ଦିଗରେ ସରକାର ଉଦ୍ୟମରତ । ଭାରତର ଟେକ୍ନୋଲଜି ବ୍ୟବହାର ବିକଶିତ ଦେଶଗୁଡ଼ିକ ପାଇଁ ଉଦାହରଣ ପାଲଟିଛି । ଟେକ୍ନୋଲଜି ଏବଂ ମାନବୀୟ ସମ୍ବେଦନା ମିଳିତ ଭାବେ ଜୀବନର ଚଳଣିକୁ ସୁଗମ କରିପାରିଛନ୍ତି ।


    ଦେଶରେ ବିମାନ ଯାତ୍ରା ଏବଂ ଜଳପଥ ପରିବହନ କ୍ଷେତ୍ରରେ ହୋଇଥିବା ସଂସ୍କାର ଓ ପରିବର୍ତ୍ତନକୁ ସେ ଉଲ୍ଲେଖ କରିଥିଲେ । ରୋଷେଇ ଗ୍ୟାସ ସିଲିଣ୍ଡର ରିଫିଲିଙ୍ଗ ସମୟ ହ୍ରାସ , ଆୟକର ଫେରସ୍ତର ସମୟ ହ୍ରାସ ଏବଂ ପାସପୋର୍ଟ ସେବାରେ ହୋଇଥିବା ସୁଧାର ବିଷୟ ସେ ଉଲ୍ଲେଖ କରିଥିଲେ ।


    ପ୍ରଧାନମନ୍ତ୍ରୀ ଆବାସ ଯୋଜନା , ଉଜ୍ୱଳା ଏବଂ ସୌଭାଗ୍ୟ ଯୋଜନାର ସେବା ପାଇବାକୁ ଚାହୁଁଥିବା ଲୋକଙ୍କ ନିକଟରେ ସରକାର ନିଜେ ପହଞ୍ଚୁଛନ୍ତି । ଆୟୁଷ୍ମାନ ଭାରତ ଯୋଜନା କଥା ମଧ୍ୟ ସେ ଉଲ୍ଲେଖ କରିଥିଲେ । ଏହି ଯୋଜନାର ହିତାଧିକାରୀମାନଙ୍କ ମଧ୍ୟରେ ମଜଦୁର , ଶ୍ରମିକ ଏବଂ କୃଷକ ସାମିଲ ଅଛନ୍ତି । ଗରିବମାନଙ୍କୁ ସଶକ୍ତ କରୁଥିବା ଏହି ଯୋଜନାଗୁଡ଼ିକୁ ଭବିଷ୍ୟତରେ ଜାରି ରଖାଯିବ । ଭାରତର ଏହି ବିକାଶକୁ ବିଶ୍ୱ ଦେଖୁଛି ।


    ପ୍ରଧାନମନ୍ତ୍ରୀ କହିଲେ , ଭାରତ ବିଶ୍ୱ ସମୁଦାୟ ନିକଟରେ ଏକ ପ୍ରସ୍ତାବ ରଖିଛି , ଯେଉଁଥିରେ କି ଆର୍ଥିକ ଅପରାଧୀମାନେ ବିଶ୍ୱର କୌଣସି ସ୍ଥାନରେ ଆଶ୍ରୟ ନେଇପାରିବେନି ବୋଲି ନିଶ୍ଚିତ କରାଯିବ ।


    **********

    
    
    (Release ID: 1555470) Visitor Counter : 18