      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ହିମାଚଳ ପ୍ରଦେଶ ସରକାରଙ୍କ ଏକ ବର୍ଷ ପୂର୍ତ୍ତି ଅବସରରେ ଧରମଶାଳା ଜନ ଆଭାର ରାଲିକୁ ସମ୍ବୋଧନ କରୁଛନ୍ତି ପ୍ରଧାନମନ୍ତ୍ରୀ
      Posted On: 27 DEC 2018 8:38PM by PIB Bhubaneshwar


    ହିମାଚଳ ପ୍ରଦେଶ ସରକାରଙ୍କ ଏକ ବର୍ଷ ପୂର୍ତ୍ତି ଅବସରରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ଧରମଶାଳାଠାରେ ଜନ ଆଭାର ରାଲିକୁ ସମ୍ବୋଧନ କରିଛନ୍ତି ।


    ମଞ୍ଚରେ ପହଞ୍ଚିବା ପୂର୍ବରୁ ସରକାରଙ୍କ ବିଭିନ୍ନ ଯୋଜନାର ଏକ ପ୍ରଦର୍ଶନୀ ପ୍ରଧାନମନ୍ତ୍ରୀ ବୁଲି ଦେଖିଥିଲେ । ଯୋଜନାସମୂହର ହିତାଧିକାରୀଙ୍କ ସହିତ ସେ ମଧ୍ୟ ମତ ବିନିମୟ କରିଥିଲେ ।


    ବିଶାଳ ସମାବେଶକୁ ସମ୍ବୋଧିତ କରିବା ଅବସରରେ ସେ ହିମାଚଳ ପ୍ରଦେଶକୁ ସାଂସ୍କୃତିକ ଏବଂ ସାହାସୀ ରାଜ୍ୟ ରୂପେ ଅଭିହିତ କରି ପ୍ରଶଂସା କରିଥିଲେ ।


    ପୂର୍ବତନ ପ୍ରଧାନମନ୍ତ୍ରୀ ଶ୍ରୀ ଅଟଳ ବିହାରୀ ବାଜପାୟୀଙ୍କ ଏହି ରାଜ୍ୟ ପ୍ରତି ସ୍ଵତନ୍ତ୍ର ସମ୍ପର୍କ ଥିବା ସେ ସ୍ମରଣ କରିଥିଲେ ।


    ବିଗତ ଏକ ବର୍ଷରେ ସରକାର ବିଭିନ୍ନ ଯୋଜନା ମାଧ୍ୟମରେ ଖାସ କରି ରାଜ୍ୟର ଗ୍ରାମୀଣ ଲୋକଙ୍କୁ ସମୃଦ୍ଧ କରାଇବାରେ ସକ୍ଷମ ହୋଇଥିବାରୁ ପ୍ରଧାନମନ୍ତ୍ରୀ ରାଜ୍ୟ ସରକାରଙ୍କୁ ପ୍ରଶଂସା କରିଥିଲେ ।


    ନୂତନ ପିଢିଙ୍କ ଭିତ୍ତିଭୂମି ଉପରେ ସରକାର ଗୁରୁତ୍ଵ ଦେଉଛନ୍ତି । ରାଜପଥ, ରେଳ, ଶକ୍ତି, ସୌରଶକ୍ତି ଏବଂ ପେଟ୍ରୋଲିୟମ କ୍ଷେତ୍ରରେ ହିମାଚଳ ପ୍ରଦେଶ ସରକାରଙ୍କ ଉନ୍ନୟନ କାର୍ଯ୍ୟ ଚାଲୁ ରହିଥିବା ପ୍ରଧାନମନ୍ତ୍ରୀ କହିଥିଲେ ।


    ରାଜ୍ୟରେ ପର୍ଯ୍ୟଟନର ବିସ୍ତୃତ ଭୂମିକା ରହିଥିବା ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ । ଏହି ପରିପ୍ରେକ୍ଷୀରେ ସେ ଦର୍ଶାଇଥିଲେ ଯେ, ଭାରତରେ ବିଦେଶୀ ପର୍ଯ୍ୟଟକଙ୍କ ସଂଖ୍ୟା 2013 ରୁ 2017 ମଧ୍ୟରେ 70 ଲକ୍ଷରୁ ବୃଦ୍ଧି ପାଇ ଏକ କୋଟିରେ ପହଞ୍ଚିଛି । ସେହିପରି 2013ରେ ହୋଟେଲ ମଞ୍ଜୁରୀ ସଂଖ୍ୟା 1200 ଥିବା ବେଳେ ବର୍ତ୍ତମାନ ତାହା 1800ରେ ପହଞ୍ଚିଛି ।


    ପ୍ରଧାନମନ୍ତ୍ରୀ କହିଥିଲେ ଯେ, ଗତ 40 ବର୍ଷ ଧରି ଅବସରପ୍ରାପ୍ତ ପ୍ରତିରକ୍ଷା କର୍ମଚାରୀମାନେ ‘ଏକ ପାହ୍ୟା, ଏକ ପେନସନ’ ବ୍ୟବସ୍ଥା ପାଇଁ ଦାବି କରିଆସୁଥିଲେ । ତାଙ୍କ ସରକାର କ୍ଷମତାକୁ ଆସିବା ପରେ ଏହି ପ୍ରସଙ୍ଗର ସମସ୍ତ ଦିଗକୁ ବିଚାର କରି ଏବଂ ସମ୍ବଳ ଓ ସାଧନ ଆବଶ୍ୟକତାକୁ ଦୃଷ୍ଟିରେ ରଖି ଆଗକୁ ବଢିଲେ । ତା’ପରେ ଅନ୍ତିମ ନିଷ୍ପତ୍ତି ସ୍ୱରୂପ OROP ବ୍ୟବସ୍ଥା ଲାଗୁ କରାଗଲା । ଏଥିରେ ଅବସରପ୍ରାପ୍ତ ପ୍ରତିରକ୍ଷା କର୍ମଚାରୀ ଉପକୃତ ହେଲେ ।


    ପ୍ରଧାନମନ୍ତ୍ରୀ ଏହି ଅବସରରେ ହିମାଚଳ ପ୍ରଦେଶର ଲୋକମାନଙ୍କୁ ସ୍ଵଚ୍ଛତା ରକ୍ଷା ଦିଗରେ ଉଲ୍ଲେଖନୀୟ କାର୍ଯ୍ୟ ଯୋଗୁଁ ଭୂୟସୀ ପ୍ରଶଂସା କରିଥିଲେ । ରାଜ୍ୟବାସୀ ସ୍ଵଚ୍ଛତାକୁ ସଂସ୍କାର ରୂପେ ଗ୍ରହଣ କରିଛନ୍ତି ଯାହାକି ପର୍ଯ୍ୟଟନ କ୍ଷେତ୍ରର ବିକାଶରେ ବିଶେଷ ସହାୟକ ହେବ ବୋଲି ପ୍ରଧାନମନ୍ତ୍ରୀ କହିଥିଲେ ।


    ପ୍ରଧାନମନ୍ତ୍ରୀ କିଭଳି କେନ୍ଦ୍ର ସରକାର ଭ୍ରଷ୍ଟାଚାର ରୋକିବା ଦିଗରେ ପଦକ୍ଷେପ ନେଇଛନ୍ତି ତାହା ବର୍ଣ୍ଣନା କରିଥିଲେ । ସେ କହିଥିଲେ ଯେ, ପ୍ରତ୍ୟକ୍ଷ ସୁବିଧା ହସ୍ତାନ୍ତର ବ୍ୟବସ୍ଥା ଦ୍ଵାରା ସରକାରୀ ଧନର ବାଟମାରଣା ବନ୍ଦ ହୋଇଛି, ଦୁର୍ନୀତି ରୋକାଯାଇଛି ଏବଂ ପ୍ରାୟ 90 ହଜାର କୋଟି ଟଙ୍କା ସରକାର ସଞ୍ଚୟ କରିପାରିଛନ୍ତି ।


    **********


    

    
    (Release ID: 1557546) Visitor Counter : 19