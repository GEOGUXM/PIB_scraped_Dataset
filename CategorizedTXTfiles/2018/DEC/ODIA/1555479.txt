      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ପ୍ରବାସୀ ଭାରତୀୟ ମାନେ ଦେଶର ବିକାଶ ଗାଥାର ଦୂତ: କିରେନ ରିଜିଜୁ
      Posted On: 08 DEC 2018 7:51PM by PIB Bhubaneshwar


    40 ଜଣ ପ୍ରବାସୀ ଭାରତୀୟଙ୍କ ଏକ ଦଳ ନୂଆଦିଲ୍ଲୀରେ କେନ୍ଦ୍ର ଗୃହରାଷ୍ଟ୍ର ମନ୍ତ୍ରୀ କିରେନ ରିଜିଜୁଙ୍କୁ ଭେଟିଛନ୍ତି । ଆନ୍ଧ୍ର ପ୍ରଦେଶ ସରକାରଙ୍କ ସହ ମିଳିତ ଭାବେ କେନ୍ଦ୍ର ବୈଦେଶିକ ବ୍ୟାପାର ମନ୍ତ୍ରଣାଳୟ ପକ୍ଷରୁ ଆୟୋଜନ କରାଯାଇଥିବା 49ତମ ‘ ନୋ ଇଣ୍ଡିଆ ପ୍ରୋଗ୍ରାମ ’ ରେ 8ଟି ଦେଶରୁ ଏହି ଯୁବକମାନେ 25 ଦିନିଆ ଗସ୍ତରେ ଭାରତ ଆସିଛନ୍ତି ।


    ଯୁବକମାନଙ୍କ ସହ ଆଳାପ ବେଳେ ଶ୍ରୀ ରିଜିଜୁ ଆଶା ପ୍ରକାଶ କରିଥିଲେ , ଗସ୍ତରୁ ଫେରିବା ପରେ ଏହି ପ୍ରବାସୀ ଭାରତୀୟମାନେ ଗସ୍ତ କାଳରେ ଅନୁଭବ କରିଥିବା ଉତ୍ତମ ଅଭିଜ୍ଞତା ଓ ଭାରତର ବିକାଶ ଗାଥାର ଦୂତ ଭାବେ କାର୍ଯ୍ୟ କରିବେ । ପ୍ରବାସୀ ଭାରତୀୟମାନଙ୍କ ମହତ୍ୱକୁ ଉପଲବ୍ଧି କରି ଭାରତ ସରକାର ସେମାନଙ୍କ ସହ ସମ୍ପର୍କ ରକ୍ଷା ଲାଗି ସଶକ୍ତ ନୀତି ଆପଣେଇଥିବା ସେ କହିଥିଲେ । ପ୍ରଭାବସୀ ଭାରତୀୟମାନେ ଦେଶ ବିକାଶରେ ବଡ଼ ଅଂଶୀଦାର ଅଟନ୍ତି । ଭାରତ ଯାତ୍ରା ସମୟରେ ଦେଶର ବିକାଶ ବାବଦରେ ସମସ୍ତେ ଅବଗତ ହୋଇପାରିଥିବେ ବୋଲି ଶ୍ରୀ ରିଜିଜୁ କହିଥିଲେ ।


    କେନ୍ଦ୍ରମନ୍ତ୍ରୀ କହିଥିଲେ , ଦେଶର ବିକାଶକୁ ଗତିଶୀଳ କରିବା ପାଇଁ ଭାରତ ସରକାର ଅନେକ କ୍ରାନ୍ତିକାରୀ ସୁଧାର ଆଣିଛନ୍ତି , ଯାହାକି ପ୍ରବାସୀ ଭାରତୀୟମାନଙ୍କ ପାଇଁ ସୁଯୋଗ ସୃଷ୍ଟି କରିଛି । ବିଗତ ସାଢ଼େ ଚାରି ବର୍ଷ ମଧ୍ୟରେ ସରକାର ଷ୍ଟାର୍ଟ ଅଫ୍ ଇଣ୍ଡିଆ , ମେକ୍ ଇନ୍ ଇଣ୍ଡିଆ ପ୍ରୋଜେକ୍ଟ ସହ ଇଜ ଅଫ ଡୁଇଙ୍ଗ ବିଜିନେସ୍ ଓ ବିଦେଶୀ ନିବେଶ ନିୟମରେ ସରଳୀକରଣ ଇତ୍ୟାଦି ଅନେକ ପଦକ୍ଷେପ ନେଇଛନ୍ତି , ଯାହାକି ପ୍ରବାସୀ ଭାରତୀୟମାନଙ୍କ ସକାଶେ ନିବେଶର ଅଧିକ ସୁଯୋଗ ଆଣିପାରିଛି ।


    ଯୁବକମାନଙ୍କ ଉଦ୍ଦେଶ୍ୟରେ ଆରମ୍ଭ କରାଯାଇଥିବା ଅନେକ ଯୋଜନାରୁ ଲାଭ ନେବାକୁ ପ୍ରବାସୀ ଭାରତୀୟଙ୍କୁ ଶ୍ରୀ ରିଜିଜୁ ଆହ୍ୱାନ ଦେଇଥିଲେ । ଗ୍ଲୋବାଲ ଇନିସିଏଟିଭ୍ ଫର ଏକାଡେମିକ ନେଟୱର୍କ , ବଜ୍ର ଯୋଜନା , ମିଶନ ଶୋଧ ଗଙ୍ଗା , ପ୍ରବାସୀ ଛାତ୍ରଛାତ୍ରୀଙ୍କ ପାଇଁ ବୃତ୍ତି ଯୋଜନା ଏବଂ ଆଇଟିଇସି ପରି ଯୋଜନା ବାବଦରେ ମନ୍ତ୍ରୀ ଉଲ୍ଲେଖ କରିଥିଲେ ।


    ଶ୍ରୀ ରିଜିଜୁ କହିଲେ , 18 ରୁ 30 ବର୍ଷ ବୟସର ପ୍ରବାସୀ ଭାରତୀୟ ଯୁବକମାନଙ୍କ ନିମନ୍ତେ କେୱାଇପି ଆରମ୍ଭ କରାଯାଇଛି । ସମସ୍ତଙ୍କ ମନରେ ମାତୃଭୂମି ସହ ଯୋଡ଼ିବାର ଭାବନା ସୃଷ୍ଟି କରିବା ଏବଂ ଦେଶରେ ହେଉଥିବା ପରିବର୍ତ୍ତନରୁ ପ୍ରେରଣା ନେବା ଏହାର ଉଦ୍ଦେଶ୍ୟ । ଏହା ଏପରି ଏକ ଯୋଜନା ଯାହାକି ପ୍ରବାସୀ ଭାରତୀୟମାନଙ୍କୁ ଦେଶର କଳା , ସଂସ୍କୃତି ଓ ଐତିହ୍ୟ ସହ ଭିନ୍ନ ଭାବେ ଯୋଡ଼ିବାର ପ୍ରୟାସ କରିଥାଏ ।


    ସେ କହିଲେ , ଭାରତ ଏକମାତ୍ର ରାଷ୍ଟ୍ର ଯାହାର ନାମ ଅନୁଯାୟୀ ଏକ ମହାସାଗରର ନାମ ନାମିତ ହୋଇଛି । ଭାରତ ଏକ ବିଶାଳ ଅଭିଜ୍ଞତା । ପର୍ବତ ଶୃଙ୍ଖଳାରୁ ଉପକୂଳ ଅଞ୍ଚଳ , ମରୁଭୂମିରୁ କଚ୍ଛ ଏବଂ ହେନ୍ତାଳ ଜଙ୍ଗଲ ପର୍ଯ୍ୟନ୍ତ ଅପାର ଅନୁଭବ ପ୍ରଦାନ କରିଥାଏ । 15 ହଜାର ଫୁଟରୁ ଉଚ୍ଚରେ ଥିବା ଦୁର୍ଗମ ଗ୍ରାମ ବୁଲିବାକୁ ସମୟ ବାହାର କରିବାକୁ ସେ ଯୁବକମାନଙ୍କୁ ଆହ୍ୱାନ ଦେଇଥିଲେ ।


    ଶ୍ରୀ ରିଜିଜୁ କହିଲେ , ପରବର୍ତ୍ତୀ ପ୍ରବାସୀ ଭାରତୀୟ ଦିବସ ପୁରାତନ ବାରାଣସୀ ସହରରେ ଆୟୋଜିତ ହେବ । ଏହି ଅବସରରେ ପ୍ରବାସୀ ଭାରତୀୟଙ୍କୁ କୁମ୍ଭ ସ୍ନାନ ଏବଂ ଗଣତନ୍ତ୍ର ଦିବସ ସମାରୋହରେ ଭାଗ ନେବାକୁ ସୁଯୋଗ ମିଳିବ । ‘ ନୋ ଇଣ୍ଡିଆ ପ୍ରୋଗାମ ’ ରେ ସାମିଲ ହୋଇଥିବା ପ୍ରବାସୀ ଭାରତୀୟମାନେ 2019 ପ୍ରବାସୀ ଭାରତୀୟ ଦିବସରେ ଯୋଗ ଦେବାକୁ ସେ ନିମନ୍ତ୍ରଣ କରିଥିଲେ । ପ୍ରବାସୀ ବରିଷ୍ଠ ନାଗରିକ ମାନଙ୍କ ପାଇଁ ଏକ ସ୍ୱତନ୍ତ୍ର ପ୍ରବାସୀ ତୀର୍ଥଯାତ୍ରା ଆୟୋଜନ କରାଯାଉଥିବା ସେ କହିଥିଲେ । ବହୁ ସଂଖ୍ୟାରେ ଏଥିରେ ସମ୍ପର୍କୀୟମାନଙ୍କୁ ସାମିଲ କରିବାକୁ ସେ ଅନୁରୋଧ କରିଥିଲେ ।


    ଆନ୍ଧ୍ର ପ୍ରଦେଶ ସରକାରଙ୍କ ସହ ମିଳିତ ଭାବେ ବିଦେଶ ମନ୍ତ୍ରଣାଳୟ 2018 ନଭେମ୍ବର 20 ତାରିଖରୁ ଡିସେମ୍ବର 14 ତାରିଖ ପର୍ଯ୍ୟନ୍ତ 49 ତମ ‘ ନୋ ଇଣ୍ଡିଆ ପ୍ରୋଗ୍ରାମ୍ ’ ଆୟୋଜନ କରିଛି । ଏହି କାର୍ଯ୍ୟକ୍ରମରେ ପ୍ରବାସୀ ଭାରତୀୟମାନେ ଆନ୍ଧ୍ର ଓ ଦିଲ୍ଲୀ ସମେତ ଆଗ୍ରା ମଧ୍ୟ ଗସ୍ତ କରିବେ । ଏହି କାର୍ଯ୍ୟକ୍ରମର ମୁଖ୍ୟ ଉଦ୍ଦେଶ୍ୟ ପ୍ରବାସୀମାନଙ୍କୁ ଦେଶ ସହ ଯୋଡ଼ିବା । ଗସ୍ତ କାଳରେ ସେମାନେ କେନ୍ଦ୍ର ଓ ବିଭିନ୍ନ ରାଜ୍ୟ ସରକାରଙ୍କ ବରିଷ୍ଠ ଅଧିକାରୀମାନଙ୍କୁ ଭେଟିବା ସହ ଦେଶରେ ହେଉଥିବା ପ୍ରଗତି ବାବଦରେ ଅବଗତ ହେବେ ।


    2004 ମସିହାରୁ ଏ ପର୍ଯ୍ୟନ୍ତ ବିଦେଶ ମନ୍ତ୍ରଣାଳୟ 48 ଥର ଏପରି କାର୍ଯ୍ୟକ୍ରମ ଆୟୋଜନ କରିଛି ଏବଂ 1612 ଜଣ ପ୍ରବାସୀ ଭାରତୀୟ ଏଥିରେ ସାମିଲ ହୋଇପାରିଛନ୍ତି । ଏଥର ଏହି ଟିମରେ 40 ଜଣ ପ୍ରବାସୀ ଭାରତୀୟ ଅଛନ୍ତି , ଯେଉଁଥିରେ 22 ଜଣ ଯୁବତୀ ମଧ୍ୟ ରହିଛନ୍ତି ।


    *************

    
    
    (Release ID: 1555479) Visitor Counter : 21