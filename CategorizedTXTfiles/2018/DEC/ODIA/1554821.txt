      ମହିଳା ଓ ଶିଶୁ କଲ୍ୟାଣ ମନ୍ତ୍ରଣାଳୟ

      • ବାଳାଶ୍ରମ ବିଦ୍ୟାଳୟଗୁଡ଼ିକ ପାଇଁ କେନ୍ଦ୍ରୀୟ ନିର୍ଦ୍ଦେଶନାମା ପ୍ରସ୍ତୁତ କରିବେ ମହିଳା ଓ ଶିଶୁ ବିକାଶ ମନ୍ତ୍ରଣାଳୟ
      • ବାଧ୍ୟତାମୂଳକ ହେଲା ସବୁ ବାଳାଶ୍ରମର ପଞ୍ଜିକରଣ
      • ପିଲାଙ୍କ ଯତ୍ନ ଲାଗି ନିର୍ଦ୍ଧାରଣ ହେବ ସର୍ବନିମ୍ନ ମାନକ
      Posted On: 05 DEC 2018 7:56PM by PIB Bhubaneshwar


    ମହିଳା ଓ ଶିଶୁ ବିକାଶ ମନ୍ତ୍ରଣାଳୟ ବାଳାଶ୍ରମ ବିଦ୍ୟାଳୟଗୁଡ଼ିକର ସୁପରିଚାଳନା ପାଇଁ ନିର୍ଦ୍ଦେଶନାମା ପ୍ରସ୍ତୁତ କରୁଛନ୍ତି । ଏଥିରେ ପିଲାମାନଙ୍କର ଯତ୍ନ ଲାଗି ସର୍ବନିମ୍ନ ମାନକ ନିର୍ଦ୍ଧାରଣ କରାଯିବ । ଏପରି ଅନେକ ସଂସ୍ଥା ରହିଛନ୍ତି , ଯେଉଁମାନେ ବାଳ ନ୍ୟାୟ (ବାଳ ସୁବିଧା ଏବଂ ସୁରକ୍ଷା) ଆଇନ , 2015 ଅନ୍ତର୍ଗତ ପଞ୍ଜିକୃତ ନୁହନ୍ତି । କିନ୍ତୁ ନିଜ ପିଲାମାନଙ୍କ ଯତ୍ନ ନେବାରେ ଅକ୍ଷମ ମାତାପିତା ବାଧ୍ୟ ହୋଇ ପିଲାଙ୍କୁ ଏପରି ଆଶ୍ରୟସ୍ଥଳୀରେ ଭର୍ତ୍ତି କରୁଛନ୍ତି । ଏହାକୁ ଦୃଷ୍ଟିରେ ରଖି ମନ୍ତ୍ରଣାଳୟ ପକ୍ଷରୁ ଏପରି ଏକ ନିଷ୍ପତ୍ତି ନିଆଯାଇଛି ।


    ସୁପ୍ରିମ କୋର୍ଟ "ତାମିଲନାଡ଼ୁର ଅନାଥାଶ୍ରମରେ ପିଲାମାନଙ୍କ ଶୋଷଣ ' ବନାମ ଭାରତୀୟ ସଂଘ (ଅପରାଧିକ ମାମଲା ସଂଖ୍ୟା 102/2007)ରେ ଏହି ଆଦେଶ ଦେଇଥିଲେ ଯେ ବାଳନ୍ୟାୟ ଆଇନ , 2015ର ଧାରା 2(14) ଅନ୍ତର୍ଗତ "ଯତ୍ନ ଏବଂ ସୁରକ୍ଷା ପାଇଁ ପିଲାର ଆବଶ୍ୟକତା ' କୁ ବ୍ୟାପକ ପରିଭାଷା ରୂପରେ ଗ୍ରହଣ କରାଯିବା ଉଚିତ ନୁହେଁ । ଏହି ପରିଭାଷା ପ୍ରତିକାତ୍ମକ ଏବଂ ପିଲାଙ୍କ ଯତ୍ନ ଏବଂ ସୁରକ୍ଷାର ଲାଭ ସମାନ ଭାବେ ସେ ସମସ୍ତ ପିଲାଙ୍କୁ ଦିଆଯିବା ଉଚିତ , ଯେଉଁମାନଙ୍କୁ ରାଜ୍ୟର ଯତ୍ନ ଏବଂ ସୁରକ୍ଷାର ଆବଶ୍ୟକତା ରହିଛି । ଏହି ନିଷ୍ପତ୍ତିକୁ ଦୃଷ୍ଟିରେ ରଖି ମହିଳା ଓ ଶିଶୁ ବିକାଶ ମନ୍ତ୍ରଣାଳୟ ଏପରି ନିର୍ଦ୍ଦେଶନାମା ପ୍ରସ୍ତୁତ କରୁଛନ୍ତି ।


    ମହିଳା ଏବଂ ଶିଶୁ ବିକାଶ ମନ୍ତ୍ରୀ ଶ୍ରୀମତି ମେନକା ସଞ୍ଜୟ ଗାନ୍ଧୀ କହିଛନ୍ତି ଯେ ସ୍କୁଲଗୁଡ଼ିକ ସହ ଥିବା ଛାତ୍ରାବାସଗୁଡ଼ିକ ସହିତ ଅନ୍ୟ ଅନୁଷ୍ଠାନ ଏବଂ କେନ୍ଦ୍ରର ସେବାଶ୍ରମରେ ରହୁଥିବା ପିଲାମାନଙ୍କୁ ସମାନ ସୁରକ୍ଷା ଏବଂ ଯତ୍ନର ଆବଶ୍ୟକତା ରହିଛି । ସେଥିପାଇଁ ପିଲାମାନଙ୍କୁ ଉପଯୁକ୍ତ ସୁରକ୍ଷା ପ୍ରଦାନ ଏବଂ ସେମାନଙ୍କର ଉଚିତ ଯତ୍ନ ଲାଗି ନିର୍ଦ୍ଦେଶନାମା ପ୍ରସ୍ତୁତ କରିବା ଲାଗି ସରକାର ନିଷ୍ପତ୍ତି ନେଇଛନ୍ତି । ଏଥିରେ ସେବାଶ୍ରମଗୁଡ଼ିକର ନିରୀକ୍ଷଣ ମଧ୍ୟ ସାମିଲ ରହିଛି । ମନ୍ତ୍ରଣାଳୟ ଖୁବ ଶୀଘ୍ର ଏହି ନିର୍ଦ୍ଦେଶନାମାକୁ ମାନବ ସମ୍ବଳ ବିକାଶ ମନ୍ତ୍ରଣାଳୟକୁ ପଠାଇବ , ଯାହାଦ୍ୱାରା ବୋର୍ଡିଂ ସୁବିଧା ଥିବା ସ୍କୁଲରେ ଏହାର ସୂଚନା ଦିଆଯାଇପାରିବ ।


    ଯତ୍ନ ଏବଂ ସୁରକ୍ଷା ଆବଶ୍ୟକ କରୁଥିବା ଶିଶୁଙ୍କ ପାଇଁ ବାଳ ନ୍ୟାୟ ଆଇନ , 2015ରେ ନିମ୍ନୋକ୍ତ ବ୍ୟବସ୍ଥା ରହିଛି ।


    " ଯତ୍ନ ଏବଂ ସୁରକ୍ଷା ଚାହୁଁଥିବା ପିଲା '' ର ଅର୍ଥ- ଏପରି ଜଣେ ବାଳକ-ବାଳିକା ଯିଏ-


    କୌଣସି ଘର କିମ୍ବା ଆବାସ ନଥିବା ଏବଂ ଜୀବନ ନିର୍ବାହ କରିବାର କୌଣସି ସ୍ପଷ୍ଟ ସାଧନ ବିନା ଉଦ୍ଧାର ହୋଇଥିବେ ; କିମ୍ବା


    ଯିଏ ଶ୍ରମ ଆଇନର ଉଲ୍ଲଙ୍ଘନ କରାଯାଉଥିବା କ୍ଷେତ୍ରରେ ଜୋରଜବରଦସ୍ତ କାମରେ ନିୟୋଜିତ ଥିବ , ଭିକ୍ଷା ବୃତି କରୁଥିବ କିମ୍ବା ରାସ୍ତାକଡ଼ରେ ରହୁଥିବ ; କିମ୍ବା


    ଯିଏ ଏପରି ଜଣେ ବ୍ୟକ୍ତି (ପିଲାର ଅଭିଭାବକ ହୋଇଥା ' ନ୍ତୁ କିମ୍ବା ନହୋଇଥା ' ନ୍ତୁ)ଙ୍କ ସହିତ ରହୁଥିବ ଯିଏ ପିଲାକୁ ଆଘାତ , ନିର୍ଯାତନା କିମ୍ବା ଅବହେଳା ପ୍ରଦର୍ଶନ କରୁଥିବ ଏବଂ ବାଳ ଅଧିକାର ସୁରକ୍ଷା ପାଇଁ ଉଦ୍ଦିଷ୍ଟ ଆଇନର ଉଲ୍ଲଙ୍ଘନ କରିଥିବ ; କିମ୍ବା


    ଶିଶୁ ହତ୍ୟା , ଆହତ , ନିର୍ଯାତନା ଏବଂ ଶୋଷଣ କରିବା ଲାଗି ଧମକ ଦେଇଥିବ ଏବଂ ଏପରି ଘଟିବାର ଆଶଙ୍କା ରହିଥିବ ; କିମ୍ବା


    ଅନ୍ୟ କୌଣସି ପିଲା କିମ୍ବା ପିଲାମାନଙ୍କୁ ହତ୍ୟା , ନିର୍ଯାତନା ଏବଂ ଶୋଷଣ କରିଥିବ ଏବଂ ସମ୍ପୃକ୍ତ ପିଲା ସହିତ ଏପରି ଘଟିବାର ଭୟ ରହିଥିବ ; କିମ୍ବା


    ମାନସିକ ଭାବେ ଅସୁସ୍ଥ କିମ୍ବା ମାନସିକ ଅଥବା ଶାରୀରିକ ଭାବେ ଅକ୍ଷମ କିମ୍ବା ଅସାଧ୍ୟ ରୋଗରେ ପୀଡ଼ିତ ଥିବେ , ତାଙ୍କର ସହାୟତା ଏବଂ ଯତ୍ନ ପାଇଁ କେହି ନଥିବେ ଅଥବା ଯତ୍ନ ନେବା ପାଇଁ ଅଭିଭାବକ କିମ୍ବା ମାତାପିତା ଅକ୍ଷମ ଥିବେ ; କିମ୍ବା


    ଏପରି ପିଲା ଯାହାଙ୍କର କେହି ମାତାପିତା ନଥିବେ ଅଥବା ମାତାପିତା ତାଙ୍କୁ ପରିତ୍ୟାଗ କରି ଚାଲିଯାଇଥିବେ ; କିମ୍ବା


    ନିଖୋଜ ପିଲା ଯେଉଁମାନଙ୍କର ମାତାପିତାଙ୍କ ସନ୍ଧାନ ମିଳନୁନଥିବ ; କିମ୍ବା


    ଯିଏ ଯୌନ ନିର୍ଯାତନା କିମ୍ବା ଅନ୍ୟ କୌଣସି ବେଆଇନ କାର୍ଯ୍ୟରେ ନିର୍ଯାତିତ ତଥା ଶୋଷିତ ହୋଇଥିବେ ; କିମ୍ବା


    ଯିଏ ଦୁର୍ବଳ କିମ୍ବା ନିଶା ଔଷଧ ସେବନ ଅଥବା ମାନବ ଚାଲାଣର ଶିକାର ହୋଇଥିବେ ; କିମ୍ବା


    ଅନୈତିକ ଲାଭ ପାଇଁ ନିର୍ଯାତିତ ହୋଇଥିବେ ; କିମ୍ବା


    ଯୁଦ୍ଧ , ଅସ୍ଥିରତା କିମ୍ବା ପ୍ରାକୃତିକ ବିପର୍ଯ୍ୟୟ ଦ୍ୱାରା ପ୍ରଭାବିତ ; କିମ୍ବା


    ଅପ୍ରାପ୍ତ ବୟସରେ ବିବାହର ଶିକାର ହୋଇଥିବେ ଏବଂ ତାଙ୍କର ମାତାପିତା ଓ ପରିବାର ଲୋକମାନେ ଏଥିପାଇଁ ସମ୍ପୂର୍ଣ୍ଣ ଭାବେ ଦାୟୀ ରହିଥବେ । ''


    ସମସ୍ତ ପିଲା ଯତ୍ନ ଅନୁଷ୍ଠାନ ଏବଂ ବାଳାଶ୍ରମଗୁଡ଼ିକୁ ଯାଞ୍ଚ କରି ସେମାନଙ୍କ ପଞ୍ଜିକରଣ ସୁନିଶ୍ଚିତ କରିବା ଲାଗି ମନ୍ତ୍ରଣାଳୟ ପକ୍ଷରୁ ସମସ୍ତ ରାଜ୍ୟ/କେନ୍ଦ୍ର ଶାସିତ ଅଂଚଳଗୁଡ଼ିକୁ ବିଜ୍ଞପ୍ତି ଜରିଆରେ ନିର୍ଦ୍ଦେଶ ଦିଆଯାଇଛି । ବାଳ ନ୍ୟାୟ ଆଇନ 2015ର ଧାରା 41 ଅନୁଯାୟୀ ଭାରତ ସରକାରଙ୍କ ଦ୍ୱାରା ଅନୁଦାନ ପ୍ରାପ୍ତ ହୋଇଥାନ୍ତୁ କିମ୍ବା ନହୋଇଥାନ୍ତୁ , ସମସ୍ତ ବାଳ ଯତ୍ନ ପ୍ରତିଷ୍ଠାନର ପଞ୍ଜିକରଣ ବାଧ୍ୟତାମୂଳକ । ଆଇନର ଧାରା 42ରେ ପଞ୍ଜିକୃତ ନହେବା ଲାଗି ଦଣ୍ଡବିଧାନର ବ୍ୟବସ୍ଥା କରାଯାଇଛି ।


    **********


    

    
    (Release ID: 1554821) Visitor Counter : 44