      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ତୈଳ ବିତରକ କମ୍ପାନୀର ବରିଷ୍ଠ ପଦାଧିକାରୀମାନଙ୍କ ସହ ଆଲୋଚନା କଲେ ପେଟ୍ରୋଲିୟମ୍ ଓ ପ୍ରାକୃତିକ ବାଷ୍ପ ମନ୍ତ୍ରୀ
      Posted On: 19 DEC 2018 8:45PM by PIB Bhubaneshwar


    କେନ୍ଦ୍ର ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ ଆଜି ଦେଶର ତୈଳ ବିତରକ କମ୍ପାନୀ (ଓଏମସି)ର ଅଧ୍ୟକ୍ଷ/ ସିଏମଡ଼ି ଏବଂ ଅନ୍ୟ ବରିଷ୍ଠ ପଦାଧିକାରୀମାନଙ୍କ ସହ ଭିଡ଼ିଓ କନଫରେନ୍ସିଂ ମାଧ୍ୟମରେ ଆଲୋଚନା କରିଛନ୍ତି । ଏହି କଥାବାର୍ତ୍ତା ବେଳେ ମନ୍ତ୍ରୀ ଶ୍ରୀ ପ୍ରଧାନ ଏହି ଅଧିକାରୀମାନଙ୍କୁ ପ୍ରଧାନମନ୍ତ୍ରୀ ଉଜ୍ଜ୍ୱଳା ଯୋଜନା (ପିଏମୟୁୱାଇ) ହିତାଧିକାରୀମାନଙ୍କ ଚୟନ ଯୋଗ୍ୟତା ସୁଯୋଗକୁ ବୃଦ୍ଧି କରିବା ସକାଶେ ନିକଟରେ କେନ୍ଦ୍ର କ୍ୟାବିନେଟ ନେଇଥିବା ନିଷ୍ପତ୍ତି ସଂପର୍କରେ ଅବଗତ କରାଇଛନ୍ତି । ଏହି ଚୟନରେ ଦେଶର ଗରିବ ପରିବାରଙ୍କ ସାମିଲ କରିବା ସକାଶେ କ୍ୟାବିନେଟରେ ସିଦ୍ଧାନ୍ତ ଗ୍ରହଣ କରାଯାଇଛି ଯଦ୍ୱାରା ଏହାକୁ ସାର୍ବଜନୀନ ଭାବେ ଲାଗୁ ଓ ସଫଳ କରାଯାଇପାରିବ । ଉଜ୍ଜ୍ୱଳା ଯୋଜନାକୁ ସଫଳତାର ସହ ଏବଂ ସଂପୂର୍ଣ୍ଣ ପ୍ରତିବଦ୍ଧତା ଓ ସମର୍ପିତ ମନୋଭାବର ସହ ପ୍ରବର୍ତ୍ତନ କରିବାରେ ତୈଳ ବିତରକ କମ୍ପାନର ଅଧିକାରୀମାନଙ୍କ ସକାରାତ୍ମକ ଭୂମିକା ଓ ପ୍ରୟାସକୁ ମନ୍ତ୍ରୀ ଶ୍ରୀ ପ୍ରଧାନ ଭୂୟସୀ ପ୍ରଶଂସା କରିଥିଲେ । ପିଏମୟୁୱାଇ ଅଧୀନରେ ଏଯାବତ୍ 5.86 ଏଲପିଜି ସଂଯୋଗ ରିଲିଜ କରାଯାଇଛି । ମନ୍ତ୍ରୀ ଶ୍ରୀ ପ୍ରଧାନ ସନ୍ତୋଷ ବ୍ୟକ୍ତ କରିଥିଲେ ଯେ ମୋଟ ଉଜ୍ଜ୍ୱଳା ହିତାଧିକାରୀମାନଙ୍କ ମଧ୍ୟରୁ 48% ହେଉଛନ୍ତି ତଫସିଲଭୁକ୍ତ ଜାତି/ ତଫସିଲଭୁକ୍ତ ଜନଜାତି ବର୍ଗର ପରିବାର । ଭାରତରେ ଏଲପିଜି କଭରେଜ ସଂପ୍ରସାରଣରେ ତୈଳ ବିତରକ କମ୍ପାନୀମାନଙ୍କ ପ୍ରୟାସକୁ ସେ ସାଧୁବାଦ ଜଣାଇଥିଲେ । 2014 ରେ ଏହା 55% ଥିବା ବେଳେ ଏବେ ଏହା ପାଖାପାଖି 90% ଛୁଇଁଛି ।


    ଏଥିସହ ମନ୍ତ୍ରୀ ଶ୍ରୀ ପ୍ରଧାନ ତୈଳ ବିତରକ କମ୍ପାନୀମାନଙ୍କୁ ପରାମର୍ଶ ଦେଇଛନ୍ତି ଯେ ପିଏମୟୁୱାଇ ପାଇଁ ସରକାର ନେଇଥିବା ନିଷ୍ପତ୍ତି ସଂପର୍କରେ ସେମାନେ ସମାଜର ସର୍ବନିମ୍ନ ସ୍ତରରେ ବସବାସ କରୁଥିବା ଗରିବ ପରିବାରମାନଙ୍କୁ ଅବଗତ କରାନ୍ତୁ ଏବଂ ଏହାକୁ ଏକ ସମୟ ନିର୍ଦ୍ଧାରିତ କାର୍ଯ୍ୟକ୍ରମ ଭାବେ ପ୍ରବର୍ତ୍ତନ କରିବା ଲାଗି ମାର୍ଗ ପ୍ରସ୍ତୁତ କରନ୍ତୁ । ପିଏମୟୁୱାଇ ହିତାଧିକାରୀମାନଙ୍କୁ ମିଶନ ମୋଡ଼ରେ ସଂଯୋଗ ଯୋଗାଣ ସକାଶେ ସେମାନେ ନିଜ ନିଜର ଆବଶ୍ୟକ ସଂସାଧନକୁ ତୁରନ୍ତ ସ୍ଥାନାନ୍ତରଣ କରିବାକୁ ମନ୍ତ୍ରୀ ଶ୍ରୀ ପ୍ରଧାନ ସେମାନଙ୍କୁ ନିର୍ଦ୍ଦେଶ ଦେଇଛନ୍ତି ।


    **********

    
    
    (Release ID: 1556730) Visitor Counter : 11