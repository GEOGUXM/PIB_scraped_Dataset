      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      କାର ନିକୋବାରରେ ପ୍ରଧାନମନ୍ତ୍ରୀ
      ଜନଜାତି ମୁଖିଆଙ୍କ ସହ ଆଲୋଚନା ଏବଂ ଉଦ୍ଘାଟନ କଲେ ଆଇଟିଆଇ, ଆଧୁନିକ କ୍ରୀଡ଼ା କେନ୍ଦ୍ର

      Posted On: 30 DEC 2018 6:44PM by PIB Bhubaneshwar

    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି କାର-ନିକୋବାର ଗସ୍ତ କରିଥିଲେ ।


    ସେ ସୁନାମୀ ସ୍ମାରକରେ ମାଲ୍ୟାର୍ପଣ କରିଥିଲେ ତଥା ୱାଲ ଅଫ ଲଷ୍ଟ ସୋଲ୍ସ ରେ ମହମବତି ଜଳାଇଥିଲେ ।


    ସେ ଜନଜାତି ପ୍ରମୁଖ ଏବଂ ଦ୍ୱୀପ ସମୂହର ବିଶିଷ୍ଟ କ୍ରୀଡ଼ାବିତଙ୍କ ସହିତ ଆଲୋଚନା କରିଥିଲେ ।


    ଏକ ସାଧାରଣ ସଭା ଅବସରରେ ସେ ଅରୋଙ୍ଗରେ ଆଇଟିଆଇ ଏବଂ ଏକ ଆଧୁନିକ କ୍ରୀଡ଼ା ପରିସରର ଉଦଘାଟନ କରିଥିଲେ ।


    ସେ ମସ ଜେଟି ନିକଟରେ ଉପକୂଳ ସୁରକ୍ଷା ଏବଂ କ୍ୟାମ୍ପବେଲ ଉପକୂଳ ଜେଟିର ସମ୍ପ୍ରସାରଣ କାର୍ଯ୍ୟର ଶିଳାନ୍ୟାସ ମଧ୍ୟ କରିଥିଲେ ।


    ଏହି ଅବସରରେ ପ୍ରଧାନମନ୍ତ୍ରୀ ଦ୍ୱୀପ ସମୂହର ଭବ୍ୟ ପ୍ରାକୃତିକ ସୌନ୍ଦର୍ଯ୍ୟ , ସଂସ୍କୃତି , ପରମ୍ପରା ଏବଂ କଳାର ଆଲୋଚନା କରିଥିଲେ । ଦ୍ୱୀପ ସମୂହର ପାରିବାରିକ ଏବଂ ସାମୂହିକ ପରମ୍ପରା ବିଷୟରେ ଉଲ୍ଲେଖ କରି ସେ କହିଥିଲେ ଯେ ଭାରତୀୟ ସମାଜର ଦୀର୍ଘ ସମୟ ଧରି ଏହା ଶକ୍ତି ହୋଇ ରହିଛି ।


    ପ୍ରଧାନମନ୍ତ୍ରୀ ଏହି ସମାରୋହରେ ପହଁଚିବାର କିଛି ସମୟ ପୂର୍ବରୁ ସୁନାମୀ ସ୍ମାରକ- ୱାଲ ଅଫ ଲଷ୍ଟ ସୋଲ୍ସକୁ ନିଜର ଗସ୍ତ ବିଷୟରେ ଆଲୋଚନା କରିଥିଲେ । ସେ ନିକୋବାର ଦ୍ୱୀପ ସମୂହର ଲୋକମାନଙ୍କ ଭାବନା ଏବଂ ସୁନାମୀ ପରେ ଦ୍ୱୀପ ସମୂହର ନିର୍ମାଣରେ ସେମାନଙ୍କ କଠିନ ପରିଶ୍ରମକୁ ପ୍ରଶଂସା କରିଥିଲେ ।


    ସେ କହିଥିଲେ ଯେ ଆଜି ଯେଉଁ ପ୍ରକଳ୍ପଗୁଡ଼ିକର ଅନାବରଣ ହୋଇଛି , ସେଗୁଡ଼ିକ ଶିକ୍ଷା , ସ୍ୱାସ୍ଥ୍ୟ , ନିଯୁକ୍ତି , ଦକ୍ଷତା ବିକାଶ , ପରିବହନ , ବିଦ୍ୟୁତ , କ୍ରୀଡ଼ା ଏବଂ ପର୍ଯ୍ୟଟନ ଭଳି କ୍ଷେତ୍ରଗୁଡ଼ିକର ବିକାଶରେ ଗୁରୁତ୍ୱପୂର୍ଣ୍ଣ ଭୂମିକା ନିର୍ବାହ କରିବ ।


    ବିକାଶ ଦିଗରେ କରାଯାଉଥିବା ଏହି ଯାତ୍ରାରେ କେହି ଜଣଙ୍କୁ ମଧ୍ୟ କିମ୍ବା ଦେଶର କୌଣସି ଅଂଶକୁ ପଛରେ ନଛାଡ଼ିବାକୁ ନିଜ ସରକାରଙ୍କ ସଂକଳ୍ପକୁ ପ୍ରଧାନମନ୍ତ୍ରୀ ଦୋହରାଇଥିଲେ । ସେ କହିଥିଲେ ଯେ ଆମର ଉଦ୍ଦେଶ୍ୟ ଦୂରତା ହ୍ରାସ କରିବା ଏବଂ ହୃଦରେ ଘନିଷ୍ଠତା ଭାବନା ବିକାଶ କରିବା ଅଟେ ।


    ସେ କହିଥିଲେ ଯେ ସାମୁଦ୍ରିକ ପ୍ରାଚୀର ନିର୍ମାଣ ହୋଇଯିବା ପରେ ଏହା କାର-ନିକୋବାର ଦ୍ୱୀପର ସୁରକ୍ଷାରେ ସହାୟକ ହେବ । ସେ କହିଥିଲେ ଯେ ଆଇଟିଆଇ ଦ୍ୱାରା ଦ୍ୱୀପ ସମୂହର ଯୁବକମାନଙ୍କୁ ଦକ୍ଷତା ସହିତ ଅଧିକାର ସମ୍ପନ୍ନ କରିବାରେ ସହାୟତା ମିଳିପାରିବ । ନିକୋବାର ଦ୍ୱୀପ ସମୂହର ଯୁବକମାନଙ୍କର କ୍ରୀଡ଼ା ପ୍ରତିଭା ବିଷୟରେ ଉଲ୍ଲେଖ କରି ପ୍ରଧାନମନ୍ତ୍ରୀ କହିଥିଲେ ଯେ ଆଧୁନିକ କ୍ରୀଡ଼ା ପରିସର ସେମାନଙ୍କ ଦକ୍ଷତାକୁ ପରିମାର୍ଜିତ କରିବାରେ ସହାୟକ ହୋଇପାରିବ । ସେ କହିଥିଲେ ଯେ ଭବିଷ୍ୟତରେ ଆହୁରି ଅଧିକ କ୍ରୀଡ଼ା ଭିତ୍ତିଭୂମିର ନିର୍ମାଣ କରାଯିବ ।


    ପ୍ରଧାନମନ୍ତ୍ରୀ କହିଥିଲେ ଯେ କେନ୍ଦ୍ର ସରକାର ଆଣ୍ଡାମାନ ଏବଂ ନିକୋବାର ଦ୍ୱୀପ ସମୂହର ଲୋକମାନଙ୍କ ଜୀବନରେ ସରଳତା ବୃଦ୍ଧି କରିବା ଦିଗରେ କାର୍ଯ୍ୟ କରୁଛନ୍ତି ।


    ପ୍ରଧାନମନ୍ତ୍ରୀ କହିଥିଲେ ଯେ ପର୍ଯ୍ୟାବରଣ ଏବଂ ସ୍ଥାନୀୟ ସଂସ୍କୃତିକୁ ସଂରକ୍ଷିତ କରି ବିକାଶ କାର୍ଯ୍ୟକୁ ଆରମ୍ଭ କରିବା ଲାଗି ଆମର ପ୍ରୟାସ ରହିଛି ।


    କୃଷି କ୍ଷେତ୍ର ବିଷୟରେ ଆଲୋଚନା କରି ପ୍ରଧାନମନ୍ତ୍ରୀ କୋପରାର ସହାୟକ ମୂଲ୍ୟରେ ବୃଦ୍ଧି ବିଷୟରେ କହିଥିଲେ । ସେ କହିଥିଲେ ଯେ ସରକାର ମତ୍ସ୍ୟପାଳନ ଉଦ୍ୟୋଗ ସହ ଜଡ଼ିତ ଲୋକମାନଙ୍କୁ ସଶକ୍ତ କରିବା ଦିଗରେ କାର୍ଯ୍ୟ କରୁଛନ୍ତି । ସେ କହିଥିଲେ ଯେ ଦେଶରେ ମତ୍ସ୍ୟପାଳନକୁ ଅଧିକ ଲାଭଜନକ କରିବା ଲାଗି ନିକଟରେ 7 ହଜାର କୋଟି ଟଙ୍କାର ଅର୍ଥ ମଞ୍ଜୁର କରାଯାଇଛି । ସେ କହିଥିଲେ ଯେ ସମୁଦ୍ର ନିକଟବର୍ତ୍ତୀ କ୍ଷେତ୍ର ଆମ ନୀଳକ୍ରାନ୍ତି ର କେନ୍ଦ୍ର ହୋଇପାରିବ । ସେ କହିଥିଲେ ଯେ ସାମୁଦ୍ରିକ ଶୈବାଳ କୃଷିକୁ ପ୍ରୋତ୍ସାହନ ଦିଆଯାଉଛି ଏବଂ ଆଧୁନିକ ନୌକା କ୍ରୟ ଲାଗି ମତ୍ସ୍ୟଜୀବୀମାନଙ୍କୁ ଆର୍ଥିକ ସହାୟତା ଦିଆଯାଉଛି । ସେ କହିଥିଲେ ଯେ ଭାରତ ସୌର ଶକ୍ତିର ଉପଯୋଗ କରିବା ଲାଗି ନିରନ୍ତର ପ୍ରୟାସ କରୁଛି । ଏ ସନ୍ଦର୍ଭରେ ସେ ଅନ୍ତର୍ଜାତୀୟ ସୌର ମେଂଟ ବିଷୟରେ ଉଲ୍ଲେଖ କରିଥିଲେ । ସେ କହିଥିଲେ ଯେ ସମୁଦ୍ର ନିକଟବର୍ତ୍ତୀ କ୍ଷେତ୍ରରେ ଅକ୍ଷୟ ଶକ୍ତି ଉତ୍ପାଦନର ଅପାର ସମ୍ଭାବନା ରହିଛି । ସେ ଏ ଦିଗରେ କାର ନିକୋବାରରେ କରାଯାଉଥିବା ପ୍ରୟାସ ବିଷୟରେ ଉଲ୍ଲେଖ କରିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ନିକୋବାର ଦ୍ୱୀପ ସମୂହ ଏବଂ ନିକଟବର୍ତ୍ତୀ ମାଲାକ୍କା ପ୍ରଣାଳୀର ଏହି ସମଗ୍ର କ୍ଷେତ୍ର ସମ୍ବଳ ଏବଂ ସୁରକ୍ଷା ଉଭୟ ଦୃଷ୍ଟିକୋଣରୁ ଗୁରୁତ୍ୱପୂର୍ଣ୍ଣ । ସେ କହିଥିଲେ ଯେ ଏହାକୁ ଧ୍ୟାନରେ ରଖି ଉପଯୁକ୍ତ ମାଲ ପରିବହନ ଭିତ୍ତିଭୂମିର ବିକାଶ କରାଯାଉଛି । ସେ କ୍ୟାମ୍ପବେଲ ଉପକୂଳ ଜେଟି ଏବଂ ମସ ଜେଟି ଲାଗି କରାଯାଉଥିବା ବିକାଶ କାର୍ଯ୍ୟ ବିଷୟରେ ଆଲୋକପାତ କରିଥିଲେ ।


    ପ୍ରଧାନମନ୍ତ୍ରୀ ଦ୍ୱୀପ ସମୂହର ବିକାଶ ଲାଗି ନିଜ ସରକାରଙ୍କ ପ୍ରତିବଦ୍ଧତାକୁ ଦୋହରାଇଥିଲେ ।


    **********

    
    
    (Release ID: 1558700) Visitor Counter : 1