      ନିର୍ବାଚନ ଆୟୋଗ

      ଭାରତର ନୂତନ ମୁଖ୍ୟ ନିର୍ବାଚନ କମିଶନର ଭାବେ ଶ୍ରୀ ସୁନିଲ ଅରୋରାଙ୍କ ଦାୟିତ୍ୱ ଗ୍ରହଣ
      Posted On: 02 DEC 2018 3:07PM by PIB Bhubaneshwar


    ଭାରତର 23ତମ ମୁଖ୍ୟ ନିର୍ବାଚନ କମିଶନର ( CEC ) ଭାବେ ଶ୍ରୀ ସୁନିଲ ଅରୋରା ଆଜି ଶ୍ରୀ ଓ.ପି. ରାୱତଙ୍କ ଠାରୁ ଦାୟୀତ୍ୱ ଗ୍ରହଣ କରିଛନ୍ତି । ଶ୍ରୀ ଓ.ପି. ରାୱତଙ୍କ କାର୍ଯ୍ୟକାଳ ଶେଷ ହେବା ପରେ 2018 ଡିସେମ୍ବର 1 ତାରିଖରେ ଅବସର ଗ୍ରହଣ କରିଛନ୍ତି ।


    ମୁଖ୍ୟ ନିର୍ବାଚନ କମିଶନର ଭାବେ ଦାୟିତ୍ୱ ଗ୍ରହଣ କରିବା ପୂର୍ବରୁ ଶ୍ରୀ ଅରୋରା ନିର୍ବାଚନ କମିଶନରେ 2017 ସେପ୍ଟେମ୍ବର 1 ତାରିଖରୁ ନିର୍ବାଚନ କମିଶନର ଭାବେ କାର୍ଯ୍ୟରତ ଥିଲେ । ତାଙ୍କ କାର୍ଯ୍ୟକାଳରେ ନିର୍ବାଚନ କମିଶନ ହିମାଚଳ ପ୍ରଦେଶ , ଗୁଜରାଟ , ତ୍ରିପୁରା , ମେଘାଳୟ , ନାଗାଲାଣ୍ଡ ଏବଂ କର୍ଣ୍ଣାଟକରେ ସଫଳତାର ସହ ନିର୍ବାଚନ ଅନୁଷ୍ଠିତ ହୋଇଛି । ସେହିପରି ରାଜସ୍ଥାନ , ମଧ୍ୟପ୍ରଦେଶ , ତେଲଙ୍ଗାନା , ଛତିଶଗଡ଼ ଏବଂ ମିଜୋରାମରେ ମଧ୍ୟ ର୍ନିବାଚନ ପ୍ରକ୍ରିୟା ଏବେ ବିଭିନ୍ନ ପର୍ଯ୍ୟାୟରେ ରହିଛି ଏବଂ 2018 ଡିସେମ୍ବର 11 ତାରିଖରେ ଭୋଟ ଗଣତି ହେବ । ମୁଖ୍ୟ ନିର୍ବାଚନ କମିଶନର ଭାବେ ତାଙ୍କ କାର୍ଯ୍ୟକାଳ ମଧ୍ୟରେ ଦେଶରେ ସପ୍ତଦଶ ଲୋକସଭା ପାଇଁ ନିର୍ବାଚନ ଅନୁଷ୍ଠିତ ହେବ । ଏଥିସହ ସିକିମ , ଆନ୍ଧ୍ର ପ୍ରଦେଶ , ଅରୁଣାଚଳ ପ୍ରଦେଶ , ଓଡ଼ିଶା , ମହାରାଷ୍ଟ୍ର , ହରିଆନା , ଝାଡ଼ଖଣ୍ଡ , ଦିଲ୍ଲୀ ଏନସିଟି , ବିହାର , ଜମ୍ମୁ ଏବଂ କାଶ୍ମୀର ବିଧାନସଭା ପାଇଁ ମଧ୍ୟ ନିର୍ବାଚନ ହେବ ।


    1956 ମସିହା ଏପ୍ରିଲ 13 ତାରିଖରେ ଜନ୍ମ ଗ୍ରହଣ କରିଥିବା ଶ୍ରୀ ଅରୋରା 1980 ବ୍ୟାଚ୍ ରାଜସ୍ଥାନ କ୍ୟାଡରର ପୂର୍ବତନ ଭାରତୀୟ ପ୍ରଶାସନିକ ଅଧିକାରୀ ( IAS ) । ଭାରତ ସରକାରଙ୍କ ସୂଚନା ଓ ପ୍ରସାରଣ ମନ୍ତ୍ରଣାଳୟର ସଚିବ ଭାବେ 2016 ଏପ୍ରିଲ 30 ତାରିଖରେ ତାଙ୍କର ପଦୋନ୍ନତି ହୋଇଥିଲା । 36 ବର୍ଷର କ୍ୟାରିଅର ମଧ୍ୟରେ ସେ ରାଜସ୍ଥାନ ସରକାର ଏବଂ କେନ୍ଦ୍ର ସରକାରଙ୍କ ବିଭିନ୍ନ ଗୁରୁତ୍ୱପୂର୍ଣ୍ଣ ପଦବିରେ ରହିଛନ୍ତି ।


    ସେ ଅନେକ ଗୁରୁତ୍ୱପୂର୍ଣ୍ଣ ପଦବି , ଯଥା ; ଦକ୍ଷତା ବିକାଶ ଏବଂ ଉଦ୍ୟମିତା ମନ୍ତ୍ରଣାଳୟ ଓ ସୂଚନା ଓ ପ୍ରସାରଣ ମନ୍ତ୍ରଣାଳୟରେ ସଚିବ , 2002 ରୁ 2005 ପର୍ଯ୍ୟନ୍ତ ଇଣ୍ଡିଆନ ଏୟାରଲାଇନ୍ସର ଚେୟାରମ୍ୟାନ ଏବଂ ମ୍ୟାନେଜିଂ ଡିରେକ୍ଟର , ଏୟାର ଇଣ୍ଡିଆ , ଏୟାରପୋର୍ଟ ଅଥରିଟି ଅଫ ଇଣ୍ଡିଆ ଏବଂ ନ୍ୟାସନାଲ ସ୍କିଲ ଡେଭଲପମେଣ୍ଟ କର୍ପୋରେସନର ନିର୍ଦ୍ଦେଶକ ମଣ୍ଡଳୀରେ ସଦସ୍ୟ ଭାବେ କାର୍ଯ୍ୟ କରିଛନ୍ତି । ସେ ମଧ୍ୟ 2013 ରୁ 2015 ପର୍ଯ୍ୟନ୍ତ ରାଜସ୍ଥାନ ରାଜ୍ୟ ଉଦ୍ୟୋଗ ବିକାଶ ଏବଂ ନିବେଶ ନିଗମର ଚେୟାରମ୍ୟାନ ଏବଂ 2013 ରୁ 2014 ପର୍ଯ୍ୟନ୍ତ ରାଜସ୍ଥାନ ସରକାରଙ୍କ ଗୃହ ବିଭାଗ ଅତିରିକ୍ତ ପ୍ରମୁଖ ସଚିବ ତଥା ଅନ୍ୟାନ୍ୟ ପଦବିରେ ରହିଛନ୍ତି ।


    ନିର୍ବାଚନ କମିଶନର ଭାବେ ଦାୟିତ୍ୱ ନେବା ପରେ ଶ୍ରୀ ଅରୋରା ଏକ ବିବୃତିରେ କହିଛନ୍ତି ଯେ , ‘ ଆମେ ସମସ୍ତେ ଜାଣିଛନ୍ତି ଆମ ସମ୍ବିଧାନର ପ୍ରତିଷ୍ଠାତା 1950 ମସିହା ଜାନୁଆରୀ 25 ତାରିଖରେ ନିର୍ବାଚନ କମିଶନ ପ୍ରତିଷ୍ଠା କରିଥିଲେ । ବିଗତ ବର୍ଷ ମାନଙ୍କରେ ଅନେକ ମୁଖ୍ୟ ନିର୍ବାଚନ କମିଶନର , ନିର୍ବାଚନ କମିଶନର , କମିଶନରେ ତଥା କ୍ଷେତ୍ରରେ କାର୍ଯ୍ୟ କରିଥିବା ଅଧିକାରୀଗଣଙ୍କ ଉତ୍ସର୍ଗୀକୃତ ମନୋଭାବ ଯୋଗୁ ନିର୍ବାଚନ କମିଶନ ଆଜି ଏକ ଉଦାହରଣ ଯୋଗ୍ୟ ସଂସ୍ଥା ଭାବେ ଛିଡ଼ା ହୋଇପାରିଛି । ସମଗ୍ର ଗଣତାନ୍ତ୍ରିକ ବିଶ୍ୱର ଏହା ଉପରେ ନଜର ରହିଛି ଏବଂ ଯେଉଁ ଦେଶ ଗୁଡ଼ିକ ଗଣତନ୍ତ୍ର ଦିଗକୁ ଅଗ୍ରସର ହେବାକୁ ଇଚ୍ଛା କରୁଛନ୍ତି ସେମାନଙ୍କ ପାଇଁ ଏହା ଆଶାର ଆଲୋକ ପାଲଟିଛି । ମୁଁ ଦାୟିତ୍ୱ ବଦ୍ଧତାର ସହ ମୁଖ୍ୟ ନିର୍ବାଚନ କମିଶନର ଦାୟିତ୍ୱ ଗ୍ରହଣ କରୁଛି । ମୁଁ ପ୍ରାୟ ଏକ ବର୍ଷ ହେବ ନିର୍ବାଚନ କମିଶନର ଭାବେ କାର୍ଯ୍ୟ କରୁଛି । ଏହି କ୍ଷେତ୍ରରେ ମୁଁ କେବଳ ଏତିକି କହିବି ଯେ , କମିଶନରେ ଆମେ ସମସ୍ତେ ବିଭିନ୍ନ ପକ୍ଷଙ୍କ ଆଶା ଅନୁଯାୟୀ ଶ୍ରେଷ୍ଠତାର ପ୍ରଦର୍ଶନ ସ୍ୱରୂପ କାର୍ଯ୍ୟ କରିବୁ , ବିଶେଷ କରି ସମ୍ବିଧାନର ନୀତି ଓ ବିଚାରଧାରାରେ ଆମେ କାର୍ଯ୍ୟ କରିବୁ ।


    ଆମେ ଏହା ମଧ୍ୟ ଜାଣୁ ଯେ ଆଗକୁ ଲୋକସଭା ନିର୍ବାଚନ ଆସୁଛି । କିଛି ଦିନ ତଳେ ଏହାର ପ୍ରସ୍ତୁତି ଆରମ୍ଭ ହୋଇ ଯାଇଛି । ଇଆର , ଇଭିଏମ୍ ଏବଂ ଭିଭିପାଟ ପ୍ରତ୍ୟେକ ସ୍ତରରେ ଆମେ ନିଖୁଣ ଭାବେ ଏହାର ପ୍ରସ୍ତୁତି କରିବୁ । ଭିନ୍ନକ୍ଷମ , ଯବାନଙ୍କ ସମେତ ସମସ୍ତଙ୍କ ପାଇଁ ମୁକ୍ତ , ଅବାଧ , ନିରପେକ୍ଷ , ସ୍ୱଚ୍ଛ ଏବଂ ନୀତିଗତ ନିର୍ବାଚନର ସୁବିଧା ଦେବାକୁ ପ୍ରତିଶ୍ରୁତିବଦ୍ଧ । ପରବର୍ତ୍ତୀ କମିଶନର ଭାବେ ନିଯୁକ୍ତି ପାଇଥିବା ମୋ ବ୍ୟାଚ୍ ମେଟ୍ ଅଶୋକ ଲାଭାସ ଜୀଙ୍କ ସମେତ କମିଶନର ଅନ୍ୟ ମାନଙ୍କ ଠାରୁ ମୁଁ ଉଚିତ ସହଯୋଗ କାମନା କରୁଛି । ରାଜନୈତିକ ଦଳ , ଏନଜିଓ , ସିଭିଲ ସୋସାଇଟି , ଗଣମାଧ୍ୟମ ଏବଂ ଲୋକସଭା ନିର୍ବାଚନ ସହ ଜଡ଼ିତ ଥିବା ଅନ୍ୟ ସମସ୍ତ ପକ୍ଷଙ୍କ ଠାରୁ ମଧ୍ୟ ମୁଁ ସହଯୋଗ ଆଶା କରୁଛି । ଆପଣ ସମସ୍ତଙ୍କ ଆଶୀର୍ବାଦ ବ୍ୟତୀତ ଅନ୍ୟକିଛି ବର୍ତ୍ତମାନ ସମୟରେ ମୁଁ ଲୋଡ଼ୁନାହିଁ । ଏଠାରେ ଗୋଟିଏ ପ୍ରସଙ୍ଗ ମୁଁ ଉଠାଇବାକୁ ଚାହୁଁଛି , ଲୋକପ୍ରତିନିଧି ଆଇନ-1951ର ଧାରା 126ର ବିଭିନ୍ନ ଦିଗକୁ ସମୀକ୍ଷା କରିବା ସକାଶେ ବରିଷ୍ଠ ଡେପୁଟି ନିର୍ବାଚନ କମିଶନର ଶ୍ରୀ ଉମେଶ ସିହ୍ନା ଜୀଙ୍କ ଅଧ୍ୟକ୍ଷତାରେ ଏକ କମିଟି ଗଠନ କରାଯାଇଥିଲା । 2018 ଡିସେମ୍ବର 30 ତାରିଖ ସୁଦ୍ଧା କମିଟି ଏହି ରିପୋର୍ଟ ନିର୍ବାଚନ କମିଶନଙ୍କ ନିକଟରେ ଦାଖଲ କରିଦେବ ବୋଲି ସେ ପ୍ରତିଶ୍ରୁତି ଦେଇଛନ୍ତି । ଧନ୍ୟବାଦ ।


    *******************

    
    
    (Release ID: 1554503) Visitor Counter : 17