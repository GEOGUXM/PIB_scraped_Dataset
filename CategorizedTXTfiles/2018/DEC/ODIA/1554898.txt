      ରସାୟନ ଓ ସାର ମନ୍ତ୍ରଣାଳୟ

      • ସବୁ ରାଜ୍ୟରେ ମହଜୁଦ ଅଛି ଯଥେଷ୍ଟ ସାର
      • ଠିକ୍ ସମୟରେ ସାର ଯୋଗାଣ ପାଇଁ ରେଳବାଇ, ସାର ଓ ରସାୟନ ମନ୍ତ୍ରଣାଳୟ ମଧ୍ୟରେ ହେଉଛି ନିୟମିତ ସମନ୍ୱୟ : କେନ୍ଦ୍ରମନ୍ତ୍ରୀ ସଦାନନ୍ଦ ଗୌଡ଼ା
      • ଚାହିଦା ଅନୁସାରେ ରାଜ୍ୟମାନେ ସମ୍ପୂର୍ଣ୍ଣ ସାର କୋଟା ଉଠାଇବାକୁ କେନ୍ଦ୍ରର ପରାମର୍ଶ
      Posted On: 05 DEC 2018 6:34PM by PIB Bhubaneshwar


    କେନ୍ଦ୍ର ରସାୟନ ଏବଂ ସାର , ପରିସଂଖ୍ୟାନ ଏବଂ କାର୍ଯ୍ୟାନ୍ୱୟନ ମନ୍ତ୍ରୀ ଶ୍ରୀ ଡି.ଭି. ସଦାନନ୍ଦ ଗୌଡ଼ା କହିଛନ୍ତି ଯେ , ଏବେ ସବୁ ରାଜ୍ୟରେ ଯଥେଷ୍ଟ ପରିମାଣର ସାର ମହଜୁଦ୍ ରହିଛି । ଯେକୌଣସି ଜରୁରି ସ୍ଥିତିରେ ଚାହିଦା ମେଣ୍ଟାଇବାକୁ ଏହା ସମର୍ଥ ।


    ଶ୍ରୀ ଗୌଡ଼ା କହିଲେ , ସାର (ଉର୍ବରକ) ବିଭାଗ ସମସ୍ତ ରାଜ୍ୟ ସରକାର ଏବଂ ସାର ଯୋଗାଣକାରୀମାନଙ୍କ ସହ ନିୟମିତ ସମ୍ପର୍କରେ ରହିଛି । ରବି ଋତୁକୁ ଦୃଷ୍ଟିରେ ରଖି ଦେଶବ୍ୟାପୀ ଯେପରି ସାର ଆବଶ୍ୟକ ପରିମାଣରେ ଉପଲବ୍ଧ ହୋଇପାରିବ ସେଥିପାଇଁ ତାଙ୍କ ମନ୍ତ୍ରଣାଳୟ ଦୈନନ୍ଦିନ ସମୀକ୍ଷା କରିବା ସହ ଏଥିପ୍ରତି ସଚେତନ ଅଛି । ସାପ୍ତାହିକ ଭିଡଓ କନଫରେନ୍ସିଂ ଦ୍ୱାରା 2018 ଡିସେମ୍ବର 4 ତାରିଖରେ କୃଷି , ସମବାୟ ଏବଂ କୃଷକ କଲ୍ୟାଣ ବିଭାଗ , ସାର ବିଭାଗ ଏବଂ ରେଳବାଇ ସହ ମିଳିତ ଆଲୋଚନା ବେଳେ ସମସ୍ତ ରାଜ୍ୟରେ ଯଥେଷ୍ଟ ପରିମାଣର ସାର ମହଜୁଦ୍ ଥିବା ସୂଚନା ଦିଆଯାଇଛି ।


    ଶ୍ରୀ ଗୌଡ଼ା କହିଲେ , ଦେଶବ୍ୟାପୀ ସାର ପରିବହନ ନେଇ ରେଳବାଇ ସହ ନିତି ଦିନିଆ ସମନ୍ୱୟ କରାଯାଉଛି । ଦେଶବ୍ୟାପୀ ଯେପରି ଉଚିତ ସମୟରେ ସାର ଉପଲବ୍ଧ ହୋଇପାରିବ ସେ ଦିଗରେ ସାର ବିଭାଗ ଏବଂ ରେଳବାଇ ନିଜ ମଧ୍ୟରେ ସମନ୍ୱୟ ରକ୍ଷା କରିଛନ୍ତି । ରେଳବାଇ ଓ ସାର ବିଭାଗର ଉଦ୍ୟମ ଯୋଗୁ 2017 ଖରିଫ ଋତୁ ତୁଳନାରେ 2018 ଖରିଫ ଋତୁରେ ଅଧିକ 250 ରେକ୍ ସାର ଉପଲବ୍ଧ ହୋଇପାରିଥିବା ମନ୍ତ୍ରୀ କହିଥିଲେ ।


    2018-19 ରବି ଋତୁ ପାଇଁ (2018 ଅକ୍ଟୋବରରୁ 2019 ମାର୍ଚ୍ଚ) 155.84 ଲକ୍ଷ ମେଟ୍ରିକ ଟନ୍ ୟୁରିଆ ଆବଶ୍ୟକ । ରବି ଋତୁରେ ଆବଶ୍ୟକ ଥିବା ମୋଟ ସାର , ବିଶେଷ କରି 2018 ଡିସେମ୍ବରରୁ 2019 ଜାନୁଆରୀ ପର୍ଯ୍ୟନ୍ତ ସବୁଠାରୁ ଅଧିକ ଚାହିଦା ସମୟ ପୂରଣ କରିବା ପାଇଁ ଘରୋଇ ଉତ୍ପାଦନ (129 ଲକ୍ଷ ମେଟ୍ରକ ଟନ୍) ଏବଂ ବଳକା ଆମଦାନୀ ଦ୍ୱାରା ମେଣ୍ଟାଯିବ । ଏଥିସହ ଦେଶରେ ପି ଏଣ୍ଡ କେ (ଫସଫରସ ଏବଂ ପଟାସିୟମ) ସାରର ଉତ୍ପାଦନ ଜାରି ରହିଛି । କ୍ଷେତ୍ରର ଆବଶ୍ୟକତା ଅନୁଯାୟୀ ଆମଦାନୀକାରୀ ସଂସ୍ଥାଗୁଡ଼ିକ ପି ଏଣ୍ଡ କେ ସାର ଆମଦାନୀ ମଧ୍ୟ କରୁଛନ୍ତି ।


    ପ୍ରତି ମାସ ଆରମ୍ଭ ପୂର୍ବରୁ ଯୋଗାଣକାରୀମାନଙ୍କ ସହ ଆଲୋଚନା ପରେ ମାସିକ ଯୋଗାଣ ଯୋଜନା ପ୍ରସ୍ତୁତ ହୋଇଥାଏ ଏବଂ ସାର ଯୋଗାଣ କରାଯାଇଥାଏ , ଯାହାକି ସମସ୍ତ ରାଜ୍ୟର ଆବଶ୍ୟକ ଚାହିଦା ମେଣ୍ଟାଇଥାଏ । ଯୋଗାଣକାରୀ ସଂସ୍ଥା ଏବଂ ରାଜ୍ୟଗୁଡ଼ିକୁ ସାର ବିଭାଗ ପକ୍ଷରୁ ଏହି ପରାମର୍ଶ ଦିଆଯାଇଛି ଯେ , 2018 ଡିସେମ୍ବର ମାସରେ ଦିଆଯାଇଥିବା ଚାହିଦା ତାଲିକା ଅନୁଯାୟୀ ସମ୍ପୂର୍ଣ୍ଣ କୋଟା ଉଠାଇ ଯେପରି ବ୍ୟବହାର କରାଯିବ । ଥରେ ରାଜ୍ୟଗୁଡ଼ିକ ଦ୍ୱାରା ସାର କୋଟା ଗ୍ରହଣ କରାଯିବା ପରେ ରାଜ୍ୟ ଭିତରେ ତାହାକୁ ସୁଚାରୁ ରୂପେ ବଣ୍ଟନ କରାଯିବା ରାଜ୍ୟ ସରକାରଙ୍କ ଦାୟିତ୍ୱ ବୋଲି ଶ୍ରୀ ଗୌଡ଼ା କହିଥିଲେ ।


    **********


    

    
    (Release ID: 1554898) Visitor Counter : 24