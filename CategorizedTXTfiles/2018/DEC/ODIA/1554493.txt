      ରାଷ୍ଟ୍ରପତିଙ୍କ ସଚିବାଳୟ

      ସିଆଇଆଇ ଆଗ୍ରୋ ଟେକ୍‌ ଇଣ୍ଡିଆ 2018ର 13ଶ ସଂସ୍କରଣ ରାଷ୍ଟ୍ରପତିଙ୍କ ଦ୍ୱାରା ଉଦ୍ଘାଟିତ
      Posted On: 01 DEC 2018 2:56PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଆଜି (ଡ଼ିସେମ୍ବର 01 , 2018) ଚଣ୍ଡୀଗଡ଼ ଠାରେ ସିଆଇଆଇ ଆଗ୍ରୋ ଟେକ୍‌ ଇଣ୍ଡିଆ 2018ର 13ଶ ସଂସ୍କରଣକୁ ଉଦ୍ଘାଟନ କରିଛନ୍ତି ।


    ଏହି ଅବସରରେ ଉଦ୍‌ବୋଧନ ଦେଇ ରାଷ୍ଟ୍ରପତି କହିଲେ ଯେ ଭାରତର କୃଷି ଏବେ ଆଧୁନିକ ପ୍ରଯୁକ୍ତିକୁ ଆପଣାଇଥିବା ବେଳେ ଏହାର ଆମୂଳଚୂଳ ପୁନର୍ବିନ୍ୟାସ ଆବଶ୍ୟକ । ଏହାକୁ ଜଳବାୟୁ ପରିବର୍ତ୍ତନ , ମୂଲ୍ୟରେ ଘଟୁଥିବା ହ୍ରାସବୃଦ୍ଧି ଏବଂ ଆବଶ୍ୟକତା ଅନୁସାରେ ଏହାର ଭଣ୍ଡାରକରଣ କରାଯିବା ଆଦି ଦିଗରେ ଗୁରୁତ୍ୱର ସହ ଚିନ୍ତା କରାଯିବା ଏବଂ କାର୍ଯ୍ୟାନୁଷ୍ଠାନ ଗ୍ରହଣ କରାଯିବା ଜରୁରି ହୋଇପଡ଼ିଛି । ସେହିଭଳି ଏଥିରେ ପୋଷଣୀୟ ଭାବେ ବ୍ୟବସାୟିକ ଗୋଷ୍ଠୀଙ୍କ ଦ୍ୱାରା ସହଭାଗୀତା ଦୃଷ୍ଟିକୋଣରୁ ନିବେଶ କରାଯିବା ବାଂଛନୀୟ । ଏହିସବୁ କାରଣଗୁଡ଼ିକ ପ୍ରତି ବିଶେଷ ଭାବେ ଧ୍ୟାନ ଦିଆଗଲେ ତାହା କୃଷିକ୍ଷେତ୍ରର ମୂଲ୍ୟବୃଦ୍ଧି କରିବା ସହ ଏହାକୁ ପ୍ରତିଦ୍ୱନ୍ଦ୍ୱିତାମୂଳକ କରିପାରିବ । ତଦ୍ୱାରା କୃଷକମାନଙ୍କ ଉପାର୍ଜନ ବୃଦ୍ଧି ପାଇବ ବୋଲି ସେ ମତ ପୋଷଣ କରିଥିଲେ ।


    ରାଷ୍ଟ୍ରପତି କହିଲେ ଯେ ମାନବ ଇତିହାସରେ , କୃଷିକାର୍ଯ୍ୟ ହିଁ ବିବିଧ ପାର ନିଷେଚନ ପ୍ରକ୍ରିୟା ମଧ୍ୟ ଦେଇ ଗତି କରିଆସିଛି । ସହଭାଗୀତା ହିଁ କୃଷି କାର୍ଯ୍ୟରେ ଯୁଗ ଯୁଗ ଧରି ପାରସ୍ପରିକ ଅଧ୍ୟୟନ ଏବଂ ସହଯୋଗର ବାତାବରଣ ସୃଷ୍ଟି କରିଆସିଛି । ସହଭାଗୀତା କେବଳ କୃଷି କ୍ଷେତ୍ରରେ ନୁହେଁ କୃଷିକୁ ଅନ୍ୟାନ୍ୟ କ୍ଷେତ୍ର ସହ ମଧ୍ୟ ଯୋଡ଼ି ରଖିଆସିଛି । ସେଥିରେ ଭୂଗୋଳ ସହ ମାନବ ସମାଜ ଜଡ଼ିତ । ଗତ ଦଶନ୍ଧିମାନଙ୍କରେ କୃଷି କ୍ଷେତ୍ରକୁ ଉତ୍ପାଦନ ଏବଂ ଯାନ୍ତ୍ରିକରଣ ବିଶେଷ ଭାବେ ସହଯୋଗ କରି ଆସିଥିଲା । ଅଧୁନା କୃଷି ଏବଂ ସେବା କ୍ଷେତ୍ର ଭିତରେ ଏକ ଉଲ୍ଲେଖନୀୟ ସହବନ୍ଧନର ବାତାବରଣ ମୁଣ୍ଡ ଟେକିଛି । ଜୈବପ୍ରଯୁକ୍ତି , ନାନୋଟେକ୍ନୋଲୋଜି , ଡ଼ାଟ ବିଜ୍ଞାନ , ରିମୋଟ ସେନ୍ସିଂ ଇମେଜିଂ , ସ୍ୱୟଂକ୍ରିୟ ମହାକାଶୀୟ ଏବଂ ଭୂପୃଷ୍ଠ ଯାନର ଉପଯୋଗ ଏବଂ କୃତ୍ରିମ ପ୍ରଜ୍ଞା କୃଷିକ୍ଷେତ୍ରକୁ ଅଧିକରୁ ଅଧିକ ମୂଲ୍ୟଯୁକ୍ତ କରିପାରିଛି । ତେଣୁ ଆଗ୍ରୋ ଟେକ୍‌ ଇଣ୍ଡିଆ- 2018 ଭାରତର କୃଷକମାନଙ୍କୁ ବିଭିନ୍ନ କ୍ଷେତ୍ର ସହ ସହଭାଗୀତାର ବାତାବରଣ ଏବଂ ସୁଯୋଗ ପ୍ରଦାନ କରିବ ବୋଲି ରାଷ୍ଟ୍ରପତି ଦୃଢ଼ୋକ୍ତି ପୋଷଣ କରିଥିଲେ ।


    କୃଷିକ୍ଷେତ୍ରରେ ପାଳ ଏବଂ କୃଷି ଅବଶେଷାଂଶକୁ ଜାଳିବା ସଂପର୍କରେ ଆଲୋକପାତ କରି ରାଷ୍ଟ୍ରପତି କହିଲେ ଯେ ପଞ୍ଜାବ ଏବଂ ହରିଆଣାର କୃଷକମାନେ ଦେଶର ଗର୍ବ ଏବଂ ଗୌରବ । ସେମାନେ କୃଷି କ୍ଷେତ୍ରରେ ସେମାନଙ୍କର ଅଭିନବତ୍ୱ ଠାରୁ ଆରମ୍ଭ କରି ଉତ୍ପାଦନ ପର୍ଯ୍ୟନ୍ତ ସବୁପ୍ରକାର ସାଫଲ୍ୟ ପ୍ରଦର୍ଶନ କରିଆସିଛନ୍ତି ଯାହାକି ସାରା ଦେଶ ପାଇଁ ଅନୁକରଣୀୟ ହୋଇପାରିଛି ।ସେମାନେ କେତେବେଳେ ହେଲେ ସାମାଜିକ ଚାଲେଞ୍ଜ ଏବଂ ଦାୟିତ୍ୱବୋଧ ଠାରୁ ମୁହଁ ଫେରାଇ ନେଇନାହାନ୍ତି । ଆଜି ଆମେ ଦେଶରେ କୃଷିକ୍ଷେତ୍ରର ଅବଶିଷ୍ଟାଂଶକୁ ନଷ୍ଟ କରିବା କ୍ଷେତ୍ରରେ ଏକ ବିରାଟ ଚାଲେଞ୍ଜର ସାମ୍ନା କରୁଛୁ । ସେସବୁକୁ କିଭଳି ନିରାପଦ ଭାବେ ନଷ୍ଟ କରାଯାଇପାରିବ ସେଥିପାଇଁ ସଭିଏଁ ଚିନ୍ତିତ । କ୍ଷେତରେ ପାଳ ଜାଳିବା ସବୁଠାରୁ ବିପଜ୍ଜନକ କାର୍ଯ୍ୟ ହୋଇପଡ଼ିଛି । ପର୍ଯ୍ୟାବରଣ ସୁରକ୍ଷା ଏବଂ ପ୍ରଦୂଷଣକୁ ରୋକିବା ନେଇ ଏହା ଅତ୍ୟନ୍ତ ଗର୍ହିତ ବୋଲି ଜଣାପଡ଼ିଛି । ଏହା ଛୋଟ ଛୋଟ ଶିଶୁମାନଙ୍କ ଠାରୁ ନେଇ ବୃଦ୍ଧ ଏବଂ ଋଗଣ ବ୍ୟକ୍ତିମାନଙ୍କ ସ୍ୱାସ୍ଥ୍ୟ ପ୍ରତି ଅତ୍ୟନ୍ତ କ୍ଷତିକାରକ । ତେଣୁ ଆମେ ସଭିଏଁ ଏବଂ ରାଜ୍ୟ ସରକାରମାନଙ୍କ ସହ ମିଶି ଏହାର ଏକ ପ୍ରତିକାର ବ୍ୟବସ୍ଥା ବାହାର କରିବା ଉଚିତ । କୃଷକମାନେ ସଦାସର୍ବଦା ଦେଶପାଇଁ ସେମାନଙ୍କର ଉଦାର ହୃଦୟ ପ୍ରଦର୍ଶନ କରିଆସିଛନ୍ତି ଏବଂ ଏହି ସମସ୍ୟାର ସମାଧାନ ସକାଶେ ସେମାନେ ଅନୁରୂପ ଉଦାରତା ପ୍ରଦର୍ଶନ କରିବେ ବୋଲି ରାଷ୍ଟ୍ରପତି ଦୃଢ଼ ଆଶା ବ୍ୟକ୍ତ କରିଥିଲେ । ଏ ଦିଗରେ ସମସ୍ତଙ୍କୁ ପ୍ରଯୁକ୍ତି ସହାୟକ ହେବ ଏବଂ ତାହାର ସମାଧାନ ପନ୍ଥା ବାହାରି ପାରିବ ବୋଲି ସେ କହିଥିଲେ ।


    ***************

    
    
    (Release ID: 1554493) Visitor Counter : 15