      ଯୋଗାଯୋଗ ଓ ସୂଚନା ପ୍ରଯୁକ୍ତି ସେବା ମନ୍ତ୍ରଣାଳୟ

      ଡାକ ବିଭାଗର ନୂଆ ଇ-କମର୍ସ ପୋର୍ଟାଲ
      • ଗ୍ରାମୀଣ କାରିଗର ଓ ରିଟେଲରଙ୍କୁ ଅନଲାଇନ ଉତ୍ପାଦ ବିକ୍ରି ସୁବିଧା

      Posted On: 14 DEC 2018 2:42PM by PIB Bhubaneshwar

    କେନ୍ଦ୍ର ଯୋଗାଯୋଗ ରାଷ୍ଟ୍ରମନ୍ତ୍ରୀ (ସ୍ୱାଧୀନ) ଶ୍ରୀ ମନୋଜ ସିହ୍ନା ଡାକ ବିଭାଗର ଇ-କମର୍ସ ପୋର୍ଟାଲର ଶୁଭାରମ୍ଭ କରିଛନ୍ତି । ଏହି ପୋର୍ଟାଲ ବିକ୍ରେତା ବିଶେଷ କରି ଗ୍ରାମୀଣ କାରିଗର/ସ୍ୱୟଂ ସହାୟକ ଗୋଷ୍ଠୀ/ମହିଳା ଉଦ୍ୟୋଗୀ/ରାଜ୍ୟ ଓ କେନ୍ଦ୍ରୀୟ ସାର୍ବଜନିକ ଉପକ୍ରମ/ସ୍ୱାୟତ ସଂସ୍ଥା ଆଦି ନିଜ ଉତ୍ପାଦ ସାରା ଦେଶରେ ବିକ୍ରି କରିବା ପାଇଁ ଇ-ମାର୍କେଟ ଉପଲବ୍ଧ କରାଇବ । କ୍ଷୁଦ୍ର ଓ ସ୍ଥାନୀୟ ବିକ୍ରେତା ଯେଉଁମାନେ ଇ-କମର୍ସ କ୍ଷେତ୍ରରେ ପଛରେ ପଡିଯାଇଛନ୍ତି , ସେମାନେ ଡାକ ବିଭାଗର ବିଶାଳ ପ୍ରକୃତ ଓ ଆଇଟି ନେଟୱର୍କର ଲାଭ ଉଠାଇ ନିଜର ପ୍ରସାର ଓ ଖୁଚୁରା ଶକ୍ତି ବଢ଼ାଇ ପାରିବେ । କ୍ରେତାମାନେ ବିକ୍ରେତାଙ୍କ ଦ୍ୱାରା ପୋର୍ଟାଲରେ ପ୍ରଦର୍ଶିତ ଉତ୍ପାଦ ନିକଟରେ ପହଞ୍ଚି ପାରିବେ ଓ ଡିଜିଟାଲ ଦେୟ ମାଧ୍ୟମରେ ଅର୍ଡର କରିପାରିବେ । ଉତ୍ପାଦଗୁଡିକୁ ସ୍ପିଡ ପୋଷ୍ଟ ମାଧ୍ୟମରେ ପଠାଯିବ ।


    ଶ୍ରୀ ସିହ୍ନା ପୋଷ୍ଟ ଅଫିସ ସେଭିଙ୍ଗ ବ୍ୟାଙ୍କ ( POSB ) ଗ୍ରାହକଙ୍କ ପାଇଁ ଇଣ୍ଟରନେଟ ବ୍ୟାଙ୍କିଙ୍ଗ୍ ସୁବିଧାର ଶୁଭାରମ୍ଭ କରିଛନ୍ତି । ଯାହା କୋର୍ ବ୍ୟାଙ୍କିଙ୍ଗ ସଲ୍ୟୁସନ ( CBS ) ଅଧୀନରେ ଆସୁଛି । ଏବେ ପ୍ରାୟ 17 କୋଟି ପିଓଏସବି ଖାତା ମଧ୍ୟ-ସଞ୍ଚାଳିତ ହେବ ଏବଂ ଗ୍ରାହକ ନିଜର ଅର୍ଥ ଅନଲାଇନ ଡାକଘରର ଆର୍ଡି ଏବଂ ପିପିଏଫ୍ ଖାତାରେ ଜମା କରିପାରିବେ । ଏହି ସୁବିଧା ଦ୍ୱାରା ଗ୍ରାହକମାନଙ୍କୁ ଡାକଘର ଯିବା ବିନା ମଧ୍ୟ ନେଣ-ଦେଣ କରିବାରେ ସହାୟତା ମିଳିପାରିବ ।


    ଟିକେଟ୍ ସଂଗ୍ରହକୁ ଶିକ୍ଷା ପ୍ରଣାଳିର ମୁଖ୍ୟଧାରା ମଧ୍ୟକୁ ଆଣିବା ଏବଂ ପ୍ରୋତ୍ସାହନ ଦେବା ଉଦ୍ଦେଶ୍ୟରେ 2017ରେ ଡାକ ବିଭାଗ ସ୍କୁଲ ଛାତ୍ରମାନଙ୍କ ପାଇଁ ଦୀନ ଦୟାଲ ସ୍ପର୍ଶ (ସ୍କଲାରସିପ୍ ଫର୍ ପ୍ରମୋସନ୍ ଅଫ୍ ଆପ୍ଟିଚ୍ୟୁଡ୍ ଆଣ୍ଡ ରିସର୍ଚ୍ଚ ଇନ୍ ଷ୍ଟାମ୍ପସ ଆଜ୍ ଏ ହବି) ଛାତ୍ରବୃତ୍ତି କାର୍ଯ୍ୟକ୍ରମର ଶୁଭାରମ୍ଭ କରିଥିଲେ । ଏହି ଯୋଜନା ସାରା ଦେଶର ପିଲାମାନଙ୍କ ଧ୍ୟାନ ନିଜ ପ୍ରତି ଆକର୍ଷିତ କରିଥିଲା । ଏହି କଥାରୁ ଏହା ପ୍ରମାଣିତ ହେଉଛି ଯେ 2017-18ରେ 20 , 652 ପିଲା ଏଥିରେ ଅଂଶ ଗ୍ରହଣ କରିଥିଲା ବେଳେ 2018-19ରେ ଏଥିରେ ଅଂଶଗ୍ରହଣ କରିଥିବା ପିଲାଙ୍କ ସଂଖ୍ୟା ପ୍ରାୟ 4ଗୁଣ ବୃଦ୍ଧି ପାଇ 74 , 555ରେ ପହଂଚିଛି । ଏଥି ମଧ୍ୟରୁ 920 ଛାତ୍ରମାନଙ୍କୁ ବାର୍ଷିକ 6000 ଟଙ୍କାର ଛାତ୍ରବୃତ୍ତି ପ୍ରଦାନ କରିବା ପାଇଁ ମନୋନୀତ କରାଯାଇଛି । ଶ୍ରୀ ସିହ୍ନା ଦିଲ୍ଲୀ ସର୍କଲରୁ ମନୋନୀତ ହୋଇଥିବା ପିଲାମାନଙ୍କ ସହିତ ଭିଡିଓ କନଫରେନ୍ସ ମାଧ୍ୟମରେ କଥା ହୋଇଥିଲେ ।


    ଶ୍ରୀ ସିହ୍ନା ଗ୍ରାମୀଣ ଡାକ ସେବକ ଏବଂ ବିଭାଗର କର୍ମଚାରୀମାନଙ୍କୁ ସେମାନଙ୍କ ଉଲ୍ଲେଖନୀୟ ଯୋଗଦାନ ପାଇଁ 8ଟି ଶ୍ରେଣୀରେ ମେଘଦୂତ ପୁରସ୍କାର ପ୍ରଦାନ କରିଛନ୍ତି । ମେଘଦୂତ ପୁରସ୍କାର 2011 ମସିହା ପରେ ପୁଣି ଥରେ ଆରମ୍ଭ କରାଯାଇଛି । ଶ୍ରୀ ମନୋଜ ସିହ୍ନାଙ୍କ ମାର୍ଗଦର୍ଶନରେ ଏହି ପଦକ୍ଷେପ ନିଆଯାଇଛି । ପୁରସ୍କାର ପାଇଥିବା ଆଠଜଣ ବିଜେତାଙ୍କ ମଧ୍ୟରୁ ପ୍ରତ୍ୟେକଙ୍କୁ ନଗଦ 21 , 000 ଟଙ୍କା , ସ୍ୱର୍ଣ୍ଣ ପଦକ ଏବଂ ମାନପତ୍ର ପ୍ରଦାନ କରାଯାଇଛି ।


    ଏହି ଅବସରରେ ଶ୍ରୀ ସିହ୍ନା ପୁନର୍ଗଠିତ ହୋଇଥିବା ଭାରତୀୟ ଡାକର ୱେବସାଇଟର ମଧ୍ୟ ଶୁଭାରମ୍ଭ କରିଥିଲେ । ପୁନର୍ଗଠିତ ୱେବସାଇଟ୍ ସୁନ୍ଦର ଦେଖାଯିବା ସହିତ ସହଜରେ ବ୍ୟବହାର କରିହେଲା ଭଳି ବୈଶିଷ୍ଟ୍ୟ ଏବଂ ସବୁପ୍ରକାର ଡିଭାଇସ୍ ଯେପରିକି ମୋବାଇଲ୍ ଫୋନରେ ମଧ୍ୟ ଏହାକୁ ବ୍ୟବହାର କରିବାରେ ସହଜ ହେବ । ଏହି ନୂଆ ୱେବସାଇଟ୍ ବିଭାଗର ଡିଜିଟାଲ ପ୍ରସାର ବଢ଼ାଇବା ଦିଗରେ ଉଠାଯାଇଥିବା ଏକ ପଦକ୍ଷେପ ଅଟେ ।


    ଶ୍ରୀ ସିହ୍ନା କହିଛନ୍ତି ଯେ , “ ଶାସନକୁ ନାଗରିକମାନଙ୍କ ଦ୍ୱାର ପର୍ଯ୍ୟନ୍ତ ପହଞ୍ଚାଇବାର ମାନନୀୟ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ଲକ୍ଷ୍ୟକୁ ଧ୍ୟାନରେ ରଖି ଏହି ପଦକ୍ଷେପ ନିଆଯାଇଛି । ”


    ଭାରତୀୟ ଡାକର ବିଭିନ୍ନ ପ୍ରକାର ଉଦ୍ୟମ ଯେମିତିକି ପୋଷ୍ଟ ଅଫିସ ପାସପୋର୍ଟ ସେବା କେନ୍ଦ୍ର , ଆଧାର କେନ୍ଦ୍ର , ଭାରତୀୟ ଡାକ ଦେୟ ବ୍ୟାଙ୍କ ଏବଂ ନାଗରିକ କୈନ୍ଦ୍ରିକ ବିଭାଗର ଅନ୍ୟ ସମସ୍ତ ପଦକ୍ଷେପଗୁଡିକର ରିପୋର୍ଟିଂ ଏବଂ ପ୍ରଚାର ପାଇଁ ଶ୍ରୀ ସିହ୍ନା ଗଣମାଧ୍ୟମକୁ ଧନ୍ୟବାଦ ଦେଇଛନ୍ତି ।


    *****************


    

    
    (Release ID: 1556163) Visitor Counter : 21