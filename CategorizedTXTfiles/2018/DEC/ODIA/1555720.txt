      ରାଷ୍ଟ୍ରପତିଙ୍କ ସଚିବାଳୟ

      ମିଆଁମାର ରାଷ୍ଟ୍ରପତିଙ୍କ ସହ ରାଷ୍ଟ୍ରପତି ରାମନାଥ କୋବିନ୍ଦଙ୍କ ଆଲୋଚନା
      • ରାଖାଇନ ବିକାଶ ପ୍ରକଳ୍ପ ଅନ୍ତର୍ଗତ 50ଟି ବାସଗୃହ ହସ୍ତାନ୍ତର କଲା ଭାରତ

      Posted On: 11 DEC 2018 7:05PM by PIB Bhubaneshwar

    ରାଷ୍ଟ୍ରପତି ଶ୍ରୀ ରାମନାଥ କୋବିନ୍ଦ ଆଜି (ଡ଼ିସେମ୍ବର 11 , 2018) ଠାରୁ ତାଙ୍କର ତିନିଦିନିଆ ମିଆଁମାର ଗସ୍ତ ଆରମ୍ଭ କରିଛନ୍ତି । ଏହି ଗସ୍ତର ପ୍ରଥମ ଚରଣରେ ରାଷ୍ଟ୍ରପତି ଯାଇ ନେ ପି ତ ’ ଠାରେ ପହଞ୍ଚିଛନ୍ତି । ନେ ପି ତ ’ ସ୍ଥିତ ରାଷ୍ଟ୍ରପତି ଭବନଠାରେ ଶ୍ରୀ କୋବିନ୍ଦଙ୍କୁ ଭବ୍ୟ ସ୍ୱାଗତ ସମ୍ବର୍ଦ୍ଧନା ଜ୍ଞାପନ କରାଯାଇଛି । ମିଆଁମାରର ରାଷ୍ଟ୍ରପତି ଶ୍ରୀ ୟୁ ୱିନ୍‌ ମିଣ୍ଟ୍‌ ଆନୁଷ୍ଠାନିକ ଭାବେ ଶ୍ରୀ କୋବିନ୍ଦଙ୍କୁ ସ୍ୱାଗତ କରିଥିଲେ ।


    ପରେ ରାଷ୍ଟ୍ରପତି ଶ୍ରୀ କୋବିନ୍ଦ ଦୁଇ ଦେଶ ମଧ୍ୟରେ ଅନୁଷ୍ଠିତ ପ୍ରତିନିଧିସ୍ତରୀୟ ଆଲୋଚନାରେ ଅଂଶଗ୍ରହଣ କରିବା ସହ ଭାରତୀୟ ପ୍ରତିନିଧିମଣ୍ଡଳୀର ନେତୃତ୍ୱ ନେଇଥିଲେ । ରାଷ୍ଟ୍ରପତି କହିଲେ ଯେ ଭାରତ ମିଆଁମାର ସହ ଘନିଷ୍ଠ ସଂପର୍କ ରକ୍ଷା ଉପରେ ବିଶେଷ ଗୁରୁତ୍ୱ ପ୍ରଦାନ କରେ । ଭାରତର “ ଆକ୍ଟ ଇଷ୍ଟ ନୀତି ” ଏବଂ “ ପ୍ରଥମେ ପ୍ରତିବେଶୀ ” ନୀତିରେ ମିଆଁମାର ଏକ ଘନିଷ୍ଠ ସହଯୋଗୀ । ଭାରତ ଏବଂ ଦକ୍ଷିଣ- ପୂର୍ବ ଏସିଆ ଓ ଆସିଆନ୍‌ ମଧ୍ୟରେ ସଂପର୍କ ରକ୍ଷା କ୍ଷେତ୍ରରେ ମିଆଁମାର ଏକ ସେତୁ ଭଳି କାର୍ଯ୍ୟ କରିଆସୁଛି ବୋଲି ସେ ଉଲ୍ଲେଖ କରିଥିଲେ ।


    ରାଷ୍ଟ୍ରପତି କହିଲେ ଯେ ଭାରତ ମିଆଁମାରର ବିକାଶ ସହଯୋଗୀ ଭାବେ କାର୍ଯ୍ୟ କରିଆସୁଥିବାରୁ ନିଜକୁ ଗର୍ବିତ ମନେକରେ । ଦୁଇଦେଶ ମଧ୍ୟରେ ସଂଯୋଗ ସ୍ଥାପନ ଘେନି କାର୍ଯ୍ୟକାରୀ ହେଉଥିବା ସମସ୍ତ ପ୍ରକଳ୍ପ କାର୍ଯ୍ୟକୁ ନିର୍ଦ୍ଧାରିତ ସମୟସୀମା ମଧ୍ୟରେ ସଂପୂର୍ଣ୍ଣ କରିବା ସକାଶେ ଭାରତ ସଂକଳ୍ପବଦ୍ଧ ବୋଲି ରାଷ୍ଟ୍ରପତି ସୂଚାଇଥିଲେ । ବନ୍ଦର ତଥା ଆଭ୍ୟନ୍ତରୀଣ ଜଳପଥ ସଂଯୋଗ ଯଥା କାଲାଦାନ ପ୍ରକଳ୍ପର ସମସ୍ତ କାର୍ଯ୍ୟ ଏବେସୁଦ୍ଧା ସଂପୂର୍ଣ୍ଣ ହୋଇଛି । ଅବଶିଷ୍ଟ ପ୍ରକଳ୍ପ କାର୍ଯ୍ୟ ଶେଷ କରିବା ଦିଗରେ ଭାରତ ମିଆଁମାରର ସହଯୋଗ କାମନା କରେ । ମିଆଁମାରର ଏଭଳି ଦକ୍ଷତା ବିକାଶ କାର୍ଯ୍ୟକ୍ରମରେ ଭାରତ ସହଯୋଗୀ ଭାବେ କାର୍ଯ୍ୟ କରୁଥିବାରୁ ଭାରତ ବେଶ୍‌ ଗର୍ବିତ ବୋଲି ସେ ଉଲ୍ଲେଖ କରିଥିଲେ ।


    ଏହି ଗସ୍ତ ଅବସରରେ ରାଷ୍ଟ୍ରପତି ସେ ଦେଶର ଷ୍ଟେଟ୍‌ କାଉନସିଲର ଅଙ୍ଗ୍‌ ସାନ୍‌ ସୁ କିଙ୍କୁ ରାଷ୍ଟ୍ରପତି ଭବନଠାରେ ସାକ୍ଷାତ କରିଥିଲେ । ଉଭୟ ନେତା ବିଭିନ୍ନ ଦ୍ୱିପାକ୍ଷିକ ତଥା ବହୁପାକ୍ଷିକ ପ୍ରସଙ୍ଗ ଉପରେ ଆଲୋଚନା କରିଥିଲେ । ରାଷ୍ଟ୍ରପତି କହିଲେ ଯେ ମିଆଁମାରରେ ସଂପ୍ରତି ହେଉଥିବା ସଂସ୍କାର କାର୍ଯ୍ୟକ୍ରମକୁ ଭାରତ ଭୂୟସୀ ପ୍ରଶଂସା କରେ । ମିଆଁମାର ପାଇଁ ଏହା ଏକ ଘଡ଼ିସନ୍ଧିର ମୁହୂର୍ତ୍ତ । ତେବେ ଭାରତ ସେ ଦେଶର ଜାତୀୟ ଶାନ୍ତି ପ୍ରକ୍ରିୟାକୁ ପୂର୍ଣ୍ଣ ସମର୍ଥନ ଜଣାଏ ବୋଲି ରାଷ୍ଟ୍ରପତି କହିଥିଲେ ।


    ରାଷ୍ଟ୍ରପତି କହିଲେ ଯେ ଭାରତର ଉତ୍ତର-ପୂର୍ବାଞ୍ଚଳ କ୍ଷେତ୍ରରେ ବସବାସ କରୁଥିବା ଲୋକମାନେ ଦୁଇ ଦେଶ ମଧ୍ୟରେ ନିକଟରେ ସ୍ୱାକ୍ଷରିତ ତଥା କାର୍ଯ୍ୟକାରୀ ହୋଇଥିବା ସୀମାପାର ରାଜିନାମାକୁ ବିଶେଷ ଭାବେ ସ୍ୱାଗତ କରିଛନ୍ତି ଏବଂ ସେଥିରୁ ସୁଫଳ ହାସଲ କରିଛନ୍ତି । ତେଣୁ ଭାରତ ଓ ମିଆଁମାର ମଧ୍ୟରେ ଯଥାଶୀଘ୍ର ମୋଟରଯାନ ଚଳାଚଳ ରାଜିନାମା , ସଂଯୋଗକରଣ ପ୍ରୟାସ ଯଥାଶୀଘ୍ର ଶେଷ ହେବାକୁ ସେମାନେ ଆଶା କରନ୍ତି , ଯଦ୍ୱାରା ସୀମାର ଉଭୟ ପାର୍ଶ୍ଵରେ ଥିବା ଜନସାଧାରଣ ସେଥିରୁ ଫାଇଦା ହାସଲ କରିପାରିବେ ।


    ରାଷ୍ଟ୍ରପତି ଶ୍ରୀ କୋବିନ୍ଦଙ୍କ ମିଆଁମାର ଗସ୍ତ ଅବସରରେ ଦୁଇ ଦେଶ ମଧ୍ୟରେ ଦୁଇଟି ରାଜିନାମା ସ୍ୱାକ୍ଷରିତ ହୋଇଛି । ସେଗୁଡ଼ିକ ହେଲା-

      * ଭାରତର ଜାତୀୟ ଜୁଡ଼ିସିଆଲ ଏକାଡ଼େମୀ ଏବଂ ମିଆଁମାରର ୟୁନିଅନ୍‌ ଚିଫ୍‌ ଜଷ୍ଟିସ୍‌ କାର୍ଯ୍ୟାଳୟ ମଧ୍ୟରେ ମିଆଁମାରର ବିଚାରପତି ଓ ନ୍ୟାୟିକ ପଦାଧିକାରୀମାନଙ୍କ ତାଲିମ ସକାଶେ ସ୍ୱାକ୍ଷରିତ ରାଜିନାମା , ଏବଂ
      * ଭାରତର ବିଜ୍ଞାନ ଓ ପ୍ରଯୁକ୍ତି ମନ୍ତ୍ରଣାଳୟ ଅଧୀନସ୍ଥ ବିଜ୍ଞାନ ଓ ପ୍ରଯୁକ୍ତି ବିଭାଗ ଏବଂ ମିଆଁମାରର ଶିକ୍ଷା ବିଭାଗ ଅଧୀନସ୍ଥ ଗବେଷଣା ଓ ଅଭିନବତ୍ୱ ବିଭାଗ ମଧ୍ୟରେ ସ୍ୱାକ୍ଷରିତ ରାଜିନାମା ।

    ମିଆଁମାରର ବିକାଶ ପ୍ରକଳ୍ପର ଅଂଶବିଶେଷ ସ୍ୱରୂପ ଭାରତ ସେ ଦେଶର ରାଖିନେ କ୍ଷେତ୍ରରେ 250ଟି ବାସଗୃହ ନିର୍ମାଣ କରୁଛି । ପ୍ରଥମ ଦଫାରେ ନିର୍ମିତ ହୋଇ ସାରିଥିବା 50ଟି ବାସଗୃହକୁ ରାଷ୍ଟ୍ରପତି ଆନୁଷ୍ଠାନିକ ଭାବେ ମିଆଁମାର କର୍ତ୍ତୃପକ୍ଷଙ୍କୁ ହସ୍ତାନ୍ତର କରିଥିଲେ ।


    ରାଷ୍ଟ୍ରପତି ଶ୍ରୀ କୋବିନ୍ଦଙ୍କ ଗସ୍ତ ଅବସରରେ ଏବଂ ଦୁଇ ଦେଶର ଲୋକମାନଙ୍କ ମଧ୍ୟରେ ଅଧିକ ଘନିଷ୍ଠ ସଂପର୍କ ବୃଦ୍ଧି ସକାଶେ , ମିଆଁମାର ସରକାର ଭାରତୀୟ ପର୍ଯ୍ୟଟକମାନଙ୍କୁ ସେ ଦେଶରେ ପଦାର୍ପଣ କରିବା ସଙ୍ଗେ ସଙ୍ଗେ ଭିସା ପ୍ରଦାନର ସୁବିଧା ଘୋଷଣା କରିଛନ୍ତି । ନେ ପି ତ ’, ୟୁଙ୍ଗୁନ କିମ୍ବା ମାଣ୍ଡାଲେଠାରେ ଆନ୍ତର୍ଜାତୀୟ ବିମାନ ବନ୍ଦରରେ ପହଞ୍ଚିବା ମାତ୍ରେ ଭାରତୀୟ ନାଗରିକମାନଙ୍କୁ ଏଭଳି ସୁବିଧା ଯୋଗାଇ ଦିଆ ଯିବାର ବ୍ୟବସ୍ଥା କରାଯାଇଛି ।


    ପରେ ସନ୍ଧ୍ୟାରେ ରାଷ୍ଟ୍ରପତି ଶ୍ରୀ କୋବିନ୍ଦ ତାଙ୍କ ସମ୍ମାନାର୍ଥେ ରାଷ୍ଟ୍ରପତି ୟୁ ୱିନ୍‌ ମିଣ୍ଟଙ୍କ ଦ୍ୱାରା ଆୟୋଜିତ ଏକ ଭୋଜିସଭାରେ ଯୋଗ ଦେବାର କାର୍ଯ୍ୟକ୍ରମ ରହିଛି । ଆସନ୍ତାକାଲି ( ଡ଼ିସେମ୍ବର 12 , 2018) ରାଷ୍ଟ୍ରପତିଙ୍କ ଗସ୍ତକ୍ରମ ସେ ଦେଶରେ ଜାରି ରହିବ ।


    **************

    
    
    (Release ID: 1555720) Visitor Counter : 15
    
    
    
    
    

*