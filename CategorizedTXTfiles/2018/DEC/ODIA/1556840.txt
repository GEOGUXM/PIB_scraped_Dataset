      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପ୍ରଧାନମନ୍ତ୍ରୀଙ୍କୁ ସାକ୍ଷାତ କଲେ ଜାମ୍ମୁ-କାଶ୍ମୀରର ନବ ନିର୍ବାଚିତ ସରପଞ୍ଚବୃନ୍ଦ
      Posted On: 19 DEC 2018 5:30PM by PIB Bhubaneshwar


    ଜାମ୍ମୁ କାଶ୍ମୀରରେ ସଦ୍ୟ ଅନୁଷ୍ଠିତ ପଞ୍ଚାୟତ ନିର୍ବାଚନରେ ବିଜୟୀ ହୋଇଥିବା 48 ଜଣ ସରପଞ୍ଚ ଆଜି ନୂଆଦିଲ୍ଲୀଠାରେ ପ୍ରଧାନମନ୍ତ୍ରୀଙ୍କୁ ସାକ୍ଷାତ କରିଛନ୍ତି ।


    ନିଖିଳ ଜାମ୍ମୁ - କାଶ୍ମୀର ପଞ୍ଚାୟତ ସମ୍ମିଳନୀର ଅଧ୍ୟକ୍ଷ ଶ୍ରୀ ସାଫିକ୍‌ ମୀର ଏହି ପ୍ରତିନିଧି ଦଳର ନେତୃତ୍ୱ ନେଇଥିଲେ ।


    ସ୍ୱାୟତ୍ତ ଶାସନ ଅନୁଷ୍ଠାନକୁ ସୁଦୃଢ଼ କରିବା ସକାଶେ ପ୍ରଧାନମନ୍ତ୍ରୀଙ୍କ ପ୍ରୟାସକୁ ଏହି ପ୍ରତିନିଧିମାନେ ଭୂୟସୀ ପ୍ରଶଂସା କରିଥିଲେ । ଏଥିସହ ସେମାନେ ଜାମ୍ମୁ କାଶ୍ମୀରରେ ସରକାର ଶାନ୍ତିପୂର୍ଣ୍ଣ ଭାବେ ତଥା ସଫଳତାର ସହ ପଞ୍ଚାୟତ ନିର୍ବାଚନ ଅନୁଷ୍ଠିତ କରାଇଥିବାରୁ ଶ୍ରୀ ମୋଦୀଙ୍କୁ ଧନ୍ୟବାଦ ଜ୍ଞାପନ କରିଥିଲେ ।


    ପ୍ରଧାନମନ୍ତ୍ରୀ ପ୍ରତ୍ୟୁତ୍ତରରେ ନବ ନିର୍ବାଚିତ ସରପଞ୍ଚମାନଙ୍କୁ ଅଭିନନ୍ଦନ ଜଣାଇବା ସହ ସ୍ଥାନୀୟ ଜନସାଧାରଣଙ୍କ କଲ୍ୟାଣ ସକାଶେ ସେମାନେ ସଦାସର୍ବଦା କାର୍ଯ୍ୟ କରିବାକୁ ପରାମର୍ଶ ଦେଇଥିଲେ । ଲୋକମାନଙ୍କ ସଶକ୍ତିକରଣ ସକାଶେ ସେ ଓ ତାଙ୍କ ସରକାର ସଦାସର୍ବଦା ପ୍ରତିଶ୍ରୁତିବଦ୍ଧ ବୋଲି ସେ କହିଥିଲେ । ରାଜ୍ୟର କଲ୍ୟାଣ ସକାଶେ ତାଙ୍କ ସରକାର ସ୍ଥାନୀୟ ସରକାରୀ ପ୍ରତିନିଧିମାନଙ୍କ ସହ କାନ୍ଧକୁ କାନ୍ଧ ମିଳାଇ ସଦାବେଳେ କାର୍ଯ୍ୟ କରିବେ ବୋଲି ଆଶ୍ୱାସନା ଦେଇ ପ୍ରଧାନମନ୍ତ୍ରୀ କହିଲେ ଯେ ଏହା ଦ୍ୱାରା ସମସ୍ତଙ୍କର ଆଶା ଆକାଂକ୍ଷା ପୂରଣ ହୋଇପାରିବ । ଲୋକମାନଙ୍କ ସ୍ୱାର୍ଥ ପ୍ରତି ସର୍ବାଧିକ ଗୁରୁତ୍ୱ ପ୍ରଦାନ ସକାଶେ ସେ ଏହି ସ୍ଥାନୀୟ ପ୍ରତିନିଧିମାନଙ୍କୁ ପରାମର୍ଶ ଦେଇଥିଲେ । ପ୍ରଧାନମନ୍ତ୍ରୀ କହିଲେ ଯେ ଲୋକମାନେ ସେହି ଆଶା ନେଇ ଓ ସେମାନଙ୍କ ଉପରେ ଆସ୍ଥା ପ୍ରକଟ କରି ସେମାନଙ୍କୁ ନିର୍ବାଚିତ କରିଛନ୍ତି ।


    ସ୍ଥାନୀୟ ଜନ ପ୍ରତିନିଧିମାନଙ୍କୁ ଅଭିନନ୍ଦନ ଜଣାଇ ପ୍ରଧାନମନ୍ତ୍ରୀ କହିଲେ ଯେ ସେମାନେ ନାନା ପ୍ରକାର ପ୍ରତିକୂଳ ପରିସ୍ଥିତିର ମୁକାବିଲା କରି ସାହସର ସହ ଏହି ନିର୍ବାଚନର ସାମ୍ନା କରିଛନ୍ତି । ନିର୍ବାଚନ ହେଉଛି ଗଣତାନ୍ତ୍ରିକ ପ୍ରକ୍ରିୟା । ତେଣୁ ସେମାନେ ଡ଼ର ଓ ଧମକକୁ ଖାତିର ନକରି ଏହି ନିର୍ବାଚନରେ ଅଂଶ ଗ୍ରହଣ କରି ସାହସିକତାର ପରିଚୟ ଦେଇଛନ୍ତି । ପଞ୍ଚାୟତ ରାଜ ମଡ଼େଲକୁ ସଫଳ ତଥା ଲୋକମାନଙ୍କ ମୌଳିକ ଆବଶ୍ୟକତା ଓ ଅଭାବକୁ ପୂରଣ କରିବା ଦିଗରେ ପ୍ରୟାସ କରିବା ଦିଗରେ ଭାରତ ସରକାର ସଂପୂର୍ଣ୍ଣ ସହଯୋଗ ଯୋଗାଇ ଦେବ । ତୃଣମୂଳ ସ୍ତରର ଅନୁଷ୍ଠାନ ସଶକ୍ତ ହେବା ବେଶ ଜରୁରି ଏହା ଜାମ୍ମୁ କାଶ୍ମୀରକୁ ହିଂସାର ପଥରୁ ଓହରାଇ ନେଇ ଏକ ନିରାପଦ ତଥା ବିକାଶର ମାର୍ଗରେ ପରିଚାଳିତ କରିବା ସକାଶେ ପଞ୍ଚାୟତ ନିର୍ବାଚନ ଏକ ଗୁରୁତ୍ୱପୂର୍ଣ୍ଣ ପଦକ୍ଷେପ ବୋଲି ପ୍ରଧାନମନ୍ତ୍ରୀ ମତ ପୋଷଣ କରିଥିଲେ ।


    ସଦ୍ୟ ଅନୁଷ୍ଠିତ ପଞ୍ଚାୟତ ନିର୍ବାଚନରେ ମହିଳାମାନଙ୍କ ଅଂଶଗ୍ରହଣକୁ ପ୍ରଧାନମନ୍ତ୍ରୀ ପ୍ରଶଂସା କରିଥିଲେ ।


    ଦୀର୍ଘ 13 ବର୍ଷ ପରେ ନିକଟରେ 1100 ସହରାଞ୍ଚଳ ଲୋକାଲ ବଡ଼ି ପାଇଁ ଜାମ୍ମୁ କାଶ୍ମୀରରେ ନିର୍ବାଚନ ଅନୁଷ୍ଠିତ ହୋଇଥିଲା । ଏଥିସହ ରାଜ୍ୟ 35 , 000 ପଞ୍ଚାୟତ ପାଇଁ ସାତ ବର୍ଷ ପରେ ନଭେମ୍ବର - ଡ଼ିସେମ୍ବର , 2018ରେ ଏହି ନିର୍ବାଚନ ସଂପନ୍ନ ହୋଇଛି । ରାଜ୍ୟର ପଞ୍ଚାୟତ ନିର୍ବାଚନରେ 74 ପ୍ରତିଶତ ମତଦାତା (ମୋଟ 58 ଲକ୍ଷ ଭୋଟର) ସେମାନଙ୍କର ମତାଧିକାର ସାବ୍ୟସ୍ତ କରିଥିଲେ ।


    ଏହି ପ୍ରକ୍ରିୟାକୁ ଆଗକୁ ଆଗେଇ ନେବା ସକାଶେ ଖୁବ୍‌ ଶୀଘ୍ର 40 , 000 ତୃଣମୂଳ ସ୍ତରୀୟ ପ୍ରତିନିଧିମାନଙ୍କ ପାଇଁ ତାଲିମ କାର୍ଯ୍ୟକ୍ରମ ଅନୁଷ୍ଠିତ ହେବ । ରାଜ୍ୟର ସରପଞ୍ଚମାନଙ୍କୁ ମାସିକ 2500 ଟଙ୍କା ଏବଂ ପ୍ରତ୍ୟେକ ପଞ୍ଚଙ୍କୁ ମାସିକ 1000 ଟଙ୍କାର ରାଶି ପ୍ରଦାନ କରାଯିବ ।


    **************

    
    
    (Release ID: 1556840) Visitor Counter : 23