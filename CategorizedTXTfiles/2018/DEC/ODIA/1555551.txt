      ଅର୍ଥ ମନ୍ତ୍ରଣାଳୟ

      ସୁନା ଚୋରା ଚାଲାଣ ଉପରେ ଡିଆରଆଇର କାର୍ଯ୍ୟାନୁଷ୍ଠାନ ଜାରି
      ପ୍ରାୟ 21 କୋଟି ଟଙ୍କା ମୂଲ୍ୟର 66 କିଗ୍ରା ସୁନା ଜବତ

      Posted On: 10 DEC 2018 7:38PM by PIB Bhubaneshwar

    ଅର୍ଥ ମନ୍ତ୍ରଣାଳୟର ରାଜସ୍ୱ ଗୁଇନ୍ଦା ନିର୍ଦ୍ଦେଶାଳୟ (ଡିଆରଆଇ) ସଂଗଠିତ ଚୋରା କାରବାର ଦଳ ଉପରେ ଏକ ବ୍ୟାପକ ଅଭିଯାନରେ 6 ଏବଂ 7 ଡିସେମ୍ବର , 2018ରେ ପାଖାପାଖି 21 କୋଟି ଟଙ୍କା ମୂଲ୍ୟର 66 କିଗ୍ରା ସୁନା ଜବତ କରିଛି । ଏହି ଚୋରା ସୁନା ଲକ୍ଷ୍ନୌ , କୋଲକାତା ଏବଂ ସିଲିଗୁଡ଼ିର ଦୁଇଟି ସ୍ଥାନରୁ ଜବତ କରାଯାଇଛି । ଡିଆରଆଇର ଏହି ଅଭିଯାନରେ 4 ଜଣଙ୍କୁ ଗିରଫ କରାଯାଇଛି । ଏଥିସହିତ ଚୋରା କାରବାରରେ ବ୍ୟବହୃତ ହୋଇଥିବା 4ଟି କାର ମଧ୍ୟ ଜବତ କରାଯାଇଛି ।


    ପଶ୍ଚିମବଙ୍ଗରେ ଭାରତ-ଭୂଟାନ ସୀମା ଦେଇ ଭାରତକୁ ଭୂଟାନରୁ ବିପୁଳ ମାତ୍ରାରେ ବିଦେଶୀ ସୁନା ଚୋରା ଚାଲାଣ ହେଉଥିଲା । ଏହି ସୁନା ଭାରତର ବିଭିନ୍ନ ସ୍ଥାନକୁ ପଠାଯାଉଥିବା ନେଇ ଡିଆରଇକୁ ବିଶେଷ ସୂତ୍ରରୁ ସୂଚନା ମିଳିଥିଲା ।


    6 ଡିସେମ୍ବର , 2018ରେ ଡିଆରଆଇର ଅଧିକାରୀମାନେ ଲକ୍ଷ୍ନୌ ନିକଟରେ ଅତି ଦ୍ରୁତ ଗତିରେ ଯାଉଥିବା ଏକ କାରକୁ ଅଟକାଇଥିଲେ , ଏଥିରେ ଦୁଇ ଜଣ ବ୍ୟକ୍ତି ଥିଲେ । ଉକ୍ତ କାରର ଯାଞ୍ଚ କରିବା ପରେ 1 କିଲୋଗ୍ରାମ ଲେଖାଏ 33ଟି ସୁନା ଛଡ଼ ଜବତ କରାଯାଇଥିଲା । ଏହି ବିଦେଶୀ ସୁନା ଛଡ଼ର ଓଜନ 33 କିଲୋଗ୍ରାମ ଥିବା ଜଣାପଡ଼ିଥିଲା । ଏହାର ମୂଲ୍ୟ 10.56 କୋଟି ଟଙ୍କା ଆକଳନ କରାଯାଇଥିଲା । ସୁନାର ଏହି ଛଡ଼କୁ କାର ଚାଳକଙ୍କ ସିଟ ତଳେ ଥିବା ଏକ ବାକ୍ସରେ ରଖାଯାଇଥିଲା । ଏହି କାରରେ ଥିବା ଦୁଇ ଜଣଙ୍କ ମଧ୍ୟରେ ଜଣେ ଚୋର ଦଳର ମୁଖ୍ୟ ପରିଚାଳକ ଥିଲା ।


    ଡିଆରଆଇର ଅଧିକାରୀମାନଙ୍କ ଦ୍ୱାରା ଏପରି ଆଉ ଏକ କାର୍ଯ୍ୟାନୁଷ୍ଠାନ 7 ଡିସେମ୍ବର , 2018 ପ୍ରାତଃ ସମୟରେ କରାଯାଇଥିଲା । ଏହାର ଅନ୍ତର୍ଗତ କୋଲକାତା ନିକଟରେ ଏକ କାରକୁ ପିଛା କରି ଅଟକାଯାଇଥିଲା । ଏଥିରେ ମଧ୍ୟ ଦୁଇ ଜଣ ବ୍ୟକ୍ତି ସବାର ଥିଲେ । ଏହି କାରର ଖାନତଲାସୀ କରାଯିବା ପରେ ସେଥିରୁ 33 କିଗ୍ରା ବିଦେଶ ସୁନା ଜବତ କରାଯାଇଥିଲା । 33 ପ୍ରତିଶତ ଶୁଦ୍ଧତା ଥିବା ଏହି ସୁନାର ମୂଲ୍ୟ 10.46 କୋଟି ଟଙ୍କା ବୋଲି ଅନୁମାନ କରାଯାଉଛି । ଚୋରା କରାବାର କରାଯାଉଥିବା ଏହି ସୁନାକୁ ଡ୍ୟାସ ବୋର୍ଡ ପଛରେ ସ୍ୱତନ୍ତ୍ର ଭାବେ ତିଆରି ହୋଇଥିବା ଏକ ବକ୍ସରେ ଲୁଚାଇ ରଖାଯାଇଥିଲା । ଏଥିମଧ୍ୟରୁ କିଛି ସୁନାକୁ କାରର ଗିଅର ବକ୍ସର ସମ୍ପୂର୍ଣ୍ଣ ନିକଟରେ ସ୍ୱତନ୍ତ୍ର ଭାବେ ତିଆରି କରାଯାଇଥିବା ଏକ ବାକ୍ସରେ ଲୁଚାଇ ରଖାଯାଇଥିଲା ।


    ଅନୁରୂପ ଭାବେ ଆଉ ଏକ ତ୍ୱରିତ କାର୍ଯ୍ୟାନୁଷ୍ଠାନ ସିଲିଗୁଡ଼ିରେ ମଧ୍ୟ କରାଯାଇଥିଲା । ଏହି ସମୟରେ 3.5 ଲକ୍ଷ ନଗତ ଟଙ୍କା ଜବତ କରାଯାଇଥିଲା । ଯାହା ଚୋରା କାରବାରର ଟଙ୍କା ଥିଲା ବୋଲି ଜଣାପଡ଼ିଛି । ଏହିପରି ସୀମା ଶୁଳ୍କ ଆଇନର ବ୍ୟବସ୍ଥା ଅନୁଯାୟୀ ଆଉ ଦୁଇଟି କାର ମଧ୍ୟ ଜବତ କରାଯାଇଛି । ଏ ସମସ୍ତ କାରରେ ସ୍ୱତନ୍ତ୍ର ଭାବେ ତିଆରି ହୋଇଥିବା ବାକ୍ସ ମିଳିଛି । ଯାହାକୁ ପୂର୍ବରୁ ସୁନା ଚୋରା କାରବାରରେ ବ୍ୟବହାର କରାଯାଇଥିବା ଅନୁମାନ କରାଯାଉଛି ।


    ଚଳିତ ଆର୍ଥିକ ବର୍ଷ 2018-19ରେ ବ୍ୟାପକ ପରିମାଣରେ ସୁନା ଚୋରା କାରବାର ମାମଲା ରୁଜୁ କରାଯାଇଛି । ଏପ୍ରିଲ-ନଭେମ୍ବର 2018 ସମୟରେ ଭାରତର ସୀମା ଶୁଳ୍କ ବିଭାଗ ପାଖାପାଖି 2.63 ଟନ ସୁନା ଜବତ କରିଛି । 2017-18 ଆର୍ଥିକ ବର୍ଷ (ଏପ୍ରିଲ ରୁ ମାର୍ଚ୍ଚ) ଅବଧିରେ ଭାରତୀୟ ସୀମା ଶୁଳ୍କ ବିଭାଗ 3.22 ଟନ ସୁନା ଜବତ କରିଥିଲା ଯାହା 2016-17 ଆର୍ଥିକ ବର୍ଷରେ ଜବତ କରାଯାଇଥିବା ମୋଟ ସୁନା ତୁଳନାରେ 103 ପ୍ରତିଶତ ଅଧିକ ଅଟେ ।


    ଏହି ସୁନା ଚୋରା କାରବାର ବାଂଲାଦେଶ , ମିଆଁମାର , ନେପାଳ , ଭୂଟାନ ଏବଂ ଚୀନକୁ ଲାଗିଥିବା ଭାରତ ସୀମା ଦେଇ କରାଯାଉଥିବା ଜଣାପଡ଼ିଛି ।


    **********

    
    
    (Release ID: 1555551) Visitor Counter : 12