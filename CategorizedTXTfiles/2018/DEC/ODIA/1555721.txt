      ସଂଖ୍ୟାଲଘୁ ବ୍ୟାପାର ମନ୍ତ୍ରଣାଳୟ

      ଜାତୀୟ ମାନବାଧିକାର କମିଶନଙ୍କ ଦ୍ୱାରା ଆୟୋଜିତ ମାନବାଧିକାର ଦିବସ ଉତ୍ସବରେ କେନ୍ଦ୍ର ସଂଖ୍ୟାଲଘୁ ବ୍ୟାପାର ମନ୍ତ୍ରୀଙ୍କ ଅଧ୍ୟକ୍ଷତା
      Posted On: 10 DEC 2018 7:07PM by PIB Bhubaneshwar


    ନୀରିହ ଲୋକଙ୍କୁ ହତ୍ୟା କରିଥିବା ଆତଙ୍କବାଦୀମାନେ ମାନବାଧିକାରର କୌଣସି ଦୟା ବା ସୁଯୋଗ ପାଇବାର ଯୋଗ୍ୟ ନୁହନ୍ତି ।


    ଜାତୀୟ ମାନବାଧିକାର କମିଶନ ଦ୍ୱାରା ଆୟୋଜିତ ମାନବାଧିକାର ଦିବସ ଉତ୍ସବ ଅବସରରେ ଅତିଥି ଭାବେ ଯୋଗଦେଇ କେନ୍ଦ୍ର ସଂଖ୍ୟାଲଘୁ ବ୍ୟାପାର ମନ୍ତ୍ରୀ ମୁଖତାର ଅବାସ ନକଭି ଏକଥା କହିଛନ୍ତି । ନୂଆଦିଲ୍ଲୀରେ ଜାତୀୟ ମାନବାଧିକାର କମିଶନ ଦ୍ୱାରା ଆୟୋଜିତ ଏହି ଉତ୍ସବକୁ ସମ୍ବୋଧିତ କରି ଶ୍ରୀ ନକଭି କହିଛନ୍ତି ଏହା ଦୁର୍ଭାଗ୍ୟଜନକ ଯେ କେତେକ ଅନୁଷ୍ଠାନ ଏବଂ ବ୍ୟକ୍ତିବିଶେଷ ସେଇସବୁ ଆତଙ୍କବାଦୀ ଏବଂ ଜାତୀୟ ସୁରକ୍ଷା ପ୍ରତି ବିପଦ ସାଜିଥିବା ତଥା ନିରୀହ ଲୋକଙ୍କୁ ହତ୍ୟା କରୁଥିବା ଅନୁଷ୍ଠାନମାନଙ୍କ ମାନବାଧିକାର ନେଇ ସ୍ୱର ଉତ୍ତୋଳନ କରିବା ଦିଗରେ ଅଧିକ ଆଗ୍ରହୀ ।


    ଶ୍ରୀ ନକଭି କହିଛନ୍ତି ଏଭଳି ଆତଙ୍କବାଦୀ ସଂଗଠନ ଏବଂ କେତେକ ଅସାମାଜିକ ତତ୍ତ୍ୱ ଭାବନ୍ତି ଯେ ସାଧାରଣ ଲୋକଙ୍କୁ ହତ୍ୟା କରିବା , ସୁରକ୍ଷା କର୍ମୀଙ୍କ ଉପରେ ଆକ୍ରମଣ କରିବା , ଆତଙ୍କ ଖେଳାଇଦେବା ଏବଂ ବିଶ୍ୱର ଶାନ୍ତି ଭଙ୍ଗକରିବା ହେଉଛି ସେମାନଙ୍କ ‘ ମାନବାଧିକାର ’ । କେନ୍ଦ୍ରମନ୍ତ୍ରୀ ଏହା ମଧ୍ୟ କହିଛନ୍ତି ବିଶ୍ୱର ଅନ୍ୟ ଗଣତାନ୍ତ୍ରିକ ଦେଶ ତୁଳନାରେ ଭାରତରେ ପ୍ରତ୍ୟେକ ସମ୍ପ୍ରଦାୟର ସାମାଜିକ , ଅର୍ଥନୈତିକ , ଧାର୍ମିକ ଏବଂ ଅନ୍ୟାନ୍ୟ ମାନବାଧିକାର ଅଧିକ ସୁରକ୍ଷିତ । ସହିଷ୍ଣୁତା ତଥା ସାମ୍ପ୍ରଦାୟିକ ଏବଂ ସାମାଜିକ ସଂପ୍ରୀତି ଭାରତର ଡିଏନ୍ଏରେ ଅଛି । ଅନେକ ଭାଷା , ଧର୍ମ ଏବଂ ସଂପ୍ରଦାୟ ସତ୍ତ୍ୱେ ସାମାଜିକ ଏବଂ ସାଂସ୍କୃତିକ ସଂପ୍ରୀତି ହେଉଛି ଭାରତର ଐକ୍ୟର ମୂଳ ଉତ୍ସ । କୌଣସି ଦୁଷ୍ଟଶକ୍ତି ଯେମିତି ଆମର ଐକ୍ୟଭଙ୍ଗ ନ କରେ ସେଥିପ୍ରତି ଆମକୁ ସତର୍କ ରହିବାକୁ ହେବ ।


    ଶ୍ରୀ ନକଭି ଏହା ମଧ୍ୟ କହିଛନ୍ତି ‘ ସମ୍ମିଳିତ ଉନ୍ନତି ’ ହେଉଛି ଆମ ଦେଶର ‘ ରାଷ୍ଟ୍ରନୀତି ’ ଏବଂ ‘ ସମସ୍ତଙ୍କ ବିକାଶ ’ ହେଉଛି ଆମର ‘ ରାଜଧର୍ମ ’ । ଗତ ସାଢ଼େ ଚାରି ବର୍ଷ ମଧ୍ୟରେ ବିନା କୌଣସି ପକ୍ଷପାତିତାରେ ମୋଦୀ ସରକାର ସମାଜର ସମସ୍ତ ବର୍ଗ ମଧ୍ୟରେ ‘ ବିଶ୍ୱାସର ସହିତ ଉନ୍ନତି ’ ର ଏକ ବାତାବରଣ ସୃଷ୍ଟି କରିବାରେ ସଫଳ ହୋଇପାରିଛନ୍ତି । ଶ୍ରୀ ନକଭିଙ୍କ ଅନୁସାରେ ନରେନ୍ଦ୍ର ମୋଦୀଙ୍କ ନେତୃତ୍ୱରେ ପରିଚାଳିତ ସରକାର ‘ ତୁଷ୍ଟିକରଣ ବିନା ସଶକ୍ତିକରଣ ’ ଏବଂ ‘ ଗୌରବର ସହ ଉନ୍ନତି ’ ନୀତିକୁ ଅନୁସରଣ କରିଆସିଛି । ତାଙ୍କ ସରକାର ସମାଜର ପ୍ରତ୍ୟେକ ବର୍ଗକୁ ବିକାଶଧାରାରେ ସମାନ ଭାବେ ସାମିଲ କରିବା ସହିତ ‘ ଭରସାଯୋଗ୍ୟ ବିକାଶ ’ ର ଏକ ବାତାବରଣ ସୃଷ୍ଟି କରିପାରିଛନ୍ତି । ମାତ୍ର କିଛି ବ୍ୟକ୍ତିବିଶେଷ ଏଭଳି ବାତାବରଣକୁ ହଜମ କରିବାରେ ବ୍ୟର୍ଥ ହୋଇଛନ୍ତି । ତେଣୁ ସେମାନେ ବିକାଶର ଧାରାରେ ବ୍ୟାଘାତ ସୃଷ୍ଟି କରିବାର ଚେଷ୍ଟା ଜାରି ରଖିଛନ୍ତି । ବିକାଶର ଧାରାରେ ବାଧା ସୃଷ୍ଟି କରିବା ପାଇଁ ମୋଦୀ ସରକାର କେବେବି ଅନୁମତି ଦେବେ ନାହିଁ ଏବଂ ଆମ ସରକାରର ବିକାଶ ମନ୍ତ୍ରକୁ ଚାପି ଦେବା ପାଇଁ ଅନ୍ୟ କୌଣସି ନକାରାତ୍ମକ ଚିନ୍ତାଧାରାକୁ ପ୍ରଶ୍ରୟ ଦେବେ ନାହିଁ ।


    ଶ୍ରୀ ନକଭି ଏହା କହିଛନ୍ତି ଯେ ବିଗତ 25 ବର୍ଷ ମଧ୍ୟରେ ଜାତୀୟ ମାନବାଧିକାର କମିଶନ ମାନବାଧିକାର ସଂସ୍କୃତିକୁ ପ୍ରୋତ୍ସାହିତ କରିବା ପାଇଁ ପ୍ରୟାସ ଜାରି ରଖିଛି । ସାଧାରଣ ଲୋକଙ୍କ ମଧ୍ୟରେଅଦ୍ଭୁତପୂର୍ବ ବିଶ୍ୱାସ ସୃଷ୍ଟି କରିପାରିଛି ମାନବାଧିକାର କମିଶନ । ଏବେ ସାଧାରଣ ଲୋକ ମଧ୍ୟ ବିନା କୌଣସି ଭୟରେ ଜାତୀୟ ମାନବାଧିକାର କମିଶନ ପାଖରେ ଅଭିଯୋଗ କରିପାରୁଛନ୍ତି । ଦେଶର ସାଧାରଣ ଜନତାଙ୍କ ମାନବାଧିକାର ସୁରକ୍ଷା ଦିଗରେ ଜାତୀୟ ମାନବାଧିକାର କମିଶନ ସବୁବେଳେ ଏକ ସକ୍ରିୟ ଭୂମିକା ନିର୍ବାହ କରିଆସିଛି । ଜାତୀୟ ମାନବାଧିକାର କମିଶନ ମଧ୍ୟ ଅନେକ ଶିବିର ଆୟୋଜନ କରିବା ସହିତ ବିଭିନ୍ନ ସମସ୍ୟାର ତୁରନ୍ତ ସମାଧାନ ପାଇଁ ନିୟମିତ ବ୍ୟବଧାନରେ ବିଭିନ୍ନ ରାଜ୍ୟର ରାଜଧାନୀରେ ଜନ ଶୁଣାଣି କାର୍ଯ୍ୟକ୍ରମ ମଧ୍ୟ ଆୟୋଜନ କରିଛି । ଏହା ଦର୍ଶାଉଛି ଯେ ସାଧାରଣ ଲୋକ ଯେମିତି ସେମାନଙ୍କ ଅଧିକାରରୁ ବଞ୍ଚିତ ନ ହୁଅନ୍ତି ।


    ଶ୍ରୀ ନକଭି ଏକଥା ମଧ୍ୟ କହିଛନ୍ତି ଯେ ଏହା ନିଶ୍ଚିତ ଭାବେ ଉତ୍ସାହଜନକ ଯେ ମାନବାଧିକାର ପ୍ରସଙ୍ଗରେ ସଚେତନତା ଜାରି କରିବା ଉଦ୍ଦେଶ୍ୟରେ ଜାତୀୟ ମାନବାଧିକାର କମିଶନ ଦେଶର 28ଟି ସବୁଠୁ ପଛୁଆ ଜିଲ୍ଲା ଚୟନ କରିଛି ଯାହାଦ୍ୱାରା ସରକାରଙ୍କ ବିଭିନ୍ନ ସାମାଜିକ-ଆର୍ଥିକ ବିକାଶମୂଳକ କାର୍ଯ୍ୟକ୍ରମ ପ୍ରଭାବଶାଳୀ ହେଉଛି କି ନାହିଁ ଜାଣିହେବ । କମିଶନ ମଧ୍ୟ ମାନବାଧିକାର ଏବଂ ବିକାଶମୂଳକ ଯୋଜନାର କାର୍ଯ୍ୟକାରିତା ଯାଞ୍ଚ କରିବା ଉଦ୍ଦେଶ୍ୟରେ ବିଭିନ୍ନ ରାଜ୍ୟର ଭିନ୍ନ ଭିନ୍ନ ଜିଲ୍ଲା ପରିଦର୍ଶନ କରୁଛନ୍ତି ।


    **********

    
    
    (Release ID: 1555721) Visitor Counter : 1