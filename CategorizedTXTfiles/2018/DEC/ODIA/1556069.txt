      ସଂଖ୍ୟାଲଘୁ ବ୍ୟାପାର ମନ୍ତ୍ରଣାଳୟ

      ଭାରତ-ସାଉଦି ଆରବ ମଧ୍ୟରେ ଦ୍ଵିପାଖିକ ବାର୍ଷିକ ହଜ 2019 ରାଜିନାମା ସ୍ୱାକ୍ଷରିତ
      Posted On: 13 DEC 2018 6:41PM by PIB Bhubaneshwar


    କେନ୍ଦ୍ର ସଂଖ୍ୟାଲଘୁ ମନ୍ତ୍ରୀ ମୁଖତାର ଆବାସ ନକଭି ଏବଂ ସାଉଦି ଆରବର ହଜ୍ ଏବଂ ଉମରା ମନ୍ତ୍ରୀ ଡକ୍ଟର ମହମ୍ମଦ ସଲେହ ବିନ ତାହିର ବେନଟନ ଜେଦାହଠାରେ ଭାରତ ଏବଂ ସାଉଦି ଆରବ ମଧ୍ୟରେ 2019 ହଜ୍ ପାଇଁ ବାର୍ଷିକ ହଜ ରାଜିନାମାରେ ସ୍ୱାକ୍ଷର କରିଛନ୍ତି ।


    ଏହି ଅବସରରେ ଶ୍ରୀ ନକଭି କହିଛନ୍ତି ସାଉଦି ଆରବ ସରକାର ସବୁବେଳେ ଭାରତୀୟ ହଜ୍ ଯାତ୍ରୀମାନଙ୍କର ସୁରକ୍ଷା ସୁନିଶ୍ଚିତ କରିବା ଏବଂ ସେମାନଙ୍କୁ ଉନ୍ନତ ସୁବିଧା ପ୍ରଦାନ କରିବାରେ ସକ୍ରିୟ ଏବଂ ପ୍ରଭାବଶାଳୀ ଭୂମିକା ନିର୍ବାହ କରିଆସିଛନ୍ତି । ଏହା ଦୁଇ ଦେଶ ମଧ୍ୟରେ ଦ୍ୱିପାକ୍ଷିକ ସଂପର୍କକୁ ସୁଦୃଢ଼ କରିବାର ଏକ ଅଂଶ ଅଟେ । ସେ କହିଛନ୍ତି ସାଉଦି ଆରବର ରାଜା ସଲମାନ ବିନ ଅବଦୁଲ ଅଜିଜ ଏବଂ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ନେତୃତ୍ୱ ଏବଂ ମାର୍ଗଦର୍ଶନରେ ଭାରତ ଏବଂ ସାଉଦି ଆରବ ମଧ୍ୟରେ ସମ୍ବନ୍ଧ ନୂଆ ଶିଖରରେ ପହଂଚି ପାରିଛି । ଦୁଇ ଦେଶ ମଧ୍ୟରେ ସୁଦୃଢ଼ ସାଂସ୍କୃତିକ , ଐତିହାସିକ , ଆର୍ଥିକ ଏବଂ ରାଜନୈତିକ ସମ୍ବନ୍ଧ ରହିଛି ।


    ଶ୍ରୀ ନକଭି ହଜ୍ 2018କୁ ସଫଳ କରିବା ପାଇଁ ଦୁଇଟି ପବିତ୍ର ମସଜିଦର ସଂରକ୍ଷକ ରାଜା ସଲମାନ ବିନ ଅବଦୁଲ୍ଲା ଅଜିଜଙ୍କୁ ତାଙ୍କ ମାର୍ଗଦର୍ଶନ ତଥା ସକ୍ରିୟ ସହଯୋଗ ପାଇଁ ଧନ୍ୟବାଦ ଦେଇଛନ୍ତି । ସେ କହିଛନ୍ତି ଭାରତ ସରକାର ସାଉଦି ଆରବର ସରକାର , ଭାରତୀୟ ବାଣିଜ୍ୟ ଦୂତାବାସ ଏବଂ ସାଉଦି ଆରବର ବିଭିନ୍ନ ସମ୍ବନ୍ଧ ଏଜେନ୍ସିଗୁଡିକ ସହିତ ସମନ୍ୱୟ ଏବଂ ସହଯୋଗ ବଜାୟ ରଖି 2019 ହଜ ସମୟରେ ଯାତ୍ରୀମାନଙ୍କ ସୁରକ୍ଷା ଏବଂ ସେମାନଙ୍କୁ ଚିକିତ୍ସା ସହିତ ଉନ୍ନତମାନର ସୁବିଧା ପ୍ରଦାନ କରିବା ଦିଗରେ କାର୍ଯ୍ୟ କରୁଛନ୍ତି ।


    ଶ୍ରୀ ନକଭି ଏହା ମଧ୍ୟ ଉଲ୍ଲେଖ କରିଛନ୍ତି 2019ରେ ମେହରମ (ପୁରଷ ସହଯୋଗୀ)ଙ୍କ ବିନା ଅଧିକ ସଂଖ୍ୟାରେ ମୁସଲିମ ମହିଳାମାନେ ହଜ୍ ଯାତ୍ରା କରିପାରନ୍ତି ବୋଲି ଆଶା କରାଯାଉଛି । 2100ରୁ ଅଧିକ ମହିଳା ମେହରମଙ୍କ ବିନା 2019 ହଜ୍ ଯାତ୍ରା ପାଇଁ ଆବେଦନ କରିଛନ୍ତି । ପ୍ରଥମ ଥର ପାଇଁ ମୋଦୀ ସରକାର ଗତ ବର୍ଷ ପୁରୁଷ ସହଯୋଗୀଙ୍କ ବିନା ହଜ୍ ଯାତ୍ରା ଉପରେ ପୂର୍ବରୁ ଲାଗୁ ହୋଇଥିବା କଟକଣାକୁ ହଟାଇ ଦେଇଛନ୍ତି ଯାହାର ଫଳ ସ୍ୱରୂପ 2018ରେ ପୁରୁଷ ସାଥୀଙ୍କ ବିନା 1300 ଭାରତୀୟ ମୁସଲିମ ମହିଳା ହଜ କରିବାକୁ ଯାଇଥିଲେ । ସେମାନଙ୍କୁ ଲଟେରି ପଦ୍ଧତିରୁ ମୁକ୍ତ ରଖାଯାଇଥିଲା । ପ୍ରଥମ ଥର 100ରୁ ଅଧିକ ମହିଳା ହଜ ସମନ୍ୱୟକର୍ତ୍ତା ଓ ସହାୟକମାନଙ୍କୁ ଭାରତୀୟ ମହିଳା ହଜ୍ ଯାତ୍ରୀମାନଙ୍କ ସହାୟତା ପାଇଁ ନିଯୁକ୍ତି କରାଯାଇଛି ।


    ଶ୍ରୀ ନକଭି କହିଛନ୍ତି ଯେ ଭାରତର ହଜ କମିଟିକୁ 2019 ହଜ୍ ପାଇଁ ଏବେସୁଦ୍ଧା 2 ଲକ୍ଷ 47 ହଜାରରୁ ଅଧିକ ଆବେଦନ ମିଳିସାରିଛି । ଏଥିରେ 47 ପ୍ରତିଶତ ମହିଳା ସାମିଲ ଅଛନ୍ତି । ସ୍ୱାଧୀନତା ପରେ ପ୍ରଥମ ଥର ପାଇଁ ଭାରତରୁ 1 , 75 , 025 ରେକର୍ଡ ସଂଖ୍ୟକ ମୁସଲମାନ 2018ରେ ସବସିଡି ବିନା ହଜ୍ ଯାତ୍ରା କରିଥିଲେ ଯେଉଁମାନଙ୍କ ମଧ୍ୟରେ 48 ପ୍ରତିଶତ ମହିଳା ମଧ୍ୟ ସାମିଲ ଥିଲେ । 2019 ହଜ୍ ପାଇଁ ଭାରତର ବାର୍ଷିକ ହଜ କୋଟା ବୃଦ୍ଧି କରିବା ପାଇଁ ଭାରତ ସରକାର ସାଉଦି ଆରବ ସରକାରଙ୍କୁ ଅନୁରୋଧ କରିଛନ୍ତି ।


    ଶ୍ରୀ ନକଭି ଏକଥା ମଧ୍ୟ ଦର୍ଶାଇଛନ୍ତି ଯେ ହଜ୍ ପ୍ରକ୍ରିୟାକୁ ସଂପୂର୍ଣ୍ଣ ଭାବେ ଅନଲାଇନ୍/ଡିଜିଟାଲ କରିବା ଦ୍ୱାରା ସଂପୂର୍ଣ୍ଣ ହଜ୍ ପ୍ରକ୍ରିୟାକୁ ଅଧିକ ପାରଦର୍ଶୀ ଏବଂ ହଜ୍ ଯାତ୍ରୀମାନଙ୍କ ଅନୁକୂଳ କରିବାରେ ସହାୟକ ହୋଇପାରିଛି । 2019 ହଜ୍ ପାଇଁ ମିଳିବାକୁ ଥିବା ଅନଲାଇନ ଆବେଦନ ସଂଖ୍ୟା 1 ଲକ୍ଷ 36 ହଜାରରେ ପହଂଚିଛି ।


    ସେ ଏହାବି କହିଛନ୍ତି ସଂଖ୍ୟାଲଘୁ ମନ୍ତ୍ରାଳୟ ସାଉଦି ଆରବ ହଜ ବାଣିଜ୍ୟ ଦୂତାବାସ , ଭାରତର ହଜ ସମିତି ଏବଂ ଅନ୍ୟ ସହଯୋଗୀ ଏଜେନ୍ସିଗୁଡିକର ସହଯୋଗରେ ହଜ୍ 2018 ପାଇଁ ନିର୍ଦ୍ଧାରିତ ସମୟରୁ ଦୁଇ ମାସ ଆଗରୁ ସଂପୂର୍ଣ୍ଣ ପ୍ରସ୍ତୁତି ପ୍ରକ୍ରିୟା ପୂରା କରିଦେଇଥିଲେ । ଏଥର 2019 ହଜ୍ ପାଇଁ ଏହି କାମ ତିନି ମାସ ପୂର୍ବରୁ ଆରମ୍ଭ କରାଯାଇଛି ଯାହାଦ୍ୱାରା ହଜ୍ ଯାତ୍ରାକୁ ଅଧିକ ଆରାମଦାୟକ କରାଯାଇପାରିବ ।


    **********

    
    
    (Release ID: 1556069) Visitor Counter : 26