      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଆସାମରେ ‘ବୋଗିବିଲ ସେତୁ’ ଉଦଘାଟନ ଅବସରରେ ପ୍ରଧାନମନ୍ତ୍ରୀଙ୍କ ଉଦ୍ବୋଧନ
      Posted On: 25 DEC 2018 8:36PM by PIB Bhubaneshwar


    ମଞ୍ଚ ଉପରେ ଉପସ୍ଥିତ ପ୍ରଫେସର ଜଗଦୀଶ ମୁଖୀ ମହାଶୟ , ମୁଖ୍ୟମନ୍ତ୍ରୀ ଭାଇ ସର୍ବାନନ୍ଦ ସୋନୱାଲ ମହାଶୟ , ଅରୁଣାଚଳ ପ୍ରଦେଶର ମୁଖ୍ୟମନ୍ତ୍ରୀ ଶ୍ରୀ ପ୍ରେମାଖଣ୍ଡୁ ମହାଶୟ , ଭାଇ ହେମନ୍ତ ବିଶ୍ୱଶର୍ମା ମହାଶୟ , ମନ୍ତ୍ରିପରିଷଦର ମୋର ସାଥୀ ଭାଇ ରାଜନ ଗୋହାଇ ମହାଶୟ , ମଞ୍ଚ ଉପରେ ଉପସ୍ଥିତ ଅନ୍ୟ ସମସ୍ତ ମହାନୁଭବ ଏବଂ ମୋର ପ୍ରିୟ ଭାଇ ଓ ଭଉଣୀମାନେ ।


    ଏତେ ବିପୁଳ ସଂଖ୍ୟାରେ ଆପଣମାନେ ଆଶୀର୍ବାଦ ଦେବା ପାଇଁ ଆସିଲେ , ମୁଁ ଆପଣମାନଙ୍କ ନିକଟରେ ବହୁତ ଋଣୀ । ଆଜି ହେଉଛି ଉତ୍ତର-ପୂର୍ବ , ପୂର୍ବଭାରତ ପାଇଁ ଏକ ବଡ଼ ଐତିହାସିକ ଦିନ । ଆପଣମାନଙ୍କୁ ସମସ୍ତଙ୍କୁ ଦେଶର ସବୁଠାରୁ ଦୀର୍ଘତମ ସଡ଼କ-ରେଳ ସେତୁ ପାଇଁ ବହୁତ ବହୁତ ଶୁଭେଚ୍ଛା ।


    ମୁଁ ଆଜି ଏହି ସେତୁ ମଧ୍ୟଦେଇ ଆପଣମାନଙ୍କ ନିକଟକୁ ଆସି ପହଂଚିଛି । ମନ ମୋର ଖୁବ ପ୍ରଫୁଲ୍ଲିତ ଅଛି ।


    ସାଥୀଗଣ , ଆଜି ସମଗ୍ର ଦୁନିଆ ଖ୍ରୀଷ୍ଟମାସ ପର୍ବ ପାଳନ କରୁଛି । ଆସାମ ସମେତ ସମଗ୍ର ଉତ୍ତର-ପୂର୍ବ ସମଗ୍ର ଦେଶକୁ ଖ୍ରୀଷ୍ଟମାସ ପାଇଁ ବହୁତ ବହୁତ ଶୁଭକାମନା । ସାଥୀଗଣ , ମୁଁ ଅହମିଆ ସମାଜ ପାଇଁ ସମର୍ପିତ ସ୍ୱାର୍ଗୋଦେଓ ସାଉଲୁଙ୍ଗ ସୁ-କା-ଫାଙ୍କୁ ପ୍ରଣାମ କରୁଛି । ଏହା ସହିତ ହିଁ ବୀରତା ଏବଂ ବଳିଦାନର ପ୍ରତୀକ ଲାସିତ ବୋରଫୁକାଁନ , ବୀର ଶିଳାରାଈ , ସ୍ୱାର୍ଗୋଦେଓ ସର୍ବାନନ୍ଦ ସିଂହ , ବୀରାଙ୍ଗନା ହାଁତି ସାଧିନୀ , ବୋଦୌସା , ବୀର ରାଘବ ମୋରାନ , ମାନିକ ରଜା , ହାଁତି ଜାଁୟମାଁତି , ହାଁତି ରାଧିକା ସମେତ ସମସ୍ତ ନାୟକ-ନାୟିକାମାନଙ୍କୁ ମୋର ଶ୍ରଦ୍ଧାଞ୍ଜଳି ଅର୍ପଣ କରୁଛି ।


    ସ୍ୱାଧୀନତାର ଲଢ଼େଇରୁ ନେଇ ଦେଶ ଏବଂ ଆସାମର ନବନିର୍ମାଣ ପାଇଁ ଅନେକ ଲୋକ ସେମାନଙ୍କର ଯୋଗଦାନ ଦେଇଛନ୍ତି । ରାଜନୀତିରୁ ନେଇ ସମାଜସେବା , ଜ୍ଞାନ-ବିଜ୍ଞାନ ଏବଂ ଖେଳକୁଦ ପର୍ଯ୍ୟନ୍ତ , ଆସାମକୁ ନେଇ ଦେଶକୁ ଗୌରବାନ୍ୱିତ କରିଥିବା ପ୍ରତ୍ୟେକ ବ୍ୟକ୍ତିତ୍ୱଙ୍କୁ ମୋର କାର୍ଯ୍ୟାଞ୍ଜଳି ସମର୍ପିତ ।


    ମୁଁ ଆସାମର ସ୍ୱର କୋକିଳା ପଦ୍ମଶ୍ରୀ ଦୀପାଲୀ ବୋଷ ଠାକୁର ମହାଶୟଙ୍କୁ ନିଜର ଶ୍ରଦ୍ଧା ସୁମନ ଅର୍ପଣ କରୁଛି । ସେ ଚାଲିଯିବା ଦ୍ୱାରା ଅହମିଆକୁ ଦେଶ ବିଦେଶରେ ଅସଂଖ୍ୟ ଜିଲ୍ଲାଗୁଡ଼ିକୁ ଯାଉଥିବା ଏକ ସ୍ୱର ଚାଲିଯାଇଛି ।


    ସାଥୀଗଣ , ଆଜି ସୁଶାସନ ପାଇଁ ସମର୍ପିତ ଦେଶର ସବୁଠାରୁ ମହାନ ବ୍ୟକ୍ତିମାନଙ୍କ ମଧ୍ୟରୁ ଜଣେ ଆମ ସମସ୍ତଙ୍କର ସହ-ହୃଦୟର ସହିତ ଜଡିତ ଅଟଳ ବିହାରୀ ବାଜପେୟୀଙ୍କ ମଧ୍ୟ ହେଉଛି ଜନ୍ମଦିନ । ଅଟଳ ଜୀଙ୍କର ଜୟନ୍ତୀକୁ ଆଜି ଦେଶ ସୁଶାସନ ଦିବସ ଭାବେ ପାଳନ କରୁଛି । ଭାଇ ଓ ଭଉଣୀମାନେ ସୁଶାସନର ଅର୍ଥ ହେଉଛି ଜନତାଙ୍କର ସରକାର । ହେଉଛି ସାଧାରଣ ମନୁଷ୍ୟଙ୍କର ଜୀବନକୁ ଉନ୍ନତ କରିବାର ସଂସ୍କାର । ନିଜ-ପର , ତୋର-ମୋର , ଏଥିମଧ୍ୟରୁ ଉପରକୁ ଉଠି ଯେତେବେଳେ ଦେଶ ସମାଜର ଉନ୍ନତ ଭବିଷ୍ୟତ ପାଇଁ ନିଷ୍ପତ୍ତି ନିଆଯାଉଥିଲା । ଜୀବନକୁ ସହଜ କରୁଥିବା ଭଳି ବ୍ୟବସ୍ଥାଗୁଡ଼ିକର ଏବଂ ସଂସାଧନଗୁଡ଼ିକର ନିର୍ମାଣ କରାଯାଇଥାଏ , ତେବେ ଯାଇ ସୁଶାସନ , ସ୍ୱରାଜ ଆଡ଼କୁ ଦେଶ ଅଗ୍ରସର ହୋଇଥାଏ । ଯେତେବେଳେ ସମସ୍ତଙ୍କ ସହିତ , ସମସ୍ତଙ୍କର ବିକାଶର ଧ୍ୟେୟ ମନ୍ତ୍ର ସହିତ କାର୍ଯ୍ୟ ହୋଇଥାଏ । ଦେଶର ସନ୍ତୁଳିତ ବିକାଶ ଉପରେ ଗୁରୁତ୍ୱ ଦିଆଯାଇଥାଏ , ସେତେବେଳେ ସୁଶାସନ ସ୍ୱରାଜ ଆଡ଼କୁ ଅଗ୍ରସର ହୋଇଥାଏ । ସାଥୀଗଣ , ଏହି ପ୍ରୟାସ ବିଗତ ସାଢ଼େ ଚାରି ବର୍ଷ ଧରି କେନ୍ଦ୍ର ଏବଂ ଏବେ ଆସାମର ସରକାର ହୁଅନ୍ତୁ , ଅରୁଣାଚଳର ସରକାର ହୁଅନ୍ତୁ ଏହା ନିରନ୍ତର ଭାବେ କରୁଛନ୍ତି । ମୁଁ ଖୁସି ଯେ ଆଜିକାର ପବିତ୍ର ଦିନରେ ସୁଶାସନର ଏକ ବିଶାଳ ପ୍ରତୀକ ଐତିହାସିକ ବୋଗିବିଲ ରେଳ-ସଡ଼କ ସେତୁର ମଧ୍ୟ ଲୋକାର୍ପଣର ସହିତ ଆମେ ସମସ୍ତେ ଏକାଠି ହୋଇଛେ । ଏହା ହେଉଛି ଦେଶର ସବୁଠାରୁ ଦୀର୍ଘତମ ରେଳ-ସଡ଼କ ସେତୁ । ଏହା ହେଉଛି ଦେଶର ପ୍ରଥମ ସଂପୂର୍ଣ୍ଣ ଭାବେ ଷ୍ଟିଲ ନିର୍ମିତ ସେତୁ । ପାଣିରୁ 30 ମିଟରରୁ ମଧ୍ୟ ଅଧିକ ଉଚ୍ଚତାରେ ନିର୍ମାଣ କରାଯାଇଥିବା ଏହି ସେତୁ ହେଉଛି ଆମ ଇଂଜିନିୟରିଂ ଏବଂ ବୈଷୟିକ ତଥା ପ୍ରଯୁକ୍ତି ସାମର୍ଥ୍ୟର ମଧ୍ୟ ହେଉଛି ଉଦାହରଣ । ଏକା ସଙ୍ଗେ ଗାଡ଼ି ଏବଂ ଟ୍ରେନର ବେଗ ଏବଂ ଭାରକୁ ସହିବାର କ୍ଷମତା ଦେଶର ସାମରିକ ଶକ୍ତିକୁ ମଧ୍ୟ ବହୁ ଗୁଣ ସୁଦୃଢ଼ କରିବାକୁ ଯାଉଛି ।


    ଭାଇ ଓ ଭଉଣୀମାନେ , ଏହା କେବଳ ଏକ ସେତୁ ହିଁ ନୁହେଁ , ବରଂ ଏହା ହେଉଛି ଏହି ଅଂଚଳର ଲକ୍ଷ ଲକ୍ଷ ଲୋକଙ୍କର ଜୀବନକୁ ଯୋଡ଼ିବାଭଳି ଏକ ଲାଇଫଲାଇନ ବା ଜୀବନରେଖା । ଏହାଦ୍ୱାରା ଆସାମ ଏବଂ ଅରୁଣାଚଳ ମଧ୍ୟରେ ରହିଥିବା ଦୂରତା ହ୍ରାସ ହୋଇଯାଇଛି । ଇଟାନଗରରୁ ଦିବ୍ରୁଗଡ଼ର ରେଳଯାତ୍ରା ଏବେ ପାଖାପାଖି 700 କିଲୋମିଟର ହ୍ରାସ ପାଇ 200 କିଲୋମିଟରରୁ ମଧ୍ୟ କମ୍ ରହିଯାଇଛି । ରେଳ ଯୋଗେ ଯେଉଁ ଯାତ୍ରା ପାଇଁ ଆଗରୁ ପ୍ରାୟ 24 ଘଣ୍ଟା ଲାଗିଯାଉଥିଲା , ଏବେ ସେହି ଯାତ୍ରା 5-6 ଘଣ୍ଟା ମଧ୍ୟରେ ସୀମିତ ହୋଇ ରହିଯାଇଛି । ପ୍ରାୟ 5 କିଲୋମିଟରର ଏହି ସେତୁ ଦ୍ୱାରା ଆସାମର ତିନସୁଖିୟା ଏବଂ ଅରୁଣାଚଳ ପ୍ରଦେଶର ନାହରଲାଗୁ ମଧ୍ୟରେ ରହିଥିବା ଦୂରତା ହିଁ କମ୍ ହୋଇ ନାହିଁ । ଲୋକମାନଙ୍କୁ ଅନେକ ପ୍ରକାରର ଅସୁବିଧାରୁ ମୁକ୍ତି ମଧ୍ୟ ମିଳିଯାଇଛି । ସେମାନଙ୍କର ଜୀବନ ମଧ୍ୟ ସହଜ ହୋଇଯାଇଛି ।


    ମୋତେ ଅବଗତ କରାଯାଇଛି କି ଆଗରୁ ଧେମାଜୀ ଲଖୀମପୁର ଏବଂ ଅରୁଣାଚଳର ଅନେକ ଜିଲ୍ଲାର ଲୋକମାନଙ୍କୁ ନୌକା ମାଧ୍ୟମରେ ବ୍ରହ୍ମପୁତ୍ର ନଦୀକୁ ପାର ହେବାକୁ ପଡ଼ୁଥିଲା କିମ୍ବା ସଡ଼କ ଅବା ରେଳ ପଥରେ ପ୍ରାୟ ଦିନ ତମାମ ଯାତ୍ରା କରିବାକୁ ପଡ଼ୁଥିଲା । କେତେ ଟ୍ରେନ ବଦଳାଇବାକୁ ମଧ୍ୟ ପଡ଼ୁଥିଲା । ଭାଇ ଓ ଭଉଣୀମାନେ , ଆଜି ଯେଉଁ ଟ୍ରେନକୁ ସବୁଜ ପତାକା ଦେଖା ଯାଇଛି , ତାହା ହେଉଛି 14 ଡବା ଥିବା ଏହି ସିଧାସଳଖ ଟ୍ରେନ , ଯାହା ଏହି ସମଗ୍ର ଅଂଚଳରେ ଅଭୂତପୂର୍ବ ପରିବର୍ତ୍ତନ ଆଣିବାକୁ ଯାଉଛି । ଯେଉଁ ସ୍ୱପ୍ନକୁ ଦେଖିକରି ପିଢି ପରେ ପିଢି ବିତି ଚାଲିଗଲା , ଏବେ ଯାଇ ସେ ସ୍ୱପ୍ନ ପୂରଣ ହେଲା । ଏବେ ଦିଲ୍ଲୀ , ମୁମ୍ବାଇ , କଲିକତା , ବେଙ୍ଗାଲୁରୁ ଯିବା ପାଇଁ ମଧ୍ୟ ଏଠାକାର ଲୋକମାନଙ୍କୁ ଗୌହାଟୀ ଦେଇ ଯିବାର ଆଉ ଆବଶ୍ୟକତା ନାହିଁ । ସ୍ୱାସ୍ଥ୍ୟ ସୁବିଧାମାନ ଉପଲବ୍ଧ ହେଉ , ଲେଖାପଢ଼ା ହେଉ , ରୋଜଗାର ହେଉ , ବ୍ୟାପକ କାରବାର ହେଉ , ଦିବ୍ରୁଗଡ଼ ହେଉଛି ଉତ୍ତର-ପୂର୍ବର ଏକ ସବୁଠାରୁ ବଡ଼ କେନ୍ଦ୍ର । ଲକ୍ଷ ଲକ୍ଷ ଲକ୍ଷ ଲୋକଙ୍କୁ ସେଠାକୁ ଯିବା ଆସିବା କରିବାକୁ ଯିବାକୁ ପଡିଥାଏ । ବିଶେଷ ଭାବେ ଗୁରୁତର ରୋଗଗ୍ରସ୍ତ ସ୍ଥିତିରେ ସାରାଦିନର ଯାତ୍ରା କିଭଳି ଭାବେ ଜୀବନ ଉପରେ କଷ୍ଟକର ହୋଇ ପଡ଼ି ଯାଉଥିଲା , ଏହା ଆପଣମାନେ ସମସ୍ତେ ଭଲ ଭାବରେ ଜାଣନ୍ତି ।


    ସାଥୀଗଣ , ଦିବ୍ରୁଗଡ଼ ମେଡିକାଲ କଲେଜ , ହାସ୍ପାତାଳ ଏବଂ ଦିବ୍ରୁଗଡ଼ ବିଶ୍ୱବିଦ୍ୟାଳୟ ଭଳି ସୁବିଧାମାନ ଏବେ ନର୍ଥବେଙ୍କରେ ବସବାସ କରୁଥିବା ଲୋକମାନଙ୍କ ପାଇଁ ଯୁବ ସାଥୀମାନଙ୍କ ପାଇଁ କିଛି ମିନିଟ ଗଣତିରେ ଦୂରତା ପାର କରିବା ସୁନିଶ୍ଚିତ ହୋଇଛି । ଏହି ବହୁତ ବଡ଼ ସୁବିଧା ପାଇଁ ଆପଣମାନଙ୍କୁ ସମସ୍ତଙ୍କୁ ସଂପୂର୍ଣ୍ଣ ଉତ୍ତର-ପୂର୍ବର ଲୋକମାନଙ୍କୁ , ସମଗ୍ର ଦେଶର ଲୋକମାନଙ୍କୁ ପୁଣି ଆଉଥରେ ବହୁତ ବହୁତ ଶୁଭକାମନା ।


    ଏହି ସେତୁ ନିର୍ମାଣ ସହିତ ଜଡ଼ିତ ଯାବତୀୟ ଇଂଜିନିୟରିଂ ଏବଂ ଶ୍ରମିକ ସାଥୀମାନଙ୍କୁ ମଧ୍ୟ ମୁଁ ସାଧୁବାଦ ଜଣାଉଛି , ଯେଉଁମାନେ ଦିନରାତିକୁ ଏକାକାର କରି କଠିନ ପରିସ୍ଥିତି ମଧ୍ୟରେ ଏହି ସେତୁ ନିର୍ମାଣ ପାଇଁ କାର୍ଯ୍ୟ କରିଛନ୍ତି । ଆପଣମାନଙ୍କୁ ସମସ୍ତଙ୍କୁ ବହୁତ ବହୁତ ଶୁଭେଚ୍ଛା ।


    ଭାଇ ଓ ଭଉଣୀମାନେ , ଆସାମ ଏବଂ ଉତ୍ତର-ପୂର୍ବ ପାଇଁ ଏହା ହେଉଛି ଦୁଇଗୁଣ ଶୁଭକାମନା ଜଣାଇବାର ଦିନ , କାରଣ ଦେଶର ସବୁଠାରୁ ବଡ଼ ସଡ଼କ-ସେତୁ ଏବଂ ରେଳ-ସଡ଼କ ସେତୁ ଦୁଇଟି ଯାକ ଆସାମର ମାଟିରେ ରହିଛି । ଏହା ମୋର ଭାରତୀୟ ଜନତା ପାର୍ଟିର ନେତୃତ୍ୱରେ ଚାଲୁ ରହିଥିବା କେନ୍ଦ୍ର ସରକାରଙ୍କର ହେଉଛି ସୌଭାଗ୍ୟ କି ଦେଶର ଭିତ୍ତିଭୂମିର ଏହି ଦୁଇ ମହତ୍ୱପୂର୍ଣ୍ଣ ପ୍ରକଳ୍ପକୁ ସଂପୂର୍ଣ୍ଣ କରିବାର ସୁଯୋଗ ଆମକୁ ହିଁ ମିଳିଛି ।


    ବିଗତ ବର୍ଷ ମଇ ମାସରେ , ସାଦିଆରେ , ଭୁପେନ ହଜାରିକା ସେତୁ ଲୋକାର୍ପଣ କରିବାକୁ ଆସିଥିଲି । ତ ଆଜି ବୋଗିବିଲରେ ଆପଣମାନଙ୍କ ମଧ୍ୟରେ ଉପସ୍ଥିତ ଅଛି । ଭାଇ ଓ ଭଉଣୀମାନେ , ବିଗତ ସାଢ଼େ ଚାରି ବର୍ଷ ମଧ୍ୟରେ ବ୍ରହ୍ମପୁତ୍ରରେ ନିର୍ମାଣ କରାଯାଇଥିବା ଏହା ହେଉଛି ତୃତୀୟ ସେତୁ । ସ୍ୱାଧୀନତାର 60-70 ବର୍ଷ ମଧ୍ୟରେ ବ୍ରହ୍ମପୁତ୍ରରେ ତିନୋଟି ସେତୁ ନିର୍ମାଣ କରାଯାଇଛି । 60 -70 ବର୍ଷ ମଧ୍ୟରେ ତିନୋଟି । ଆଉ ବିଗତ ସାଢ଼େ ଚାରି ବର୍ଷ ଭିତରେ ମଧ୍ୟ ଆମେ ଆଉ ତିନୋଟି ସେତୁ ନିର୍ମାଣ କରିଛୁ । ପାଞ୍ଚୋଟି ନୂତନ ସେତୁର ନିର୍ମାଣ ପ୍ରକ୍ରିୟା ମଧ୍ୟ ଆରମ୍ଭ ହୋଇସାରିଛି । ଯେତେବେଳେ ଏ ସମସ୍ତ ସେତୁ ପ୍ରସ୍ତୁତ ହୋଇଯିବ ତ ବ୍ରହ୍ମପୁତ୍ରର ଉତ୍ତର ଏବଂ ଦକ୍ଷିଣ କୂଳ ମଧ୍ୟରେ ଯୋଗାଯୋଗ ତ ସୁଦୃଢ଼ ହେବ ହିଁ । ଏଠାକାର , ଉଦ୍ୟୋଗ ଏବଂ ବ୍ୟବସାୟରେ ମଧ୍ୟ ନୂତନ ଅଧ୍ୟାୟ ଲେଖାଯିବ ।


    ସାଥୀଗଣ , ଏହା ହିଁ ତ ହେଉଛି ସୁଶାସନ । ଏହା ହିଁ ତ ହେଉଛି ସୁରାଜ୍ୟ ଆଡ଼କୁ ବଢ଼ୁଥିବା ଆମର ପାଦ । ଆଜି ଆମେ ନିଶ୍ଚିତ ଭାବେ କହିପାରିବା କି ବିକାଶର ଏହି ଗତି ଫଳରେ ଆସାମ ସହିତ ସମଗ୍ର ଉତ୍ତର-ପୂର୍ବର ଛବି ପରିବର୍ତ୍ତନ ହେବାକୁ ଯାଉଛି ।


    ଭାଇ ଓ ଭଉଣୀମାନେ , ସମ୍ଭବତଃ , ଆଜି ଏଠାରେ ଏପରି କିଛି ଲୋକ ରହିଥିବେ ଯେଉଁମାନେ ସେତେବେଳେ ମଧ୍ୟ ଏଠାକୁ ଆସିଥିବେ ଯେତେବେଳେ 16 ବର୍ଷ ପୂର୍ବେ ଅଟଳ ମହୋଦୟ ଏଠାରେ ପହଂଚିଥିଲେ । ସେତେବେଳ ଠାରୁ ନେଇ , ଏ ପର୍ଯ୍ୟନ୍ତ ସଂପୂର୍ଣ୍ଣ ଗୋଟିଏ ପିଢି ବଦଳି ସାରିଛି । ଆପଣମାନେ ସତରେ ବହୁତ ଦୀର୍ଘ ସମୟ ଅପେକ୍ଷା କଲେ , ଧୈର୍ଯ୍ୟ ଧରି ରହିଛନ୍ତି । ସାଥୀଗଣ, ଆପଣମାନଙ୍କର ବର୍ଷ ବର୍ଷ ଧରି କରାଯାଉଥିବା ଦାବି ପରେ ଏହି ସେତୁ ସହିତ ଜଡ଼ିତ ପ୍ରକ୍ରିୟା ସବୁ ଦୁଇ ଦଶକ ପୂର୍ବରୁ ଆରମ୍ଭ ହେଲା , କିନ୍ତୁ ସତ କଥା ହେଉଛି ଏହା କି ଏହାର ନିର୍ମାଣ ଅଟଳ ଜୀଙ୍କ ଅଟଳ ପ୍ରୟାସ ଫଳରେ ହିଁ ଆରମ୍ଭ ହୋଇପାରିଲା । କିନ୍ତୁ ଏହା ଦୁର୍ଭାଗ୍ୟର କଥା କି ବର୍ଷ 2004ରେ ଅଟଳ ଜୀଙ୍କ ସରକାର ଚାଲିଗଲା ଆଉ ତାଙ୍କଦ୍ୱାରା ଆରମ୍ଭ କରାଯାଇଥିବା ସମସ୍ତ ପ୍ରକଳ୍ପଗୁଡ଼ିକ ଭଳି ହିଁ ଉତ୍ତର-ପୂର୍ବର ଏହି ମହତ୍ୱପୂର୍ଣ୍ଣ ପ୍ରକଳ୍ପ ମଧ୍ୟ ଝୁଲି ରହିଲା , ଅଟକି ଗଲା ।


    ଭାଇ ଓ ଭଉଣୀମାନେ , ଆପଣମାନେ ସମସ୍ତେ ସାକ୍ଷୀ ଅଛନ୍ତି କି 2014ରେ କିପରି ଏଠାରେ , କିଛି ମାତ୍ର ଅଧା-ଅଧୁରା ଖୁଂଟ ବ୍ୟତୀତ କିଛି ଦେଖାଯାଉ ନଥିଲା । ସ୍ଥିତି ଏଭଳି ଥିଲା କି ଯେତେବେଳେ 2014ରେ ଆମର ସରକାର ଆସିଲେ ତ ଏହି ସେତୁର ଅଧା କାମ , ଅଧାରୁ ମଧ୍ୟ ଅଧିକ କାମ ବାକି ପଡ଼ିଥିଲା , ହୋଇ ନଥିଲା । ଏଥିରେ କୌଣସି ସନ୍ଦେହ ନାହିଁ କି ଯଦି ଅଟଳ ମହାଶୟଙ୍କ ସରକାରକୁ ପୁଣି ଥରେ ସୁଯୋଗ ମିଳି ଥାଆନ୍ତା ତ , 2007-2008 ପର୍ଯ୍ୟନ୍ତ ଏହି ସେତୁର ଲୋକାର୍ପଣ ହୋଇ ଯାଇଥାଆନ୍ତା । କିନ୍ତୁ ତା ’ ପରେ ଯେଉଁମାନେ ସରକାର ଗଠନ କରି କେନ୍ଦ୍ରକୁ ଆସିଲେ , ସେମାନେ ଆପଣମାନଙ୍କର ଆବଶ୍ୟକତା ଉପରେ ଧ୍ୟାନ ହିଁ ଦେଲେ ନାହିଁ ।


    2014ରେ ସରକାର ଗଠନ ହେବା ପରେ ଆମେ ଏହି ପ୍ରକଳ୍ପ ପାଇଁ ଆସୁଥିବା ସମସ୍ତ ବାଧାବିଘ୍ନକୁ ଦୂର କଲୁ ଆଉ ଗତି ଦେଲୁ , ଆଉ ପ୍ରାୟ 6 ହଜାର କୋଟି ଟଙ୍କା ବ୍ୟୟରେ ନିର୍ମିତ ବୋଗିବିଲ ସେତୁ ଜନ ସାଧାରଣଙ୍କ ସେବା ପାଇଁ ଆଜି ସମର୍ପିତ । ଅଟଳ ଜୀଙ୍କ ଜନ୍ମଦିବସରେ ତାଙ୍କର ଏକ ସ୍ୱପ୍ନ ପୂରଣ କରି କୃତଜ୍ଞ ରାଷ୍ଟ୍ର ତାଙ୍କୁ ଆଜି ଉତ୍ତମ ଶ୍ରଦ୍ଧାଞ୍ଜଳି ଦେଇଛି । ପୂର୍ବୋତ୍ତରର ଅନେକ ଲୋକମାନଙ୍କୁ ଆଜି ଏହି ଉପହାର ମିଳିବାର ଦେଖି ସେ ଯେଉଁଠାରେ ମଧ୍ୟ ରହିଥିବେ , ତାଙ୍କର ଆତ୍ମା ଯେଉଁଠାରେ ମଧ୍ୟ ଥିବ , ସେ ବହୁତ ଖୁସି ହେବେ , ଏହା ଆପଣଙ୍କର ଚେହେରାରେ ଯେଉଁ ଖୁସି ଦେଖାଯାଉଛି ସେସବୁ ଦେଖି ଅଟଳ ଜୀଙ୍କ ଆତ୍ମା ଅଧିକ ପ୍ରଫୁଲ୍ଲିତ ହେବ ।


    ସାଥୀଗଣ , ପୂର୍ବ ସରକାରଙ୍କର ପରିଚୟ ଯଦି ଅଟକି ଥିବା ପ୍ରକଳ୍ପ ଭାବେ ପରିଚିତ ହେଉଥିଲା , ତ ଆମ ସରକାରଙ୍କର ପରିଚୟ ପରିବହନରୁ ନେଇ ପରିବର୍ତ୍ତିତ ରୂପ ପର୍ଯ୍ୟନ୍ତ ରହିଛି ଆଉ ଦେଶକୁ ମିଳୁଥିବା ଆଗାମୀ ପିଢିର ଭିତ୍ତିଭୂମି । 12 ଲକ୍ଷ କୋଟି ଟଙ୍କାରୁ ଅଧିକ ବ୍ୟୟ ଅଟକଳର ଏଭଳି ଶହ ଶହ ପ୍ରକଳ୍ପକୁ ଆମେ ଖୋଜି ବାହାର କରିଛୁ ଯାହା ବହୁ ବର୍ଷ ଧରି ଅଟକି ପଡ଼ି ରହିଥିଲା , କିମ୍ବା ଯେଉଁଠି ଧୀର ମନ୍ଥର ଗତିରେ କାର୍ଯ୍ୟ କରା ଯାଉଥିଲା । ଯଦି ସେଗୁଡ଼ିକର କାମର ସେହି ପୁରୁଣା ଗତି ରହିଥାଆନ୍ତା ତ , ଆଗାମୀ ଦଶକ ମଧ୍ୟ ବିତି ଯାଇଥାଆନ୍ତା । ଆଜି ସୁଶାସନ ଦିବସରେ ମୁଁ ଗର୍ବର ସହିତ କହି ପାରିବି କି ଲଟକାଇବା , ଭ୍ରମିତ କରିବା ଭଳି ସେହି ପୁରୁଣା କାର୍ଯ୍ୟ ସଂସ୍କୃତିକୁ ଆମେ ସଂପୂର୍ଣ୍ଣ ଭାବେ ବଦଳାଇ ଦେଇଛୁ । ଏହି କାରଣରୁ ଦେଶରେ ଭିତ୍ତିଭୂମି କ୍ଷେତ୍ରକୁ ନୂତନ ଗତି ମିଳିଛି ।


    ବିଗତ ବର୍ଷ ଏହିଭଳି ଲଟକି ରହିଥିବା ମିଜୋରାମର ଡୁଇରାଲ ଜଳ ବିଦ୍ୟୁତ ପ୍ରକଳ୍ପ , ସେହିପରି ଏହି ବର୍ଷ କିଛି ମାସ ପୂର୍ବରୁ ସିକ୍କିମ ବିମାନବନ୍ଦରର ଲୋକାର୍ପଣ ମଧ୍ୟ କରାଯାଇ ସାରିଛି । ଏଭଳି ଅନେକ ଯୋଜନା ସଂପୂର୍ଣ୍ଣ ହୋଇ ସାରିଛି , ଅନ୍ୟଗୁଡ଼ିକୁ ନେଇ ମଧ୍ୟ ଦ୍ରୁତ ଗତିରେ କାର୍ଯ୍ୟ ଚାଲୁ ରହିଛି ।


    ସାଥୀଗଣ , ଆଜି ନିର୍ଦ୍ଧାରିତ ସମୟରେ , ନିର୍ଦ୍ଧାରିତ ବ୍ୟୟରେ ହିଁ ପ୍ରକଳ୍ପକୁ ସଂପୂର୍ଣ୍ଣ କରିବା ଉପରେ ଗୁରୁତ୍ୱ ଦିଆଯାଉଛି । ଏବେ ସମୟସୀମା କେବଳ କାଗଜରେ ଲେଖିବା କଥାରେ ହିଁ ରହି ଯାଇନାହିଁ ବରଂ ସରକାରୀ କାମକାର୍ଯ୍ୟର ସଂସ୍କାର ହୋଇଯାଇଛି । ମୁଁ ଆସାମର ସରକାର ସୋନୱାଲଙ୍କର ସଂପୂର୍ଣ୍ଣ ଟିମକୁ ଶୁଭେଚ୍ଛା ଜଣାଉଛି ଯେ ସେ ଏହି ସଂସ୍କାରକୁ ଅଭ୍ୟାସ କରି ନେଇଛନ୍ତି ।


    ଆସାମରେ ଅନେକ ଏଭଳି ପ୍ରକଳ୍ପ ଯାହା ବର୍ଷ ବର୍ଷ ଧରି ଅଧା ହୋଇ ପଡ଼ି ରହିଥିଲା , ହୁଏତ ସଂପୂର୍ଣ୍ଣ ହୋଇ ଯାଇଛି ଅଥବା ସଂପୂର୍ଣ୍ଣ ହେବା ସ୍ଥିତିରେ ରହିଛି । 3 ହଜାର କୋଟି ଟଙ୍କାରୁ ଅଧିକ ବ୍ୟୟରେ ପ୍ରାୟ 7 ଶହ କିଲୋମିଟରର ଜାତୀୟ ରାଜପଥ ସାଢ଼େ ଚାରି ବର୍ଷରେ ସଂପୂର୍ଣ୍ଣ ହୋଇସାରିଛି । ପ୍ରାୟ 6 ହଜାର କୋଟିର ଏକ ଡଜନରୁ ମଧ୍ୟ ଅଧିକ ଜାତୀୟ ରାଜପଥ ପ୍ରକଳ୍ପ ଉପରେ ଦ୍ରୁତ ଗତିରେ କାର୍ଯ୍ୟ ଚାଲୁ ରହିଛି । ନୂତନ ବିମାନବନ୍ଦର ଟର୍ମିନାଲ ହେଉ , ରେଳ ଲାଇନଗୁଡ଼ିକରେ ବିଦ୍ୟୁତକରଣ ଏବଂ ସଂପ୍ରସାରଣର କାର୍ଯ୍ୟ ହେଉ , ଗୌହାଟୀ - ତିନସୁଖିୟା ଗ୍ୟାସ ପାଇପ୍ ଲାଇନ୍ ହେଉ , ଗୌହାଟୀରେ ଏମ୍ସ ହେଉ , ଧେମାଜୀରେ ଭାରତୀୟ କୃଷି ଗବେଷଣା ପ୍ରତିଷ୍ଠାନ ହେଉ , ଏଭଳି ଅନେକ ପ୍ରକଳ୍ପର କାର୍ଯ୍ୟ ହୁଏତ ସଂପୂର୍ଣ୍ଣ ହୋଇ ଯାଇଛି ଅଥବା ଶୀଘ୍ର ସଂପୂର୍ଣ୍ଣ ହେବା ସ୍ଥିତିରେ ରହିଛି । ଦ୍ରୁତ ଇଂଟରନେଟ ସେବା ସୁନିଶ୍ଚିତ କରିବା ଭଳି ଅନ୍ତରାଷ୍ଟ୍ରୀୟ ସମୁଦ୍ରତଳ କେବୁଲ ନେଟୱାର୍କ ସେବା ଏବେ ତ୍ରିପୁରାରେ ପହଂଚିସାରିଛି ଏବଂ ଖୁବଶୀଘ୍ର ଏହା ଆସାମରେ ପହଂଚିବାକୁ ଯାଉଛି । ଏହାଦ୍ଵାରା ଅସାମରେ ଡିଜିଟାଲ ସେବା ଆହୁରି ସୁଦୃଢ଼ ହେବ ।


    ସାଥୀଗଣ , ମୋର ଏହା ହେଉଛି ସ୍ପଷ୍ଟ ମତ ଯେ ପୂର୍ବ ଭାରତ ବଢ଼ିବ ତ ସଂପୂର୍ଣ୍ଣ ଭାରତ ବଢ଼ିବ । ଯେତେବେଳେ ପୂର୍ବ ଭାରତ ସୁଦୃଢ଼ ହେବ ତ ସଂପୂର୍ଣ୍ଣ ଭାରତ ସୁଦୃଢ଼ ହେବ । ପୂର୍ବ ଭାରତର ଅଭିନ୍ନ ଅଙ୍ଗ ହେଉଛି ଆମର ଉତ୍ତର-ପୂର୍ବ ଆଉ ଏଥିପାଇଁ ଭିତ୍ତିଭୂମିର ସମ୍ପ୍ରସାରଣ ଆସାମ ସହିତ ସମଗ୍ର ଉତ୍ତର-ପୂର୍ବରେ ହେଉଛି । ସମଗ୍ର ଉତ୍ତର-ପୂର୍ବରେ ପ୍ରାୟ 70 ହଜାର କୋଟି ଟଙ୍କା ବ୍ୟୟରେ ପ୍ରାୟ ସାଢ଼େ ପାଞ୍ଚ ହଜାର କିଲୋମିଟର ଜାତୀୟ ରାଜପଥ ନିର୍ମାଣ କରିବା ଉପରେ କାର୍ଯ୍ୟ କରାଯାଉଛି । ଏଥିମଧ୍ୟରୁ ପ୍ରାୟ ଅଢ଼େଇ ହଜାର କିଲୋମିଟରର ଜାତୀୟ ରାଜପଥ ନିର୍ମାଣ କରାଯାଇ ସାରିଛି । 1 ହଜାର କିଲୋମିଟରରୁ ମଧ୍ୟ ଅଧିକ ଦୈର୍ଘ୍ୟର ସଡ଼କ ଅନ୍ତରାଷ୍ଟ୍ରୀୟ ଯୋଗାଯୋଗ ଏକ୍ଟ ଇଷ୍ଟ ନୀତିକୁ ଧ୍ୟାନରେ ରଖି ପ୍ରସ୍ତୁତ କରାଯାଉଛି । ଯେଉଁଥିରେ ପ୍ରାୟ 8 ଶହ କିଲୋମିଟରର ସଡ଼କରେ କୌଣସି ନା କୌଣସି ସ୍ତରରେ କାର୍ଯ୍ୟ ଚାଲୁ ରହିଛି । ଯେଉଁ ପର୍ଯ୍ୟନ୍ତ ରେଳ ସଂଯୋଗର କଥା ରହିଛି , ଆଗାମୀ ଦୁଇ ତିନି ବର୍ଷ ଭିତରେ ଉତ୍ତର-ପୂର୍ବର ରାଜ୍ୟଗୁଡ଼ିକର ସମସ୍ତ ରାଜଧାନୀଗୁଡ଼ିକୁ ବ୍ରଡଗେଜ ଲାଇନ୍ ଦ୍ୱାରା ଯୋଡ଼ିବାର ଲକ୍ଷ୍ୟ ରଖାଯାଇଛି । ପ୍ରାୟ 47 ହଜାର କୋଟି ଟଙ୍କାର ବ୍ୟୟରେ 15 ନୂତନ ରେଳ ଲାଇନ୍ ପ୍ରସ୍ତୁତ ହେଉଛି । ପ୍ରାୟ 1 ହଜାର କିଲୋମିଟର ରେଳ ଲାଇନ୍ ଅର୍ଥାତ ଉତ୍ତର-ପୂର୍ବର ପ୍ରାୟ ସମସ୍ତ ଲାଇନଗୁଡ଼ିକୁ ବ୍ରଡ଼ଗଜରେ ପରିବର୍ତ୍ତିତ କରାଯାଇ ସାରିଛି । ଆଗରୁ ଉତ୍ତର-ପୂର୍ବରେ ପ୍ରତିବର୍ଷ ପ୍ରାୟ 100 କିଲୋମିଟର ରେଳଲାଇନ ତିଆରି କରାଯାଉଥିଲା , ପ୍ରଶସ୍ତିକରଣ ହେଉଥିଲା , ଯେତେବେଳେ କି ବିଗତ ସାଢ଼େ ଚାରି ବର୍ଷରେ 350 କିଲୋମିଟର ଲାଇନ ପ୍ରତିବର୍ଷ ତିଆରି ହେଉଛି କିମ୍ବା ବ୍ରଡ଼ଗଜରେ ପରିବର୍ତ୍ତିତ କରାଯାଉଛି । କେବଳ ଏତିକି ହିଁ ନୁହେଁ 19 ଜଳପଥ ଅର୍ଥାତ ନଦୀ ମାର୍ଗରେ କାର୍ଯ୍ୟ ଚାଲୁ ରହିଛି । ଏଠାରେ ଆସାମରେ ମଧ୍ୟ ବ୍ରହ୍ମପୁତ୍ର ଏବଂ ବଡ଼ାଗ ନଦୀଗୁଡ଼ିକ ମାଧ୍ୟମରେ ଚିଟଗାଁଓ ଆଉ ମଙ୍ଗଲା ବନ୍ଦର ପର୍ଯ୍ୟନ୍ତ ଅର୍ନ୍ତଃଦେଶୀୟ ଜଳପଥ ନିର୍ମାଣ କରାଯାଉଛି ।


    ଭାଇ ଓ ଭଉଣୀମାନେ , ଭିତ୍ତିଭୂମି ବ୍ୟତୀତ ମଧ୍ୟ ଦେଶର ସାଧାରଣ ନାଗରିକଙ୍କ ଜୀବନ ସ୍ତରକୁ ଉପରକୁ ଉଠାଇବା ପାଇଁ ଯେଉଁ ସବୁ ଯୋଜନାମାନ କେନ୍ଦ୍ର ସରକାର ଚଲାଉଛନ୍ତି ସେଗୁଡ଼ିକୁ ଆସାମ ସରକାର ଗତି ଦେଉଛନ୍ତି । ଏହାର ପରିଣାମ ହେଉଛି କି ପିଲାମାନଙ୍କର ପାଠପଢ଼ା , ଯୁବକମାନଙ୍କୁ ରୋଜଗାର , ବୟସ୍କମାନଙ୍କୁ ଔଷଧ , ଜନ-ଜନଙ୍କର ଗୁାହାରୀକୁ ଆସାମରେ ସୁନିଶ୍ଚିତ କରାଯାଉଛି । ଉଜ୍ଜ୍ୱଳା ଯୋଜନା ମାଧ୍ୟମରେ ପ୍ରାୟ 24 ଲକ୍ଷ ଗ୍ୟାସ ସଂଯୋଗ ଆସାମର ଗରିବ ଭଉଣୀମାନଙ୍କୁ ଦିଆଯାଇଛି ଯାହାର ପରିଣାମ ହେଉଛି କି ଆସାମରେ ସାଢ଼େ ଚାରି ବର୍ଷ ପୂର୍ବରୁ ଯେଉଁଠି ପ୍ରାୟ 40 ପ୍ରତିଶତ ଘରେ ଗ୍ୟାସ ସିଲିଣ୍ଡର ଥିଲା , ସେଠି ଆଜି ଏହାର ପରିମାଣ ବୃଦ୍ଧି ପାଇ ଦୁଇଗୁଣା ଅର୍ଥାତ ପ୍ରାୟ 80 ପ୍ରତିଶତ ହୋଇଯାଇଛି । ସ୍ୱଚ୍ଛ ଅଭିଯାନ ଅଧୀନରେ ପ୍ରାୟ 32 ଲକ୍ଷ ଶୌଚାଳୟ ଆସାମରେ ନିର୍ମାଣ କରାଯାଇ ସାରିଛି । ଯେଉଁଥିରେ ସାଢ଼େ ଚାରି ବର୍ଷରେ ହିଁ ସ୍ୱଚ୍ଛତାର ପରିସୀମା 38 ପ୍ରତିଶତରୁ 98 ପ୍ରତିଶତ ପର୍ଯ୍ୟନ୍ତ ହୋଇସାରିଛି । ସୌଭାଗ୍ୟ ଯୋଜନା ଅଧୀନରେ ବିଗତ ଏକ ବର୍ଷରେ ହିଁ ଆସାମରେ 12 ଲକ୍ଷରୁ ଅଧିକ ପରିବାରଙ୍କୁ ମାଗଣା ବିଜୁଳି ସଂଯୋଗ ଦିଆଯାଇଛି । ଯାହା ଫଳରେ ଆସାମରେ ବିଜୁଳୀକରଣର ପରିସୀମା ପ୍ରାୟ 50 ପ୍ରତିଶତରୁ ବୃଦ୍ଧି ପାଇ ପ୍ରାୟ 90 ପ୍ରତିଶତ ପର୍ଯ୍ୟନ୍ତ ହୋଇଯାଇଛି । ଆପଣମାନେ ସେହି ପରିସ୍ଥିତିକୁ ମଧ୍ୟ ମନେ ପକାନ୍ତୁ ଯେତେବେଳେ ଏଠାରେ ଚା ’- ବଗିଚାରେ କାମ କରୁଥିବା ଭାଇ ଓ ଭଉଣୀମାନଙ୍କର ବ୍ୟାଙ୍କରେ ଖାତା ନଥିଲା । ବ୍ୟାଙ୍କ ବିଷୟରେ ତାଙ୍କୁ କୌଣସି କଥା ଜଣା ନଥିଲା । ଜନ-ଧନ ଯୋଜନା ମାଧ୍ୟମରେ 7 ଲକ୍ଷ ଶ୍ରମିକ ଭାଇ ଓ ଭଉଣୀମାନଙ୍କର ବ୍ୟାଙ୍କ ଖାତା ଖୋଲାଗଲା । ଯଦି ମୁଁ ସମଗ୍ର ଆସାମର କଥା କହିବି ତ ରାଜ୍ୟରେ ପ୍ରାୟ ଦେଢ଼ କୋଟି ଜନ-ଧନ ଖାତା ଆମ ସରକାର ହିଁ ଖୋଲାଇଛନ୍ତି । ଏହି ସମସ୍ତ ଯୋଜନାମାନ ସଂସ୍କାର ଏବଂ ଆପଣମାନଙ୍କର ସମସ୍ତଙ୍କର ସହଯୋଗ ତଥା ଆଶୀର୍ବାଦ ଦ୍ୱାରା ସଫଳତା ଆଡ଼କୁ ଅଗ୍ରସର ହେଉଛି ।


    ସାଥୀଗଣ , ଗରିବ , ଶୋଷିତ , ବଂଚିତଙ୍କର ଯଦି ସବୁଠାରୁ ଅଧିକ କ୍ଷତି କିଏ କରିଥାଏ , ତ ତାହା ହେଉଛି ଭ୍ରଷ୍ଟାଚାର , ମଧ୍ୟମ ବର୍ଗର ପରିବାରଙ୍କ ଉପରେ ସବୁଠାରୁ ଅଧିକ ବୋଝ ଯଦି କିଏ ଲଦି ଦେଇଥାଏ , ତ ’ ତାହା ହେଉଛି ଭ୍ରଷ୍ଟାଚାର । ଦେଶର ବିକାଶର ଅଣ୍ଟାକୁ ଯଦି କିଏ ଭାଙ୍ଗି ଦେଇଥାଏ , ତ , ତାହା ହେଉଛି ଭ୍ରଷ୍ଟାଚାର , ଭ୍ରଷ୍ଟାଚାର ଗରିବଙ୍କଠାରୁ ତାଙ୍କର ଅଧିକାର ଛଡ଼ାଇ ନେଇଥାଏ , ଅସୁବିଧା ହୋଇଥାଏ । ତେଣୁ ବିଗତ ଚାରି-ସାଢ଼େ ଚାରି ବର୍ଷରେ ଆମ ସରକାର ଯେଉଁଠି ଗୋଟିଏ ପଟେ ଗରିବଙ୍କୁ ତାଙ୍କର ଅଧିକାର ଦେଉଛନ୍ତି , ସେଠି କଳାଧନ ଏବଂ ଭ୍ରଷ୍ଟାଚାର ବିରୁଦ୍ଧରେ ସଂପୂର୍ଣ୍ଣ ଶକ୍ତିର ସହିତ ଲଢ଼େଇ ଲଢ଼ୁଛନ୍ତି ।


    ଭାଇ ଓ ଭଉଣୀମାନେ , ଗୋଟିଏ ପଟେ ଆମ ସରକାର ପ୍ରଧାନମନ୍ତ୍ରୀ ଆବାସ ଯୋଜନା ଅଧୀନରେ ଏକ କୋଟି 25 ଲକ୍ଷରୁ ଅଧିକ ଗରିବ ଲୋକମାନଙ୍କୁ ଘର ଦେଇ ସାରିଛନ୍ତି , ସେଠି ବେନାମୀ ସମ୍ପତ୍ତି ଆଇନ ବଳରେ ଭ୍ରଷ୍ଟାଚାରୀମାନଙ୍କର ପାଞ୍ଚ ହଜାର କୋଟି ଟଙ୍କାର ବଙ୍ଗଳା ଏବଂ ଗାଡିଗୁଡ଼ିକ ଜବତ କରାଯାଇ ସାରିଛି । ଗୋଟିଏ ପଟେ ଆମ ସରକାର ଯୁବକମାନଙ୍କୁ କେବଳ ଗୋଟିଏ ଦିନରେ ନୂତନ କମ୍ପାନୀ ପଞ୍ଜିକୃତ କରିବା ପାଇଁ ସୁବିଧା ପ୍ରଦାନ କରୁଛନ୍ତି ତ ଅନ୍ୟପଟେ ଭ୍ରଷ୍ଟାଚାରର ବହୁତ ବଡ଼ ମୂଳ କାରଣ ବୋଲି ଗଣାଯାଉଥିବା ତିନି ଲକ୍ଷ ପଚିଶ ହଜାରରୁ ଅଧିକ ସନ୍ଦିଗ୍ଧ କମ୍ପାନୀଗୁଡ଼ିକୁ ରଦ୍ଦ ବା ବନ୍ଦ କରିବାର କାମ ମଧ୍ୟ ଆମେ କରିଛୁ । ଗୋଟିଏ ପଟେ ଆମ ସରକାର ମହିଳାମାନଙ୍କୁ , ଯୁବକମାନଙ୍କୁ ସ୍ୱରୋଜଗାର ପାଇଁ ମୁଦ୍ରା ଯୋଜନା ଅଧୀନରେ ବିନା ବ୍ୟାଙ୍କ ଗ୍ୟାରେଂଟିରେ ସାତ ଲକ୍ଷ କୋଟି ଟଙ୍କାର ଋଣ ପ୍ରଦାନ କରିଛନ୍ତି , ତ ସେଠି ଅନ୍ୟପଟେ ପୂର୍ବ ସରକାର ବ୍ୟାଙ୍କର ଯେଉଁ ଲକ୍ଷ ଲକ୍ଷ କୋଟି କୋଟି ଟଙ୍କା ଫସାଇଥିଲେ , ସେଥିମଧ୍ୟରୁ ତିନି ଲକ୍ଷ କୋଟି ଟଙ୍କା ଆମ ସରକାର ଫେରସ୍ତ ଆଣି ସାରିଛନ୍ତି । ଗୋଟିଏ ପଟେ ଆମ ସରକାର ଆୟୁଷ୍ମାନ ଭାରତ ଯୋଜନା ମାଧ୍ୟମରେ ଗରିବମାନଙ୍କୁ ପାଞ୍ଚ ଲକ୍ଷ ଟଙ୍କାର ମାଗଣା ଚିକିତ୍ସା ସୁବିଧା ଦେଉଛନ୍ତି , ତ ଅନ୍ୟ ପଟେ ମେଡିକାଲ କ୍ଷେତ୍ରରେ ଭ୍ରଷ୍ଟାଚାର ଶେଷ କରିବା ପାଇଁ ମଧ୍ୟ କଠୋର ପଦକ୍ଷେପ ଉଠାଉଛନ୍ତି ।


    ସାଥୀଗଣ , ଚାରି ବର୍ଷ ପୂର୍ବେ କେହି ଚିନ୍ତା ମଧ୍ୟ କରି ନ ଥିଲେ କି ହେଲିକେପ୍ଟର ଦୁର୍ନିତିର ସବୁଠାରୁ ବଡ଼ ମଧ୍ୟସ୍ଥି ଭାରତର ଜେଲ ପର୍ଯ୍ୟନ୍ତ ପହଂଚିଯିବ , ଏହା କେହି ଚିନ୍ତା ମଧ୍ୟ କରି ନ ଥିଲେ । କିନ୍ତୁ ଏହି ମଧ୍ୟସ୍ଥିଙ୍କୁ ଭାରତ ଆଣିବାର କାର୍ଯ୍ୟ ଏବଂ ଆଇନ ଆଗରେ ସମର୍ପଣ କରିବା କାର୍ଯ୍ୟ ମଧ୍ୟ ଆମ ସରକାର ସାହାସର ସହିତ କରିଛନ୍ତି । ଏହା ହେଉଛି ଆମ ସରକାରଙ୍କର କାର୍ଯ୍ୟ କରିବାର ଶୈଳୀ , ହେଉଛି ଆମର କାର୍ଯ୍ୟସଂସ୍କୃତି ।


    ଭାଇ ଓ ଭଉଣୀମାନେ , ଯେତେବେଳେ ବ୍ୟବସ୍ଥାରେ ପାରଦର୍ଶିତା ଆସିଥାଏ , ଭ୍ରଷ୍ଟାଚାର ଶେଷ ହୋଇଥାଏ , ସୁବିଧା ସବୁ ମିଳିଥାଏ , ଜୀବନ ସହଜ ହୋଇଥାଏ , ତ ତାହାର ପ୍ରଭାବ ପ୍ରତ୍ୟେକ କ୍ଷେତ୍ରରେ ଦେଖାଦିଏ । ଆମର କ୍ରୀଡ଼ାରେ ମଧ୍ୟ ଏହାର ପ୍ରଭାବ ଦେଖିବାକୁ ମିଳୁଛି । ଆଜି ଆସାମ ସମେତ ଦେଶର ଦୂର-ଦୂରାନ୍ତର ଗାଁ , ଗଣ୍ଡା ଏବଂ ଛୋଟ ସହରଗୁଡ଼ିକରୁ ସାଧାରଣ ପରିବାରରୁ ବାହାରିଥିବା ଯୁବକ ଦେଶର ନାମକୁ ଗୌରବାନ୍ୱିତ କରୁଛନ୍ତି । ହିମା ଦାସଙ୍କ ଭଳି ଅନେକ ଝିଅ , ଅନେକ ଯୁବ ସାଥୀ ଆଜି ନୂତନ ଭାରତର ନୂତନ ଆତ୍ମବିଶ୍ୱାସର ପ୍ରତୀକ ହୋଇଛନ୍ତି ।


    ସାଥୀଗଣ , ଆମେ ସମସ୍ତେ ବ୍ୟବସ୍ଥା ପରିବର୍ତ୍ତନ , ବ୍ୟବହାର ପରିବର୍ତ୍ତନ ଏବଂ ଉନ୍ନତ ଭିତ୍ତିଭୂମି ମାଧ୍ୟମରେ ଦେଶକୁ ସଶକ୍ତ କରିବାର କାର୍ଯ୍ୟ କରୁଛୁ । ଆଜି ଦେଶରେ ଭବିଷ୍ୟତର ଆବଶ୍ୟକତା ଅନୁସାରେ ସଡ଼କ , ସ୍କୁଲ , ସହର , ଗାଁ , ଜନସେଚନ ଏବଂ ବିଜୁଳି ପ୍ରକଳ୍ପଗୁଡ଼ିକ ଉପରେ ଦ୍ରୁତ ଗତିରେ କାର୍ଯ୍ୟ ଚାଲୁ ରହିଛି । ଆଗାମୀ ବର୍ଷମାନଙ୍କରେ ଯେତେବେଳେ ଏହି ସମସ୍ତ ବ୍ୟବସ୍ଥା ନିର୍ମାଣ ହୋଇଯିବ ତ ନ୍ୟୁ ଇଣ୍ଡିଆର ଭବ୍ୟ ଛବି ଦୁନିଆ ସମ୍ମୁଖକୁ ଆସିଯିବ ।


    ସାଥୀଗଣ , ଅଟଳ ମହାଶୟ ଯଦି ଏକବିଂଶ ଶତାବ୍ଦୀର ଆରମ୍ଭରେ ଦେଶର ମୂଳଦୁଆକୁ ସୁଦୃଢ଼ କଲେ , ଆମେ ସେହି ମୂଳଦୁଆ ଉପରେ ଏକ ଦିବ୍ୟ-ଭବ୍ୟ , ନୂତନ ଭାରତ ନିର୍ମାଣ କରିବାର ପ୍ରୟାସ କରୁଛୁ । ଭାଇ ଓ ଭଉଣୀମାନେ ଆସାମର ଲୋକମାନେ , ଦେଶର ଲୋକମାନେ ଆମକୁ ସେବା କରିବାର ଯେଉଁ ସୌଭାଗ୍ୟ ପ୍ରଦାନ କରିଛନ୍ତି , ତାହାକୁ ଆମ ସରକାର ସମ୍ପୂର୍ଣ୍ଣ ନିଷ୍ଠାର ସହିତ ପୂରଣ କରିବାରେ ପ୍ରୟାସ କରୁଛନ୍ତି । ଆମେ ସମ୍ପର୍କ-ସମ୍ପର୍କୀୟଙ୍କ ପାଇଁ ନୁହେଁ , ବରଂ ଦେଶ ଏବଂ ସମାଜ ପାଇଁ ଲାଗିପଡ଼ିଛୁ । ମୋର ସଂପୂର୍ଣ୍ଣ ବିଶ୍ୱାସ ରହିଛି କି ଆପଣମାନଙ୍କ ଆଶୀର୍ବାଦ ଦ୍ୱାରା ଆମେ ସମସ୍ତେ ମିଳିମିଶି ଆଇ ଅଖୋମୀ ଏବଂ ଭାରତ ମାତାଙ୍କୁ ନୂତନ ଶିଖରକୁ ନେଇଯିବା । ଆଉ ଥରେ ପୁଣି ଆପଣମାନଙ୍କୁ ସମସ୍ତଙ୍କୁ ବୋଗିବିଲ ସେତୁ ଭଳି ଅଦ୍ଭୁତ ସୁବିଧା ପାଇଁ ବହୁତ ବହୁତ ଶୁଭେଚ୍ଛା ଜଣାଉଛି । ଆପଣମାନେ ଏଠାକୁ ଏତେ ସଂଖ୍ୟାରେ ଆସି ପଦାର୍ପଣ କଲେ , ଆଶୀର୍ବାଦ ଦେଲେ ଏଥିପାଇଁ ମୁଁ ମୁଣ୍ଡ ନୁଆଁଇ ପ୍ରଣାମ ଜଣାଉଛି ।


    ବହୁତ ବହୁତ ଧନ୍ୟବାଦ ।


    ଦୁଇ ହାତ ଉପରକୁ କରି ମୋ ସହିତ ସଂପୂର୍ଣ୍ଣ ଶକ୍ତିର ସହ କୁହନ୍ତୁ-


    ଭାରତ ମାତା କୀ ଜୟ ।


    ଭାରତ ମାତା କୀ ଜୟ ।


    ଭାରତ ମାତା କୀ ଜୟ ।


    ଭାରତ ମାତା କୀ ଜୟ ।


    ବହୁତ ବହୁତ ଧନ୍ୟବାଦ ।


    **********

    
    
    (Release ID: 1557545) Visitor Counter : 17