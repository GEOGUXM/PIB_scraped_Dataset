      କ୍ୟାବିନେଟ

      ପ୍ରଧାନମନ୍ତ୍ରୀ ସ୍ୱାସ୍ଥ୍ୟ ସୁରକ୍ଷା ଯୋଜନାରେ ତାମିଲନାଡ଼ୁ, ତେଲଙ୍ଗାନାରେ ଦୁଇଟି ନୂଆ ଏମ୍ସ ପ୍ରତିଷ୍ଠାକୁ କ୍ୟାବିନେଟ ଅନୁମୋଦନ
      Posted On: 17 DEC 2018 8:54PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ କେନ୍ଦ୍ର କ୍ୟାବିନେଟ ଆଜି ତାମିଲନାଡ଼ୁର ମଦୁରାଇରେ 1264 କୋଟି ଟଙ୍କା ବ୍ୟୟରେ ଏବଂ ତେଲଙ୍ଗାନାର ବିବି ନଗରରେ 1028 କୋଟି ଟଙ୍କା ଖର୍ଚ୍ଚରେ ଦୁଇଟି ନୂତନ ଅଖିଳ ଭାରତୀୟ ଆୟୁର୍ବିଜ୍ଞାନ ପ୍ରତିଷ୍ଠାନ ( AIIMS ) ସ୍ଥାପନା କରିବାର ପ୍ରସ୍ତାବକୁ ମଞ୍ଜୁରି ଦେଇଛନ୍ତି । ଉଭୟ ସ୍ଥାନରେ ଏମ୍ସ ପ୍ରତିଷ୍ଠା ପ୍ରଧାନମନ୍ତ୍ରୀ ସ୍ୱାସ୍ଥ୍ୟ ସୁରକ୍ଷା ଯୋଜନା ( PMSSY ) ଅଧୀନରେ କରାଯିବ ।


    କେନ୍ଦ୍ର କ୍ୟାବିନେଟ ଉପରୋକ୍ତ ଦୁଇଟି ଏମ୍ସରେ 2 , 25 , 000 ଟଙ୍କା (ନିର୍ଦ୍ଧାରିତ+ଏନପିଏ କିନ୍ତୁ ବେତନ + ଏନପିଏ 2 , 37 , 500ରୁ ଅଧିକ ନୁହେଁ) ମୂଳ ବେତନରେ ନିର୍ଦ୍ଦେଶକଙ୍କ ଗୋଟିଏ ଲେଖାଏଁ ପଦବୀ ସୃଷ୍ଟିକୁ ମଧ୍ୟ ମଞ୍ଜୁରି ଦେଇଛନ୍ତି ।


    ଲାଭ :

      * ପ୍ରତ୍ୟେକ ନୂତନ ଏମ୍ସରେ ସ୍ନାତକ ( MBBS ) 100ଟି ସିଟ ଏବଂ ବିଏସସି (ନର୍ସିଂ)ର 60ଟି ସିଟ ରହିବ ।
      * ପ୍ରତ୍ୟେକ ଏମ୍ସରେ 15-20ଟି ସୁପର ସ୍ପେଶାଲିଟି ବିଭାଗ ରହିବ ।
      * ପ୍ରତ୍ୟେକ ନୂଆ ଏମ୍ସରେ ପାଖାପାଖି 750 ଶଯ୍ୟା ଯୋଡ଼ି ହେବ ।
      * ବର୍ତ୍ତମାନ କାର୍ଯ୍ୟକ୍ଷମ ଏମ୍ସର ଡାଟା ଅନୁଯାୟୀ ଆଶା କରାଯାଉଛି ଯେ ଦୈନିକ ନୂଆ ଏମ୍ସରେ 1500 ବାହ୍ୟ ରୋଗୀ ଏବଂ ପ୍ରତିମାସରେ 1 ହଜାର ଇନଡୋର ରୋଗୀ ଚିକିତ୍ସା ପାଇଁ ଆସିବେ ।

    ପ୍ରକଳ୍ପର ବିବରଣୀ :


    ନୂଆ ଏମ୍ସର ପ୍ରତିଷ୍ଠାରେ ଡାକ୍ତରଖାନା ନିର୍ମାଣ , ଚିକିତ୍ସା ଏବଂ ନର୍ସିଂ ପାଠ୍ୟକ୍ରମ ଲାଗି ଶିକ୍ଷାର ବ୍ଲକ ପ୍ରସ୍ତୁତ କରିବା , ଆବାସିକ ପରିସର ନିର୍ମାଣ ଏବଂ ଏମ୍ସ ନୂଆଦିଲ୍ଲୀ ଏବଂ ପିଏମଏସଏସୱାଇର ପର୍ଯ୍ୟାୟ-1 ଅନ୍ତର୍ଗତ ଆରମ୍ଭ କରାଯାଇଥିବା 6ଟି ନୂଆ ଏମ୍ସ ଭଳି ସମ୍ବନ୍ଧିତ ସୁବିଧା/ସେବା ପ୍ରଦାନ କରିବା ସାମିଲ ରହିଛି । ଉପରୋକ୍ତ କ୍ଷେତ୍ରରେ ତୃତୀୟ ସ୍ତରର ସ୍ୱାସ୍ଥ୍ୟ ସେବା , ଚିକିତ୍ସା ଶିକ୍ଷା , ନର୍ସିଂ ଶିକ୍ଷା ଏବଂ ଗବେଷଣା ଲାଗି ଜାତୀୟ ଗୁରୁତ୍ୱ ବହନ କରୁଥିବା ପ୍ରତିଷ୍ଠାନ ଭାବେ ନୂତନ ଏମ୍ସ ପ୍ରତିଷ୍ଠା କରିବା ଏହାର ଉଦ୍ଦେଶ୍ୟ ।


    ପ୍ରସ୍ତାବିତ ପ୍ରତିଷ୍ଠାନରେ 750 ଶଯ୍ୟା ବିଶିଷ୍ଟ ଡାକ୍ତରଖାନା ହେବ ଯେଉଁଥିରେ ଜରୁରୀକାଳୀନ/ଟ୍ରମା ଶଯ୍ୟା , ଆୟୁଷ ଶଯ୍ୟା , ଘରୋଇ ଶଯ୍ୟା , ଆୟୁଷ ବ୍ଲକ , ଅଡିଟୋରିୟମ , ରାତ୍ର ଆଶ୍ରୟସ୍ଥଳୀ , ଅତିଥି ଗୃହ , ଛାତ୍ରାବାସ ଏବଂ ଅବାସିକ ସୁବିଧା ରହିବ । ନୂଆ ଏମ୍ସ ପ୍ରତିଷ୍ଠା ଦ୍ୱାରା ପୁଞ୍ଜି ସମ୍ପତ୍ତିର ନିର୍ମାଣ ହେବ ଯେଉଁଥିପାଇଁ ଆବଶ୍ୟକ ବିଶେଷଜ୍ଞତା ସମ୍ପନ୍ନ ମାନବ ସମ୍ବଳର ସୃଷ୍ଟି 6ଟି ନୂଆ ଏମ୍ସ ଢାଞ୍ଚାରେ କରାଯିବ । ଏହି ପ୍ରତିଷ୍ଠାନଗୁଡ଼ିକ ଉପରେ ହେଉଥିବା ଖର୍ଚ୍ଚ ଅନୁଦାନ ସହାୟତା ଭାବେ ସ୍ୱାସ୍ଥ୍ୟ ଏବଂ ପରିବାର କଲ୍ୟାଣ ମନ୍ତ୍ରଣାଳୟର ପିଏମଏସଏସୱାଇ ବଜେଟ ଉତ୍ସରୁ ଦିଆଯିବ ।


    ତାମିଲନାଡ଼ୁ ଏବଂ ତେଲଙ୍ଗାନାରେ ନୂଆ ଏମ୍ସ ପ୍ରତିଷ୍ଠାର ସମୟ ସୀମା 45 ମାସ ହେବ । ଏଥିରେ ନିର୍ମାଣ ପୂର୍ବବର୍ତ୍ତୀ 10 ମାସ , ନିର୍ମାଣ ସମୟର 32 ମାସ ଏବଂ ସ୍ଥାୟୀତ୍ୱ/ଚାଲୁ କରିବା ପର୍ଯ୍ୟାୟର 3 ମାସ ରହିବ । ନିର୍ମାଣ ବ୍ୟୟ ଏବଂ ନୂଆ ଏମ୍ସ ଚଳାଇବାର ଖର୍ଚ୍ଚ ପିଏମଏସଏସୱାଇ ଅନ୍ତର୍ଗତ କେନ୍ଦ୍ର ସରକାର ବହନ କରିବେ ।


    ପ୍ରଭାବ :


    ନୂଆ ଏମ୍ସ ପ୍ରତିଷ୍ଠା ଦ୍ୱାରା ଏହି ଅଞ୍ଚଳରେ କେବଳ ଡାକ୍ତରୀ ଶିକ୍ଷା ଏବଂ ତାଲିମରେ ପରିବର୍ତ୍ତନ ଆସିବ ନାହିଁ ବରଂ ଦେଶରେ ସ୍ୱାସ୍ଥ୍ୟସେବା ପେସାଦାରମାନଙ୍କ ଅଭାବ ଦୂର ହୋଇପାରିବ । ନୂଆ ଏମ୍ସର ପ୍ରତିଷ୍ଠା ଦ୍ୱାରା ଜନସାଧାରଣଙ୍କୁ ସୁପର ସ୍ପେଶାଲିଟି ସ୍ୱାସ୍ଥ୍ୟସେବା ପ୍ରଦାନ କରିବା ଏବଂ ସଂଖ୍ୟାଧିକ ଡାକ୍ତର ଓ ଅନ୍ୟ ସ୍ୱାସ୍ଥ୍ୟକର୍ମୀମାନଙ୍କୁ ସୃଷ୍ଟି କରିବାର ଦ୍ୱୈତ ଉଦ୍ଦେଶ୍ୟ ପୂରଣ ହୋଇପାରିବ । ଯେଉଁମାନେ ଜାତୀୟ ସ୍ୱାସ୍ଥ୍ୟ ମିଶନ ( NHM ) ଅନ୍ତର୍ଗତ ପ୍ରସ୍ତୁତ କରାଯାଉଥିବା ପ୍ରାଥମିକ ଏବଂ ଦ୍ୱିତୀୟ ସ୍ତରର ପ୍ରତିଷ୍ଠାନ/ସୁବିଧା ଲାଗି ଉପଲବ୍ଧ ହୋଇପାରିବେ । ନୂଆ ଏମ୍ସର ନିର୍ମାଣରେ ସମ୍ପୂର୍ଣ୍ଣ ଭାବେ କେନ୍ଦ୍ର ସରକାରଙ୍କ ଧନରାଶି ବ୍ୟୟ ହେବ । ପରିଚାଳନା ଏବଂ ରକ୍ଷଣାବେକ୍ଷଣର ଖର୍ଚ୍ଚ ସମ୍ପୂର୍ଣ୍ଣ ଭାବେ କେନ୍ଦ୍ର ସରକାର ବହନ କରିବେ ।


    ନିଯୁକ୍ତି ସୁଯୋଗ ସୃଷ୍ଟି :


    ଏହି ରାଜ୍ୟଗୁଡ଼ିକରେ ନୂଆ ଏମ୍ସ ପ୍ରତିଷ୍ଠା ଦ୍ୱାରା ପ୍ରତ୍ୟେକ ଏମ୍ସରେ ବିଭିନ୍ନ ଶିକ୍ଷକ ଏବଂ ଅଣଶିକ୍ଷକ ପଦବୀରେ ପାଖାପାଖି 3 ହଜାର ଲୋକମାନଙ୍କୁ ନିଯୁକ୍ତି ସୁଯୋଗ ପ୍ରାପ୍ତ ହେବ । ସପିଂ ସେଣ୍ଟର , କ୍ୟାଂଟିନ ଭଳି ସୁବିଧା ଏବଂ ସେବା କାରଣରୁ ନୂଆ ଏମ୍ସ ପାର୍ଶ୍ଵବର୍ତ୍ତୀ ଇଲାକାରେ ପରୋକ୍ଷ ନିଯୁକ୍ତି ସୁଯୋଗ ସୃଷ୍ଟି ହେବ ।


    ବିଭିନ୍ନ ନୂଆ ଏମ୍ସ ନିର୍ମାଣ ସମୟରେ ବହୁସଂଖ୍ୟକ ଲୋକଙ୍କୁ ରୋଜଗାର ମିଳିପାରିବ ବୋଲି ଆଶା କରାଯାଉଛି ।


    **************

    
    
    (Release ID: 1556560) Visitor Counter : 23
    
    
    
    
    

*