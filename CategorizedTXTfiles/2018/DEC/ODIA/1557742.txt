      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଆଣ୍ଡାମାନ ଓ ନିକୋବାର ଦ୍ଵୀପ ଗସ୍ତ କରିବେ ପ୍ରଧାନମନ୍ତ୍ରୀ
      Posted On: 28 DEC 2018 8:09PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆସନ୍ତା 29-30 ଡିସେମ୍ବର 2018ରେ ଆଣ୍ଡାମାନ ଓ ନିକୋବାର ଦ୍ଵୀପ ସମୂହ ଗସ୍ତ କରିବେ । ପ୍ରଧାନମନ୍ତ୍ରୀ 29 ତାରିଖ ସନ୍ଧ୍ୟାରେ ପୋର୍ଟବ୍ଲେୟାରରେ ପହଞ୍ଚିବେ ।


    ପ୍ରଧାନମନ୍ତ୍ରୀ 30 ତାରିଖରେ କାର ନିକୋବାରସ୍ଥିତ ସୁନାମୀ ସ୍ମାରକୀ ପରିଦର୍ଶନରେ ଯିବେ ଏବଂ ସେଠାରେ ସେ ପୁଷ୍ପମାଲ୍ୟ ଅର୍ପଣ କରିବା ସହ ୱାଲ ଅଫ ଲଷ୍ଟ ସୋଲ୍ସଠାରେ କେଣ୍ଡଲ ପ୍ରଜ୍ଵଳନ କରି ଶ୍ରଦ୍ଧାଞ୍ଜଳି ଜଣାଇବେ । ଆରୋଙ୍ଗରେ ନିର୍ମିତ ଆଇଟିଆଇ ପ୍ରତିଷ୍ଠାନକୁ ଉଦ୍ଘାଟନ କରିବେ ଏବଂ ବିଭିନ୍ନ ଭିତ୍ତିଭୂମି ପ୍ରକଳ୍ପର ଆଧାରଶିଳା ରଖିବେ । ସେଠାରେ ସେ ଏକ ଜନସଭାକୁ ମଧ୍ୟ ସମ୍ବୋଧିତ କରିବେ ।


    ପ୍ରଧାନମନ୍ତ୍ରୀ 30 ତାରିଖ ଦିନ ଦ୍ଵିତୀୟ ଚରଣରେ ପୋର୍ଟବ୍ଲେୟାରଠାରେ ଥିବା ସହିଦ ସ୍ତମ୍ଭରେ ଶ୍ରଦ୍ଧାସୁମନ ଅର୍ପଣ କରିବେ । ତା’ପରେ ସେ ଐତିହାସିକ ସେଲ୍ୟୁଲାର ଜେଲ ପରିଦର୍ଶନ କରିବେ ।


    ପ୍ରଧାନମନ୍ତ୍ରୀ ଏହି ଗସ୍ତ କାଳରେ ପୋର୍ଟବ୍ଲେୟାରର ସାଉଥ ପଏଣ୍ଟଠାରେ ଏକ ସୁଉଚ୍ଚ ଜାତୀୟ ପତାକା ଉତ୍ତୋଳନ କରିବେ । ମାରିନା ପାର୍କଠାରେ ଥିବା ନେତାଜୀଙ୍କ ପ୍ରତିମୂର୍ତ୍ତିରେ ପୁଷ୍ପମାଲ୍ୟ ଦେଇ ଶ୍ରଦ୍ଧାଞ୍ଜଳି ଜଣାଇବେ ।


    ପ୍ରଧାନମନ୍ତ୍ରୀ ନେତାଜୀ ଷ୍ଟାଡିୟମରେ ଅନୁଷ୍ଠିତ ହେବାକୁ ଥିବା ଏକ ସମାରୋହରେ ସ୍ଵତନ୍ତ୍ର ସ୍ମାରକୀ ଡାକଟିକଟ, ମୁଦ୍ରା ଏବଂ ଫାଷ୍ଟ ଡେ କଭର ଉନ୍ମୋଚନ କରିବେ । ଭାରତ ମାଟିରେ ନେତାଜୀ ସୁଭାଷ ଚନ୍ଦ୍ର ବୋଷଙ୍କ ଦ୍ଵାରା ତ୍ରିରଙ୍ଗ ପତାକା ଉତ୍ତୋଳନର 75 ବର୍ଷ ପୂର୍ତ୍ତି ଉପଲକ୍ଷେ ଏହି ସ୍ଵତନ୍ତ୍ର ଡାକଟିକଟ, ମୁଦ୍ରା ଓ କଭର ଉନ୍ମୋଚନ କରାଯାଉଛି । ସମାରୋହରେ ଆଣ୍ଡାମାନ ଓ ନିକୋବାର ଦ୍ଵୀପ ସମୂହ ପାଇଁ ପ୍ରଧାନମନ୍ତ୍ରୀ ନବସୃଜନ ଓ ଷ୍ଟାର୍ଟ ଆପ ନୀତିକୁ ଉନ୍ମୋଚନ କରିବେ । ଗସ୍ତ କାଳରେ ସେ 7 ମେଗାୱାଟ କ୍ଷମତାର ଏକ ସୌର ପ୍ଳାଣ୍ଟ ଏବଂ ସୌର ଗ୍ରାମକୁ ଉଦ୍ଘାଟନ କରିବେ । ସେଠାରେ ପ୍ରଧାନମନ୍ତ୍ରୀ ବିଭିନ୍ନ ଉନ୍ନୟନ ପ୍ରକଳ୍ପର ଶିଳାନ୍ୟାସ କରି ଏକ ଜନସଭାକୁ ଉଦ୍ବୋଧନ ଦେବାର କାର୍ଯ୍ୟକ୍ରମ ରହିଛି ।


    **********

    
    
    (Release ID: 1557742) Visitor Counter : 25