      ଜଳ ସମ୍ପଦ ମନ୍ତ୍ରଣାଳୟ

      ମୋହାଲିଠାରେ ପ୍ରଥମ ଆନ୍ତର୍ଜାତିକ ପୋଷଣୀୟ ଜଳ ପରିଚାଳନା ସମ୍ମିଳନୀ ଉଦଘାଟିତ
      Posted On: 10 DEC 2018 7:45PM by PIB Bhubaneshwar


    ପଞ୍ଜାବର ମୋହାଲିଠାରେ ପ୍ରଥମ ଆନ୍ତର୍ଜାତିକ ପୋଷଣୀୟ ଜଳ ପରିଚାଳନା ସମ୍ମିଳନୀ ଉଦଘାଟିତ ହୋଇଛି । ହିମାଚଳ ପ୍ରଦେଶର ରାଜ୍ୟପାଳ ଶ୍ରୀ ଆଚାର୍ଯ୍ୟ ଦେବବ୍ରତ ଏହି ଆନ୍ତର୍ଜାତିକ ସମ୍ମିଳନୀକୁ ଆନୁଷ୍ଠାନିକ ଭାବେ ଉଦ୍ଘାଟନ କରିଛନ୍ତି । ଏହି ଅବସରରେ ଉଦ୍‌ବୋଧନ ଦେଇ ଶ୍ରୀ ଦେବବ୍ରତ କହିଲେ ଯେ ଜଳ ହେଉଛି ଜୀବନର ଉତ୍ସ ଏବଂ ପ୍ରକୃତିର ମାନବ ସମାଜ ପ୍ରତି ସବୁଠାରୁ ବଡ଼ ଅବଦାନ । ତେଣୁ ମାନବ ସମାଜର ଏହା ପରମ କର୍ତ୍ତବ୍ୟ ଯେ ଏହି ଅମୂଲ୍ୟ ପ୍ରାକୃତିକ ସଂପଦକୁ ସେମାନେ ସୁରକ୍ଷିତ ତଥା ନିରାପଦ ରଖିବା ଉଚିତ । ଏଥିପାଇଁ ବ୍ୟକ୍ତିଗତ ସ୍ତର ଠାରୁ ଆରମ୍ଭ କରି ସାମୂହିକ ସ୍ତର ପର୍ଯ୍ୟନ୍ତ ସକଳ ପ୍ରକାର ପ୍ରୟାସ କରାଯିବା ଆବଶ୍ୟକ । କେବଳ ତାହା ଦ୍ୱାରା ହିଁ ଜଳକୁ ପୋଷଣୀୟ ଭାବେ ଭବିଷ୍ୟତ ବଂଶଧର ତଥା ବିଶ୍ୱର ଜୀବଜଗତଙ୍କ ଜୀବନ ଧାରଣ ସକାଶେ ସୁରକ୍ଷିତ ରଖାଯାଇପାରିବ ।


    ଶ୍ରୀ ଆଚାର୍ଯ୍ୟ ଦେବବ୍ରତ ତାଙ୍କର ଉଦ୍ଘାଟନୀ ଅଭିଭାଷଣରେ କହିଲେ ଯେ କେନ୍ଦ୍ର ଜଳ ସଂପଦ , ନଦୀ ବିକାଶ ଏବଂ ଗଙ୍ଗା ସଂରକ୍ଷଣ ମନ୍ତ୍ରଣାଳୟ ଅଧୀନସ୍ଥ ଜାତୀୟ ଜଳବିଜ୍ଞାନ ପ୍ରକଳ୍ପ ଆନୁକୂଲ୍ୟରେ ମୋହାଲି ଠାରେ ପ୍ରଥମ ଆନ୍ତର୍ଜାତିକ ପୋଷଣୀୟ ଜଳ ପରିଚାଳନା ସମ୍ମିଳନୀର ଆୟୋଜନ କରାଯିବା ଅତ୍ୟନ୍ତ ଆନନ୍ଦର କଥା । ଭାକ୍ରା - ବିଜ୍‌ ପରିଚାଳନା ବୋର୍ଡ଼ ( BBMB ) ପକ୍ଷରୁ ମୋହାଲିସ୍ଥିତ ଇଣ୍ଡିଆନ୍‌ ସ୍କୁଲ୍‌ ଅଫ୍‌ ବିଜିନେଓ ( ISB ) ଠାରେ ଏହି ସମ୍ମିଳନୀର ଆୟୋଜନ କରାଯାଇଛି । ଏହି ସମ୍ମିଳନୀର ଶୀର୍ଷକ ରଖାଯାଇଛି “ ପୋଷଣୀୟ ଜଳ ପରିଚାଳନା ” । ପ୍ରାକୃତିକ କୃଷି ଉପରେ ଲୋକମାନେ ଅଧିକରୁ ଅଧିକ ନିର୍ଭରଶୀଳ ହେବା ଉପରେ ଗୁରୁତ୍ୱ ଆରୋପ କରି ଶ୍ରୀ ଦେବବ୍ରତ କହିଲେ ଯେ ଏହା ଦ୍ୱାରା ପ୍ରତି ଜଳବୁନ୍ଦାକୁ ଉପଯୁକ୍ତ ଭାବେ କୃଷି ପାଇଁ ଉପଯୋଗ କରାଯାଇପାରିବ । ପୁନଶ୍ଚ ଏହା ଦ୍ୱାରା ଜମିର ଉର୍ବରିକା ଶକ୍ତି ବୃଦ୍ଧି ପାଇବ ଏବଂ ଅଧିକ ଫସଲ ଉତ୍ପାଦିତ ହେବ । ଚାଷ ଜମିରେ ଜିଆଠାରୁ ଆରମ୍ଭ କରି ବିଭିନ୍ନ ପ୍ରକାର ଉପକାରୀ କୀଟ ଓ ଜୀବ ସୃଷ୍ଟି ହୋଇପାରିବେ । ମୃତ୍ତିକାର ଜଳଧାରଣ କ୍ଷମତା ବୃଦ୍ଧି ପାଇବ । ଭୂତଳ ଜଳ ସ୍ତର ବୃଦ୍ଧି ପାଇବ । ଏହି ଅବସରରେ ସେଠାରେ ଆୟୋଜିତ ଏକ ପ୍ରଦର୍ଶନୀକୁ ମଧ୍ୟ ଶ୍ରୀ ଦେବବ୍ରତ ଉଦ୍ଘାଟନ କରିଥିଲେ । ଏହି ସମ୍ମିଳନୀରେ ଦେଶ ବିଦେଶର 20ଟି କମ୍ପାନୀ ସେମାନଙ୍କର ଷ୍ଟଲ ସ୍ଥାପନ କରିଛନ୍ତି । ପୋଷଣୀୟ ଜଳ ସୁପାରିଚାଳନା କ୍ଷେତ୍ରରେ ଏହିସବୁ କମ୍ପାନୀମାନେ ସେମାନଙ୍କର ଅଭିନବ ଚିନ୍ତାଧାରାକୁ କିଭଳି ଭାବେ କାର୍ଯ୍ୟରେ ରୂପାୟନ କରିପାରିଛନ୍ତି ତାହା ପ୍ରଦର୍ଶିତ ହୋଇଛି । ଉଦ୍ଘାଟନୀ କାର୍ଯ୍ୟକ୍ରମ ଅବସରରେ ବିବିଏମବି ଉପରେ “ ଭାକ୍ରା ବିଜ୍‌- ଦେଶର ଗୌରବ ’ ଶୀର୍ଷକ ଏକ ପ୍ରାମାଣିକ ସିଡ଼ି ଉନ୍ମୋଚନ କରାଯାଇଥିଲା ।


    କାର୍ଯ୍ୟକ୍ରମରେ ଉଦ୍‌ବୋଧନ ଦେଇ ଜଳ ସଂପଦ , ନଦୀ ବିକାଶ ଏବଂ ଗଙ୍ଗା ସଂରକ୍ଷଣ ମନ୍ତ୍ରଣାଳୟର ସଚିବ ଶ୍ରୀ ୟୁ ପି ସିଂହ କହିଲେ ଯେ ବିଭିନ୍ନ ସହଭାଗୀ ପକ୍ଷଙ୍କ ମଧ୍ୟରେ ପୋଷଣୀୟ ଭାବେ ଜଳର ସୁପରିଚାଳନା ସଂକ୍ରାନ୍ତରେ ଆଲୋଚନା କରାଯିବା ଏବଂ ପରସ୍ପର ମଧ୍ୟରେ ନିଜ ନିଜର ଅନୁଭୂତି ବାଣ୍ଟିବା ହେଉଛି ଏଭଳି ସମ୍ମିଳନୀ ଆୟୋଜନର ମୂଳ ଉଦ୍ଦେଶ୍ୟ । ସେଥିପାଇଁ ବିଭିନ୍ନ ସହଭାଗୀ ଯଥା ସରକାର , ବୈଜ୍ଞାନିକ ଓ ଶିକ୍ଷାବିତ୍‌ ଗୋଷ୍ଠୀଙ୍କୁ ଗୋଟିଏ ସ୍ଥାନରେ ଏକଜୁଟ କରାଯାଇଛି । ସେମାନେ ଏକତ୍ର ଆଲୋଚନା ମାଧ୍ୟମରେ ଜଳର ଦୀର୍ଘସ୍ଥାୟୀ ସୁପରିଚାଳନା ପ୍ରସଙ୍ଗରେ ବାସ୍ତବଧର୍ମୀ ଆଲୋଚନା ଏବଂ ଉପାୟ ସ୍ଥିର କରିପାରିବେ । ଆଲୋଚନା ମାଧ୍ୟମରେ ବିଭିନ୍ନ ପ୍ରକାର ଉପାୟ ସଂପର୍କରେ ଚିନ୍ତା କରାଯିବା ପରେ ସେ ଦିଗରେ ସରକାର ନୀତିଗତ ବ୍ୟବସ୍ଥା କରିପାରିବେ । ଏହାକୁ ସ୍ଥାନୀୟ , କ୍ଷେତ୍ରୀୟ , ଜାତୀୟ ତଥା ଅନ୍ତରାଷ୍ଟ୍ରୀୟ ସ୍ତରରେ କାର୍ଯ୍ୟକାରୀ କରାଯାଇପାରିବ ।


    କେନ୍ଦ୍ରୀୟ ଜଳ ଆୟୋଗ ( CWC )ର ଅଧ୍ୟକ୍ଷ ଶ୍ରୀ ଏସ ମାସୁଦ ହୁସେନ୍‌ “ ଭାରତରେ ଜଳ ପରିଚାଳନା ସଂପର୍କୀତ ଉପକ୍ରମ ” ଶୀର୍ଷକ ଏକ ପ୍ରବନ୍ଧ ଉପସ୍ଥାପନ କରିଥିଲେ । ସେହିଭଳି ବିବିଏମବିର ଅଧ୍ୟକ୍ଷ ଶ୍ରୀ ଡ଼ି କେ ଶର୍ମା “ ଭାକ୍ରା ନଦୀବନ୍ଧ- ଭାରତର ପୋଷଣୀୟ ଜଳ ପରିଚାଳନାର ଏକ ଆଧୁନିକ ମନ୍ଦିର ” ଶୀର୍ଷକ ଉପରେ ପ୍ରବନ୍ଧ ଉପସ୍ଥାପନ କରି କହିଲେ ଯେ ଏହାର ଜଳକୁ ସର୍ବାଧିକ ମାତ୍ରରେ ଉପଯୋଗ କରାଯାଇପାରିଛି । ନେଦରଲାଣ୍ଡ ସରକାରଙ୍କ ପ୍ରତିନିଥି ଡକ୍ଟର କିସ୍‌ ବୋନ୍ସ କହିଲେ “ ଜଳ ସଂପଦର ଯୋଜନା ଓ ପରିଚାଳନା- ଏକ ଅନ୍ତରାଷ୍ଟ୍ରୀୟ ଅନୁଭୂ‌ତି ” ଉପରେ ତାଙ୍କର ବନ୍ତବ୍ୟ ଉପସ୍ଥାପନ କରିଥିଲେ । ଏହି ଶୀର୍ଷକ ଉପରେ 15ଟି ଟେକ୍ନିକାଲ ଅଧିବେଶନ ଅନୁଷ୍ଠିତ ହେଉଛି ।


    ଭାରତ ଏବଂ ଭାରତ ବାହାରୁ ଯଥା ଅଷ୍ଟ୍ରେଲିଆ , ବ୍ରିଟେନ୍‌ , ଆମେରିକା , ସ୍ପେନ୍‌ , ନେଦରଲାଣ୍ଡସ୍‌ , କୋରିଆ ପ୍ରଜାତନ୍ତ୍ର , କାନାଡ଼ା , ଜର୍ମାନୀ , ଶ୍ରୀଲଙ୍କା ଆଦି ରାଷ୍ଟ୍ରର ପ୍ରତିନିଧି ଏହି କାର୍ଯ୍ୟକ୍ରମରେ ଅଂଶଗ୍ରହଣ କରିଛନ୍ତି । ସେମାନଙ୍କ ସଂଖ୍ୟା 400ରୁ ଉର୍ଦ୍ଧ୍ଵ । ଏହି ଦୁଇଦିନିଆ ସମ୍ମିଳନୀରେ ସେମାନେ ନିଜ ନିଜ ଦେଶର ଅନୁଭୂତି ଓ ଅଭିଜ୍ଞତା ପରସ୍ପର ମଧ୍ୟରେ ବାଣ୍ଟିବା ସହ ଜଳ ସୁପରିଚାଳନା ସଂପର୍କୀତ ବିଭିନ୍ନ ସମସ୍ୟା ଉପରେ ପୁଙ୍ଖାନୁପୁଙ୍ଖ ଆଲୋଚନା କରିବେ ।


    **********

    
    
    (Release ID: 1555556) Visitor Counter : 34