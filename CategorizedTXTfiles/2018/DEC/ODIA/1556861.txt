      ରେଳ ମନ୍ତ୍ରଣାଳୟ

      ଇ-ଦୃଷ୍ଟି ସଫ୍ଟୱେର
      Posted On: 19 DEC 2018 6:05PM by PIB Bhubaneshwar


    କେନ୍ଦ୍ର ରେଳମନ୍ତ୍ରୀ , ରେଳ ରାଷ୍ଟ୍ରମନ୍ତ୍ରୀ ଏବଂ ବୋର୍ଡ ସଦସ୍ୟମାନଙ୍କ ପାଇଁ ‘ ଇ-ଦୃଷ୍ଟି ’ ସଫ୍ଟୱେର ନାମକ ଇଣ୍ଟରଫେସ୍ ଆରମ୍ଭ କରାଯାଇଛି । ଏହି ସଫ୍ଟୱେର ମାଧ୍ୟମରେ ପୂର୍ବ ଦିନର ଟ୍ରେନ ସମୟାନୁବର୍ତ୍ତିତା ସମ୍ପର୍କରେ ସୂଚନା ଦେବ । ଦେଶର ରେଳ ନେଟୱର୍କରେ ସଦ୍ୟ ଚାଲୁଥିବା ଟ୍ରେନ ଗୁଡ଼ିକର ସମୟାନୁବର୍ତ୍ତିତା ସମ୍ପର୍କରେ ମଧ୍ୟ ଏକ ଇଣ୍ଟରଫେସ୍ ସୂଚନା ଦେବ । ଏଥିସହ ଇଣ୍ଟରଫେସରେ ପୂର୍ବ ଦିନ , ମାସ ଏବଂ ବର୍ଷରେ ହୋଇଥିବା ପଣ୍ୟ ପରିବହନର ରାଜସ୍ୱ , ପଣ୍ୟ ଲୋଡିଂ , ଯାତ୍ରୀଙ୍କ ଭଡ଼ାରୁ ମିଳିଥିବା ଆୟ ଏବଂଚଳିତ ବର୍ଷ ସହ ଏହାର ତୁଳନାତ୍ମକ ଚିତ୍ର ମଧ୍ୟ ସୂଚିତ ହେବ ।


    ଦୈନିକ ଭିତ୍ତିରେ ଯାତ୍ରୀବାହୀ ଟ୍ରେନ ଗୁଡ଼ିକର ସମୟାନୁବର୍ତ୍ତିତା ରକ୍ଷା ପାଇଁ ଡିଭିଜନାଲ , ଜୋନାଲ ଏବଂ ରେଳବୋର୍ଡ ସ୍ତରରେ ଡିଭିଜନାଲ ରେଲୱେ ମ୍ୟାନେଜର , ଜେନେରାଲ ମ୍ୟାନେଜର ଏବଂ ରେଲୱେ ବୋର୍ଡ ସଦସ୍ୟ ତଥା ବରିଷ୍ଠ ଅଫିସରମାନେ ତଦାରଖ କରୁଛନ୍ତି । ଯେତେବେଳେ ଯୋଡ଼ା ଟ୍ରେନ୍ ବିଳମ୍ବରେ ଚାଲୁଥିବେ ସେତେବେଳେ ସମୟାନୁବର୍ତ୍ତିତା ସକାଶେ ସ୍କ୍ରାଚ୍ ରେକ୍ ଯୋଡ଼ା ଯାଉଛି । ଟ୍ରେନ ଗୁଡ଼ିକର ସମୟାନୁବର୍ତ୍ତିତା ସକାଶେ ବିଭିନ୍ନ ପଦକ୍ଷେପ ନିଆଯାଇଛି । ରକ୍ଷଣାବେକ୍ଷଣ କାର୍ଯ୍ୟ , ଷ୍ଟେସନରେ ଅତିରିକ୍ତ ଲୁପ୍ ଲାଇନ ନିର୍ମାଣ , ଡବଲିଂ , ତୃତୀୟ ଲାଇନ କରିଡର ନିର୍ମାଣ , ସ୍ୱୟଂଚାଳିତ ସିଗନାଲିଂ , ଲେଭଲକ୍ରସିଂ ବଦଳରେ ସୀମିତ ଉଚ୍ଚତା ବିଶିଷ୍ଟ ସବୱେ ନିର୍ମାଣ , ରୋଡ୍ ଓଭରବ୍ରିଜ୍ ଓ ରୋଡ ଅଣ୍ଡର ବ୍ରିଜ୍ ଇତ୍ୟାଦି ଦକ୍ଷତା ବିକାଶ ପ୍ରକଳ୍ପ ପ୍ରତି ଧ୍ୟାନ ଦିଆଯାଇଛି । ଏଥିସହ ସମୟାନୁବର୍ତ୍ତିତା ପାଇଁ ସମୟକୁ ସମୟ ସ୍ୱତନ୍ତ୍ର ଅଭିଯାନ ଚଲାଯିବା ସହ ଟ୍ରେନ ଅପରେସନ ସହ ଜଡ଼ିତ କର୍ମଚାରୀମାନଙ୍କୁ ସଚେତନ କରାଯାଉଛି । ବିଭିନ୍ନ ସ୍ଥାନରେ ସୃଷ୍ଟି ହେଉଥିବା ଆଇନ ଶୃଙ୍ଖଳା ପରିସ୍ଥିତିର ସମାଧାନ ପାଇଁ ସ୍ଥାନୀୟ ପ୍ରଶାସନ ଓ ପୁଲିସ ସହ ସମନ୍ୱୟ ରକ୍ଷା ପାଇଁ ଜୋନାଲ ରେଲୱେଗୁଡ଼ିକୁ ପରାମର୍ଶ ଦିଆଯାଇଛି ।


    ଲୋକସଭାରେ ବୁଧବାର ଏକ ଲିଖିତ ଉତ୍ତରରେ ରେଳ ରାଷ୍ଟ୍ରମନ୍ତ୍ରୀ ରାଜେନ ଗୋହେନ୍ ଏହି ସୂଚନା ଦେଇଛନ୍ତି ।


    ***************

    
    
    (Release ID: 1556861) Visitor Counter : 26