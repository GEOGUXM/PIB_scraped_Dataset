      ରାଷ୍ଟ୍ରପତିଙ୍କ ସଚିବାଳୟ

      ମାଳଦ୍ୱୀପ ରାଷ୍ଟ୍ରପତିଙ୍କୁ ରାଷ୍ଟ୍ରପତି ଶ୍ରୀ କୋବିନ୍ଦଙ୍କ ଆତିଥ୍ୟ ପ୍ରଦାନ
      Posted On: 17 DEC 2018 3:27PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଆଜି (ଡ଼ିସେମ୍ବର 17 , 2018) ରାଷ୍ଟ୍ରପତି ଭବନଠାରେ ନୂଆଦିଲ୍ଲୀ ଗସ୍ତରେ ଆସିଥିବା ମାଳଦ୍ୱୀପ ରାଷ୍ଟ୍ରପତି ଶ୍ରୀ ଇବ୍ରାହିମ୍‌ ମହମ୍ମଦ ସୋଲିଙ୍କ ସ୍ୱାଗତ କରିଛନ୍ତି । ଶ୍ରୀ ସୋଲିଙ୍କ ସମ୍ମାନାର୍ଥେ ରାଷ୍ଟ୍ରପତି ଶ୍ରୀ କୋବିନ୍ଦ ଏକ ଭୋଜିସଭାର ଆୟୋଜନ କରିଥିଲେ ।


    ମାଳଦ୍ୱୀପ ରାଷ୍ଟ୍ରପତିଙ୍କୁ ସ୍ୱାଗତ କରି ରାଷ୍ଟ୍ରପତି ଶ୍ରୀ କୋବିନ୍ଦ କହିଲେ ଯେ ରାଷ୍ଟ୍ରପତି ପଦଭାର ଗ୍ରହଣ କରିବା ପରେ ତାଙ୍କର ପ୍ରଥମ ବିଦେଶ ଗସ୍ତରେ ଶ୍ରୀ ସୋଲି ଭାରତ ଆସିବା ପାଇଁ ସ୍ଥିର କରିଥିବାରୁ ଭାରତ ଗୌରବାନ୍ୱିତ ମନେକରେ । ତାହା ପୁଣି ଦାୟିତ୍ୱ ଗ୍ରହଣ କରିବାର ଏକ ମାସ ମଧ୍‌ୟରେ । ଏହା ଦୁଇ ଦେଶ ମଧ୍ୟରେ ଥିବା ବନ୍ଧୁତା , ଘନିଷ୍ଠତା ଏବଂ ବିଶେଷତାକୁ ପ୍ରତିପାଦିତ କରେ । ଭାରତ ମଧ୍ୟ ମାଳଦ୍ୱୀପ ସହ ଦ୍ୱିପାକ୍ଷିକ ସଂପର୍କକୁ ସର୍ବୋଚ୍ଚ ପ୍ରାଥମିକତା ପ୍ରଦାନ କରେ । ମାଳଦ୍ୱୀପ ଏକ ସ୍ୱାଧୀନ ରାଷ୍ଟ୍ରଭାବେ ପ୍ରଗତି ପଥରେ ଅଗ୍ରସର ହେବାକୁ ଭାରତ ସଦାସର୍ବଦା ସହଯୋଗ ଓ ସମର୍ଥନ କରିଆସିଛି ବୋଲି ରାଷ୍ଟ୍ରପତି ସୂଚାଇଥିଲେ ।


    ରାଷ୍ଟ୍ରପତି କହିଲେ ଯେ ଆମ ଦୁଇ ରାଷ୍ଟ୍ର ମଧ୍ୟରେ ଦ୍ୱିପାକ୍ଷିକ ସଂପର୍କ ଯେତିକି ସୁଦୃଢ଼ ରହିଛି , ତାହାକୁ ଆହୁରି ଆଗକୁ ଆଗେଇ ନେବାକୁ ପଡ଼ିବ । ଏହି ସଂପର୍କ ମଧ୍ୟରେ ଆମେ ବୈଶ୍ୱିକ ସମସ୍ୟାବଳୀର ସମାଧାନ ପାଇଁ ମଧ୍ୟ ପ୍ରୟାସୀ ହେବା ଆବଶ୍ୟକ । ଜଳବାୟୁ ପରିବର୍ତ୍ତନ ସକାଶେ ଜରୁରି ପଦକ୍ଷେପ ଗ୍ରହଣ କରାଯିବାର ଆବଶ୍ୟକତା ରହିଛି । ଏହାର ପ୍ରଭାବ ଆମ ଦୁଇ ରାଷ୍ଟ୍ରଙ୍କ ଉପରେ ସମ ପରିମାଣରେ ପଡ଼ିବାର ଆଶଙ୍କା ରହିଛି । ମାଳଦ୍ୱୀପ ଓ ବିଶ୍ୱର ଅନ୍ୟାନ୍ୟ ଦ୍ୱୀପ ରାଷ୍ଟ୍ରମାନଙ୍କ ଉପରେ ଜଳବାୟୁ ପରିବର୍ତ୍ତନ ଓ ସମୁଦ୍ର ପତ୍ତନ ବୃଦ୍ଧି ଗଭୀର ପ୍ରତିକୂଳ ପ୍ରଭାବ ପକାଇବ । ଏବେ ଜଳବାୟୁ ପରିବର୍ତ୍ତନକୁ ରୋକିବା ଦିଗରେ ଭାରତ ଅଗ୍ରଣୀ ଭୂମିକା ଗ୍ରହଣ କରିଛି । ଆନ୍ତର୍ଜାତିକ ସୌର ସଂଗଠନ (ଆଇଏସଏ) ମାଧ୍ୟମରେ ଭାରତ ତା ’ ର ପ୍ରତିବଦ୍ଧତା ପ୍ରକଟ କରିଛି । ତେଣୁ ମାଳଦ୍ୱୀପ ଏହି ସଂଗଠନରେ ସଦସ୍ୟ ରୂପେ ଯୋଗ ଦେବାକୁ ରାଷ୍ଟ୍ରପତି ଆହ୍ୱାନ ଜଣାଇଥିଲେ ।


    ପରେ , ଶ୍ରୀ ସୋଲିଙ୍କ ସମ୍ମାନାର୍ଥେ ଆୟୋଜିତ ଭୋଜିସଭାରେ ନିଜର ବକ୍ତବ୍ୟ ରଖି ରାଷ୍ଟ୍ରପତି ଶ୍ରୀ କୋବିନ୍ଦ କହିଲେ ଯେ ଏକ ଗଣତାନ୍ତ୍ରିକ , ସ୍ଥିର , ସମୃଦ୍ଧ ଏବଂ ଶାନ୍ତିପୂର୍ଣ୍ଣ ରାଷ୍ଟ୍ରଭାବେ ମାଳଦ୍ୱୀପକୁ ଦେଖିବା ଲାଗି ଭାରତ ସଦାସର୍ବଦା ତତ୍ପର । ଏହା ଦ୍ୱାରା ସେ ଦେଶ ନିଜର ନାଗରିକମାନଙ୍କ ଆଶା ଆଙ୍କକ୍ଷାକୁ ପୂରଣ କରିବାକୁ ସମର୍ଥ ହେବ । ଏହି କ୍ରମରେ ଭାରତ ମାଳଦ୍ୱୀପକୁ ସବୁମତେ ସହଯୋଗ ଓ ସମର୍ଥନ ଜଣାଇବାକୁ ପ୍ରସ୍ତୁତ ରହିଛି ବୋଲି ରାଷ୍ଟ୍ରପତି କହିଥିଲେ ।


    **************


    

    
    (Release ID: 1556425) Visitor Counter : 10