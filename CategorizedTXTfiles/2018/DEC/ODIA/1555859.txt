      ଜାହାଜ ଚଳାଚଳ ମନ୍ତ୍ରଣାଳୟ

      ଟୁଟିକୋରିନରୁ ପ୍ରଥମ କଣ୍ଟେନର ଜାହାଜର ଶୁଭାରମ୍ଭ କଲେ ନୀତୀନ ଗଡକରୀ
      Posted On: 12 DEC 2018 5:56PM by PIB Bhubaneshwar


    କେନ୍ଦ୍ର ଜାହାଜ ଚଳାଚଳ , ସଡ଼କ ପରିବହନ , ରାଜମାର୍ଗ , ଜଳସମ୍ବଳ , ନଦୀ ବିକାଶ ଏବଂ ଗଙ୍ଗା ସଂରକ୍ଷଣ ମନ୍ତ୍ରୀ ନୀତୀନ ଗଡକରୀ ବୁଧବାର ଟୁଟିକୋରିନ ବନ୍ଦର (ଭିଓସି ବନ୍ଦର)ରୁ କଣ୍ଟେନର ଜାହାଜ ଚଳାଚଳର ଶୁଭାରମ୍ଭ କରିଛନ୍ତି । ଏହାପରେ ସେ କହିଲେ ଯେ, ଏହା ଦକ୍ଷିଣ ଭାରତରେ କଣ୍ଟେନର ଟ୍ରାଫିକ (ଚଳାଚଳ) କ୍ଷେତ୍ରରେ ମାଇଲଖୁଣ୍ଟ ସାବ୍ୟସ୍ତ ହେବ । ଏହି ଅବସରରେ ତାମିଲନାଡ଼ୁ ମୁଖ୍ୟମନ୍ତ୍ରୀ ଶ୍ରୀ ଏଡ଼ାପାଡି କେ. ପାଲାନିସ୍ୱାମୀ ଉପସ୍ଥିତ ଥିଲେ । ରାଜ୍ୟ ଅର୍ଥ ଓ ଜାହାଜ ଚଳାଚଳ ମନ୍ତ୍ରୀ ପି. ରାଧାକ୍ରିଷ୍ଣନ ଏବଂ କେନ୍ଦ୍ର ସଡ଼କ ପରିବହନ , ରାଜମାର୍ଗ , ଜାହାଜ ଚଳାଚଳ , ରସୟନ ଏବଂ ସାର ରାଷ୍ଟ୍ରମନ୍ତ୍ରୀ ମନସୁଖ ମାଣ୍ଡଭ୍ୟ ମଧ୍ୟ ଭିଡିଓ କନଫରେନ୍ସିଂ ଜରିଆରେ କାର୍ଯ୍ୟକ୍ରମରେ ସାମିଲ ହୋଇଥିଲେ ।


    ଆଜି ସୁଦ୍ଧା ଟୁଟିକୋରିନରୁ ଫିଡର ଜାହାଜରେ କଣ୍ଟେନର କଲମ୍ବୋ ଯିବା ପରେ ସେଠାରୁ ବଡ଼ ଜାହାଜରେ ମାଲେସିଆ , ସିଙ୍ଗାପୁର , ଚୀନ ଏବଂ ହଂକଂ ଯାଉଥିଲା । ଏବେ ଟୁଟିକୋରିନରୁ ସିଧାସଳଖ କଣ୍ଟେନର ଜାହାଜ ଚଳାଚଳ ଯୋଗୁ ପରିବହନ ଖର୍ଚ୍ଚ ହ୍ରାସ ପାଇପାରିବ । ପ୍ରତି କଣ୍ଟେନରେ ପ୍ରାୟ 50 ଆମେରିକୀୟ ଡଲାର ସଞ୍ଚୟ ହୋଇପାରିବ । ପରିବହନ ଖର୍ଚ୍ଚ ଏବଂ ସମୟ ହ୍ରାସ ପାଇବାରୁ ଏହା ଆମଦାନୀ ଓ ରପ୍ତାନି କ୍ଷେତ୍ରରେ ସହାୟକ ହେବ ।


    ଟୁଟିକୋରିନ ବନ୍ଦର ଇଷ୍ଟ-ୱେଷ୍ଟ ବାଣିଜ୍ୟ ରୁଟର ନିକଟତର ହୋଇଥିବାରୁ ଏଠାକୁ ସିଧାସଳଖ ବହୁ ଜାହାଜ ଚଳାଚଳ କରିବାକୁ ଚାହିଁବେ । ତେଣୁ ଏହା ଦକ୍ଷିଣ ଭାରତରେ ଏକ ଟ୍ରାନସିପମେଣ୍ଟ ହବରେ ପରିଣତ ହେବ ।


    ସାଗରମାଳା ଯୋଜନା ଅଧୀନରେ ବିଗତ ଚାରି ବର୍ଷ ମଧ୍ୟରେ ପରିବହନ ଖର୍ଚ୍ଚ ଏବଂ ଆମଦାନୀ/ରପ୍ତାନି ଖର୍ଚ୍ଚ ହ୍ରାସ କରିବା ପାଇଁ ଟୁଟିକୋରିନ ବନ୍ଦରରେ ମୌଳିକ ଭିତ୍ତିଭୂମିର ବିକାଶ ସକାଶେ 1500 କୋଟି ଟଙ୍କା ନିବେଶ କରାଯାଇଛି ।


    ଟୁଟିକୋରିନ ବନ୍ଦରକୁ ଏକ ମୁଖ୍ୟ ବନ୍ଦରରେ ପରିଣତ କରିବା ପାଇଁ 2000 କୋଟି ଟଙ୍କାରେ ଏହାର ବିକାଶ କରାଯାଉଛି ଏବଂ ବନ୍ଦରକୁ ଗଭୀର କରିବା ସକାଶେ 500 କୋଟି ଟଙ୍କା ଖର୍ଚ୍ଚ କରାଯାଉଛି , ଯାହା ଫଳରେକି 16 ମିଟର ଡ୍ରାଫ୍ଟର ଜାହାଜ ଏଠାରେ ପ୍ରବେଶ କରିପାରିବ ବୋଲି ମନ୍ତ୍ରୀ କହିଲେ ।


    ‘ ଏକ ବୃହତ ଔଦ୍ୟୋଗିକ ହବରେ ପରିଣତ ହେବା ସକାଶେ ଟୁଟିକୋରିନର ବିପୁଳ ସମ୍ଭାବନା ରହିଛି । ଜେଏନପିଟି ଭଳି ବନ୍ଦର ଅଞ୍ଚଳରେ 1 ହଜାର ଏକରର ଶିଳ୍ପାଞ୍ଚଳ ପ୍ରତିଷ୍ଠା ଯୋଜନା କରାଯାଉଛି । ଏଠାରେ ବାଣିଜ୍ୟ ସହଜ ହେଉଥିବାରୁ ଏହାକୁ ବ୍ୟବସାୟ ଅନୁକୂଳ ଅଞ୍ଚଳ ଭାବେ ଦେଖାଯାଉଛି । ପ୍ରତିଦ୍ୱନ୍ଦ୍ୱିତାମୂଳକ ଭାବେ ଅନ୍ୟାନ୍ୟ ବନ୍ଦର ତୁଳନାରେ ଏଠାରେ ବ୍ୟବସାୟ କମ୍ ବ୍ୟୟ ସାପେକ୍ଷ ବୋଲି ସେ କହିଥିଲେ ।


    ତାମିଲନାଡ଼ୁ ମୁଖ୍ୟମନ୍ତ୍ରୀ ତାଙ୍କ ବକ୍ତବ୍ୟରେ କହିଥିଲେ ଆଜି ଆରମ୍ଭ ହୋଇଥିବା ଐତିହାସିକ ସେବା ଯୋଗୁ ତାମିଲନାଡ଼ୁରୁ ରପ୍ତାନି ବୃଦ୍ଧି ପାଇପାରିବ । ବନ୍ଦର ଦ୍ୱାରା ଆରମ୍ଭ କରାଯାଇଥିବା ପଦକ୍ଷେପ ଯୋଗୁ ରାଜ୍ୟରେ ଆର୍ଥିକ ଅଭିବୃଦ୍ଧି ହୋଇପାରିବ ।


    **********

    
    
    (Release ID: 1555859) Visitor Counter : 13