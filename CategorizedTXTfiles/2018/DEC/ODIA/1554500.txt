      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ବିଏସଏଫର 54ତମ ପ୍ରତିଷ୍ଠା ଦିବସରେ ସାଲ୍ୟୁଟ ଗ୍ରହଣ କଲେ କେନ୍ଦ୍ର ଗୃହ ରାଷ୍ଟ୍ରମନ୍ତ୍ରୀ କିରେନ ରିଜିଜୁ
      Posted On: 01 DEC 2018 3:03PM by PIB Bhubaneshwar


    ସୀମା ସୁରକ୍ଷା ବଳ ( BSF )ର 54ତମ ପ୍ରତିଷ୍ଠା ଦିବସ ଅବସରରେ ନୂଆଦିଲ୍ଲୀରେ ଶନିବାର କେନ୍ଦ୍ର ଗୃହ ରାଷ୍ଟ୍ର ମନ୍ତ୍ରୀ ଶ୍ରୀ କିରେନ ରିଜିଜୁ ସାଲ୍ୟୁଟ ଗ୍ରହଣ କରିଛନ୍ତି ।


    ଶ୍ରୀ ରିଜିଜୁ ଉଦବୋଧନ ଦେଇ କହିଲେ , ଦେଶ ଇନଫର୍ମେସନ ଟେକ୍ନୋଲୋଜି ଦିଗରେ ଅଗ୍ରସର ହେଉଥିବାରୁ ବିଏସଏଫ ମଧ୍ୟ ଡିଜିଟାଲୀକରଣକୁ ଆଦରିବା ଉଚିତ । ଏଥିରୁ ଫାଇଦା ନିଅ , କିନ୍ତୁ ଏଥିପ୍ରତି ମଧ୍ୟ ସଚେତ ରୁହ ଯେ , ଦେଶବିରୋଧୀ ମାନେ ଏହି ଟେକ୍ନୋଲୋଜି ମାଧ୍ୟମରେ ଜଣଙ୍କ ବିଷୟରେ ତଥ୍ୟ ସଂଗ୍ରହ କରିଥାନ୍ତି । ପୁଲିସ ବଳର ଆଧୁନିକୀକରଣ ଦିଗରେ ସରକାର ସମସ୍ତ ପଦକ୍ଷେପ ଗ୍ରହଣ କରୁଛନ୍ତି । ସମସ୍ତ ସୁବିଧା ପ୍ରଦାନ କରି ସରକାର ପୁଲିସ ବଳକୁ ଶକ୍ତିଶାଳୀ କରିବା ସହ ଯବାନଙ୍କ କଲ୍ୟାଣ ପାଇଁ ମଧ୍ୟ ପଦକ୍ଷେପ ନେଉଛନ୍ତି । ଯବାନମାନଙ୍କ ସହାୟତା ପାଇଁ ଏବଂ ଅଭିଯୋଗ ଗୁଡ଼ିକର ସମାଧାନ ପାଇଁ ଗୃହ ମନ୍ତ୍ରଣାଳୟ ଏକ ମୋବାଇଲ ଆପ୍ ଏବଂ ସହିଦ୍ ଅର୍ଦ୍ଧସାମରିକ ବଳ ଯବାନଙ୍କ ପରିବାର ସକାଶେ ‘ ଭାରତ କେ ବୀର ’ ପୋର୍ଟାଲ ଆରମ୍ଭ କରିଥିବା ଶ୍ରୀ ରିଜିଜୁ କହିଥିଲେ ।


    ଶ୍ରୀ ରିଜିଜୁ କହିଲେ , ଆହ୍ୱାନର ସମ୍ମୁଖିନ ହେବା ଲାଗି ସମୟୋଚିତ ପଦକ୍ଷେପ ପାଇଁ ଯବାନମାନଙ୍କୁ ଯଥେଷ୍ଟ ସ୍ୱାଧୀନତା ଦିଆଯାଇଛି । ଉତ୍ତମ ସୀମା ପରିଚାଳନା ପାଇଁ ସରକାର ବିଭିନ୍ନ ସ୍ତରରେ ଯଥୋଚିତ ପଦକ୍ଷେପ ନେଉଛନ୍ତି । ଏଥିପାଇଁ 6ଟି ନୂଆ ବିଏସଏଫ ବାଟାଲିଅନ ପ୍ରତିଷ୍ଠା କରାଯାଇଛି , ଜମ୍ମୁ ଏବଂ ପୂର୍ବାଞ୍ଚଳ ସୀମାରେ ସ୍ମାର୍ଟ ତାରବାଡ଼ ବସା ଯାଉଛି । ଏଥିସହ ଆର୍ଥିକ ଓ ପ୍ରଶାସନିକ ସ୍ତରରେ ଅନେକ ଗୁଡ଼ିଏ ପଦକ୍ଷେପ ନିଆଯାଉଥିବା ସେ କହିଥିଲେ ।


    ସୀମା ପରିଚାଳନାରେ ‘ ନିଜ ବ୍ୟକ୍ତିଙ୍କୁ ଜାଣନ୍ତୁ ଏବଂ ନିଜ ଅଞ୍ଚଳକୁ ଜାଣନ୍ତୁ ’ ନୀତିରେ ମାନବ ସମ୍ବଳର ଉଚିତ ଉପଯୋଗ ପାଇଁ ବିଏସଏଫର ଅଧିକାରୀମାନଙ୍କୁ ଶ୍ରୀ ରିଜିଜୁ ପରାମର୍ଶ ଦେଇଥିଲେ ।


    ଏହି ଅବସରରେ ମନ୍ତ୍ରୀ ବିଏସଏଫ ଯବାନଙ୍କ ଆକର୍ଷଣୀୟ ପରେଡ ନିରୀକ୍ଷଣ କରିବା ସହ ମାର୍ଚ୍ଚପାଷ୍ଟରେ ସାଲ୍ୟୁଟ ଗ୍ରହଣ କରିଥିଲେ । ପରେ ସେ ବିଏସଏଫ ଯବାନ ଓ ସେମାନଙ୍କ ପରିବାରଙ୍କୁ ପଦକ ଓ ଟ୍ରଫି ପ୍ରଦାନ କରିଥିଲେ । ବର୍ଡରମ୍ୟାନ ପତ୍ରିକାକୁ ମଧ୍ୟ ସେ ଉନ୍ମୋଚନ କରିଥିଲେ । ପୂର୍ବରୁ ସେ ବିଏସଏଫର ସହିଦ୍ ସ୍ମାରକୀରେ ଶ୍ରଦ୍ଧାଞ୍ଜଳି ଅର୍ପଣ କରିଥିଲେ ।


    ପରେଡରେ ଆକର୍ଷଣ ଥିଲା ମହିଳା କଣ୍ଟିଜେଣ୍ଟ , ଓଟ/ଘୋଡ଼ା ୟୁନିଟ୍ , ବିଏସଏଫର ଓଟ ବ୍ୟାଣ୍ଡ୍ ପରେଡ ଏବଂ ବିଭିନ୍ନ କୌଶଳ ପ୍ରଦର୍ଶନ ।


    **************


    

    
    (Release ID: 1554500) Visitor Counter : 23