      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଦେଶରେ ଆଭ୍ୟନ୍ତରୀଣ ନିରାପତ୍ତା ସ୍ଥିତିରେ ଯଥେଷ୍ଟ ଉନ୍ନତି ହୋଇଛି : ରାଜନାଥ ସିଂହ
      Posted On: 20 DEC 2018 6:38PM by PIB Bhubaneshwar


    ଦେଶର ଆଭ୍ୟନ୍ତରୀଣ ନିରାପତ୍ତା ସ୍ଥିତି , ବିଶେଷ କରି ଉତ୍ତର-ପୂର୍ବାଂଚଳ ଏବଂ ନକ୍ସଲ ପ୍ରଭାବିତ ଅଂଚଳରେ ଯଥେଷ୍ଟ ଉନ୍ନତି ହୋଇଛି ବୋଲି କହିଛନ୍ତି କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ । ଗୁଜରାଟର ନର୍ମଦା ଜିଲ୍ଲା ଅନ୍ତର୍ଗତ କେବାଡିୟାଠାରେ ପୁଲିସ ଡିଜି ଓ ଆଇଜି ସମ୍ମିଳନୀକୁ ଗୁରୁବାର ଉଦଘାଟନ କରି ଶ୍ରୀ ସିଂହ ଏହା କହିଛନ୍ତି । ଉତ୍ତର-ପୂର୍ବାଂଚଳର ନିରାପତ୍ତା ସ୍ଥିତିରେ ଉନ୍ନତି , ବିଶେଷ କରି ଆସାମରେ ଏନଆରସି ପ୍ରକାଶ ପାଇବ ଏବଂ 2018 ଜୁଲାଇ 30 ତାରିଖରେ ଚୂଡ଼ାନ୍ତ ଚିଠା ପ୍ରକାଶ ପାଇବା ଘଟଣାରେ ଶ୍ରୀ ରାଜନାଥ ସିଂହ ଗଭୀର ସନ୍ତୋଷ ପ୍ରକାଶ କରିଛନ୍ତି ।


    ସେ କହିଲେ , ‘ ନିକଟ ଅତୀତରେ ଉତ୍ତର-ପୂର୍ବାଂଚଳରେ ନିରାପତ୍ତା ସ୍ଥିତିରେ ଯଥେଷ୍ଟ ଉନ୍ନତି ହୋଇଛି । 2017 ତୁଳନାରେ 2018ରେ ସବୁ ପ୍ରକାର ହିଂସା ହ୍ରାସ ପାଇପାରିଛି । ମୋଟ ହିଂସା ଘଟଣା 17% ହ୍ରାସ ପାଇଥିବା ବେଳେ ହିଂସାଜନିତ ମୃତ୍ୟୁ ସଂଖ୍ୟା 38% ହ୍ରାସ ପାଇଛି । ଅରୁଣାଚଳ ପ୍ରଦେଶ ଓ ମେଘାଳୟର କେତେକ ସ୍ଥାନରେ ଆଫସ୍ପା କୋହଳ କରାଯାଇଛି , ଫଳରେ ସକରାତ୍ମକ ପ୍ରତିକ୍ରିୟା ପ୍ରକାଶ ପାଇଛି । ଉଗ୍ରବାଦୀମାନଙ୍କୁ ସମାଜର ମୁଖ୍ୟଧାରାରେ ସାମିଲ କରିବା ପାଇଁ କେନ୍ଦ୍ର ସରକାର ଆର୍ଥିକ ସହାୟତା ରାଶି ବୃଦ୍ଧି କରିବା ସହ ଆତଙ୍କବାଦୀଙ୍କ ଆତ୍ମସମର୍ପଣ ପାଇଁ ଆତ୍ମସମର୍ପଣ ଓ ଥଇଥାନ ନୀତିରେ ସଂଶୋଧନ କରିଛନ୍ତି ।


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ କହିଲେ , ସୁରକ୍ଷା ସମ୍ପର୍କରେ ଭାରତର ଉଦବେଗ ମିଆଁମାରକୁ ଅବଗତ କରାଯାଇଛି ଏବଂ ପୂର୍ବରେ ଥିବା ପଡ଼ୋଶୀ ଓ ଅନ୍ୟାନ୍ୟ ରାଷ୍ଟ୍ର ସହ ବ୍ୟାବସାୟିକ ସମ୍ପର୍କ ବୃଦ୍ଧି ପାଇଁ ଉଦ୍ୟମ କରାଯାଉଛି । ଆମ ସୀମା ଭିତରେ ସକ୍ରିୟ ଥିବା ଅନେକ ଆତଙ୍କାବଦୀ ଗୋଷ୍ଠୀ ପଡ଼ୋଶୀ ରାଷ୍ଟ୍ର , ବିଶେଷ କରି ମିଆଁମାର ଭିତରୁ ପରିଚାଳିତ ହେଉଛନ୍ତି । ଏସବୁ ରାଷ୍ଟ୍ର ସହ ଦ୍ୱିପାକ୍ଷିକ ବୈଠକ ବେଳେ ଆମର ଉଦବେଗ ଜଣାଇ ଦଆଯାଇଛି । ଭାରତ-ମିଆଁମାର ସୀମାରେ ଥିବା ମୁକ୍ତ ସ୍ଥାନଗୁଡ଼ିକୁ ବନ୍ଦ କରିବା ଲାଗି ସ୍ୱରାଷ୍ଟ୍ର ମନ୍ତ୍ରଣାଳୟ ଅଧୀନରେ ଏକ ଆନ୍ତଃମନ୍ତ୍ରୀସ୍ତରୀୟ କମିଟି ଗଠନ କରାଯାଇଛି , ଯାହାକି ସୀମାରେ ଅବାଧ ଚଳାଚଳ ନିମନ୍ତେ ପ୍ରୋଟୋକଲ କାର୍ଯ୍ୟକାରୀ କରିବାକୁ ନିୟମ ସ୍ଥିର କରିବ ।


    ଶ୍ରୀ ରାଜନାଥ ସିଂହ କହିଲେ , ବିଗତ ଆଠ ବର୍ଷ ମଧ୍ୟରେ ନକ୍ସଲ ପ୍ରଭାବିତ ଅଂଚଳରେ କ୍ରମାଗତ ହିଂସା ଘଟଣା ହ୍ରାସ ପାଇବାରେ ଲାଗିଛି । ‘ ଛତିଶଗଡ଼ , ଓଡ଼ିଶା ଏବଂ ଝାଡ଼ଖଣ୍ଡର ସିପିଆଇ-ମାଓବାଦୀ ପ୍ରଭାବିତ ଦୁର୍ଗମ ଅଂଚଳରେ ବୃହତ ଅପରେସନରେ ଆମକୁ ସଫଳତା ମିଳିଛି । ବିଭିନ୍ନ ରାଜ୍ୟର ପୁଲିସ , ଅର୍ଦ୍ଧ ସାମରିକ ବଳର ସମନ୍ୱୟ ଯୋଗୁ ଏବଂ ନିର୍ଦ୍ଦିଷ୍ଟ ଗୋଇନ୍ଦା ସୂଚନା ଯୋଗୁ ଚଳିତ ବର୍ଷ ନକ୍ସଲ ସଙ୍ଗଠନର ଦୁଇ ଗୁଣ କ୍ଷତି ହୋଇଛି । ମାଓବାଦୀଙ୍କ ବିରୋଧରେ ସରକାରଙ୍କ ଏହି କାର୍ଯ୍ୟାନୁଷ୍ଠାନ ଏବଂ ଏହାର ସଫଳତାକୁ ଦୃଷ୍ଟିରେ ରଖି ସମୀକ୍ଷା ପରେ ଏସଆରଇ ଯୋଜନାରେ ଜିଲ୍ଲାର ସଂଖ୍ୟା 126ରୁ 90କୁ ହ୍ରାସ କରାଯାଇଥିବା ସେ କହିଛନ୍ତି ।


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ କହିଲେ , ଚଳିତ ବର୍ଷ ମଧ୍ୟ ଏ ପର୍ଯ୍ୟନ୍ତ ସାମ୍ପ୍ରଦାୟିକ ସ୍ଥିତି ନିୟନ୍ତ୍ରଣରେ ରହିଛି । ‘ ଚଳିତ ବର୍ଷ ସାମ୍ପ୍ରଦାୟିକ ସ୍ଥିତି ନିୟନ୍ତ୍ରଣରେ ରହିଛି । 2017ର ବର୍ତ୍ତମାନର ସ୍ଥିତି ଅନୁସାରେ ଚଳିତ ବର୍ଷ ସାମ୍ପ୍ରଦାୟିକ ଘଟଣା 12% ହ୍ରାସ ପାଇଛି । ଧାର୍ମିକ ସଦ୍ଭାବ ବ୍ୟାହତ କରିବା ଲାଗି ସୋସିଆଲ ମିଡିଆର ବ୍ୟବହାର ମଧ୍ୟ ଚଳିତ ବର୍ଷ ହ୍ରାସ ପାଇଥିବା ସେ କହିଥିଲେ ।


    ଶ୍ରୀ ରାଜନାଥ ସିଂହ କହିଲେ , ଆତଙ୍କବାଦ ମଧ୍ୟ ହ୍ରାସ ପାଇଛି । ଇରାକ ଓ ସିରିଆର ଇସଲାମିକ ଷ୍ଟେଟ ଦ୍ୱାରା ଆାତଙ୍କବାଦୀ କାର୍ଯ୍ୟର ଷଡ଼ଯନ୍ତ୍ର ପାଇଁ ହୋଇଥିବା ଉଦ୍ୟମକୁ ଇଣ୍ଟେଲିଜେନ୍ସ ବ୍ୟୁରୋ ଦ୍ୱାରା ଉଚିତ ସମନ୍ୱୟରେ ଆଇନ ରକ୍ଷାକାରୀ ସଂସ୍ଥାଗୁଡ଼ିକ ପ୍ରତିହତ କରୀଇବାରେ ସଫଳ ହୋଇଛନ୍ତି । ପରବର୍ତ୍ତୀ ସମୟରେ ଆଇଏସ ପ୍ରୋତ୍ସାହିତ କିଛି ହିଂସା ଭାରତରେ ଘଟିଛି । ଆତଙ୍କବାଦୀ ବିରୋଧୀ ଅପରେସନରେ 2017ରେ 117 ଜଣ ଆତଙ୍କବାଦୀ ଗିରଫ ହୋଇଥିବା ବେଳେ ଚଳିତ ବର୍ଷ ଏ ପର୍ଯ୍ୟନ୍ତ 125 ଜଣ ଆତଙ୍କବାଦୀ ଗିରଫ ହୋଇଛନ୍ତି । ଆଫଗାନିସ୍ତାନ-ପାକିସ୍ତାନରୁ ଆଇଏସ ଆରମ୍ଭ କରିଥିବା ନୂତନ ଷଡ଼ଯନ୍ତ୍ରର ମଧ୍ୟ ଉଚିତ ମୁକାବିଲା କରାଯାଉଛି ବୋଲି ରାଜନାଥ ସିଂହ କହିଥିଲେ ।


    ଦେଶରେ ଆତଙ୍କବାଦ କାର୍ଯ୍ୟକଳାପ ନିୟନ୍ତ୍ରଣ କରିବାରେ ସଫଳ ହୋଇଥିବାରୁ ନେସନାଲ ଇନଭେଷ୍ଟିଗେସନ ଏଜେନ୍ସି (ଏନଆଇଏ)କୁ ସେ ପ୍ରଶଂସା କରିଥିଲେ । ସେ କହିଥିଲେ , ଆତଙ୍କବାଦର ମୁକାବିଲାରେ ଏନଆଇଏ ଉତ୍ତମ କାର୍ଯ୍ୟ କରୁଛି ।ବିଭିନ୍ନ ରାଜ୍ୟ/କେନ୍ଦ୍ରଶାସିତ ଅଞ୍ଚଳରେ ମୋଟ 45ଟି ଏନଆଇଏ ସ୍ପେସିଆଲ କୋର୍ଟ ସ୍ଥାପନ କରାଯାଇଛି । ଏନଆଇଏ ଗଠନ ହେବା ପରଠାରୁ 2017 ଡିସେମ୍ବର ମାସ ସୁଦ୍ଧା 183ଟି ମାମଲା ରୁଜୁ କରିଥିବା ବେଳେ ସେଥିରୁ 135ଟି ଅଭିଯୋଗ ଫର୍ଦ୍ଦ ଦାଖଲ ହୋଇପାରିଛି । 37ଟି ମାମଲାର ଶୁଣାଣି ଶେଷ ହୋଇଥିବା ବେଳେ ସେଥିରୁ 35ଟିରେ ଦଣ୍ଡାଦେଶ ହୋଇଛି । ବିଶ୍ୱରେ କୌଣସି ସଂସ୍ଥା ଦ୍ୱାରା ଏହା ସର୍ବାଧିକ ଦଣ୍ଡ ପ୍ରଦାନ ହାର ।


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ କହିଥିଲେ , ପାକିସ୍ତାନ ଭାରତ ମାଟିରେ ଜାମ୍ମୁ-କାଶ୍ମୀର ଠାରୁ ଆରମ୍ଭ କରି ପଞ୍ଜାବ ଏବଂ ମଧ୍ୟଭାରତରେ ଆତଙ୍କବାଦ ଖେଳାଉଛି । ରାଜନାଥ ସିଂହ କହିଲେ , ଜାମ୍ମୁ-କାଶ୍ମୀରରେ ପଥର ଫିଙ୍ଗା ଘଟଣା ହ୍ରାସ ପାଇଥିଲେ ମଧ୍ୟ ନିରାପତ୍ତା ସ୍ଥିତି ଉଦବେଗଜନକ ରହିଛି । ‘ ବହୁ ସଂଖ୍ୟାରେ ଆତଙ୍କବାଦୀଙ୍କ ଅନୁପ୍ରବେଶ , ଆାତଙ୍କବାଦୀଙ୍କ ଆକ୍ରମଣ ଏବଂ ସ୍ଥାନୀୟ ଯୁବକଙ୍କୁ ସଙ୍ଗଠନ ପାଇଁ ରିକ୍ରୁଟ କରିବା ଘଟଣା ଜାରି ରହିଛି । ପାକିସ୍ତାନ ଏବଂ ପାକ୍ ଅଧିକୃତ କାଶ୍ମୀରରେ ଆତଙ୍କବାଦୀ ସଙ୍ଗଠନର ପ୍ରଶିକ୍ଷଣ ଶିବିର , ଲଞ୍ଚିଂ ପ୍ୟାଡ୍ ଏବଂ କମ୍ୟୁନିକେସନ କଣ୍ଟ୍ରୋଲ ସେଣ୍ଟର ରହିଛି । ସୀମା ସେପାରିରୁ ଆତଙ୍କବାଦୀ ଓ ବିଚ୍ଛିନ୍ନତାବାଦୀଙ୍କ ପାଇଁ ଆର୍ଥିକ ସହାୟତା ଉଦବେଗର ବିଷୟ । ଲୋକଙ୍କ ମଧ୍ୟରେ ଭାରତ ବିରୋଧୀ ଭାବନା ସୃଷ୍ଟି କରିବା ସହ ବିଚ୍ଛିନ୍ନତାବାଦୀ ମାନେ ଏହାର ଫାଇଦା ନେଇ ଆଇନଶୃଙ୍ଖଳା ସ୍ଥିତି ଉତ୍ପନ୍ନ କରୁଛନ୍ତି ।


    ପଞ୍ଜାବରେ ପୁଣି ଆତଙ୍କବାଦ ବଢ଼ାଇବା ପାଇଁ ହେଉଥିବା ଉଦ୍ୟମକୁ ପ୍ରତିହତ କରିବାକୁ ନିରାପତ୍ତା ସଂସ୍ଥାଗୁଡ଼ିକୁ ରାଜନାଥ ନିର୍ଦ୍ଦେଶ ଦେଇଛନ୍ତି । ସେ କହିଲେ ,‘ ପଞ୍ଜାବରେ ନିକଟ ଅତୀତରେ ହୋଇଥିପା ଆତଙ୍କବାଦ ଘଟଣା ଏବଂ ଏଥିସହ ଜଡ଼ିତ ବିଭିନ୍ନ ଘଟଣାରୁ ଜଣାପଡ଼ୁଛି , ପଞ୍ଜାବରେ ପୁଣି ଆତଙ୍କବାଦ ଆରମ୍ଭ କରିବା ଲାଗି ପାକ୍ ଆତଙ୍କବାଦୀ ସଙ୍ଗଠନ ଏବଂ ଶିଖ୍ ଉଗ୍ରବାଦୀମାନେ , ବିଶେଷ କରି ଇଉରୋପ ଓ ଆମେରିକାରେ ଥିବା ମୌଳବାଦୀ ଶିଖମାନେ ଉଦ୍ୟମ କରୁଛନ୍ତି । ଭାରତର ସ୍ୱାର୍ଥକୁ ହାନି କରିବାକୁ ପାକିସ୍ତାନରେ ଏବଂ ଜାମ୍ମୁ-କାଶ୍ମୀରରେ ଥିବା ମୁସଲିମ ଆତଙ୍କବାଦୀ ଗୋଷ୍ଠୀ ଶିଖ୍ ଉଗ୍ରବାଦୀମାନଙ୍କ ସହ ହାତ ମିଳାଉଛନ୍ତି । ’


    ଶ୍ରୀ ରାଜନାଥ ସିଂହ କହିଲେ , ଆମର ବିଭିନ୍ନ ଆଥିକ ସଂସ୍ଥା ଓ ଗୁରୁତ୍ୱପୂର୍ଣ୍ଣ ପ୍ରତିଷ୍ଠାନଗୁଡ଼ିକ ପଶ୍ଚିମ ସୀମା ପାରିରୁ ଗୁପ୍ତଚର ବୃତ୍ତି କିମ୍ବା ସାଇବାର ଆଟାକର ଶିକାର ହେଉଛନ୍ତି । ସେ କହିଲେ , ‘ ପାକିସ୍ତାନ କ୍ରମାଗତ ଆତଙ୍କବାଦକୁ ପ୍ରୋତ୍ସାହନ ଦେଇ ଚାଲିଛି । 2017 ଜାନୁଆରୀ 1 ତାରିଖରୁ 2018 ନଭେମ୍ବର 29 ତାରିଖ ମଧ୍ୟରେ ଦେଶରେ ଆଇଏସ୍ଆଇ ଦ୍ୱାରା ପରିଚାଳିତ 17ଟି ଗୁପ୍ତଚର ନେଟୱର୍କକୁ ନଷ୍ଟ କରାଯିବା ସହ 25 ଜଣ ଗୁପ୍ତଚରଙ୍କୁ ଗିରଫ କରାଯାଇଛି , ଯେଉଁଥିରେ 2 ଜଣ ପାକିସ୍ତାନୀ ଅଛନ୍ତି । ଇଣ୍ଡିଆନ ଆର୍ମି , ଏୟାରଫୋର୍ସ , ନେଭି , ଆଇଟିବିପି , ଡିଆରଡିଓ , ବିଏସଏଫ , ସିଆରପିଏଫ , ଏମ୍ଇଏ , ଭାରତୀୟ ରେଳବାଇ ଏବଂ ପେଟ୍ରୋଲିୟମ ଓ ଗ୍ୟାସ ମନ୍ତ୍ରଣାଳୟକୁ ପାକିସ୍ତାନରେ ଥିବା ଆତଙ୍କବାଦୀ ସଙ୍ଗଠନ ଟାର୍ଗେଟ କରିବା ସହ ସୁଫେଡ କିମ୍ବା କ୍ରାଙ୍କ କଲ୍ କରି ଗୁରୁତ୍ୱପୂର୍ଣ୍ଣ ତଥ୍ୟ ନଷ୍ଟ କରିବାକୁ ଉଦ୍ୟମ କରୁଛନ୍ତି ।


    ରାଜନାଥ ସିଂହ କହିଲେ , ପାକିସ୍ତାନରୁ ପରିଚାଳିତ ହେଉଥିବା ଆତଙ୍କବାଦକୁ ବନ୍ଦ କରିବାକୁ ଭାରତ ସରକାର କୂଟନୈତିକ ଉଦ୍ୟମ ମଧ୍ୟ ଚାଲୁ ରଖିଛନ୍ତି । ‘ ଆର୍ଥିକ ଆତଙ୍କବାଦ ଏବଂ ମନି ଲଣ୍ଡରିଂର ମୁକାବିଲା କରିବା ପାଇଁ ବିଭିନ୍ନ ପଦକ୍ଷେପର ସୁପାରିସ କରୁଥିବା ଆନ୍ତଃ ସରକାରୀ ସଂସ୍ଥା ଫାଇନାନ୍ସିଆଲ ଆକ୍ସନ ଟାସ୍କ ଫୋର୍ସ (ଏଫଏଟିଏଫ୍)ର ଭାରତ ମଧ୍ୟ ସଦସ୍ୟ ଅଛି । ପାକିସ୍ତାନକୁ ଏହି କ୍ଷେତ୍ରରେ କଳା ତାଲିକା ଭୁକ୍ତ କରିବାକୁ ଭାରତ ଏହି ପ୍ଲାଟଫର୍ମରେ ଉଦ୍ୟମ ଜାରି ରଖିଛି ’ ।


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ କହିଲେ , ଦେଶବ୍ୟାପି ଥିବା ଗୁରୁତ୍ୱପୂର୍ଣ୍ଣ ପ୍ରତିଷ୍ଠାନଗୁଡ଼ିକରେ ନିୟମିତ ପ୍ରଶିକ୍ଷଣ ଓ ସଚେତନତା କାର୍ଯ୍ୟକ୍ରମ କରାଯାଉଛି । ଆଣବିକ , ମହାକାଶ , ଶକ୍ତି , ପ୍ରତିରକ୍ଷା , ତୈଳ ଏବଂ ଗ୍ୟାସ୍ ଆଦି ପ୍ରତିଷ୍ଠାନଗୁଡ଼ିକରେ ବୈଜ୍ଞାନିକ ଓ ମେନେଜରମାନଙ୍କୁ ଏ ଦିଗରେ ସଚେତନ କରାଯାଉଥିବା ବେଳେ ରାଜ୍ୟ ପୁଲିସ ମଧଧ୍ୟ ସର୍ବଦା ସତର୍କ ରହିବା ଉଚିତ ବୋଲି ସେ କହିଥିଲେ ।


    ସାଇବର ସିକ୍ୟୁରିଟି କ୍ଷେତ୍ରରେ ପବ୍ଲିକ-ପ୍ରାଇଟେ ପାର୍ଟନରସିପ୍ ଉପରେ ଉପରେ ରାଜନାଥ ସିଂହ ଗୁରୁତ୍ୱ ଦେଇଥିଲେ । ‘ ସାଇବର ଡୋମେନରେ ଏହା ଗୁରୁତ୍ୱପୂର୍ଣ୍ଣ ଯେ ସରକାରୀ ଡୋମେନ ବାହାରେ ଥିବା ଦକ୍ଷ ଟ୍ୟାଲେଣ୍ଟର ସଦୁପଯୋଗ କରିବା । ସାଇବର ଅପରାଧ ତଦନ୍ତ କ୍ଷେତ୍ରରେ ସଚେତନତା ସୃଷ୍ଟି ଏବଂ ପ୍ରଶିକ୍ଷଣ କାର୍ଯ୍ୟକ୍ରମ ପାଇଁ ଢାଟା ସିକ୍ୟୁରିଟି କାଉନସିଲ ଅଫ୍ ଇଣ୍ଡିଆ , ନାସକମ୍ , ସାଇବର ଫୋରେନସିକ୍ ଲ୍ୟାବ ଇତ୍ୟାଦି ପଦକ୍ଷେପ ନେଇଛନ୍ତି । ଏହା ସ୍ୱାଗତଯୋଗ୍ୟ ପଦକ୍ଷେପ । ସାଇବର ନିୟମ ଏବଂ ସାଇବର ଅପରାଧ ଉପରେ ଅନେକ ସଚେତନତା ଓ ପ୍ରଶିକ୍ଷଣ ଭିତ୍ତିକ କାର୍ଯ୍ୟକ୍ରମ ବାଙ୍ଗାଲୋରର ନ୍ୟସନାଲ ଲ ’ ସ୍କୁଲ ଏବଂ ହାଇଦ୍ରାବାଦର ନାଲସାର ୟୁନିଭର୍ସିଟି ଅଫ ଲ ’ ଆୟୋଜନ କରୁଛନ୍ତି ।


    ବିଶେଷ କରି ବିଦେଶୀମାନଙ୍କ ବ୍ୟାପାରରେ ସତର୍କ ରହିବାକୁ ରାଜନାଥ ସିଂହ ଅଫିସରମାନଙ୍କୁ ସଚେତ କରାଇ ଦେଇଥିଲେ । ଦେଶକୁ ସୁରକ୍ଷିତ ରଖିବାରେ ନିରାପତ୍ତା ଏଜେନ୍ସିଗୁଡ଼ିକର ଭୂମିକାକୁ ସେ ପ୍ରଶଂସା କରିଥିଲେ । ନିଜର ନିରାପତ୍ତା ନେଇ ଲୋକଙ୍କ ମଧ୍ୟରେ ଆତ୍ମବିଶ୍ୱାସ ସୃଷ୍ଟି କରିବାରେ ସେମାନେ ସକ୍ଷମ ହୋଇଛନ୍ତି । କଷ୍ଟସାଧ୍ୟ ପରିବେଶରେ କାର୍ଯ୍ୟରତ ପୁଲିସ ବଳକୁ ମଧ୍ୟ ସେ ପ୍ରଶଂସା କରିଥିଲେ । ଭାରତର ନିରାପତ୍ତା କ୍ଷେତ୍ରରେ ସଫଳତାର ଶ୍ରେୟ ସେ ଗୋଇନ୍ଦା ସଂସ୍ଥା , ରାଜ୍ୟ ପୁଲିସ ଫୋର୍ସ , ସେଣ୍ଟ୍ରାଲ ଆର୍ମଡ ପୁଲିସ ଫୋର୍ସକୁ ଦେଇଥିଲେ ।


    କେନ୍ଦ୍ର ସ୍ୱରାଷ୍ଟ୍ର ରାଷ୍ଟ୍ର ମନ୍ତ୍ରୀ କିରେନ ରିଜିଜୁ , ହଂସରାଜ ଗଙ୍ଗରାମ ଆହିର , ଯୋଗ ଦେଇଥିବା ଏହି ଅଧିବେଶନ 2018 ଡିସେମ୍ବର 20 ରୁ 22 ତାରିଖ ପର୍ଯ୍ୟନ୍ତ କେଭାଡିଆର ଷ୍ଟାଚ୍ୟୁ ଅଫ ୟୁନିଟ ନିକଟରେ ଅନୁଷ୍ଠିତ ହେଉଛି । ଏହି ତିନି ଦିନିଆ ଅଧିବେଶନରେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦି ମଧ୍ୟ ପୁଲିସ ମୁଖ୍ୟ ଏବଂ ବରିଷ୍ଠ ନିରାପତ୍ତା ଅଧିକାରୀମାନଙ୍କୁ ଉଦବୋଧନ ଦେବେ ।


    **********


    

    
    (Release ID: 1557312) Visitor Counter : 1