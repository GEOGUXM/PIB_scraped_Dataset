      ଇଲେକ୍ଟ୍ରୋନିକ୍ସ ଓ ସୂଚନା ପ୍ରଯୁକ୍ତି ମନ୍ତ୍ରଣାଳୟ

      ଯୁବପିଢ଼ି ପାଇଁ ରାଷ୍ଟ୍ରୀୟ ଆହ୍ୱାନ - “ଭାରତ ପାଇଁ ସଂକଳ୍ପ- ପ୍ରଯୁକ୍ତି ବିଦ୍ୟାର ଉପଯୋଗ ଦ୍ୱାରା ସୃଜନାତ୍ମକ ସମାଧାନ”
      Posted On: 10 DEC 2018 7:47PM by PIB Bhubaneshwar


    କେନ୍ଦ୍ର ଇଲେକ୍ଟ୍ରୋନିକ୍ସ ଏବଂ ସୂଚନା ପ୍ରଯୁକ୍ତି ତଥା ଆଇନ ଏବଂ ନ୍ୟାୟ ମନ୍ତ୍ରୀ ରବିଶଙ୍କର ପ୍ରସାଦ ଆଜି ନୂଆ ଦିଲ୍ଲୀରେ ଯୁବପିଢ଼ିଙ୍କ ପାଇଁ ପ୍ରଯୁକ୍ତି ବିଦ୍ୟା ଦ୍ୱାରା କିପରି ସୃଜନାତ୍ମକ ସମାଧାନ ହୋଇପାରିବ ସେ ବିଷୟରେ ‘ ଭାରତ ପାଇଁ ସଂକଳ୍ପ - ପ୍ରଯୁକ୍ତି ବିଦ୍ୟା ଦ୍ୱାରା ସୃଜନାତ୍ମକ ସମାଧାନ ’ ନାମକ ଏକ କାର୍ଯ୍ୟକ୍ରମର ଶୁଭାରମ୍ଭ କରିଛନ୍ତି । ଏହି ଜାତୀୟ ଆହ୍ୱାନର ଲକ୍ଷ୍ୟ ହେଉଛି ସାରା ଦେଶର ସ୍କୁଲ ଛାତ୍ରମାନଙ୍କୁ ପ୍ରଯୁକ୍ତି ବିଦ୍ୟାର ସ୍ରଷ୍ଟା ହେବା ଏବଂ ସେମାନେ ନିଜ ସୃଜନଶୀଳତା କ୍ଷେତ୍ରରେ ସାମ୍ନା କରୁଥିବା ଅସୁବିଧାକୁ ଦୂର କରିବା ସହିତ ସେମାନଙ୍କ ପାଇଁ ନୂଆ ସୁଯୋଗ ସୃଷ୍ଟି କରିବା ।


    ‘ ଭାରତ ପାଇଁ ସଂକଳ୍ପ ’ କାର୍ଯ୍ୟକ୍ରମ ଦ୍ୱାରା ସେଇ ଛାତ୍ର ସମୁଦାୟଙ୍କୁ ନୂଆ ନୂଆ ସ୍ୱଦେଶୀ ପ୍ରଯୁକ୍ତି ବିଦ୍ୟାର ଉପଯୋଗକର୍ତ୍ତାରୁ ନିର୍ମାତା ହେବାରେ ଆବଶ୍ୟକ ସହାୟତା ମିଳିବ ଯାହାଦ୍ୱାରା ସେମାନେ ନିଜ ସମୁଦାୟର ସମସ୍ୟାଗୁଡ଼ିକର ସମାଧାନ କରିବା ଦିଗରେ ଚିନ୍ତା କରିବା ପାଇଁ ସକ୍ଷମ ହୋଇପାରିବେ ।


    ଏହି ଆହ୍ୱାନର ନିର୍ମାଣ ଏବଂ ପ୍ରାରମ୍ଭ ଇଲେକ୍ଟ୍ରୋନିକ୍ସ ଏବଂ ସୂଚନା ପ୍ରଯୁକ୍ତି ବିଦ୍ୟା ମନ୍ତ୍ରଣାଳୟର ଜାତୀୟ ଇ-ଗଭର୍ଣ୍ଣାନ୍ସ ବିଭାଗ ଏବଂ ଇଣ୍ଟେଲ ଇଣ୍ଡିଆର ସହଭାଗିତା ଦ୍ୱାରା ଏବଂ ମାନବ ସମ୍ବଳ ମନ୍ତ୍ରାଳୟର ସ୍କୁଲ ଶିକ୍ଷା ଏବଂ ସାକ୍ଷରତା ବିଭାଗର ସହଯୋଗରୁ ସମ୍ଭବ ହୋଇ ପାରିଛି । ଡିଓଏସଇଆଣ୍ଡଏଲ୍ ସାରା ଦେଶର ସ୍କୁଲଗୁଡ଼ିକରେ ଏହି ଜାତୀୟ ଆହ୍ୱାନ ପହଞ୍ଚାଇବା ପାଇଁ ରାଜ୍ୟ ଶିକ୍ଷା ବିଭାଗ , ଏନଭିଏସ , କେଭିଏସ୍ ଏବଂ ସିବିଏସ୍ଇର ଅଧିକାରୀମାନଙ୍କ ସହ ଯୋଗାଯୋଗ କରିବ ।


    ଏହି କାର୍ଯ୍ୟକ୍ରମ ଆରମ୍ଭ ହେବା ଅବସରରେ ଗଣମାଧ୍ୟମକୁ ସମ୍ବୋଧିତ କରି କେନ୍ଦ୍ର ଇଲେକ୍ଟ୍ରୋନିକ୍ସ ଏବଂ ସୂଚନା ପ୍ରଯୁକ୍ତିବିଦ୍ୟା ମନ୍ତ୍ରୀ ରବିଶଙ୍କର ପ୍ରସାଦ କହିଛନ୍ତି ଯେ ଏହା ଦ୍ୱାରା କୃଷି , ଉନ୍ନତ ସ୍ୱାସ୍ଥ୍ୟସେବା , ଗୁଣାତ୍ମକ ଶିକ୍ଷା , ମହିଳା ସୁରକ୍ଷା , ଶିଶୁ ସୁରକ୍ଷା ଭଳି ଲୋକମାନଙ୍କ ସମସ୍ୟାର ସମାଧାନ ପାଇଁ ପ୍ରତ୍ୟେକ ରାଜ୍ୟ ଏବଂ କେନ୍ଦ୍ରଶାସିତ ଅଞ୍ଚଳରୁ 10ଟି ପ୍ରମୁଖ ବିଚାର ମିଶାଇ 360ଟି ଅତି ଉତ୍କୃଷ୍ଟ ମାନର ସମ୍ଭାବ୍ୟ ଏବଂ ବ୍ୟବହାରିକ ସମାଧାନ ମିଳିପାରିବ ।


    ଏହି ରାଷ୍ଟ୍ରୀୟ ଆହ୍ୱାନ ସାରା ଦେଶର ସମସ୍ତ 29ଟି ରାଜ୍ୟ ଏବଂ 7ଟି କେନ୍ଦ୍ରଶାସିତ ଅଞ୍ଚଳରେ ଷଷ୍ଠ ଶ୍ରେଣୀରୁ ଦ୍ୱାଦଶ ଶ୍ରେଣୀର ଛାତ୍ରମାନଙ୍କ ପାଇଁ ଆରମ୍ଭ ହୋଇଛି ଯାହାର ଉଦ୍ଦେଶ୍ୟ ଆଗାମୀ 3 ମାସ ମଧ୍ୟରେ ଅତି କମରେ ଏକ ମିଲିୟନ ଯୁବକଙ୍କ ପର୍ଯ୍ୟନ୍ତ ପହଞ୍ଚିବା । ଏହି ଆହ୍ୱାନ ଅଧୀନରେ ସ୍ୱାସ୍ଥ୍ୟ ସେବା , ଶିକ୍ଷା ସେବା , ଡିଜିଟାଲ ସେବା , ପରିବେଶ , ମହିଳା ସୁରକ୍ଷା , ଯାତାୟାତ , କୃଷି , ସାମାଜିକ କଲ୍ୟାଣ , ଆଧାର ସେବା , ଶାରୀରିକ ଅକ୍ଷମତା ଏବଂ ପର୍ଯ୍ୟଟନ ଭଳି 11ଟି ସ୍ୱତନ୍ତ୍ର କ୍ଷେତ୍ର ଅଛି ଯାହା ଉପରେ ଛାତ୍ରଛାତ୍ରୀମାନେ ନିଜ ନିଜର ଦୃଷ୍ଟିଭଙ୍ଗୀ ଦ୍ୱାରା ନିଜର ଯୋଗସୂତ୍ର ସ୍ଥାପନ କରିବାକୁ ହେବ ଏବଂ ସମସ୍ୟାର ଚିହ୍ନଟ କରିବାକୁ ପଡ଼ିବ । ଏହା ସହିତ ସମସ୍ୟାର ଚିହ୍ନଟ ଏବଂ ସମାଧାନ ଦର୍ଶାଇ ପାରୁଥିବା 90 ସେକେଣ୍ଡ ଭିଡିଓ ମଧ୍ୟ ଶେୟାର କରିବାକୁ ପଡ଼ିବ ।


    ସେଇ ସବୁ ଭିଡିଓ ମାଧ୍ୟମରେ ପ୍ରସ୍ତୁତ ଚିନ୍ତାଧାରା ମଧ୍ୟରୁ ବିଶେଷଜ୍ଞମାନଙ୍କ ଏକ ପ୍ୟାନେଲ ଦ୍ୱାରା ଦେଶର ଉତ୍ତର , ଦକ୍ଷିଣ , ପୂର୍ବ ଏବଂ ପଶ୍ଚିମ ତଥା ଉତ୍ତର-ପୂର୍ବାଞ୍ଚଳର ରାଜ୍ୟଗୁଡ଼ିକରେ ଆୟୋଜିତ ହେବାକୁ ଥିବା 5 କ୍ଷେତ୍ରୀୟ ଶିବିରରେ ଭାଗ ନେବା ପାଇଁ ପ୍ରାୟ 360ଜଣ ଛାତ୍ର (ପ୍ରତି ରାଜ୍ୟ ଏବଂ କେନ୍ଦ୍ରଶାସିତ ଅଞ୍ଚଳରୁ 10ଜଣ ଛାତ୍ର)ଙ୍କ ଚୟନ କରାଯିବ । କ୍ଷେତ୍ରୀୟ ଶିବିରରେ ଛାତ୍ରମାନଙ୍କୁ ପ୍ରଯୁକ୍ତିବିଦ୍ୟା ବିଶେଷଜ୍ଞ ଏବଂ ପରାମର୍ଶଦାତାଙ୍କ ମାଧ୍ୟମରେ ଇଲେକ୍ଟ୍ରୋନିକ୍ସ , ରୋବୋଟିକ୍ସ , 3 ଡି ପ୍ରିଣ୍ଟିଂ ଏବଂ ଆଇଓଟି/ଆର୍ଟିଫିସିଆଲ ଇଣ୍ଟେଲିଜେନ୍ସ (କୃତ୍ରିମ ମେଧା) ଭଳି ବିଷୟରେ ପ୍ରଶିକ୍ଷଣ ଦିଆଯିବ ଯାହାଦ୍ୱାରା ସେମାନଙ୍କ ମଧ୍ୟରେ ଡିଜାଇନ କରିବାର ଭାବନା , ବୋଧଶକ୍ତି ସୃଷ୍ଟି କରିବା , ନିର୍ମାଣ , ନିଜ ନିଜର ଦୃଷ୍ଟିଭଙ୍ଗୀ ଉପରେ କାମ କରିବା ଭଳି କୌଶଳର ପ୍ରାଥମିକ ସ୍ତରକୁ ବୁଝିବାର ଚିନ୍ତାଶକ୍ତିକୁ ବିକଶିତ କରାଯାଇପାରିବ ।


    ବାସ୍ତବିକ ଭାବେ ପରିପକ୍ୱ ବିଚାରଶକ୍ତିକୁ ସୁଦୃଢ଼ କରିବା ପାଇଁ ଏହି ଶିବିରଗୁଡ଼ିକରେ ବିଶେଷଜ୍ଞମାନଙ୍କ ଦ୍ୱାରା ପରାମର୍ଶ ପ୍ରଦାନ କରାଯିବ । ଏହି ବିଶେଷଜ୍ଞମାନଙ୍କ ଦ୍ୱାରା 50ଜଣ ଶ୍ରେଷ୍ଠ ଛାତ୍ର ଚୟନ କରାଯିବ ଏବଂ ସାମଗ୍ରିକ ଭାବେ ସେମାନଙ୍କ ଆଦର୍ଶ ପ୍ରଦର୍ଶନ ପାଇଁ ସେମାନଙ୍କୁ ଜାତୀୟ ସ୍ତରରେ ଆୟୋଜିତ କାର୍ଯ୍ୟକ୍ରମରେ ଆମନ୍ତ୍ରିତ ଏବଂ ସମ୍ମାନୀତ ମଧ୍ୟ କରାଯିବ । ଏଥି ସହିତ ସେମାନଙ୍କୁ ଟେକ୍ କ୍ରିଏସନ୍ ଚାମ୍ପିଅନ୍ସ ବୋଲି ଘୋଷଣା କରାଯିବ ।


    “ ଭାରତ ପାଇଁ ସଂକଳ୍ପ ” ଜାତୀୟ ଆହ୍ୱାନ ଦ୍ୱାରା ଯୁବପିଢ଼ିଙ୍କ ମଧ୍ୟରେ ନୂଆ ନୂଆ କୌଶଳ ସୃଷ୍ଟି କରିବାରେ ସହାୟତା ମିଳିବ ଏବଂ ଏହା ସମସ୍ତ ଛାତ୍ରଛାତ୍ରୀମାନଙ୍କୁ ସେମାନଙ୍କ ସମୁଦାୟ ଏବଂ ସମାଜରେ ପରିବର୍ତ୍ତନ ଆଣିବା ପାଇଁ ପ୍ରଯୁକ୍ତି ବିଦ୍ୟାର ଉଚ୍ଚ ସ୍ତରୀୟ ପ୍ରୟୋଗ କରିବା ପାଇଁ ପ୍ରେରଣା ଯୋଗାଇବ । ଏହା ସହିତ ଏହି କାର୍ଯ୍ୟକ୍ରମ ସେମାନଙ୍କୁ ଡିଜିଟାଲ୍ ଇଣ୍ଡିଆର ଲକ୍ଷ୍ୟକୁ ପ୍ରାପ୍ତ କରିବା ଦିଗରେ ସହଯୋଗ କରିବା ପାଇଁ ପ୍ରସ୍ତୁତ କରିପାରିବ ।


    ***************


    

    
    (Release ID: 1555478) Visitor Counter : 11