      ଜଳ ସମ୍ପଦ ମନ୍ତ୍ରଣାଳୟ

      ନୂଆ ଦିଲ୍ଲୀଠାରେ ସଂପୂର୍ଣ୍ଣ ହେଲା ଇଣ୍ଡିଆ ୱାଟର ଇମ୍ପାକ୍ଟ ସମ୍ମିଳନୀ
      • ପ୍ରଯୁକ୍ତି ଓ ଆର୍ଥିକ ଅଭିନବତ୍ୱ ଗଙ୍ଗା ସ୍ୱଚ୍ଛକରଣ ଅଭିଯାନକୁ ଆଗକୁ ଆଗେଇ ନେବ

      Posted On: 08 DEC 2018 7:42PM by PIB Bhubaneshwar

    ନୂଆ ଦିଲ୍ଲୀଠାରେ ଆୟୋଜିତ ତିନିଦିନିଆ ଇଣ୍ଡିଆ ଇମ୍ପାକ୍ଟ ସମ୍ମିଳନୀ ଉଦଯାପିତ ହୋଇଛି । ଏହି ସମ୍ମିଳନୀ ଅବସରରେ ଗଙ୍ଗା ସ୍ୱଚ୍ଛକରଣ କାର୍ଯ୍ୟକ୍ରମକୁ ତ୍ୱରାନ୍ୱିତ କରିବା ସକାଶେ ଅନେକ ଅଭିନବ ପ୍ରଯୁକ୍ତି ଓ ଆର୍ଥିକ କାର୍ଯ୍ୟକ୍ରମ ସଂପର୍କରେ ବିସ୍ତୃତ ଆଲୋଚନା କରାଯାଇଛି । ଜାତୀୟ ଗଙ୍ଗା ସ୍ୱଚ୍ଛକରଣ ଅଭିଯାନ ( NMCG ) ଏବଂ ସି-ଗଙ୍ଗାର ସହଯୋଗରେ ଆୟୋଜିତ ଏହି ସମ୍ମିଳନୀ ଅବସରରେ ପ୍ରାୟ 16ଟି ଦେଶର ବିଶେଷଜ୍ଞ ପ୍ରତିନିଧିମାନେ ଯୋଗ ଦେଇଥିଲେ ।


    ବନୀକରଣ , ଜୈବବିବିଧତା , ସହରାଞ୍ଚଳ ନଦୀ ପରିଚାଳନା , ଡ଼ାଟା ସମୀକରଣ , ଜଳରାଶିର ବିକାଶ , ଜଳ ମୂଲ୍ୟାୟନ ଓ ବଜାର ବିକାଶ , ଜଳସଂପଦ କ୍ଷେତ୍ର ପାଇଁ ଆବଶ୍ୟକ ଅର୍ଥ ବ୍ୟବସ୍ଥା କରିବା ତଥା ବର୍ଜ୍ୟ ନିଷ୍କାସନ ସକାଶେ ଅଭିନବ ଉପାୟ ଅବଲମ୍ବନ ଓ ଏହାର ସୁପରିଚାଳନା ଭଳି ପ୍ରସଙ୍ଗ ଉପରେ ଏହି ତିନିଦିନିଆ ସମ୍ମଳନୀର ବିଭିନ୍ନ ଅଧିବେଶନରେ ବିସ୍ତୃତ ଆଲୋଚନା କରାଯାଇଥିଲା ।


    କେନ୍ଦ୍ର ଜଳ ସଂପଦ , ନଦୀ ବିକାଶ ଓ ଗଙ୍ଗା ସଂରକ୍ଷଣ ମନ୍ତ୍ରୀ ଶ୍ରୀ ନୀତିନ ଗଡ଼କରୀ ଏହି ସମ୍ମିଳନୀକୁ ଉଦଘାଟନ କରିଥିଲେ । ଏହି ଅବସରରେ କେନ୍ଦ୍ର ସହରାଞ୍ଚଳ ବିକାଶ ମନ୍ତ୍ରୀ ହରଦୀପ ପୁରୀ , ଜଳ ସଂପଦ , ନଦୀ ବିକାଶ ଓ ଗଙ୍ଗା ସଂରକ୍ଷଣ ମନ୍ତ୍ରୀ ଡ଼କ୍ଟର ସତ୍ୟପାଲ ସିଂହ , ଘାନାର ଜଳ ସଂପଦ ମନ୍ତ୍ରୀ ସୁଶ୍ରୀ ସେସିଲିଆ ଦାପା , କେନ୍ଦ୍ର ଜଳସଂପଦ ମନ୍ତ୍ରଣାଳୟର ସଚିବ ଶ୍ରୀ ୟୁ ପି ସିଂହ ଏନଏମସିଜିର ମହା ନିର୍ଦ୍ଦେଶକ ଶ୍ରୀ ରାଜୀବ ରଂଜନ ମିଶ୍ର , ବିଶ୍ୱ ବ୍ୟାଙ୍କ୍‌ ନିର୍ଦ୍ଦେଶକ ଷ୍ଟିଭେନ୍‌ ସ୍କୋନବର୍ଜର , ଇସ୍ରାଏଲର ଜଳ ଅଭିଯାନର ଉପ ମୁଖ୍ୟ ମାୟା କାଡ଼ୋଶ , ଜର୍ମାନୀର ଉପମୁଖ୍ୟ ଜାସ୍ପର ୱେକ୍‌ , ସ୍ଲୋଭେନିଆର ରାଷ୍ଟ୍ରଦୂତ ଯୋଶେଫ ଡ଼୍ରୋଫେନିକ୍‌ , ଏବଂ ସି-ଗଙ୍ଗାର ମୁଖ୍ୟ ଡ଼କ୍ଟର ବିନୋଦ ତାରେ ପ୍ରମୁଖ ଉପସ୍ଥିତ ଥିଲେ ।


    ଉଦଘାଟନୀ କାର୍ଯ୍ୟକ୍ରମରେ ମନ୍ତ୍ରୀ ଶ୍ରୀ ନୀତିନ ଗଡ଼କରୀ ଘୋଷଣା କରିଥିଲେ ଯେ କାନପୁରର ଶିଶମାଉନଳାର ବର୍ଜ୍ୟଜଳକୁ ନିୟନ୍ତ୍ରଣ କରାଯିବା ସକାଶେ ସରକାର କାର୍ଯ୍ୟାନୁଷ୍ଠାନ ଗ୍ରହଣ କରୁଛନ୍ତି । ଏହି ନଳା ଦେଇ ପ୍ରତିଦିନ ଗଙ୍ଗା ନଦୀକୁ 140 ନିୟୁତ ଲିଟର ବର୍ଜ୍ୟଜଳ ନିଷ୍କାସିତ ହୋଇଥାଏ । ଏହି ଅବସରରେ ଜାତୀୟ ଗଙ୍ଗା ସ୍ୱଚ୍ଛକରଣ ଅଭିଯାନର ସଫଳତାକୁ ସେ ଭୂୟସୀ ପ୍ରଶଂସା କରିଥିଲେ ।


    ଘାନାର ଜଳ ସଂପଦ ମନ୍ତ୍ରୀ ଶ୍ରୀ ଦାପା କହିଲେ ଯେ ନମାମୀ ଗଙ୍ଗେ କାର୍ଯ୍ୟକ୍ରମ ଜରିଆରେ ଭାରତ ନଦୀ ସ୍ୱଚ୍ଛକରଣର ଯେଉଁ ଅଭିନବ ସଫଳତା ହାସଲ କରିଛି ତାହାକୁ ସମଗ୍ର ଆଫ୍ରିକାରେ କାର୍ଯ୍ୟକାରୀ କରିବା ଦିଗରେ ଘାନା ସମସ୍ତ ପ୍ରକାର ସହଯୋଗ କରିବାକୁ ପ୍ରସ୍ତୁତ ଅଛି ।


    ନିଜର ଅଭିଭାଷଣରେ ବିଭାଗୀୟ ସଚିବ ଶ୍ରୀ ୟୁ ପି ସିଂହ କହିଲେ ଯେ ଆଲୋଚନା ମାଧ୍ୟମରେ ନଦୀଜଳ ସ୍ୱଚ୍ଛକରଣ କାର୍ଯ୍ୟକ୍ରମକୁ ଆଗେଇ ନେବାରେ ଉଲ୍ଲେଖନୀୟ ସଫଳତା ହାସଲ କରାଯାଇପାରିଛି । ତେଣୁ ଏହି ସମ୍ମିଳନୀ ଅବସରରେ ଏ ଦିଗରେ ଏକ କାର୍ଯ୍ୟକାରୀ ଗୋଷ୍ଠୀ ଗଠନ କରାଯିବା ଉପରେ ସେ ଗୁରୁତ୍ୱ ଆରୋପ କରିଥିଲେ । ଏହି କାର୍ଯ୍ୟକାରୀ ଗୋଷ୍ଠୀ ବିଭିନ୍ନ ପ୍ରକାର ପ୍ରଯୁକ୍ତି ଓ ବୈଜ୍ଞାନିକ ପଦ୍ଧତି ଜରିଆରେ ୱାର୍କି ମଡ଼େଲମାନ ସୃଷ୍ଟି କରିପାରିବ ବୋଲି ସେ କହିଥିଲେ ।


    ଜାତୀୟ ଗଙ୍ଗା ସ୍ୱଚ୍ଛକରଣ ଅଭିଯାନର ମୁଖ୍ୟ ରାଜୀବ ରଂଜନ ମିଶ୍ର ଏହି ସମ୍ମିଳନୀରେ ଉଦ୍‌ବୋଧନ ଦେଇ କହିଲେ ଯେ ଆଇଡ଼ବ୍ଲୁଆଇଏସ ପ୍ରତି ରାଜ୍ୟରେ ଏଭଳି ଅଧିବେଶନମାନ ଅନୁଷ୍ଠିତ କରାଇ ସ୍ୱଚ୍ଛକରଣ ଅଭିଯାନକୁ ଆଗକୁ ଆଗେଇ ନେବା ସକାଶେ କାର୍ଯ୍ୟ କରିବା ଉଚିତ । ଏହି ଅବସରରେ ବିଭିନ୍ନ ରାଜ୍ୟର ମନ୍ତ୍ରୀ ତଥା ବରିଷ୍ଠ ପଦାଧିକାରୀମାନେ କେତେଗୁଡ଼ିଏ ବାସ୍ତବ ସମସ୍ୟା ଏବଂ ସେସବୁର ସମାଧାନ ପ୍ରସଙ୍ଗ ଉପରେ ବିସ୍ତୃତ ଆଲୋଚନା କରିଥିଲେ । ସେହିଭଳି ରାଜ୍ୟ/ ସହରାଂଚଳ ପୌରସଂସ୍ଥାମାନେ ଏସଂକ୍ରାନ୍ତ ନୀତିଗତ ଯୋଜନା ପ୍ରସ୍ତୁତି , ସ୍ଥାନୀୟ ତଥା ପାରମ୍ପରିକ ଜ୍ଞାନକୌଶଳକୁ ଏଥିରେ ସାମିଲ କରିବା , ନଦୀକୁ ତରଳ ବର୍ଜ୍ୟ ନିଷ୍କାସନକୁ ସଂପୂର୍ଣ୍ଣ ରୂପେ ବନ୍ଦ୍‌ କରିବା , ବର୍ଜ୍ୟ ଓ ପ୍ରଦୂଷିତ ପଦାର୍ଥକୁ ଗୋଷ୍ଠୀ ଭିତ୍ତିରେ ତଥା ବିକେନ୍ଦ୍ରୀକରଣ ପଦ୍ଧତି ଜରିଆରେ ବିନଷ୍ଟ କରିବା ଆଦି ସଂପର୍କରେ ଆଲୋଚନା କରିଥିଲେ । ସହରାଞ୍ଚଳ ନଦୀ ପରିଚାଳନା ଯୋଜନାର ଏକ ମଡ଼େଲର ବିକାଶ ସକାଶେ ଏକ କାର୍ଯ୍ୟକାରୀ ଗୋଷ୍ଠୀ ଗଠନ ନିମନ୍ତେ ପ୍ରସ୍ତାବ ଗୃହୀତ ହୋଇଛି । ଏହି କାର୍ଯ୍ୟକାରୀ ଗୋଷ୍ଠୀ ନଦୀ , ଜନ ଓ ସହର ମଧ୍ୟରେ ଥିବା ସଂପର୍କକୁ ବିସ୍ତୃତ ଭାବେ ତର୍ଜମା କରି ପ୍ରଦୂଷଣ ରୋକିବା ଦିଗରେ ସେମାନଙ୍କ ମଧ୍ୟରେ କିଭଳି ଘନିଷ୍ଠ ସମନ୍ୱୟ ରହିବ ସେ ଦିଗରେ ଉପାୟ ସ୍ଥିର କରିବେ ।


    ଏହି ସମ୍ମିଳନୀରେ 8ଟି ଦେଶର 16ଟି ପ୍ରମୁଖ କମ୍ପାନୀର ପ୍ରତିନିଧି ଯୋଗଦେବା ସହ କର୍ମଶାଳା ଓ ଆଲୋଚନାରେ ଅଂଶଗ୍ରହଣ କରିଥିଲେ । ଏଥିରେ କୃତ୍ରିମ ପ୍ରଜ୍ଞାଠାରୁ ଆରମ୍ଭ କରି ଇଣ୍ଟରନେଟ ଅଫ୍‌ ଥିଙ୍ଗସ୍‌ , ବର୍ଜ୍ୟ ପରିଚାଳନା କ୍ଷେତ୍ରରେ ମେସିନର ଉପଯୋଗ , ପୁନଃଚକ୍ରଣ ଜଳର ପୁନଃବ୍ୟବହାର ଓ ସେଥିରୁ ବିଭିନ୍ନ ଦ୍ରବ୍ୟ ସଂଗ୍ରହ , ବର୍ଜ୍ୟରୁ ସଂପଦ ସୃଷ୍ଟି , ଉପଗ୍ରହ ମାଧ୍ୟମରେ ପ୍ରଦୂଷଣର ମାତ୍ରା ଆକଳନ , ପୋଷଣୀୟ କୃଷି ବ୍ୟବସ୍ଥ , ମୃତ୍ତିକାବିହୀନ ଫାର୍ମିଂ ପଦ୍ଧତିର ବିକାଶ , ନଦୀମାନଙ୍କରେ କାର୍ଯ୍ୟକାରୀ ହେଉଥିବା ଜଳବିଦ୍ୟୁତ ପ୍ରକଳ୍ପର ଆକଳନଏବଂ ସେସବୁର ଅର୍ଥନୀତି ଉପରେ ଥିବା ପ୍ରଭାବ ସଂପର୍କରେ ଆଲୋଚନା କରାଯାଇଥିଲା ।


    ଏନଏମସିଜି ଏବେ ପର୍ଯ୍ୟବରଣ ପ୍ରଯୁକ୍ତି ଭେରିଫିକେସନ୍‌ ( ETV ) ପଦ୍ଧତି ମାଧ୍ୟମରେ ବିଭିନ୍ନ ପ୍ରକାର ବର୍ଜ୍ୟ ନିୟନ୍ତ୍ରଣ ବ୍ୟବସ୍ଥାର ପ୍ରବର୍ତ୍ତନ ତଥା ଏହାର ତ୍ୱରାକରଣ ବ୍ୟବସ୍ଥାକୁ ସୁସଂଗତ କରିଛି । ପୁଣି ଏଥିରେ ବିଭିନ୍ନ କମ୍ପାନୀମାନଙ୍କ ସଫଳ ପଦ୍ଧତିର ପ୍ରୟୋଗ ପାଇଁ ମଧ୍ୟ ଅନୁମତି ପ୍ରଦାନ କରିଛି । ଏହାକୁ ପାଇଲଟ ପ୍ରଦର୍ଶନ ପ୍ରକଳ୍ପ ଭାବେ ପ୍ରଥମେ ପ୍ରୟୋଗ କରାଯିବ । ଇଟିଭି କାର୍ଯ୍ୟକ୍ରମ ପାଇଁ ସରକାର ପ୍ରଯୁକ୍ତିଗତ ସମାଧାନ ଉପାୟର ବିକାଶ ସକାଶେ ପ୍ରସ୍ତାବ ଆହ୍ୱାନ କରୁଛନ୍ତି ।


    ଏହି ସମ୍ମିଳନୀ ଅବସରରେ ଗଙ୍ଗା ଫାଇନାନ୍ସ ଫୋରମ ପ୍ରବର୍ତ୍ତନ କରାଯାଇଥିଲା ଯେଉଁଥିରେ ଅନେକଗୁଡ଼ିଏ ଜାତୀୟ ଓ ଆନ୍ତର୍ଜାତୀୟ ଆର୍ଥିକ ସେକ୍ଟରର ବିଶେଷଜ୍ଞ ସେମାନଙ୍କର ଅଭିନବ ଓ ସୁଚିନ୍ତିତ ପ୍ରସ୍ତାବ ଓ ମତାମତ ପୋଷଣ କରିଥିଲେ । ଗଙ୍ଗା ପୁନର୍ଜାଗରଣ କାର୍ଯ୍ୟକ୍ରମକୁ ସେମାନେ ସବୁମତେ ସହଯୋଗ ଯୋଗାଇ ଦେବାକୁ ସେମାନଙ୍କର ପ୍ରତିବଦ୍ଧତା ପ୍ରକଟ କରିଥିଲେ । ସେଥି ମଧ୍ୟରେ ଅନ୍ତରାଷ୍ଟ୍ରୀୟ ସ୍ତରରେ ମସାଲା ବଣ୍ଡ ଜାରି ଅନ୍ୟତମ ।


    ଭାରତ ୱାଟର ଇମ୍ପାକ୍ଟ ସମ୍ମିଳନୀ ପ୍ରତି ବର୍ଷ ଅନୁଷ୍ଠିତ ହୋଇଥାଏ ଏବଂ ତାହା ଜଳ ଓ ପ୍ରାକୃତିକ ସଂପଦର ସୁପରିଚାଳନା ପାଇଁ ଆଲୋଚନାର ସୁଯୋଗ ପ୍ରଦାନ କରିଥାଏ । ଏହି ସମ୍ମିଳନୀରେ ଡ଼ାଟା ସଂଗ୍ରହ , ଜଳବିଜ୍ଞାନ , ଇ- ନିଷ୍କାସନ , କୃଷି ଏବଂ ବର୍ଜ୍ୟଜଳ ନିଷ୍କାସନ ଓ ପରିଚାଳନ ଭଳି ପ୍ରସଙ୍ଗ ଉପରେ ବିସ୍ତୃତ ଆଲୋଚନା ହୋଇଥିଲା ।


    **********

    
    
    (Release ID: 1555474) Visitor Counter : 35