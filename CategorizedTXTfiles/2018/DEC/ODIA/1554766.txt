      ପ୍ରତିରକ୍ଷା ମନ୍ତ୍ରଣାଳୟ

      5 ଦିନିଆ ଆମେରିକା ଗସ୍ତରେ ପ୍ରତିରକ୍ଷା ମନ୍ତ୍ରୀ
      Posted On: 04 DEC 2018 4:16PM by PIB Bhubaneshwar


    ପ୍ରତିରକ୍ଷା ମନ୍ତ୍ରୀ ଶ୍ରୀମତୀ ନିର୍ମଳା ସୀତାରମଣ ଆମେରିକାର ରକ୍ଷାମନ୍ତ୍ରୀ ଜେମ୍ସ ଏନ ମେଟିସଙ୍କ ନିମନ୍ତ୍ରଣ ରକ୍ଷା କରି 2018 ଡିସେମ୍ବର 2 ରୁ 5 ଦିନିଆ ଆମେରିକା ଗସ୍ତରେ ରହିଛନ୍ତି । ଶ୍ରୀମତୀ ସୀତାରମଣ ୱାଶିଂଟନ ଡିସିରେ ପ୍ରତିରକ୍ଷା ମନ୍ତ୍ରୀ ମେଟିସଙ୍କୁ ଭେଟିଥିଲେ ଏବଂ ସେଠାରେ ତାଙ୍କ ସମ୍ମାନରେ ରାତ୍ରି ଭୋଜନର ଆୟୋଜନ କରାଯାଇଥିଲା । ଏହି ଭେଟ ପୂର୍ବରୁ ଶ୍ରୀମତୀ ସୀତାରମଣ ପେଣ୍ଟାଗନରେ ପହଞ୍ଚିଥିଲେ , ଯେଉଁଠି କି ଶ୍ରୀ ମେଟିସ ତାଙ୍କୁ ସ୍ୱାଗତ କରିଥିଲେ । ବୈଠକ ସମୟରେ ଦୁଇ ନେତାଙ୍କ ମଧ୍ୟରେ ପ୍ରତିରକ୍ଷା କ୍ଷେତ୍ରରେ ଭାରତ ଏବଂ ଆମେରିକା ମଧ୍ୟରେ ବୃଦ୍ଧି ପାଉଥିବା ସହଯୋଗ ଉପରେ ଆଲୋଚନା ହୋଇଥିଲା । ଏଥିରେ ପାରସ୍ପରିକ ହିତକୁ ନେଇ ଅନେକ ଦ୍ୱିପାକ୍ଷିକ ଏବଂ ଅନ୍ତଃରାଷ୍ଟ୍ରୀୟ ବିଷୟ ଉପରେ ବିଚାର-ବିମର୍ଶ କରାଯାଇଥିଲା । ଦୁଇ ମନ୍ତ୍ରୀ ଭାରତ ଏବଂ ଆମେରିକା ମଧ୍ୟରେ ସାମରିକ ବୁଝାମଣାର ପ୍ରମୁଖ ବିଷୟ ରୂପେ ଦ୍ୱିପାକ୍ଷିକ ପ୍ରତିରକ୍ଷା ସହଯୋଗକୁ ଅଧିକ ମଜଭୁତ କରିବା ପାଇଁ ଜାରି କରାଯାଇଥିବା ପଦକ୍ଷେପ ସମ୍ବନ୍ଧରେ ସମୀକ୍ଷା କରିଥିଲେ ।


    ଦୁଇ ପକ୍ଷ 2018 ସେପ୍ଟେମ୍ବରରେ ସମ୍ପନ୍ନ ହୋଇଥିବା ଦ୍ୱିପାକ୍ଷିକ ବାର୍ତ୍ତାରେ ବିଚାର-ବିମର୍ଶ ଏବଂ ଫଳାଫଳ ଆଧାରରେ ଦ୍ୱିପାକ୍ଷିକ ରକ୍ଷା ସହଯୋଗକୁ ଆହୁରି ଅଧିକ ମଜଭୁତ କରିବା ଉପରେ ସହମତି ପ୍ରକାଶ କରିଥିଲେ । ଶ୍ରୀମତୀ ସୀତାରମଣ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ମହତ୍ୱକାଂକ୍ଷୀ କାର୍ଯ୍ୟକ୍ରମ ‘ ମେକ ଇନ ଇଣ୍ଡିଆ ’ ଅନ୍ତର୍ଗତ ପ୍ରତିରକ୍ଷା କ୍ଷେତ୍ରରେ ବିନିର୍ମାଣକୁ ପ୍ରୋତ୍ସାହିତ କରିବା ପାଇଁ ଭାରତ ସରକାରଙ୍କ ଦ୍ୱାରା ଗ୍ରହଣ କରାଯାଇଥିବା ପଦକ୍ଷେପ ସମ୍ବନ୍ଧରେ ସୂଚନା ପ୍ରଦାନ କରିଥିଲେ । ଏହା ପୂର୍ବରୁ 2018 ଡିସେମ୍ବର 3ରେ ପ୍ରତିରକ୍ଷା ମନ୍ତ୍ରୀ ଶ୍ରୀମତୀ ନିର୍ମଳା ସୀତାରମଣ ଆମେରିକାର ବୈଦେଶିକ ବିଭାଗ ଯାଇଥିଲେ ଯେଉଁଠାରେ ସେ ପୂର୍ବତନ ଆମେରିକୀୟ ରାଷ୍ଟ୍ରପତି ଜର୍ଜ ଡବ୍ଲୁ ବୁଶଙ୍କ ଶୋକ ସନ୍ଦେଶରେ ହସ୍ତାକ୍ଷର କରିଥିଲେ । ସେ ଆଲିଙ୍ଗଟନରେ ରାଷ୍ଟ୍ରୀୟ କବର ସ୍ମାରକ 'Tomb of the Unknown Soldier' ରେ ମଧ୍ୟ ମାଲ୍ୟାର୍ପଣ କରିଥିଲେ ।


    ୱାଶିଂଟନ ଡିସିରେ ବୈଠକ ପରେ ଶ୍ରୀମତୀ ନିର୍ମଳା ସୀତାରମଣ ଆଜି ରେନୋ ଯିବେ , ଯେଉଁଠାରେ ସେ ଆମେରିକାରେ ଥିବା ଭାରତୀୟ ସମୁଦାୟର କିଛି ବଛା ନେତାଙ୍କ ସହିତ ଆଲୋଚନା କରିବେ । ଏହାପରେ ଶ୍ରୀମତୀ ସୀତାରମଣ ସାନ ଫ୍ରାନ୍ସିସ୍କୋ ଯିବେ , ଯେଉଁଠାରେ କି ଷ୍ଟାନଫୋର୍ଡରେ ଏକ ବୈଠକକୁ ସମ୍ବୋଧିତ କରିବେ । ସେ ଆମେରିକା ପ୍ରତିରକ୍ଷା ବିଭାଗର ରକ୍ଷା ନବାଚାର ୟୁନିଟ ଗସ୍ତ କରିବେ ଏବଂ ଏଥିସହିତ ଜଡିତ ଷ୍ଟାର୍ଟଅପ ଏବଂ ଉଦ୍ୟୋଗ ପୁଞ୍ଜିପତିମାନଙ୍କ ସହ ଆଲୋଚନା କରିବେ ।


    ପ୍ରତିରକ୍ଷା ମନ୍ତ୍ରୀ ଶ୍ରୀମତୀ ସୀତାରମଣ 2018 ଡିସେମ୍ବର 5ରୁ 7 ପର୍ଯ୍ୟନ୍ତ ହୋନୋଲୁଲୁକୁ ଯାତ୍ରା କରିବେ , ଯାହାକି ଆମେରିକୀୟ ପ୍ରଶାନ୍ତ କମାଣ ( PACOM )ର ମୁଖ୍ୟାଳୟ ଏବଂ ଏହାକୁ ନିକଟରେ ଇଣ୍ଡୋ ପେକାମ ନାମ ପ୍ରଦାନ କରାଯାଇଛି । ହୋନୋଲୁଲୁ ଗସ୍ତ ସମୟରେ ଶ୍ରୀମତୀ ସୀତାରମଣ ଇଣ୍ଡୋ-ପେକାମର କମାଣ୍ଡର ଆଡମିରାଲ ଫିଲିପ ଏସ ଡେଭିଡସନଙ୍କ ସହିତ ଆଲୋଚନା କରିବେ । ସେ ପର୍ଲ ହାର୍ବର ହିକମର ଜଏଣ୍ଟ ବେସରେ ଆମେରିକୀୟ ଗାଇଡେଡ ମିସାଇଲ ଡେଷ୍ଟ୍ରୟର ନିରୀକ୍ଷଣ କରିବେ , ଯେଉଁଠାରେ ତାଙ୍କୁ ଇଣ୍ଡୋ-ପେକାମର ଗତିବିଧି ବାବଦରେ ସୂଚନା ପ୍ରଦାନ କରାଯିବ ।


    ***************


    

    
    (Release ID: 1554766) Visitor Counter : 13