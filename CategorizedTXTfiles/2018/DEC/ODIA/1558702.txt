      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଆଣ୍ଡାମାନରେ ପ୍ରଧାନମନ୍ତ୍ରୀ: ପୋର୍ଟ ବ୍ଲେୟାର ସେଲ୍ୟୁଲାର ଜେଲ ପରିଦର୍ଶନ ସହ ଉଚ୍ଚ ମାସ୍ତୁଲ ପତାକା ଉତ୍ତୋଳନ
      ସୁଭାଷ ଚନ୍ଦ୍ର ବୋଷଙ୍କୁ ଶ୍ରଦ୍ଧାଞ୍ଜଳି: ନେତାଜୀଙ୍କ ଦ୍ୱାରା ଭାରତ ମାଟିରେ ତ୍ରିରଙ୍ଗା ଉତ୍ତୋଳନର 75 ବର୍ଷ ପୂର୍ତ୍ତି ସମାରୋହରେ ପ୍ରଧାନମନ୍ତ୍ରୀଙ୍କ ଅଂଶଗ୍ରହଣ

      Posted On: 30 DEC 2018 6:46PM by PIB Bhubaneshwar

    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ଆଣ୍ଡାମାନ ଏବଂ ନିକୋବାର ଦ୍ୱୀପ ସମୂହରେ ପୋର୍ଟ ବ୍ଲେୟାର ଗସ୍ତ କଲେ ।


    ପୋର୍ଟ ବ୍ଲେୟାର ଠାରେ ପ୍ରଧାନମନ୍ତ୍ରୀ ସହିଦ ସ୍ତମ୍ଭରେ ମାଲ୍ୟାର୍ପଣ କରିଥିଲେ ଏବଂ ସେଲ୍ୟୁଲାର ଜେଲ ପରିଦର୍ଶନ କରିଥିଲେ । ସେଲ୍ୟୁଲାର ଜେଲରେ ସେ ବୀର ସାଭରକର ଏବଂ ଅନ୍ୟ ସ୍ୱାଧୀନତା ସଂଗ୍ରାମୀମାନଙ୍କ ସେଲ-ପ୍ରକୋଷ୍ଠ ବୁଲି ଦେଖିଥିଲେ । ସେ ଉଚ୍ଚ ମାସ୍ତୁଲ ପତାକା ଉତ୍ତୋଳନ କରିଥିଲେ ଏବଂ ନେତାଜୀ ସୁଭାଷ ଚନ୍ଦ୍ର ବୋଷଙ୍କ ପ୍ରତିମୂର୍ତ୍ତିରେ ପୁଷ୍ପାଞ୍ଜଳି ଅର୍ପଣ କରିଥିଲେ ।


    ନେତାଜୀ ସୁଭାଷ ଚନ୍ଦ୍ର ବୋଷଙ୍କ ଦ୍ୱାରା ଭାରତୀୟ ଭୂମିରେ ତ୍ରିରଙ୍ଗା ଉତୋଳନର 75 ବର୍ଷ ପୂରଣ ଅବସରରେ ଆୟୋଜିତ ଏକ ସାଧାରଣ କାର୍ଯ୍ୟକ୍ରମରେ ଉଦବୋଧନ ଦେଇ ପ୍ରଧାନମନ୍ତ୍ରୀ ଏକ ସ୍ମାରକୀ ଡାକ ଟିକେଟ , ମୁଦ୍ରା ଏବଂ ଫାଷ୍ଟ-ଡେ-କଭର ମଧ୍ୟ ଜାରି କରିଥିଲେ ।


    ପ୍ରଧାନମନ୍ତ୍ରୀ ଏହି ଅବସରରେ ଶକ୍ତି , ଯୋଗାଯୋଗ ଏବଂ ସ୍ୱାସ୍ଥ୍ୟ କ୍ଷେତ୍ର ସହ ଜଡ଼ିତ ବିଭିନ୍ନ ବିକାଶ ପ୍ରକଳ୍ପର ମଧ୍ୟ ଶୁଭାରମ୍ଭ କରିଥିଲେ ।


    ଏହି ଅବସରରେ ପ୍ରଧାନମନ୍ତ୍ରୀ କହିଥିଲେ ଯେ ଆଣ୍ଡାମାନ ଏବଂ ନିକୋବାର ଦ୍ୱୀପ ସମୂହ କେବଳର ଭାରତ ପ୍ରାକୃତିକ ସୌନ୍ଦର୍ଯ୍ୟର ପ୍ରତୀକ ନୁହେଁ , ବରଂ ଭାରତୀୟମାନଙ୍କ ପାଇଁ ଏହା ତୀର୍ଥସ୍ଥଳ ଭଳି ସ୍ଥାନ । ସେ କହିଥିଲେ ଯେ ଆଣ୍ଡାମାନ ଏବଂ ନିକୋବାର ଦ୍ୱୀପ ସମୂହ ଆମକୁ ଆମର ସ୍ୱାଧୀନତା ସଂଗ୍ରାମୀମାନଙ୍କ ସାମୂହିକ ସଂକଳ୍ପର ସ୍ମରଣ କରାଇ ଦେଇଥାଏ ।


    ସେ କହିଥିଲେ ଯେ କେନ୍ଦ୍ର ସରକାର ଦ୍ୱୀପ ସମୂହଗୁଡ଼ିକୁ ସଶକ୍ତ କରିବା ଏବଂ ବିକଶିତ କରିବା ଲାଗି ପ୍ରତିବଦ୍ଧ । ସେ କହିଥିଲେ ଯେ ଆଜି ଯେଉଁ ବିକାଶ ପ୍ରକଳ୍ପଗୁଡ଼ିକର ଅନାବରଣ କରାଯାଇଛି ସେଗୁଡ଼ିକ ଶିକ୍ଷା , ସ୍ୱାସ୍ଥ୍ୟ , ଯୋଗାଯୋଗ , ପର୍ଯ୍ୟଟନ ଏବଂ ନିଯୁକ୍ତି କ୍ଷେତ୍ରରେ ଏହି ଲକ୍ଷ୍ୟକୁ ଆହୁରି ଆଗକୁ ନେବ ।


    ସେଲ୍ୟୁଲାର ଜେଲ ଏବଂ ନେତାଜୀ ସୁଭାଷ ଚନ୍ଦ୍ର ବୋଷ ଯେଉଁ ସ୍ଥାନରେ ତ୍ରିରଙ୍ଗା ପତାକା ଉତ୍ତୋଳନ କରିଥିଲେ ସେହି ସ୍ଥାନର ପରିଦର୍ଶନ ବିଷୟରେ ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ । ସେ କହିଥିଲେ ଯେ ସେଲ୍ୟୁଲାର ଜେଲ , ଯେଉଁଠି ହଜାର ହଜାର ସ୍ୱାଧୀନତା ସଂଗ୍ରାମୀଙ୍କୁ ନିର୍ଯାତନା ଦିଆଯାଇଥିଲା , ତାଙ୍କ ପାଇଁ କୌଣସି ପୂଜାସ୍ଥଳୀ ଠାରୁ କମ ନୁହେଁ । ସେ କହିଥିଲେ ଯେ ଦେଶ କେବେ ବି ସ୍ୱାଧୀନତା ସଂଗ୍ରାମୀମାନଙ୍କ ବଳିଦାନକୁ ଭୁଲିବ ନାହିଁ ।


    ନେତାଜୀ ସୁଭାଷ ଚନ୍ଦ୍ର ବୋଷଙ୍କ ସ୍ମରଣ କରି ପ୍ରଧାନମନ୍ତ୍ରୀ କହିଥିଲେ ଯେ ନେତାଜୀଙ୍କ ଆହ୍ୱାନରେ ଆଣ୍ଡାମାନର ଅନେକ ଯୁବକ ନିଜକୁ ଭାରତର ସ୍ୱାଧୀନତା ଲାଗି ସମର୍ପି ଦେଇଥିଲେ । ସେ କହିଥିଲେ ଯେ ନେତାଜୀ 1943ରେ ଆଜିର ତାରିଖରେ ହିଁ ଏଠାରେ ତ୍ରିରଙ୍ଗା ପତାକା ଉତ୍ତୋଳନ କରିଥିଲେ । ସେହି ବିଗତ ଦିନର ସ୍ମୃତିକୁ ଉଜ୍ଜିବିତ କରିବାର ପ୍ରୟାସ ସ୍ୱରୂପ 150 ଫୁଟ ଉଚ୍ଚ ମାସ୍ତୁଲ ଉପରେ ଆଜି ପତାକା ଉତ୍ତୋଳନ କରାଯାଇଛି ।


    ଏହି ଅବସରରେ ସେ ଘୋଷଣା କରିଥିଲେ ଯେ ରସ ଦ୍ୱୀପ ସମୂହର ନାମ ଏବେ ନେତାଜୀ ସୁଭାଷ ଚନ୍ଦ୍ର ବୋଷ ଦ୍ୱୀପ ରଖାଯିବ ; ନୀଳ ଦ୍ୱୀପକୁ ସହିଦ ଦ୍ୱୀପ ସମୂହ ନାମରେ ସମ୍ବୋଧନ କରାଯିବ ଏବଂ ହାବଲକ ଦ୍ୱୀପର ନୂଆ ନାମ ହେବ ସ୍ୱରାଜ ଦ୍ୱୀପ ।


    ପ୍ରଧାନମନ୍ତ୍ରୀ କହିଥିଲେ ଯେ ଆଜି ଭାରତର ଲୋକମାନେ ନେତାଜୀଙ୍କ ସଂକଳ୍ପ ଅନୁରୂପ ଏକ ସୁଦୃଢ଼ ଭାରତର ନିର୍ମାଣ କରିବା ଦିଗରେ କାର୍ଯ୍ୟ କରୁଛନ୍ତି ।


    ପ୍ରଧାନମନ୍ତ୍ରୀ କହିଥିଲେ ଯେ ସରକାର ସାରା ଦେଶରେ ଯୋଗାଯୋଗକୁ ସୁଦୃଢ଼ କରିବା ଦିଗରେ କାର୍ଯ୍ୟ କରୁଛନ୍ତି । ସେ କହିଥିଲେ ଯେ ନିଜ ନାୟକମାନଙ୍କୁ ସ୍ମରଣ କରିବା ଏବଂ ସେମାନଙ୍କୁ ସମ୍ମାନ କରିବା ଏକତ୍ରୀକରଣ ଲାଗି ଆମ ଭାବନାକୁ ଦୃଢ଼ କରିବାରେ ସହାୟତା କରିଥାଏ । ସେ କହିଥିଲେ ଯେ କେନ୍ଦ୍ର ସରକାର ଆମ ଇତିହାସର ପ୍ରତ୍ୟେକ ଗୌରବଶାଳୀ ଅଧ୍ୟାୟକୁ ରେଖାଙ୍କିତ କରିବା ଲାଗି ପ୍ରୟାସ କରୁଛନ୍ତି । ଏ ସନ୍ଦର୍ଭରେ ସେ ବାବା ସାହେବ ଆମ୍ବେଦକର , ଜାତୀୟ ପୋଲିସ ମେମେରିଆଲ ଏବଂ ଷ୍ଟାଚ୍ୟୁ ଅଫ ୟୁନିଟି ସହ ଜଡ଼ିତ ପଂଚତୀର୍ଥର ଉଲ୍ଲେଖ କରିଥିଲେ । ସେ କହିଥିଲେ ଯେ ନେତାଜୀ ସୁଭାଷ ଚନ୍ଦ୍ର ବୋଷ ଏବଂ ସର୍ଦ୍ଦାର ପଟେଲଙ୍କ ନାମରେ ଅନେକ ଜାତୀୟ ପୁରସ୍କାର ଘୋଷଣା ମଧ୍ୟ କରାଯାଇଛି ।


    ପ୍ରଧାନମନ୍ତ୍ରୀ କହିଥିଲେ ଯେ ଏହି ମହାନ ନେତାମାନଙ୍କ ପ୍ରେରଣା ସହିତ ନିର୍ମାଣ କରାଯାଉଥିବା ନୂତନ ଭାରତର କେନ୍ଦ୍ର ବିନ୍ଦୁରେ ବିକାଶ ରହିଛି ।


    ସେ କହିଥିଲେ ଯେ ସରକାର ପର୍ଯ୍ୟାବରଣର ଆବଶ୍ୟକତା ଅନୁରୂପ ଦ୍ୱୀପ ସମୂହର ବିକାଶ କରିବା ଲାଗି ପ୍ରତିବଦ୍ଧ । ସେ କହିଥିଲେ ଯେ ଶିଳ୍ପ ବିକାଶର ଗୋଟିଏ ଭାଗ ରୂପରେ ପର୍ଯ୍ୟଟନ , ଖାଦ୍ୟ ପ୍ରକ୍ରିୟାକରଣ ଏବଂ ସୂଚନା ପ୍ରଯୁକ୍ତି ଭଳି କ୍ଷେତ୍ରଗୁଡ଼ିକ ପ୍ରତି ବିଶେଷ ଧ୍ୟାନ ଦିଆଯିବ ।


    ପ୍ରଧାନମନ୍ତ୍ରୀ କହିଥିଲେ ଯେ ଆଣ୍ଡାମାନ ଏବଂ ନିକୋବାର ଦ୍ୱୀପ ସମୂହକୁ ଯଥାସମ୍ଭବ ଆତ୍ମନିର୍ଭରଶୀଳ କରିବା ଲାଗି ପ୍ରୟାସ କରାଯାଉଛି । ସେ ପୋର୍ଟ ବ୍ଲେୟାର ଡକୟାର୍ଡର ସମ୍ପ୍ରସାରଣ ବିଷୟରେ ଉଲ୍ଲେଖ କରିଥିଲେ , ଯାହା ବଡ଼ ଜାହାଜର ରକ୍ଷଣାବେକ୍ଷଣରେ ସହାୟକ ହେବ । ସେ ଦୁଇ ସପ୍ତାହ ଭିତରେ ଦ୍ୱୀପ ସମୂହରେ ଗ୍ରାମୀଣ ସଡ଼କଗୁଡ଼ିକର ସ୍ଥିତି ଉପରେ ଏକ ରିପୋର୍ଟ ମାଗିଥିଲେ ଏବଂ କହିଥିଲେ ଯେ ଏହି ରିପୋର୍ଟ ଯାଂଚ ହୋଇଯିବା ପରେ କେନ୍ଦ୍ର ସରକାର ଯଥାସମ୍ଭବ ସହାୟତା ଦେବେ ।


    ପ୍ରଧାନମନ୍ତ୍ରୀ କହିଥିଲେ ଯେ ବୀର ସାଭରକର ଅନ୍ତର୍ଜାତୀୟ ବିମାନ ବନ୍ଦରରେ ଏକ ନୂଆ ଏକୀକୃତ ଟର୍ମିନାଲ ବିଲ୍ଡିଂର ନିର୍ମାଣ କରାଯାଉଛି । ସେ କହିଥିଲେ ଯେ ଚେନ୍ନାଇରୁ ସମୁଦ୍ର ମଧ୍ୟରେ ଅପ୍ଟିକାଲ ଫାଇଭର କେବୁଲ ଭଲ ଇଂଟରନେଟ ସଂଯୋଗ ଉପଲବ୍ଧ କରାଇବ । ସେ ଜଳ , ବିଦ୍ୟୁତ , ସ୍ୱଚ୍ଛ ଇନ୍ଧନ ଏବଂ ସ୍ୱାସ୍ଥ୍ୟ ଭଳି କ୍ଷେତ୍ରରେ ମଧ୍ୟ ବିକାଶ କାର୍ଯ୍ୟ ବିଷୟରେ ଆଲୋଚନା କରିଥିଲେ ।


    ***********

    
    
    (Release ID: 1558702) Visitor Counter : 1