      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଗୁଇନ୍ଦା ବ୍ୟୁରୋର 31ତମ ଶତବାର୍ଷିକୀ ପ୍ରତିଭା ଆଲୋଚନାଚକ୍ର
      Posted On: 24 DEC 2018 3:02PM by PIB Bhubaneshwar


    ସଡ଼କ ପରିବହନ ଓ ରାଜପଥ , ଜାହାଜ ଚଳାଚଳ ଓ ଜଳସଂପଦ , ନଦୀ ଉନ୍ନତିକରଣ ଓ ଗଙ୍ଗା ସଂରକ୍ଷଣ ବିଭାଗ କେନ୍ଦ୍ରମନ୍ତ୍ରୀ ଶ୍ରୀ ନିତିନ ଗଡକରୀ 31ତମ ଗୁଇନ୍ଦା ବ୍ୟୁରୋ ଶତବାର୍ଷିକୀ ପ୍ରତିଭା ଆଲୋଚନାଚକ୍ର ଅଭିଭାଷଣ ପ୍ରଦାନ କରିଛନ୍ତି । କେନ୍ଦ୍ର ଗୃହରାଷ୍ଟ୍ରମନ୍ତ୍ରୀ ଶ୍ରୀ ହଂସରାଜ ଗଙ୍ଗାରାମ ଅହିର ମଧ୍ୟ ଏହି ଅବସରରେ ଉପସ୍ଥିତ ଥିଲେ ।


    ନିଜ ଅଭିଭାଷଣରେ ଅଧିକାରୀମାନଙ୍କ ପ୍ରବନ୍ଧକୀୟ କୌଶଳ ଓ ପ୍ରଶାସନିକ ଦକ୍ଷତାର ମୂଲ୍ୟାଙ୍କନ କରିବା ପାଇଁ ପ୍ରଦର୍ଶନ ଭିତ୍ତିକ ଅଡିଟ ଅର୍ଥନୈତିକ ଅଡିଟ ଅପେକ୍ଷା ଉତ୍ତମ ବିକଳ୍ପ ବୋଲି ସେ କହିଛନ୍ତି । ପାରଦର୍ଶିତାକୁ ଗୁରୁତ୍ୱ ଦେବାସହ ସମୟସୀମା ମଧ୍ୟରେ ନିଷ୍ପତ୍ତି ତଥା ପ୍ରଦର୍ଶନ ଏଥିସହ ଜଡ଼ିତ ବୋଲି ସେ କହିଛନ୍ତି । ନୂତନ ତଥା ଆଧୁନିକ ସୂଚନା ପ୍ରଯୁକ୍ତି ଉପକରଣ ଓ ଇ- ଟେଣ୍ଡରିଂ ମାଧ୍ୟମରେ ପ୍ରକଳ୍ପ କାର୍ଯ୍ୟାନ୍ୱୟନକୁ ସ୍ୱଚ୍ଛ ଓ ପାରଦର୍ଶୀ କରିବା ଉପରେ ସେ ଗୁରୁତ୍ୱ ଦେଇଛନ୍ତି । ମାନବସମ୍ବଳ ପ୍ରବନ୍ଧନର ଗୁରୁତ୍ୱ ସଂପର୍କରେ ଆଲୋକପାତ କରି ଶ୍ରୀ ଗଡକରୀ ଦୁର୍ଭାଗ୍ୟପୂର୍ଣ୍ଣ ଭୁଲ ଓ ଜାଣିଶୁଣି ଭୁଲ ମଧ୍ୟରେ ଥିବା ଅନ୍ତର ସଂପର୍କରେ ଆଲୋଚନା କରିଥିଲେ ।


    ଦେଶକୁ ସୁରକ୍ଷିତ ଓ ନିରାପଦ ରଖିବାରେ ଗୁଇନ୍ଦା ବ୍ୟୁରୋର ନିରବ ତଥା ନିରବଚ୍ଛିନ୍ନ ଭୂମିକାକୁ ସେ ପ୍ରଶଂସା କରି ଭୟ ଓ ଦୁର୍ନୀତିମୁକ୍ତ ଦେଶର ବିଶଦ ତଥା ସର୍ବାଙ୍ଗୀନ ଉନ୍ନତି ପାଇଁ ସମସ୍ତେ ଉଦ୍ୟମ କରିବା ଉଚିତ ବୋଲି କହିଥିଲେ । ଜନ୍ମରୁ କେହି ଖରାପ କି ସର୍ବଗୁଣ ସଂପନ୍ନ ନଥାନ୍ତି , ବିରୋଧୀ ତତ୍ତ୍ୱଙ୍କୁ ସୁଧାରି ସମାଜ କଲ୍ୟାଣରେ ନିୟୋଜନ କରିବାରେ ପୁଲିସର ଭୂମିକା ମହତ୍ତ୍ୱପୂର୍ଣ୍ଣ ବୋଲି ଶ୍ରୀଗଡକରୀ କହିଛନ୍ତି । ଉଦାହରଣ ଛଳରେ ପୁନେ ମହାନଗର ନିଗମ କଠିନ ଓ ତରଳ ବର୍ଜ୍ୟ ପୁନଃ ପ୍ରକ୍ରିୟାକରଣ କରି ଅଧିକ ରୋଜଗାର କରୁଥିବା କହି ଶ୍ରୀ ଗଡକରୀ , ବ୍ୟକ୍ତିର ଦକ୍ଷତାକୁ ପରଖି ଏହାକୁ ଉପଯୋଗ ଉପରେ ଗୁରୁତ୍ୱ ଦେଇଥିଲେ ।


    ଗୁଇନ୍ଦା ବ୍ୟୁରୋ ଏଣ୍ଡୋମେଣ୍ଟ ଅବସରରେ ବହୁ ଗୁରୁତ୍ୱପୂର୍ଣ୍ଣ ବ୍ୟକ୍ତି ଯୋଗଦେଇ ଅଭିଭାଷଣ ଦେଇଛନ୍ତି ଏବଂ ଏହି କ୍ରମରେ ଏହା 31ତମ ଆଲୋଚନାଚକ୍ର ବୋଲି ସୂଚନା ଦେଇଛନ୍ତି ଗୁଇନ୍ଦା ବ୍ୟୁରୋ ନିର୍ଦ୍ଦେଶକ ରାଜୀବ ଜୈନ ।


    ଗୁଇନ୍ଦା ବ୍ୟୁରୋ ଓ ଗୃହ ମନ୍ତ୍ରଣାଳୟର ବରିଷ୍ଠ ଅଧିକାରୀମାନେ ଏହି ଅବସରରେ ଯୋଗ ଦେଇଥିଲେ ।


    1987 ମସିହାରେ ଗୁଇନ୍ଦା ବ୍ୟୁରୋର ଏକଶହ ବର୍ଷପୂର୍ତ୍ତି ହେଲା ଓ 1988କୁ ଏହା ଶତବାର୍ଷିକୀ ବର୍ଷଭାବରେ ପାଳନ କରିଥିଲ । ଡିସେମ୍ବର 23 , 1887 ମସିହାରେ ତତ୍କାଳୀନ ସେକ୍ରେଟାରୀ ଅଫ ଷ୍ଟେଟ ଫର ଇଣ୍ଡିଆଙ୍କ ଆଦେଶ ଅନୁସାରେ କେନ୍ଦ୍ରୀୟ ସ୍ୱତନ୍ତ୍ର ଶାଖା ପ୍ରତିଷ୍ଠା ହୋଇଥିଲା । ଏହି କେନ୍ଦ୍ରୀୟ ସ୍ୱତନ୍ତ୍ର ଶାଖାର ନାମ ପରିବର୍ତ୍ତନ ହୋଇ କେନ୍ଦ୍ରୀୟ ତଦନ୍ତ ବ୍ୟୁରୋ , ପରେ ଏହା ଗୁଇନ୍ଦା ବ୍ୟୁରୋରେ ପରିଣତ ହୋଇଥିଲା ।


    1988 ମସିହା ଶତବାର୍ଷିକୀ ଅବସରରେ ବର୍ଷସାରା ସେମିନାର , କର୍ମଶାଳା , ବକ୍ତବ୍ୟ ପ୍ରଦାନ ହୋଇଥିଲା । ଦେଶର ବିଭିନ୍ନ ଅଞ୍ଚଳରେ ଜାତୀୟ ସୁରକ୍ଷା ପ୍ରସଙ୍ଗକୁ ନେଇ ଗୁଇନ୍ଦା ବ୍ୟୁରୋ କର୍ମକର୍ତ୍ତା ଓ ନେତା , ପ୍ରଶାସକ , ବୁଦ୍ଧିଜୀବୀ ଓ ଅନ୍ୟ ସୁରକ୍ଷା ସଂସ୍ଥାର ଅଧିକାରୀଙ୍କ ସହ ଆଲୋଚନା ହୋଇଥିଲା । ନୂଆଦିଲ୍ଲୀଠାରେ ସସ୍ତାହବ୍ୟାପୀ ସମାରୋହ ପରେ ଏହି ଉତ୍ସବ ସରିଥିଲା । ତତ୍କାଳୀନ ଉପ ରାଷ୍ଟ୍ରପତି ଡଃ ଶଙ୍କର ଦୟାଲ ଶର୍ମା ଡିସେମ୍ବର 22 , 1988ରେ ଉଦଯାପନୀ ଉତ୍ସବରେ ଅଭିଭାଷଣ ଦେଇ ସୁରକ୍ଷା ବାତାବରଣର ଗତିଶୀଳତା ସଂପର୍କରେ ଆଲୋଚନା କରିଥିଲେ ।


    ଡଃ ଶଙ୍କର ଦୟାଲ ଶର୍ମାଙ୍କ ପ୍ରଥମ ଭାଷଣ ପରେ ଶତବାର୍ଷିକୀ ଏଣ୍ଡୋମେଣ୍ଟ ଆଲୋଚନାଚକ୍ର ଆନୁଷ୍ଠାନିକ ମାନ୍ୟତା ପାଇ ସେବେଠାରୁ ପ୍ରତିବର୍ଷ ଡିସେମ୍ବର ତୃତୀୟ କିମ୍ବା ଚତୁର୍ଥ ସପ୍ତାହରେ ଆୟୋଜିତ ହେଉଛି । ଏଭଳି 31ଟି ଆଲୋଚନାଚକ୍ରରେ ବହୁ ବିଶିଷ୍ଟ ବ୍ୟକ୍ତି ଭାରତର ସୁରକ୍ଷା , ରାଜନୈତିକ ବ୍ୟବସ୍ଥା ଓ ଦେଶର ଅବସ୍ଥା ଭଳି ଗୁରୁତ୍ୱପୂର୍ଣ୍ଣ ପ୍ରସଙ୍ଗରେ ବକ୍ତବ୍ୟ ରଖିଛନ୍ତି ।


    ଗୁଇନ୍ଦା ବ୍ୟୁରୋର ଶତବାର୍ଷିକୀ ଅଭିଭାଷଣ ଦ୍ୱାରା ଗୁଇନ୍ଦା ବ୍ୟୁରୋରେ କାମ କରୁଥିବା ବିଭିନ୍ନ ପ୍ରକାର କର୍ମଚାରୀ ସମକାଳୀନ ପ୍ରସଙ୍ଗ ସଂପର୍କରେ ବୁଦ୍ଧିଜୀବୀ , ନେତା ଓ ଚିନ୍ତାଶୀଳ ବ୍ୟକ୍ତିମାନଙ୍କ ମତ ଜାଣିବାର ସୁଯୋଗ ପାଉଛନ୍ତି । ଗୁଇନ୍ଦା ବ୍ୟୁରୋର କର୍ମଚାରୀମାନେ ବର୍ଷରେ ଥରେ ଏକାଠି ହୋଇ ବୃତ୍ତିଗତ କ୍ଷେତ୍ରରେ ଅଧିକ ଉତ୍ସର୍ଗୀକୃତ ହେବା ଓ ଦେଶର ଏକତା ତଥା ଅଖଣ୍ଡତା ବଜାୟ ରଖିବାକୁ ପ୍ରେରଣା ପାଉଛନ୍ତି । ଗୁଇନ୍ଦା ବ୍ୟୁରୋ କର୍ମଚାରୀଙ୍କ ବ୍ୟତୀତ ବଛାବଛା ଗୃହ ମନ୍ତ୍ରଣାଳୟ , ପ୍ରଧାନମନ୍ତ୍ରୀ କାର୍ଯ୍ୟାଳୟ , କ୍ୟାବିନେଟ ସେକ୍ରେଟାରିଏଟ , ସିପିଓ , ପୂର୍ବ ଗୁଇନ୍ଦା ଅଧିକାରୀ , ସିପିଓ ବା ଗୁଇନ୍ଦା ବ୍ୟୁରୋ ସହିତ ଜଡ଼ିତ ଥିବା ତଥା ଦିଲ୍ଲୀ ଓ ଆଖପାଖରେ ରହୁଥିବା ଅବସରପ୍ରାପ୍ତ ଅଧିକାରୀମାନଙ୍କୁ ଆଲୋଚନାଚକ୍ରରେ ଭାଗନେବା ପାଇଁ ଆମନ୍ତ୍ରିତ କରାଯାଇଥାଏ । ଏହା ସହିତ ଶିକ୍ଷାନବୀଶ ଆଇପିଏସ ଅଫିସରମାନଙ୍କୁ ମଧ୍ୟ ଆଲୋଚନାରେ ଭାଗନେବାକୁ ଆମନ୍ତ୍ରିତ କରାଯାଏ । ଉପସ୍ଥିତ ଶ୍ରୋତାଙ୍କ ସହ 30 ମିନିଟ ବାର୍ତ୍ତାଳାପ ପରେ ଅତିଥି ବକ୍ତା ନିଜର ଭାଷଣ ପ୍ରଦାନ କରିଥାନ୍ତି ।


    ******************

    
    
    (Release ID: 1557570) Visitor Counter : 21