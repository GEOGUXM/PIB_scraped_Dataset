      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ବ୍ୟବସାୟିକ ସୁଗମତାରେ ସୁଧାର ସଂକ୍ରାନ୍ତ ପଦକ୍ଷେପର ସମୀକ୍ଷା କଲେ ପ୍ରଧାନମନ୍ତ୍ରୀ
      Posted On: 13 DEC 2018 6:56PM by PIB Bhubaneshwar


    " ବ୍ୟବସାୟିକ ସୁଗମତାରେ ସୁଧାର '' ଦିଗରେ ନିଆଯାଇଥିବା ପଦକ୍ଷେପର ସମୀକ୍ଷା ଲାଗି ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ଏକ ଉଚ୍ଚସ୍ତରୀୟ ବୈଠକରେ ଅଧ୍ୟକ୍ଷତା କରିଥିଲେ ।


    ବୈଠକରେ ଅର୍ଥନୈତିକ ବ୍ୟାପାର ସହ ଜଡ଼ିତ ବରିଷ୍ଠ କେନ୍ଦ୍ରମନ୍ତ୍ରୀମାନଙ୍କ ସହ ମହାରାଷ୍ଟ୍ର ମୁଖ୍ୟମନ୍ତ୍ରୀ ଶ୍ରୀ ଦେବେନ୍ଦ୍ର ଫଡ଼ନବିସ , ଦିଲ୍ଲୀର ଉପରାଜ୍ୟପାଳ ଶ୍ରୀ ଅନୀଲ ବୈଜଲ ଏବଂ କେନ୍ଦ୍ର ସରକାର , ମହାରାଷ୍ଟ୍ର ସରକାର ଓ ଦିଲ୍ଲୀ ସରକାରଙ୍କ ବରିଷ୍ଠ ଅଧିକାରୀମାନେ ଅଂଶ ଗ୍ରହଣ କରିଥିଲେ ।


    ବ୍ୟବସାୟିକ ସୁଗମତା ସହ ଜଡ଼ିତ ବିଭିନ୍ନ କ୍ଷେତ୍ରରେ ହୋଇଥିବା ପ୍ରଗତି ସମ୍ପର୍କରେ ପ୍ରଧାନମନ୍ତ୍ରୀଙ୍କୁ ଅବଗତ କରାଯାଇଥିଲା । ନିର୍ମାଣ ଅନୁମତି , ଠିକା ପ୍ରବର୍ତ୍ତନ , ସମ୍ପତ୍ତି ପଞ୍ଜିକରଣ , ବ୍ୟବସାୟ ଆରମ୍ଭ , ବିଦ୍ୟୁତ ସଂଯୋଗ , ଋଣ ପ୍ରଦାନ ଏବଂ ଦେବାଳିଆପଣର ସମାଧାନ ଭଳି ବିଷୟ ଆଲୋଚନା ପାଇଁ ଉପସ୍ଥାପନ କରାଯାଇଥିଲା ।


    ଏହି ପରିପ୍ରେକ୍ଷୀରେ ବିଶ୍ୱବ୍ୟାଙ୍କ "ବ୍ୟବସାୟିକ ସୁଗମତା '' ମାନ୍ୟତାରେ ଭାରତର ସ୍ଥାନ 142ରୁ ଉଠି 77ରେ ପହଁଚିବା ସମ୍ପର୍କରେ ଉଲ୍ଲେଖ କରାଯାଇଥିଲା ।


    ବ୍ୟବସାୟିକ ସଂସ୍କାରର କାର୍ଯ୍ୟାନ୍ୱୟନରେ ରହିଥିବା ତ୍ରୁଟିବିଚ୍ୟୁତିର ସମାଧାନ ଏବଂ ବାଧା ଦୂର କରିବା ଦିଗରେ ନିଆଯାଇଥିବା ପଦକ୍ଷେପ ସମ୍ପର୍କରେ ଅଧିକାରୀମାନେ ବିବରଣୀ ପ୍ରଦାନ କରିଥିଲେ ।


    ପ୍ରଧାନମନ୍ତ୍ରୀ ଶେଷ ମାଇଲ ପର୍ଯ୍ୟନ୍ତ ପହଁଚରେ ଉନ୍ନତି ଆଣିବା ଏବଂ ପ୍ରକ୍ରିୟାକୁ ସରଳ କରିବା ଉପରେ ଗୁରୁତ୍ୱାରୋପ କରିଥିଲେ , ଯାହା କେବଳ "ବ୍ୟବସାୟିକ ସୁଗମତା '' ମାନ୍ୟତାରେ ଉନ୍ନତି ଆଣିବ ନାହିଁ , ବରଂ କ୍ଷୁଦ୍ର ବ୍ୟବସାୟୀ ଏବଂ ସାଧାରଣ ଜନତାଙ୍କ "ସହଜ ଜୀବନଧାରଣ ମାନ” ବୃଦ୍ଧି କରିବ । ସେ କହିଥିଲେ ଯେ ଏକ ଉଦୀୟମାନ ରାଷ୍ଟ୍ର ଏବଂ ଉଜ୍ଜ୍ୱଳ ଅର୍ଥବ୍ୟବସ୍ଥା ଭାବେ ଭାରତ ପାଇଁ ଏହା ଅତ୍ୟନ୍ତ ଗୁରୁତ୍ୱପୂର୍ଣ୍ଣ । "ବ୍ୟବସାୟିକ ସୁଗମତା '' ମାନ୍ୟତାରେ ଭାରତର ଅଭ୍ୟୁଥାନ ପ୍ରତି ବିଶ୍ୱସ୍ତରରେ ଦେଖାଦେଇଥିବା ପ୍ରବଳ ଆଗ୍ରହ ବିଷୟରେ ମଧ୍ୟ ସେ କହିଥିଲେ ।


    **********

    
    
    (Release ID: 1556022) Visitor Counter : 14