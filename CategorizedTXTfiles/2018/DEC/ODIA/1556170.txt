      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ବିଗତ ଚାରି ବର୍ଷ ମଧ୍ୟରେ ଆଭ୍ୟନ୍ତରୀଣ ନିରାପତ୍ତା ବ୍ୟବସ୍ଥାରେ ଉନ୍ନତି ଘଟିଛି: କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ
      Posted On: 16 DEC 2018 2:51PM by PIB Bhubaneshwar


    ନୂଆଦିଲ୍ଲୀରେ ବିଜୟ ଦିବସ ଉପଲକ୍ଷେ ଆୟୋଜିତ ଉତ୍ସବରେ ଯୋଗ ଦେଇ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ଶ୍ରୀ ରାଜନାଥ ସଂହ କହିଛନ୍ତି ଯେ , ବିଗତ ଚାରି ବର୍ଷ ମଧ୍ୟରେ ଦେଶରେ ଆଭ୍ୟନ୍ତରୀଣ ନିରାପତ୍ତା ବ୍ୟବସ୍ଥାରେ ଯଥେଷ୍ଟ ଉନ୍ନତି ହୋଇଛି । ବାମପନ୍ଥୀ ଉଗ୍ରବାଦ ପ୍ରଭାବିତ ଜିଲ୍ଲାର ସଂଖ୍ୟା 90ରୁ ହ୍ରାସ ପାଇ 12ରେ ପହଞ୍ଚିଛି । ଉତ୍ତର-ପୂର୍ବାଞ୍ଚଳରେ ଉଗ୍ରବାଦ ସ୍ଥିତିରେ 80% ଉନ୍ନତି ହୋଇଛି । ପାକିସ୍ତାନ ପକ୍ଷରୁ ହେଉଥିବା ଅସ୍ତ୍ର ବିରତି ଉଲ୍ଲଂଘନର କଡ଼ା ଜବାବ ଦେବାକୁ ବିଏସଏଫକୁ ସମ୍ପୂର୍ଣ୍ଣ ସ୍ୱାଧୀନତା ଦିଆଯାଇଥିବା ଶ୍ରୀ ସିଂହ କହିଥିଲେ ।


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ କହିଲେ , ଯୁବପିଢ଼ିଙ୍କ ମଧ୍ୟରେ ଅବସରପ୍ରାପ୍ତ ସେନା-କର୍ମଚାରୀମାନେ ଜାତୀୟ ଗୌରବର ଭାବନା ଉଦ୍ରେକ କରିପାରିବେ । ମହାବୀରଚକ୍ର ପୁରସ୍କାର ପ୍ରାପ୍ତ ବ୍ରିଗେଡିୟର ମହମ୍ମଦ ଉସମାନ ଏବଂ ଭାରତର ପ୍ରଥମ ପରମବୀର ଚକ୍ର ସମ୍ମାନରେ ସମ୍ମାନିତ ମେଜର ସୋମନାଥ ଶର୍ମାଙ୍କ ବୀରତ୍ୱ କଥା ସ୍ୱରାଷ୍ଟ୍ର ମନ୍ତ୍ରୀ ମନେ ପକାଇଥିଲେ । ରାଜନାଥ ସିଂହ ଚିନ୍ତା ପ୍ରକଟ କରିଥିଲେ ଯେ , ଆଜିର ଯୁବପିଢ଼ି କ୍ରିକେଟର ଓ ଚଳଚ୍ଚିତ୍ର ଅଭିନେତାଙ୍କୁ ଆଦର୍ଶ ମାନୁଥିବା ବେଳେ ଜଣେ ହେଲେ ପରମବୀର ଚକ୍ର ବିଜେତାଙ୍କ ନାମ ମନେ ପକାଇ ପାରିବେ ନାହିଁ । କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ କହିଥିଲେ ଯେ , ଚନ୍ଦ୍ରଶେଖର ଆଜାଦ ଏବଂ ଭଗତ ସିଂହଙ୍କ ଭଳି ସହିଦମାନେ ଦେଶତ୍ମବୋଧକ ଭାବନାରେ କାର୍ଯ୍ୟ କରୁଥିଲେ । ପ୍ରବୀଣ ବରିଷ୍ଠ ଯୋଦ୍ଧାମାନଙ୍କ ସହ ଦେଶ ଆଜି ଛିଡ଼ା ହେବା ଉଚିତ ଏବଂ ଦେଶବାସୀଙ୍କ ମଧ୍ୟରେ ଜାତୀୟ ଏକତା ସୃଷ୍ଟି ସହ ବ୍ୟକ୍ତିଗତ ଗୌରବକୁ ସାଇତିବା ଦରକାର ।


    ରାଜନାଥ ସିଂହ କହିଲେ , ଆମ ସେନା 1971ରେ ଏହା ପ୍ରମାଣିତ କରିଛି ଯେ ସେନା ଇତିହାସକୁ ପୁଣି ଲେଖିବା ସହ ନୂତନ ମାନଚିତ୍ର ସୃଷ୍ଟି କରିବାର କ୍ଷମତା ରଖିଛି । ସେବେଠାରୁ ଭାରତୀୟ ସେନା ବିଶ୍ୱ ସମ୍ମୁଖରେ ପେସାଗତ ଆଦର୍ଶ ଭାବେ ଛିଡ଼ା ହୋଇଛି ।


    ଆୟୋଜିତ ଉତ୍ସବରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ସହିଦମାନଙ୍କ ପରିବାରବର୍ଗଙ୍କୁ ସମ୍ମାନିତ କରିଥିଲେ ଏବଂ ଭେଟେରାନ୍ସ ଇଣ୍ଢିଆ ଆସୋସିଏସନର ପ୍ରଥମ କ୍ୱାର୍ଟରଲି ନ୍ୟଜଲେଟରକୁ ଉନ୍ମୋଚନ କରିଥିଲେ । ସହିଦଙ୍କ କଲ୍ୟାଣ ନିମନ୍ତେ ଥିବା କର୍ପସ ଫଣ୍ଡକୁ ରାଜନାଥ ତାଙ୍କର ଏକ ମାସର ଦରମା ଦାନ କରିବାକୁ ଏହି ଅବସରରେ ଘୋଷଣା କରିଥିଲେ ।


    *****************


    

    
    (Release ID: 1556170) Visitor Counter : 20