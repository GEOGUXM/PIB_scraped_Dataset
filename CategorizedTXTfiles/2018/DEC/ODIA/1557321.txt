      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ବୋଗିବିଲ ସେତୁ ରାଷ୍ଟ୍ରକୁ ସମର୍ପିତ କରିବା ସହିତ ପ୍ରଥମ ଯାତ୍ରୀବାହୀ ଟ୍ରେନକୁ ପତାକା ଦେଖାଇ ଶୁଭାରମ୍ଭ କଲେ ପ୍ରଧାନମନ୍ତ୍ରୀ
      Posted On: 25 DEC 2018 8:36PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ଆସାମରେ ବୋଗିବିଲ ସେତୁକୁ ରାଷ୍ଟ୍ର ଉଦ୍ଦେଶ୍ୟରେ ସମର୍ପିତ କରିଛନ୍ତି । ଏହି ସେତୁ , ବ୍ରହ୍ମପୁତ୍ର ନଦୀ ଉପରେ ଆସାମର ଦିବ୍ରୁଗଡ଼ ଏବଂ ଧିମାଜୀ ଜିଲ୍ଲାକୁ ଯୋଡ଼ୁଛି । ଦେଶ ପାଇଁ ଏହି ସେତୁର ବ୍ୟାପକ ଅର୍ଥନୈତିକ ଏବଂ ରଣନୈତିକ ଗୁରୁତ୍ୱ ରହିଛି । ବ୍ରହ୍ମପୁତ୍ରର ଉତ୍ତର ତଟରେ ଥିବା କାରେଙ୍ଗ ଚାପୋରୀଠାରେ ଆୟୋଜିତ ଏକ ବିଶାଳ ଜନସଭାରେ ପ୍ରଧାନମନ୍ତ୍ରୀ ଏହି ସେତୁ ଦେଇ ଯାତ୍ରା କରିବାକୁ ଥିବା ପ୍ରଥମ ଯାତ୍ରୀବାହୀ ରେଳକୁ ପତାକା ଦେଖାଇ ଶୁଭାରମ୍ଭ କରିଥିଲେ ।


    ଏହି ଅବସରରେ ଉଦବୋଧନ ଦେଇ , ପ୍ରଧାନମନ୍ତ୍ରୀ ନିକଟରେ ପରଲୋକ ଗମନ କରିଥିବା ଅହମୀୟା ଗାୟକ ଦୀପାଳୀ ବୋରଠାକୁରଙ୍କୁ ଶ୍ରଦ୍ଧାଞ୍ଜଳି ଅର୍ପଣ କରିଥିଲେ । ସେ ମଧ୍ୟ ରାଜ୍ୟର ଆହୁରି ଅନେକ ପ୍ରସିଦ୍ଧ ଏବଂ ଐତିହାସିକ ବ୍ୟକ୍ତିବିଶେଷଙ୍କ ପ୍ରତି ଶ୍ରଦ୍ଧାଞ୍ଜଳି ଜଣାଇଥିଲେ ଯେଉଁମାନେ ବିଭିନ୍ନ କ୍ଷେତ୍ରରେ ରାଜ୍ୟ ଏବଂ ଦେଶ ପାଇଁ ଗୌରବ ଆଣିଛନ୍ତି । ବଡ଼ଦିନ ଅବସରରେ ସେ ଲୋକମାନଙ୍କୁ ଶୁଭେଚ୍ଛା ଜଣାଇଥିଲେ । ସେ କହିଥିଲେ ଯେ ଆଜି ହେଉଛି ପୂର୍ବତନ ପ୍ରଧାନମନ୍ତ୍ରୀ ଶ୍ରୀ ଅଟଳ ବିହାରୀ ବାଜପେୟୀଙ୍କ ଜନ୍ମବାର୍ଷିକୀ ଏବଂ ଏହା “ ସୁଶାସନ ଓ ଉତ୍ତମ ପ୍ରଶାସନ ଦିବସ ” ଭାବେ ପାଳନ କରାଯାଉଛି ।


    ପ୍ରଧାନମନ୍ତ୍ରୀ କହିଥିଲେ ଯେ ଗତ ସାଢ଼େ ଚାରି ବର୍ଷ ହେବ କେନ୍ଦ୍ର ସରକାର ଉତ୍ତମ ପ୍ରଶାସନର ଲକ୍ଷ୍ୟକୁ ଗ୍ରହଣ କରିଛନ୍ତି । ସେ କହିଥିଲେ ଐତିହାସିକ ବୋଗିବିଲ ରେଳ ତଥା ସଡ଼କ ସେତୁ ଏହି ଲକ୍ଷ୍ୟର ପ୍ରତୀକ । ଏହି ସେତୁ ଇଞ୍ଜିନିୟରିଂ ଏବଂ ପ୍ରଯୁକ୍ତି କୌଶଳର ଏକ ଚମତ୍କାରୀତା ତଥା ବ୍ୟାପକ ରଣନୈତିକ ଗୁରୁତ୍ୱ ବହନ କରୁଛି ବୋଲି ସେ କହିଥିଲେ । ସେ କହିଥିଲେ ଏହି ସେତୁ ଆସାମ ଏବଂ ଅରୁଣାଚଳ ପ୍ରଦେଶ ମଧ୍ୟରେ ଦୂରତା ହ୍ରାସ କରିବ । ଏହା ବ୍ୟାପକ ଭାବେ ସ୍ଥାନୀୟ ଅଂଚଳରେ “ ସହଜ ଜୀବନଧାରଣ ” କୁ ସମ୍ପ୍ରସାରଣ କରିବ ବୋଲି ସେ କହିଥିଲେ । ପ୍ରଧାନମନ୍ତ୍ରୀ କହିଥିଲେ ଯେ ଏହି ଅଂଚଳର ଲୋକମାନଙ୍କ ପାଇଁ ଏହି ସେତୁ ଅନେକ ପିଢ଼ି ଧରି ଏକ ସ୍ୱପ୍ନ ହୋଇ ରହିଥିଲା ଏବଂ ବର୍ତ୍ତମାନ ଏହା ବାସ୍ତବ ରୂପ ନେଇଛି । ସେ କହିଥିଲେ ଯେ ଏହି ଅଂଚଳ ପାଇଁ ଦିବ୍ରୁଗଡ଼ ହେଉଛି ସ୍ୱାସ୍ଥ୍ୟସେବା , ଶିକ୍ଷା ଏବଂ ବାଣିଜ୍ୟ ଲାଗି ଏକ ଗୁରୁତ୍ୱପୂର୍ଣ୍ଣ କେନ୍ଦ୍ର । ବ୍ରହ୍ମପୁତ୍ର ନଦୀ ଆରପାଖେ ରହୁଥିବା ଲୋକମାନେ ବର୍ତ୍ତମାନ ଅଧିକ ସହଜରେ ଏହି ସହରରେ ପହଁଚିପାରିବେ ।


    ଏହି ସେତୁ ନିର୍ମାଣରେ ସମସ୍ତଙ୍କୁ ପ୍ରଧାନମନ୍ତ୍ରୀ ପ୍ରଶଂସା କରିଥିଲେ ।


    ସେ ସ୍ମରଣ କରାଇ ଦେଇଥିଲେ ଯେ ମେ , 2017ରେ ଆସାମର ସାଦିଆଠାରେ ଦେଶର ଦୀର୍ଘତମ ସଡ଼କ ସେତୁ , ଭୁପେନ ହଜାରିକା ସେତୁକୁ ରାଷ୍ଟ୍ର ଉଦ୍ଦେଶ୍ୟରେ ସେ ମଧ୍ୟ ସମର୍ପଣ କରିଥିଲେ ।


    ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ ଯେ 60-70 ବର୍ଷ ମଧ୍ୟରେ ବ୍ରହ୍ମପୁତ୍ର ନଦୀ ଉପରେ 3ଟି ସେତୁ ନିର୍ମାଣ କରାଯାଇଥିବା ବେଳେ ଗତ ସାଢ଼େ 4 ବର୍ଷରେ ଆହୁରି 3ଟି ସେତୁ ନିର୍ମାଣ କରାଯାଇଛି । ଆହୁରି 5ଟି ପ୍ରଗତି ପଥରେ ରହିଛି ବୋଲି ସେ କହିଥିଲେ । ସେ କହିଥିଲେ ବ୍ରହ୍ମପୁତ୍ରର ଉତ୍ତର ଏବଂ ଦକ୍ଷିଣ ତଟକୁ ପରସ୍ପର ସହ ଯୋଡ଼ୁଥିବା ଏହି ପରିବର୍ଦ୍ଧିତ ସଂଯୋଗବ୍ୟବସ୍ଥା ଉତ୍ତମ ପ୍ରଶାସନର ଉପାଦାନ । ସେ କହିଥିଲେ ବିକାଶର ଏହି ଗତି ଉତ୍ତର-ପୂର୍ବକୁ ବଦଳାଇଦେବ ।


    ପରିବହନ ମାଧ୍ୟମରେ ରୂପାନ୍ତରଣ କେନ୍ଦ୍ର ସରକାରଙ୍କ ସଂକଳ୍ପ ବୋଲି ପ୍ରଧାନମନ୍ତ୍ରୀ କହିଥିଲେ । ସେ କହିଥିଲେ ଦେଶରେ ଆଜି ଭିତ୍ତିଭୂମି ନିର୍ମାଣ କାର୍ଯ୍ୟ ଦ୍ରୁତ ଗତିରେ ବୃଦ୍ଧି ପାଉଛି ।


    ପଡ଼ିରହିଥିବା ପ୍ରକଳ୍ପ ସମ୍ପୂର୍ଣ୍ଣ କରିବା ଦିଗରେ ଆସାମ ରାଜ୍ୟ ସରକାରଙ୍କ ପ୍ରୟାସକୁ ପ୍ରଧାନମନ୍ତ୍ରୀ ପ୍ରଶଂସା କରିଥିଲେ । ଗତ ସାଢ଼େ ଚାରି ବର୍ଷ ମଧ୍ୟରେ 700 କିଲୋମିଟରରୁ ଅଧିକ ଜାତୀୟ ରାଜପଥ ନିର୍ମାଣ ସମ୍ପୂର୍ଣ୍ଣ ହୋଇଛି । ସେ ମଧ୍ୟ ଉତ୍ତର-ପୂର୍ବ କ୍ଷେତ୍ରରେ ସଡ଼କ ଯୋଗାଯୋଗ ସଂକ୍ରାନ୍ତ ଅନ୍ୟାନ୍ୟ ପ୍ରକଳ୍ପ ବିଷୟରେ ଉଲ୍ଲେଖ କରିଥିଲେ । ଭିତ୍ତିଭୂମି ବ୍ୟତୀତ , ପ୍ରଧାନମନ୍ତ୍ରୀ ଉଜ୍ଜ୍ୱଳା ଏବଂ ସ୍ୱଚ୍ଛ ଭାରତ ଅଭିଯାନ ଭଳି ଯୋଜନା , ଯାହା ଆସାମରେ ଦ୍ରୁତ ପ୍ରଗତି ହାସଲ କରିଛି ସେ ବିଷୟରେ ଉଲ୍ଲେଖ କରିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ଆଜି ଦେଶର ଯୁବକମାନେ ଦୂର-ଉପାନ୍ତ ଇଲାକାରୁ ଦେଶ ପାଇଁ ଗୌରବ ଆଣୁଛନ୍ତି । ଆସାମର ଆଥଲେଟ ହିମା ଦାସଙ୍କ ବିଷୟରେ ଉଲ୍ଲେଖ କରି ସେ କହିଥିଲେ ଯେ ବର୍ତ୍ତମାନର ଯୁବପିଢ଼ି ନୂତନ ଭାରତର ଆତ୍ମବିଶ୍ୱାସର ପ୍ରତୀକ ପାଲଟିଛନ୍ତି ।


    ପ୍ରଧାନମନ୍ତ୍ରୀ କହିଥିଲେ ଯେ ଭାରତର ଭବିଷ୍ୟତର ଆବଶ୍ୟକତାକୁ ଦେଖି ଭିତ୍ତିଭୂମି ନିର୍ମାଣ କରିବା ଲାଗି ସରକାର ପ୍ରୟାସ କରୁଛନ୍ତି ।


    **********


    

    
    (Release ID: 1557321) Visitor Counter : 44