      କ୍ୟାବିନେଟ

      ଭୂବିଜ୍ଞାନ କ୍ଷେତ୍ରରେ ବୈଜ୍ଞାନିକ ଓ ବୈଷୟିକ ସହଯୋଗିତା ସକାଶେ ଭାରତ, ଆମେରିକା ବୁଝାମଣାକୁ କେନ୍ଦ୍ର କ୍ୟାବିନେଟର ଅନୁମୋଦନ
      Posted On: 06 DEC 2018 7:35PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଆଜି ଅନୁଷ୍ଠିତ କେନ୍ଦ୍ର କ୍ୟାବିନେଟ ବୈଠକରେ ଭାରତ ଓ ଆମେରିକା ମଧ୍ୟରେ ଭୂବିଜ୍ଞାନ କ୍ଷେତ୍ରରେ ବୈଜ୍ଞାନିକ ଓ ପ୍ରଯୁକ୍ତିଗତ ସହଯୋଗିତା ସକାଶେ ସ୍ୱାକ୍ଷରିତ ବୁଝାମଣାକୁ ମଞ୍ଜୁରି ପ୍ରଦାନ କରାଯାଇଛି । ଏହି ବୁଝାମଣା ପତ୍ର 2018 ମସିହା ନଭେମ୍ବର 1 ତାରିଖ ଦିନ ସ୍ୱାକ୍ଷରିତ ହୋଇଥିଲା । ବୁଝାମଣା ପତ୍ର କାର୍ଯ୍ୟକାରୀ ହେଲେ ଭୂବିଜ୍ଞାନ କ୍ଷେତ୍ରରେ ଉଭୟ ରାଷ୍ଟ୍ର ପରସ୍ପରଙ୍କୁ ବୈଜ୍ଞାନିକ ଏବଂ ପ୍ରଯୁକ୍ତିଗତ ସର୍ବାଧୁନିକ ସୂଚନା ଏବଂ ପ୍ରଯୁକ୍ତି ଯୋଗାଇଦେବେ ।


    ଉଭୟ ରାଷ୍ଟ୍ରର ବିଭିନ୍ନ ଅନୁଷ୍ଠାନଙ୍କ ମଧ୍ୟରେ ଏହି ବୁଝାମଣା ପତ୍ର ବଳରେ ନିଜ ନିଜର ପାରଦର୍ଶିତା ଆଦାନ ପ୍ରଦାନ କରାଯାଇପାରିବ । ସେହିଭଳି ଉଭୟ ରାଷ୍ଟ୍ର ସର୍ବାଧୁନିକ ବୈଜ୍ଞାନିକ ଜ୍ଞାନକୌଶଳ ଏବଂ ପ୍ରଯୁକ୍ତି ବଳରେ ନିଜ ନିଜର ଭୂବିଜ୍ଞାନ ଗବେଷଣା ଏବଂ ଅନୁସନ୍ଧାନ କାର୍ଯ୍ୟ ସଂପାଦନ କରିପାରିବେ । ଯେଉଁସବୁ କ୍ଷେତ୍ରରେ ନିର୍ଦ୍ଦିଷ୍ଟ ଭାବେ ସହଯୋଗ ସ୍ଥାପନ କରାଯିବ ସେଥି ମଧ୍ୟରେ ପାରିବେଶିକ ବ୍ୟବସ୍ଥା , ଜଳବାୟୁ ବିବିଧତା ଓ ଭୂ-ଉପଯୋଗ ପରିବର୍ତ୍ତନ , ଶକ୍ତି , ଖଣିଜ ପଦାର୍ଥ , ପର୍ଯ୍ୟାବରଣ ସ୍ୱାସ୍ଥ୍ୟ , ପ୍ରାକୃତିକ ବିପର୍ଯ୍ୟୟ , ଆପଦ ଏବଂ ଏହାର ମୁକାବିଲା ଆକଳନ , ଜଳ ସଂପଦ ଏବଂ ଇନଫର୍ମାଟିକ୍ସ ଓ ଡ଼ାଟା ସମନ୍ୱୟ । ବୁଝାମଣା ପତ୍ର ଅନୁସାରେ ବିଭିନ୍ନ ମୋଡ଼ରେ ଯଥା ପ୍ରଯୁକ୍ତିଗତ ସୂଚନା ଆଦାନପ୍ରଦାନ , ପରିଦର୍ଶନ , ତାଲିମ ଓ ଗବେଷଣା ସହଯୋଗ ମାଧ୍ୟମରେ ଏହି ପାରସ୍ପରିକ ସହଯୋଗ କାର୍ଯ୍ୟକାରୀ କରାଯିବ ।


    ***************

    
    
    (Release ID: 1555468) Visitor Counter : 14