      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଭୁବନେଶ୍ୱର ଆଇଆଇଟିର ଉଦଘାଟନ, ଆଇଜର ଓ ଅନ୍ୟାନ୍ୟ ବିକାଶମୂଳକ ପ୍ରକଳ୍ପର ଶିଳାନ୍ୟାସ ଅବସରରେ ପ୍ରଧାନମନ୍ତ୍ରୀଙ୍କ ବକ୍ତବ୍ୟ
      Posted On: 24 DEC 2018 5:22PM by PIB Bhubaneshwar


    ଏଠାରେ ଉପସ୍ଥିତ ଭାଇ-ଭଉଣୀମାନେ ଏବଂ ଯୁବ ବନ୍ଧୁଗଣ!


    ଓଡ଼ିଶାର ବିକାଶ ଲାଗି ସମର୍ପିତ ଭାବନା ନେଇ କାମ କରିବା ଲାଗି ଆମର ସଂକଳ୍ପ ଆଜି ଆଉ ଏକ ଗୁରୁତ୍ୱପୂର୍ଣ୍ଣ ପର୍ଯ୍ୟାୟରେ ପହଁଚିଛି । କିଛି ସମୟ ପୂର୍ବରୁ 14 ହଜାର କୋଟି ଟଙ୍କାରୁ ଅଧିକ ଅନେକ ପ୍ରକଳ୍ପର ଶିଳାନ୍ୟାସ ଏବଂ ଲୋକାର୍ପଣ କରାଯାଇଛି । ଏହି ଯୋଜନଗୁଡ଼ିକ ମଧ୍ୟରେ ଉଚ୍ଚ ଶିକ୍ଷା , ସ୍ୱାସ୍ଥ୍ୟ , ଗ୍ୟାସ , ସଡ଼କ ଏବଂ ସାଂସ୍କୃତିକ ଗୁରୁତ୍ୱ ବହନ କରୁଥିବା ଅନେକ ପ୍ରକଳ୍ପ ରହିଛି । ଏ ସମସ୍ତ ପ୍ରକଳ୍ପ ଓଡ଼ିଶାର ବିକାଶ , ଏଠାକାର ଜନସାଧାରଣଙ୍କ ଜୀବନକୁ ସହଜ ଏବଂ ସୁଗମ କରିବାରେ ଗୁରୁତ୍ୱପୂର୍ଣ୍ଣ ଭୂମିକା ନିର୍ବାହ କରିବ । ବିକାଶର ଏ ସମସ୍ତ ପ୍ରକଳ୍ପ ଲାଗି ଆପଣମାନଙ୍କୁ ସମସ୍ତଙ୍କୁ ଓଡ଼ିଶାର ପ୍ରତ୍ୟେକ ବ୍ୟକ୍ତିଙ୍କୁ ଅନେକ ଅନେକ ଶୁଭକାମନା ଜଣାଉଛି ।


    ସାଥୀଗଣ , ଦେଶର ଇତିହାସରେ ପ୍ରଥମ ଥର କୌଣସି କେନ୍ଦ୍ର ସରକାରଙ୍କ ଦ୍ୱାରା ଓଡ଼ିଶା ସମେତ ସାରା ପୂର୍ବ ଭାରତର ବିକାଶ ଉପରେ ଏତେ ଅଧିକ ଗୁରୁତ୍ୱ ଦିଆଯାଉଛି । ଦେଶର ସନ୍ତୁଳିତ ବିକାଶକୁ ପ୍ରାଥମିକତା ଦେଇ ଗତ ଚାରି ବର୍ଷ ଧରି ନିରନ୍ତର ଭାବେ ଏଠାରେ ଭିତ୍ତିଭୂମି ସହ ଜଡ଼ିତ , ଆବଶ୍ୟକ ସୁବିଧା ସହ ଜଡ଼ିତ ଅନେକ ପ୍ରକଳ୍ପର ବିସ୍ତାର ହୋଇଛି । କେନ୍ଦ୍ର ସରକାର ପୂର୍ବ ଭାରତକୁ ପୂର୍ବ ଏସିଆ ଏବଂ ଦକ୍ଷିଣ ଏସିଆର ଗେଟୱେ ଭାବେ ବିକଶିତ କରିବା ଦିଗରେ ଆଗକୁ ବଢ଼ୁଛନ୍ତି । ସବକା ସାଥ , ସବକା ବିକାଶ ଏହି ମନ୍ତ୍ର ସହ ଆଗକୁ ଚାଲି ଓଡ଼ିଶାର ପ୍ରତ୍ୟେକ ଜନସାଧାରଣ , ଓଡ଼ିଶାର କୋଣ ଅନୁକୋଣର ବିକାଶ ଏହି ସଂକଳ୍ପକୁ ନେଇ କେନ୍ଦ୍ର ସରକାର ଆଗକୁ ବଢ଼ୁଛନ୍ତି ।


    ସାଥୀଗଣ , ଆଜି ଆଇଆଇଟି ଭୁବନେଶ୍ୱରକୁ ଓଡ଼ିଶାର ପ୍ରତିଭାମାନଙ୍କ ଲାଗି , ଯୁବକମାନଙ୍କ ଲାଗି ସମର୍ପିତ କରିବା ଲାଗି ମୋତେ ସୌଭାଗ୍ୟ ମିଳିଛି । ଏହାର ନିର୍ମାଣରେ 1260 କୋଟି ଟଙ୍କା ଖର୍ଚ୍ଚ କରାଯାଇଛି । ଏହି ଭବ୍ୟ କ୍ୟାମ୍ପସ ଆଗାମୀ ଦିନରେ ଓଡ଼ିଶାର ନବଯୁବକମାନଙ୍କ ସ୍ୱପ୍ନକୁ... ଏହି ସ୍ୱପ୍ନର କେନ୍ଦ୍ର ତ ’ ନିର୍ମାଣ ହେବ ହିଁ ହେବ । ଏଠାକାର ଯୁବକମାନଙ୍କ ଲାଗି ନିଯୁକ୍ତିର ନୂତନ ମାଧ୍ୟମ ମଧ୍ୟ ସିଦ୍ଧ ହେବ । ଆଇଆଇଟିର ଏହି କ୍ୟାମ୍ପସରେ ଓଡ଼ିଶାର ସ୍ଥାନୀୟ ଉଦ୍ୟୋଗଗୁଡ଼ିକ ପାଇଁ , ଏଠାକାର ଜଙ୍ଗଲରେ ଥିବା ପ୍ରାକୃତିକ ସମ୍ପଦ ସହ ଜଡ଼ିତ ଗବେଷଣା ହେବ । ଏଠାକାର ଆଦିବାସୀ ଭଉଣୀ-ଭାଇଙ୍କ ଜୀବନକୁ ଉନ୍ନତ କରିବା ଲାଗି ନୂତନ କୌଶଳରେ ଗବେଷଣା ହେବ । ଏଠାକାର ସଂସ୍ଥାନ ଦେଶ ଏବଂ ବିଶ୍ୱ ଲାଗି ଉଚ୍ଚସ୍ତରର ଇଞ୍ଜିନିୟର ଏବଂ ଉଦ୍ୟମୀ ତ ’ ସୃଷ୍ଟି କରିବ ତା’ସହିତ ଓଡ଼ିଶାକୁ ମଧ୍ୟ ହାଇଟେକ ଶିଳ୍ପ ବିକାଶ ମାର୍ଗରେ ଆଗକୁ ନେଇଯିବାରେ ଗୁରୁତ୍ୱପୂର୍ଣ୍ଣ ଭୂମିକା ନିର୍ବାହ କରିବ । ଏହାବ୍ୟତୀତ ଆଗାମୀ ଦିନରେ ବ୍ରହ୍ମପୁରରେ ପାଖାପାଖି 1600 କୋଟି ଟଙ୍କା ବ୍ୟୟ କରାଯାଇ ଇଣ୍ଡିଆନ ଇନଷ୍ଟିଟ୍ୟୁଟ ଅଫ ସାଇନ୍ସ ଏଜୁକେସନ ଏଣ୍ଡ ରିସର୍ଚ୍ଚ (ଆଇଜର) ଏହାର କାମ ମଧ୍ୟ ଆରମ୍ଭ ହେବାକୁ ଯାଉଛି ।


    ସାଥୀଗଣ! ଶିକ୍ଷା , ବିଜ୍ଞାନ ଏବଂ ପ୍ରଯୁକ୍ତି ସହ ଜଡ଼ିତ ଏପରି ଅନେକ ପ୍ରତିଷ୍ଠାନ ଗତ ସାଢ଼େ ଚାରି ବର୍ଷ ମଧ୍ୟରେ କେନ୍ଦ୍ର ସରକାର ସାରା ଦେଶରେ ମଞ୍ଜୁରି ଲାଭ କରିଛି । ଏ ସରକାର ଏହି ଭିଜନକୁ ହିଁ ଆଗକୁ ବଢ଼ାଇଥାଏ । ଏହାର ଅନ୍ତର୍ଗତ ନିଉ ଇଣ୍ଡିଆ ବା ନୟା ଭାରତ ଏହାକୁ ବିଶ୍ୱ ଲାଗି ଆଧୁନିକ ପ୍ରଯୁକ୍ତି ଏବଂ ଷ୍ଟାର୍ଟଅପର ହବ କରିବା ଲାଗି ପ୍ରୟାସ କରାଯାଉଛି । ମୋର ଆଶା ଯେ ଓଡ଼ିଶାର ଏହି ନୂଆ ସଂସ୍ଥାନ ଜ୍ଞାନ ଏବଂ ଉଦ୍ଭାବନର ଓଡ଼ିଶାର ନିଜ ପ୍ରାଚୀନ ପରିଚୟକୁ ଆହୁରି ସୁଦୃଢ଼ କରିବ । ସାଥୀଗଣ, ଶିକ୍ଷା ସହିତ ଜନସାଧାରଣଙ୍କ ସ୍ୱାସ୍ଥ୍ୟ ଉପରେ ମଧ୍ୟ କେନ୍ଦ୍ର ସରକାର ସମ୍ପୂର୍ଣ୍ଣ ଗମ୍ଭୀରତାର ସହିତ ଧ୍ୟାନ ଦେଉଛନ୍ତି । ଏହି ଭାବନା ସହିତ ଭୁବନେଶ୍ୱରେ ନିର୍ମିତ ଇଏସଆଇସି ହସପିଟାଲରେ ହୋଇଥିବା ସମ୍ପ୍ରସାରଣ କାର୍ଯ୍ୟ ମଧ୍ୟ ସମ୍ପୂର୍ଣ୍ଣ କରାଯାଇସାରିଛି ।


    ଆଜି ଆଧୁନିକ ସୁବିଧା ସହ ଯୁକ୍ତ ଏହି ଡାକ୍ତରଖାନାକୁ ମଧ୍ୟ ଜନସାଧାରଣଙ୍କ ପାଇଁ ସମର୍ପିତ କରାଯାଇଛି , ଯେଉଁ ପୁରୁଣା ଡାକ୍ତରଖାନା ଥିଲା ତା ’ ର କ୍ଷମତା ଏବେ ଦୁଇଗୁଣା ହୋଇଯାଇଛି । ଏବେ ଏହା ଶହେ ଶଯ୍ୟା ବିଶିଷ୍ଟ ଡାକ୍ତରଖାନା ହୋଇଯାଇଛି । କେନ୍ଦ୍ର ସରକାରଙ୍କ ଲକ୍ଷ୍ୟ ରହିଛି ଯେ ଦୂରବର୍ତ୍ତୀ ଗ୍ରାମଗୁଡ଼ିକର ଜଙ୍ଗଲରେ ରହୁଥିବା ମୋର ଆଦିବାସୀ ପରିବାରଗୁଡିକୁ ଚିକିତ୍ସା ପାଇଁ ଏଣେତେଣେ ବୁଲିବାକୁ ନପଡ଼ୁ । ଏହି ଲକ୍ଷ୍ୟକୁ ଧ୍ୟାନରେ ରଖି ଆୟୁଷ୍ମାନ ଭାରତ ଯୋଜନା ଅନ୍ତର୍ଗତ ସ୍ୱାସ୍ଥ୍ୟ ଏବଂ କଲ୍ୟାଣ କେନ୍ଦ୍ର ନିର୍ମାଣ କରିବାର କାର୍ଯ୍ୟ ଦ୍ରୁତ ଗତିରେ ଚାଲୁଅଛି । ଓଡ଼ିଶାରେ ମଧ୍ୟ ପାଖାପାଖି ସାଢ଼େ 11 ଶହ ସ୍ୱାସ୍ଥ୍ୟ ଏବଂ କଲ୍ୟାଣ କେନ୍ଦ୍ର ନିର୍ମାଣକୁ ମଞ୍ଜୁରି ମିଳିଛି । ଆଗାମୀ ଗୋଟିଏ ଦୁଇ ବର୍ଷରେ ଯେତେବେଳେ ସବୁ ସେଂଟର ନିର୍ମାଣ ହୋଇଯିବ ତ ’ ଓଡ଼ିଶା ଏବଂ ଦେଶରେ ସ୍ୱାସ୍ଥ୍ୟ ସୁବିଧାରେ ବିପ୍ଳବାତ୍ମକ ପରିବର୍ତ୍ତନ ଆସିବ ।


    ସାଥୀଗଣ , ଓଡ଼ିଶାରେ ସ୍ୱାସ୍ଥ୍ୟ ସୁବିଧାକୁ ବଢ଼ାଇବା ସହିତ ହିଁ ସଡ଼କ ଯୋଗାଯୋଗକୁ ସୁଦୃଢ଼ କରିବାର କାମ ମଧ୍ୟ କେନ୍ଦ୍ର ସରକାରଙ୍କ ଦ୍ୱାରା ଦ୍ରୁତ ଗତିରେ କରାଯାଉଛି । ରାଜ୍ୟର ସବୁ ଦୁର୍ଗମ କ୍ଷେତ୍ରକୁ ସଡ଼କ ସହ ଯୋଡ଼ିବା ଲାଗି ଯୋଜନାଗୁଡ଼ିକୁ ତ୍ୱରାନ୍ୱିତ କରାଯାଉଛି । ଗ୍ରାମ ଏବଂ ସହରରେ ସଡ଼କର ନେଟୱାର୍କ ବିଛାଯାଉଛି । ଓଡ଼ିଶାରେ ନେସନାଲ ହାଇୱେର ଲମ୍ବ 10 ହଜାର କିଲୋମିଟର ପର୍ଯ୍ୟନ୍ତ କରିବା ଦିଗରେ କେନ୍ଦ୍ର ସରକାର ଦ୍ରୁତ ଗତିରେ ଆଗକୁ ବଢ଼ୁଛନ୍ତି । ଏହି ଲକ୍ଷ୍ୟ ଅନ୍ତର୍ଗତ ଆଜି ସଡ଼କ , ରାଜପଥ ସହ ଜଡ଼ିତ 4ଟି ପ୍ରକଳ୍ପର ଶିଳାନ୍ୟାସ କରାଯାଇଛି । ଚଣ୍ଡିଖୋଲ-ଭଦ୍ରକ ସେକ୍ସନ ଏବଂ ଟାଙ୍ଗୀ-ପୁଇଁତଳା ସେକ୍ସନକୁ 6 ଲେନ କରାଯିବା , କଟକ-ଅନୁଗୁଳ ସେକ୍ସନକୁ ଚଉଡ଼ା କରାଯିବା ହେଉ କିମ୍ବା ପୁଣି ଖଣ୍ଡଗିରି ଫ୍ଲାଏ ଓଭରର ନିର୍ମାଣ , ପାଖାପାଖି ସାଢ଼େ ଚାରି ହଜାର କୋଟି ଟଙ୍କାର ଏହି ସବୁ ପ୍ରକଳ୍ପ ଓଡ଼ିଶାର ବିକାଶରେ ଗୁରୁତ୍ୱପୂର୍ଣ୍ଣ ବହନ କରିବାକୁ ଯାଉଛି । ଏହି ସୁବିଧା ଫଳରେ ଲୋକମାନଙ୍କ ଯିବାଆସିବା ସହଜ ହେବ । ବ୍ୟବସାୟ-କାରବାର କରିବା ମଧ୍ୟ ସହଜ ହେବ ।


    ସାଥୀଗଣ , ଓଡ଼ିଶାର ଭିତ୍ତିଭୂମିରେ ଯେତିକି ସମ୍ପ୍ରସାରଣ ହୋଇଚାଲିବ ସେତିକି ଏଠାରେ ଶିଳ୍ପ ବ୍ୟବସାୟ ପାଇଁ ମଧ୍ୟ ନୂଆ ରାସ୍ତା , ନୂଆ ସୁଯୋଗ ଖୋଲିବ । ବିଶେଷ କରି ତୈଳ ଏବଂ ଗ୍ୟାସ କ୍ଷେତ୍ରରେ ଓଡ଼ିଶାର ଭବିଷ୍ୟତ ଅତ୍ୟନ୍ତ ଉଜ୍ଜ୍ୱଳ ଅଟେ । ପାରାଦୀପ-ହାଇଦ୍ରାବାଦ ପାଇପଲାଇନ ଓଡ଼ିଶାକୁ ନୂତନ ପରିଚୟ ଦେବାକୁ ଯାଉଛି । ଏଠାକାର ଯୁବକମାନଙ୍କ ଲାଗି ନିଯୁକ୍ତିର ନୂଆ ଅନେକ ସୁଯୋଗ ସୃଷ୍ଟି କରିବାକୁ ଯାଉଛି । ପାଖାପାଖି 1200 କିଲୋମିଟରର ଏହି ପାଇପଲାଇନ ଓଡ଼ିଶା ସହିତ ଆନ୍ଧ୍ର ପ୍ରଦେଶ ଏବଂ ତେଲଙ୍ଗାନାର ପେଟ୍ରୋଲିୟମ ପଦାର୍ଥଗୁଡ଼ିକର ଆବଶ୍ୟକତାକୁ ମଧ୍ୟ ପୂରଣ କରିବ । ପାରାଦୀପ ରିଫାଇନାରୀରୁ ବାହାରୁଥିବା ପେଟ୍ରୋଲ , ଡିଜେଲ , କିରାସିନି ଏବଂ ବିମାନ ଇନ୍ଧନ ଅନେକ ସହର ଏବଂ ଗ୍ରାମଗୁଡ଼ିକର ଆବଶ୍ୟକତାକୁ ପୂରଣ କରିବ । ପାଖାପାଖି 4 ହଜାର କୋଟି ଟଙ୍କା ବ୍ୟୟରେ ହେବାକୁ ଥିବା ଏହି ପ୍ରକଳ୍ପ ଅନ୍ତର୍ଗତ ବ୍ରହ୍ମପୁର , ବିଶାଖାପାଟଣା , ରାଜମହେନ୍ଦ୍ରୀ ଏବଂ ବିଜୟୱାଡ଼ାରେ ଡେଲିଭରି ତଥା ପମ୍ପିଂ ଷ୍ଟେସନ ନିର୍ମାଣ ହେବା ଏହି ପାଇପଲାଇନ ନିର୍ମାଣ ହେବା ପରେ ଓଡ଼ିଶା ଏକପ୍ରକାରେ ପୂର୍ବ ଭାରତର ପେଟ୍ରୋଲିୟମ କେନ୍ଦ୍ର ହେବାକୁ ଯାଉଛି ।


    ସାଥୀଗଣ , ଦେଶର ଗରିବରୁ ଗରିବ ପରିବାର ପର୍ଯ୍ୟନ୍ତ ସ୍ୱଚ୍ଛ ଧୂଆଁ ମୁକ୍ତ ଇନ୍ଧନ ଦେବା ଲାଗି ସରକାର ସମ୍ପୂର୍ଣ୍ଣ ଭାବେ ସମର୍ପିତ । ଦେଶର ପ୍ରତ୍ୟେକ ଘର ପର୍ଯ୍ୟନ୍ତ ଏଲପିଜି ସିଲିଣ୍ଡର ପହଁଚାଇବାରେ ଆମେ ସଫଳତାର ଖୁବ ନିକଟରେ ରହିଛୁ । ଏବେ ପାଇପରୁ ରୋଷେଇ ଗ୍ୟାସ ଦେବାର ମଧ୍ୟ ଏକ ବ୍ୟାପକ ଅଭିଯାନ ସରକାର ଆରମ୍ଭ କରିଛନ୍ତି । ବିଶେଷ କରି ପୂର୍ବ ଭାରତକୁ ପାଇପ ଯୋଗେ ଗ୍ୟାସ ପହଁଚାଇବା ଦିଗରେ ପ୍ରଧାନମନ୍ତ୍ରୀ ଉର୍ଜା ଗଙ୍ଗା ଯୋଜନା ଦ୍ରୁତ ଗତିରେ ଚାଲୁଅଛି । ଉତ୍ତରପ୍ରଦେଶ ଠାରୁ ଆରମ୍ଭ କରି ଓଡ଼ିଶା ପର୍ଯ୍ୟନ୍ତ ପାଇପ ଯୋଗେ ଗ୍ୟାସ ଯୋଗାଣ ଲାଇନ (ପିଏନଜି) ବିଛାଇବା ଲାଗି ହଜାର ହଜାର କୋଟି ଟଙ୍କା ଖର୍ଚ୍ଚ କରାଯାଉଛି । ଏହାର ଅନ୍ତର୍ଗତ ଆଜି ଜଗଦୀଶପୁର , ହଳଦିଆ , ବୋକାରୋ , ଧାମରା ପାଇପ ଲାଇନ ପ୍ରକଳ୍ପର ବୋକାରୋ-ଅନୁଗୁଳ ସେକ୍ସନର ଶିଳାନ୍ୟାସ ଆଜି କରାଯାଇଛି । ପାଖାପାଖି ସାଢ଼େ ତିନି ହଜାର କୋଟି ଟଙ୍କା ବ୍ୟୟରେ ନିର୍ମାଣ ହେବାକୁ ଥିବା ଏହି ପ୍ରକଳ୍ପ ଏବେ ସମ୍ପୂର୍ଣ୍ଣ ହୋଇଯିବ ତ ଏହାଦ୍ୱାରା ଓଡ଼ିଶାର 5ଟି ଜିଲ୍ଲା ସହିତ ଝାଡ଼ଖଣ୍ଡର 6ଟି ଜିଲ୍ଲାରେ ମଧ୍ୟ ପାଇପଯୁକ୍ତ ଗ୍ୟାସ ସହ ଯୋଡ଼ି ହୋଇଯିବ ।


    ସାଥୀଗଣ , ସାଧନ , ସମ୍ବଳର ବିକାଶା ସେପର୍ଯ୍ୟନ୍ତ ଅପୂର୍ଣ୍ଣ ରହିବ , ଯେପର୍ଯ୍ୟନ୍ତ ସାଂସ୍କୃତିକ ବିକାଶର ଦିଗ ତା ’ ସହିତ ଯୋଡ଼ିହୋଇନାହିଁ । ଦେଶର ପ୍ରଥମ ସ୍ୱାଥୀନତା ସଂଗ୍ରାମରେ ଗୁରୁତ୍ୱପୂର୍ଣ୍ଣ ଭୂମିକା ତୁଲାଇଥିବା ପାଇକ ବିଦ୍ରୋହର 200 ବର୍ଷ ପୂରଣ ହେବା ପରେ ଏକ ସ୍ୱତନ୍ତ୍ର ଡାକ ଟିକେଟ ଏବଂ ମୁଦ୍ରା ଆଜି ଜାରି କରାଯାଇଛି । ଏହାବ୍ୟତୀତ ପାଇକ ବିପ୍ଳବର ନାୟକ ବକ୍ସି ଜଗବନ୍ଧୁଙ୍କ ନାମରେ ଉତ୍କଳ ବିଶ୍ୱବିଦ୍ୟାଳୟରେ ଏକ ଚେୟାର ମଧ୍ୟ ସରକାର ଆରମ୍ଭ କରିଛନ୍ତି । ଏହି ଚେୟାର ପାଇକ ଏବଂ ଆଦିବାସୀ ଆନ୍ଦୋଳନ ସମେତ ସମସ୍ତ ରାଷ୍ଟ୍ରବାଦୀ ଆନ୍ଦୋଳନର ଗବେଷଣା ସହ ଜଡ଼ିତ ବିଷୟ ଉପରେ ରିସର୍ଚ୍ଚ ସେଂଟର ନିର୍ମାଣ ହେବ । ଏଥିସହିତ ଏହା ଓଡ଼ିଶାର ଆଦିବାସୀ ସମାଜରେ ଆସିଥିବା ସାମାଜିକ ଏବଂ ଆର୍ଥିକ ପରିବର୍ତ୍ତନଗୁଡ଼ିକ ବୁଝିବାର ଦିଗରେ ମଧ୍ୟ ଏହା ଗୁରୁତ୍ୱପୂର୍ଣ୍ଣ ଭୂମିକା ତୁଲାଇବ ।


    ସାଥୀଗଣ , ପାଇକ ଆନ୍ଦୋଳନର ନାୟକମାନଙ୍କୁ ସମ୍ମାନ ଦେବା ସହିତ ଓଡ଼ିଶାର ସମୃଦ୍ଧ ଆଧ୍ୟାତ୍ମିକ ଐତିହ୍ୟକୁ ବିଶ୍ୱ ସମ୍ମୁଖକୁ ଆଣିବା ଲାଗି ଧ୍ୟାନ ମଧ୍ୟ ଦିଆଯାଉଛି । କଟକ ଜିଲ୍ଲାର ଲଳିତଗିରିରେ ପ୍ରତ୍ନତାତ୍ୱିକ ସଂଗ୍ରହାଳୟର ଉଦଘାଟନ କରିବାର ସୁଯୋଗ ମଧ୍ୟ ମୋତେ ଆଜି ମିଳିଛି । ଏଥିରେ ବୌଦ୍ଧ କାଳର ପ୍ରାରମ୍ଭିକ ସମୟ ସହ ଜଡ଼ିତ ଗୁରୁତ୍ୱପୂର୍ଣ୍ଣ ଅବଶେଷ ରଖାଯାଇଛି । ଏହି ସଂଗ୍ରହାଳୟର ସାରା ବିଶ୍ୱର ବୌଦ୍ଧ ମତ ସହ ଜଡ଼ିତ ଲୋକମାନଙ୍କୁ , ଗବେଷକମାନଙ୍କୁ ତ ’ ଆକର୍ଷିତ କରିବ ହିଁ , ଅନ୍ୟ ଲୋକମାନଙ୍କ ସହିତ ପର୍ଯ୍ୟଟକମାନଙ୍କ ଲାଗି ମଧ୍ୟ ଏହା ଆକର୍ଷଣର କେନ୍ଦ୍ର ହେବ । ଓଡ଼ିଶାର ପର୍ଯ୍ୟଟନ ଶିଳ୍ପ ଦ୍ୱାରା ଏହାକୁ ଆହୁରି ଶକ୍ତି ମିଳିବାକୁ ଯାଉଛି । ଯଦ୍ଦ୍ୱାରା ଏଠାକାର ନବଯୁବକମାନଙ୍କ ପାଇଁ ନିଯୁକ୍ତିର ନୂତନ ସୁଯୋଗ ସୃଷ୍ଟି ହେବ ।


    ସାଥୀଗଣ , କେନ୍ଦ୍ର ସରକାର ଓଡ଼ିଶାର ସାମଗ୍ରୀକ ବିକାଶ ଲାଗି ସମର୍ପିତ । ଓଡ଼ିଶାର ଭିତ୍ତିଭୂମି ଠାରୁ ଆରମ୍ଭ କରିବ ପ୍ରତ୍ୟେକ ଜନସାଧାରଣଙ୍କ ବିକାଶ ଲାଗି ବ୍ୟାପକ ପଦକ୍ଷେପ ନିଆଯାଉଛି । ମୁଁ ଆପଣମାନଙ୍କୁ ବିଶ୍ୱାସ ଦେବାକୁ ଚାହୁଁଛି ଯେ ଏହି କାମ ନିରନ୍ତର ଜାରି ରହିବ । ଓଡ଼ିଶା ନୂତନ ଭାରତର ବିକାଶର ଏକ ଗୁରୁତ୍ୱପୂର୍ଣ୍ଣ ଇଞ୍ଜିନ ହେବ । ଏଥିପାଇଁ ଆମେ ସମସ୍ତଙ୍କୁ ସାଥୀରେ ନେଇ ଆଗକୁ ବଢ଼ିବାର ଅଛି , ଆଗକୁ ବଢ଼ିବା , ମିଳିମିଶି ପ୍ରୟାସ କରିବା । ଏହି କାମନା ସହିତ ପୁଣିଥରେ ମୁଁ ଏହି ସମସ୍ତ ବିକାଶ ପ୍ରକଳ୍ପ ଲାଗି ଓଡ଼ିଶାର ପ୍ରତ୍ୟେକ ଜନସାଧାରଣଙ୍କୁ ହୃଦୟ ପୂର୍ବକ ଅଭିନନ୍ଦନ ଜଣାଉଛି । ଏଥିସହିତ ଜୟ ଜଗନ୍ନାଥଙ୍କୁ ସ୍ମରଣ କରି ଆପଣମାନଙ୍କୁ ସମସ୍ତଙ୍କୁ ଅନେକ ଅନେକ ଧନ୍ୟବାଦ ।


    **********


    

    
    (Release ID: 1557295) Visitor Counter : 26