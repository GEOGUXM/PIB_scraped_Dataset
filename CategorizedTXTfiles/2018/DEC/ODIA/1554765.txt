      PIB Headquarters

      ଭୁବନେଶ୍ୱରରେ ଜାତୀୟ ଅବକ୍ଷୟ ନିୟନ୍ତ୍ରଣ ସମ୍ମିଳନୀ କେନ୍ଦ୍ରମନ୍ତ୍ରୀ ଧର୍ମେନ୍ଦ୍ର ପ୍ରଧାନଙ୍କ ଦ୍ୱାରା ଉଦ୍ଘାଟିତ
      • ଗ୍ୟାସ ପାଇପ ଲାଇନ୍ ବିଛାଇବା ଲାଗି ବିନିଯୋଗ ହେବ 70 ହଜାର କୋଟି ଟଙ୍କା
      • ଓଡ଼ିଶାରେ ପ୍ରଥମ ପର୍ଯ୍ୟାୟରେ 1700 କିମି ପାଇପ ଲାଇନ୍ ନେଟୱର୍କ ପାଇଁ ଖର୍ଚ୍ଚ ହେବ 4500କୋଟି ଟଙ୍କା
      • ଓଡ଼ିଶା ସମେତ ପୂର୍ବ ଭାରତ ରାଜ୍ୟମାନଙ୍କୁ ଦୁଇଅଙ୍କର ଅଭିବୃଦ୍ଧି ଦର ହାସଲ ଜରୁରି - ଧର୍ମେନ୍ଦ୍ର ପ୍ରଧାନ
      • ପାରାଦୀପ, ଧାମରା, ଗୋପାଳପୁରରେ ବନ୍ଦରଭିତ୍ତିକ ଶିଳ୍ପର ବିକାଶ ପାଇଁ କେନ୍ଦ୍ରର ଯୋଜନା
      • ପାରାଦୀପ-ବାଂଲାଦେଶ ଗ୍ୟାସ ନେଟୱର୍କ ସହ ମିଆଁମାରକୁ ଯୋଡିବା ପାଇଁ ପରିକଳ୍ପନା
      • ଭବିଷ୍ୟତ ଯୋଜନାରେ ରହିଛି ପାରାଦୀପ-ହାଇଦ୍ରାବାଦ 1212 କିଲୋମିଟରର ପାଇପ ଲାଇନ୍
      • ଧାତବ ଅବକ୍ଷୟ ରୋକିବାକୁ ଆଧୁନିକ ଜ୍ଞାନକୌଶଳର ଉପଯୋଗ ଉପରେ ପେଟ୍ରୋଲିୟମ ମନ୍ତ୍ରୀଙ୍କ ଗୁରୁତ୍ୱ
      Posted On: 05 DEC 2018 4:14PM by PIB Bhubaneshwar


    କେନ୍ଦ୍ର ସରକାର ଏବେ ଗ୍ୟାସ ଭିତ୍ତିକ ଅର୍ଥବ୍ୟବସ୍ଥା ଉପରେ ପ୍ରାଧାନ୍ୟ ଦେଉଛନ୍ତି । ଏଥିଲାଗି ଗ୍ୟାସ ପାଇପ ଲାଇନ ନେଟୱାର୍କର ବିସ୍ତାର ପାଇଁ ବ୍ୟାପକ ଯୋଜନା ହୋଇଛି ଏବଂ ଦେଶର ବିଭିନ୍ନ ସ୍ଥାନକୁ ଗ୍ୟାସ୍ ଯୋଗାଣ ନିମନ୍ତେ ପାଇପଲାଇନ ବିଛାଇବା ଲାଗି ପ୍ରଥମ ପର୍ଯ୍ୟାୟରେ 70 , 000 କୋଟି ଟଙ୍କା ବିନିଯୋଗ ହେବ ବୋଲି କେନ୍ଦ୍ର ପେଟ୍ରୋଲିୟମ , ପ୍ରାକୃତିକ ବାଷ୍ପ , ଦକ୍ଷତା ବିକାଶ ଓ ଉଦ୍ୟମିତା ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ କହିଛନ୍ତି ।


    ଆଜି ଭୁବନେଶ୍ୱରଠାରେ ଉନବିଂଶ ଜାତୀୟ ଅବକ୍ଷୟ ନିୟନ୍ତ୍ରଣ ସମ୍ମିଳନୀକୁ ଉଦ୍ଘାଟନ କରିବା ଅବସରରେ ସେ କହିଛନ୍ତି ଯେ କେବଳ ଓଡ଼ିଶାରେ ପ୍ରଥମ ପର୍ଯ୍ୟାୟରେ 1700 କିଲୋମିଟର ଗ୍ୟାସ୍ ଲାଇନ ବିଛାଯିବ ଏବଂ ଏଥିପାଇଁ 4500 କୋଟି ଟଙ୍କା ବିନିଯୋଗ ହେବ ।


    କେନ୍ଦ୍ରମନ୍ତ୍ରୀ ଶ୍ରୀ ପ୍ରଧାନ କହିଥିଲେ ଯେ ପୂର୍ବ ଭାରତକୁ ବିକାଶ କ୍ଷେତ୍ରରେ ପଶ୍ଚିମ ଭାରତ ସହ ସମକକ୍ଷ କରାଇବାକୁ ପଡ଼ିବ । ଏଥିଲାଗି ଓଡ଼ିଶା ସମେତ ପୂର୍ବଭାରତ ରାଜ୍ୟମାନଙ୍କ ଅଭିବୃଦ୍ଧି ହାର ଦୁଇଅଙ୍କ ବିଶିଷ୍ଟ କରିବାକୁ ହେବ । ପାରାଦୀପ , ଧାମରା ଓ ଗୋପାଳପୁରରେ ବନ୍ଦରଭିତ୍ତିକ ଶିଳ୍ପ ଓ କଳକାରଖାନା ଗଢି ତୋଳିବା ପାଇଁ କେନ୍ଦ୍ର ସରକାର ବିଭିନ୍ନ ପଦକ୍ଷେପ ନେଇ ଆବଶ୍ୟକ ଭିତ୍ତିଭୂମି ନିମନ୍ତେ ଅଗ୍ରାଧିକାର ଦେଇଛନ୍ତି ।


    ପେଟ୍ରୋଲିୟମ ମନ୍ତ୍ରୀ କହିଥିଲେ ଯେ ଧାମରାରୁ ବାଂଲାଦେଶ ଏବଂ ସିଲିଗୁଡ଼ିରୁ ବାଂଲାଦେଶକୁ ଗ୍ୟାସ୍ ପାଇପଲାଇନ ନେଟୱାର୍କ ଯୋଗେ ଯୋଡ଼ିବାର ଯୋଜନା ହୋଇଛି । ସେହିପରି ବାଂଲାଦେଶ ଦେଇ ମିଆଁମାରକୁ ମଧ୍ୟ ଗ୍ୟାସ ପାଇପଲାଇନ୍ ନେଟୱାର୍କର ବିସ୍ତାର ପାଇଁ ଯୋଜନା ରହିଛି । ଏସବୁ ପରିପ୍ରେକ୍ଷୀରେ ପାରାଦୀପ ବନ୍ଦରର ଗ୍ୟାସ ପରିବହନ ପରିଚାଳନା କ୍ଷମତା କ୍ରମେ ବୃଦ୍ଧି କରାଯିବ । ବର୍ତ୍ତମାନ ତିନୋଟି ସିଂଙ୍ଗଲ ପଏଣ୍ଟ ମୁରିଂ ବ୍ୟବସ୍ଥା ଯୋଗେ 37 ଏମ୍ଏମଟିପିଏ କ୍ଷମତାର ଅଶୋଧିତ ତୈଳ ପାରାଦୀପ , ହଳଦିଆ , ବରାଉଣି ଓ ବଙ୍ଗାଇ ଗାଓଁ ବିଶୋଧନାଗାରକୁ ପଠାଯାଉଛି ।


    ସେହିଭଳି ଭବିଷ୍ୟତ ଯୋଜନା ମଧ୍ୟରେ ରହିଛି 1212 କିଲୋମିଟର ଦୈର୍ଘ୍ୟ ଓ 4.5 ଏମଏମଟିପିଏ କ୍ଷମତାର ପାରାଦୀପ-ହାଇଦ୍ରାବାଦ ପାଇପଲାଇନ୍ କାର୍ଯ୍ୟ । ଅଧିକନ୍ତୁ 360 କିଲୋମିଟର ଲମ୍ବର ପାରାଦୀପ-ଧାମରା-ହଳଦିଆ ଏଲଏନଜି ପାଇପଲାଇନ୍ ଏବଂ 345 କିଲୋମିଟର ପାରାଦୀପ-ସୋମନାଥପୁର – ହଳଦିଆ ପାଇପାଇନର ପ୍ରାକ୍ ନିର୍ମାଣ ଭିତ୍ତିଭୂମି କାର୍ଯ୍ୟ ଚାଲୁ ରହିଛି । ଅପରପକ୍ଷେ ପାରାଦୀପ ତୈଳ ବିଶୋଧନାଗାର କ୍ଷମତା ମଧ୍ୟ ବୃଦ୍ଧି କରାଯିବ । ଚଳିତ ଡିସେମ୍ବରରୁ ପାରାଦୀପ ରିଫାଇନାରୀରୁ ପଲିପ୍ରୋପିଲିନ ଉତ୍ପାଦନ ଆରମ୍ଭ ହେବ ବୋଲି ଶ୍ରୀ ପ୍ରଧାନ କହିଥିଲେ । ସେ କହିଥିଲେ ଯେ କେବଳ ଗ୍ୟାସ ପାଇପଲାଇନ୍ ନୁହେଁ , ବନ୍ଦର , ବିମାନ ବନ୍ଦର , ଜଳପଥ , ଶକ୍ତି , ଗୃହ ଓ ସଡ଼କ ନିର୍ମାଣ କ୍ଷେତ୍ରରେ ମଧ୍ୟ ଧାତବ ସାମଗ୍ରୀର ଉପଯୋଗ ହେବ । ତେବେ ଏସବୁର ଅବକ୍ଷୟକୁ ରୋକିବା ପାଇଁ ନୂଆ ନୂଆ ଉଦ୍ଭାବନ ଓ ଜ୍ଞାନ କୌଶଳର ଆବଶ୍ୟକତା ରହିଛି । ଦେଶରେ ଆଗାମୀ 10 ବର୍ଷ ମଧ୍ୟରେ ଇସ୍ପାତ ଚାହିଦା 300 ନିୟୁତ ଟନକୁ ବୃଦ୍ଧି ପାଇବ । କେବଳ ଓଡ଼ିଶାରେ ଏହି ସମୟ ମଧ୍ୟରେ 100 ନିୟୁତ ଟନ ଇସ୍ପାତ ଉତ୍ପାଦନର ବିଶାଳ କ୍ଷମତା ରହିଛି ବୋଲି ସେ କହିଥିଲେ । ତିନିଦିନ ଧରି ଚାଲୁଥିବା ଏହି ଜାତୀୟ ସମ୍ମିଳନୀରେ ଅବକ୍ଷୟରୋଧୀ ଜ୍ଞାନକୌଶଳର ଉଦ୍ଭାବନ ଓ ଉପଯୋଗ ସଂପର୍କିତ ପ୍ରୟାସ ତଥା ପଦକ୍ଷେପ ସଂପର୍କରେ ଏକ ମାର୍ଗଚିତ୍ର/ରୋଡମ୍ୟାପ ପ୍ରସ୍ତୁତ କରାଯିବାକୁ ସେ ସମବେତ ପ୍ରତିନିଧି ଗବେଷକମାନଙ୍କୁ ଆହ୍ୱାନ ଦେଇଥିଲେ ।


    ଭାରତୀୟ ଜାତୀୟ ଅବକ୍ଷୟ ନିୟନ୍ତ୍ରଣ ପରିଷଦ କରାଇକୁଡି , ସିଏସଆଇଆର , ଭାରତୀୟ ତୈଳ ନିଗମର ପାଇପ ଲାଇନ ଡିଭିଜନ ଏବଂ ଦକ୍ଷିଣ-ପୂର୍ବ କ୍ଷେତ୍ରୀୟ ପାଇପ ଲାଇନ୍ ସଂସ୍ଥା ଭୁବନେଶ୍ୱରର ମିଳିତ ସହଯୋଗରେ ଏହି ତିନିଦିନିଆ ସମ୍ମିଳନୀ ଆୟୋଜନ କରାଯାଇଛି । ସମ୍ମିଳନୀର ଉଦ୍ଦେଶ୍ୟ ହେଲା ବିଭିନ୍ନ ଉଦ୍ୟୋଗିକ କ୍ଷେତ୍ରରେ ବ୍ୟବହୃତ ଧାତବ ସାମଗ୍ରୀର ଅବକ୍ଷୟ ସମସ୍ୟା ବିଶ୍ଳେଷଣ ଓ ସମାଧାନ ତଥା ଉଦ୍ୟୋଗପତି , ବୈଜ୍ଞାନିକ ଏବଂ ପେଶାଦାର ମାନଙ୍କ ମଧ୍ୟରେ ବିସ୍ତୃତ ମତବିନିମୟର ଉପଯୁକ୍ତ ମଞ୍ଚ ପ୍ରଦାନ । ଏଥିସହ ଅବକ୍ଷୟ ବିଜ୍ଞାନ ଓ ଇଞ୍ଜିନିୟରିଂ ବିଷୟରେ ସର୍ବୋତ୍ତମ ଜ୍ଞାନ କୌଶଳର ବିକାଶ ଦିଗରେ ପ୍ରୟାସ କରିବା ହେଲା ଏଭଳି ସମ୍ମିଳନୀ ଆୟୋଜନର ଅନତ୍ୟମ ଆଭିମୁଖ୍ୟ ।


    **************

    
    
    (Release ID: 1554765) Visitor Counter : 7