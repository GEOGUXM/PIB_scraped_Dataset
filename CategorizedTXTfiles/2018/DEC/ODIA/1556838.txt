      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ମହାରାଷ୍ଟ୍ରରେ ଗୃହନିର୍ମାଣ ଓ ସହରାଞ୍ଚଳ ବିକାଶର ବିଭିନ୍ନ ପ୍ରକଳ୍ପ ଶିଳାନ୍ୟାସ ଅବସରରେ ପ୍ରଧାନମନ୍ତ୍ରୀଙ୍କ ଉଦ୍ବୋଧନ
      Posted On: 18 DEC 2018 5:27PM by PIB Bhubaneshwar


    ଏଠାରେ ଆଜି ପ୍ରବଳ ସଂଖ୍ୟାରେ ଉପସ୍ଥିତ ମୋର ଭାଇ ଓ ଭଉଣୀମାନେ ,


    ମୁମ୍ବାଇ ଓ ଥାଣେ ଦେଶର ଏଭଳି ଏକ ଅଂଶ ଯାହା ଦେଶର ସ୍ୱପ୍ନକୁ ସାକାର କରିବା ସକାଶେ ବେଶ୍‌ ସହଯୋଗ କରିଆସିଛନ୍ତି । ଦେଶର ଛୋଟ ଛୋଟ ଗାଁ ଓ ବସ୍ତିମାନଙ୍କରୁ ଆସିଥିବା ସାଧାରଣ ଲୋକ ଏଠାରେ ବଡ଼ ସୁନାମ ଅର୍ଜନ କରିଛନ୍ତି , ନିଜକୁ ଓ ଦେଶକୁ ଗୌରବାନ୍ୱିତ କରିଛନ୍ତି । ଏଠାରେ ଜନ୍ମଗ୍ରହଣ କରିଥିବା ଲୋକ , ଏଠାରେ ବସବାସ କରୁଥିବା ଲୋକଙ୍କ ହୃଦୟ ଏତେ ବିଶାଳ ଯେ ସେମାନେ ସମସ୍ତେ ନିଜ ହୃଦୟରେ ସମସ୍ତଙ୍କୁ ଗ୍ରହଣ କରିନିଅନ୍ତି । ସେଇଥିପାଇଁ ତ ଏହି ଗୋଟିଏ ସ୍ଥାନରେ ସମଗ୍ର ଭାରତର ସ୍ୱରୂପ ଦେଖିବାକୁ ମିଳିଥାଏ । ଯେଉଁମାନେ ବି ଏଠାକୁ ଆସନ୍ତି ସେମାନେ ମୁମ୍ବଇଆ ରଙ୍ଗରେ ରଙ୍ଗୀନ ହୋଇ ଯାଇଥାନ୍ତି । ମରାଠୀ ପରମ୍ପରାର ଅଂଶବିଶେଷ ପାଲଟି ଯାଇଥାନ୍ତି ।


    ଭାଇ ଓ ଭଉଣୀମାନେ , ଆଜି ମୁମ୍ବାଇର ବିସ୍ତାର ଘଟିଚାଲିଛି । ଚାରିଆଡ଼େ ବିକାଶ ହୋଇ ଚାଲଛି । କିନ୍ତୁ ଏଥି ସହ ଏଠାରେ ଥିବା ଭିତ୍ତିଭୂମି ଉପରେ ଚାପ ବୃଦ୍ଧି ପାଇବାରେ ଲାଗିଛି । ବିଶେଷ କରି ଏଠାକାର ପରିବହନ ବ୍ୟବସ୍ଥା , ସଡ଼କ ଏବଂ ରେଳ ବ୍ୟବସ୍ଥା ଉପରେ ଅଧିକ ଚାପ ପଡ଼ିବାରେ ଲାଗିଛି ଯାହାକି ଯେକେହି ସହଜରେ ଦେଖିପାରିବେ ଏବଂ ଅନୁମାନ କରିପାରିବେ । ଏହାକୁ ଧ୍ୟାନରେ ରଖି ବିଗତ ଚାରି କିମ୍ବା ସାଢ଼େ ଚାରିବର୍ଷ ମଧ୍ୟରେ ମୁମ୍ବାଇ ଏବଂ ଥାଣେ ସମେତ ଏହି ସ୍ଥାନର ନିକଟବର୍ତ୍ତୀ ଅନ୍ୟାନ୍ୟ ଇଲାକାରେ ପରିବହନ ବ୍ୟବସ୍ଥାକୁ ସୁସଂଗତ ଓ ସୁବ୍ୟବସ୍ଥିତ କରିବା ସକାଶେ ଅନେକ ପ୍ରୟାସ କରାଯାଇଆସୁଛି ।


    ଆଜି ବି ଏଠାରେ ଯେଉଁ 33 ହଜାର କୋଟି ଟଙ୍କାରୁ ଅଧିକ ପ୍ରକଳ୍ପର ଶିଳାନ୍ୟାସ କରାଯାଇଛି ସେଥିରେ ଦୁଇଟି ମେଟ୍ରୋ ଲାଇନ ବି ସାମିଲ ଅଛି । ଏହା ବ୍ୟତୀତ ଥାଣେରେ 90 ହଜାର ଗରିବ ଏବଂ ମଧ୍ୟମ ବର୍ଗର ପରିବାରମାନଙ୍କ ନିମନ୍ତେ ନିଜର ବାସଗୃହ ନିର୍ମାଣ ସହ ଯୋଡ଼ିହୋଇ ରହିଥିବା ପ୍ରକଳ୍ପର ମଧ୍ୟ ଶିଳାନ୍ୟାସ କରାଯାଇଛି ।


    ସାଥୀଗଣ , ପରିବହନ ଯେକୌଣସି ସହର , ଯେକୌଣସି ଦେଶର ବିକାଶରେ ମହତ୍ତ୍ୱପୂର୍ଣ୍ଣ ଭୂମିକା ଗ୍ରହଣ କରିଥାଏ । ଭାରତ ତ ଏବେ ବିଶ୍ୱର ସେହିସବୁ ରାଷ୍ଟ୍ରମାନଙ୍କ ଭିତରେ ଗୋଟିଏ ଭାବେ ମୁଣ୍ଡ ଟେକିଛି ଯେଉଁଠାରେ ଦ୍ରୁତ ଗତିରେ ସହରୀକରଣ ହୋଇଚାଲିଛି ।


    ନିକଟରେ ଏକ ଗବେଷଣାତ୍ମକ ଅଧ୍ୟୟନ ନଜରକୁ ଆସିଛି ଯେ ଆଗାମୀ ଦଶକରେ ବିଶ୍ୱର ଶ୍ରେଷ୍ଠ ଦଶଟି ସବୁଠାରୁ ଦ୍ରୁତ ଗତିରେ ବିକଶିତ ସହରମାନଙ୍କ ଭିତରେ ଭାରତର ହିଁ ଦଶଟି ସହର ସାମିଲ ହେବାକୁ ଯାଉଛି । ଅର୍ଥାତ , ଦେଶ ଯେତେ ଦ୍ରୁତ ଗତିରେ ବିକାଶ ପ୍ରକ୍ରିୟା ଦିଗରେ ଅଗ୍ରସର ହେଉଛି , ତାହାର ଏକ ବଡ଼ ଅଂଶ ଆମର ସହରରେ ବସବାସ କରୁଥବବା ଲୋକମାନେ ହିଁ ହେବେ ।


    ମୁମ୍ବାଇ ତ ଏମିତି ଦେଖିବାକୁ ଗଲେ ପ୍ରଥମରୁ ହିଁ ଦେଶର ଆର୍ଥିକ ହୃଦସ୍ପନ୍ଦନର କେନ୍ଦ୍ରବିନ୍ଦୁ ହୋଇ ରହିଆସିଛି । ଏବଂ ଆଗାମୀ ଦିନରେ ଏହାର ଆହୁରି ବିସ୍ତାରଣ ହେବାକୁ ଯାଉଛି । ସେଥିପାଇଁ କେନ୍ଦ୍ରରେ ଭାରତୀୟ ଜନତା ପାର୍ଟି ଏବଂ ଏନଡ଼ିଏ ସରକାର କ୍ଷମତାସୀନ ହେଲାପରେ ଆମେ ସଦାବେଳେ ଏଠାକାର ଭିତ୍ତିଭୂମି ଉପରେ ବିଶେଷ ଧ୍ୟାନ ଦେଇଆସିଛୁ ।


    ମୁମ୍ବାଇର ଲୋକାଲ ସକାଶେ ଶହ ଶହ କୋଟି ଟଙ୍କାର ପ୍ରକଳ୍ପ ମଂଜୁର କରାଯାଇଛି । ଏଠାକାର ପୁରୁଣା ରେଳ ବ୍ରିଜଗୁଡ଼ିକର ନବୀକରଣ କରାଯାଇଛି । ମୁମ୍ବାଇ ଲୋକାଲକୁ ଛାଡ଼ି ପରିବହନର ଅନ୍ୟାନ୍ୟ ମାଧ୍ୟମର ମଧ୍ୟ ସଂପ୍ରସାରଣ କରାଯାଇଛି ଯେଉଁଥିରେ ମେଟ୍ରୋ ବ୍ୟବସ୍ଥା ସବୁଠାରୁ ପ୍ରଭାବୀ ମାଧ୍ୟମ ଭାବେ ବୃଦ୍ଧି ପାଇଚାଲିଛି ।


    ଆଜି ଥାଣେରେ ଯେଉଁ ମେଟ୍ରୋର ବିସ୍ତାର କରାଯାଇଛି , ତାହା ମୁମ୍ବାଇ , ଥାଣେ ଏବଂ ଆଖପାଖ ଅନ୍ୟାନ୍ୟ କ୍ଷେତ୍ର ସହ ଉତ୍ତର ସଂଯୋଗ ସ୍ଥାପନ କରିବ ଏବଂ ଏହା ସେହି ଦୂରଦୃଷ୍ଟିର ଅଂଶ ବିଶେଷ ହେବ ।


    ସା ଥୀଗଣ , ମୁମ୍ବାଇରେ ପ୍ରଥମ ଥର 2006 ମସିହାରେ ମେଟ୍ରୋରେ ପ୍ରଥମ ପରିଯୋଜନାର ଶୁଭାରମ୍ଭ କରାଯାଇଥିଲା । କିନ୍ତୁ ଆଠ ବର୍ଷ ପର୍ଯ୍ୟନ୍ତ କଣ ହେଲା , କେଉଁଠି ମାମଲା ଅଟକିଗଲା , ତାହା କହିବା ମୁସ୍କିଲ ବ୍ୟାପାର ।


    ପ୍ରଥମ ଲାଇନ 2014ରେ ଆରମ୍ଭ ହୋଇଥିଲ ଏବଂ ତାହା ବି କେବଳ 11 କିଲୋମିଟର ଦୈର୍ଘ୍ୟ ଲାଇନ୍‌ । ଆଠ ବର୍ଷରେ କେବଳ 11 କିଲୋମିଟର ଲାଇନ୍‌ ?


    2014 ପରେ ଆମେ ସ୍ଥିର କଲୁ ଯେ ମେଟ୍ରୋ ଲାଇନ ପକାଇବାର ବେଗରେ କ୍ଷିପ୍ରତା ଆଣିବାକୁ ପଡ଼ିବ ଏବଂ ଏହି ସିଦ୍ଧାନ୍ତ ଗ୍ରହଣ ପରେ ହିଁ ତାହା ଆଗକୁ ଦ୍ରୁତ ଗତିରେ ବଢ଼ି ଚାଲିଲା । ବିଗତ ଚାରି ବର୍ଷ ଭିତରେ ମୁମ୍ବାଇରେ ମେଟ୍ରୋ ଲାଇନ୍‌ ଜାଲ ବିଛାଇବା ସକାଶେ ଅନେକ ନୂତନ ପରିଯୋଜନାମାନଙ୍କର ଶୁଭାରମ୍ଭ କରାଯାଇଛି ।


    ଏଭଳି ଭାବନା ଦ୍ୱାରା ପରିଚାଳିତ ହୋଇ ଆଗକୁ ଅଗ୍ରସର ହୋଇ ଆଜି ଆମେ ଆଉ ଦୁଇଟି ମୋଟ୍ରୋର ଶିଳାନ୍ୟାସ କରିଛୁ । ଅର୍ଥାତ୍‌ , ଆଗାମୀ ତିନି ବର୍ଷ ଭିତରେ ଏହା 35 କିଲୋମିଟର କ୍ଷମତାବିଶିଷ୍ଟ ହୋଇଯିବ ଏବଂ ଅନ୍ୟ ବ୍ୟବସ୍ଥା ସହ ଯୋଡ଼ି ହୋଇଯିବ ।


    କେବଳ ସେତିକି ନୁହେଁ , 2022 ମସିହା ଠାରୁ 2024 ମସିହା ମଧ୍ୟରେ ମୁମ୍ବାଇବାସୀଙ୍କ ପାଇଁ 275 କିଲୋମିଟରର ମେଟ୍ରୋ ଲାଇନ୍‌ ଉପଲବ୍ଧ ହୋଇଯିବ ।


    ଆଜି ଯେଉଁ ଶିଳାନ୍ୟାସ କରାଗଲା , ସେଥିରେ ଥାଣେ ଠାରୁ ଭିୱାଣ୍ଡି , କଲ୍ୟାଣ ଠାରୁ ଦହିସରଠାରୁ ନେଇ ମୀରା-ଭାୟଂଣ୍ଡର ପର୍ଯ୍ୟନ୍ତ ଲୋକମାନଙ୍କୁ ତ ଫାଇଦା ମିଳିବ ହିଁ ମିଳିବ । ଏହା ଦ୍ୱାରା ମୁମ୍ବାଇ ନଗରୀ ଭିତରେ ଭିଡ଼ ଓ ଜାମ୍‌ ଯୋଗୁ ଲୋକମାନଙ୍କ କଷ୍ଟ ଲାଘବ ହେବ ।


    ସାଥୀଗଣ , ଏଭଳି ସୁବିଧା କେବଳ ଆଜିର ଆବଶ୍ୟକତାଗୁଡ଼ିକୁ ପୂରଣ କରିବା ସକାଶେ ହିସାବ କରି କରାଯାଇନାହିଁ , ଅପରନ୍ତୁ 2035 ମସିହା ପର୍ଯ୍ୟନ୍ତ ଆବଶ୍ୟକତାକୁ ଏବଂ ତାହାକୁ ବିଚାରକୁ ନେଇ ଏହାର ବିକାଶ ଘଟାଯାଉଛି ।


    ଭାଇ ଓ ଭଉଣୀମାନେ , ଆପଣମାନଙ୍କ ଯାତ୍ରା ସହଜ ହେଉ , ଆପଣମାନଙ୍କ ଜୀବନ ସୁଗମ ହେଉ , କିନ୍ତୁ ଦେଶର ଗରିବ ଏବଂ ମଧ୍ୟମ ବର୍ଗର ଲୋକମାନେ ଯେପରି ବାସହୀନ ହୋଇ ନରହନ୍ତୁ , ସେଥିପାଇଁ ମଧ୍ୟ ବ୍ୟାପକ ପ୍ରୟାସ କରାଯାଇଛି ।


    କେନ୍ଦ୍ର ସରକାର ସ୍ଥିର କରିଛନ୍ତି ଯେ 2022 ମସିହା ସୁଦ୍ଧା ଯେତେବେଳେ କି ଦେଶ ସ୍ୱାଧୀନତା ଲାଭର 75ତମ ବର୍ଷପୂର୍ତ୍ତି ପାଳନ କରିବ , ସେତେବେଳେ ଦେଶର ପ୍ରତ୍ୟେକ ପରିବାରଙ୍କ ନିକଟରେ ନିଜର ପକ୍କାଛାତ ଘର ଉପଲବ୍ଧ ହୋଇଥିବ । ସେମାନେ ନିଜର ପକ୍କାଘରେ ଅବସ୍ଥାନ କରୁଥିବେ । ଏହି ଲକ୍ଷ୍ୟକୁ ଆଗକୁ ବଢ଼ାଇବା ଉଦ୍ଦେଶ୍ୟରେ ଆଜି ଏଠାରେ 90 ହଜାର ନୂତନ ବାସଗୃହ ନିର୍ମାଣର ଶୁଭାରମ୍ଭ କରାଯାଇଛି । ମୋତେ ସୂଚୀତ କରାଯାଇଛି ଯେ ତିନି ବର୍ଷ ଭିତରେ ଏହିସବୁ ଘର ନିର୍ମିତ ହୋଇଯିବ ।


    ସାଥୀଗଣ , ପୂର୍ବବର୍ତ୍ତୀ ସରକାରଙ୍କ ଠାରୁ ଆମର ସଂସ୍କାର ସଂପୂର୍ଣ୍ଣ ଭିନ୍ନ । ଚିନ୍ତାଧାର ଓ ବେଗ ବି ଭିନ୍ନ । ପୂର୍ବବର୍ତ୍ତୀ ସରକାର ତାଙ୍କର ଶେଷ ଚାରି ବର୍ଷରେ କେବଳ ସାଢ଼େ 25 ଲକ୍ଷ ବାସଗୃହ ନିର୍ମାଣ କରିଥିଲେ । ସେମାନଙ୍କ ସରକାରର ଶେଷ ଚାରିବର୍ଷରେ 25 ଲକ୍ଷ 50 ହଜାର କୋଠାଘର ନିର୍ମାଣ କରାଯାଇଥିଲା । ଯଦ୍ୟପି ଗତ ଚାରି ବର୍ଷରେ ଆମ ସରକାର 1 ଖାପାଖି 1 କୋଟି 25 ଲକ୍ଷରୁ ଅଧିକ ଅର୍ଥାତ୍‌ ତାହାଠାରୁ ପାଞ୍ଚଗୁଣ ଅଧିକ ବାସଗୃହ ନିର୍ମାଣ କରିଛି । ଏହାର ଅର୍ଥ ଏଇଆ ଯେ ସେମାନଙ୍କୁ ଯଦି ଏତିକି କାର୍ଯ୍ୟ କରିବାକୁ ପଡ଼ିଥାନ୍ତା ତେବେ ସେମାନେ ସେଥିପାଇଁ ପାଖାପାଖି ଦୁଇ ପିଢ଼ି ସମୟ ନେଇଥାନ୍ତେ ।


    ପ୍ରଧାନମନ୍ତ୍ରୀ ସହରାଞ୍ଚଳ ଆବାସ ଯୋଜନା ଅଧୀନରେ ସମଗ୍ର ମହାରାଷ୍ଟ୍ରରେ ଆଠ ଲକ୍ଷ ଘର ନିର୍ମାଣ କରାଯାଉଛି । ସାଥୀଗଣ , ପ୍ରଧାନମନ୍ତ୍ରୀ ଆବାସ ଯୋଜନା ଅନୁସାରେ ବାସହୀନ ଲୋକମାନଙ୍କ ପାଇଁ ଉନ୍ନତ ସୋସାଇଟି ନିର୍ମାଣ କରାଯାଉଛି ଏବଂ ଏହା ସେପରି ଆଦର୍ଶ ସୋସାଇଟି ହେବ , ଯାହା ପୂର୍ବତନ ସରକାରଙ୍କ ଅମଳରେ ଚର୍ଚ୍ଚାରେ ରହିଥିଲା । ଅର୍ଥାତ୍‌ , ଉଚିତ ଅର୍ଥ ଓ ଉଦ୍ଦେଶ୍ୟରେ ଆମେ ସେଭଳି ସୋସାଇଟି ନିର୍ମାଣ କରିବୁ ଯାହା ମାଧ୍ୟମରେ ସାଧାରଣ ପରିବାରମାନଙ୍କ ସ୍ୱପ୍ନ ସାକାର ହୋଇପାରିବ , ଆତ୍ମବିଶ୍ୱାସର ସହ ସେମାନେ ଉନ୍ନତ ଭବିଷ୍ୟତ ଦିଗରେ ଅଗ୍ରସର ହୋଇପାରିବେ ।


    ପ୍ରଧାନମନ୍ତ୍ରୀ ଆବାସ ଯୋଜନା ଅଧୀନରେ ଆମ ସରକାର ଅଢ଼େଇ ଲକ୍ଷ ଟଙ୍କା ପର୍ଯ୍ୟନ୍ତ ସାହାଯ୍ୟ ସିଧା ହିତାଧିକାରୀଙ୍କ ଜମାଖାତାକୁ ହସ୍ତାନ୍ତର କରିବାକୁ ସ୍ଥିର କରିଛନ୍ତି । ଅର୍ଥାତ୍‌ , ଲୋନ୍‌ ରାଶି ସିଧା ଅଢ଼େଇ ଲକ୍ଷ ଟଙ୍କା କମିଯିବ । ଅର୍ଥାତ୍‌ , ନିମ୍ନ ଓ ମଧ୍ୟବିତ୍ତ ବର୍ଗର ପରିବାରମାନଙ୍କୁ ଏହା ବେଶ୍‌ ସହାୟକ ହେବ ଏବଂ ସେମାନଙ୍କୁ ଗୃହ ଋଣ ଲାଘବ ହୋଇପାରିବ । ଏହା ବ୍ୟତୀତ ପୂର୍ବାପେକ୍ଷା ହୋମ୍‌ ଲୋନ ପାଇଁ ସୁଧ ପରିମାଣାରେ ବି ଢ଼େର୍‌ ହ୍ରାସ ଘଟିପାରିବ । ସରକାରଙ୍କ ଦ୍ୱାରା ଏହି ଯୋଜନା ଅନୁସାରେ କମଜୋର ବର୍ଗର ଲୋକମାନଙ୍କୁ , ନିମ୍ନ ଆୟ ବର୍ଗର ଲୋକମାନଙ୍କୁ ସାଢ଼େ ଛଅ ପ୍ରତିଶତ ସୁଧ ସବସିଡ଼ି ବି ଦିଆଯିବାର ବ୍ୟବସ୍ଥା କରାଯାଇଛି ।


    ମଧ୍ୟମ ଆୟ ବର୍ଗର ପରିବାରଙ୍କ ପାଇଁ ତିନିରୁ ଚାରି ପ୍ରତିଶତ ସୁଧ ସବସିଡ଼ି ଦିଆ ଯିବାର ପ୍ରାବଧାନ ରହିଛି । ଏଭଳି ପ୍ରୟାସର ଉଦ୍ଦେଶ୍ୟ ହେଲା ଏଇଆ ଯେ ଯଦି କୌଣସି ବ୍ୟକ୍ତି 20 ଲକ୍ଷ ଟଙ୍କାର ଗୃହ ଋଣ 20 ବର୍ଷ ପାଇଁ ନେଉଛି ସେତେବେଳେ ଏହି ଅବଧିରେ ତାଙ୍କ ପାଖାପାଖି 6 ଲକ୍ଷ ଟଙ୍କା ପର୍ଯ୍ୟନ୍ତ ସହାୟତା ସରକାରଙ୍କ ତରଫରୁ ତାଙ୍କୁ ମିଳିପାରୁଛି ।


    ସାଥୀଗଣ , ସରକାରଙ୍କ ଏଭଳି ନିଷ୍ଠାପର ପ୍ରୟାସର ସୁଫଳ ଏଇଆ ଯେ ବିଗତ ଏକ ବା ଦେଢ଼ ବର୍ଷ ଭିତରେ ଲକ୍ଷ ଲକ୍ଷ ଲୋକ ନିଜର ପ୍ରଥମ କୋଠାଘର ଏହି ଯୋଜନା ଅଧୀନରେ ନିର୍ମାଣ କରିପାରିଛନ୍ତି , ଖର୍ଦ୍ଦି କରିପାରିଛନ୍ତି ।


    ଏକ ରିପୋର୍ଟ ଅନୁସାରେ ବିଗତ 7 ରୁ 8 ମାସ ଭିତରେ ନୂତନ ଘର କ୍ରୟ ବେଶ୍‌ ତେଜ ହୋଇଛି , ତାହା ପ୍ରାୟ ଦ୍ୱିଗୁଣିତରୁ ଅଧିକ ହୋଇଛି ।


    ମୋତେ ସୂଚୀତ କରାଯାଇଛି ଯେ ଆଜି ଯେଉଁ ଯୋଜନାର ଶୁଭାରମ୍ଭ କରାଯାଇଛି , ସେଥିରେ ବି ଏହାରି ଅଧୀନରେ ଲୋକମାନଙ୍କୁ ସବୁପ୍ରକାର ସହାୟତା ଯୋଗାଣର ବ୍ୟବସ୍ଥା ରହିଛି । ମହାରାଷ୍ଟ୍ରରେ 85 ହଜାରରୁ ଅଧିକ ଲୋକଙ୍କୁ ପ୍ରଧାନମନ୍ତ୍ରୀ ଆବାସ ଯୋଜନା ଅଧୀନରେ ଦୁଇ ହଜାର କୋଟି ଟଙ୍କାର ସହାୟତା ଯୋଗାଇ ଦିଆଯାଇ ସାରିଛି ।


    ସାଥୀଗଣ , ଆମେ କେବଳ ମଧ୍ୟମ ବର୍ଗଙ୍କୁ ନିଜର ବାସଗୃହ ସ୍ୱପ୍ନ ସାକାର କରିବା ଦିଗରେ ସହାୟତା କରୁନାହୁଁ , ଅପରନ୍ତୁ ଏଥି ସହିତ ଯୋଡ଼ିହୋଇ ରହିଥିବା ଅନ୍ୟ ସକଳ ପ୍ରକାର ସମସ୍ୟାର ସମାଧାନ ପାଇଁ ମଧ୍ୟ ସହାୟତା ଯୋଗାଇ ଦେଉଛୁ ।


    ଚାରି ବର୍ଷ ପୂର୍ବ ପର୍ଯ୍ୟନ୍ତ ସେମାନଙ୍କ ଜୀବନରେ କି କି ପ୍ରକାର ସମସ୍ୟା ନଥିଲା , ସେମାନଙ୍କ ନିଜସ୍ୱ ଉପାର୍ଜନରେ ବୁକ୍‌ କରିଥିବା ଘର ଖଣ୍ଡିଏ ପାଇବାକୁ ସେମାନଙ୍କୁ ଢ଼େର୍‌ କଷ୍ଟ କରିବାକୁ ପଡ଼ୁଥିଲା । ଏଭଳି ଅନୁଭୂତି ସହ ଆପଣମାନେ ଭଲଭାବେ ସୁପରିଚିତ ଅଛନ୍ତି ।


    କିଛି ଲୋକଙ୍କ ମନମାନୀ ଏବଂ ମନ୍ଦ ଉଦ୍ଦେଶ୍ୟ ସକାଶେ କିଭଳି ବର୍ଷ ବର୍ଷ ଧରି ଆପଣମାନଙ୍କ ଘର ପାଇବାର ସ୍ୱପ୍ନ ଫସି ରହିଥିଲା , ମଝିରେ ଅଟକି ରହିଥିଲା । ଏଭଳି ବି ହୋଇଥିଲା ଯେ ସେମାନେ ଦେଉଥିଲେ ଅନ୍ୟ ପ୍ରତିଶ୍ରୁତି ଏବଂ ଡ଼େଲିଭରୀ ଦେଲା ବେଳକୁ ବାସ୍ତବରେ ଆଉ କିଛି ଘଟୁଥିଲା । ଏଭଳି ପ୍ରବୃତ୍ତି ଉପରେ ରୋକ ଲଗାଇବା ସକାଶେ ଆମ ସରକାର ଏକ ବଡ଼ ଧରଣର ପ୍ରୟାସ ଉଠାଇଛି ।


    ଆଜି ଦେଶରେ ରିଅଲ ଇଷ୍ଟେଟ ରେଗୁଲେଟରୀ ଅଥରିଟି ଅର୍ଥାତ୍‌ ଆରଇଆରଏ , ପାଇଁ ଅଧିକାଂଶ ରାଜ୍ୟରେ ବିଜ୍ଞପ୍ତି ଜାରି କରାଯାଇ ସାରିଛି । 21ଟି ରାଜ୍ୟରେ ତ ଟ୍ରିବୁନାଲ ବି କାର୍ଯ୍ୟ କରିବା ଆରମ୍ଭ କରିଛନ୍ତି ।


    ମୁଁ ଫଡ଼ନାଭିସଙ୍କୁ ଅଭିନନ୍ଦନ ଜଣାଇବାକୁ ଚାହେଁ । କାରଣ ସେ ମହାରାଷ୍ଟ୍ରକୁ ଦେଶର ସେହିସବୁ ରାଜ୍ୟମାନଙ୍କ ଭିତରେ ଗୋଟିଏ ବୋଲି ସାମିଲ କରିପାରିଛନ୍ତି ଯେଉଁମାନେ ସର୍ବପ୍ରଥମେ ଆରଇଆରଏ କୁ ଲାଗୁ କରିଛନ୍ତି । ଦେଶବ୍ୟାପୀ ପାଖାପାଖି 35 ହଜାର ରିଅଲ ଇଷ୍ଟେଟ୍‌ ଆସେଟ୍ସ ପ୍ରୋଜେକ୍ଟ ଏବଂ 27 ହଜାର ରିଅଲ୍‌ ଇଷ୍ଟେଟ ଏଜେଣ୍ଟ ଏଥିରେ ନିଜ ନାମ ପଞ୍ଜିକରଣ କରିସାରିଛନ୍ତି । ଏଥିରେ ବି ମହାରାଷ୍ଟ୍ରର ସର୍ବାଧିକ ପ୍ରକଳ୍ପ ସାମିଲ୍‌ ହୋଇଛି ।


    ସାଥୀଗଣ , ଆପଣମାନେ ଚିନ୍ତା କରନ୍ତୁ , 70 ବର୍ଷ ଭିତରେ କୌଣସି ସଶକ୍ତ ଓ ସ୍ପଷ୍ଟ ଆଇନ ରିଅଲ୍‌ ଇଷ୍ଟେଟ କ୍ଷେତ୍ରରେ ପ୍ରଚଳିତ ଥିଲା କି ? ଯଦି ପୂର୍ବରୁ ଏଭଳି ସ୍ପଷ୍ଟ ଆଇନ୍‌ ପ୍ରଚଳିତ ଥାଆନ୍ତା , ତା ’ ହେଲେ ଗୃହ କ୍ରେତାମାନଙ୍କୁ ଆନ୍ଦୋଳନ ପାଇଁ ଚକ୍କର ଲଗାଇବାକୁ ପଡ଼ିନଥାନ୍ତା । ରିଅଲ୍‌ ଇଷ୍ଟେଟ ସେକ୍ଟର ବି ବେଶ୍‌ ସ୍ୱଚ୍ଛତାର ସହ ସଫଳତା ପୂର୍ବକ କାର୍ଯ୍ୟ କରୁଥାନ୍ତା ।


    ଭାଇ ଓ ଭଉଣୀମାନେ , ନିମ୍ନ ଓ ମଧ୍ୟବିତ୍ତ ବର୍ଗଙ୍କ ବିଜୁଳି ବିଲ୍‌ କିଭଳି କମ୍‌ ହୋଇପାରିବ , ସରକାର ଏଥିପାଇଁ ବି ନିରନ୍ତର ଚିନ୍ତା କରି ଆସୁଛନ୍ତି । ଦେଶସାରା ଉଜାଲା ଯୋଜନା ଅଧୀନରେ 30 କୋଟିରୁ ଅଧିକ ଏଲଇଡ଼ି ବଲ୍ବ ବଣ୍ଟା ଯାଇଛି ଯେଉଁଥିରେ ପାଖାପାଖି ପ୍ରାୟ ଏକ କୋଟି 75 ଲକ୍ଷ ଏଲଇଡ଼ି ବଲବ୍‌ , କେବଳ ମହାରାଷ୍ଟ୍ରରେ ବଣ୍ଟାଯାଇଛି । ସେଥିରୁ ଥାଣେରେ ବି ଲକ୍ଷ ଲକ୍ଷ ବଲବ୍‌ ବିତରଣ କରାଯାଇଛି । ଯେଉଁକାର୍ଯ୍ୟ ପୂର୍ବରୁ 60 ୱାଟ ବଲ୍ବ କରୁଥିଲା , ଆଜି ତାହା 7 କି 8 ୱାଟ ବଲ୍ବ ସଂପାଦନ କରିପାରୁଛି । ଅର୍ଥାତ୍‌ , ବିଜୁଳି ବିଲ୍‌ ବି ବଞ୍ଚୁଛି ଓ ଆବଶ୍ୟକ ଆଲୋକ ଉପଭୋକ୍ତାମାନଙ୍କୁ ମିଳିପାରୁଛି । ଏହା ଉପଭୋକ୍ତାମାନଙ୍କୁ ଆର୍ଥିକ ଦୃଷ୍ଟିରୁ ବେଶ୍‌ ସହାୟକ ହୋଇପାରିଛି ।


    କେବଳ ଏହି ଯୋଜନା ଦ୍ୱାର ଦେଶର ସମଗ୍ର ପରିବାର ପ୍ରତି ବର୍ଷ ପାଖାପାଖି 16 ହଜାର କୋଟି ଟଙ୍କା ସଞ୍ଚୟ କରିପାରୁଛନ୍ତି । କେବଳ ମହାରାଷ୍ଟ୍ରରେ ପ୍ରତିବର୍ଷ ଲୋକମାନେ 1100 କୋଟି ଟଙ୍କାର ବିଜୁଳି ଦେୟ ବଞ୍ଚାଇ ପାରୁଛନ୍ତି ।


    ଏହା ଏଇଥିପାଇଁ ସମ୍ଭବପର ହୋଇପାରିଛି କାରଣ ଆମେ ଏଲଇଡ଼ି ବଲ୍ବ ଉପରେ ମିଶନ ମୋଡ଼ରେ କାର୍ଯ୍ୟ କରିଥିଲୁ । କମ୍ପାନୀମାନଙ୍କୁ ଉତ୍ପାଦନ ବୃଦ୍ଧି କରିବା ଲାଗି ପ୍ରୋତ୍ସାହିତ କରିଥିଲୁ । ପ୍ରତିଯୋଗିତାକୁ ବି ପ୍ରୋତ୍ସାହନ ପ୍ରଦାନ କରିଥିଲୁ । ମୁନାଫାଖୋରଙ୍କୁ ମଝିରୁ ହଟାଇ ଦେଇଥିଲୁ । ଯାହା ଫଳରେ ଗତ ଚାରି ବର୍ଷ ଭିତରେ ଯେଉଁ ବଲ୍ବ 250 ରୁ 300 ଟଙ୍କାରେ ଉପଲବ୍ଧ ହେଉଥିଲା , ସେହି ବଲ୍ବ ଆଜି 50 ଟଙ୍କାରେ ସହଜରେ ମିଳିପାରୁଛି ।


    ସାଥୀଗଣ , କେଦ୍ର ସରକାର “ ସବକା ସାଥ୍‌ , ସବକା ବିକାଶ ” ରାସ୍ତାରେ ଆଗକୁ ଅଗ୍ରସର ହେଉଛି । ଦେଶର କୌଣସି କୋଣ , କୌଣସି ଗାଁ ଏବଂ ସହର , କୌଣସି ବର୍ଗ ଯେଭଳି ବିକାଶ ଧାରାରୁ ବାଦ୍‌ ନପଡ଼ି ଯାଆନ୍ତି , ସେଥିପାଇଁ ସରକାର ଶତତ କାର୍ଯ୍ୟରତ । ଗରିବ ଲୋକମାନଙ୍କ ଜୀବନ ସ୍ତର କିଭଳି ଉପରକୁ ଉଠିବ , ସେଥିପାଇଁ ଅନେକ ଯୋଜନା କାର୍ଯ୍ୟକାରୀ ହେଉଛି ।


    ଉଜ୍ଜ୍ୱଳା ଯୋଜନା ଅଧୀନରେ ଦେଶସାରା ଗରିବ ଭଉଣୀମାନଙ୍କ ଜୀବନକୁ କିଭଳି ଧୂଆଁମୁକ୍ତ କରାଯାଇପାରିବ ଏବଂ ସେମାନଙ୍କର ସମୟ ବଞ୍ଚପାରିବ ସେଥିପାଇଁ ମାଗଣାରେ ସେମାନଙ୍କୁ ଗ୍ୟାସ ସଂଯୋଗ ଯୋଗାଇ ଦିଆଯାଉଛି ।


    ଏପର୍ଯ୍ୟନ୍ତ ପାଖାପାଖି 6 କୋଟି ସଂଯୋଗ ଦେଶବ୍ୟାପୀ ଦିଆଯାଇସାରିଛି । ଏବଂ ସେଥିରେ ଥାଣେ ସମେତ ସମଗ୍ର ମହାରାଷ୍ଟ୍ରର 34 ଲକ୍ଷରୁ ଅଧିକ ଭାଇଭଉଣୀଙ୍କୁ ମାଗଣାରେ ଗ୍ୟାସ ସଂଯୋଗ ଯୋଗାଇ ଦିଆଯାଇସାରିଛି ।


    ସା ଥୀଗଣ , ଏଭଳି ଭଉଣୀମାନେ ଯେଉଁମାନଙ୍କର ଛୋଟ ମୋଟ କାରବାର ରହିଛି ଏବଂ ତାହାକୁ ଚଳାଇ ସେମାନେ ନିଜର ଗୁଜରାଣ ମେଣ୍ଟାଉଛନ୍ତି , ଯେମିତିକି ସେଲୁନ୍‌ , କି ଟେଲରିଂ , କିଏ ବୁଣାବୁଣି କାମ କରୁଛି , ଅନ୍ୟାନ୍ୟ ହସ୍ତକର୍ମ କରୁଛି , ଏଭଳି କାର୍ଯ୍ୟ କରିବାକୁ ଚାହୁଁଛନ୍ତି , ଏବେ ସେମାନଙ୍କ ପାଇଁ ବ୍ୟାଙ୍କମାନଙ୍କ ଦ୍ୱାର ସଦାସର୍ବଦା ଉନ୍ମୁକ୍ତ କରାଯାଇଛି ।


    ମୁଦ୍ରା ଯୋଜନା ଅଧୀନରେ 50 ହଜାର ଟଙ୍କା ଠାରୁ ନେଇ 10 ଲକ୍ଷ ଟଙ୍କା ପର୍ଯ୍ୟନ୍ତ ବିନା ଗ୍ୟାରେଣ୍ଟିରେ ଋଣ ପ୍ରଦାନ କରାଯାଉଛି । ମହାରାଷ୍ଟ୍ରରେ ପାଖାପାଖି 75 ଲକ୍ଷ ଏଭଳି ଋଣ ଯୋଗାଇ ଦିଆଯାଇ ସାରିଛି ଯଦ୍ୱାରା ଏକ କୋଟି ଋଣ ଗ୍ରହୀତା ଭଉଣୀମାନଙ୍କ ନାମ ଆବଣ୍ଟନ ତାଲିକାରେ ସ୍ଥାନ ପାଇଛି । ଭାଇ ଓ ଭଉଣୀମାନେ , ଗରିବ ଲୋକମାନେ କିଭଳି ଭାବେ ଗରିମାପୂର୍ଣ୍ଣ ଜୀବନଯାପନ କରିପାରିବେ , ମହିଳାମାନଙ୍କୁ କିଭଳି ମାନ ସମ୍ମାନ ମିଳିପାରିବ , ଏହା ଆମର ଧେୟ ହୋଇଛି ଏବଂ ଏହା ଆମେ ହାସଲ କରିପାରିଛୁ ମଧ୍ୟ ।


    ପିଲାମାନଙ୍କ ପାଠପଢ଼ା ସକାଶେ , ଯୁବଗୋଷ୍ଠୀଙ୍କୁ ରୋଜଗାରକ୍ଷମ କରିବା ଲାଗି , ବରିଷ୍ଠମାନଙ୍କ ସକାଶେ ଔଷଧି ବ୍ୟବସ୍ଥା ପାଇଁ , କୃଷକମାନଙ୍କୁ ଜଳସେଚନ ସୁବିଧା ଉଦ୍ଦେଶ୍ୟରେ , ଜନଜନଙ୍କ ପାଇଁ ଏସବୁ ସୁନିଶ୍ଚିତ କରିବା ଲାଗି , ବିକାଶର ଏହି ପଞ୍ଚଧାରା ପ୍ରତି ସରକାର ସମର୍ପିତ ମନୋଭାବର ସହ କାର୍ଯ୍ୟ କରୁଛନ୍ତି ।


    ଏବଂ ପରିଶେଷରେ ମୁଁ ପୁଣି ଥରେ ଆପଣମାନଙ୍କୁ ସମସ୍ତଙ୍କୁ ବିକାଶର ଏଭଳି ନୂତନ ପରିଯୋଜନା ସକାଶେ ଅନେକ ଅନେକ ଅଭିନନ୍ଦନ ଜ୍ଞାପନ କରୁଛି । ଏତେ ସଂଖ୍ୟାରେ ଆପଣମାନେ ଏଠାକୁ ଆସି ଆଶୀର୍ବାଦ ଦେଇଛନ୍ତି , ସେଥିପାଇଁ ମୁଁ ଆପଣମାନଙ୍କ ନିକଟରେ କୃତଜ୍ଞ ।


    ଏଠାରୁ ମୁଁ ପୁଣେ ଯିବି । ସେଠାରେ ହଜାର ହଜାର କୋଟି ଟଙ୍କାର ପ୍ରକଳ୍ପର ଶିଳାନ୍ୟାସ ଏବଂ ଲୋକାର୍ପଣ କାର୍ଯ୍ୟକ୍ରମର ଆୟୋଜନ କରାଯାଇଛି । ଆପଣମାନେ ସମସ୍ତେ ଢ଼େର୍‌ ସଂଖ୍ୟାରେ ଏହିସବୁ ଯୋଜନା କାର୍ଯ୍ୟକାରୀ ହେବାଲାଗି ତାକତ ଦେଖାଇଛନ୍ତି , ସେଥିପାଇଁ ମୁଁ ଆପଣମାନଙ୍କୁ ଅଭିନନ୍ଦନ ଜ୍ଞାପନ କରୁଛି ।


    ଆପଣମାନଙ୍କୁ ସମସ୍ତଙ୍କୁ ଅନେକ ଅନେକ ଧନ୍ୟବାଦ ।


    **********

    
    
    (Release ID: 1556838) Visitor Counter : 21