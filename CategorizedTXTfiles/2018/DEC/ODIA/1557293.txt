      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପାଇକ ବିଦ୍ରୋହ ସ୍ମାରକୀ ଡାକ ଟିକଟ, ମୁଦ୍ରା ଉନ୍ମୋଚନ ସହ ଆଇଆଇଟି ଭୁବନେଶ୍ୱର କ୍ୟାମ୍ପସ ରାଷ୍ଟ୍ରକୁ ଉତ୍ସର୍ଗ କଲେ ପ୍ରଧାନମନ୍ତ୍ରୀ
      Posted On: 24 DEC 2018 5:21PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ 2018 ଡିସେମ୍ବର 24ରେ ଓଡିଶା ଗସ୍ତ କରିଥିଲେ ।


    ଆଇଆଇଟି ଭୁବନେଶ୍ୱର କ୍ୟାମ୍ପସରେ ପ୍ରଧାନମନ୍ତ୍ରୀ ପାଇକ ବିଦ୍ରୋହ ସ୍ମାରକୀ ଷ୍ଟାମ୍ପ ଏବଂ ମୁଦ୍ରା ଉନ୍ମୋଚନ କରିଥିଲେ । 1817ରେ ବ୍ରିଟିଶ ଶାସନ ବିରୋଧରେ ପାଇକ ବିଦ୍ରୋହ ଲଢ଼େଇ ହୋଇଥିଲା ।


    ଉତ୍କଳ ବିଶ୍ୱବିଦ୍ୟାଳୟ , ଭୁବନେଶ୍ୱରରେ ପାଇକ ବିଦ୍ରୋହକୁ ନେଇ ଏକ ଚେୟାର ପ୍ରତିଷ୍ଠା ହେବା ନେଇ ମଧ୍ୟ ଘୋଷଣା କରାଯାଇଥିଲା ।


    ପ୍ରଧାନମନ୍ତ୍ରୀ ଲଳିତଗିରି ସଂଗ୍ରହାଳୟ ଉଦଘାଟନ କରିଥିଲେ । ପ୍ରତ୍ନତତ୍ୱ ଦୃଷ୍ଟିରୁ ଓଡିଶାର ଲଳିତଗିରି ବିଶେଷ ଗୁରୁତ୍ୱ ବହନ କରୁଥିବା ଏକ ପ୍ରସିଦ୍ଧ ବୌଦ୍ଧ କେନ୍ଦ୍ର ଯେଉଁଠାରେ କି ସ୍ତୂପ , ବୌଦ୍ଧ ବିହାର ଏବଂ ଭଗବାନ ବୁଦ୍ଧଙ୍କ ପ୍ରତିମୂର୍ତ୍ତି ରହିଛି ।


    ଶ୍ରୀ ମୋଦୀ ଆଇଆଇଟି ଭୁବନେଶ୍ୱର କ୍ୟାମ୍ପସକୁ ଦେଶ ଉଦ୍ଦେଶ୍ୟରେ ଉତ୍ସର୍ଗ କରିଥିଲେ । ସେ ମଧ୍ୟ ଭୁବନେଶ୍ୱରରେ ନୂତନ ଇଏସଆଇସି ହସପିଟାଲକୁ ଉଦଘାଟିତ କରିଥିଲେ । ସେ ପାଇପଲାଇନ ଏବଂ ରାସ୍ତା ପ୍ରକଳ୍ପଗୁଡ଼ିକର ମଧ୍ୟ ଆଧାରଶିଳା ସ୍ଥାପନ କରିଥିଲେ ।


    ଏହି ଅବସରରେ ବକ୍ତବ୍ୟ ରଖି ପ୍ରଧାନମନ୍ତ୍ରୀ କହିଲେ ଯେ ଉଦଘାଟିତ ହୋଇଥିବା କିମ୍ବା ଶିଳାନ୍ୟାସ କରାଯାଇଥିବା ମୋଟ ପ୍ରକଳ୍ପର ମୂଲ୍ୟ 14 , 000 କୋଟି ଟଙ୍କାରୁ ଅଧିକ ହେବ । ଦକ୍ଷିଣ-ପୂର୍ବ ଏସିଆର ଦ୍ୱାର ଭାବେ ପୂର୍ବ ଭାରତକୁ ବିକଶିତ କରିବା କେନ୍ଦ୍ର ସରକାରଙ୍କ ଲକ୍ଷ୍ୟ ବୋଲି ସେ ପ୍ରକାଶ କରିଥିଲେ ।


    ପ୍ରଧାନମନ୍ତ୍ରୀ କହିଲେ ଯେ ଆଇଆଇଟି ଭୁବନେଶ୍ୱର ଓଡିଶାରେ ଶିଳ୍ପ ପ୍ରଗତିକୁ ଅଧିକ ବେଗରେ ଆଗେଇ ନେବ ଏବଂ ଜନସାଧାରଣଙ୍କ ଜୀବନ ସ୍ତରରେ ଉନ୍ନତି ଆଣିବା ପାଇଁ ବୈଷୟିକ ଜ୍ଞାନର ବିକାଶ ଦିଗରେ କାର୍ଯ୍ୟ କରିବ ।


    ରାଜ୍ୟରେ ସ୍ୱାସ୍ଥ୍ୟସେବା ଭିତ୍ତିଭୂମି , ରାସ୍ତା ନେଟୱାର୍କ , ତୈଳ ଓ ପାଇପଲାଇନ ଭିତ୍ତିଭୂମି ସମ୍ପ୍ରସାରିତ କରିବା ଯୋଜନା ସମ୍ବନ୍ଧରେ ପ୍ରଧାନମନ୍ତ୍ରୀ ସୂଚନା ପ୍ରଦାନ କରିଥିଲେ ।


    ପ୍ରଧାନମନ୍ତ୍ରୀ ଓଡିଶାର ସାମଗ୍ରୀକ ବିକାଶ ଲାଗି କେନ୍ଦ୍ର ସରକାରଙ୍କ ସଂକଳ୍ପକୁ ଦୋହରାଇଥିଲେ ।


    **********

    
    
    (Release ID: 1557293) Visitor Counter : 15