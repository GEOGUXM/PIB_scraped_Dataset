      ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି

      ପ୍ରଧାନମନ୍ତ୍ରୀ ଉଜ୍ଜ୍ୱଳା ଯୋଜନା ହିତାଧିକାରୀ ତାଲିକା ସମ୍ପ୍ରସାରଣ ପ୍ରସ୍ତାବକୁ କ୍ୟାବିନେଟ ଅନୁମୋଦନ
      Posted On: 17 DEC 2018 9:04PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ ଅର୍ଥନୈତିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି (ସିସିଇଏ) ଗରିବ ପରିବାରଗୁଡ଼ିକୁ ଦେୟ ମୁକ୍ତ/ମାଗଣା ଏଲପିଜି ସଂଯୋଗ ଦେବା ଲାଗି ପେଟ୍ରୋଲିୟମ ଏବଂ ପ୍ରାକୃତିକ ବାଷ୍ପ ମନ୍ତ୍ରଣାଳୟର ପ୍ରସ୍ତାବକୁ ମଞ୍ଜୁର କରିଛନ୍ତି । ପୂର୍ବରୁ ଏହି ପରିବାରଗୁଡ଼ିକୁ ପ୍ରଧାନମନ୍ତ୍ରୀ ଉଜ୍ଜ୍ୱଳା ଯୋଜନା (ପିଏମୟୁୱାଇ) ଅଧୀନରେ ସାମିଲ କରାଯିବାକୁ ବାରଣ କରାଯାଇଥିଲା , କାରଣ ଏମାନଙ୍କ ନାମ ସାମାଜିକ-ଅର୍ଥନୈତିକ ଜାତିଭିତ୍ତିକ ଜନଗଣନା (ଏସଇସିସି) ତାଲିକାରେ ନଥିଲା କିମ୍ବା ଯେଉଁମାନେ ଏହି ତାଲିକାରେ ନଥିଲେ ସେମାନଙ୍କ ନାମ 7ଟି ଚିହ୍ନଟ ବର୍ଗ ଯଥା ଅନୁସୂଚିତ ଜାତି/ଜନଜାତି ପରିବାର , ପ୍ରଧାନମନ୍ତ୍ରୀ ଗ୍ରାମୀଣ ଆବାସ ଯୋଜନାର ହିତାଧିକାରୀ , ଅନ୍ତ୍ୟୋଦୟ ଅନ୍ନ ଯୋଜନାର ହିତାଧିକାରୀ , ବନବାସୀ , ସର୍ବାଧିକ ପଛୁଆ ବର୍ଗ (ଏମବିସି) , ଚା ’ ଏବଂ ପୂର୍ବତନ ଚା ’ ବଗିଚା ଆଦିବାସୀ , ଦ୍ୱୀପାଂଚଳ/ନଦୀ ଦ୍ୱୀପାଂଚଳରେ ରହୁଥିବା ଅଧିବାସୀଙ୍କ ତାଲିକାରେ ନଥିଲା ।


    ବିଭିନ୍ନ ଦିଗରୁ ଏ ସଂକ୍ରାନ୍ତରେ ପ୍ରସ୍ତାବ ଆସିବା ପରେ ସେଗୁଡ଼ିକୁ ବିବେଚନା କରାଯାଇଥିଲା । ଫଳରେ ଏଣିକି ପିଏମୟୁୱାଇ ଅଧୀନରେ ଏଲପିଜି ସଂଯୋଗ ପାଇପାରିନଥିବା ଗରିବ ପରିବାରଗୁଡ଼ିକ ଆବଶ୍ୟକ କାଗଜପତ୍ର ଦେଖାଇବା ପରେ ଯୋଗ୍ୟତା ସର୍ତ୍ତାବଳୀ ଅନୁଯାୟୀ ଏଲପିଜି ସଂଯୋଗ ପାଇପାରିବେ ।


    ଏଠାରେ ଉଲ୍ଲେଖଯୋଗ୍ୟ ଯେ ପିଏମୟୁୱାଇ ଯୋଜନା ମେ ପହିଲା , 2016ରେ ଆରମ୍ଭ କରାଯାଇଥିଲା । ଏହା ଅଧୀନରେ ଗରିବ ପରିବାରଗୁଡ଼ିକୁ ମାଗଣା ଏଲପିଜି ସଂଯୋଗ ଯୋଗାଇ ଦିଆଯାଉଥିଲା । ପ୍ରତି ସଂଯୋଗ ପିଛା ଭାରତ ସରକାରଙ୍କ ପକ୍ଷରୁ 16 , 007 ଟଙ୍କାର ନଗଦ ସହୟତା ଏବଂ ତୈଳ ବିପଣନ କମ୍ପାନୀଗୁଡ଼ିକ ପକ୍ଷରୁ ଚୁଲା ଏବଂ ରିଫିଲ ପାଇଁ ସୁଧମୁକ୍ତ ଋଣ ଯୋଗାଇ ଦିଆଯାଇଥିଲା । ଅନ୍ୟାନ୍ୟ ସୁବିଧା ସହିତ ଏଲପିଜି ବ୍ୟବସ୍ଥା ଜରିଆରେ ବର୍ତ୍ତମାନ ସୁଦ୍ଧା 5.86 କୋଟିରୁ ଅଧିକ ଏଲପିଜି ସଂଯୋଗ ପିଏମୟୁୱାଇ ଅଧୀନରେ ଯୋଗାଇ ଦିଆଯାଇସାରିଲାଣି । 8 କୋଟି ସଂଯୋଗ ପାଇଁ ଲକ୍ଷ୍ୟ ରଖାଯାଇଛି । 48%ରୁ ଅଧିକ ହିତାଧିକାରୀ ଏସସି/ଏସଟି ବର୍ଗର ।


    ଘରୋଇ ଧୂଆଁଜନିତ ପ୍ରଦୂଷଣ ସମସ୍ୟାର ମୁକାବିଲା କରିବା ସହିତ ସ୍ୱଚ୍ଛ ଜାଳେଣି ଇନ୍ଧନ ପରିବାରଗୁଡ଼ିକୁ ଯୋଗାଇ ଦେବାରେ ପିଏମୟୁୱାଇ ଜରିଆରେ ଭାରତ ସରକାରଙ୍କ ପଦକ୍ଷେପକୁ ବିଶ୍ୱ ସ୍ୱାସ୍ଥ୍ୟ ସଂଗଠନ ପକ୍ଷରୁ ଉଚ୍ଚ ପ୍ରଶଂସା କରାଯାଇସାରିଛି ।


    **********


    

    
    (Release ID: 1556566) Visitor Counter : 20