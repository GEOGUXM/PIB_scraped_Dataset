      ପରିବେଶ ଓ ଜଙ୍ଗଲ ମନ୍ତ୍ରଣାଳୟ

      COP-24 ସମ୍ମିଳନୀରେ ଭାରତୀୟ ପ୍ରତିନିଧିମଣ୍ଡଳୀର ନେତୃତ୍ୱ ନେବେ କେନ୍ଦ୍ର ପର୍ଯ୍ୟାବରଣ ମନ୍ତ୍ରୀ ଡକ୍ଟର ହର୍ଷ ବର୍ଦ୍ଧନ
      • COP-24ର ନିର୍ଯ୍ୟାସ ସନ୍ତୁଳିତ, ସମାବେଶୀ ଏବଂ ସର୍ବଗ୍ରାହ୍ୟ ହେବ ବୋଲି ଭାରତ ଆଶାବାଦୀ: ଡକ୍ଟର ହର୍ଷ ବର୍ଦ୍ଧନ

      Posted On: 01 DEC 2018 2:58PM by PIB Bhubaneshwar

    ପୋଲାଣ୍ଡର କାଟୋୱାଇସ୍‌ ଠାରେ ମିଳିତ ଜାତିସଂଘ ଜଳବାୟୁ ପରିବର୍ତ୍ତନ ଫ୍ରେମୱାର୍କ ସମ୍ମିଳନୀର 24ତମ ଅଂଶୀଦାର ସମ୍ମିଳନୀ ( COP-24 ) ଅନୁଷ୍ଠିତ ହେବ । ଏହି ସମ୍ମିଳନୀ ଡ଼ିସେମ୍ବର 2 , 2018 ଠାରୁ ଡ଼ିସେମ୍ବର 14 , 2018 ପର୍ଯ୍ୟନ୍ତ ଆୟୋଜନ କରାଯାଇଛି । 2016 ମସିହାରେ ପ୍ୟାରିସ ଠାରେ ଅନୁଷ୍ଠିତ ଏବଂ ଗୃହୀତ ଜଳବାୟୁ ପରିବର୍ତ୍ତନ ରାଜିନାମାର ନିୟମାବଳୀକୁ ପାଳନ କରିବା ସଂକ୍ରାନ୍ତରେ ଏଥିରେ ଚୂଡ଼ାନ୍ତ ନିଷ୍ପତ୍ତି ଗ୍ରହଣ କରାଯିବାକୁ ଥିବାରୁ ଏହି ସମ୍ମିଳନୀ ବିଶେଷ ମହତ୍ତ୍ୱ ବହନ କରେ ।


    କେନ୍ଦ୍ର ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରୀ ଡକ୍ଟର ହର୍ଷ ବର୍ଦ୍ଧନ ଏହି ସମ୍ମିଳନୀରେ ଯୋଗଦେବାକୁ ଥିବା 17ଜଣିଆ ଭାରତୀୟ ପ୍ରତିନିଧି ମଣ୍ଡଳୀର ନେତୃତ୍ୱ ନେବେ । ଏହି ସମ୍ମିଳନୀରେ ଯୋଗ ଦେବା ପୂର୍ବରୁ ନିଜର ମତ ପ୍ରଦାନ କରି ଡକ୍ଟର ବର୍ଦ୍ଧନ କହିଛନ୍ତି ଯେ
    COP-24 ସମ୍ମିଳନୀ ନିର୍ଦ୍ଦିଷ୍ଟ ନିୟମାବଳୀ ନିର୍ଦ୍ଧାରଣ କରିବାରେ ସକ୍ଷମ ହେବ ବୋଲି ଭାରତ ସଂପୂର୍ଣ୍ଣ ଆଶାବାଦୀ । ଜଳବାୟୁ ପରିବର୍ତ୍ତନ କ୍ଷେତ୍ରରେ ଥିବା ବିଭିନ୍ନ ସମସ୍ୟାବଳୀର ମୁକାବିଲା କରିବା ସକାଶେ , ତଥା ବିକାଶଶୀଳ ରାଷ୍ଟ୍ରମାନଙ୍କ ଅଗ୍ରପ୍ରାଧାନ୍ୟ ପ୍ରଦାନ ପୂର୍ବକ ସେମାନଙ୍କର ଉଦ୍‌ବେଗ ଏବଂ ଆଶଙ୍କା ତଥା କ୍ଷତିକୁ ଦୃଷ୍ଟିରେ ରଖି ଏହି ସମ୍ମିଳନୀ ଚୂଡ଼ାନ୍ତ ନିଷ୍ପତ୍ତି ଗ୍ରହଣ କରିବାକୁ ସକ୍ଷମ ହେବ । ବିକାଶଶୀଳ ରାଷ୍ଟ୍ରମାନେ ସେମାନଙ୍କର ଦାରିଦ୍ର୍ୟ , ଖାଦ୍ୟ ନିରାପତ୍ତା , ଶକ୍ତି ଉପଲବ୍ଧତା , ସ୍ୱାସ୍ଥ୍ୟସେବା ପାଇଁ ଆବଶ୍ୟକ ସଂସାଧନ ଯେଭଳି ସୁନିଶ୍ଚିତ କରିପାରିବେ ସେଥିପ୍ରତି ଅନ୍ୟ ବିକଶିତ ରାଷ୍ଟ୍ର ଏବଂ ସଦସ୍ୟମାନେ ବାସ୍ତବ ଦୃଷ୍ଟିକୋଣରୁ ବିଚାର କରି ସିଦ୍ଧାନ୍ତ ଗ୍ରହଣ କରିବେ ବୋଲି ଭାରତ ଆଶାକରେ ।


    ଡକ୍ଟର ହର୍ଷ ବର୍ଦ୍ଧନ କହିଛନ୍ତି ଯେ COP-24 ସମ୍ମିଳନୀ ଏହି ସମସ୍ତ ପ୍ରସଙ୍ଗକୁ ସମାନତାର ସହ ଗୁରୁତ୍ୱ ଆରୋପ କରିବ । ଏବଂ ଏହି ସମ୍ମିଳନୀର ନିର୍ଯ୍ୟାସ ସନ୍ତୁଳିତ , ସମାବେଶୀ ତଥା ସର୍ବଗ୍ରାହ୍ୟ ହୋଇପାରିବ ଯାହାକି ପ୍ୟାରିସ ଜଳବାୟୁ ପରିବର୍ତ୍ତନ ନିୟନ୍ତ୍ରଣ ଘୋଷଣାନାମାର ବ୍ୟବସ୍ଥା ଓ ନୀତି ଅନୁସାରେ ହେବା ଆବଶ୍ୟକ ବୋଲି ସେ ଆଶା ପୋଶଷଣ କରିଛନ୍ତି ।


    ଭାରତ ସଦାବେଳେ ଦୃଢ଼ତାର ସହ ପ୍ୟାରିସ ଘୋଷଣାନାମାକୁ ସୁଦୃଢ଼ ଭାବେ ପ୍ରବର୍ତ୍ତନ କରିବା ଉପରେ ଗୁରୁତ୍ୱ ଆରୋପ କରିଆସୁଛି । ଚଳିତ ଶତାବ୍ଦୀରେ ବିଶ୍ୱ ତାପମାତ୍ରା ପ୍ରାୟ 2 ଡ଼ିଗ୍ରୀ ସେଲସିୟସ୍‌ ବୃଦ୍ଧି ପାଇଥିବା ପରିପ୍ରେକ୍ଷୀରେ ଏବେ ବିଶ୍ୱବ୍ୟାପୀ ପରିବେଶବିତ୍‌ ଓ ବିଜ୍ଞାନୀମାନେ ଉଦ୍‌ବେଗ ପ୍ରକଟ କରିଛନ୍ତି । ତାହାକୁ ପ୍ରାକ୍‌ ଶିଳ୍ପାୟନ ସ୍ତରଠାରୁ 1.5 ଡ଼ିଗ୍ରୀ ତଳେ ସୀମିତ ରଖିବା ସକାଶେ ଆବଶ୍ୟକ ପ୍ରୟାସ ଏବଂ କାର୍ଯ୍ୟାନୁଷ୍ଠାନ ନିମନ୍ତେ ସାମୂହିକ କାର୍ଯ୍ୟାନୁଷ୍ଠାନ ନିମନ୍ତେ ପ୍ରତିବଦ୍ଧତା ଏହାକୁ କାର୍ଯ୍ୟକାରୀ କରିବା ଲାଗି ଏବେ ଉଦ୍ୟମ କରାଯାଉଛି । ଭାରତ ଏହାକୁ ଗୁରୁତ୍ୱର ସହ ବିବେଚନା କରେ ଏବଂ ଏହା ଦାରିଦ୍ର୍ୟ ଦୂରୀକରଣ ଏବଂ ଗରିବ ତଥା ଅବହେଳିତ ଲୋକଙ୍କ ସୁରକ୍ଷା ସହ କାର୍ଯ୍ୟକାରୀ କରିବା ଲାଗ ତତ୍ପର । ଜଳବାୟୁ ପରିବର୍ତ୍ତନ ବିଶେଷ କରି ବିକାଶଶୀଳ ରାଷ୍ଟ୍ର ତଥା ପକ୍ଷଙ୍କ ଉପରେ ଯେଉଁସବୁ ପ୍ରଭାବ ପକାଉଛି ଜଳବାୟୁ ପରିବର୍ତ୍ତନ ନିୟନ୍ତ୍ରଣ ପ୍ରୟାସରେ ତାହା ଯେଭଳି ସେମାନଙ୍କ ଉପରେ ଅଧିକ ଉତ୍କଟ ନହୁଏ ସେଥିପ୍ରତି ଯତ୍ନବାନ ହେବାଲାଗ ଭାରତ ଯୁକ୍ତ ଦର୍ଶାଇ ଆସୁଛି ।


    COP-24 ସମ୍ମିଳନୀ ଅବସରରେ ଭାରତ ଜଳବାୟୁ ପରିବର୍ତ୍ତନଜନିତ ଉଦ୍‌ବେଗ ସହିତ ପ୍ୟାରିସ ରାଜିନାମା ପ୍ରବର୍ତ୍ତନ କାର୍ଯ୍ୟକ୍ରମ ( PAWP )କୁ ଚୂଡ଼ାନ୍ତ ରୂପ ପ୍ରଦାନ କରିବା ଦିଗରେ ସଦସ୍ୟ ରାଷ୍ଟ୍ରମାନେ ସେମାନଙ୍କର ପ୍ରତିବଦ୍ଧତା ପୁନଃପ୍ରକଟ କରିବା ଉପରେ ଗୁରୁତ୍ୱ ଆରୋପ କରେ । ଭାରତ ସାର୍ବଜନୀତ ଅଥଚ ଭିନ୍ନଭିନ୍ନ ଦାୟିତ୍ୱବୋଧ ଏବଂ ନିଜ ନିଜ ସାମର୍ଥ୍ୟ ଅନୁସାରେ ( CBDR-RC ) କାର୍ଯ୍ୟ କରିବା ସକାଶେ ନିଜର ଯୁକ୍ତ ଉପସ୍ଥାପନ କରେ । ଭିନ୍ନ ଭିନ୍ନ ରାଷ୍ଟ୍ରଙ୍କ ଭିନ୍ନ ଭିନ୍ନ ପରିସ୍ଥିତି ଏବଂ ସେମାନଙ୍କର ପିଏଡବ୍ଲୁପି ଭଳି ପ୍ରସଙ୍ଗ କାର୍ଯ୍ୟକାରୀ କରିବାର ପୃଥକ ଉପାୟ ରହିଛି । ତେଣୁ ଏଭଳି ଭାବେ କାର୍ଯ୍ୟକଲେ ପିଏଡ଼ବ୍ଲୁପିକୁ ସମର୍ଥନ ମିଳିବ ଏବଂ ଏହା ବିନା ପ୍ରତିବନ୍ଧକରେ କାର୍ଯ୍ୟକାରୀ ହୋଇପାରିବ ବୋଲି ଭାରତ ମତ ପୋଷଣ କରିଆସିଛି ।


    ପ୍ରାକ୍‌-2020 ଜଳବାୟୁ ପରିବର୍ତ୍ତନ ନିୟନ୍ତ୍ରଣ ପ୍ରୟାସରେ ଢ଼େର୍‌ ବୈଷମ୍ୟ ରହିଛି ଏବଂ ଏହା କେବଳ ନିରାକରଣ ଦିଗରେ ନୁହେଁ ଅପରନ୍ତୁ ବିକାଶଶୀଳ ରାଷ୍ଟ୍ରମାନଙ୍କ ଦ୍ୱାରା ଏହି ବ୍ୟବସ୍ଥାକୁ ଗ୍ରହଣ ଏବଂ ସମର୍ଥନ ଜଣାଇବା ଦିଗରେ ତାହା ସୁସ୍ପଷ୍ଟ । ଏଭଳି ପ୍ରବର୍ତ୍ତନଗତ ବୈଷମ୍ୟ ବିକାଶଶୀଳ ରାଷ୍ଟ୍ରମାନଙ୍କ ଉପରେ 2020 ପରବର୍ତ୍ତୀ ଅବସ୍ଥାରେ ଅତିରିକ୍ତ ଭାର ଲଦିବାର ଆଶଙ୍କା କରାଯାଉଛି । ତେଣୁ ଭାରତ ପାଇଁ ସବୁଠାରୁ ବଡ଼ ଉଦ୍‌ବେଗର କାରଣଟି ହେଲା ଏହି ଯେ 2020 ପରବର୍ତ୍ତୀ ପର୍ଯ୍ୟାୟରେ ଯେଭଳି ବିକାଶଶୀଳ ରାଷ୍ଟ୍ରଙ୍କ ଉପରେ କୌଣସି ଅଯଥା ଚାପ ବା ଭାର ନପଡ଼େ । କ୍ୟୋଟୋ ଘୋଷଣାନାମା ଅନୁସାରେ ପ୍ରାକ୍‌-2020 କାଳ ପାଇଁ ଯେଉଁ ପ୍ରତିବଦ୍ଧତା ପ୍ରକଟ କରାଯାଇଥିଲା , ବିଶେଷ କରି ବିକଶିତ ରାଷ୍ଟ୍ରମାନଙ୍କ ଦ୍ୱାର ଅଧିକ ମାତ୍ରାରେ କାର୍ଯ୍ୟନୁଷ୍ଠାନ ଗ୍ରହଣ ପ୍ରସ୍ତାବ ଥିଲା ଏବଂ ବିକାଶଶୀଳ ରାଷ୍ଟ୍ରମାନେ ସେମାନଙ୍କ ଜଳବାୟୁ ପରିବର୍ତ୍ତନ ଆର୍ଥିକ ପ୍ରତିବଦ୍ଧତାକୁ ସାକାର କରିବା ସକାଶେ 2020 ମସିହା ସୁଦ୍ଧା 100 ବିଲିୟନ ଡ଼ଲାର ସଂଗ୍ରହ କରିବାଲାଗି ସ୍ଥିର କରାଯାଇଥିଲା , COP-24 ବୈଠକରେ ତାହାକୁ ରୂପାୟନ କରିବା ଭାରତ ପାଇଁ ଏକ ବିଶେଷ ଦାୟିତ୍ୱ ହେବ ।


    ଅନୁକୂଳନ ବିକାଶଶୀଳ ରାଷ୍ଟ୍ରମାନଙ୍କ ପାଇଁ ଏକାନ୍ତ ଜରୁରି ଏବଂ ଏଥି ସକାଶେ ବୈଶ୍ୱିକ ଅନୁକୂଳନ କାର୍ଯ୍ୟାନୁଷ୍ଠାନର ଆବଶ୍ୟକତା ରହିଛି ଯାହାକି ଅର୍ଥ ସଂଗ୍ରହ , ଦକ୍ଷତା ବୃଦ୍ଧି ଏବଂ ପ୍ରଯୁକ୍ତି ଯୋଗାଡ଼ କରିବା ଆଦି କାର୍ଯ୍ୟପନ୍ଥା ଗ୍ରହଣ ଉପରେ ଆଧାରିତ । ଭାରତ ସଦାସର୍ବଦା ମତ ପୋଷଣ କରିଆସିଛି ଯେ ଉପଯୁକ୍ତ ଏବଂ ଆକଳିତ ଅର୍ଥ ସଂଗ୍ରହ , ପ୍ରଯୁକ୍ତିର ବିକାଶ ଏବଂ ହସ୍ତାନ୍ତର , ତଥା ଦକ୍ଷତା ବୃଦ୍ଧିଜନିତ ସହଯୋଗ ବିକାଶଶୀଳ ରାଷ୍ଟ୍ରମାନଙ୍କ ପାଇଁ ଏଭଳି ମହତ୍ତ୍ୱାକାଂକ୍ଷୀ ଜଳବାୟୁ ପରିବର୍ତ୍ତନ ନିୟନ୍ତ୍ରଣଧର୍ମୀ କାର୍ଯ୍ୟକ୍ରମକୁ ସାକାର କରିବା ଦିଗରେ ସହାୟକ ହୋଇପାରିବ । ବିଶେଷ କରି ପୋଷଣୀୟ ବିକାଶ ପାଇଁ ଏହା ଏକାନ୍ତ ଜରୁରି । ତେଣୁ ପିଏଡ଼ବ୍ଲୁପିରେ ବିକାଶଶୀଳ ରାଷ୍ଟ୍ରଙ୍କ ସକାଶେ ନୂତନ , ପର୍ଯ୍ୟାପ୍ତ ତଥା ଆକଳିତ ସମର୍ଥନ ଓ ସହଯୋଗର ପର୍ଯ୍ୟାପ୍ତ ବ୍ୟବସ୍ଥା ରହିବା ସପକ୍ଷରେ ଭାରତ ଯୁକ୍ତି ଦର୍ଶାଇ ଆସୁଛି ।


    ଏହାତିରିକ୍ତ , 2018ର ଚୂଡ଼ାନ୍ତ ରାଜନୈତିକ ପର୍ଯ୍ୟାୟ ତାଲାନୋଆ କଥାବାର୍ତ୍ତା ପାଇଁ ଅନୁକୂଳ ପରିବେଶ ସୃଷ୍ଟିକରିବା ଏବଂ ପ୍ରାକ୍‌-2020 କାର୍ଯ୍ୟାନ୍ୱୟନ ଓ ପ୍ରବର୍ତ୍ତନ ସାକାର କରିବା ସଂପର୍କରେ ମଧ୍ୟ COP-24ରେ ଭାରତ ଆଲୋଚନା କରିବ । COP-24 ର ତାଲାନୋଆ ଆଲୋଚନାରେ ଏହିସବୁ ପ୍ରସଙ୍ଗ ଉପରେ ଉଚ୍ଚସ୍ତରୀୟ ଆଲୋଚନା ଦ୍ୱାରା ହିଁ ପ୍ରାକ୍‌-2020 କାର୍ଯ୍ୟପନ୍ଥା ଗ୍ରହଣ ଏବଂ ଏହାକୁ ସମର୍ଥନ ଯୋଗାଣ ଦିଗରେ ଗୁରୁତ୍ୱପୂର୍ଣ୍ଣ ନିର୍ଣ୍ଣୟ କରାଯାଇପାରିବ । ପୂର୍ବ ନିର୍ଦ୍ଧାରିତ କାର୍ଯ୍ୟସୂଚୀ ଅନୁସାରେ 2018ରେ ହିଁ ଏ ସଂକ୍ରାନ୍ତରେ ସଫଳ ନିଷ୍ପତ୍ତି ଗ୍ରହଣ କରାଯାଇପାରିବ । ଭାରତ ସମସ୍ତ ପକ୍ଷଙ୍କ ସହ ଖୋଲା ଏବଂ ସ୍ୱଚ୍ଛ ମନୋଭାବର ସହ ସମାବେଶୀ ଢ଼ଙ୍ଗରେ ଆଲୋଚନା କରି ପିଏଡ଼ବ୍ଲୁପିକୁ ଚୂଡ଼ାନ୍ତ ସ୍ୱରୂପ ପ୍ରଦାନ ଦିଗରେ ସନ୍ତୁଳିତ ଏବଂ ବ୍ୟାପକ କାର୍ଯ୍ୟନୁଷ୍ଠାନର ପ୍ରତ୍ୟାଶା ରଖେ ।


    ଯଦିଚ ଭାରତ ଏଭଳି ସମସ୍ୟାର ଏଯାବତ୍‌ ସମ୍ମୁଖୀନ ହୋଇନାହିଁ , ତଥାକି ଏହା ବିଶ୍ୱ ତଥା ଘରୋଇ ସମସ୍ୟା ସମାଧାନ ଦିଗରେ ନେତୃତ୍ୱ ଭୂମିକା ଗ୍ରହଣ କରିଆସିଛି । ଭାରତ ସ୍ୱଚ୍ଛ ଶକ୍ତି ବିଶେଷ କରି ଅକ୍ଷୟ ଶକ୍ତି , ଶକ୍ତି ସକ୍ରିୟତା ବୃଦ୍ଧି , ସ୍ୱଳ୍ପ କାର୍ବନଯୁକ୍ତ ତଥା ଶକ୍ତିଶାଳୀ ସହରାଞ୍ଚଳର ବିକାଶ , ବର୍ଯ୍ୟରୁ ସଂପଦ ସୃଷ୍ଟି କାର୍ଯ୍ୟକ୍ରମକୁ ପ୍ରୋତ୍ସାହନ ପ୍ରଦାନ , ନିରାପଦ , ସ୍ମାର୍ଟ ଓ ପୋଷଣୀୟ ସବୁଜ ପରିବହନ ନେଟୱାର୍କ ସୃଷ୍ଟି , ପ୍ରଦୂଷଣ ବୃଦ୍ଧିକୁ ରୋକିବା ଏବଂ କାର୍ମନ ସିଙ୍କକୁ ଜଙ୍ଗଲ ତଥା ସବୁଜିମା ସୃଷ୍ଟି ମାଧ୍ୟମରେ ନିୟନ୍ତ୍ରଣ କରିବା ଆଦି କାର୍ଯ୍ୟାନୁଷ୍ଠାନ ଦିଗରେ ଅନେକ ମହତ୍ତ୍ୱାକାଂକ୍ଷୀ ଯୋଜନା ଆପଣାଇଛି । 2022 ମସିହା ସୁଦ୍ଧା ଦେଶରେ 175 ଗିଗାୱାଟ ଅକ୍ଷୟ ଶକ୍ତି ଉତ୍ପାଦନ କରିବାର ବିଶାଳ ଲକ୍ଷ୍ୟ ହାସଲ କରିବା ଦିଗରେ ଭାରତ ଆଗକୁ ଅଗ୍ରସର ହେଉଛି । ଏହି ପରିପ୍ରେକ୍ଷୀରେ ସ୍ମାର୍ଟ ସିଟିର ବିକାଶ , ବିଦ୍ୟୁତଶକ୍ତି ଚାଳିତ ଯାନ , ଶକ୍ତି ସକ୍ରିୟତା ଆଦି ପଦକ୍ଷେପ ଏବେ ଭାରତକୁ ବିଶ୍ୱର ଜଳବାୟୁ ପରିବର୍ତ୍ତନ ଉପକ୍ରମରେ ଏକ ବିଶ୍ୱ ନେତୃସ୍ଥାନୀୟ ରାଷ୍ଟ୍ରରେ ପରିଣତ କରିଛି । 2018 ମସିହା ସୁଦ୍ଧା ଦେଶରେ 72 ଗିଗାୱାଟ ଅକ୍ଷୟ ଶକ୍ତି ଉତ୍ପାଦନ କ୍ଷମତା ହାସଲ ଯାହାକି 175 ଗିଗାୱାଟ ଲକ୍ଷ୍ୟର ଅଂଶବିଶେଷ , ତାହା ଭାରତକୁ ପବନ ଶକ୍ତି ଉତ୍ପାଦନ କ୍ଷେତ୍ରରେ ଭାରତକୁ ବିଶ୍ୱର ଚତୁର୍ଥ ବୃହତ୍ତମ ରାଷ୍ଟ୍ରରେ ପରିଣତ କରିଛି । ସେହିଭଳି ସୌରଶକ୍ତି ଉତ୍ପାଦନ କ୍ଷେତ୍ରରେ ଭାରତ ଏବେ ବିଶ୍ୱର ଷଷ୍ଠ ବୃହତ୍ତମ ରାଷ୍ଟ ଏବଂ ଅକ୍ଷୟ ଶକ୍ତି ଉତ୍ପାଦନ ଦୃଷ୍ଟିରୁ ପଞ୍ଚମ ବୃହତ୍ତମ ଦେଶର ମାନ୍ୟତା ଲାଭ କରିଛି ।


    ଭାରତ ସ୍ୱେଚ୍ଛାକୃତ ଭାବେ ସଂକଳ୍ପ ଘୋଷଣା କରିଛି ଯେ ଏହା 2020 ମସିହା ସୁଦ୍ଧା ଏହାର ମୋଟ ଘରୋଇ ଉତ୍ପାଦର କାର୍ବନ ନିର୍ଗମନ ମାତ୍ରାରେ 2005 ମସିହା ସ୍ତରର 20-25% ହ୍ରାସ ଲକ୍ଷ୍ୟ ହାସଲ କରିବ । (ଏଥିରେ କୃଷି କ୍ଷେତ୍ରର ନିର୍ଗମନ ସାମିଲ ନୁହେଁ ।) ପ୍ରକାଶିତ ବିଭିନ୍ନ ରିପୋର୍ଟ ଅନୁସାରେ ଆମେ ଏହି ଲକ୍ଷ୍ୟ ହାସଲ ଦିଗରେ ଆଗକୁ ଅଗ୍ରସର ହୋଇଚାଲୁଛୁ । ଭାରତ 2021-2030 ମସିହା ମଧ୍ୟରେ ଏହାର 2015ର ଜଳବାୟୁ ଲକ୍ଷ୍ୟରେ ଆଠଟି ଲକ୍ଷ୍ୟ ଧାର୍ଯ୍ୟ କରିଛି ।ଯେଉଁଥିରେ ଏହାର 2005 ମସିହାର କାର୍ବନ ନିର୍ଗମନ ଜିଡ଼ିପି ମାତ୍ରାର 33-35% ହ୍ରାସ ଲକ୍ଷ୍ୟ ସାମିଲ । ଭାରତର ଜଳବାୟୁ କାର୍ଯ୍ୟକ୍ରମ ଏହାର ବିକାଶ ଲକ୍ଷ୍ୟ ସହ ଓତଃପ୍ରୋତ ଭାବେ ଜଡ଼ିତ ଏବଂ ଏଥିସହ ଏହା ଜଳବାୟୁ ପରିବର୍ତ୍ତନ ଧାରାକୁ ପ୍ରତିହତ କରିବା ଲାଗି ଉଦ୍ଦିଷ୍ଟ ।


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଭାରତ ପାଇଁ ଏକ ମହତ୍ତ୍ୱାକାଂକ୍ଷୀ ଲକ୍ଷ୍ୟ ଧାର୍ଯ୍ୟ କରିଛନ୍ତି । ତାହା ହେଲା-2030 ମସିହା ସୁଦ୍ଧା ଭାରତ ତାର ମୋଟ ଉତ୍ପାଦିତ ବିଜୁଳି ଶକ୍ତିର 40% ଅଣ ଜିବାସ୍ମ ଇନ୍ଧନ ଉତ୍ସରୁ ଉତ୍ପାଦନ କରିବ । ତହାଦ୍ଵାରା ଭାରତ ଆନ୍ତର୍ଜାତିକ ଶକ୍ତି ମାନଚିତ୍ରରେ ଏକ ପ୍ରମୁଖ ସ୍ଥାନରେ ଆସୀନ ହୋଇପାରିବ । ମିଳିତ ଜାତିସଂଘର ସର୍ବୋଚ୍ଚ ପର୍ଯ୍ୟାବରଣ ପୁରସ୍କାର ୟୁଏନଇପି “ ଚାମ୍ପିଅନ୍ସ ଅଫ୍‌ ଦି ଆର୍ଥ ” ରେ 2018 ଅକ୍ଟୋବର 3 ତାରିଖ ଦିନ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କୁ ସମ୍ମାନିତ କରାଯାଇଛି । ପର୍ଯ୍ୟାବରଣ ଜନିତ ନୀତି ପ୍ରଣୟନ ଦିଗରେ ତାଙ୍କର ବଳିଷ୍ଠ ନେତୃତ୍ୱ ସକାଶେ ଶ୍ରୀ ମୋଦୀଙ୍କୁ ଏହି ବିରଳ ସମ୍ମାନରେ ଭୂଷିତ କରାଯାଇଛି । ବିଶେଷ କରି ଆନ୍ତର୍ଜାତିକ ସୌର ସଂଗଠନ ଗଠନ ଏବଂ 2022 ମସିହା ସୁଦ୍ଧା ଭାରତରୁ ସିଙ୍ଗଲ ୟୁଜ୍‌ ପ୍ଲାଷ୍ଟିକ ବ୍ୟବହାରକୁ ସଂପୂର୍ଣ୍ଣ ରୂପେ ବର୍ଜନ ସକାଶେ ତାଙ୍କର ଘୋଷଣା ସମସ୍ତଙ୍କ ପାଇଁ ପ୍ରେରଣାର ଉତ୍ସ । ।


    COP-24 ସମ୍ମିଳନୀ ପୃଷ୍ଠଭୂମିରେ ଭାରତ ପକ୍ଷରୁ ଭାରତରେ ଜଳବାୟୁ ପରିବର୍ତ୍ତନ ନିୟନ୍ତ୍ରଣ ସକାଶେ ଗ୍ରହଣ କରାଯାଇଥିବା ସକାରାତ୍ମକ ସଚେତନତା କାର୍ଯ୍ୟାନୁଷ୍ଠାନ ସଂପର୍କୀତ ଏକ ମଣ୍ଡପ ସ୍ଥାପନ କରାଯାଇଛି । ଏହି ମଣ୍ଡପର ଶୀର୍ଷକ ରଖାଯାଇଛି “ ଗୋଟିଏ ବିଶ୍ୱ ଗୋଟିଏ ସୂର୍ଯ୍ୟ ଏବଂ ଗୋଟିଏ ଗ୍ରୀଡ଼ ” ଯାହାକି 2018 ମସିହା ଅକ୍ଟୋବର 2 ତାରିଖ ଦିନ ଆନ୍ତର୍ଜାତିକ ସୌର ସଂଗଠନର ପ୍ରଥମ ଅଧିବେଶନ କାଳରେ ପ୍ରଧାନମନ୍ତ୍ରୀ ଉଦ୍‌ଘୋଷଣା କରିଥିଲେ । ଭାରତ ପାଭିଲିଅନ୍‌ ଅଭିନବ ଚିନ୍ତନ ଦିଗରେ ଏକ ଭାବ ବିନିମୟର ଏକ ଆଦର୍ଶ ପ୍ଲାଟଫର୍ମ ହେବ । ଏହାକୁ ଅନ୍ୟ ରାଷ୍ଟ୍ରମାନେ ମଧ୍ୟ ଅନୁକରଣ ଓ ଅନୁଶରଣ କରିପାରିବେ । କେନ୍ଦ୍ର ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରୀ ଡକ୍ଟର ହର୍ଷ ବର୍ଦ୍ଧନ ଏହି ପାଭିଲିୟନକୁ 2018 ମସିହା ଡ଼ିସେମ୍ବର 3 ତାରିଖ ଦିନ ଉଦ୍ଘାଟନ କରିବେ ଏବଂ ସେଠାରେ ଉପସ୍ଥିତ ପ୍ରତିନିଧିମାନଙ୍କୁ ସମ୍ବୋଧିତ କରିବେ । ଏହି ଅବସରରେ ଡକ୍ଟର ହର୍ଷ ବର୍ଦ୍ଧନ ଭାରତର ଦ୍ୱିତୀୟ ଦ୍ୱିବାର୍ଷିକ ସଂଶୋଧିତ ରିପୋର୍ଟ ଉନ୍ମୋଚନ କରିବେ ।


    ଏହି ମଣ୍ଡପ ପୃଷ୍ଠଭୂମିରେ ଭାରତ ପକ୍ଷରୁ ଡ଼ିସେମ୍ବର 3 ତାରିଖ ଠାର ଡ଼ିସେମ୍ବର 13 , 2018 ତାରିଖ ପର୍ଯ୍ୟନ୍ତ ବିଭିନ୍ନ ପ୍ରକାର କାର୍ଯ୍ୟକ୍ରମମାନ ଆୟୋଜିତ ହେବ । ସେଥି ମଧ୍ୟରେ ପ୍ରାୟ 20ଟି ଅଧିବେଶନ ରହିଛି ଯେଉଁଥିରେ ଜଳବାୟୁ ପରିବର୍ତ୍ତନ ସେକ୍ଟର ସଂପର୍କୀତ ବିଭିନ୍ନ କାର୍ଯ୍ୟକ୍ରମମାନ ରହିଛି । ଏଥିରେ ବିଭିନ୍ନ ବକ୍ତା ଓ ପ୍ରତିନିଧି ସେମାନଙ୍କର ସନ୍ଦର୍ଭ ଉପସ୍ଥାପନ କରିବେ ଏବଂ ଗୋଷ୍ଠୀଗତ ଆଲୋଚନାମାନ ଅନୁଷ୍ଠିତ ହେବ । ଏଥିରେ ଉଭୟ ସରକାର ତଥା ଘରୋଇ ସେକ୍ଟରର ପ୍ରତିନିଧିମାନେ ଅଂଶଗ୍ରହଣ କରିବେ ।


    ଭାରତ ଅତୀତରେ ଜଳବାୟୁ ପରିବର୍ତ୍ତନ ପ୍ରସଙ୍ଗରେ ଯେଉଁଭଳି ପ୍ରତିବଦ୍ଧତା ଏବଂ ଆଗ୍ରହ ପ୍ରକଟ କରିଆସିଛି COP-24 ଅବସରରେ ସେହିଭଳି ପ୍ରତିବଦ୍ଧତା ଓ ନିଷ୍ଠା ପ୍ରଦର୍ଶନ କରିବ । ଏହା ୟୁଏନଏଫସିସିସିର ନୀତି ଅନୁଯାୟୀ ପାଳନ କରାଯିବାକୁ ଭାରତ ସଦାସର୍ବଦା ଦାବି କରିଆସୁଛି । ସେହିଭଳି କ୍ୟୋଟୋ ଘୋଷଣାନାମା , ପ୍ୟାରିସ୍‌ ଘୋଷଣାନାମା ଭଳି ସମାନତା ଏବଂ ସିବିଡ଼ସଆର-ଆରସି ତଥା ଜଳବାୟୁ ଜନିତ ନ୍ୟାୟକୁ ସମସ୍ତ ସଦସ୍ୟ ରାଷ୍ଟ୍ର ବିଧିବଦ୍ଧ ଭାବେ ପାଳନ କରିବାକୁ ଭାରତ ପକ୍ଷରୁ ଆହ୍ୱାନ ଜଣାଯାଇଛି ।


    ******************

    
    
    (Release ID: 1554496) Visitor Counter : 29