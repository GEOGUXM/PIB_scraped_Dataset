      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ମହାରାଷ୍ଟ୍ରର ପୁଣେରେ ମେଟ୍ରୋ ପର୍ଯ୍ୟାୟ-3ର ଭିତ୍ତିପ୍ରସ୍ତର ସ୍ଥାପନ ଅବସରରେ ପ୍ରଧାନମନ୍ତ୍ରୀଙ୍କ ଉଦବୋଧନ
      Posted On: 18 DEC 2018 5:29PM by PIB Bhubaneshwar


    ଏଠାକୁ ଆସିଥିବା ଭାଇ ଓ ଭଉଣୀମାନେ , ମହାରାଷ୍ଟ୍ରରେ ଆଜି ଏହା ହେଉଛି ମୋର ଚତୁର୍ଥ କାର୍ଯ୍ୟକ୍ରମ । ଏହା ପୂର୍ବରୁ ମୁଁ ଥାଣେରେ ଥିଲି । ସେଠାରେ ମଧ୍ୟ ହଜାର ହଜାର କୋଟିର ବିକାଶ କାର୍ଯ୍ୟର ଶିଳାନ୍ୟାସ ଏବଂ ଲୋକାର୍ପଣ କରାଯାଇଛି ।


    ଏଥିରେ ଗରିବମାନଙ୍କର ବାସଗୃହ ପ୍ରକଳ୍ପ ମଧ୍ୟ ଥିଲା ଏବଂ ମେଟ୍ରୋର ସମ୍ପ୍ରସାରଣ ସହିତ ଜଡିତ ପ୍ରକଳ୍ପ ମଧ୍ୟ ଥିଲା ।


    କିଛି ସମୟ ପୂର୍ବରୁ ଏଠାରେ 8 ହଜାର କୋଟିରୁ ଅଧିକ ଟଙ୍କା ବ୍ୟୟରେ ନିର୍ମାଣ ହେଉଥିବା ପୁଣେ ମେଟ୍ରୋ ଲାଇନର ତୃତୀୟ ପର୍ଯ୍ୟାୟର ଶିଳାନ୍ୟାସ ଏବେ କରିବା ପାଇଁ ମୋତେ ଅବସର ମିଳିଛି । ହିଞ୍ଜୱାଡୀରୁ ଶିବାଜୀନଗରକୁ ଯୋଡ଼ୁଥିବା ଏହି ମେଟ୍ରୋ ପ୍ରକଳ୍ପ ଦ୍ୱାରା ଦେଶର ସବୁଠାରୁ ବ୍ୟସ୍ତ ଆଇଟି ସେଣ୍ଟର ମଧ୍ୟରୁ ଏହା ହେଉଛି ଗୋଟିଏ , ଏହି ଅଞ୍ଚଳକୁ ମଧ୍ୟ ବହୁତ କିଛି ସୁବିଧା ମିଳିବ ।


    ମହାରାଷ୍ଟ୍ର ଏବଂ ଦେଶର କୋଣ ଅନୁକୋଣରୁ ଏଠାରେ କାର୍ଯ୍ୟ କରିବା ପାଇଁ ପହଞ୍ଚିଥିବା ଆଇଟି ବୃତ୍ତିଧାରୀମାନଙ୍କର , ଏଠାକାର ସ୍ଥାନୀୟ ଲୋକଙ୍କ ଜୀବନ ଏହାଦ୍ୱାରା ସୁଗମ ହେବାକୁ ଯାଉଛି ।


    ସାଥୀଗଣ , ଦୁଇ ବର୍ଷ ପୂର୍ବେ ମୋତେ ପୁଣେ ମେଟ୍ରୋ ପ୍ରକଳ୍ପର ଶୁଭାରମ୍ଭ କରିବାର ସୌଭାଗ୍ୟ ମିଳିଥିଲା । ମୁଁ ବହୁତ ଖୁସି ଅନୁଭବ କରୁଛି କି ଦୁଇଟି କରିଡରର କାର୍ଯ୍ୟ ଆରମ୍ଭ କରାଯାଇଥିଲା , ସେଠାରେ ଦ୍ରୁତ ଗତିରେ କାମ ଚାଲୁଛି । ମୋର ବିଶ୍ୱାସ ରହିଛି କି ଆସନ୍ତା ବର୍ଷ ଶେଷ ସୁଦ୍ଧା ପୁଣେରେ 12 କିଲୋମିଟରର ରାସ୍ତାରେ ମେଟ୍ରୋ ଦୌଡ଼ିବାକୁ ଲାଗିବ ।


    ଏବେ ଶିବାଜୀନଗରରୁ ତୃତୀୟ ପର୍ଯ୍ୟାୟର ଆଜି ଶୁଭାରମ୍ଭ ହୋଇଯାଇଛି । ଏମିତିରେ ଯେତେବେଳେ ଏହି ପର୍ଯ୍ୟାୟ ସଂପୂର୍ଣ୍ଣ ହେବ , ତ ଲୋକମାନଙ୍କୁ ପୁଣେ ଆଉ ପିମ୍ପରୀ ଛିନ୍ଦୱାଡ଼ାର ଚାରୋଟି ଭିନ୍ନ ଭିନ୍ନ କୋଣରୁ ହିଞ୍ଜୱଡ଼ୀ ଆଇଟି ପାର୍କ ପହଞ୍ଚିବାରେ ବହୁତ ସହଜ ହୋଇଯିବ ।


    ଏଠାରେ ଉପସ୍ଥିତ ଆଇଟି କ୍ଷେତ୍ର ସହିତ ଜଡ଼ିତ ବୃତ୍ତିଧାରୀଙ୍କୁ ମୁଁ ଏଥିପାଇଁ ବିଶେଷ ଶୁଭେଚ୍ଛା ଜଣାଉଛି । ଆଜି ଏଠାରେ ଯେଉଁସବୁ ପ୍ରକଳ୍ପଗୁଡ଼ିକର କାର୍ଯ୍ୟ ଆରମ୍ଭ ହୋଇଛି , ଏହା କେନ୍ଦ୍ର ଏବଂ ମହାରାଷ୍ଟ୍ର ସରକାରଙ୍କର ବ୍ୟାପକ ଦୃଷ୍ଟିଭଙ୍ଗୀର ହେଉଛି ଅଂଶବିଶେଷ , ଯାହାର କେନ୍ଦ୍ରରେ ରହିଛି ଭିତ୍ତିଭୂମି ଆଉ ମୌଳିକ ସୁବିଧା ।


    ଆପଣମାନେ ବିଗତ ଚାରି-ସାଢ଼େ ଚାରି ବର୍ଷ ଧରି ନିରନ୍ତର ଦେଖୁଛନ୍ତି କି କିଭଳି ଭିତ୍ତିଭୂମି ଉପରେ ସରକାର ଗୁରୁତ୍ୱ ଦେଉଛନ୍ତି । ସାରା ଦେଶରେ ଯୋଗାଯୋଗ , ଅର୍ଥାତ ରାଜପଥ , ରେଳପଥ , ବିମାନପଥ , ଜଳପଥ ଏବଂ ଆଇ-ୱେର ସମ୍ପ୍ରସାରଣକୁ ଗତି ଦେବାର କାର୍ଯ୍ୟ ଦ୍ରୁତ ଗତିରେ ଚାଲୁ ରହିଛି ।


    ସାଥୀଗଣ , କାରଗିଲଠାରୁ ନେଇ କନ୍ୟାକୁମାରୀ ପର୍ଯ୍ୟନ୍ତ , କଚ୍ଛରୁ କାମରୂପ ପର୍ଯ୍ୟନ୍ତ , ଆପଣ ଯାତ୍ରା କରିବେ ତ ଜଣା ପଡ଼ିବ କି କେଉଁ ଗତିରେ ଆଉ କେତେ ବ୍ୟାପକ ସ୍ତରରେ କାର୍ଯ୍ୟ ଚାଲୁ ରହିଛି ।


    ଏସବୁ ଯଦି ହୋଇପାରୁଛି ତ , ଏହାର ପଛରେ ସରକାରଙ୍କର ପ୍ରତିବଦ୍ଧତା ହିଁ ରହିଛି , ସ୍ଥାନୀୟ ଲୋକଙ୍କର , କୃଷକମାନଙ୍କର , ଶ୍ରମିକମାନଙ୍କର , ବୃତ୍ତିଧାରୀମାନଙ୍କର ଇଚ୍ଛା-ଆକାଂକ୍ଷା ଏବଂ ସହଯୋଗ ମଧ୍ୟ ରହିଛି ।


    ବିକାଶର ରାଜପଥଠାରୁ ଆଜି କେହି ମଧ୍ୟ ଅଛୁଆଁ ହୋଇ ରହିବାକୁ ଚାହାଁନ୍ତି ନାହିଁ । ଆର୍ଥିକ ଏବଂ ସାମାଜିକ ଦୃଷ୍ଟିରୁ କେହି କେତେ ମଧ୍ୟ ସମର୍ଥ ଏବଂ ଅସମର୍ଥ ହୁଅନ୍ତୁ ନା କାହିଁକି , କିନ୍ତୁ କେବଳ ଯାତାୟାତରେ ହିଁ ସେ ନିଜର ସମୟ ନଷ୍ଟ କରିବାକୁ ଚାହାଁନ୍ତି ନାହିଁ । ସେ ଚାହାଁନ୍ତି ନାହିଁ କି ଯୋଗାଯୋଗର ଅଭାବରୁ ତାଙ୍କର ଫସଲ ସବୁ , ଉତ୍ପାଦନ , ତାଙ୍କର ଦୁଗ୍ଧ-ଦହି , ତାଙ୍କର ଉତ୍ପାଦ ନଷ୍ଟ ହୋଇଯାଉ । ସେ ଚାହାନ୍ତି କି ସ୍କୁଲ ଯିବା ଆସିବାରେ ତାଙ୍କ ପିଲାମାନଙ୍କୁ କମ୍ ସମୟ ଲାଗୁ , ଫଳରେ ସେମାନେ ପାଠପଢା ଏବଂ ଖେଳକୁଦ ପାଇଁ ଅଧିକ ସମୟ ଦେଇ ପାରିବେ । ସେମାନେ ଘଣ୍ଟା ଘଣ୍ଟା ଟ୍ରାଫିକ ଭିଡ଼ରେ ଫସି ଆଠ-ନଅ ଘଣ୍ଟାର ଅଫିସ ସମୟକୁ 12-13 ଘଣ୍ଟା ହେବାକୁ ଦେବା ପାଇଁ ଚାହାନ୍ତି ନାହିଁ । ସେମାନେ ନିଜର ପରିବାରର ସହିତ ସମୟ ବିତାଇବାକୁ ଚାହାନ୍ତି । ନିଜ ସମୟର ସଠିକ ଉପଯୋଗ କରିବାକୁ ଚାହାନ୍ତି । ଏହା ହେଉଛି କାରଣ କି ଆଜି ଗାଁଠାରୁ ନେଇ ସହର ପର୍ଯ୍ୟନ୍ତ ଭବିଷ୍ୟତ ପିଢି ଭିତ୍ତିଭୂମି ଏବଂ ପରିବହନ କ୍ଷେତ୍ରର ସମନ୍ୱୟ ଉପରେ ଧ୍ୟାନ ଦିଆଯାଉଛି ।


    ସାଥୀଗଣ , ଏହି ଚିନ୍ତାଧାରା ସହିତ କେନ୍ଦ୍ର ସରକାର ଏଠାରେ ଦେବେନ୍ଦ୍ର ଫଡ଼ନବୀଶ ମହାଶୟଙ୍କ ସରକାରଙ୍କ ସହିତ ମିଳିମିଶି ମହାରାଷ୍ଟ୍ରର , ପୁଣେର ଭିତ୍ତିଭୂମିକୁ ସୁଦୃଢ଼ କରିବାରେ ଲାଗିଛନ୍ତି ।


    ହିଞ୍ଜୱାଡ଼ୀ-ଶୀବାଜୀନଗର ମେଟ୍ରୋ ଲାଇନ ତ ଆଉ ଏକ କାରଣରୁ ମଧ୍ୟ ହେଉଛି ସ୍ୱତନ୍ତ୍ର । ସରକାର ଦେଶରେ ମେଟ୍ରୋର ବିକାଶ ପାଇଁ ପ୍ରଥମ ଥର ଯେଉଁ ମେଟ୍ରୋ ନୀତି ପ୍ରସ୍ତୁତ କରିଛନ୍ତି , ତାହା ଅଧୀନରେ ନିର୍ମାଣ ହେବାକୁ ଥିବା ଏହି ପ୍ରକଳ୍ପ ହେଉଛି ପ୍ରଥମ ପ୍ରକଳ୍ପ । ଏହି ପ୍ରକଳ୍ପ ପିପିପି ଅର୍ଥାତ ସରକାରୀ ଘରୋଇ ଭାଗୀଦାରୀରେ ନିର୍ମାଣ କରାଯାଉଛି ।


    ଏକ ବର୍ଷ ପୂର୍ବେ ସରକାର ଯେଉଁ ନୂତନ ରେଳନୀତି ପ୍ରସ୍ତୁତ କରିଛନ୍ତି , ଏହା ଦେଶରେ ମେଟ୍ରୋର ସମ୍ପ୍ରସାରଣ ପ୍ରତି ଆମର ସଂକଳ୍ପକୁ ଦର୍ଶାଉଛି । ଏହି ନୀତି ଆସିବା ପରେ ମେଟ୍ରୋର ନିର୍ମାଣରେ ଗତି ଆସୁଛି , କାରଣ ନିୟମ ଏବଂ କାୟଦା କଟକଣା ସ୍ପଷ୍ଟ ହୋଇଛି ।


    ସହରରେ ପରିବହନ କ୍ଷେତ୍ରର ଭିନ୍ନ ଭିନ୍ନ ସଂସ୍ଥାମାନଙ୍କ ମଧ୍ୟରେ ସମନ୍ୱୟର ବିଧି ବ୍ୟବସ୍ଥା ସ୍ଥିର କରାଯାଇଛି । ଏହି ମେଟ୍ରୋ ରେଳ ନୀତିକୁ ସଂସ୍କାରଧର୍ମୀ କରାଯାଇଛି । ଏହା ସୁନିଶ୍ଚିତ କରାଯାଉଛି କି କେବଳ ମେଟ୍ରୋ ଟ୍ରେନ ସହିତ ମେଟ୍ରୋ ଷ୍ଟେସନ ପର୍ଯ୍ୟନ୍ତ ଫିଡର ବସଗୁଡ଼ିକ , ନୂତନ ପାଦଚଲା ରାସ୍ତା , ନୂତନ ଚଲା-ରାସ୍ତାକୁ ମଧ୍ୟ ଏହା ସହିତ ବିକଶିତ କରାଯାଉଛି ।


    ଏବେ ମେଟ୍ରୋରେ ସଂଯୁକ୍ତ ସହରାଞ୍ଚଳ ପରିବହନ ପ୍ରାଧିକରଣ ମାଧ୍ୟମରେ ଏକକ କମାଣ୍ଡ ବ୍ୟବସ୍ଥା ( single command system ) ଅଧୀନରେ କାର୍ଯ୍ୟ ହେଉଛି । ଏହାଦ୍ୱାରା ଲୋକଙ୍କ ପ୍ରକୃତ ଆବଶ୍ୟକତା ବିଷୟରେ ଜଣାପଡ଼ୁଛି , ଅସୁବିଧାଗୁଡ଼ିକୁ ମଧ୍ୟ ହ୍ରାସ କରାଯାଉଛି ।


    ଭାଇ ଓ ଭଉଣୀମାନେ , ମେଟ୍ରୋ ଆଜି ଦେଶର ସହରଗୁଡ଼ିକର ଜୀବନରେଖା ପାଲଟିଯାଇଛି । ବିଗତ ଚାରି ବର୍ଷରେ ସରକାର ଦେଶରେ ଏକ ଡଜନ ସହର ପର୍ଯ୍ୟନ୍ତ ଏହାର ସମ୍ପ୍ରସାରଣ କରିଛନ୍ତି , ଆଉ ଆଗାମୀ ସମୟରେ ଆହୁରି ଅନେକ ସହର ଏଥିରେ ଯୋଡ଼ି ହେବେ ।


    ବିଗତ ଚାରି ବର୍ଷରେ 300 କିଲୋମିଟରର ନୂତନ ଲାଇନର ଶୁଭାରମ୍ଭ କରି ଦିଆଯାଇଛି । ଆଉ 200 କିଲୋମିଟରର ନୂତନ ପ୍ରସ୍ତାବକୁ ମଧ୍ୟ ଅନୁମୋଦନ କରାଯାଇଛି । ଏହାର ପରିଣାମ ହେଉଛି କି ବର୍ତ୍ତମାନ ସମୟରେ ଦେଶରେ 500 କିଲୋମିଟରରୁ ଅଧିକ ମେଟ୍ରୋ ଲାଇନ ଚାଲୁ ରହିଛି ଏବଂ ପ୍ରାୟ 650 କିଲୋମିଟରରୁ ଅଧିକ ମେଟ୍ରୋ ଲାଇନ ସଂପୂର୍ଣ୍ଣ ହେବାକୁ ଯାଉଛି ।


    ମହାରାଷ୍ଟ୍ରରେ ମଧ୍ୟ କେନ୍ଦ୍ର ଏବଂ ରାଜ୍ୟ ସରକାର ମିଳିମିଶି 200 କିଲୋମିଟରରୁ ଅଧିକ ମେଟ୍ରୋ ଲାଇନର ନିର୍ମାଣ କରୁଛନ୍ତି ।


    ଭାଇ ଓ ଭଉଣୀମାନେ , ଆଜି ଦେଶରେ ମେଟ୍ରୋ ଯାହାର ମଧ୍ୟ ସମ୍ପ୍ରସାରଣ ହେଉଛି , ତାକୁ ସଠିକ ଢ଼ଂଗରେ ଅଟଳ ମହାଶୟଙ୍କ ସରକାର ଗତି ଦେଇଥିଲେ । ସହର ଏବଂ ଗାଁରେ ଭିତ୍ତିଭୂମି ଉପରେ ଅଟଳ ମହାଶୟ ଅଧିକ ଗୁରୁତ୍ୱ ଦେଇଥିଲେ , ତାହାକୁ 10 ବର୍ଷ ପରେ ଆମ ସରକାର ଗତି ମଧ୍ୟ ଦେଇଛନ୍ତି ଏବଂ ମାତ୍ରା ମଧ୍ୟ ବୃଦ୍ଧି କରିଛନ୍ତି ।


    ମୋତେ କହିବାକୁ ଟିକେ ମଧ୍ୟ ସଂକୋଚ ଲାଗୁନାହିଁ ଯେ , ଯଦି ଅଟଳ ମହାଶୟଙ୍କ ସରକାରଙ୍କୁ ଆଉ କିଛି ସମୟ ମିଳିଥାଆନ୍ତା ତ ବୋଧହୁଏ ଆଜି ମୁମ୍ବାଇ ଏବଂ ଏହାର ଆଖପାଖର ଅଞ୍ଚଳକୁ , ମହାରାଷ୍ଟ୍ରର ଅନେକ ସହରକୁ ମେଟ୍ରୋ ସହିତ ଯୋଡ଼ାଯାଇ ସାରିଥା ’ ନ୍ତା ।


    ଦିଲ୍ଲୀରେ ଅଟଳ ମହାଶୟଙ୍କ ସରକାରଙ୍କ ସମୟରେ ମେଟ୍ରୋ ଉପରେ ଯେଉଁ କାର୍ଯ୍ୟ ଆରମ୍ଭ ହୋଇଥିଲା । ଆଜି ପ୍ରାୟ ସଂପୂର୍ଣ୍ଣ ଦିଲ୍ଲୀ ମେଟ୍ରୋ ସହିତ ଯୋଡ଼ି ହୋଇଯାଇଛି ।


    ସାଥୀଗଣ , ପ୍ରଥମେ ଯେଉଁ ସରକାର ଥିଲେ , ସେମାନଙ୍କର ପ୍ରାଥମିକତାରେ ପରିବହନ ଏବଂ ଭିତ୍ତିଭୂମି ସେତେ ପରିମାଣରେ ନଥିଲା , ଯେତିକି ରହିବା କଥା ।


    ସାଥୀଗଣ , ସେମାନଙ୍କୁ ନିଜସ୍ୱ ଚିନ୍ତାଧାରା ପାଇଁ ଅଭିନନ୍ଦନ , ଆମର ଚିନ୍ତା ହେଉଛି ଦେଶର କୋଣ-ଅନୁକୋଣ , ପ୍ରତିଟି ଅଂଶ ଯୋଡ଼ି ହେଉ , ଦେଶର ସନ୍ତୁଳିତ ବିକାଶ ହେଉ । ଆମେ ହେଉଛୁ ଏକ ଭାରତ-ଶ୍ରେଷ୍ଠ ଭାରତ ନିର୍ମାଣ କରିବା ପାଇଁ ଏହି ମିଶନରେ ବାହାରିଥିବା ଲୋକ ।


    ହଁ , ଏତିକି ମୁଁ ନିଶ୍ଚିତ ମନେପକାଇ ଦେବି କି 2004 ରୁ 2014ର ସମୟ ଏବଂ 2018ରେ , ଗୋଟିଏ ପିଢିର ବ୍ୟବଧାନ ଆସିଯାଇଛି , ଚିନ୍ତଧାରାରେ ପ୍ରଭେଦ ଆସିଯାଇଛି , ଆକାଂକ୍ଷାଗୁଡ଼ିକ ମଧ୍ୟରେ ଅନ୍ତର ଆସିଯାଇଛି ।


    ଭାଇ ଓ ଭଉଣୀମାନେ , କେନ୍ଦ୍ର ସରକାରଙ୍କ ପ୍ରାଥମିକତା ହେଉଛି ସହାବସ୍ଥାନରେ ସୁଗମତା ଏବଂ ବ୍ୟବସାୟ ସୁଗମତା ସୁନିଶ୍ଚିତ କରିବା । ଏହା ହେଉଛି କାରଣ କି ସାରା ଦେଶରେ ପ୍ରାୟ ଶହେ ସ୍ମାର୍ଟ ସିଟି ବିକଶିତ କରାଯାଉଛି ।


    ପୁଣେ ସମେତ ମହାରାଷ୍ଟ୍ରରେ ମଧ୍ୟ 8ଟି ସହରକୁ ସ୍ମାର୍ଟ କରାଯାଉଛି । ସାରା ଦେଶରେ ଏହି ମିଶନ ଅଧୀନରେ 5 ହଜାରରୁ ଅଧିକ ପ୍ରକଳ୍ପକୁ ମନୋନୀତ କରାଯାଇଛି ।


    ଏହି ପ୍ରକଳ୍ପରେ ଆଗାମୀ ଦିନରେ 2 ଲକ୍ଷ କୋଟିରୁ ଅଧିକ ଟଙ୍କା ବ୍ୟୟ କରାଯିବ । 10 ହଜାର କୋଟିର ପ୍ରକଳ୍ପ ସଂପୂର୍ଣ୍ଣ ହୋଇଯାଇଛି ଆଉ 53 ହଜାର କୋଟି ଟଙ୍କାର 1700 ପ୍ରକଳ୍ପକୁ ଦ୍ରୁତ ଗତିରେ ସଂପୂର୍ଣ୍ଣ କରାଯାଉଛି ।


    ସାଥୀଗଣ , ପୁଣେ ସମେତ ମହାରାଷ୍ଟ୍ରର 8ଟି ସହରରେ ସ୍ମାର୍ଟ ସିଟି ମିଶନ ଅଧୀନରେ ପ୍ରାୟ ଦେଢ଼ ହଜାର କୋଟି ଟଙ୍କାର କାର୍ଯ୍ୟ ସଂପୂର୍ଣ୍ଣ ହୋଇଯାଇଛି ଯେତେବେଳେ କି ସାଢ଼େ ତିନି ହଜାର କୋଟିର କାର୍ଯ୍ୟ ଦ୍ରୁତ ଗତିରେ ସଂପୂର୍ଣ୍ଣ କରାଯାଉଛି । ।


    ପୁଣେରେ ସମନ୍ୱିତ କମାଣ୍ଡ ଏବଂ କଣ୍ଟ୍ରୋଲ ସିଷ୍ଟମ ଆରମ୍ଭ ହୋଇଯାଇଛି । ଏହିଠାରୁ ଏବେ ସମଗ୍ର ସହରର ବ୍ୟବସ୍ଥାଗୁଡ଼ିକର ନିରୀକ୍ଷଣ କାର୍ଯ୍ୟ କରାଯାଉଛି ।


    କେବଳ ଏତିକି ହିଁ ନୁହେଁ , ଅମୃତ ମିଶନ ଅଧୀନରେ ମହାରାଷ୍ଟ୍ରର 41ରୁ ଅଧିକ ସହରରେ ମଧ୍ୟ କାର୍ଯ୍ୟ ଦ୍ରୁତ ଗତିରେ ଚାଲୁ ରହିଛି । ସଡ଼କ , ବିଜୁଳି , ପାଣି , ସିୱେଜ , ଏଭଳି ପ୍ରାଥମିକ ସୁବିଧା ସହିତ ଜଡ଼ିତ ପ୍ରାୟ 6 ହଜାର କୋଟି ଟଙ୍କାର ପ୍ରକଳ୍ପ ଶୀଘ୍ର ସଂପୂର୍ଣ୍ଣ ହେବା ସ୍ଥିତିରେ ଅଛି ।


    ଏହା ସହିତ ସହରକୁ ଆଲୋକିତ କରିବା ପାଇଁ , ସେଗୁଡ଼ିକର ସୁନ୍ଦରତାକୁ ବୃଦ୍ଧି କରିବା ପାଇଁ କମ୍ ବିଜୁଳିରେ ଅଧିକ ଆଲୋକ ପାଇଁ LED Street Lights ଲଗାଯାଉଛି ।


    ମହାରାଷ୍ଟ୍ରରେ ପ୍ରାୟ ଏକ ଲକ୍ଷ ଏଭଳି Street Lights ଭିନ୍ନ ଭିନ୍ନ ସହରରେ ଲଗାଯାଇ ସାରିଛି । ଏହାଦ୍ୱାରା ଶହ ଶହ କୋଟି ଟଙ୍କାର ବିଜୁଳି ସଞ୍ଚୟ ହେଉଛି ।


    ସାଥୀଗଣ , ସାଧାରଣ ଜନତାଙ୍କର ସଞ୍ଚୟ ହେଉ , ଏହା ସହିତ ସରକାରୀ ସେବା ପର୍ଯ୍ୟନ୍ତ ସେ ସହଜରେ ପହଞ୍ଚିପାରୁ , ଏଥିପାଇଁ ଡିଜିଟାଲ ଇଣ୍ଡିଆ ଅଭିଯାନ ବ୍ୟାପକ ସ୍ୱରୂପ ନେଇ ସାରିଛି ।


    ଆଜି ଜନ୍ମ ପ୍ରମାଣପତ୍ରଠାରୁ ନେଇ ଜୀବନ ପ୍ରମାଣପତ୍ର ପର୍ଯ୍ୟନ୍ତ , ଏପରି ଶହ ଶହ ସୁବିଧା ଅନଲାଇନରେ ଅଛି ।


    ବିଜୁଳି , ପାଣିର ବିଲଠାରୁ ନେଇ ହାସପାତାଳରେ ନିଯୁକ୍ତି , ବ୍ୟାଙ୍କରେ ଲୋନ୍ ଦେବା , ପେନସନ , ଭବିଷ୍ୟନିଧି ପାଣ୍ଠି , ନାମଲେଖା , ସଂରକ୍ଷଣ , ପ୍ରାୟ ପ୍ରତ୍ୟେକ ସୁବିଧାକୁ ଅନଲାଇନ୍ କରାଯାଇଛି । କାରଣ ଧାଡି ନ ଲାଗୁ ଏବଂ ଭ୍ରଷ୍ଟାଚାରର ଆଶଙ୍କା କମ୍ ରହୁ ।


    ଏବେ ଡିଜି-ଲକରରେ ଆପଣଙ୍କର ସମସ୍ତ ପ୍ରମାଣପତ୍ର ସୁରକ୍ଷିତ ରହି ପାରିବ । ପ୍ରାୟ ଦେଢ କୋଟି ଖାତା ସାରା ଦେଶରେ ଖୋଲାଯାଇଛି । ଏତିକି ହିଁ ନୁହେଁ , ଏବେ ଡ୍ରାଇଭିଂ ଲାଇସେନ୍ସ ସମେତ ଅନ୍ୟ ସମସ୍ତ ଦସ୍ତାବେଜକୁ ସାଙ୍ଗରେ ରଖିବାର ମଧ୍ୟ ଆବଶ୍ୟକତା ରହିବ ନାହିଁ । ମୋବାଇଲ ଫୋନରେ ଏହାର ସଫ୍ଟ କପି ବା ’ ପୁଣି ଡିଜି-ଲକରରେ ହିଁ କାମ ଚଳିଯିବ ।


    ଭାଇ ଓ ଭଉଣୀମାନେ , ସରକାରଙ୍କର ପ୍ରୟାସ ହେଉଛି କି ଆମର ବୃତ୍ତିଧାରୀମାନେ , ସେମାନଙ୍କର ଦିନଚର୍ଯ୍ୟା ଆମର ଉଦ୍ୟୋଗ ଗୁଡିକ ଏବଂ ଦେଶର ନୂତନ ଆବଶ୍ୟକତା ହିସାବରେ ଆଇନ-କାନୁନ ତିଆରି ହେଉ ଏବଂ ବଦଳାଯାଉ । ନିୟମ ସରଳ ମଧ୍ୟ ହେଉ ଏବଂ ସୁଗମତା ଓ ପାରଦର୍ଶିତା ମଧ୍ୟ ସୁନିଶ୍ଚିତ କରନ୍ତୁ ।


    ଡିଜିଟାଲ ଇଣ୍ଡିଆ ଏବଂ ମେକ୍ ଇନ ଇଣ୍ଡିଆ ସରକାରଙ୍କର ଏହି ପ୍ରୟାସକୁ ଗତି ଦେଇଛି । ଆଜି ଯଦି ସାଧାରଣରୁ ଅତି ସାଧାରଣ ବ୍ୟକ୍ତିଙ୍କ ପର୍ଯ୍ୟନ୍ତ ଜ୍ଞାନ କୌଶଳ ପହଞ୍ଚି ପାରୁଛି ତ ଶସ୍ତା ମୋବାଇଲ ଫୋନ , ଶସ୍ତା ଏବଂ ଦ୍ରୁତ ଗତିର ଇଣ୍ଟରନେଟ ଡାଟା ବଡ଼ ଭୂମିକା ତୁଲାଉଛି ।


    ମୋବାଇଲ ଫୋନ ଏଥିପାଇଁ ଶସ୍ତା ହେଲା , କାରଣ ଏବେ ଭାରତ ଦୁନିଆର ଦ୍ୱିତୀୟ ସବୁଠାରୁ ବଡ଼ ମୋବାଇଲ ଫୋନ ନିର୍ମାଣ କରିଲାବାଲା ଦେଶ ପାଲଟି ଯାଇଛି । ପ୍ରାୟ ଶହେ ପଚିଶ ମୋବାଇଲ ଫୋନ ନିର୍ମାଣ ୟୁନିଟ ସାରା ଦେଶରେ ଚାଲୁଛି । ଯେତେବେଳେ କି ଚାରି ବର୍ଷ ପୂର୍ବେ କେବଳ-କେବଳ ମାତ୍ର ଏଭଳି ଦୁଇଟି ନିର୍ମାଣକାରୀ କାରଖାନା ଥିଲା । ସଢ଼େ ଚାରିରୁ ପାଞ୍ଚ ଲକ୍ଷ ଯୁବକ ଏହି କଂପାନୀଗୁଡିକରେ କାର୍ଯ୍ୟ କରୁଛନ୍ତି । ଏବେ ଏଥିରେ ଆହୁରି ସଂପ୍ରସାରଣ ହେବ । ମୋବାଇଲ ସମେତ ସଂମ୍ପୂର୍ଣ୍ଣ ଇଲେକଟ୍ରୋନିକ୍ସ ଉତ୍ପାଦନର ଭାରତ ଏକ ବଡ଼ ହବ୍ ପାଲଟିବାକୁ ଯାଉଛି ।


    ସାଥୀଗଣ , ହାଡୱେୟର ସହିତ ଶସ୍ତା ଏବଂ ଦ୍ରୁତ ଗତି ଡାଟାକୁ ଗାଁ-ଗାଁ ଗଳି-କନ୍ଦି ପର୍ଯ୍ୟନ୍ତ ପହଞ୍ଚାଇବାର କାର୍ଯ୍ୟ ଚାଲୁ ରହିଛି । ସାରା ଦେଶରେ ପ୍ରାୟ ଶହେ ପଚିଶ ଲକ୍ଷ ଗ୍ରାମପଞ୍ଚାୟତ ପର୍ଯ୍ୟନ୍ତ ଅପଟିକାଲ ଫାଇବର ନେଟୱାର୍କ ପହଞ୍ଚା ଯାଇସାରିଛି ।


    ତିନି ଲକ୍ଷରୁ ଅଧିକ ସାଧାରଣ ସେବା କେନ୍ଦ୍ର ଗାଁମାନଙ୍କରେ କାର୍ଯ୍ୟ କରୁଛି । ଏଥିରେ କାର୍ଯ୍ୟ କରୁଥିବା ପ୍ରାୟ ଦଶ ଲକ୍ଷ ଯୁବକ , ଗାଁଗୁଡିକୁ ଅନଲାଇନ୍ ସୁବିଧା ଯୋଗାଉଛନ୍ତି ।


    ଦେଢ଼ ଲକ୍ଷରୁ ଅଧିକ ପୋଷ୍ଟ ଅଫିସ ଏବେ ଅନଲାଇନ୍ ବ୍ୟାଙ୍କିଙ୍ଗର ମାଧ୍ୟମ ତ ପାଲଟିଛନ୍ତି , ହୋମ୍ ଡେଲିଭରି ବା ଘରେ ପହଞ୍ଚାଇବା ସେବାର ମଧ୍ୟ କେନ୍ଦ୍ର ପାଲଟିବାକୁ ଯାଉଛି ।


    ଦେଶରେ ପ୍ରାୟ 700 ରେଳ ଷ୍ଟେସନରେ ମାଗଣା ୱାଇ-ଫାଇର ସୁବିଧା ଦିଆଯାଉଛି ।


    ସାଥୀଗଣ , 2014 ପୂର୍ବରୁ ଦେଶରେ ଯେଉଁ ଡିଜିଟାଲ କାରବାର ଥିଲା , ତାହା ଏବେ 6 ଗୁଣରୁ ଅଧିକ ବୃଦ୍ଧି ପାଇଛି । ଦେଶରେ ଏ ପର୍ଯ୍ୟନ୍ତ 50 କୋଟିରୁ ଅଧିକ ରୂପେ , ଡେବିଟ କାର୍ଡ , ବିତରଣ କରାଯାଇ ସାରିଛି । କେବଳ ବିଗତ 2 ବର୍ଷ ମଧ୍ୟରେ ହିଁ ୟୁପିଆଇ , ଭୀମ୍ ଏବଂ ଅନ୍ୟ ଡିଜିଟାଲ ପ୍ଲାଟଫର୍ମ ମାଧ୍ୟମରେ ନେଣଦେଣ ଲକ୍ଷ ଲକ୍ଷ ଗୁଣରେ ବୃଦ୍ଧି ପାଇଛି ।


    ଭାଇ ଓ ଭଉଣୀମାନେ , ପୁଣେ ହେଉଛି – ଶିକ୍ଷା , ଆଇଟି , ଇଂଜିନିୟରିଂ ଏବଂ ବ୍ୟବସାୟର କେନ୍ଦ୍ର ମଧ୍ୟ । ଏହା ହେଉଛି ଜ୍ଞାନର କେନ୍ଦ୍ର , ଟେକ୍ନିକର କେନ୍ଦ୍ର । ଏହା ନ୍ୟୁ ଇଣ୍ଡିଆର ପରିଚୟ ହେବାକୁ ଯାଉଛି ।


    ଚତୁର୍ଥ ଶିଳ୍ପ ବିପ୍ଳବ ପାଇଁ ଆବଶ୍ୟକ ଭିତ୍ତିଭୂମି ଆମପାଖରେ ପ୍ରସ୍ତୁତ ହୋଇ ରହିଛି ଆଉ ଏଠାରେ ଉପସ୍ଥିତ ହଜାର ହଜାର ଯୁବ ସାଥୀମାନଙ୍କ ଭଳି , ଏକରୁ ବଳି ଅନେକ ନବସୃଜନ ଚିନ୍ତାଧାରା ଥିବା ମସ୍ତିଷ୍କର ଫୌଜ ଆମ ପାଖରେ ପ୍ରସ୍ତୁତ ହୋଇ ଅଛନ୍ତି ।


    ଷ୍ଟାର୍ଟ ଅପ୍ ଇଣ୍ଡିଆ ଏବଂ ଅଟଳ ନବୋନ୍ମେଷ ମିଶନ ମାଧ୍ୟମରେ ଭାରତ ଭବିଷ୍ୟତର ଟେକ୍ନୋଲଜିର ଏକ ବଡ଼ କେନ୍ଦ୍ର ପାଲଟିବାରେ ଲାଗିଛି । ଷ୍ଟାର୍ଟ ଅପ୍ ବିଷୟରେ ଭାରତ ଦୁନିଆର ଦ୍ୱିତୀୟ ବଡ଼ ଇକୋ-ସିଷ୍ଟମ ପାଲଟି ଯାଇଛି । ଦେଶରେ ପ୍ରାୟ 500 ଜିଲ୍ଲାରେ 14 ହଜାରରୁ ଅଧିକ ଷ୍ଟାର୍ଟ ଅପ୍ସଙ୍କୁ ଷ୍ଟାର୍ଟ ଅପ୍ ଇଣ୍ଡିଆ ଅଭିଯାନ ଅଧୀନରେ ସ୍ୱୀକୃତି ଦିଆଯାଇ ସାରିଛି ।


    ଆମ ଦେଶରେ ଚିନ୍ତାଧାରାର କେବେ ଅଭାବ ନଥିଲା । ଅଭାବ ଥିଲା ତ ’ କେବଳ ସେମାନଙ୍କୁ ମାର୍ଗଦର୍ଶନ ଦେବାର , ହାତଧରି ଆଗକୁ ବଢ଼ାଇବାର , ହାତଧରି ସାହାଯ୍ୟ କରିବାର ।


    କମ୍ ବୟସରେ ହିଁ ଟେକ୍ନୋଲଜି ପାଇଁ ମାନସିକତା ବିକଶିତ କରାଯାଉଛି । ସ୍କୁଲମାନଙ୍କରେ ଅଟଳ ଟିଙ୍କରିଂ ଲ୍ୟାବ ଖୋଲାଯାଉଛି ତ ଷ୍ଟାର୍ଟ ଅପ୍ ପାଇଁ ଅଟଳ ପ୍ରୟୋଗଶାଳା ସାରା ଦେଶରେ ଖୋଲା ଯାଉଛି ।


    ନ୍ୟୁ ଇଣ୍ଡିଆର ନୂତନ କେନ୍ଦ୍ରଗୁଡ଼ିକରେ ସାରା ଦେଶର ଭବିଷ୍ୟତ ବଂଶଧର ମାନଙ୍କୁ ପ୍ରସ୍ତୁତ କରାଯାଉଛି । ଦୁନିଆର ସବୁଠାରୁ ବଡ଼ ପ୍ରତିଭା ଶୃଙ୍ଖଳ ( talent pool ) ପ୍ରସ୍ତୁତ ହେବ । ନୂତନ ଭାରତର ନିର୍ମାଣରେ ଆପଣ ସମସ୍ତଙ୍କର , ପୁଣେର , ମହାରାଷ୍ଟ୍ରର ଗୁରୁତ୍ୱପୂର୍ଣ୍ଣ ଭୂମିକା ହେବାକୁ ଯାଉଛି ।


    ଏହି ବିଶ୍ୱାସର ସହିତ ଆଉ ଥରେ ପୁଣି ଆପଣମାନଙ୍କୁ ସମସ୍ତଙ୍କୁ ମେଟ୍ରୋ ଲାଇନର କାମ ଆରମ୍ଭ ହେବା ଅବସରରେ ବହୁତ ବହୁତ ଶୁଭେଚ୍ଛା ଜଣାଉଛି , ବହୁତ ବହୁତ ଶୁଭକାମନା ଜଣାଉଛି । ଆଉ ଏତେ ବଡ଼ ସଂଖ୍ୟାରେ ଆପଣମାନେ ଆଶୀର୍ବାଦ ଦେବାପାଇଁ ଆସିଲେ , ଏଥିପାଇଁ ମୁଁ ହୃଦୟର ଗଭୀରତମ ପ୍ରଦେଶରୁ ଆପଣମାନଙ୍କ ନିକଟରେ କୃତଜ୍ଞତା ଜ୍ଞାପନ କରୁଛି ।


    ବହୁତ - ବହୁତ ଧନ୍ୟବାଦ ।


    **********

    
    
    (Release ID: 1556839) Visitor Counter : 15