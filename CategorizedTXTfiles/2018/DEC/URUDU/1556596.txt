      وزیراعظم کا دفتر

      مہاراشٹر میں ہاؤسنگ اورشہری ترقیات سے متعلق اہم پروجیکٹوں کی رونمائی کے موقع پر وزیراعظم کی تقریر کا متن
      Posted On: 18 DEC 2018 12:05PM by PIB Delhi


    نئیدہلی 19 دسمبر۔کثیر تعداد میں یہاں جمع ہوئے میرے عزیز بھائیواور بہنو!


    ممبئی اور تھانے ، ملک کا وہ حصہ ہیں ، جس نے ملک کے خوابوںکو شرمندہ تعبیر کرنے میں مدد کی ہے ۔چھوٹے چھوٹے گاؤں نیز قصبوں سے آئے عام لوگوں نے یہاں بڑا نام کمایا ہے ، نام روشن کیا ہے ۔ یہاں پیداہونے والوں ، یہاں رہنے والوں کادل اتنا بڑا ہے کہ وہ سب کو اپنے دل میں جگہ دیتے ہیں ۔تبھی تو یہاں پورے بھارت کی تصویر ایک ہی جگہ دکھتی ہے ۔ جو بھی یہاں آتا ہے ، وہ ممبیا رنگ میں رنگ جاتا ہے ، مراٹھی روایت کا حصہ بن جاتا ہے۔


    بھائیو اور بہنو !


    آج ممبئی کی توسیع ہورہی ہے ،چہار طرفہ ترقی ہورہی ہے لیکن اس کے ساتھ ساتھ یہاں وسائل پر بھی دباؤ بڑھ رہا ہے ۔خاصل طور پر یہاں کے نقل وحمل نظام ،سڑک اور ریل نظام پر اس کا اثر دیکھنے کو ملتا ہے ۔اسی کو مدنظر رکھتے ہوئے گزشتہ چار، ساڑھے چار برسوں میں ممبئی اور تھانے سمیت تمام ملحقہ علاقوں میں نقل وحمل کو بہتر بنانے کے لئے متعدد کوششیں کی گئی ہیں۔آج بھی یہاں جو 33 ہزار کروڑروپے سے زائد کے پروجیکٹوں کا سنگ بنیاد رکھا گیا ہے ، ان میں دو میٹرولائنیں بھی شامل ہیں ۔اس کے علاوہ تھانے میں نادار اور متوسط طبقے کے کنبوں کے لئے 90 ہزار افراد کے لئے ان کے اپنے گھروں کی تعمیر سے مربوط پروجیکٹوں کا آغاز بھی کیا گیا ہے ۔


    ساتھیو !


    نقل وحمل کسی بھی شہر ، کسی بھی ملک کی ترقی کی اہم کڑی ہوتا ہے ۔ بھارت تو دنیا کے ان ممالک میں ہے ، جہاں تیز رفتار سے شہری کرن ہورہا ہے ۔ حال میں ایک تحقیق سامنے آئی ہے کہ آنے والے دہے میں دنیا کے دس سرفہرست سب سے تیزی سے ترقی پذیر شہروں میں سب کے سب دس بھارت کے شہر یعنی ملک جتنی تیزی سے ترقی کی رفتار پکڑ رہا ہے اس کا ایک مضبوط حصہ ہمارے شہر میں رہنے والے لوگ ہیں۔ ممبئی تو ویسے بھی ملک کی اقتصادی سرگرمیوںکا مرکز رہا ہے اورآنے وقت میں اس کی مزید توسیع ہونے والی ہے ۔ اس لئے مرکز میں بھارتیہ جنتا پارٹی اوراین ڈی اے کی حکومت قائم ہوئی تب ہم نے یہاں کے بنیادی ڈھانچے پرتوجہ مرکوز کی ۔ ممبئی لوکل کے لئے سیکڑوں کروڑ روپے کی رقم مختص کی گئی۔ یہاں پرانے ریلوے پلو ں کی تجدید کی گئی ۔ ممبئی لوکل کے علاوہ بھی نقل وحمل کے دوسرے ذرائع کی توسیع کی گئی ،جس میں سے میٹرو نظام سب سے موثر نظام بنتا جارہا ہے۔ آج جو میٹرو کی توسیع یہاں تھانے میں عمل میں آئی ہے ، یہ ممبئی -تھانے اور گردو نواح کے دوسرے علاقوں کو رابطہ کاری فراہم کرنے کے نظریہ کا ہی ایک حصہ ہے ۔


    ساتھیو!


    ممبئی میں پہلی مرتبہ سال 2006 میں میٹرو کا پہلا پروجیکٹ شروع کیا گیا تھا لیکن آٹھ سال تک کیا ہوا ، کہاں معاملہ اٹک گیا، بتانا مشکل ہے۔ پہلی لائن 2014 میں شروع ہوپائی اوروہ صرف گیارہ کلومیٹر کی لائن ۔آٹھ سال میں صرف اورصر ف گیارہ کلو میٹر ۔ 2014 کے بعد ہم نے طےکیا کہ میٹرو لائن بچھانے کی رفتار بھی بڑھے گی اور پیمانے میں بھی اضافہ ہوگا ۔ گزشتہ چار سال میں ممبئی میں میٹرو کا جال بچھانے کے لئے متعدد نئے پروجیکوں کا آغاز کیا گیا ۔ اسی منصوبے پرعمل کرتے ہوئے آج دو میٹرو لائنوں کا سنگ بنیاد رکھا گیا ہے ۔ یعنی آنے والے تین برس میں یہاں 35 کلومیٹر کی میٹرو صلاحیت اور ہوجائے گی۔اتنا ہی نہیں سال 2020سے 2024 کے درمیان ممبئی والوں کو پونے 300 کلومیٹر کی میٹرو لائن دستیاب ہوجائے گی ۔آج جو سنگ بنیاد رکھے گئے ہیں ، ان سے تھانے سے بھیونڈی ، کلیان دہی سر سے لے کر میرا بھییندر تک کے لوگوں کو فائدہ پہنچے گا ہی ،ان سے پوری ممبئی میں جام کی پریشانی کم ہوگی۔


    ساتھیو!


    یہ سہولتیں صرف آج کی ضروریات کے حساب سے نہیں بلکہ سال 2035 کی ضرورتوں کو اور اسی کے حساب سے ترقی دی جارہی ہے۔


    بھائیو اوربہنو!


    آپ کا سفرآسان ہو، آپ کی زندگی سہل ہو ، لیکن ملک کے غریب اور متوسط طبقے کے لوگوں کو بغیر گھر کے نہ رہنا پڑے ،اس کے لئے بھی وسیع کوششیں کی جارہی ہیں۔ مرکزی حکومت نے طے کیا ہے کہ سال 2022 میں جب ملک آزادی کا 75واں جشن منارہا ہو تب ملک کے ہرکنبے کے پاس اپنی پکی چھت ، اپنا پکا گھرہو ۔اسی نصب العین کو آگے بڑھاتے ہوئے آج یہاں 90 ہزار نئے گھر بنانے کا آغاز کیا گیا ہے ۔ مجھے بتایا گیا ہے کہ تین سال کے اندر یہ گھر بن کرتیار ہوجائیں گے۔


    ساتھیو!


    سابقہ حکومت سے ہمارے طور طریقے یکسر مختلف ہیں ۔سروکار بھی اوررفتار بھی الگ ہے ۔گزشتہ سرکار نے اپنے آخری چار برسوںمیں صرف ساڑھے 25 لاکھ مکانات تعمیر کئے تھے ۔ ان کی حکومت کے گزشتہ چار برسوں میں 25 لاکھ 50 ہزار مکانات بنائے گئے تھے جبکہ گزشتہ چار برسوںمیں ہماری حکومت نے تقریباََ ایک کروڑ 25 لاکھ سے زائد یعنی پانچ گنا سے زیادہ عوام کے لئے مکانات تعمیر کئے ہیں۔ اس کا مطلب یہ کہ اتنا کام ان کو کرنا ہوتا تو شاید دو پیڑھی گزر جاتیں ۔ پردھان منتری شہری آواس یوجنا کے تحت پورے مہاراشٹر میں آٹھ لاکھ مکانات بنائے جارہے ہیں ۔


    ساتھیو !


    پردھان منتری آواس یوجنا کے تحت بے گھر لوگوں کے لئے اچھی سوسائٹی کی تعمیر کی جارہی ہے اوریہ وہ مثالی سوسائٹی نہیں ہے ، جو گزشتہ حکومت کے دوران زیر تبصرہ رہی تھی بلکہ صحیح معنوں میں مثالی سوسائٹی بنائی جارہی ہے ، جہاں ایک عام کنبے کے خواب پروان چڑھتے ہیں ، بہتر مستقبل کے لئے خوداعتمادی جگائی جاتی ہی ۔ پردھان منتری آواس یوجنا کے تحت ہماری حکومت ڈھائی لاکھ روپے تک کی مدد سیدھے بینک میں جمع کررہی ہے۔ یعنی لون کی رقم سیدھے ڈھائی لاکھ روپے تک گھٹ جاتی ہے یعنی نچلے اور متوسط طبقے کی مدد ہوم لون کی مد میں بھی کی جارہی ہے۔ اس کے علاوہ پہلے کے مقابلے میں ہوم لون پر عائد ہونے والی شرح سود بھی کافی کم ہوئی ہے اور حکومت کے ذریعہ اس اسکیم کے تحت کمزور طبقوں کے لوگوں کو کم آمدنی والے طبقات کو ساڑھے چھ فیصد کی سود سبسڈی بھی فراہم کی جارہی ہے ۔


    اوسط آمدنی والے گروپوں کو تین سے چار فیصد کی سود سبسڈی دی گئی ہے ۔ ان کوششوںکا مطلب یہ ہوا کہ اگر کسی نے 20 لاکھ روپے کا قرض ہوم لون کے طور پر 20 برسوں کے لئے لیا ہے تو اسے اس مدت میں قریب قریب چھ لاکھ روپے تک کی امداد حکومت کی جانب سے فراہم کی جارہی ہے۔


    ساتھیو!


    حکومت کی انہی ایماندارانہ کوششو ں کا نتیجہ ہے کہ گزشتہ ڈیڑھ سالوں میں لوگوں نے اپنا پہلا گھر اسی اسکیم سے استفادہ کرتے ہوئے بک کیا ہے ، خریدا ہے ۔ایک رپورٹ کے مطابق گزشتہ سات آٹھ مہینے میں نئے مکانات خریدنے کی رفتار گزشتہ برس کے مقابلے میں دوگنی س ے بھی زیادہ ہوگئی ہے ۔ مجھے بتایا گیا ہے کہ آج جو اسکیم شروع ہورہی ہے ،ا س میں بھی اسی طرح کے لوگوں کی مدد کی جارہی ہے ۔ مہاراشٹر میں 85 ہزارسے زیادہ لوگوں کو پردھان منتری آواس یوجنا کے تحت 2 ہزارکروڑروپے کی امداد حاصل ہوچکی ہے۔


    ساتھیو!


    ہم صرف متوسط طبقے کے اپنے گھر کے خوابوںکو شرمندہ تعبیر کرنے میں مدد نہیں دے رہے ہیں بلکہ اس سے مربوط دوسری مشکلات کو بھی دور کریں گے ۔ چار برس قبل تک کس کس طرح کی مشکلات، اپنی زندگی بھر کی کمائی سے بک کئے گئے گھرکو پانے میں ہوتی تھیں،اس سے آپ بخوبی واقف ہیں ۔


    کچھ لوگوں کی من مانی اور غلط نیت کے نتیجے میں کیسے برسوں تک آپ کا گھر پھنس جاتا تھا ۔ایسا بھی ہوتا تھا کہ وعدہ وہ کچھ اور کرتے تھے اور ڈلیوری کچھ اور ہوتی تھی ۔اس طرز عمل کو روکنے کے لئے ایک بڑی کوشش ہماری حکومت نے کی ہے۔آج زمین جائداد سے متعلق رگیولیٹری اتھارٹی یعنی آر ای آر اے ملک کی بیشتر ریاستوںمیں مشتہر کی جاچکی ہے ۔ 21 ریاستوں میں ٹریبونل بھی کام کررہے ہیں ۔ میں فڑنویس جی کو بدھائی دیتا ہوں کہ ان کی مہاراشٹر ریاست ، ملک کی ان ریاستوں میں سے ہے جس نے سب سے پہلے ریرا کو نافذ کیا ہے ۔ ملک بھر کے قریب 35 ہزار رئیل اسٹیٹ پروجیکٹس اور 27 ہزار رئیل اسٹیٹ ایجنٹ اس سے درج رجسٹر ہوچکے ہیں ۔ اس میں بھی مہاراشٹر کے سب سے زیادہ تعداد میں پروجیکٹ شامل ہیں۔


    ساتھیو!


    سوچئے ، 70 برسوں سے بنا کسی سخت اور واضح قانون کے ،رئیل اسٹیٹ شعبہ چل رہا تھا ۔اگر پہلے ہی اس طرح کا قانون حکومتیں وضع کرتیں تو گھر خریداروںکو عدالتوں کے چکر نہ لگانے پڑتے اور رئیل اسٹیٹ سیکٹر بھی ایمانداری کے ساتھ خوب پھلتا اور پھولتا ۔


    بھائیو اوربہنو!


    نچلے اور متوسط طبقے کا بجلی کا بل کیسے کم ہو ،سرکار اس کے لئے بھی لگاتار کوششیں کررہی ہے۔ ملک بھر میں اجالا یوجنا کے تحت 30 کروڑ سے زائد ایل ای ڈی بلب تقسیم کئے گئے ہیں ، جس میں قریب سوادو کروڑ بلب مہاراشٹر میں بانٹے گئے ہیں ۔ تھانے میں بھی لاکھو ں بلب دئے جاچکے ہیں ، جو کام پہلے 60 واٹ کا بلب کرتا تھا، وہی آج سات یا آٹھ واٹ کا بلب کررہا ہے ۔ یعنی بجلی کی بچت ہورہی ہے ، ساتھ میں بل بھی کم ہورہا ہے۔صرف اسی اسکیم سے ملک کے تما م کنبوںکو ہرسال مجموعی طور پر قریب سولہ ہزارکروڑروپے کی کفایت ہورہی ہے ۔ صرف مہاراشٹر میں ہی لوگوںمیں ہر سال قریب 1100 کروڑروپے کا بجلی کا بل کم ہوا ہے۔


    یہ اس لئے ہوپا یا ہے کیونکہ ہم نے ایل ای ڈی بلب پر مشن موڈ پر کام کیا ۔ کمپنیوںکو پیداوار بڑھانے کے لئے ان کی حوصلہ افزائی کی ، مسابقت کو فروغ دیا ، دلالوں کو بیچ سے ہٹادیا ۔ گزشتہ چار برس سے پہلے جو بلب 250 -300 روپے کا ملتاتھا وہی آج 50 روپے تک میں مل رہا ہے ۔ ساتھیو!


    مرکزی حکو مت سب کا ساتھ سب کا وکاس کے راستے پر آگے بڑھ رہی ہے ۔ ملک کا کوئی گوشہ ، کوئی گاؤں اور شہر ، کوئی طبقہ ترقی سے علیحدہ نہ رہے ،اس کے لئے کام کیا جارہا ہے ۔ نادار افراد کا معیار حیات بلند کیا جائے ، اس کے لئے اسکیمیں وضع اور نافذ کی جارہی ہیں ۔ اجولا یوجنا کے تحت ملک بھر میں غریب بہنوں کی زندگی دھوئیں سے مبرہ کرنے اور ان کے وقت کی بچت کرنے کے لئے ، مفت گیس کنکشن دئے جارہے ہیں۔ اب تک قریب 6 کروڑ کنکشن ملک بھر میں دئے جاچکے ہیں ،جس میں تھانے سمیت پورے مہاراشٹر کی 34 لاکھ سے زائد بہنوں کو مفت گیس کنکشن دئے جاچکے ہیں ۔


    ساتھیو!


    ایسی بہنیں جو اپنا چھوٹا موٹا کاروبار کرنا چاہتی ہیں ، جیسے سیلون ہو ، ٹیلرنگ ہو ، کوئی بنائی کڑھائی کا کام ہو ، ہتھ کرگھے کا کام ہو، ایسا کوئی بھی کام کرنا چاہتی ہیں تو ان کے لئے بینکوں کے دروازے کھلے ہیں ۔ مدرا یوجنا کے تحت 50 ہزار روپے سے 10 لاکھ روپے تک کا قرض بغیر گارنٹی ک ےدیا جارہا ہے ۔ مہاراشٹر میں قریب سوا کروڑ ایسے قرضے دئے جاچکے ہیں، جس میں سے ایک کروڑقرض بہنوں کے نام سے مختص ہوئے ہیں۔


    بھائیو اور بہنو!


    ناداروں کو پروقار زندگی حاصل ہو، خواتین کو عزت واحترام حاصل ہو ، یہی ہمارا مقصد بھی ہے اور یہی ہمارا حاصل بھی ہے ۔ بچوں کو پڑھائی ،نوجوانوں کو کمائی ، بزرگوںکو دوائی ، کسانوںکو سنچائی ، عوام کی سنوائی ، ترقی کی اس پنچ دھارا کے تئیں حکومت وقف ہے اور آخر میں پھر ایک مربتہ آپ سبھی کو ترقی کے نئے پروجیکٹوں کے لئے بہت بہت مباکباد پیش کرتا ہوں ۔ اتنی بڑی تعداد میں آکر کے آپ نے آشیرواد دئے ، اس کے لئے میں آپ کا ممنون ہوں ۔ یہاں سے مجھے پُنے جانا ہے ، وہاں بھی ہزاروں کروڑ کے پروجیکٹوں کا سنگ بنیاد رکھا جانا ہے اور انہیں عوام کے نام وقف کیا جانا ہے ۔آپ نے بڑی تعداد میں جو طاقت دکھائی ہے ، اس کے لئے میں آپ کا خیر مقدم کرتا ہوں ۔ بہت بہت شکریہ!


    ۰۰۰۰۰۰۰۰۰۰۰۰۰۰۰۰۰۰۰۰۰


    م ن ۔س ش ۔رم


    U-6337

    
    
    (Release ID: 1556596) Visitor Counter : 1