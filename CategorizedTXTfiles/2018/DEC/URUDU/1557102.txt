      امور داخلہ کی وزارت

      وزیر اعظم نے ڈی جی پی کانفرنس کے دوران سائیبر کوآرڈینیشن سینٹر کی ویب سائٹ کا آغاز کیا
      
      جناب نریندر مودی نے قومی اتحاد کے لیے ایک قومی اعزاز قائم کرنے کا اعلان کیا
      
      Posted On: 23 DEC 2018 6:42PM by PIB Delhi


    نئی دہلی، 23 /دسمبر اس سال پولیس کے ڈائرکٹر جنرلز کی کانفرنس کے انعقاد کی خصوصی اہمیت ہے کیوں کہ یہ گجرات کے نرمدا ضلع میں کیواڈیہ میں اسٹیچو آف یونیٹی کے سایے تلے منعقد کی گئی۔ یہ بات قابل ذکر ہے کہ سردار ولبھ بھائی پٹیل نے ملک کے پہلے وزیر داخلہ کے طور پر دلّی میں 1948 میں پولیس کے انسپکٹر جنرلز کی پہلی کانفرنس کا افتتاح کیا تھا۔ اسی وجہ سے قومی اتحاد کے لیے سردار پٹیل کا پیغام اس سال کی کانفرنس کا موضوع تھا۔


    قومی اتحاد کے لیے سردار پٹیل کی خدمات سے تحریک حاصل کرتے ہوئے وزیر اعظم جناب نریندر مودی نے پدم ایوارڈز کی طرز پر قومی اتحاد کے لیے ایک نئے قومی اعزاز کے قیام کا اعلان کیا۔ یہ سال میں ایک بار دیا جائے گا۔ یہ ایوارڈ ایسے ہر ایک ہندوستانی کو دیا جاسکتا ہے جس نے کسی بھی طریقے سے قومی اتحاد کے لیے خدمات انجام دی ہوں۔


    وزیر اعظم نیشنل پولیس میموریل کے بارے میں ایک یادگار ڈاک ٹکٹ بھی جاری کیا۔ وزیر اعظم نے بی پی آر اینڈ ڈی کے ذریعہ شائع کیے گئے پولیس شہادت کے بارے میں انڈین پولیس جرنل کے ایک خصوصی شمارے کا اجراء بھی کیا۔


    وزیر اعظم نے مشورہ دیا کہ ہر سال سردار ولبھ بھائی پٹیل کے یوم پیدائش 31 اکتوبر کو اسٹیچو آف یونیٹی کے قریب تقریباً تین چار ریاستوں کے پولیس دستوں کے ذریعےایک قومی سطح کی پریڈ کا انعقاد کیا جاسکتا ہے۔اس دن کو یوم قومی اتحاد کے طور پر بھی منایا جاسکتا ہے۔ ضروری نہیں ہے کہ یہ ایک روایتی پریڈ ہو بلکہ پولیس کی صلاحیتوں کا مظاہرہ بھی ہوسکتا ہے۔


    وزیر اعظم نے سائبر کوآرڈینیشن سینٹر کی ویب سائٹ کا بھی آغاز کیا۔ یہ سائبر سے متعلق تمام معاملوں، چاہے سائبر جرم ہو یا سائبر سکیورٹی، کے لیے وَن اسٹاپ شاپ ہے۔ یہ ایک طرف تو قانون نافذ کرنے والی ایجنسیوں اور دوسری جانب تعلیمی اداروں اور پرائیویٹ سائبر سکیورٹی پروفیشنل کے درمیان ایک پُل کے طور پر بھی کام کرے گی۔ اس کانفرنس میں ملک میں سائبر سکیورٹی میں بہتری لانے اور سائبر جرائم کی جانچ کرنے اور مالیاتی فریب دہی کی روک تھام کے لیے پولیس دستوں کو تیار کرنے پر بھی توجہ مرکوز کی گئی۔


    اس سہ روزہ کانفرنس کا اختتام کرتے ہوئے وزیر اعظم نے داخلہ سکیورٹی برقرار رکھنے کی صورتحال میں پولیس دستوں کے تعاون کی تعریف کی۔ وزیر اعظم نے پولیس دستوں کے سربراہان کو ایک مزید جوابدہ اور حساس پولیس فورس تیار کرنے کی سمت میں اقدمات کے لیے بھی ہدایات دیں۔وزیر اعظم نے اس بات پر بھی زور دیا کہ ملک میں جرائم کی روک تھام اور نظم ونسق برقرار رکھنے جیسے پیچیدہ معاملوں سے کامیابی کے ساتھ نمٹنے کے لیے سینٹرل آرمڈ پولیس فورسز (سی اے پی ایف) اور مرکزی ایجنسیوں کا ریاستی پولیس دستوں کے ساتھ تال میل اور پڑوسی ریاستوں کا باہمی تال میل بہت ضروری ہے۔


    وزیر اعظم نے ڈائرکٹر جنرلز آف پولیس کو مشورہ دیا کہ وہ پولیس سے متعلق مختلف خدمات اور حفاظتی مشورے فراہم کرانے کے لیے ویب سائٹوں اور ایپس کے ذریعے سماج کے تمام طبقات تک پہنچنے کے لیے انفارمیشن ٹیکنالوجی کا سمجھداری کے ساتھ استعمال کریں۔انھوں نے کچے ذہنوں والے نوجوانوں کو بھڑکا کر انتہا پسندی کی طرف لے جانے اور بدامنی پھیلانے کے لیے ملک مخالف طاقتوں کے ذریعے سوشل میڈیا کے غلط استعمال کا بھی خصوصی تذکرہ کیا۔


    کانفرنس میں داخلی سلامتی، فوجداری نظام انصاف، دہشت گردی، بائیں بازو کی انتہا پسندی اور پولیس اور عوام کے درمیان خلاء کو بھرنے سے متعلق متعدد موضوعات زیر بحث آئے۔کانفرنس کی توجہ تمام پولیس دستوں کے درمیان بہتر تال میل کے حصول پر مرکوز تھی۔


    کانفرنس میں پولیس ٹریننگ میں ضروری تبدیلیاں لاکر اور نئے دور کے جرائم کی جانچ کی تیاری کے ذریعے ملک میں فوجداری نظام انصاف کی اصلاح کی ضرورت کے بارے میں بھی فیصلے کیے گئے۔سائبر جرائم اور خواتین کے خلاف جرم کی جانچ کرنے میں پولیس دستوں کی صلاحیت سازی پر بھی کانفرنس میں بحث ہوئی۔ ڈائرکٹر جنرلوں اور دیگر سینئر پولیس افسران نے دہشت پھیلانے اور چائلڈ پورن کے معاملے میں سوشل میڈیا کے غلط استعمال کی وجہ سے قانون نافذ کرنے والی ایجنسیوں کو درپیش چیلنجوں پر بھی روشنی ڈالی۔ انھوں نے تمام متعلقین کی مدد سے موجودہ قانونی ضابطوں پر عمل آوری کو بہتر بنانے کی ضرورت پر زور دیا۔


    وزیر اعظم 21 دسمبر کو پہنچے اور وہاں پر موجود ڈی جیز اور وزارت داخلہ کے سینئر افسروں کے ساتھ اسٹیچو آف یونیٹی میں ‘‘ایک بھارت شریشٹھ بھارت پریڈ’’ کے رنگارنگ اور خوشنما پروگرام میں شرکت کی جہاں پر تمام حفاظتی دستوں کے جھنڈے لے جائے گئے اور مختلف ریاستوں، مرکز کے زیر انتظام خطوں اور مرکزی مسلح پولیس دستوں کی نمائندگی کرنے والے پولیس افسروں کے ذریعے ان کا مظاہرہ کیا گیا۔ قومی اتحاد کے موضوع پر اس پریڈ میں سی آر پی ایف کی مہیلا بٹالین اور این ایس جی اور سی آر پی ایف کے کمانڈوز نے بھی شاندار مظاہرہ کیا۔


    مرکزی وزیر داخلہ جناب راج ناتھ سنگھ نے اسٹیچو آف یونیٹی میں سردار ولبھ بھائی پٹیل کو خراج عقیدت پیش کرنے کے بعد 20 دسمبر کو کانفرنس کا افتتاح کیا۔ اپنے افتتاحی خطاب میں انھوں نے گذشتہ 12 ماہ کے دوران ملک میں نظم ونسق کی صورت حال میں واضح بہتری لانے اور شہریوں کے تحفظ اور سلامتی کا ماحول برقرار رکھنے میں وہاں پر موجود ریاستی پولیس کے سربراہان اور مرکزی مسلح پولیس دستوں کے ڈائرکٹر جنرلز کو مبارکباد دی۔ انھوں نے ملک میں بہترین پولیس اسٹیشنوں کے ایس ایچ اوز کو بھی اعزاز سے نوازا۔


    ۔ ۔ ۔ ۔ ۔ ۔ ۔ ۔ ۔ ۔


    ( م ن ۔ اگ ۔ را ۔ 23 - 12 - 2018 )


    U. No. 6418


    

    
    (Release ID: 1557102) Visitor Counter : 11