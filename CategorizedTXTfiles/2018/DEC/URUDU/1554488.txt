      نائب صدر جمہوریہ ہند کا سکریٹریٹ

      بھگوان مہاویر کی تعلیمات عہد حاضر کے ازحد پیچیدہ مسائل کا حل پیش کرسکتی ہیں : نائب صدر جمہوریہ
      
      جین مت کا فلسفہ عہد حاضر کی دنیا کے لئے متعدد اہم اسباب کا حامل ہے: دہشت گردی انسانیت کو لاحق ایک بڑا خطرہ ہے : ترقی کے لئے امن پیشگی شرط ہے،اکیسویں مہاویر ایوارڈ س کی تقسیم

      Posted On: 02 DEC 2018 8:19PM by PIB Delhi

    نئیدہلییکمدسمبر۔نائب صدر جمہوریہ ہند جناب ایم وینکیا نائیڈو نے کہا ہے کہ بھارتی فلسفہ ،اصول اور تعلیمات ، جو ہمیں بھگوان جیسے عظیم گروؤں سے حاصل ہوئی ہیں ، وہ عہد حاضر کے ازحد پیچیدہ ترین مسائل کا حل پیش کرسکتی ہیں ۔ موصوف چنئی میں بھگوان مہاویر فاؤنڈیش کے زیر اہتمام منعقدہ اکیسویں مہاویر ایوارڈ کی تقسیم کی تقریب کی دوران حاضرین سے خطاب کررہے تھے۔ یہ تقریب ان افراد اور اداروں کو اعزاز بخشنے کے لئے منعقد ہوئی تھی ، جو معاشرے کی فلاح وبہبود کے لئے بے لوث خدمات پر مبنی سرگرمیوں میں شریک ہیں۔


    جناب نائیڈو نے کہا کہ ہم ازحد انتشار والے عہد میں زندگی بسر کررہے ہیں ، جہاں ایک جانب ہم متعدد شکلوں میں تشدد سے نبرد آزما ہیں ،جس میں دہشت گردی سے لے کر شورش اور شورش سے لے کر خانہ جنگی کی صورت حال تک درپیش ہے۔ انہوں نے کہا کہ وسائل کے اندھادھند اور بے محابہ استعمال اور استحصال نیز غیر متوازن اور ناقص منصوبہ بندی اور ترقیاتی سرگرمیاں ،فطرت کے تانے بانے کو تباہ کررہی ہیں۔


    نائب صدر جمہوریہ نے کہا کہ ہمیں اپنے آپ کو یاتو موجودہ انداز حیات کے لحاظ سے بدلنا ہوگا یا پھر اپنے اعمال کا نتیجہ بھگتنے کے لئے ناگزیر طور پر تیار رہنا ہوگا کیونکہ ہماری قدیم عظیم فلاسفی کے تحت ہی عہد حاضر کے پیچیدہ ترین مسائل کا حل موجود ہے ۔


    نائب صدر جمہوریہ ہند نے کہا کہ دہشت گردی ایک ایسا خطرہ ہے ، جو بنی نوع انسان کے لئے لاحق ہے اور ترقی کے لئے امن وامان کا قیام ایک پیشگی شرط ہے ۔


    نائب صدرجمہوریہ نے کہا کہ اب وقت آگیا ہے کہ ہم اس امر پر خوداحتسابی اختیا ر کریں یا غوروفکر کریں کہ ہمیں کیا چیز ہندوستانی بناتی ہے۔ ہم اپنی قدیم اقدار پر ایک نظر ڈالیں ان میں سے بہترین اقدار کی شناخت کریں ۔ یہ وہ اقدار ہو ں جو موجو دہ وقت میں ہماری زندگیوں کے لئے سب سے زیادہ مناسبت کی حامل ہوں ۔


    جناب نائیڈو نے کہا کہ بھارت کو دنیا میں اپنا جائز مقام ازسرنو حاصل کرنے کے لئے آگے آنا چاہئے اور یہ انسانی اقدار اورفہم ودانش کا مقام ہی ہوسکتا ہے ۔ماحولیات کے تحفظ پر زور دیتے ہوئے نائب صدر جمہوریہ نے کہا کہ جو کچھ ہمیں ورثے میں سماجی نظام اور فطری وسائل کی شکل میں حاصل ہوا ہے ، ہم اس کے محض امین کی حیثیت رکھتے ہیں ۔ یہ ہمارا مقدس فریضہ ہے کہ ہم آنے والی نسلوں کو جو کچھ ہم نے ورثے میں حاصل کیا ہے، اسے بہترین صورتحال میں منتقل کریں تاکہ حیات کا تسلسل نہ ٹوٹنے پائے ۔


    نائب صدرجمہوریہ نے فاتحین کو مبارکباد دی اور کہا کہ جو لوگ معاشرے کی ترقی کے لئے بے لوث خدمت گار بنے ہوئے ہیں اور خاموشی کے ساتھ اپنے کام میں مصروف ہیں وہ انسانیت کے تئیں ہمارے اعتماد کو مستحکم بناتے ہیں۔ان کے اعمال اس امر کو یقینی بناتے ہیں کہ بھارتی اقدار میں اپنے سے پہلے دوسرے کی خبر گیری اس کا نچوڑ رہی ہے اور یہی جذبہ برقرار رہنا چاہئے ۔


    جین مت کے فلسفے کی جانب اشارہ کرتے ہوئے انہوں نے کہا کہ اس مت میں عہد حاضر کی دنیا کے لئے متعدد اہم اسباق مضمر ہیں ۔ جناب نائیڈو نے کہا کہ بھگوان مہاویر نے یہ سبق دیا تھا کہ نجاب اور مسرت کا راستہ بے ضرر زندگی گزارنے اور متحد ہونے میں مضمر ہے۔ نائب صدر جمہوریہ نے کہا کہ ہمیں فطرت کا احترام کرنا سیکھنا چاہئے اور اسے مسخ کئے بغیر اگلی نسل میں منتقل کرنا چاہئے ۔


    جناب نائیڈو نے کمیونٹی اور سوشل سروس کے لئے عمدگی کے ایوارڈ کے حصول کے لئے امپھال کے دیہی ،صحتی ادارے کو مبارکباد پیش کی اور کہا کہ حکومت ، مہذب معاشرے اور نجی شعبے کی متحدہ کوششیں درکار ہیں تاکہ دوردراز اور پہاڑی علاقوں میں سکونت پذیر افراد کی زندگیوں میں تبدیلی لائی جاسکے ۔ انہوں نے زور دے کر کہا کہ دیہی علاقوں میں سکونت پذیر لوگوں کے لئے حفظان صحت اورتعلیم کی فراہمی پر خصوصی تو جہ مرکوز کی جانی چاہئے ۔


    تامل ناڈو کے گورنر جناب بنواری لا ل پروہت ، بھارت کے سابق چیف الیکشن کمشنر جناب ٹی ایس کرشنا مورتی ، بھگوان مہاویر فاؤنڈیشن کے منیجنگ ٹرسٹی جناب پرسن چند جین اوردیگر معززین بھی اس موقع پر موجود تھے ۔


    نائب صدر جمہوریہ ہند نے عدم تشدد کے لئے خدمات کے معاملے میں عمدگی کا ایوارڈ ڈاکٹر شرانی پریرہ کو پیش کیا ۔ ادویہ کے شعبے میں خدمات کے لحاظ سے عمدگی کا ایوارڈ جناب پی سی پرکاش کو پیش کیا ۔ اسی طریقے سے سماجی اور معاشرتی شعبے میں عمدگی کے لئے جناب اندرامنی سنگھ کو ایوارڈ سے نوازا۔


    نائب صدر جمہوریہ ہند کی تقریر کا متن حسب ذیل ہے :


    ’’ مجھے اس تقریب میں شرکت کرکے بہت زیادہ مسرت ہورہی ہے ، جس میں انسانیت کے تئیں خدمت کے جذبے کا جشن منایا جارہا ہے ۔میں بھگوان مہاویر فاؤنڈیشن کے بانی جناب این سگل چند جین اور فاؤنڈیش کے ذمہ داران کو مبارکباد دیتا ہوں کہ انہوں نے سماجی بہبود کے لئے بے لوث خدمت کی سرگرمیاں شروع کرنے والے افراد اور اداروں کو اعزاز سے نوازنے کا عمدہ خیال ظاہر کیا۔ مجھے یقین ہے کہ اس سے اس طرح کی کوششیں کرنے والے بہت سے دیگر افرادکو بھی جذبہ فراہم ہوگا۔


    میں سمجھتا ہوں کہ فاؤنڈیشن جو ایک عوامی ،خیراتی ٹرسٹ ہے اور یہ 1994 میں اپنے آغازسے ہی لوگوں میں یہ جذبہ پیدا کررہی ہے کہ وہ بنی نوع انسان کی خدمت کے مقصد کے تئیں خود کو وقف کردے ۔


    میں انعام یافتگان کو مبارکباد دیتا ہوں ، جنہوں نے یہاں اکیسویں مہاویر انعامات حاصل کئے ہیں ۔ میں ان کے کام کو گہرائی کےساتھ سراہنا چاہوں گا ۔ان جیسے لوگ ہی جو خاموشی سے بے لوث طریقے سے سماج کی بہتری کے لئے کام کررہے ہیں ، انسانیت میں ہمارا جو یقین ہے ،اسے دوہراتے ہیں ۔آپ کے کام سے اس بات کی یقین دہانی ہوتی ہے ’’ اپنے سے پہلے دوسروں کی خبر گیری ‘‘ کا نعرہ ، جو بھارتی روایت کا حصہ ہے، اسے تحفظ مل گیا ہے ۔


    یہ حقیقت کہ فاؤنڈیشن نے جتنے انعامات شروع کئے تھے ، ان میں اضافہ ہوکر اب یہ انعامات چار ہوگئے ہیں، جو اس بات کا ثبوت ہے کہ سماجی خدمت کے جذبے کوفروغ دینے میں ان انعامات میں یہ انعامات اہم رول اد ا کررہے ہیں۔


    مجھے مطلع کیا گیا ہے کہ یہ انعامات عد م تشدد وسبزی خوری ، تعلیم ،دوا ،سماج وسماجی خدمت اور خواتین کی چھوٹی صنعتو ں کے میدانوں میں انسانی کوششوں میں مہارت کے لئے دئے جاتے ہیں ۔


    جن لوگوں کو انعامات دئے جاتے ہیں ، انہیں ایک سخت عمل کے ذریعہ چنا جاتا ہے اور ان میں سے ہر ایک ، اخلاقی جرأت اور انسانیت کی حالت کو بہتر بنانے کے تئیں خود کو وقف کردینے کے صلے میں اعزاز کا مستحق ہوتا ہے ۔ میں چیدہ جیوری اور ناموں کا انتخاب کرنے والی کمیٹی کی تعریف کرتا ہوں کہ وہ اتنی سنجیدگی سے کام کرتی ہے اور ان افراد اوراداروں کی نشاندہی کے نشانے کو حاصل کرنے کے تئیں زبردست کوشش کرتی ہے، جو سماج کے کمزور طبقوں کی زندگیوں کو بہتر بنانے کے لئے کام کرتے ہیں ۔ میں انعام یافتگان کو مبارکباد دیتا ہوں اور ان کی کوششوں اور کامیابیوں کی تعریف کرتا ہوں ۔


    بھائیو اوربہنو!


    بھارت کو ایک مالامال تہذیب کا تحفہ ملا ہوا ہے ، جو ہزاروں برس پرانا ہے ۔ قدیم بھارتی تہذیب ،علم ودانش کا گہوارہ تھی ۔ بھارت قدیم ترین طریق علاج آیوروید کا مخرج ہے۔


    صفر کے تصور اور نمبروں کے نظام کے بارے میں بھی کہا جاتا ہے یہ بھارت میں ہی ایجاد ہوئے ہیں اور ان کو ایجاد کرنے والی عظیم ماہر ریاضیات آریہ بھٹ تھا ۔ تعلیم کے مندر ٹیکسلا اورنالندہ یونیورسٹیاں بھارت کے لئے قابل فخر رہی ہیں۔ دنیا بھر کے طلبا اور دانشور ان کی طرف راغب ہوتے ہیں ۔


    پانی کو واپس زمین میں پہنچانے سے لے کر پیچیدہ سرجری ، ہوائی جہاز سازی اور ایرو ڈائنامکس سے لے کر معدنیات کے علوم تک بھارتی تہذیب ، انسانی کوششوں کے بہت سے میدانوں میں مہارت کی حامل ہے ۔ قدیم بھارتی سماج کے بارے میں کہا جاتا ہے کہ یہاں مساوات اورترقی میں یقین رکھنے والی کہیں زیادہ شخصیات موجود تھیں ۔ کہا جاتا ہے کہ خواتین کا درجہ بلند تھا اور وہ حکومت کے معاملات میں کافی زیادہ دلچسپی لیتی تھیں۔


    یہ مشاہدہ کہ ایسا لگتا ہے کہ بھارت میں کبھی غلامی نہیں تھی، ان بہت سے یونانی فلسفیوں اور مورخوں نے بیان کیا ، جنہوں نے بھار ت کا دورہ کیا تھا۔


    مارک ٹوین کا یہ بیان کافی مشہور ہے :’’ بھارت انسانی نسل کا گہوارہ ہے ۔ انسانی بولی کی جائے پیدائش ہے ، مادر تاریخ ہے،اساطیر کی نانی ہے اور روایات کی عظیم دادی ہے ۔‘‘ انہوں نے اکثر بھارتی تہذیب کے منفرد فلسفے اور روحانی خاصیتوں کا ذکر کیا ۔


    بھارت دنیا کی ثقافتی راجدھانی رہی ہے۔ محبت ،امن ، برداشت اوربھائی چارے کی اعلیٰ ترین انسانی اقدار کا محور رہا ہے اور گہرے علم ودانش کا وسیلہ دنیا کے لئے وشو گرو رہا ہے ۔


    بھارت ایک ایسے مذہب کی جائے پیدائش بھی ہے ، جس کی جڑیں محبت ،قربانی ،عدم تشدد اور امن سے پختگی سے وابستہ ہیں ۔ جین مذہب کی بنیاد وردھمان مہاویر نے ،جو تقریباََ 500 قبل مسیح میں 24ویں تیرتھنکر تھے،اس مذہب کی مضبوط بنیاد رکھی تھی اور اس میں تقریباََ 25صدیوں تک کوئی تبدیلی واقع نہیں ہوئی ۔ یہ اجتماع اسی عظیم دوراندیش اور مقدس روح کی یاد میں ہے ،جس کے لئے آج ہم سب جمع ہوئے ہیں۔


    بھگوان مہاویر نے تعلیم دی کہ نجات اور نعمت کا راستہ بے ضرر اور غلط خیالات کو مسترد کرتے ہوئے زندگی جینا ہے ۔جین عقیدے کی روح ، کائنات میں ہرایک شے کے وجود کی فلاح اور خود کائنات کی صحت کے تئیں ان مٹ فکر ہے ۔


    کہا جاتا ہے کہ جانور ،پیڑ پودے اور بنی نوع انسان زندگی کی روح کے حامل ہوتے ہیں ۔ ہرروح مساوی قدر کے طور پرسمجھی جاتی ہے اور اس کے ساتھ احترام اور ہمدردی کا سلوک روارکھا جاتا ہے ۔ جین طرز حیات بذات خود امن اورتقدس کا حامل ہے اور اس میں دنیا کے قلیل وسائل کے منصفانہ استعمال پر زور دیا جاتا ہے ۔


    جین مذہب کے تین رہنما اصول :’’ تین جواہرات ‘‘ صحیح عقیدہ ،صحیح علم اور صحیح رویہ ‘‘ اس کے خود کے بانی بھگوان مہاویر نے پیش کئے تھے ۔ اہنسا ’’عدم تشدد ‘‘ یا ’’ کسی کو تکلیف نہ پہنچانا ‘‘ جین فلسفے کی بنیادی خاصیت ہے ۔


    جین مذہب میں سکون اور توازن کے بارے میں بھی کہا گیا ہے کہ یہ ابتلا ٔ اور خوشی سے مساویانہ طور پر نمٹنے کی صلاحیت پیدا کرنا ہے ۔ اختلافات کے تئیں انتہائی درجے کی برداشت اور دوسروں کو اپنی زندگی میں جگہ دینا جین عقیدے کا بذات خود مزاج ہے ۔اس کے بنیادی عقیدوں میں سے ایک ’’ انیکنتودا ‘‘ اصول ہے ۔جس میں کہا گیا ہے کہ سچ اور حقیقت پیچیدہ ہیں او ران کے ہمیشہ کئی پہلو ہوتے ہیں ۔


    بھگوان مہاویر کی زندگی اور جین مذہب کے فلسفے میں عصر حاضر کی دنیا کے لئے بہت سے اہم اسباق ہیں ۔ہم ایک بڑے بحران کے دور میں جی رہے ہیں ۔ایک طرف ہم بہت سی قسم کے تشدد ،دہشت گردی سے لے کر شورش اور خانہ جنگی تک سے لڑرہے ہیں ،دوسری طرف ہم وسائل کے بے حساب استحصال ، غیر متوازن اورایسی ترقیاتی سرگرمیوں کے نتیجے کا سامنا کررہے ہیں ، جن کے بارے میں ہم نے ٹھیک ڈھنگ سے منصوبہ بندی بھی نہیں کی ہے۔


    دوستو!


    ہماری تہذیب آج ایک ایسے مقام پر ہے ،جو چوراہے سے ہوکر گزرتا ہے ۔یاتو ہمیں اپنا طرز زندگی بدلنا ہوگا یا پھر ہمیں اپنے کاموں کے نہ ٹلنے والے نتائج کا سامنا کرنے کے لئے تیار رہنا ہوگا۔اس دوراہے پر ہمارے وقت کے کچھ سوالات کے جوابات بھگوان مہاویر کے فلسفے، اصول اور تعلیمات میں مل سکتے ہیں ۔


    یہی وقت ہے کہ ہم ان عناصر پر نظر ڈالیں جن سے ہم بھارتی بنتے ہیں ۔ ہم اپنی قدیم اقدار پر ایک بار پھر نظر ڈالیں ، ان میں سے بہترین کی نشاندہی کریں ، وہ اقدار جو ہمارے وقت کے لئے سب سے زیادہ مناسب ہیں اور پھر ہمیں ان کو اپنی زندگی میں شامل کرلینا چاہئے ۔ ہماری تہذیب ایک شاندار تہذیب تھی ۔ ہم دنیا میں بہت سے پہلوؤں سے قائدانہ کردار ادا کرتے تھے۔ ہمیں دنیا میں اپنا جائز مقام واپس حاصل کرنا ہوگا۔جیسا کہ ہم انسانی اقدار اوردانشمندی کا مرکز تھے۔ ہم سماجی نظام اور قدرتی وسائل کے حوالےسے اپنی وراثت کے ذمہ دار ہیں ۔ یہ ہمارا مقدس فرض ہے کہ ہم انہیں اپنی آنےوالی نسلوں کو بہترین حالت میں سونپ دیں تاکہ زندگی کے تواتر میں کوئی رخنہ نہ پڑے۔


    آج پرامن بقائے باہمی اور خدمت کے جدبے کا جشن ہے کہ بھگوان مہاویر انعامات دئے جارہے ہیں۔


    میں سمجھتا ہوں کہ انعام یافتگان وہ افراد ہیں ، جنہوں نے اپنے فرائض سے آگے بڑھ کر انسانیت کی خدمت کی ۔


    میں سمجھتا ہوں کہ عدم تشدد اور سبزی خوری کے صلے میں انعام یافتہ ڈاکٹر شیرانی پریرہ ’’ جانوروں کے حامی لوگ ‘‘ کے بانیوں میں سے ایک ہیں، جو جانوروں کی بہبود اور ان کی حفاظت کے لئے کام کررہی ہیں۔وہ جانوروں کے ساتھ اخلاقی رویہ رکھے جانے اور ان کے تحفظ کی ایک زبردست وکیل ہیں اور انہوں نے آج تک سیکڑوں جانوروںکو بچایا اور نئے سرے سے آباد کیا ہے ۔


    بھگوان مہاویر جین ریلیف فاؤنڈیشن ٹرسٹ حیدرآباد ،جسے علاج معالجے میں مہارت کے صلے میں انعام دیا گیا ہے ۔ ان لوگوں کو مفت ڈایالیسس کی خدمات فراہم کررہا ہے ۔ جنہیں علاج کی ضرورت تو ہوتی ہے لیکن وہ لوگ اس کا خرچ برداشت نہیں کرسکتے ۔ یہ بات قابل ذکر ہے کہ وہ ڈایالیسس کے مریضوں کو دوائیں اور دیگر سازوسامان جیسی دیگر ضروری اشیا کم قیمت پر فراہم کراتا ہے ۔


    میں رورل ہیلتھ آرگنائیزیشن امپھال کی بھی تعریف کرتا ہو ں کہ اسے سماج اور سماجی خدمت میں مہارت کے لئے انعام دیا گیا ہے۔ اس بات سے بالکل تقویت پہنچتی ہے کہ اس این جی او کی فلاحی خدمات خاص طور پر منی پور کے دوردراز پہاڑی علاقوں میں صحت خدمات اورتعلیمات سے قبائلی ،غریب ،درج فہرست ذاتوں اور درج فہرست قبائل آبادیوں کو بڑے پیمانے پرفائدہ پہنچا ہے ۔


    آپ میں سے ہر ایک کو مبارکباد دیتے ہوئے میں یہ بات دوہرانی چاہوں گا کہ آپ کی یہ خدمات انتہائی اہمیت کی حامل ہیں۔ میں آپ سب کو بہترین خواہشات پیش کرتا ہوں اور امید کرتا ہوں کہ آپ اپنا یہ قیمتی کام جاری رکھیں گے اور دنیا میں تبدیلی کا موجب بنیں گے۔


    میں بھگوان مہاویر فاؤنڈیشن کو اپنی بہترین خواہشات پیش کرتا ہوں ۔آپ ایک طرز حیات کے وارث اور ذمہ دار ہیں جو ایک فلسفہ ہے، جو دنیا کو خاص طور پر بحران کے دورمیں رہنمائی فراہم کرسکتا ہے ۔


    جے ہند !


    ۰۰۰۰۰۰۰۰۰۰۰۰۰۰۰۰۰۰۰۰۰


    U- 6019

    
    
    (Release ID: 1554488) Visitor Counter : 3
    
    
      Read this release in: English