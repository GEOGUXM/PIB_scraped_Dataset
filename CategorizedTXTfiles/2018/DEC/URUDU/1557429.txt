      وزارتِ تعلیم

      بروقت وظائف حاصل کرنے میں کوئی روکاوٹ نہیں، مستحق طلباء ہر مہینے کی 30 تاریخ کو ہر حال میں وظائف حاصل کرسکیں گے: جناب پرکاش جاؤڈیکر
      
      اسٹڈی اِن انڈیا پروگرام کا آغاز ہوچکا ہے ، تقریباً 2000 طلباء نے 100 منتخبہ بھارتی اداروں میں داخلے لیے ہیں: جناب پرکاش جاؤڈیکر
      
      Posted On: 26 DEC 2018 7:55PM by PIB Delhi


    نئیدہلی۔ 27 ؍دسمبر۔ انسانی وسائل کی ترقی و فروغ کے وزیر جناب پرکاش جاؤڈیکر نے طلباء کو یقین دہانی کرائی ہے کہ کسی بھی طالب علم کو بروقت وظائف کی رقم حاصل کرنے میں کوئی مشکل در پیش نہیں آئے گی۔ انہوں نے کہا ہے کہ حکومت نے پورے نظام پر باقاعدگی سے نظرثانی کی ہے اور ماہ نومبر سے ہم نے ایسا انتظام کیا ہے کہ ہر مہینے کی 30 تاریخ تک وظائف کی رقم استفادہ کنندہ کے کھاتے میں یقینی طور پر پہنچ جائے۔ انہوں نے بتایا ہے کہ وظائف سے متعلق جمود اور تعطل کو ختم کرنے کیلئے 250 کروڑ روپئے کی خصوصی گرانٹ منظور کی گئی ہے اور تمام تر بقایا جات کی ادائیگی کی جاچکی ہے۔ انہوں نے کہا کہ تقریباً 2.44 لاکھ طلباء مختلف وظائف کے فوائد حاصل کررہے ہیں اور یہ وظائف انسانی وسائل کی ترقی وفروغ کی وزارت، اے آئی سی ٹی ای اور یو جی سی کے ذریعے دیے جارہے ہیں۔ حکومت ان وظائف اسکیموں پر تقریباً چار ہزار کروڑ روپئے کی رقم صرف کررہی ہے۔ جناب پرکاش جاؤڈیکر نئی دہلی میں میڈیا کو جانکاری دے رہے تھے۔


    انہوں نے مختلف النوع وظائف اسکیموں کا حوالہ دیا جو وزارت، اے آئی سی ٹی ای اور یو جی سی کے تحت چلائی جارہی ہیں ، قومی وسائل اور خوبی پر مبنی وظائف اسکیم ، کالجوں اور یونیورسٹی کے طلباء کے لئے مرکزی شعبے کی وظائف اسکیم اور وزارت کے تحت جموں وکشمیر کیلئے خصوصی وظائف اسکیم ، لڑکیوں کیلئے وظائف (پی آر اے جی اے ٹی آئی) ، اے آئی سی ٹی ای کے تحت مختلف طور پر اہل طلباء کیلئے اسکیم اور شمال مشرقی خطے کیلئے یو جی سی کے تحت فراہم کی جانے والی خصوصی اسکالر شپ اسکیم ، جے آر ایف وغیرہ وہ چند وظائف اسکیمیں ہیں جو وزارت کی جانب سے نافذ کی گئی ہیں۔


    وزیر موصوف نے یہ بھی بتایا کہ اسٹڈی اِن انڈیا پروگرام کا آغاز ہوچکا ہے اور تقریباً 2000 طلباء نے پہلے سیزن کیلئے 100 منتخبہ سرکردہ بھارتی اداروں میں داخلے لیے ہیں۔ انہوں نے کہا کہ ہمیں توقع ہے کہ 30 ایشیائی ، افریقی، مشرق وسطیٰ اور دولت مشترکہ کے تحت خود مختار ممالک (سی آئی ایس) کے تقریباً 2000 غیر ملکی طلباء اس پروگرام کے تحت آئندہ تین برسوں میں داخلے لیں گے۔


    وزیر موصوف نے کہا کہ ’’اسٹڈی اِن انڈیا‘‘ ایک اختراعی پہل قدمی ہے جس کا مقصد جنوبی ایشیا ، جنوبی مشرقی ایشیا ، مشرق وسطیٰ اور افریقہ کے ہمارے شراکت دار ممالک کے طلباء کو بھارت آنے اور بھارت کے سرکردہ تعلیمی اداروں میں بہترین تعلیمی تدریس کا تجربہ حاصل کرنے کیلئے راغب کرنا ہے۔ اس پروگرام کے تحت ایک وسیع پورٹل کی تشکیل ، کال سینٹر کی تشکیل، سماجی میڈیا مہم، برانڈنگ ، تقریبات کا اہتمام اور زیادہ سے زیادہ تعداد میں غیرملکی طلباء کو بھارتی اداروں کی جانب متوجہ کرنے کیلئے سہولت مراکز کا قیام وغیرہ شامل ہیں۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    U-6460

    
    
    (Release ID: 1557429) Visitor Counter : 10
    
    
      Read this release in: English