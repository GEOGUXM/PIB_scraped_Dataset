      نائب صدر جمہوریہ ہند کا سکریٹریٹ

      جناب اٹل جی نے کنیکٹیویٹی انقلاب برپا کیا اور ترقی اور نمو کا راستہ ہموار کیا: نائب صدر جمہوریہ ہند
      Posted On: 25 DEC 2018 8:07PM by PIB Delhi


    نئیدہلی۔ 26 ؍دسمبر۔نائب صدر جمہوریہ ہند جناب ایم وینکیانائیڈو نے کہا ہے کہ سابق وزیراعظم ، ’’بھارت رتن‘‘ جناب اٹل بہاری واجپئی جی نے کنیکٹیویٹی انقلاب برپا کیا اور ترقی اور نمو کا راستہ ہموار کیا۔ آنجہانی وزیراعظم کے یوم پیدائش کی سالگرہ کے موقع پر منعقدہ ایک یادگاری تقریب سے خطاب کرتے ہوئے انہوں نے کہا کہ اٹل بہاری واجپئی جی سے انہیں بڑی قربت حاصل تھی ۔ انہوں نے اس سلسلے میں اپنے تجربات بیان کیے۔ پارلیمانی اُمور اور اعداد وشمار نیز پروگراموں کے نفاذ کے وزیر مملکت جناب وجئے گویل اور دیگر عمائدین بھی اس موقع پر موجود تھے۔


    جناب نائیڈو نے کہا کہ جناب اٹل جی ایک منجھے ہوئے پارلیمان تھے اور ایک عمدہ منتظم، صاحب بصیرت سیاستداں اور زبردست مقرر اور عالم بھی تھے۔ وہ بیحد مقبول عام رہنما تھے اور ان سب کے اوپر وہ ایک عظیم ہستی تھے جو بنیادی بھارتی اقدار اور ہم آہنگی میں یقین رکھتے تھے۔


    نائب صدر جمہوریہ ہند نے کہا کہ جناب اٹل جی نے اصلاح کے ایجنڈے کو نافذ کیا اور عظیم چنوتیوں کے درمیان اچھی حکمرانی کا نمونہ پیش کیا۔ انہوں نے مزید کہا کہ اچھی حکمرانی، عوام کو حساس انتظامیہ کی فراہمی خصوصاً سماج کے حساس اور کمزور طبقات کی خبر گیری واجپئی کی انتظامیہ کی خاص خوبیاں تھیں۔ جناب اٹل جی نے ملک کی حکمرانی میں ٹیکنالوجی، اختراعات اور تحقیق کے ذریعے منظم تبدیلیاں پیدا کیں تاکہ عوام کی زندگی میں بہتری رونما ہوسکے۔


    ’’پردھان منتری گرامین سڑک یوجنا‘‘، ’’سنہری چورستہ پروجیکٹ ‘‘، ’’ٹیلی مواصلاتی انقلاب‘‘، ’’سرو شکشا ابھیا ن یا آفاقی تعلیم کیلئے مہم‘‘ اور متعدد دیگر اقدامات اٹل جی کے ذریعے عمل میں لائے گئے۔جنہوں نے بھارت کے ترقیاتی سفرنامے کو بدل کر رکھ دیا اور بھارتی بنیادی ڈھانچے کی نمو کو مہمیز کیا۔


    اچھی حکمرانی کے پس منظر میں بدعنوانی کا ذکر کرتے ہوئے نائب صدر جمہوریہ ہند نے کہا کہ بدعنوانی کی سب سے بڑی قیمت ناداروں کو ادا کرنی پڑتی ہے ۔ انہو ں نے اس امر پر تأسف کا اظہار کیا کہ زیادہ تر بدعنوانی کا عمل غریبوں کے نام پر ہی انجام پاتا ہے۔


    جناب نائیڈو نے کہا کہ براہ راست فائدہ منتقلی (ڈی بی ٹی) جیسے اقدامات نے بچولیوں کا خاتمہ کیا اور اسی کے ذریعے سرکاری اسکیموں کے مالی فوائد اہل آبادی تک پہنچنے لگے جس کے ذریعے بینکوں نے فوائد کو براہ راست استفادہ کنندگان کے کھاتے تک منتقل کرنا شروع کیا۔


    اچھی حکمرانی کے دن کے انعقاد کی اہمیت پر اظہار خیال کرتے ہوئے ، جو اٹل جی کی پیدائش کی سالگرہ کے موقع پر منایا جارہا ہے ، نائب صدر جمہوریہ ہند نے کہا کہ ناداروں اور پسماندہ دبے کچلے افرادکی ضروریات کی تکمیل اور ان کی خبر گیری کو سرکاری انتظامیہ کے تحت زیرتوجہ لانے کا عنصر ان کی حکمرانی کی کلید تھا۔ عوام کے توقعات پر کھرا اترنا اور ان کی ضروریات کی تکمیل ہی حکمرانی کا سب سے عظیم پہلو ہے۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    U-6441

    
    
    (Release ID: 1557329) Visitor Counter : 8
    
    
      Read this release in: English