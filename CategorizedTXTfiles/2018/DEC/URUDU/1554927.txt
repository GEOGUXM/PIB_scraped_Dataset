      جہاز رانی کی وزارت

      جہاز رانی کی وزارت نے وارانسی میں فریٹ ولیج کے لئے 156 کروڑ روپئے منظور کئے
      
      فریٹ ولیج سے وارانسی میں لاجسٹکس انڈسٹری کو کافی فروغ حاصل ہو گا

      Posted On: 06 DEC 2018 7:45PM by PIB Delhi

    نئی دہلی، 6 دسمبر / جہاز رانی کی وزارت نے دریائے گنگا پر اندرونِ ملک آبی گزر گاہ ٹرمنل سے متصل وارانسی میں فریٹ ولیج یعنی مال برداری سے متعلق گاؤں کی ترقی کے لئے 156 کروڑ روپئے منظور کئے ہیں ۔ وارانسی میں فریٹ ولیج کی تعمیر اندرونِ ملک آبی گزر گاہوں کی ہندوستان اتھارٹی ( آئی ڈبلیو اے آئی ) کے ذریعے کی جائے گی ۔ یہ فریٹ ولیج ایک کارگو ہب کی حیثیت سے کام کرے گا ۔ علاوہ ازیں ، سامانوں کو اکٹھا کرنے کے ایک مرکز کے طور پر فریٹ ولیج کام کرے گا ۔ اس کی تعمیر سے وارانسی میں لاجسٹکس سے متعلق ایک پیشہ ور صنعت کی ترقی کو رفتار دینے میں تعاون حاصل ہو گا ۔


    فریٹ ولیج وہ مخصوص مقام ہوتا ہے ، جہاں سامان کے نقل و حمل کے متعدد پہلوؤں اور سامان کی تقسیم کے لئے سہولتیں دستیاب ہوتی ہیں ۔ علاوہ ازیں ، جہاں بڑے پیمانے پرایک منظم انداز میں دیگر لاجسٹکس سہولتیں دستیاب ہوتی ہیں ۔ فریٹ ولیج کا اصل کام کاج نقل و حمل کے متعدد طریقۂ کار کے بندوبست اور استعمال کے علاوہ ، ان کو مربوط کرنا اور نقل و حمل کے موجودہ طریقۂ کار کی مشکلات کو دور کرنا ہے ۔ فریٹ ولیجز بنیادی طور پر سامانوں کو اکٹھا کرنے کا کام کرتے ہیں ، جو کہ مال بردار جہاز کے مالکان کو متعدد لاجسٹکس مثلاً ریل - روڈ ، ریل - واٹر وے اور روڈ – واٹر وے کو منتخب کرنے کے اختیارات فراہم کرتے ہیں ۔


    مالکان کے لئے نقل و حمل کے متعدد متبادلوں کو منتخب کرنے کا عمل زیادہ سے زیادہ / کم سے کم لاجسٹکس لاگت پر منحصر ہوتا ہے ۔ سامان کی لدائی اور ڈھلائی سے متعلق مختلف سرگرمیوں کی ڈلیوری اور اشتراک و تعاون کا کام ایک چھت کے نیچے ہو جاتا ہے ، جس سے تجارت کافی آسان ہو جاتی ہے ۔ علاوہ ازیں ، اس سے تجارت و کاروبار کی سرگرمیوں میں بہتری آتی ہے ۔


    عالمی بینک نے پروجیکٹ سے متعلق امکانات کے مطالعہ کے دوران وارانسی کو فریٹ ولیجز کی تعمیر کے لئے سب سے زیادہ موزوں اور مناسب مقام کی حیثیت سے منتخب کیا تھا ۔ وارانسی شہر کا محل وقوع اسٹریٹیجک اعتبار سے کافی اہم ہے اور یہ ہندوستان میں نقل و حمل سے متعلق اقتصادی راہداری کے لاجسٹکس چین کے لئے کلیدی مقام ہے ، جہاں سے قومی آبی گزر گاہ – 1 ، ایسٹرن ڈیڈیکیٹیڈ فریٹ کاریڈور ( ای ڈی ایف سی ) ، قومی شاہراہ نمبر 7 اور قومی شاہراہ نمبر 2 گزرتے ہیں ۔ جل مارگ وکاس یوجنا کے تحت تعمیر کئے جانے والے کثیر ماڈل ٹرمینل کی تکمیل کے بعد وارانسی میں اندرونِ ملک آبی گزر گاہ پر ٹریفک میں کافی اضافہ ہو جانے کا امکان ہے ۔ سال 2020 ء تک وارانسی کثیر ماڈل ٹرمینل میں ٹریفک کا تخمینہ حجم 3.55 ایم ایم ٹی ، 2025 ء تک 3.82 ایم ایم ٹی ، 2035 ء تک 10.12 ایم ایم ٹی اور 2045 ء تک 10.32 ایم ایم ٹی ہو جانے کی امید ہے۔


    وارانسی میں فریٹ ولیج کی تعمیر تقریباً 100 ایکڑ رقبے میں کئے جانے کی تجویز ہے ۔ فریٹ ولیج کی تعمیر کا کام دو مرحلوں میں کیا جائے گا۔ پہلے مرحلے میں 70 ایکڑ اور دوسرے مرحلے میں 30 ایکڑ میں فریٹ ولیجز کی تعمیر کی جائے گی ، جس کی لاگت 120 کروڑ روپئے ہو گی ۔


    آئی ڈبلیو اے آئی کے پاس فریٹ ولیج کی زمینوں کی ملکیت ہو گی ۔ تاہم زمینوں کا کچھ حصہ لاجسٹکس کمپنیوں کو کرائے پر دیا جائے گا ۔ اندرونِ ملک آبی گزر گاہوں سے متعلق مینو فیکچرنگ اور تجارتی کمپنیوں کے لئے قیمتیں بازار کی شرائط پر طے ہوں گی ۔ فریٹ ولیج کے پاس مال برداری سے متعلق مختلف کاموں کو انجام دینے کی صلاحیت ہو گی ۔


    ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔ ۔۔ ۔ ۔ ۔ ۔ ۔


    ( م ن ۔ م ع ۔ ع ا ) ( 06 – 12 – 2018 )


    U. No. 6087

    
    
    (Release ID: 1554927) Visitor Counter : 4