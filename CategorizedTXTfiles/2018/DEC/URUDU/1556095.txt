      امور داخلہ کی وزارت

      ‘‘داخلہ سکیورٹی کی صورتحال میں گذشتہ چار برسوں کے دوران بہت بہتری آئی ہے’’ : مرکزی وزیر داخلہ
      جناب راجناتھ سنگھ نے کہا ہے کہ نوجوانوں میں قومی فخر کے جذبے کو زندہ کرنے کے لیے معمر لوگوں کی شمولیت والے ایکشن پلان کی ضرورت ہے

      Posted On: 16 DEC 2018 4:49PM by PIB Delhi

    نئی دہلی، 16 /دسمبر مرکزی وزیر داخلہ جناب راجناتھ سنگھ نے کہا ہے کہ داخلی سکیورٹی کی صورتحال گذشتہ چار برسوں کے دوران بہت بہتر ہوئی ہے۔ آج یہاں وجے دِوَس کی ایک تقریب سے خطاب کرتے ہوئے انھوں نے کہا کہ بائیں بازو کی انتہا پسندی سے متاثرہ اضلاع کی تعداد 90 سے گھٹ کرمحض تقریباً 12 رہ گئی ہے جبکہ شمال مشرق میں شورش کے حالات میں بھی 80 فی صد بہتری آئی ہے۔ جناب راجناتھ سنگھ نے یہ بھی کہا کہ پاکستان کی جانب سے جنگ بندی کی خلاف ورزیوں کا مؤثر طریقے سے جواب دینے کے لیے بی ایس ایف کو پوری آزادی دے دی گئی ہے۔


    مرکزی وزیر داخلہ نے کہا کہ معمرسابق فوجی ہمارے نوجوانوں میں قومی فخر کا جذبہ بھرنے میں کلیدی کردار ادا کرسکتے ہیں۔مہاویر چکر حاصل کرنے والے بریگیڈیئر محمد عثمان اور ہندوستان کا پہلا پرم ویر چکر حاصل کرنے والے میجر سومناتھ شرما کی دلیری کو یاد کرتے ہوئے جناب راجناتھ سنگھ نے اس بات پر افسوس ظاہر کیا کہ آج نوجوان کرکٹ کھلاڑیوں اور فلم ایکٹروں ہی آئیڈیل سمجھتے ہیں اور اگر ان سے پرم ویر چکر حاصل کرنے والوں کا نام بتانے کے لیے کہا جائے تو وہ ایک نام بھی نہیں بتاپائے گا۔ مرکزی وزیر داخلہ نے کہا کہ چندرشیکھر آزاد اور بھگت سنگھ جیسے شہید حب الوطنی کے جذبے سے سرشار تھے ۔ انھوں نے کہا کہ آج معاشرے کو معمر سابق فوجیوں کے ساتھ کھڑے ہونے کی ضرورت ہے اور شہریوں میں شخصی وقار کے تحفظ اور قومی یکجہتی کے لیے ایک ایکشن پلان کی ضرورت ہے۔


    جناب راجناتھ سنگھ نے کہا کہ ہمارے مسلح دستوں نے 1971 میں یہ ثابت کیا کہ وہ تاریخ کو دوبارہ لکھنے اور نقشے دوبارہ تیار کرنے کی صلاحیت رکھتے ہیں۔ انھوں نے کہا کہ اس کے بعد سے ہندوستانی فوج دنیا کے سامنے ایک پروفیشنل ماڈل کے طور پر ابھری ہے۔


    اس موقع پر مرکزی وزیر داخلہ نے شہیدوں کے خاندانوں کو اعزاز بخشا اور ویٹرن انڈیا ایسوسی ایشن کے پہلے سہ ماہی نیوز لیٹر کا اجراء کیا۔ جناب راجناتھ سنگھ نے شہدا کی فلاح کے لیےتنظیم کے بنیادی فنڈ میں تعاون کے طور پر اپنی ایک ماہ کی تنخواہ دینے کا اعلان بھی کیا۔


    ۔ ۔ ۔ ۔ ۔ ۔ ۔ ۔ ۔ ۔


    U. No. 6272

    
    
    (Release ID: 1556095) Visitor Counter : 9