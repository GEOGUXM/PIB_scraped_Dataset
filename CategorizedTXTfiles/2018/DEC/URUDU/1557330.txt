      وزیراعظم کا دفتر

      وزیراعظم نے ’’بوگی بیل برج‘‘ قوم کے نام وقف کیا، مسافر ریل گاڑی کو جھنڈی دکھاکر رخصت کیا
      Posted On: 25 DEC 2018 4:32PM by PIB Delhi


    نئیدہلی۔ 26 ؍دسمبر۔وزیراعظم جناب نریندر مودی نے 25دسمبر کو آسام میں بوگی بیل برج کو قوم کے نام وقف کیا، یہ پُل جو ڈبروگڑھ اور آسام کے دھیماجی اضلاع کے مابین دریائے برہمپتر پر تعمیر ہوا ہے ، ملک کے لئے ازحد اقتصادی اور کلیدی اہمیت کا حامل ہے ۔ دریائے برہمپتر کے شمالی ساحل پر واقع کرینگ چوپڑی میں منعقدہ ایک وسیع عوامی جلسے کے دوران وزیراعظم نے اس پُل سے ہوکر گزرنے والی پہلی ریل گاڑی کو جھنڈی دکھاکر رخصت کیا۔


    اس موقع پر اظہار خیال کرتے ہوئے وزیراعظم نے معروف آسامی گلوکار دیپالی بورٹھاکر کو خراج عقیدت پیش کیا، جن کی حال میں ہی وفات ہوئی ہے۔ انہو ں نے ریاست کی متعدد دیگر معروف اور تاریخی شخصیات کو بھی خراج عقیدت پیش کیا۔ یہ وہ شخصیات ہیں جنہوں نے ریاست کا نام روشن کیا اور مختلف شعبوں میں ملک کا بھی نام روشن کیا۔ انہوں نے کرسمس کے موقع پر عوام کو مبارکباد پیش کی ، انہوں نے کہا کہ آج سابق وزیراعظم آنجہانی اٹل بہاری واجپئی کی پیدائش کی سالگرہ کا دن ہے اور اسے ’’سوشاسن دیوس‘‘ یا ’’اچھی حکمرانی کے دن‘‘ کے طور پر منایا جاتا ہے۔


    وزیراعظم نے کہا کہ گزشتہ ساڑھے چار برسوں کے دوران مرکزی حکومت نے اچھی حکمرانی کے مقصد سے کام کیا ہے ۔ انہوں نے کہا کہ تاریخی بوگی بیل ریل اور سڑک پل کو ملک کے نام وقف کیاجانا بھی اسی مقصد کی ایک علامت ہے۔ انہو ں نے کہا کہ یہ پل انجینئرنگ اور ٹیکنالوجی کا ایک کرشمہ ہے اور ازحد کلیدی اہمیت کا حامل ہے۔ انہوں نے کہا کہ یہ پل آسام اور اروناچل پردیش کے درمیان کی دوری کو کم کردیگا ۔ انہوں نے کہا کہ اس پل کی وجہ سے اس خطے میں زندگی بسر کرنے کا عمل آسان ہوجائیگا۔ وزیراعظم نے کہا کہ یہ پل اس خطے کے عوام کیلئے پیڑھیوں سے ایک خواب کی حیثیت رکھتا تھا اور اب یہ خواب شرمندہ تعبیر ہوچکا ہے۔ وزیراعظم نے کہا کہ ڈبرو گڑھ حفظان صحت ، تعلیم اور تجارت کے لحاظ سے اس خطے کا اہم مرکز ہے اور دریائے برہمپتر کے شمال میں سکونت پذیر افراد اب اس شہر تک زیادہ آسانی کے ساتھ رسائی حاصل کرسکتے ہیں۔


    وزیراعظم نے اس پل کی تعمیر سے وابستہ تمام تر افراد کی ستائش کی۔ انہوں نے کہا کہ مئی 2017 میں انہوں نے آسام میں بھوپین ہزاریکا برج کو بھی قوم کے نام وقف کیا تھا جو ملک کا سب سے لمبا سڑک پل ہے۔


    وزیراعظم نے کہا کہ ایک طرف جہاں 60-70 برسوں میں دریائے برہمپتر پر صرف تین پُل بنائے گئے تھے وہیں گزشتہ ساڑھے چار برسوں کے دوران مزید تین پلوں کو مکمل کیاگیا ہے۔ مزید پانچ پل تکمیل کے مراحل میں ہیں۔ انہوں نے کہا کہ دریائے برہمپتر کے شمالی اور جنوبی دونوں کناروں کے مابین افزوں کنیکٹیویٹی اچھی حکمرانی کا ایک عنصر ہے۔ انہوں نے کہا کہ ترقی کی یہ رفتار شمال مشرق میں تغیر لائے گی۔


    وزیراعظم نے نقل وحمل کے ذریعے تغیر کے سلسلے میں حکومت کے نظریے کی وضاحت کی ، انہوں نے کہا کہ ملک میں بنیادی ڈھانچہ تیز رفتاری کے ساتھ نمو پذیر ہے۔


    وزیراعظم نے آسام کی ریاستی حکومت کی ستائش کی اور کہا کہ التوائی پروجیکٹوں کی تکمیل میں اس نے بڑی کوششیں کی ہیں۔ انہوں نے کہا کہ گزشتہ ساڑھے چار برسوں کے دوران قومی شاہراہوں کا تقریباً 700 کلو میٹر حصہ تعمیر ہوا ہے ۔ انہوں نے شمال مشرقی خطے میں متعدد دیگر کنیکٹیویٹی سے متعلق پروجیکٹوں کا ذکر کیا۔ انہوں نے کہا کہ مضبوط اور ترقی پذیر مشرقی بھارت مضبوط اور ترقی پسند بھارت کی کلید ہے۔ انہوں نے کہا کہ بنیادی ڈھانچے کے علاوہ متعدد دیگر اقدامات مثلاً اُجّولا اور سوچھ بھارت ابھیان کے سلسلے میں بھی آسام میں تیز رفتا ر ترقی رونما ہوئی ہے۔


    وزیراعظم نے کہا کہ آج ہمارے ملک کے نوجوان ، جو دوردراز کے علاقوں میں سکونت پذیر ہیں، وہ بھارت کا نام روشن کررہے ہیں۔ آسام کی معروف ایتھلیٹ ہیما داس کا ذکر کرتے ہوئے انہوں نے کہا کہ اب نوجوان خود اعتمادی سے معمور نیوانڈیا کی علامت بن گئے ہیں۔ انہوں نے کہا کہ حکومت بھارت کے مستقبل کی ضروریات کی تکمیل کیلئے بنیادی ڈھانچوں کی تعمیر کی کوششیں کررہی ہے۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    U-6442

    
    
    (Release ID: 1557330) Visitor Counter : 10
    
    
      Read this release in: English , Marathi , Bengali , Assamese , Tamil , Kannada