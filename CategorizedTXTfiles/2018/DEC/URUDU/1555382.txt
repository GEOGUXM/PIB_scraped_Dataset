      نائب صدر جمہوریہ ہند کا سکریٹریٹ

      صدرجمہوریہ کے نظریات میں زبردست تنوع اورگہرائی ہوتی ہے
      
      سربراہ مملکت اور ملک کے شہر ی ٔ اوّل کی حیثیت سے صدر جمہوریہ ملک وقوم کی روح کی ترجمانی کرتےہیں
      
      ہمیں خود کو سماجی ،معاشی اور ثقافتی تبدیلی کے نئے عہد میں متعارف کرانا چاہئے ،شمولیت ، ہندوستان کی روح کی حیثیت رکھتی ہے
      
      ’’ری پبلکن ایتھیک ‘‘ اور ’’لوک تنتر کے سوور‘‘ نامی دو تصنیفات کی رسم اجرأ

      Posted On: 10 DEC 2018 3:28PM by PIB Delhi

    نئیدہلی 10 دسمبر۔ نائب صدرجمہوریہ ہند جناب ایم وینکیا نائیڈو نے کہا ہے کہ صدرجمہوریہ کے نظریات میں زبردست گہرائی اورتنوع ہوتا ہے۔ وہ سربراہ مملکت اور ملک کے شہری اول کی حیثیت سے ملک وقوم کی روح ،اس کے تصورات ، امنگوں وآرزوؤں اور امیدوں اور سب سے بڑھ کر ہمارے قومی اخلاق کی ترجمانی کرتے ہیں ۔ جناب وینکیا نائیڈ و ،عزت مآب صدر جمہوریہ ہند جناب رام ناتھ کووند کی کچھ مخصوص تقریروں پر مشتمل ’’ دی ری پبلکن ایتھیک‘‘ ’’ لوک تنتر کے سوور ‘‘ نامی دو تصنیفات کا اجرا کرنے کے بعد حاضرین تقریر سے خطاب کررہے تھے۔


    جناب وینکیا نائیڈو نے کہا کہ ہندوستان کی اخلاقیات کی ان ذہین الفاظ میں ترجمانی اورتشریح کی جاسکتی ہے ۔ ’’ایکم ست وپرا بہودھا وادنتی ‘‘ اہل خرد حضرات اس ایک عظیم بات کو مختلف پیرایوں سے بیان کرتے ہیں اور یہ شمولیت ہی دراصل ہندوستان کی روح ہے ۔ صدر مملکت کے منصب فائز ہونے کے بعد سے اب تک کے پندرہ مہینوں میں جناب رام ناتھ کووند انتہائی دانشمندانہ اور عالمانہ تقاریر کرتے رہےہیں ، جن میں شمولیت کی سچی مانگ موجود ہے ۔


    جناب وینکیا نائیڈو نے اپنے خطاب میں آگے کہا کہ ’’ ری پبلکن ایتھیک ‘‘ کے تعمیری باب صدر جمہوریہ کو انتہائی مرغوب مساوات وتعلیم جیسے نظریات پر مبنی ہیں ۔یہی وہ اصول ہیں ،جنہوں نے ایک چھوٹے سے گاؤں کے مٹی کے گھرسے راشٹرپتی بھون تک ان کے سفر کی حوصلہ افزائی کی ہے ۔ صدر جمہوریہ موصوف کے تصورات اورنظریات میں قومی اور بین الاقوامی اہمیت کے انتہائی متنوع امور اور مسائل موجود ہیں، جن میں ان چیلنجوں پر خاص طور سے توجہ مرکوز کی گئی ہے جو دور موجود میں ہندوستان کو درپیش ہیں ۔ لیکن سب سے اہم بات یہ ہے کہ وہ اپنی تقریروں میں ایک عام آدمی کےد ل کی بات کرتے ہیں ۔


    جناب نائیڈو نے وزارت اطلاعات ونشریات کے پبلی کیشن ڈویژن کی شائع کردہ ان دو وقیع تصنیفات کی تزئین اور خوبصورتی کی ستائش کرتے ہوئے وزار ت اطلاعات ونشریات کو مبارکباد دی اورکہا کہ یہ ایسی کتابیں ہیں جو بوڑھے اورجوانوں دونوں کو یکساں طور پر پسند ہیں ۔ ’’ری پبلکن ایتھیک ‘‘ کو ہندوستان اور پوری دنیا کو درپیش لاتعداد معاصر مسائل پر صدرجمہوریہ موصوف کے بیش قیمت خیالات اور نظریات کا مجموعہ قرار دیتے ہوئے جناب وینکیا نائیڈ و نے کہا کہ ہمیں ، ہماری ذات اور شخصیت میں موجود طاقت اوراستحکام کا اجرا کرکے اس کے ساتھ مل کر کر کام کرنا چاہئے ۔ ہمیں سماجی ،معاشی اور ثقافتی تبدیلیوں کے اس عہد کا تعارف پیش کرنا چاہئے ، جہاں ہمیں گرودیو رویندر ناتھ ٹیگور کے الفاظ میں،’’اداس اور بے لطف صحرا کی فرسودہ اعداد کی ریت سے ایک نیا راستہ دکھائی دیتا ہے ‘‘۔


    جناب نائیڈو نے کہا کہ سیاسی پارٹیوں کو ایوان میں اورایوان کے باہر اپنے اراکین کے لئے ایک متفقہ ضابطہ اخلاق مرتب کرنا چاہئے ۔ بصورت دیگر ہماراسیاسی عمل اور ہمارے ادارے عوام کے اعتباراور اعتماد سے محروم ہوجائیں گے ۔ ہمیں مناسب قیادت پر زیادہ سے زیادہ ایسے افراد چاہئیں ، جو نہ صرف آئینی اخلاقیات کے پاسدارہوں بلکہ ادارہ جاتی وقار واعتبار اور انفرادی سالمیت کے پاسدار ہوں ۔ جناب نائیڈو نے کہا کہ ’’ری پبلکن ایتھیک‘‘ صدر جمہوریہ موصوف کی 95 غیر معمولی انگریزی تقاریر پر مشتمل ہے۔ یہ تقاریر منصب صدارت پر فائز ہونے کے پہلے سال کے دوران صدر جمہوریہ کی 243 تقریروں میں سے منتخب کی گئی ہیں ۔ ان تقاریر کو ، قوم سے خطاب ، ہندوستان کا تنوع ، دنیا کی جھلکیاں ، ملک وقوم کی تعلیم ، ملک وقوم کی آراستگی ،عوامی خدمات کے فرائض محافظین کی عزت افزائی ، قانون کی روح اور اعتراف مہارت کے 8 بابوں میں مرتب کیا گیا ہے ۔


    اس سلسلے کی دوسری تصنیف ’’لوک تنتر کے سوور ‘‘ مختلف موضوعات اور مسائل پر صدر جمہوریہ موصوف کی 109 تقاریر کا مجموعہ ہے، جن میں دنیا بھر میں منفرد حیثیت کی حامل ہمہ جہت ہندوستانی جمہوریت کی مختلف سطحیں بیان کی گئی ہیں۔


    ہندی صدر جمہوریہ موصوف کی مادری زبان ہے ۔اس لئے یہ فطری امر ہے کہ ان کےا ظہار کی روانی سنگین قومی اورآئینی موضوعات کی انتہائی خوبصورت اورواضح تشریح کرتی ہے ۔ وزارت اطلاعات ونشریات کے پبلی کیشنز ڈویژنے یہ دونوں تصنیفات شائع کی ہیں ۔


    مرکزی وزیر خارجہ محترمہ سشما سوراج ، نوجوانوں کے امور ، کھیل کود اور اطلاعات ونشریات کے وزیر مملکت (آزادانہ چارج ) کرنل راجیہ وردھن سنگھ راٹھور ، وزارت اطلاعات ونشریات کے سکریٹری جناب امت کھرے ، پبلی کیشنز ڈویژن کی ڈائریکٹر جنرل ڈاکٹر سادھنا راوت اور دیگر سرکردہ شخصیات نے بھی اس باوقار تقریب کو اپنی موقر موجودگی سے رونق بخشی ۔


    جناب وینکیا نائیڈو کی تقریر کا متن :


    نائب صدر جمہوریہ ہند جناب ایم ویکیا نائیڈو نے اس تقریب میں جو تقریر کی تھی ، اس کا متن حسب ذیل ہے:


    ’’ مجھے صدر جمہوریہ ہند عزت مآب جناب رام ناتھ کووند کی مخصوص تقریروں پرمشتمل ان دو تصنیفات کا اجرا کرتے ہوئے انتہائی مسرت ہورہی ہے کہ میں نے ان کے ساتھ علم وادراک کا ایک طویل عرصہ گزارا ہے ۔ جناب رام ناتھ کووند سربراہ مملکت اورہماری مضبوط اورتوانا جمہوریت کے شہری اول کی حیثیت سے ملک وقو م کے تصورات ، امنگوں ،آرزوؤں ، امیدوں اور سب سے بڑھ کر اس کے اخلاقیات کی روح کی ترجمانی کرتے ہیں ۔


    جناب رام ناتھ کووند نے رسمی تقریروں سے ایوان پارلیمان کے مشترکہ اجلاس سے خطاب بیرون ملک تقاریر میں سائنس کو ٹیکسوں کی شفافیت ایک نئے ہندوستان کے لئے ہندوستانی سنیما تک ہمہ جہت اور متنوع موضوعات پر صدر جمہوریہ موصوف کی مختلف مواقع پر تقریریں جناب رام ناتھ کووند کے نظریات اورشمولیتی تصورات کی عکاسی کرتی ہیں۔ یہ تقاریر ان کے ان نظریات اور شمولیتی تصورات کی دروں بینی فراہم کراتی ہیں جو محروم ،کمزور اور حاشئے پر پڑے طبقات کے لئے ان کے دل کی دھڑکنوں میں بسی ہوئی ہے۔


    محترم حضرات اور دوستو!


    ہندوستانی اخلاقیات کے سنگ میل کو ’’ایکم سد وپرا بہودھا ودتی ‘‘ میں سمجھا جاسکتا ہے ، جس کا مطلب ہے سچائی ایک ہے اور ارباب ّخرد مختلف طریقوں سے اس کی ترجمانی کرتے ہیں۔یہ شمولیت ہی دراصل ہندوستان کی روح ہے ۔ منصب صدارت پر فائز ہونے کے بعد کے 15 ماہ کےدوران میں ان کی عالمانہ تقاریر پڑھتا اور سنتا رہا ہوں ، جو میرے خیال سے صحیح معنوں میں شمولیت کا تقاضہ ہیں ۔ پسماندہ عوام کے لئے ان کی تشویش ہندوستان کے 69 ویں یوم جمہوریت کے موقع پر کی جانے والی ان کی تقریر سے واضح طور پر مترشح ہوتی ہے ، جس میں صدر جمہوریہ موصوف نے کہا ہے کہ’’کم سے کم مدت میں ملک سے غریبی کی لعنت سے ملک وقوم کو نجات دلانا ہماری مقدس ذمہ داری ہے ۔جمہوریت کے لئے اس پر کوئی سمجھوتہ نہیں کیا جاسکتا۔‘‘


    ہندوستان کے تنوع اور ہمہ جہتی کے باب میں ان کی تقاریر ہندوستان کی لسانی اور ثقافتی وراثت کی ستائش کرتی ہیں۔ اس باب میں ان کی لاتعداد تقریروں میں ملک کی اس مالامال ثقافتی پچی کاری کو انتہائی خوبصورت مہارت کے ساتھ شامل کیا گیا ہے ،جو مختلف عقائد کے لوگوں کو ایک دوسرے سے جوڑتی ہے اورہمارے اتحاد ویک جہتی کی بنیاد فراہم کراتی ہے ۔


    سب کو ساتھ لے کر چلنے والی یہ شمولیت پر مبنی کا اظہار اس وقت ہوتا ہے جب انہوں نے کہا کہ اکیسویں صدی کا ہندوستان ہماری دیرینہ اقدار کے مطابق ہوگا۔چوتھے صنعتی انقلاب سے ہم آہنگ ہوگا۔اکثر وبیشتر انہوں نے دردمندی ، بھائی چارے ، باہمی احترام اور سب سے بڑھ کر فیاضانہ جذبے کی وکالت کی ہے ۔


    ری پبلکن ایتھیک کے تعمیری ابواب میں بھی ان عقائد اورتعلیمات کے مرکزی خیال شامل ہیں جو صدر جمہوریہ موصوف کو بہت عزیز رہے ہیں ۔ یہی وہ اصول ہیں جنہوں نے ایک چھوٹے سے گاؤں کے کچے مکان سے راشٹر پتی بھون تک ان کی رہنمائی کی ہے لیکن اپنے اس طویل سفر کے دوران بھی انہوں نے اپنی جڑوں سے اپنا رابطہ کبھی منقطع نہیں کیا ۔ ان تصنیفات میں شامل ان کی تقریریں نہ صرف اس کی تصریح وشناحت کرتی ہیں بلکہ آج کے ہندوستان کے تصورات اور نظریات کا حتمی تعین کرتی ہیں ۔


    ہماری قوم اور ملک کے لئے انتہائی کلیدی حیثیت کے حامل واحد عنصر پر زوردیتے ہوئے انہوں نے کہا ہے کہ ہماری آئندہ نسلوں کو علم وہنر سے بخوبی مالامال کیا جانا چاہئے ۔ انہوں نے اپنے معاصر معماران قوم سے زور دے کر کہا ہے کہ ہمارے سماج کے انتہائی محروم طبقات کے بچوں کی تعلیم میں معاونت کی جانی چاہئے ۔اپنے بچے کے علاوہ ایک دوسرے بچے کی مدد کریں ۔ اس کا داخلہ کرائیں ، اس کی اسکول کی فیس کی ادائیگی کریں اور کم از کم ایک بچے کے نصاب کی کتابیں خرید کر اس کو دیں ۔صرف ایک بچے کی مدد ہی کافی ہوگی ۔


    طبی شعبے کے پیشہ ور افراد سے خطاب کرتے ہوئے صدر جمہوریہ موصوف نے اپنی تقریرو ں میں کہا ہے کہ ان لوگوں کو بھی جو ان کی خدمات کی قیمت کی ادائیگی کرسکتے ہیں اور ان لوگوں کو بھی جو ان کی خدمات کی قیمت کی ادئیگی کے متحمل نہیں ہیں ، یکساں طورسے اپنی خدمات فراہم کرائیں کہ بیماری غریب اور امیر کے درمیان امتیاز نہیں کرتی اورہمارے سماج کو طبی علوم سے فائدہ پہنچانا ۔ یہ محض سماج کے منافع خوروں تک ہی محدود نہیں ہونا چاہئے ۔ جناب وینکیا نائیڈو نے اپنی تقریر میں آگے کہا کہ صدر جمہوریہ کے نظریات اور تصورات میں انتہائی گہرائی اورتنوع پایا جاتا ہے ۔ ان کے نظریات اور تصورات میں ہندوستان اور معاصر عالمی برادری کو درپیش چیلنجوں پر خصوصی ارتکاز کے ساتھ قومی اور بین الاقوامی اہمیت کے موضوعات کا احاطہ کیا گیا ہے ۔ لیکن ان سب میں اہم ترین بات یہ ہے کہ وہ ایک عام آدمی کے دل کی بات کرتے ہیں ۔ میں وزارت اطلاعات ونشریات کے پبلی کیشنز ڈویژن کو ان خوبصورت تصنیفات کی اشاعت پر مبارکباد دیتا ہوں جو جوان اور بوڑھے دونوں کو یکساں طور پر مرغوب ہیں ۔


    میں صدر جمہوریہ موصوف کے وسیع النوع عالمی تصورات سے اس وقت ازحد متاثر ہوا جب انہوں نے 26 جنوری 2018 کو یوم جمہوریہ کی اپنی تقریر میں کہا تھا کہ تعمیر ملک وقوم کے منصوبے کا بلند ترین اسٹیج ’’ایک بہتر دنیا کی تعمیر ‘‘ میں تعاون کرنا ہے ۔ ایک ایسی مشترکہ اور ہمہ جہت دنیا جو اپنے آپ میں اپنے تمام تر تنوع کے ساتھ پرامن بھی ہو۔ مجموعی طور پر ری پبلکن ایتھیک آج ہندوستان اور نیاکودرپیش مختلف مسائل اور چیلنجوں پر ان کےتصورات کا آئینہ ہے ۔ میں ان الفاظ کے ساتھ اپنی تقریر تمام کرنا چاہوں گا کہ انہوں 71 ویں یوم جمہوریت کے موقع پر اپنی تقریر میں ملک وقوم سے مخاطب ہوتے ہوئے کہا تھا کہ ،’’ مہاتما بدھ نے اب سے 2500 برس پہلے کہاتھا ’’ اپّ دیپو بھو ‘‘ جس کا مطلب ہے کہ اپنی ذات میں منبع نور بنو ‘‘ یہی وہ پیغام ہے ، جو ہماری شاہراہ ترقی کے سفر پر ہماری حوصلہ افزائی کرتا ہے اور تمام ہندوستانیوں کی حوصلہ افزائی کے ساتھ آگے بڑھنے کی ترغیب دیتا ہے ۔ ہمیں اپنی ذات میں موجود طاقت کو محسوس کرکے اس کے ساتھ مل کر کام کرنا چاہئے ۔ ہمیں اس سماجی ،معاشی اور ثقافتی تبدیلی کے نئے عہد کا خاکہ پیش کرنا چاہئے ، جہاں ہم ریگستان کی اداس اور بے کیف وفرسودہ عادت اور فطرف کی ریت سے نجات حاصل کرکے آگے بڑھتے ہیں۔ یہی وہ پیغام ہے جو راشٹر پتی جی کی تقریروں سے ہم ت ک پہنچا ہے ، یہی وہ پیغام ہے جس میں کہا گیا ہے کہ ہندوستان کو تبدیل کرنے کے عمل میں جسے اپنے تختہ زقند کی طرح استعمال کیا جانا چاہئے ۔مثال کے طور پر ہمیں دل بدلی مخالف قانون کو صحیح معنوں میں ایمانداری کےساتھ روبہ عمل لانا ہے ۔اگر کوئی شخص اپنی پارٹی تبدیل کرنا چاہتا ہے تو اسے یہ کام ایوان کی رکنیت سے مستعفی ہوکر کرنا چاہئے ۔دل بدلی مخالف قانون پر تین ماہ کی مدت میں روبہ عمل لایا جانا چاہئے ۔ میں جانتا ہوں کہ یہ کام کوئی دشوار گزار کام نہیں ہے کہ مجھے ایک مدت مقررہ کے اندر اس سلسلے میں موصول ہونے والی پٹیشنوںکو فیصل کرنا پڑا ہے ۔


    اسی طرح انتخاب کے عمل کی مربوطیت صحت مند جمہوریت کے لئے ازحد لازمی ہے ۔ یہ بات اپنے آپ میں خوش آئند ہوگی کہ عدلیہ الیکشن کی پٹیشنوں پر جلد از جلد اپنے فیصلے صادرکرے ۔ اگر ضرورت پڑے تو الیکشن کی پٹیشنوں پر فیصلے کے لئے خصوصی عدالتیں تشکیل دی جانی چاہئیں۔سیاسی پارٹیوں کو اندرون اوربیرون ایوان اپنے اراکین کے لئے ایک ضابطہ اخلاق مرتب کرنا چاہئے ۔ بصورت دیگر ہمارا سیاسی عمل اور ادارے عوامی ا عتماد اور اعتبارسے محروم ہوجائیں گے ۔ وہ اصحاب جو قائدانہ مناصب پر فائز ہیں ، ان کی ذمہ داری اس سلسلے میں دوسروں سے کہیں زیادہ ہے ۔ جیسا کہ بھگوت گیتا میں کہا گیا ہے کہ قائد کا برتاؤ دوسروں کو متاثر کرتا ہے ۔ ہمیں قائدانہ مناصب پر زیادہ سے زیادہ اسیے اصحاب مطلوب ہیں ، جو نہ صرف آئینی ضابطہ اخلاق بلکہ ادارہ جاتی وقار اور انفرادی کلیت کے بھی پاسدار ہوں ۔


    ۰۰۰۰۰۰۰۰۰


    6147 U-

    
    
    (Release ID: 1555382) Visitor Counter : 17