      نائب صدر جمہوریہ ہند کا سکریٹریٹ

      نائب صدر جمہوریہ نے سیاسی پارٹیوں سے پارلیمنٹ کی کارروائی بخیروخوبی چلانے کی اپیل کی میڈیا کو عوام کو مطلع کرنے ،تعلیم دینے اور بااختیار بنانے کا اپنا دھرم کبھی فراموش نہیں کرنا چاہئے میڈیا کو نہ صر ف زبردست طاقت حاصل ہے، بلکہ وہ سماج کو متاثر کرنے کی اہلیت رکھتی ہے، عوامی زندگی میں شامل لوگوں کو مستقبل کی چہرہ کاری اور تاریخ سازی کا زبردست موقع حاصل ہوتا ہے:
      نائب صدر جمہوریہ
      
      دوسرے لوک مت پارلیمنٹری ایوارڈ 2018 پیش کئے
      
      Posted On: 13 DEC 2018 8:49PM by PIB Delhi


    نئیدہلی 14 دسمبر۔نائب صدر جمہوریہ ہند جناب ایم وینکیا نائیڈو نے سیاسی پارٹیوں سے پارلیمنٹ کی کارروائی موثر طریقے سے چلانے کی اپیل کی ہے اور کہا ہے کہ اس کے لئے اپنے اراکین کے لئے ایک ضابطہ اخلاق وضع کرے ۔اس عمل سے پارلیمنٹ اور ممبران پارلیمنٹ کے مرتبے میں اضافہ ہوگااور اس ادارے پر عوام الناس کا اعتماد مزید مضبوط ہوسکے گا۔


    جناب وینکیا نائیڈو ، ڈاکٹر مرلی منوہر جوشی اور جناب شرد پوار کو لائف ٹائم اچیومنٹ ایوارڈ سے سرفراز کئے جانے سمیت لوک مت پارلیمنٹری ایوارڈ 2018 تقسیم کرنے کے بعد تقریب سے خطاب کررہے تھے۔ انہوں نے سیاسی پارٹیوں کے مٹھی بھر ممبران کے ذریعہ پارلمنٹ کی کارروائی میں رخنہ اندازی کرنے پر تشویش کا اظہار کرتے ہوئے کہ عوام الناس اس طرح کے طریقوں اور کاموں کو پسند نہیں کرتے ۔


    جناب وینکیا نائیڈو نے کہا کہ آج عوامی اور سیاسی کاموں کے لئے نئے اصول وضع کیا جانا وقت کی سب سے بڑی ضرورت ہے ۔ انہوں نے کہا کہ لوگوں کو منتخب کرتے وقت عوام کو ایسے امیدواروں کو ترجیح دینی چاہئے جو صاحب کردار ہوں ، اچھے اخلاق ،صلاحیت اور اہلیت کے حامل ہوں ۔بدقسمتی سے کیش ،کمیونٹی ،کاسٹ اورکریمینالٹی جیسے انگریزی حرف ’سی‘ سے شروع ہونے والی چار لعنتوں کو ہی ہمیشہ ہی اولیت حاصل ہوتی رہتی ہے ۔ انہوں نے پچھلی کچھ دہائیوں کے دوران بحث ومباحثے کے گرد گرتے ہوئے معیار پر بھی تشویش کا اظہار کیا ۔ اس موقع پر صدر جمہوریہ نے میڈیا کو بھی مشورہ دیا کہ پارلیمنٹ میں ہونے والے تعمیری مباحثے دکھائے جائیں اور دشواریاں پیدا کرنے والے واقعات نہیں دکھایا جانا چاہئے ۔انہوں نے کہا کہ ملک کے عظیم اراکین پارلیمان کی زندگی ہمیشہ عوامی کاز کے لئے وقف رہی ہے۔ ملک وقوم کا اجتماعی عقیدہ ان پر اور ان کی عوامی زندگی پر قائم رہا ہے اور انہیں مستقبل کی چہرہ کاری اور تاریخ سازی کے مواقع حاصل رہے ہیں۔ رکن پارلیمان کی حیثیت سے ان کے لئے بولا جانے والا ہرلفظ ، ان کا ہرفیصلہ اوران کا ہرووٹ ان سے خوشگوار توقعات رکھنے والے عوام الناس کے دلوں میں گونجتا رہتا ہے ۔


    جناب وینکیا نائیڈو نے اپنے خطاب میں آگے کہا کہ اچھے پارلیمانی مباحثے سےسرکار لرز جاتی ہے اور عوام الناس اور میڈیا کے تصورات میں اضافہ ہوجاتا ہے ۔ پارلیمنٹ میں مختلف نؔظریات کی نمائندگی کے ذریعہ ہونے والی کارروائی جمہوریت کے طرز عمل کے بے نظیر خدوخال کی حیثیت رکھتے ہیں۔


    جناب نائیڈو نے اس موقع پر اعزاز یافتگان کی ستائش کرتے ہوئے کہا کہ ان سرکردہ حضرات میں اپنی عہد بستگی اورنیک نیتی کے ذریعہ کام کے نئے اورتازہ دم طریقے پیش کئے ہیں ۔ وہ کسی نہ کسی طریقے سے اپنے ہم مناصب لوگوں کے لئے حوصلہ افزائی کا سبب رہے ہیں ۔ انہوں نے کہا کہ گوکہ میڈیا کو سیاسی زندگی کے رسمی جزو کی حیثیت حاصل نہیں ہے لیکن اسے وہ طاقت حاصل ہے کہ وہ راست یابالواسطہ طریقے سے سماج کو متاثرکرسکتا ہے ۔بدقسمتی سے آج میڈیا کے ماحول میں خبروں کو نظریات کے ساتھ خلط ملط کرنے ، غلط خبروں کی تشہیر کرنے اور سنسنی خیزی پیدا کرنے جیسے ناقابل قبول رجحانات دیکھے جاتےہیں، نیز خبر کی رپورٹنگ میں مخصوص مفادات اور عصبیتیں شامل دیکھی جاتی ہیں۔


    نائب صدرجمہوریہ موصوف نے اپنی تقریر میں مزید کہا کہ میڈیا میں جمہوریت اور عام آدمی کے تئیں فرض اور عہد بستگی کا احساس موجود رہنا چاہئے اور ان کا مقصد محض فائدے بٹورنا ہی نہیں ہونا چاہئے بلکہ میڈیا کو ان لوگوں کی دشواریو ں کے تئیں حساس ہونا چاہئے ، جو غلط کاریوں کا نشانہ بنائے گئے ہیں لیکن اس کے باوجود انہوں نے بہادری کے ساتھ ان غلط کاریوں کا پردہ فاش کیا ہے اور اس کے لئے انہوں نے طاقتور اورصاحب حیثیت عہدوں اپنے فائز ہونے کی پرواہ نہیں کی ۔ انہوں نے کہا کہ میڈیا کو عوام الناس کو باخبر کرنے ،تعلیم دینے اور بااختیار بنانے کا اپنا دھرم کبھی نظر انداز نہیں کرنا چاہئے ۔


    جناب وینکیا نائیڈو نے کہا کہ لوک مت گروپ کے چیئر مین جناب وجے داردا نے لوک مت پارلیمنٹری ایوارڈ کی تصورکاری اور چہرہ کاری کی ہے ، جن اکابر شخصیات کو ان ایوارڈ سے سرفراز کئے جانے کے لئے منتخب کیا ہے ، انہوں نے پارلیمنٹ میں عوام کی آواز بلند کرنے کا نمایاں کردار ادا کیا ہے اوریقیناََ یہ شخصیات ان بیش قیمت اعزازات کی حقدار ہیں ۔


    اس تقریب میں مرکزی وزیر برائے فروغ وسائل انسانی جناب پرکاش جاوڈیکر ، جموں وکشمیر کے سابق وزیر اعلیٰ ڈاکٹر فاروق عبداللہ ، مرکزی وزیر مملکت برائے امور داخلہ جناب گنسراج گنگارام اہیر ، لوک مت گروپ کے چیئر مین جناب وجے داردا اور دیگر متعددسرکردہ شخصیات نے شرکت کی ۔


    لوک مت پارلیمنٹری ایوارڈ 2018سے سرفراز کی جانے والی سرکردہ شخصیات میں ڈاکٹر مرلی منوہر جوشی کو لوک سبھا کے رکن کی حیثیت سے لائف ٹائم اچیومنٹ ایوارڈ ، جناب شرد پوار کو راجیہ سبھا کے رکن کی حیثیت سے لائف ٹائم اچیومنٹ ایوارڈ ، جناب غلام نبی آزاد کو راجیہ سبھا میں سال کے بہترین رکن پارلیمان کا ایوارڈ ، جناب نشی کانت دوبے کو لوک سبھا میں سال کے بہترین رکن پارلیمنٹ کا ایوارڈ ، محترمہ رما دیوی کو لوک سبھا میں سال کی بہترین خاتون رکن پارلیمان ، محترمہ کنی موزی کو راجیہ سبھا میں سال کی بہترین خاتون رکن پارلیمان کے ایوارڈ او ر محترمہ چھایا ورما کو راجیہ سبھا میں پہلی بار آنے والی بہترین خاتون رکن پارلیمان کے ایوارڈ سے نوازا گیا ہے ۔


    دوسرے مت پارلیمنٹری ایوارڈ 2018 کی تقسیم اعزازا ت کی تقریب میں نائب صدرجمہوریہ جناب ایم وینکیا نائیڈو کی تقریر کا متن حسب ذیل ہے:


    ’’ میں لوک مت پارلیمنٹری ایوارڈ کے تصور اوران ایوارڈس کی پیش کش کے لئے میڈیا گرو پ کو مبارکباد دیتا ہوں ۔ یہ ایک انتہائی امر اوروقت کی سب سے بڑی ضرورت تھے ۔ مجھے یہ جان کر بھی ازحد مسرت ہوئی ہے کہ ہمارے ملک کے عظیم اور ذہین اراکین پارلیمان کو سرفراز کیا جائے گا۔ایک عظیم رکن پارلیمان کی زندگی عوام کے کاز کے لئے وقف ہوتی ہے۔ا ن پر قو م کے اجتماعی عقیدے کا انحصار ہوتا ہے ۔ عوامی زندگی میں شامل لوگوں کو مستقبل کی چہرہ کاری کے زبردست مواقع حاصل ہوتے ہیں۔


    گزشتہ ایک سال میں ملک کے مختلف علاقو ں کا سفر کرنے کے دوران میں نے عوام الناس میں غلط سیاسی طریق کار پر زبردست بے چینی کا مشاہدہ کیا ہے کہ یہ غلط سیاسی طریقے ایسپیرشنل انڈیا کے تصور سے مطابقت نہیں رکھتے ۔ لوگ اپنی بے اطمینانی اور غصے کا اظہار یہ کہتے ہوئے کرتے ہیں کہ ہرچیز میں راج نیتی ہوتی ہے، سمسیائیں کیسے سدھریں گی اس طریقے سے ۔


    یہ واقعتاََ حقیقی تشویش ہے ۔ ہم جس طرح سے ملک کو چلاتے ہیں ،اس سے عوام کو یہ یقین دہانی کرائی جانی چاہئے کہ ان کے مستقبل اور ملک کے لئے کام کئے جارہے ہیں۔


    ایک رکن پارلیمان کی حثییت سے آپ کی زبان سے ادا ہونے والا ہرلفظ ، آپ کا ہرفیصلہ اور آپ کا ہر ووٹ ،آپ سے عظیم ترتوقعات رکھنے والے عوام کے دلوں میں گونجتا رہتا ہے ۔اس لئے یہ بات اپنے آپ میں انتہائی اہمیت کی حامل ہے کہ ان کو ایک بار پھر یقین دہانی کرائی جائے ۔ آپ پر اور ملک کے پارلیمانی نظام پر، ان کے اعتماد کو دوبارہ مضبوط کیا جائے ۔ اسے یقینی بنانے کا ایک طریقے تو یہ ہے کہ وسیع تراہمیت کے حامل مسائل پر قومی ضمیر سے رہنمائی حاصل کی جائے اور انہی خطوط پرسیاسی بحث کی جائے ۔ مثال کے طور پر معاشی اصلاحات ،دہشت گردی سمیت قومی سلامتی اور قوم پرستی جیسے مسائل پر اتفاق رائے کی ضرورت ہوتی ہے ۔اس کے ساتھ علاقائی عدم مساوات کا تدارک بھی اس کے لئے انتہائی ضروری ہے ۔


    لوک مت پارلیمنٹری ایوارڈس کی شکل میں ان خدمات کا اعتراف کیا جانا اس امر کا بین ثبوت ہے کہ جن اکابر شخصیات کو ان اعزازات سے نوازا گیا ہے ، وہ پارلیمنٹ میں عظیم خدمات انجام دیتے رہے ہیں اور ملک او ر اس کے عوام کے تئیں سچی عہد بستگی کی علامت ہے ۔یہ لوگ پارلیمانی جمہوریت میں عوام کی اعتماد اور اعتبار کو مضبوط بناتے ہیں ۔ میں سمجھتا ہو ں کہ ان بیش قیمت اعزازات کے لئے منتخب کئے جانے اولے حضرات کا انتخاب ایک خصوصی اور معتمد فیصلہ کار بورڈ نے انتہائی غوروخوض کے بعد کیا ہوگا۔


    آج اعزازات سے سرفراز کئے جانے والے حضرات کو مبارکباد دینے کے ساتھ ساتھ میں اس موقع پر ان تمام ممبران پارلیمان کی ستائش کرتا ہوں ، جن کا اعتراف یہا ں نہیں کیا گیا ہے ، لیکن وہ پارلیمنٹ میں اپنے سودمند اور ضابطہ بند اقدامات کے ذریعہ مثالی خدمات انجام دیتے ہیں ۔مجھے یہ دیکھ کر ازحد خوشی ہوئی ہے کہ لوک مت نہ صرف شائع شدہ خبروں کے ذریعہ بلکہ ڈجیٹل میڈیا کے ذریعہ بھی سماجی سفیر کی خدمات انجام دیتا ہے۔دراصل لوک مت مہاراشٹر اورگوا کے سماجی ،سیاسی ،اقتصادی اورثقافتی نقشے کی تہہ میں کہیں نہ کہیں موجود رہتا ہے ۔میڈیا کو اکثر جمہوریت کا اچوتھا ایسا ستون قراردیا جاتا ہے ،جسے’’ جمہوریت کے نگراں ‘‘ کے لقب سے بھی یاد کیا جاتا ہے ۔ حالانکہ میڈیا کو سیاسی نظام میں رسمی طورسے شامل نہیں سمجھاجاتا ہے لیکن اسے سماج کو راست اوربالواسطہ دونوں طریقوں سے متاثر کرنے کی طاقت اوراہلیت حاصل ہے ۔بدقسمتی سے آج ہم دیکھتے ہیں کہ میڈیا کی فضا میں، خبروں کی رپورٹنگ کے دوران خبروں سے نظریات سے خلط ملط کرنے ،غلط خبروں کی تشہیر کرنے ،سنسنی خیزی پیدا کرنے اور مختلف اقسام کی عصبیتیں اور مخصوص مفادات شامل کرلئے جاتے ہیں ۔ جب ہم جمہوریت میں مزید گہرائی پیدا کرنے کے بارے میں سوچتے ہیں تو ہم سبھی اس بات پر اتفاق کرتے ہیں کہ میڈیا جمہوری تہذیب کو مستحکم بنان کے عمل میں بیش قیمت شراکتدار کی حیثیت رکھتاہے تاہم یہ بات سودمندثابت ہوگی کہ شورش وانتشار کو اہمیت دینے کے بجائے ایوان پارلیمان کے ذریعہ انجام دی جانے والی خدمات کو اہمیت دی جائے ۔ اس موقع پر میڈیا سے میری اپیل ہے کہ ان پر یہ دیکھنے کی زبردست ذمہ داری عائد ہوتی ہے کہ تعمیری مباحثوں کو اہمیت دی جائے اور انتشار وشورش پھیلانے والے عناصرسے گریز کیا جائے ۔ میڈیا کو موثر خودضابطہ کاری اور خود نگرانی کا اہل ہونا چاہئے ۔میڈیا کو اپنے دھرم کو کبھی نظر انداز نہیں کرنا چاہئے کہ میڈیا کا اصل دھرم عوام الناس کو معلومات فراہم کرنا ،تعلیم دینا اور بااختیار بنانا ہے ۔ میڈیا کو جمہوریت اور عام آدمی کے تئیں اپنے فرائض کا احساس رہنا چاہئے نہ کہ کثیر منافع کمانے کا ۔ میڈیا کو ان لوگوں کی دشواریوں او ر مشکلات کے تئیں حساس ہونا چاہئے جنہیں غلط کاموں کا نشانہ بنایا گیا ہے لیکن انہوں نے انتہائی بہادری کے ساتھ طاقت اور اقبال سے محروم ہونے کے باوجود ان حالات کا سختی کے ساتھ مقابلہ کیا ہے ۔ انہیں رپورٹنگ اور صحافت میں ہمیشہ اعلیٰ معیارات برقراررکھنے چاہئیں ۔ یہ بات اپنے آپ میں دل کو چھو جاتی ہے کہ لوک مت سچی اور بے رپورٹنگ کی اپنی روایت کی بہر حال حفاظت کررہا ہے ۔لوک مت گروپ کے چیئر مین جناب وجے دردا نے لوک مت پارلیمنٹری ایوارڈ کی تصور کاری اور چہرہ کاری کی ہے ۔


    اس کے ساتھ ہی سیاسی پارٹیوں کو بھی اپنے ممبران کے لئے ایک ضابطہ اخلا ق مرتب کرنا چاہئے تاکہ اراکین پارلیمان کے مرتبے کے وقار کو یقینی بنایا جاسکے اور پارلیمنٹ کے اعتبارووقار میں اِضافہ کیا جائے۔اس سے اس مقدس ادارے پر عوامی اعتماد مزید مضبوط ہوگا۔ہیں اپنے پارلیمنٹ کے کاموں میں وسیع تر شفافیت ، نیک نیتی اور ذمہ داری پیدا کرنے کے لئے مل جل کر مشترکہ طور سے کام کرنا ہوگا۔ مجھے یہ یہاں یہ دیکھ کرسخت افسوس ہوا ہے کہ معدودے چند اراکین پارلیمان کے علاوہ پوری بحث پچھلی کچھ دہائیوں کے دوران زوال کے رجحان پر ہی رہی ہے ۔ ہمارے ممبران پارلیمان کو ان مسائل اور امور کی گہری اور تجزیاتی معلومات ہونی چاہئے جنہیں پارلیمنٹ کی توجہ مبذول کرانے کے لئے پیش کیا جاتا ہے ، انہیں باقاعدہ گفتگو اور تبادلہ خیال کے ذریعہ مضبوط رابطہ کاری برقرار رکھنی چاہئے ۔ ایک رکن پارلیمان پر اپنی سیاسی پارٹی کے مفادات سے بالا ہوکر ملک وقوم کے وسیع ترمفادات کی ذمہ داری بھی عائد ہوتی ہے ۔ آج نیا ہندوستان ابھر رہا ہے ۔ ہمارے ملک کی آبادی میں ان جوانوں کی خاطر خواہ تعداد ہے ، بہتر زندگی کے لئے جن کے عزائم بلند ہیں ۔ ہم جانتی ہیں کہ کچھ ایسے ممبران پارلیمان بھی ہیں جو عظیم خدمات انجام دینے کی اہلیت رکھتے ہیں اورجو عوام الناس کے روشن مستقبل کی چہرہ کاری میں مصروف ہیں ۔ ممبران پارلیمان کو ان کی آواز سننی چاہئے ۔ ان میں برعکس نظریات اور آرأ کو سماعت کرنے کی اہلیت ہونی چاہئے ۔ تب جاکر ہی ہم ایک محتاط فیصلہ لے سکیں گے ۔ ہر سیاسی پارٹی کو باہمی احترام ،معقول بحث اور ذی علم مباحثے کی تہذیب کو فروغ دینے میں مدد کرنی چاہئے ۔ سیاست ایک دوسرے کو جوڑتی ہے اوراتفاق رائے پیدا کرتی ہے نہ کہ عوام الناس میں تقسیم اور معاندت کرتی ہے ۔ مقابلہ جاتی اور ٹکراؤ والی سیاستیں کسی بھی پارلیمانی جمہوریت کے مفاد میں نہیں ہوتیں ۔


    میں اس موقع پر ان وقیع اور محترم اعزازات سے سرفراز کئے جانے والے تمام معتبر حضرات کو مبارکباد پیش کرتا ہوں اور امید کرتا ہوں کہ جمہوریت کی ہماری عظیم قدیمی روایت آپ کے ہاتھوں میں محفوظ رہے گی اور آپ قومی ترقیاتی کاموں میں اراکین پارلیمان کی حوصلہ افزائی کرتے رہیں گے ۔جے ہند!


    ۰۰۰۰۰۰۰۰۰۰۰۰۰۰۰۰۰۰۰۰۰


    U- 6245

    
    
    (Release ID: 1555932) Visitor Counter : 3
    
    
      Read this release in: English