      الیکٹرانکس اور اطلاعات تکنالوجی کی وزارت

      عوامی مشاورت کے لئے آئی ٹی ضوابط کا مسودہ جاری
      Posted On: 24 DEC 2018 5:07PM by PIB Delhi


    نئی دہلی، 24 دسمبر/ انفارمیشن ٹیکنالوجی ایکٹ(آئی ٹی ایکٹ )، 2000 کا نفاذ الیکٹرانک لین دین کو رفتار دینے، ای۔ کامرس اور ای۔لین دین کو قانونی جواز فراہم کرنے، ای۔ گورننس کا راستہ ہموار کرنے، کمپیوٹر پر مبنی پر جرائم کو روکنے اور سیکورٹی طریقوں اور کاروائیوں کو یقینی بنانے کے لئے عمل میں آیا تھا ۔یہ ایکٹ 17 اکتوبر 2000 کو نافذ ہوا تھا۔


    آئی ٹی ایکٹ کی دفعہ 79 میں کچھ مخصوص معاملات میں بچولیوں کو ذمہ داریوں سے مستثنیٰ کیا گیا ہے۔دفعہ( 79 )( 2 ) (C) میں ذکر ہے کہ بچولیوں کو اپنے فرائض کی ادائیگی کے دوران انتہائی احتیاط برتنی چاہئے اور اسی طرح مرکزی حکومت کی مقرر کردہ اس طرح کے دیگر رہنما خطوط پر بھی عمل کرناچاہئے۔ اس کے مطابق انفارمیشن ٹیکنالوجی( بچولیوں سے متعلق رہنماخطوط) ضوابط 2011 کو اپریل 2011 میں نوٹیفائی کیا گیا تھا۔


    حکومت آئین ہند میں درج اپنے شہریوں کے اظہار رائے کی آزادی اور ان کی پرائیویسی کے تئیں پابند عہد ہے۔حکومت سوشل نیٹ ورک پلیٹ فارموں پر ظاہر ہونے والے مواد کی ضابطہ بندی نہیں کرتی ہے۔حالانکہ ان سوشل نیٹ ورک پلیٹ فارموں سے مطلوب ہے کہ وہ آئین کی شق 19 ( 2 ) کے نفاذ کی صورت میں انفارمیشن ٹیکنالوجی ایکٹ 2000 اور اس میں بتائے گئے ضوابط کی دفعہ (79) میں فراہم کردہ تمام قسم کے احتیاط کو ملحوظ خاطر رکھیں اور اس بات کو یقینی بنائیں کہ ان کے پلیٹ فارموں کا استعمال دہشت گردی ، انتہا پسندی، تشدد اور جرائم بھڑکانے کے لئے نہیں کیا جارہا ہے۔


    جرائم پسندوں اور ملک مخالف عناصر کے ذریعہ سوشل میڈیا کے غلط استعمال کے واقعات نے قانون نافذ کرنے والی ایجنسیوں(ایل ای اے) کے لئے نئے چیلنجز کھڑے کردیئے ہیں۔ ان میں دہشت گردوں کی بھرتی کی ترغیب دینے،فحش مواد کی ترسیل کرنے، نفرت پھیلانے، تشدد بھڑکانے، سرکاری نظام درہم برہم کرنے اور فرضی خبروں وغیرہ کی تشہیر شامل ہیں۔سال 2018 میں بھیڑ کے ذریعہ قتل کئے جانے والے واقعات میں سے زیادہ تر واقعات مبینہ ان فرضی خبروں ، افواہوں کے ذریعہ رونما ہوئے جن کی ترسیل واٹس اپ اور سوشل میڈیا کی دوسری سائٹوں کے ذریعہ کی جاتی ہیں۔ پارلیمنٹ( راجیہ سبھا) میں 2018 ( مانسون اجلاس)میں سوشل میڈیا پلیٹ فارموں کے غلط استعمال اور فرضی خبریں پھیلانے سے متعلق توجہ دلاؤ تحریک پیش کی گئی تھی۔ الیکٹرانکس اور اطلاعاتی ٹیکنالوجی کے عزت مآب وزیر نے 26 جولائی 2018 کو توجہ دلاؤ اس تحریک کا جواب دیتے ہوئے ایک تفصیلی بیان دیاتھا جس میں انہوں نے منجملہ دیگر باتوں کےایوان کو یہ بتایا تھا کہ حکومت قانونی فریم ورک کو مضبوط کرنے اور سوشل میڈیا پلیٹ فارموں کو قانون کے تحت ذمہ دار بنانے کے تئیں پرعزم ہے۔


    بعد ازاں، وزارت برائے الیکٹرانکس اور اطلاعاتی ٹیکنالوجی نے 2011 میں مشتہر کردہ ضوابط کی جگہ اطلاعاتی ٹیکنالوجی ضوابط 2018 کا مسودہ تیار کیا۔فی الحال اس مسودہ پر صلاح و مشورہ جاری ہے۔ صلاح ومشورہ کا عمل بین وزارتی مشوروں کے ساتھ شروع کیاگیاتھا اور اس کے بعد فیس بک، گوگل، ٹوئیٹر، یاہو ، واٹس اپ جیسے بڑے سوشل میڈیا پلیٹ فارموں، میسجنگ سروسز پلیٹ فارموں اور آئی اے ایم اے آئی، سی او اے آئی اور آئی ایس پی اے آئی جیسے دیگر ایسوسی ایشن سمیت دیگر حصے داروں کے ساتھ مشاورت کا عمل شروع کیا گیا۔ حکومت اس عمل میں تمام حصے داروں سے صلاح ومشورہ کرنا چاہتی ہے۔اس کے مطابق وزارت برائے الیکٹرانکس اور اطلاعاتی ٹیکنالوجی نے مسودہ ضوابط پر عوامی مشاورت کاآغاز کردیا ہے اور مشاورت دینے کی آخری تاریخ 15 جنوری 2019 مقرر کی ہے۔


    ***********


    U – 6427

    
    
    (Release ID: 1557224) Visitor Counter : 12