      نائب صدر جمہوریہ ہند کا سکریٹریٹ

      عوام کی زندگی میں تغیر لانا اور عوام پر مرتکز ترقی ایک عظیم مقصد ہے: نائب صدر جمہوریہ ہند
      باہمی تعاون کے جذبے سے دوستانہ طرز پر مل جل کر کام کرنے کی ضرورت ہے: مالدیپ کے صدر سے گفت وشنید

      Posted On: 17 DEC 2018 2:21PM by PIB Delhi

    نئی دہلی۔ 18 ؍دسمبر۔نائب صدر جمہوریہ ہند جناب ایم وینکیانائیڈو نے کہا ہے کہ عوام پر مرتکز ترقی پر توجہ مرکوز کرنا ،جس کا مقصد مالدیپ کے عوام کی زندگی میں تغیر لانا ہے، اپنے آپ میں ایک عظیم مشن ہے اور بھارت مالدیپ کی ان کوششوں میں اپنی جانب سے تعاون فراہم کریگا اور شناخت شدہ ترجیحاتی شعبوں میں قریبی تعاون دیگا۔ موصوف ،مالدیپ کے صدر جناب ابراہیم محمد صالح سے راشٹرپتی بھون میں گفتگو کررہے تھے۔


    نائب صدر جمہوریہ ہند نے کہا کہ یہ ہمارے لیے ازحد اعزاز کی بات ہے کہ صدر موصوف نے اپنے اولین بیرون ملک کے دورے کیلئے بھارت کو منتخب کیا۔ ہمیں اس بات پر بھی مسرت ہے کہ وزیراعظم نریندر مودی نے آپ کی حلف برداری کی رسم میں شرکت کی غرض سے مالدیپ کا سفر کیا تھا اور اسی امر سے اس اہمیت کا اظہار ہوتا ہے جو ہم مالدیپ کے ساتھ اپنے تعلقات کو دیتے ہیں۔ بھارت ہمیشہ سے جمہوریہ مالدیپ کی مدد کا خواہاں رہا ہے اور تعاون کے ہر شعبے میں مالدیپ کا حمایتی رہا ہے۔


    جناب نائیڈو نے کہا کہ گزشتہ چند دہائیوں کے دوران بھارت نے سماجی اقتصادی ترقیات کے شعبے میں زبردست کامیابیاں حاصل کی ہیں اور ہم اپنے علم اور اپنی صلاحیتوں کو مالدیپ جیسے قریبی دوستوں کے ساتھ شیئر کرکے مسرت محسوس کریں گے۔ مجھے یہ بات شیئر کرتے ہوئے بھی مسرت ہورہی ہے کہ ہم نے صحت ، تعلیم اور زراعت کے شعبوں میں متعدد معاہدات پر دستخط کیے ہیں۔


    نائب صدر جمہوریہ ہند نے کہا کہ دونوں ممالک نے ویزا سے متعلق سہولتوں کی فراہمی سمیت متعدد معاہدات / مفاہمتی عرضداشتوں پر دستخط کیے ہیں۔ انہوں نے کہا کہ انہیں پورا اعتماد ہے کہ اس قدم سے عوام سے عوام کے مابین ربط وضبط کو فروغ حاصل ہوگا۔


    جناب نائیڈو نے کہا کہ بھارت اور مالدیپ کے مابین دفاعی تعاون ہمارے تعلقات کی ایک اہم بنیاد ہے۔ بحرہند میں دونوں ممالک کا کلیدی محل وقوع ایسا ہے کہ بھارت اور مالدیپ کی سلامتی ایک دوسرے پر منحصر ہے۔ ہمیں ایک دوسرے کی سلامتی تشویشات کے تئیں حساس اور بیدار رہنا چاہئے۔ بھارت ساز وسامان کی فراہمی ، تربیت اور صلاحیت سازی سمیت آپ کی دفاعی ضروریات کی تکمیل کیلئے کمر بستہ ہے۔


    نائب صدر جمہوریہ ہند نے کہا کہ ہمارے دونوں ممالک نے دوستانہ جذبے سے باہم مل جل کر باہمی فائدے اور تعاون کیلئے کام کیا ہے ، ہمیں اس امر کو یقینی بنانا ہوگا کہ یہ خصوصی تعلق ہمیشہ مضبوط بنارہے۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    م ن۔ ۔ ع ن۔


    U-6308

    
    
    (Release ID: 1556410) Visitor Counter : 2