      صدر جمہوریہ کا سکریٹریٹ

      صدر جمہوریہ ہند نے مالدیپ کے صدر کی میزبانی کی
      بھارت ایک جمہوری مستحکم اور خوشحال مالدیپ دیکھنا چاہتاہے

      Posted On: 17 DEC 2018 11:20AM by PIB Delhi

    نئی دہلی۔ 18 ؍دسمبر۔صدر جمہوریہ ہند جناب رام ناتھ کووند نے 17دسمبر 2018 کو، راشٹرپتی بھون میں ، جمہوریہ مالدیپ کے صدر عالی جناب ابراہیم محمد صالح کا خیرمقدم کیا۔


    بھار ت میں مالدیپ کے صدر کا خیرمقدم کرتے ہوئے ، صدر جمہوریہ ہند نے کہا کہ صدر موصوف نے بھارت کو اپنے پہلے سرکاری دورے کیلئے وہ بھی اقتدار سنبھالنے کے ایک مہینے کے اندر منتخب کیا ، یہ ہمارے لئے ایک اعزاز کی بات ہے۔ اس سے ہمارے قریبی اور دوستانہ خصوصی تعلقات کا اظہار ہوتا ہے۔ صدر جمہوریہ ہند نے کہا کہ بھارت مالدیپ کے ساتھ اپنے تعلقات کو اعلیٰ ترین اہمیت دیتا ہے۔ مالدیپ بھارت کو ہمیشہ بطور ملک ترقی کے معاملے میں اپنا ایک معتبر شراکت دار شمار کرسکتا ہے۔


    صدر جمہوریہ ہند نے کہا کہ اپنے باہمی تعلقات کو مستحکم بنانے کے ساتھ ہمیں عالمی موضوعات پر بھی اپنی شراکت داری میں اضافہ کرنا چاہئے۔ موسمیاتی تبدیلی فوری طور پر توجہ اور کارروائی کی متقاضی ہے۔ ہم اس کے اثرات خصوصاً مالدیپ پر مرتب ہونے والے اس کے اثرات نیز دیگر چھوٹے جزائر پر مبنی ممالک پر مرتب ہونے والے اثرات کے تئیں زیادہ فکرمند ہیں کیوں کہ یہ اس موسمیاتی تبدیلی کے اثرات سے سب سے زیادہ متاثر ہوسکتے ہیں۔ بھارت نے موسمیاتی تبدیلی سے نمٹنے کیلئے بین الاقوامی شمسی اتحاد کے توسط سے آگے آکر اس سمت میں کام شروع کیا ہے۔ صدر جمہوریہ ہند نے مالدیپ کو مذکورہ اتحاد میں بطور رکن شامل ہونے اور اس کی کوششوں کو مستحکم بنانے کیلئے مدعو کیا۔


    بعدازاں اپنی ضیافتی تقریب میں صدر جمہوریہ ہند جناب کووند نے کہا کہ بھارت کی خواہش ہے کہ وہ ایک جمہوری، مستحکم، خوشحال اور پُرامن مالدیپ کو پھلتا پھولتا دیکھے۔ اب جبکہ مالدیپ کی حکومت ملک کے عوام کی رائے عامہ کے مطابق اپنا سفر شروع کررہی ہے ، بھارت اس کام میں اسے ایک سچے دوست کے طور پر اپنی جانب سے تمام تر ممکنہ حمایت اور امداد کی یقین دہانی کراتا ہے۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    م ن۔ ۔ ع ن۔


    U-6305

    
    
    (Release ID: 1556356) Visitor Counter : 2