      نائب صدر جمہوریہ ہند کا سکریٹریٹ

      بھارت اور زامبیا تاریخی طور پر گرمجوشانہ اور دوستانہ تعلقات کے حامل ملک رہے ہیں: نائب صدر جمہوریہ ہند
      بین الاقوامی شمسی اتحاد کے رکن کے طور پر زامبیا کا خیرمقدم ہے اور توقع ہے کہ زامبیا کے ذریعے فریم ورک معاہدے کی جلد از جلد توثیق عمل میں آئے گی ، زامبیاکے پارلیمانی وفد سے تبادلہ خیالات

      Posted On: 17 DEC 2018 11:22AM by PIB Delhi

    نئی دہلی۔ 18 ؍دسمبر۔نائب صدر جمہوریہ ہند جناب ایم وینکیانائیڈو نے کہا ہے کہ بھارت اور زامبیا تاریخی لحاظ سے گرمجوشانہ اور دوستانہ تعلقات کے حامل ملک رہے ہیں اور یہ تعلقات مشترکہ اقدار مثلاً جمہوریت کے تئیں وابستگی ، آزادی، مساوات اور قانون کی حکمرانی پر مبنی رہے ہیں۔ موصوف زامبیا کے پارلیمانی وفد کے ساتھ گفت وشنید کررہے تھے جو زامبیا کی قومی اسمبلی کے اسپیکر ڈاکٹر پیٹرک میتی بینی کی قیادت میں ان سے ملنے گیا تھا۔


    نائب صدر جمہوریہ ہند نے کہا کہ بھارت اور زامبیا دونوں اپنے عوام کے فائدے اور خوشحالی کیلئے مصروف عمل ہیں۔ جناب نائیڈو نے کہا کہ بھارت ان اولین ممالک میں شامل ہے جنہوں نے سب سے پہلے آگے بڑھ کر 1964 میں زامبیا کی آزادی کے بعد اسے تسلیم کیا تھا۔ ہمارے گرمجوشانہ اور دوستانہ تعلقات گزشتہ برسوں میں پروان چڑھے اور مستحکم ہوئے ہیں اور اس سال زامبیا کے صدر کا بھارت کا دورہ ایسا تھا جس نے ان تعلقات کو مزید اور تازہ استحکام عطا کیا ہے۔


    نائب صدر جمہوریہ ہند نے اپنی آزادی کے بعد سے لیکر اب تک کی مدت میں زامبیا کے ذریعے جمہوریت کے تئیں اپنی وفاداری اور وابستگی کی ستائش کی اور ساتھ ہی ساتھ ہر انتخاب کے انعقاد کے بعد زامبیا میں اقتدار کی پُرامن منتقلی کو بھی سراہا۔ جناب نائیڈو نے زامبیا کے ذریعے اپنے ارد گرد کے تمام تر آٹھ ممالک کے ساتھ دوستانہ اور خیرسگالی پر مبنی تعلقات قائم رکھنے کیلئے بھی اس کی تعریف کی۔


    جناب نائیڈو نے بین الاقوامی شمسی اتحاد کے ایک رکن کے طور پر زامبیا کا خیرمقدم کیا اور توقع ظاہر کی کہ زامبیا جلد از جلد معاہدے سے متعلق فریم ورک کی توثیق کرے گا۔ انہوں نے یقین دہانی کرائی کہ بھارت آمدنیوں میں اضافے اور عالمی ماحولیات کے تحفظ کیلئے شمسی ٹیکنالوجی سمیت قابل احیاء توانائی کو فروغ دینے کیلئے اپنی جانب سے کوئی دقیقہ فروگزاشت نہیں کریگا۔


    نائب صدر جمہوریہ ہند نے اس امر پر مسرت کا اظہار کیا کہ بھارت- زامبیا باہمی تعلقات مختلف النوع شعبوں پر احاطہ کرتے ہیں جن میں صحت، تعلیم، صلاحیت سازی، توانائی اور بنیادی ڈھانچہ جیسے شعبے شامل ہیں۔ بھارت باہمی طور پر شناخت شدہ شعبوں میں اپنی جانب سے تمام تر تعاون فراہم کرنے کیلئے کمر بستہ ہے۔


    جناب نائیڈو نے دونوں ممالک کی پارلیمنٹوں کے مابین اکثر وبیشتر ہونے والے تبادلوں کا بھی خیرمقدم کیا اور کہا کہ اس طرح کے ربط وضبط سے ایک دوسرے کے یہاں رائج بہترین طریقہ ہائے کار سے حاصل ہونے والے تجربات اور سیکھ دونوں ممالک کیلئے مفید ثابت ہوں گی۔ انہوں نے کہا کہ بھارت کی پارلیمنٹ اپنے خصوصی شعبے جن میں زامبیا کے افسروں کو ادارہ جاتی یا تکنیکی انسانی وسائل ترقیات میں تربیت کی فراہمی کا پہلو بھی شامل ہے، ان اُمور میں زامبیا کی پارلیمنٹ کے ساتھ مربوط ہوکر خوشی محسوس کرے گی۔


    جناب نائیڈو نے مختلف بین الاقوامی فورموں اور اقوام متحدہ کی ایجنسیوں میں بھارت کی امیدواری کیلئے زامبیا کی جانب سے حاصل ہونے والے لگاتار اور مخلصانہ تعاون اور حمایت کا شکریہ ادا کیا ۔ انہوں نے زامبیا کے امن ، ترقی اور خوشحالی نیز زامبیا کے دوست عوام کی خیروعافیت اور اچھی صحت کیلئے اپنی جانب سے نیک تمناؤں کا اظہا رکیا۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    م ن۔ ۔ ع ن۔


    U-6306

    
    
    (Release ID: 1556357) Visitor Counter : 2