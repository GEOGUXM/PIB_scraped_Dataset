      প্রধানমন্ত্রীরদপ্তর

      রায়বেরিলিতে প্রধানমন্ত্রী একাধিক উন্নয়নমূলক প্রকল্পের সূচনা করলেন
      Posted On: 16 DEC 2018 3:46PM by PIB Kolkata


    নয়াদিল্লি, ১৬ ডিসেম্বর, ২০১৮


    প্রধানমন্ত্রী শ্রী নরেন্দ্র মোদী একদিনের উত্তরপ্রদেশ সফরে গিয়ে রবিবার (১৬ই ডিসেম্বর) রায়বেরিলিতে আধুনিক রেল কামরা নির্মাণ কারখানা পরিদর্শন করেন। এক জনসভায় তিনি ৯০০তম রেল কামরা এবং হামসফর ট্রেনের সূচনা করেন। রায়বেরিলিতে তিনি একাধিক উন্নয়নমূলক প্রকল্প জাতির উদ্দেশে উৎসর্গ, উদ্বোধন তথা শিলান্যাস করেন।


    এই উপলক্ষে প্রধানমন্ত্রী বলেন, আজ যে প্রকল্পগুলি জাতির উদ্দেশে উৎসর্গ, উদ্বোধন বা শিলান্যাস করা হয়েছে, সেগুলিতে বিনিয়োগের পরিমাণ প্রায় এক হাজার কোটি টাকা।


    প্রধানমন্ত্রী বলেন, রায়বেরিলির আধুনিক রেল কামরা নির্মাণ কারখানাটি যুবকদের জন্য কর্মসংস্থানের সুযোগ সৃষ্টি করেছে এবং এই কারখানাটি রায়বেরিলিকে রেল কামরা নির্মাণের দিক থেকে এক আন্তর্জাতিক কেন্দ্রে পরিণত করবে।


    ১৯৭১-এ আজকের দিনটির কথা স্মরণ করে প্রধানমন্ত্রী বলেন, ভারতীয় সেনাবাহিনী সেই সমস্ত শক্তিগুলিকে পরাজিত করেছিল যারা সন্ত্রাস, বর্বরতা এবং বেপরোয়া মনোভাবের প্রতীক। তিনি বলেন, বর্তমানে সরকার সশস্ত্র বাহিনীগুলিকে আরও শক্তিশালী করার চেষ্টা করছে। তবে, এমন কিছু শক্তি রয়েছে যারা চায় না সশস্ত্র বাহিনীগুলি শক্তিশালী হয়ে উঠুক। তিনি আরও বলেন, যারা মিথ্যার আশ্রয় নিয়ে থাকেন তারা প্রতিরক্ষা মন্ত্রক, বিমানবাহিনী এমনকি, বিদেশি সরকারের নামেও কুৎসা ও কলঙ্ক প্রচার করছেন। মিথ্যার প্রতি যাদের আসক্তি রয়েছে তাদের কেবল বিশ্বাস দিয়ে পরাজিত করা সম্ভব। দেশের নিরাপত্তা এবং সশস্ত্র বাহিনীগুলির প্রয়োজনীয়তার ক্ষেত্রে কেন্দ্রীয় সরকার সর্বদাই দেশের স্বার্থের কথা বিবেচনায় রাখে।


    কৃষকদের আয় বাড়াতে কেন্দ্রীয় সরকার ইতিমধ্যেই ২২টি ফসলের ন্যূনতম সহায়ক মূল্য বাড়িয়েছে বলেও তিনি জানান। সরকারের এই সিদ্ধান্তের ফলে কৃষক সমাজকে অতিরিক্ত ৬০ কোটি টাকা প্রদান করা সম্ভব হবে। তিনি বলেন, প্রধানমন্ত্রী ফসল বিমা যোজনায় অপ্রত্যাশিতভাবে যে সমস্ত কৃষকের শস্যের ক্ষতি হয়েছে, তাঁরা উপকৃত হয়েছেন।


    কেন্দ্রীয় সরকার ‘সকলকে সঙ্গে নিয়ে সকলের বিকাশ’ – এই মন্ত্রে দৃঢ় অঙ্গীকারবদ্ধ বলে প্রধানমন্ত্রী মন্তব্য করেন।


    CG/BD/DM/….17th Dec, 2018

    
    
    (Release ID: 1556199) Visitor Counter : 2