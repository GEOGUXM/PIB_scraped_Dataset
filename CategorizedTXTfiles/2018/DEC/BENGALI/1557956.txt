      প্রধানমন্ত্রীরদপ্তর

      আন্দামানে প্রধানমন্ত্রী : পোর্ট ব্লেয়ারে সেলুলার জেল পরিদর্শন করলেন
      সুদীর্ঘ জাতীয় পতাকা উত্তোলন করলেন, নেতাজী সুভাষ চন্দ্র বসুর প্রতি পুষ্পার্ঘ্য অর্পণ করে শ্রদ্ধা জানালেন
      ভারতীয় ভূখন্ডে নেতাজীর ত্রিবর্ণ রঞ্জিত জাতীয় পতাকা উত্তোলনের প্ল্যাটিনাম জয়ন্তী উপলক্ষে আয়োজিত অনুষ্ঠানে যোগ দিলেন

      Posted On: 31 DEC 2018 5:04PM by PIB Kolkata

    নয়াদিল্লি , ৩০ ডিসেম্বর, ২০১ ৮


    প্রধানমন্ত্রী শ্রী নরেন্দ্র মোদী আজ আন্দামান ও নিকোবর দ্বীপপুঞ্জের পোর্ট ব্লেয়ার সফর করেন।


    পোর্ট ব্লেয়ারে তিনি শহীদ স্মারকে পুষ্পার্ঘ্য অর্পণ করেন এবং সেলুলার জেল ঘুরে দেখেন। সেলুলার জেলে বীর সাভারকর সহ অন্যান্য স্বাধীনতা সংগ্রামীরা যে কক্ষগুলিতে ছিলেন, তিনি সেগুলি ঘুরে দেখেন। সুদীর্ঘ ত্রিবর্ণ রঞ্জিত জাতীয় পতাকা উত্তোলন করেন এবং নেতাজী সুভাষ চন্দ্র বসুর মূর্তিতে পুষ্পার্ঘ্য অর্পণ করে শ্রদ্ধা জানান।


    ভারতীয় ভূ-খন্ডে নেতাজী সুভাষ চন্দ্র বসুর জাতীয় পতাকা উত্তোলনের ৭৫তম বার্ষিকী উদযাপন উপলক্ষে আয়োজিত এক জনসভায় প্রধানমন্ত্রী স্মারক ডাকটিকিট মুদ্রা এবং ছোট পুস্তিকা প্রকাশ করেন।


    প্রধানমন্ত্রী বিদ্যুৎ, যোগাযোগ এবং স্বাস্থ্য ক্ষেত্রের সঙ্গে যুক্ত একাধিক উন্নয়নমূলক প্রকল্পের সূচনা করেন।


    এই উপলক্ষে প্রধানমন্ত্রী বলেন, আন্দামান ও নিকোবর দ্বীপপুঞ্জ কেবল ভারতের প্রাকৃতিক সৌন্দর্যের প্রতীকীই নয়, সেই সঙ্গে ভারতীয়দের কাছে তীর্থস্থানের মতো। এই দ্বীপপুঞ্জ দেশের স্বাধীনতা সংগ্রামীদের সমবেত দৃঢ় সংকল্পের কথা স্মরণ করিয়ে দেয়।


    প্রধানমন্ত্রী বলেন, এই দ্বীপপুঞ্জের মানুষের ক্ষমতায়ন ও উন্নয়নে কেন্দ্রীয় সরকার অঙ্গীকারবদ্ধ। শিক্ষা, স্বাস্থ্য, যোগাযোগ, পর্যটন এবং কর্মসংস্থান সম্পর্কিত যেসব উন্নয়নমূলক প্রকল্পের আজ সূচনা হয়েছে, সেগুলি সংশ্লিষ্ট ক্ষেত্রের অগ্রগতি ও লক্ষ্য পূরণে সহায়ক হবে।


    সেলুলার জেল এবং এই জেলের যে স্থানে নেতাজী সুভাষ চন্দ্র বসু ৭৫ বছর আগে জাতীয় পতাকা উত্তোলন করেছিলেন, সেই জায়গা ঘুরে দেখার কথাও প্রধানমন্ত্রী উল্লেখ করেন। এ প্রসঙ্গে শ্রী মোদী বলেন, সেলুলার জেল, যেখানে হাজার হাজার স্বাধীনতা সংগ্রামী নিদারুণ দুঃখ-কষ্ট সহ্য করেছিলেন, সেটি তাঁর কাছে পূজ্য ভূমির মতো। দেশবাসী স্বাধীনতা সংগ্রামীদের আত্মবলিদান কখনও বিস্মৃত হবে না বলেও তিনি মন্তব্য করেন।


    নেতাজী সুভাষ চন্দ্র বসুর কথা স্মরণ করে প্রধানমন্ত্রী বলেন, নেতাজীর আহ্বানে সাড়া দিয়ে আন্দামানের বহু যুবক ভারতের স্বাধীনতা সংগ্রামে নিজেদেরকে উৎসর্গ করেছিলেন। তিনি আরও বলেন, ১৯৪৩ সালের আজকের দিনটিতে নেতাজীর ত্রিবর্ণ রঞ্জিত জাতীয় পতাকা উত্তোলনের স্মরণেই আজ সুদীর্ঘ ১৫০ ফুটের জাতীয় পতাকা উত্তোলন করা হ’ল।


    এই উপলক্ষে প্রধানমন্ত্রী রস আইল্যান্ডের নাম বদলে নেতাজী সুভাষ চন্দ্র বসু দ্বীপ, নীল আইল্যান্ডের নাম বদলে শহীদ দ্বীপ এবং হ্যাভলক আইল্যান্ডের নাম বদলে স্বরাজ দ্বীপ করেন।


    প্রধানমন্ত্রী বলেন, ভারতীয়রা আজ নেতাজীর দূরদৃষ্টির সঙ্গে সাযুজ্য রেখে এক শক্তিশালী ভারত গড়ে তোলার লক্ষ্যে কাজ করছে।


    প্রধানমন্ত্রী আরও বলেন, সরকার সারা দেশে যোগাযোগ ব্যবস্থাকে আরও শক্তিশালী করে তোলার কাজ করছে। দেশের বীর ও বরেণ্য ব্যক্তিত্বদের স্মরণ করা ও সম্মান জানানোর মতো বিষয়গুলি জাতীর অখন্ডতা বোধকে আরও মজবুত করতে সাহায্য করে। দেশের ইতিহাসের প্রতিটি গৌরবময় অধ্যায় জনসমক্ষে তুলে ধরতে সরকারের সর্বাত্মক প্রয়াসের কথা উল্লেখ করে প্রধানমন্ত্রী বাবাসাহেব আম্বেদকরের স্মৃতি-বিজড়িত পঞ্চতীর্থ, জাতীয় পুলিশ সৌধ এবং ‘একতার মূর্তি’র কথা উল্লেখ করেন। নেতাজী সুভাষ চন্দ্র বসু এবং সর্দার প্যাটেলের নামে জাতীয় পুরস্কার প্রদানের কথা ঘোষণা করা হয়েছে বলে তিনি জানান।


    নেতাজী ও সর্দার প্যাটেলের মতো অন্যান্য নেতাদের অনুপ্রেরণাতেই নতুন ভারত গড়ে তোলা হচ্ছে, যার কেন্দ্রস্থলে রয়েছে উন্নয়ন।


    শ্রী মোদী বলেন, পরিবেশের চাহিদা মোতাবেক এই দ্বীপপুঞ্জের উন্নয়ন ঘটানো হবে। শিল্পোন্নয়নের অঙ্গ হিসাবে পর্যটন, খাদ্য প্রক্রিয়াকরণ এবং তথ্য প্রযুক্তি ক্ষেত্রে বিশেষ গুরুত্ব দেওয়া হবে।


    আন্দামান ও নিকোবর দ্বীপপুঞ্জকে যতটা সম্ভব স্বনির্ভর করে তুলতে যাবতীয় প্রয়াস নেওয়া হচ্ছে বলে উল্লেখ করে প্রধানমন্ত্রী পোর্ট ব্লেয়ার বন্দরের সম্প্রসারণের কথা বলেন। তিনি জানান, বন্দরের সম্প্রসারণের কাজ শেষ হলে বড় মাপের জাহাজের রক্ষণা-বেক্ষণের কাজ সম্ভব হবে। এই দ্বীপপুঞ্জের গ্রামীণ সড়কের বর্তমান অবস্থা সম্পর্কে দু’সপ্তাহের মধ্যে রিপোর্ট চেয়ে পাঠিয়েছেন বলে জানিয়ে প্রধানমন্ত্রী বলেন, রিপোর্ট পাওয়ার পর, কেন্দ্রীয় সরকার তা খতিয়ে দেখে যথাসম্ভব সহায়তার চেষ্টা করবে।


    প্রধানমন্ত্রী আরও জানান, বীর সাভারকর আন্তর্জাতিক বিমানবন্দরের নতুন একটি সুসংহত টার্মিনাল ভবন গড়ে তোলা হচ্ছে। চেন্নাই থেকে সমুদ্রের তলদেশ দিয়ে অপ্টিক্যাল ফাইবার কেবল মারফৎ এই দ্বীপপুঞ্জকে যুক্ত করার কাজ শেষ হলে আন্দামান ও নিকোবরে ইন্টারনেট যোগাযোগ আরও বৃদ্ধি পাবে। এই দ্বীপপুঞ্জে জল, বিদ্যুৎ, পরিচ্ছন্ন শক্তি ও স্বাস্থ্য ক্ষেত্রে যে উন্নয়নের কর্মযজ্ঞ চলছে, সেকথাও প্রধানমন্ত্রী সবিস্তারে উল্লেখ করেন।


    CG/BD/SB

    
    
    (Release ID: 1557956) Visitor Counter : 225
    
    
      Read this release in: English