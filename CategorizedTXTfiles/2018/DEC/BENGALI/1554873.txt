      শ্রমওকর্মসংস্থানমন্ত্রক

      কর্মচারী রাজ্য বিমা নিগমের অধীন হাসপাতালগুলিতে বিমা বহির্ভূত ব্যক্তিরাও চিকিৎসার সুযোগ-সুবিধা পাবেন
      Posted On: 06 DEC 2018 4:58PM by PIB Kolkata


    নয়াদিল্লি, ৬ ডিসেম্বর, ২০১৮


    কর্মচারী রাজ্য বিমা নিগমের (ইএসআইসি) অধীন হাসপাতালগুলিতেও বিমা বহির্ভূত ব্যক্তিরা চিকিৎসার সুযোগ-সুবিধা পাবেন বলে সিদ্ধান্ত গৃহীত হয়েছে। তবে, বহির্বিভাগে (ওপিডি) চিকিৎসার জন্য পরিষেবা গ্রহণকারীদের ১০ টাকা এবং হাসপাতালে ভর্তি এমন রোগীদেরকে সিজিএইচএস-এর প্যাকেজ অনুযায়ী ২৫ শতাংশ অর্থ প্রদান করতে হবে। এছাড়াও, পরীক্ষামূলকভাবে আগামী এক বছর ওষুধপত্রের প্রকৃত দাম অনুযায়ী তা রোগীদের সরবরাহ করা হবে। বুধবার (৫ ডিসেম্বর) নিগমের ১৭৬তম বৈঠকে এই সিদ্ধান্ত গৃহীত হয়। কেন্দ্রীয় শ্রম ও কর্মসংস্থান প্রতিমন্ত্রী শ্রী সন্তোষ কুমার গাঙ্গোয়ার বৈঠকে সভাপতিত্ব করেন। নিগমের অধীন হাসপাতালগুলিতে পরিষেবা প্রদান ব্যবস্থার উন্নয়নে আরও কয়েকটি সিদ্ধান্ত নেওয়া হয়েছে। আশা করা হচ্ছে, সাধারণ মানুষ এ ধরণের চিকিৎসা পরিষেবার ফলে অনেক কম মূল্যে গুণগত মানের চিকিৎসার সুযোগ-সুবিধা পাবেন। একইসঙ্গে, নিগমের এই সিদ্ধান্তের ফলে সাধারণ মানুষের কল্যাণে হাসপাতালের বিভিন্ন পরিষেবারও পূর্ণ সদ্ব্যবহার সুনিশ্চিত হবে।


    বৈঠকে জানানো হয়েছে, হাসপাতালের পরিষেবার মান বাড়াতে বিভিন্ন শ্রেণীতে ৫,২০০ শূন্যপদে নিয়োগ করা হচ্ছে। এর মধ্যে রয়েছে, সামাজিক নিরাপত্তা আধিকারিক, বিমা চিকিৎসা আধিকারিক (গ্রেড-২), জুনিয়র ইঞ্জিনিয়ার, শিক্ষক-শিক্ষিকা, আধা-চিকিৎসক ও সেবিকা, স্টেনো প্রভৃতি। নিগমের অধীন বিভিন্ন হাসপাতালে বিশেষজ্ঞ চিকিৎসকদের সংখ্যায় ঘাটতি মেটাতে সিদ্ধান্ত হয়েছে যে, পূর্ণ সময়ের চুক্তির ভিত্তিতে অ্যানাস্থেশিয়া, মেডিসিন, সার্জারি, পেডিয়াট্রিক্স, গাইনি, অর্থো, কার্ডিওলজি, নেফ্রোলজি ও মেডিকেল অঙ্কোলজি বিভাগে বিশেষজ্ঞ চিকিৎসক নিয়োগ করা হবে। জাতীয় স্তরের ন্যূনতম মজুরি হার বাড়িয়ে ১৭৬ টাকা করার প্রেক্ষিতে বৈঠকে সিদ্ধান্ত হয়েছে যে, হাসপাতালগুলিতেও এ ধরণের কর্মীদের ক্ষেত্রে ভবিষ্যনিধি তহবিলে প্রদেয় অর্থের পরিমাণ ১৩৭ টাকা থেকে বাড়িয়ে ১৭৬ টাকা করা হয়েছে। বৈঠকে শ্রম ও কর্মসংস্থান সচিব শ্রী হীরালাল সামারিয়া, নিগমের মহানির্দেশক শ্রী রাজ কুমার এবং কর্মচারী সংগঠনগুলির প্রতিনিধিরা ছাড়াও রাজ্য সরকার এবং মন্ত্রকের আধিকারিকরা উপস্থিত ছিলেন।


    SSS/BD/DM

    
    
    (Release ID: 1554873) Visitor Counter : 27
    
    
      Read this release in: English