      জলসম্পদমন্ত্রক

      জলসম্পদের সঙ্গে যুক্ত সমস্যাগুলি নিয়ে আলাপ-আলোচনা ও তার সমাধানের লক্ষ্যে আন্তর্জাতিক স্তরের সম্মেলন
      Posted On: 04 DEC 2018 4:26PM by PIB Kolkata


    নয়াদিল্লি, ৪ ডিসেম্বর, ২০১৮


    জলসম্পদের সঙ্গে যুক্ত সমস্যাগুলি নিয়ে আলাপ-আলোচনা করতে ও তার আদর্শ সমাধানসূত্র খুঁজে বের করার লক্ষ্যে সংশ্লিষ্ট সকল পক্ষকে একত্রিত করে আগামী ৫ থেকে ৭ ডিসেম্বর নতুন দিল্লিতে জাতীয় স্তরের এক সম্মেলন আয়োজন করা হয়েছে। যৌথভাবে এই সম্মেলনের আয়োজক জাতীয় পরিচ্ছন্ন গঙ্গা মিশন এবং গঙ্গা নদী অববাহিকা ব্যবস্থাপনা ও সমীক্ষা সংগঠন। এবারের সম্মেলনে গঙ্গা নদী অববাহিকার পুনরুজ্জীবনে গুরুত্ব দেওয়া হচ্ছে। এছাড়াও, এ বিষয়ে বিভিন্ন দেশের প্রতিনিধিদের নিয়ে আলাপ-আলোচনাও থাকছে। অববাহিকা সংক্রান্ত সমস্যার সমাধান প্রযুক্তিগত উদ্ভাবন, গবেষণা, নীতি-কাঠামো-সহ দেশ-বিদেশ থেকে তহবিল গঠনের ওপর গুরুত্ব দেওয়া হচ্ছে। সম্মেলনে গঙ্গা নদীর পুনরুজ্জীবনে কেন্দ্রীয় মন্ত্রীরা ছাড়াও সিদ্ধান্ত প্রণেতারা তাঁদের মতামত পেশ করবেন।


    এবারের সম্মেলনে তিনটি বিষয়ের ওপর সর্বাধিক গুরুত্ব দেওয়া হচ্ছে। এর মধ্যে রয়েছে – জলসম্পদ সমস্যার সমাধানে পশ্চিমবঙ্গ-সহ গঙ্গা নদী অববাহিকার বাকি রাজ্যগুলিতে কী ধরণের কাজ হচ্ছে তা তুলে ধরা; গঙ্গা নদীর পুনরুজ্জীবনে দেশ-বিদেশ থেকে তহবিল সংস্থান এবং নদী অববাহিকার সঙ্গে যুক্ত সমস্যার ক্ষেত্রে প্রযুক্তি ও উদ্ভাবনমূলক সমাধানসূত্র খুঁজে বের করা।


    এই সম্মেলনে ভারত ও ১৫টি দেশ থেকে প্রায় ২০০ জন প্রতিনিধি অংশ নিচ্ছেন। এছাড়াও, কেন্দ্র, রাজ্য ও পুরসভাগুলির পক্ষ থেকে ৫০ জনের বেশি প্রতিনিধি যোগ দেবেন বলে আশা করা হচ্ছে। সম্মেলনের পাশাপাশি, বনসৃজন ও জীববৈচিত্র্য, শহরাঞ্চলে নদীর জল ব্যবস্থাপনা পরিকল্পনা, গঙ্গা পুনরুজ্জীবন কর্মসূচিতে অর্থ সংস্থানের জন্য বিশ্বব্যাপী এক অনুকূল বাতাবরণ গড়ে তোলা এবং বিভিন্ন প্রকল্পে দীর্ঘমেয়াদি ভিত্তিতে অর্থ যোগানের জন্য বিশ্ব মূলধনী বাজারগুলিকে আকৃষ্ট করার মতো বিষয়েও বিশেষ আলোচনাসভার আয়োজন করা হয়েছে।


    SSS/BD/DM

    
    
    (Release ID: 1554647) Visitor Counter : 58
    
    
      Read this release in: English