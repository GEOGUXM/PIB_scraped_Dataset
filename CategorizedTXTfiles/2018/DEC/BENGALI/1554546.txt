      প্রতিরক্ষামন্ত্রক

      ভাইজ্যাগ নৌ সংগ্রহালয়ের মতো কলকাতায় নৌ-বাহিনীর বিমান ও ডুবো জাহাজ নিয়ে একটি সংগ্রহশালা খোলা হবে
      Posted On: 03 DEC 2018 6:32PM by PIB Kolkata


    কলকাতা, ০৩ ডিসেম্বর, ২০১ ৮


    স্কুল পড়ুয়াদের ভারতীয় নৌ-বাহিনীতে যোগদানে উৎসাহ করতে বাহিনীর তরফে কলকাতায় একটি নৌ বিমান ও ডুবো জাহাজ সংগ্রহশালা খোলা হবে। ভাইজ্যাগের নৌ-সংগ্রহশালার সঙ্গে এটি সামঞ্জস্যপূর্ণ হবে বলে জানিয়েছেন পশ্চিমবঙ্গের দায়িত্বপ্রাপ্ত নৌ-বাহিনীর আধিকারিক কমান্ডার সুপ্রভ দে। তিনি জানান, প্রস্তাবিত এই সংগ্রহশালাটির জন্য খুব শীঘ্রই রাজ্য সরকারের সঙ্গে সমঝোতাপত্র স্বাক্ষরিত হবে। কলকাতায় আজ নৌ-সেনা দিবসের প্রাক্কালে সাংবাদিকদের সঙ্গে কথা বলছিলেন। ভারতীয় নৌ-বাহিনী, ভারতীয় উপকূল রক্ষায় প্রতিশ্রুতিবদ্ধ বলে জানিয়ে শ্রী দে বলেন, পশ্চিমবঙ্গের ৭০ শতাংশ মাছ ধরার নৌকাতেই স্বয়ংক্রিয় তথ্য ব্যবস্থা বা এআইএস লাগানো হয়েছে। ভারতীয় মৎস্যজীবীদের সুরক্ষায় নেওয়া হয়েছে বিভিন্ন পদক্ষেপ। নৌ-বাহিনীর চিফ স্টাফ অফিসার ক্যাপ্টেন সুমন্ত রায় জানান সপ্তাহব্যাপী নৌ দিবস উদযাপন অনুষ্ঠানে কলকাতার খিদিরপুর বন্দরে আইএনএস সুমেধা এবং আইএনএস কিরচ-কে দর্শনার্থীদের জন্য খুলে দেওয়া হবে। স্কুল পড়ুয়া, মৎস্যজীবী, কেন্দ্রীয় ও রাজ্য সরকারের কর্মীরা ৪ ও ৫ ডিসেম্বর সকাল ৯টা থেকে বিকেল ৫টা পর্যন্ত এগুলি ঘুরে দেখতে পারবেন। সব দর্শনার্থীরাই এই যুদ্ধ জাহাজগুলি দেখার জন্য গাইডের সাহায্য পাবেন। নিরাপত্তাজনিত কারণে শুধুমাত্র ভারতীয় নাগরিকরাই এই জাহাজগুলি দেখতে পারবেন । প্রত্যেক দর্শনার্থীকেই আধার কার্ড , প্যান কার্ড, বায়ো মেট্রিক কার্ড বা ড্রাইভিং লাইসেন্সের বৈধ সচিত্র পরিচয়পত্র সঙ্গে নিয়ে আসতে হবে। খিদিরপুর ডকে ৩ নম্বর গেট দিয়েই প্রবেশ করা যাবে। নিরাপত্তাজনিত কারণে দর্শনার্থীদের কোনও রকম ক্যামেরা, ওয়েব ক্যামেরা, হাত ব্যাগ বা বৈদ্যুতিন যন্ত্রপাতি সঙ্গে না নিয়ে আসতে বলা হচ্ছে। সব দর্শনার্থী যেন সুষ্ঠুভাবে সব যুদ্ধ জাহাজগুলি দেখতে পারেন, তা সুনিশ্চিত করতে ইউনিফর্ম পরিহিত নৌ কর্মীরা খিদিরপুর ডকে ৩ নম্বর গেটে অভ্যর্থনা কক্ষে উপস্থিত থাকবেন।


    SSS/PM / SB

    
    
    (Release ID: 1554546) Visitor Counter : 43
    
    
      Read this release in: English