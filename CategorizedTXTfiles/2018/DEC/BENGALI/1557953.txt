      প্রধানমন্ত্রীরদপ্তর

      ভুটানের প্রধানমন্ত্রীর ভারত সফর উপলক্ষে ভারতের প্রধানমন্ত্রীর প্রেস বিবৃতি
      Posted On: 31 DEC 2018 4:54PM by PIB Kolkata


    নয়াদিল্লি , ২৮ ডিসেম্বর, ২০১ ৮


    মাননীয় প্রধানমন্ত্রী ডঃ লোটে শেরিং,


    ভুটান থেকে সরকারি সফরে আগত বিশিষ্ট অতিথিগণ,


    বন্ধুগণ,


    এ বছর ভারত ও ভুটান পারস্পরিক রাজনৈতিক সম্পর্কের সুবর্ণ জয়ন্তী পালন করছে। এই ঐতিহাসিক এবং শুভ বছরে ভুটানের প্রধানমন্ত্রী ডঃ লোটে-কে ভারতে আন্তরিক স্বাগত জানাতে পেরে আমি অত্যন্ত আনন্দিত। ভুটানে এ বছর তৃতীয় সাধারণ নির্বাচন হয়েছে। আমি সেই নির্বাচনে সাফল্যের জন্য ডঃ লোটে-কে অনেক অনেক শুভেচ্ছা জানাই। আমার বিশ্বাস, তাঁর নেতৃত্বে ভুটান সাফল্য ও সমৃদ্ধির পথে এগিয়ে যেতে থাকবে।


    বন্ধুগণ,


    প্রধানমন্ত্রী ডঃ লোটে আমাকে তাঁর ভুটানের জন্য ‘ব্যবধান কমানো’র লক্ষ্য সম্পর্কে বলেছেন। আমি তাঁর দূরদৃষ্টির প্রশংসা করি। আমি অত্যন্ত আনন্দিত যে, তাঁর এই লক্ষ্যের সঙ্গে আমাদের ‘সবকা সাথ সবকা বিকাশ’-এর লক্ষ্যের সামঞ্জস্য রয়েছে। আমি প্রধামন্ত্রীজিকে আশ্বস্ত করেছি যে ভুটানের উন্নয়নে ভারত চিরকালের মতোই এক বিশ্বাসযোগ্য বন্ধু এবং সহযোগীর ভূমিকা পালন করবে। ভুটানের দ্বাদশতম পঞ্চবার্ষিকী পরিকল্পনায় ভারত ৪,৫০০ কোটি টাকা বিনিয়োগ করবে। এই বিনিয়োগ ভুটানের প্রয়োজনীয়তা এবং অগ্রাধিকার অনুসারে হবে।


    বন্ধুগণ,


    ভারত এবং ভুটানের সহযোগিতার ইতিহাসে সে দেশের জলবিদ্যুৎ প্রকল্পগুলিতে ভারতের সহযোগিতা অত্যন্ত গুরুত্বপূর্ণ। আজ আমরা এই গুরুত্বপূর্ণ ক্ষেত্র সংশ্লিষ্ট প্রকল্পগুলিতে নিজেদের সহযোগিতাকে বিশ্লেষণ করেছি, সমীক্ষা করেছি। আনন্দের বিষয় হল এই যে, মাঙ্গ-দেছু প্রকল্পের কাজ শীঘ্রই সম্পূর্ণ হবে। এই প্রকল্পের ব্যয় এবং শুল্ক সংক্রান্ত বিভিন্ন বিষয় নিয়েও আমরা সহমত হয়েছি। অন্যান্য প্রকল্পের কাজও সন্তোষজনকভাবে এগিয়ে চলেছে। আমরা উভয়েই প্রতিটি প্রকল্পের কাজ আরও ত্বরান্বিত করতে চাই। আমাদের সহযোগিতার একটি নতুন মাত্রা হল মহাকাশ বিজ্ঞান সংক্রান্ত ক্ষেত্রে সহযোগিতা। আমি আনন্দিত যে ‘সাউথ এশিয়া’ উপগ্রহ থেকে সহায়তার জন্য ‘ইসরো’ অতি শীঘ্রই ভুটানের মাটিতে ‘গ্রাউন্ড স্টেশন’ গড়ে তুলবে। এই প্রকল্প বাস্তবায়িত হলে ভুটানের প্রত্যন্ত অঞ্চলে আবহাওয়া সংক্রান্ত তথ্যাবলী, টেলি-মেডিসিন এবং বিপর্যয় মোকাবিলার ক্ষেত্রে সুবিধা হবে।


    বন্ধুগণ,


    আজ প্রধানমন্ত্রী লোটে আমাকে একটি আনন্দ সংবাদও দিয়েছেন। ভুটান সরকার শীঘ্রই ‘রুপে কার্ড’ চালু করবে। মানবরেষু, এই সিদ্ধান্তের জন্য আমি আপনাদের অন্তর থেকে কৃতজ্ঞতা জানাই। আমার দৃঢ় বিশ্বাস যে এর ফলে উভয় দেশের নাগরিকদের মধ্যে পারস্পরিক সম্পর্ক আরও উন্নত হবে।


    মহামান্য প্রধানমন্ত্রী,


    আপনি নিজের প্রথম বিদেশ সফরের জন্য ভারতকে বেছেছেন। আমিও সাড়ে চার বছর আগে প্রধানমন্ত্রী হওয়ার পর প্রথম বিদেশ সফরে ভুটান গিয়েছিলাম। এটি পারস্পরিক সম্পর্ককে শক্তিশালী করতে, উন্নয়নের পথে পায়ে পা মিলিয়ে এগিয়ে যাওয়ার জন্য আমাদের যৌথ দায়বদ্ধতার প্রতীক। আমার বিশ্বাস, আপনার এই ভারত সফর আমাদের সম্পর্ককে এক নতুন গতি প্রদানে সফল হবে। এই ক’টি কথা বলে আরেকবার আপনাকে এবং আপনার সঙ্গে আসা মাননীয় প্রতিনিধিদলকে স্বাগত জানাই।


    ধন্যবাদ।


    তাশী দেলেগ!


    CG/SB/DM

    
    
    (Release ID: 1557953) Visitor Counter : 97
    
    
      Read this release in: English