      প্রতিরক্ষামন্ত্রক

      দেশের সুরক্ষা ও নিরাপত্তা বজায় রাখার পাশাপাশি নৌ-বাহিনী দেশীয় প্রযুক্তি ব্যবহারে গুরুত্ব দেয়
      Posted On: 05 DEC 2018 6:51PM by PIB Kolkata


    কলকাতা, ০৫ ডিসেম্বর , ২০১৮


    নৌ-দিবস উদযাপনের অঙ্গ হিসাবে কলকাতার খিদিরপুর ডকে ভারতীয় নৌ-বাহিনীর পূর্বাঞ্চলীয় কমান্ডের দুটি যুদ্ধ জাহাজ বর্তমানে নোঙর করেছে। এই উপলক্ষে নৌকর্মীদের সহায়তায় স্কুল পড়ুয়া, ধীবর সম্প্রদায়ের মানুষজন, কর্মরত ও প্রাক্তন সেনাকর্মী ও তাদের পারিবারিক সদস্য তথা কেন্দ্রীয় ও রাজ্য সরকারের কর্মীদের জন্য ঐ যুদ্ধ জাহাজ দুটি ঘুরে দেখানোর ব্যবস্হা করা হয়। কলেজ পড়ুয়ারাও যুদ্ধ জাহাজ দুটি ঘুরে দেখার সুযোগ পা য় । এবছর নৌ-দিবস উদযাপনের মূল বিষয় ভারতীয় নৌ-বাহিনী-মিশন ডেপ্লয়েড অ্যান্ড কমব্যাট রেডি।


    সাংবাদিকদের সঙ্গে কথাবার্তার সময় নৌ-বাহিনীর ইস্টার্ন ফ্লিটের ফ্ল্যাগ অফিসার কমান্ডিং অ্যাডমিরাল ডি কে ত্রিপাঠি বলেন, নৌ-সপ্তাহ উদযাপনের সময় কলকাতায় ইস্টার্ন ফ্লিটের যুদ্ধ জাহাজের আগমন অত্যন্ত গুরুত্বপূর্ণ। যুদ্ধ জাহাজ পরিদর্শন নিয়ে এই ধরনের কর্মসূচি ভারতীয় নৌ-বাহিনী সম্বন্ধে সাধারণ মানুষকে আরও বেশি সচেতন করে তোলে। তিনি আরও বলেন, সামুদ্রিক নিরাপত্তার প্রধান দায়িত্ব ভারতীয় নৌ-বাহিনীর। সুরক্ষিত ও নিরাপদ সমুদ্রের সঙ্গে দেশের আর্থিক বিকাশ, স্হিতিশীলতা ও সাধারণ মানুষের কল্যাণের বিষয়টি জড়িয়ে রয়েছে। এই বিষয়টিকে বিবেচনায় রেখে ভারতীয় নৌ-বাহিনী দেশের নিরাপত্তা সুনিশ্চিত করতে সমুদ্রপথে নিরন্তর নজরদারি বজায় রেখেছে। তিনি আরও জানান, সম্পূর্ণ দেশীয় প্রযুক্তিতে তৈরি যুদ্ধ জাহাজ সুমেধা উপকূলীয় নিরাপত্তায় গুরুত্বপূর্ণ ভূমিকা পালন করে। এই যুদ্ধ জাহাজে অস্ত্রশস্ত্র নিক্ষেপের পাশাপাশি সেন্সর এবং আধুনিক দিক নির্দেশক যোগাযোগ ব্যবস্হা তথা উপকরণ রয়েছে। গোয়া শিপ ইয়ার্ডে এই জাহাজটি নির্মিত হয়েছে। ক্ষেপনাস্ত্র নিক্ষেপে উপযোগী কোরাক্লাস শ্রেণীর যুদ্ধ জাহাজ কির্চ নির্মাণ করেছে গার্ডেনরিচ শিপ বিল্ডার্স অ্যান্ড ইঞ্জিনিয়ার্স। ২০০১ সালে এই যুদ্ধ জাহাজটিকে জলে ভাসানো হয়।


    উল্লেখ করা যেতে পারে প্রতি বছর চৌঠা ডিসেম্বর নৌ-দিবস উদযাপন করা হয়। এই দিবস উদযাপন উপলক্ষে একাধিক কর্মসূচি আয়োজন করা হয়, যার অন্যতম প্রধান লক্ষ্য সাধারণ মানুষকে নৌ-বাহিনী সম্বন্ধে আরও সচেতন করে তোলা।


    BD /NS

    
    
    (Release ID: 1554813) Visitor Counter : 43
    
    
      Read this release in: English