      দক্ষতাউন্নয়নওশিল্পোদ্যোগমন্ত্রক

      দক্ষতা উন্নয়ন এবং শিল্পোদ্যোগ মন্ত্রকের বার্ষিক প্রতিবেদন – ১ কোটিরও বেশি যুবক প্রতি বছর দক্ষ ভারত কর্মসূচি থেকে উপকৃত হচ্ছেন
      Posted On: 27 DEC 2018 11:06AM by PIB Kolkata


    নয়াদিল্লি , ২ ৬ ডিসেম্বর, ২০১ ৮


    ২০১৪ সালে দেশের যুবকদের কর্মদক্ষ করে তোলার লক্ষ্যে এই মন্ত্রক গড়ে তোলার পর গত চার বছরে গড়ে প্রতি বছর ১ কোটি যুবক বিভিন্ন ধরণের প্রশিক্ষণ নিয়ে দক্ষ ভারত কর্মসূচিতে উপকৃত হচ্ছেন। মন্ত্রকের পক্ষ থেকে ২০১৫ সালেই দক্ষতা উন্নয়ন ও শিল্পোদ্যোগ সংক্রান্ত একটি জাতীয় নীতি ঘোষণা করা হয়েছে। এই নীতি মেনেই সারা দেশ জুড়ে প্রধানমন্ত্রী কৌশল বিকাশ যোজনা এবং প্রধানমন্ত্রী কৌশল কেন্দ্রে যুবকদের প্রশিক্ষণের কাজ চলেছে।


    দেশে যুবক-যুবতীদের দক্ষতা উন্নয়নের জন্য স্থায়ী পরিকাঠামো গড়ে তোলার লক্ষ্যে গোটা দেশে ২০১৮ সালে প্রধানমন্ত্রী কৌশল কেন্দ্র গড়ে তোলার ওপর জোর দেওয়া হয়েছে। এ বছরের ডিসেম্বর মাস পর্যন্ত ২৯টি রাজ্য ও ৬টি কেন্দ্রশাসিত অঞ্চলে ৬৩১টি জেলায় এ ধরণের ৭১৯টি কৌশল কেন্দ্র গড়ে তোলার জন্য অর্থ বরাদ্দ করা হয়েচঝে। এর মধ্যে ৫১৫টির কাজ সম্পূর্ণ হয়েছে এবং ২০৪টি কেন্দ্রের কাজ চলেছে। এছাড়া, দেশে তেলেঙ্গানায় প্রথম জাতীয় দক্ষতা প্রশিক্ষণ সংস্থা গড়ে তোলার উদ্যোগ নেওয়া হয়েছে। ২০১৮-র জুলাই মাসে এর ভিত্তিপ্রস্তর স্থাপিত হয়েছে। জাতীয় দক্ষতা প্রশিক্ষণ সংস্থায় মহিলাদের বৃত্তিমূলক প্রশিক্ষণ দেওয়ার জন্য ব্যবস্থা নেওয়া হয়েছে। দেশের বেশ কয়েকটি শহরে মহিলাদের জন্য এই ধরণের দক্ষতা প্রশিক্ষণ কেন্দ্র স্থাপন করা হয়েছে। এইসব কেন্দ্রগুলিতে দীর্ঘ মেয়াদী ভিত্তিতে বিভিন্ন ধরণের পেশাগত প্রশিক্ষণের ব্যবস্থা করা হয়েছে। এর বাইরেও সরকারের পক্ষ থেকে দেশের ৪টি অঞ্চলে বিশ্ব মানের সঙ্গে সঙ্গতি রেখে ইন্ডিয়ান ইন্সটিটিউট অফ স্কিল গড়ে তোলার উদ্যোগ নেওয়া হয়েছে। এর জন্য ইতিমধ্যেই ৪৭৬ কোটি টাকা বরাদ্দ করা হয়েছে।


    প্রধানমন্ত্রী কৌশল বিকাশ যোজনার অধীনে ২০১৬ থেকে ২০২০ সাল পর্যন্ত প্রতি বছর ১ কোটি করে যুবক-যুবতীকে দক্ষতা সংক্রান্ত প্রশিক্ষণ দেওয়ার জন্য ১২ হাজার কোটি টাকার বরাদ্দ কেন্দ্রীয় মন্ত্রিসভায় অনুমোদন দেওয়া হয়েছে। এইসব প্রশিক্ষণের মধ্যে ২৫০ ধরণের চাকরির উপযুক্ত করে যুবক-যুবতীদের প্রশিক্ষণের ব্যবস্থা করা হয়েছে এবং ৩৮টি শিল্প ক্ষেত্রের জন্য স্বল্প মেয়াদী পেশাগত প্রশিক্ষণের উদ্যোগও নেওয়া হয়েছে। ২০১৮ সালে প্রধানমন্ত্রী কৌশল বিকাশ যোজনার আওতায় প্রশিক্ষণপ্রাপ্ত ১০ লক্ষ যুবক-যুবতীর কর্মসংস্থানের ব্যবস্থা হয়েছে। এদের মধ্যে প্রশিক্ষণপ্রাপ্ত মহিলাদের সংখ্যা উল্লেখযোগ্যভাবে বৃদ্ধি পেয়েছে। ২০১৮ সালে প্রথম প্রধানমন্ত্রী কৌশল বিকাশ যোজনার আওতায় প্রশিক্ষণের সময়ে একেক জন প্রার্থীর জন্য বছরে ২ লক্ষ টাকা করে ব্যক্তিগত দুর্ঘটনা বিমার ব্যবস্থা করা হয়েছে। ২০১৬ সাল থেকে বিভিন্ন ক্ষেত্রে কর্মরত প্রার্থীদের হাতে-কলমে কাজের প্রশিক্ষণ সংক্রান্ত নথির স্বীকৃতি দেওয়া হয়েছে।


    জাতীয় দক্ষতা উন্নয়ন নিগমের উদ্যোগে নির্দিষ্ট অর্থের বিনিময়ে ছাত্রছাত্রীদের জন্য ১ কোটি ৪ লক্ষ প্রশিক্ষণের ব্যবস্থা হয়েছে। ২০১৮’য় দীর্ঘ মেয়াদী ভিত্তিতে দক্ষতা সংক্রান্ত প্রশিক্ষণের জন্য ২২২৯টি আইটিআই-কে স্বীকৃতি দেওয়া হয়েছে। দেশে যুবক-যুবতীদের দক্ষতা সংক্রান্ত প্রশিক্ষণের জন্য দেশের ১৫ হাজারেরও বেশি আইটিআই – এর আসন সংখ্যা ২ লক্ষ ৯৪ হাজার ১৯৬টি বাড়ানো হয়েছে। এইসব আইটিআই – এ প্রশিক্ষণের গুণগত মানের ভিত্তিতে গ্রেডিং – এর ব্যবস্থা হয়েছে। বিভিন্ন শিল্পের চাহিদা অনুসারে কর্মপ্রার্থীদের প্রশিক্ষণের জন্য জার্মান মডেলে বেসরকারি শিল্প সংস্থার সঙ্গে যৌথ উদ্যোগে আইটিআই-গুলির মাধ্যমে দ্বৈত প্রশিক্ষণ কর্মসূচি চালু করা হয়েছে। ২০১৮-র জানুয়ারি মাসে জীবন-জীবিকার উন্নয়নের লক্ষ্যে ‘সংকল্প’ নামে একটি প্রকল্প সারা দেশের ২৮টি রাজ্য ও ৭টি কেন্দ্রশাসিত অঞ্চলে চালু করা হয়েছে। এই প্রকল্প রূপায়ণের জন্য ২২৩টি নির্বাচিত জেলাকে ১০ লক্ষ টাকা করে দেওয়া হয়েছে। অন্যদিকে, বিশ্ব ব্যাঙ্কের সহায়তায় দক্ষতা বৃদ্ধির কর্মসূচিকে শক্তিশালী করে শিল্প ক্ষেত্রে মূল্য সংযুক্তির লক্ষ্যে ‘স্ট্রাইভ’ নামে ২ হাজার ২০০ কোটি টাকা বরাদ্দে একটি প্রকল্পের কাজের সূচনা হয়েছে। দক্ষতা উন্নয়নের কাজকে সুচারু রূপে করার লক্ষ্যে এই ধরণের প্রশিক্ষণ সংক্রান্ত জাতীয় সংস্থাগুলিকে একত্রিত করে একটি কেন্দ্রীয় সংস্থা গড়ে তোলার উদ্যোগ নেওয়া হয়েছে। এ বছরের জুলাই মাসে দক্ষতা উন্নয়ন ও শিল্পোদ্যোগ মন্ত্রকের কাছে জনশিক্ষণ সংস্থানগুলির দায়িত্ব কেন্দ্রীয় মানবসম্পদ বিকাশ মন্ত্রকের হাত থেকে হস্তান্তর করা হয়েছে।


    গ্রামীণ যুবক-যুবতীদের জন্য উৎপাদনমুখী কর্মদক্ষতা গড়ে তুলতে কৃষি ও কৃষক কল্যাণ মন্ত্রকের সঙ্গে যৌথ উদ্যোগে বিভিন্ন ধরণের প্রশিক্ষণের উদ্যোগ নেওয়া হয়েছে। নির্বাচিত কিছু কৃষি বিকাশ কেন্দ্রের মাধ্যমে সেচ সংক্রান্ত প্রকৌশলী, গ্রিন হাউস অপারেটর, ফিটার ও কৃষি প্রযুক্তির ক্ষেত্রে প্রশিক্ষণের উদ্যোগ নেওয়া হয়েছে। কেন্দ্রীয় সরকার জাতীয় দক্ষতা উন্নয়ন নিগম ও তার প্রশিক্ষণ সংক্রান্ত অংশীদারদের মাধ্যমে দেশে ৫০ হাজার রাজমিস্ত্রীকে দক্ষতা সংক্রান্ত প্রশিক্ষণ দেওয়ার লক্ষ্যমাত্রা হাতে নিয়েছে। বিভিন্ন মন্ত্রকের সঙ্গে যৌথ উদ্যোগে দক্ষতা উন্নয়ন মন্ত্রক প্রাসঙ্গিক ক্ষেত্রে দক্ষতা উন্নয়ন সংক্রান্ত প্রশিক্ষণের উদ্যোগ নিয়েছে। নীতি আয়োগের উদ্যোগে উন্নয়নকামী জেলাগুলির রূপান্তরের যে প্রকল্প রূপায়ণের কাজ শুরু হয়েছে, সেই ক্ষেত্রে কর্মসংস্থানের সম্ভাবনা বৃদ্ধির লক্ষ্যে ২০১৮-১৯ অর্থবর্ষে বিশেষ দক্ষতা উন্নয়ন অভিযানের সূচনা হয়েছে। দেশের বিভিন্ন শিল্প সংস্থায় শিক্ষানবিশ নিয়োগ সংক্রান্ত নিয়ম-কানুন পরিবর্তন করা হয়েছে। দক্ষতা উন্নয়ন ও শিল্প সংক্রান্ত সমগ্র কাজের বিস্তারিত তথ্যকে এক ছাতার তলায় নিয়ে আসার লক্ষ্যে ‘স্কিল ইন্ডিয়া পোর্টাল’ চালু করা হয়েছে। সারা দেশে মন্ত্রকের উদ্যোগে এ বছরের এপ্রিল থেকে নভেম্বরের মধ্যে ২৪টি রাজ্যের ২৫০টি জেলায় প্রায় ৪০০ রোজগার মেলার আয়োজন করা হয়। ‘স্কিল সাথী’ নামে একটি যুবক-যুবতীদের জন্য পরামর্শদান কর্মসূচিও চালু করা হয়েছে। বাম উগ্রপন্থা অধ্যুষিত ৪৭টি জেলায় যুবক-যুবতীদের দক্ষতা বৃদ্ধি সংক্রান্ত প্রশিক্ষণের বিশেষ উদ্যোগ নেওয়া হয়েছে এবং দেশের বিভিন্ন রাজ্যে হস্তশিল্পীদের দক্ষতা বৃদ্ধির লক্ষ্যেও বিভিন্ন ধরণের কর্মসূচি চালু করা হয়েছে।


    CG/ PB/ SB

    
    
    (Release ID: 1557417) Visitor Counter : 186
    
    
      Read this release in: English