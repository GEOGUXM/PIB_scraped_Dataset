      জলসম্পদমন্ত্রক

      অন্তর্দেশীয় জলপথে, কলকাতা – পাটনা ভারতের দ্বিতীয় কন্টেনার বাহিত পণ্য পরিবহণের কেন্দ্র হয়ে উঠছে
      Posted On: 06 DEC 2018 7:01PM by PIB Kolkata


    কলকাতা, ০৬ ডিসেম্বর, ২০১ ৮


    ভারতের অভ্যন্তরীণ জলপথ পরিবহণের ক্ষেত্রে বিহারের রাজধানী পাটনা কন্টেনার বাহিত পণ্য পরিবহণের এক নতুন রেকর্ড করতে চলেছে। আগামী সপ্তাহে গঙ্গানদীর অন্তর্দেশীয় জলপথে কলকাতা থেকে আসা ১৬টি লরি পরিবাহিত পণ্যের সমতুল খাদ্যদ্রব্য পাটনার গাইঘাটে গিয়ে পৌঁছবে। বেসরকারি খাদ্য শিল্পের সঙ্গে জড়িত সংস্থা এই পণ্যদ্রব্য আজ (০৬ ডিসেম্বর, ২০১৮) কলকাতার গার্ডেনরিচ থেকে পাটনার গাইঘাটের উদ্দেশে পাঠিয়েছে। ভারতের অভ্যন্তরীণ জলপথ কর্তৃপক্ষের এমভি আরএন টেগোর নামে পণ্যবাহী জলযানটি আজই পাটনার উদ্দেশে যাত্রা শুরু করেছে। গঙ্গা বক্ষে ৮১৫ কিলোমিটার দীর্ঘ জলপথ (১ নম্বর জাতীয় জলপথ) অতিক্রম করে ৬-৭ দিনের মধ্যে এই পণ্যদ্রব্য পাটনায় পৌঁছবে বলে আশা করা হচ্ছে। এই পণ্যগুলি গাইঘাটে অভ্যন্তরীণ জলপথ কর্তৃপক্ষের ইন্টার-মোডাল টার্মিনালে খালাস করা হবে এবং সেখান থেকে অন্যত্র পাঠানোর জন্য ব্যবস্থা নেওয়া হবে।


    কলকাতা – পাটনা অন্তর্দেশীয় জলপথটি পণ্য পরিবহণের জন্য খুলে দেওয়ার ফলে, এমনকি শুখা মরশুমে গঙ্গায় জলপ্রবাহ কম থাকা সত্ত্বেও, সারা বছর ধরে ১ নম্বর জাতীয় জলপথটিকে চালু রাখার ক্ষেত্রে ভারতের অভ্যন্তরীণ জলপথ কর্তৃপক্ষ (আইডব্লুএআই) - এর অঙ্গীকার পূরণের উদ্যোগের প্রমাণ মিলেছে। এই ১ নম্বর জাতীয় জলপথটি কলকাতা থেকে পাটনার মধ্যে কন্টেনার বাহিত পণ্য চলাচলের নতুন পথ হিসাবে উঠে আসছে। অনুরূপভাবে, এই জাতীয় জলপথটিতে পাটনা থেকে বারানসীর মধ্যে কন্টেনার বাহিত পণ্য চলাচলের কাজ শুরু করার পরিকল্পনা নেওয়া হয়েছে।


    উল্লেখ্য, গত ১২ নভেম্বর প্রধানমন্ত্রী শ্রী নরেন্দ্র মোদী কলকাতা থেকে বারানসীর মধ্যে কন্টেনার পরিবাহিত পণ্যদ্রব্যের প্রথম লটটি গ্রহণ করেন। কন্টেনার পরিবাহিত পণ্য চলাচলে বেশ কিছু অন্তর্নিহিত সুবিধা রয়েছে। এই পদ্ধতিতে পণ্য পরিবহণে ব্যয় তুলনামূলকভাবে কম, পণ্যদ্রব্যের অপচয় এবং পণ্য ওঠা-নামাও সুবিধাজনকভাবে করা যায়। এছাড়া, এই পদ্ধতিতে পণ্য পরিবহণ পরিবেশ-বান্ধবও বটে। সংশ্লিষ্ট অঞ্চলের আর্থিক বৃদ্ধি এবং কর্মসংস্থানের ক্ষেত্রেও এই ধরণের পণ্য পরিবহণের অবদান থাকে।


    সরকার বিশ্ব ব্যাঙ্কের আর্থিক ও প্রযুক্তিগত সহায়তায় গঙ্গানদীর ওপর ‘জল মার্গ বিকাশ প্রকল্প’ – এর আওতায় ৫৩৬৯ কোটি টাকা ব্যয়ে হলদিয়া থেকে বারানসীর মধ্যে (১৩৯০ কিলোমিটার) জাতীয় জলপথ গড়ে তোলার উদ্যোগ নিয়েছে। এই জলপথটি সম্পূর্ণ হলে ১৫০০ – ২০০০ ডিডব্লিউটি পণ্য পরিবহণ ক্ষমতাসম্পন্ন জলযান চলাচল করতে পারবে।


    SC/PB / SB

    
    
    (Release ID: 1555117) Visitor Counter : 1
    
    
      Read this release in: English