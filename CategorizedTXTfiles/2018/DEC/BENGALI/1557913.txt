      প্রধানমন্ত্রীরদপ্তর

      কার নিকোবরে প্রধানমন্ত্রী : উপজাতি গোষ্ঠীর প্রধানদের সঙ্গে মতবিনিময় এবং শিল্প প্রশিক্ষণ প্রতিষ্ঠান সহ আধুনিক স্পোর্টস্‌ কমপ্লেক্স উদ্বোধন করলেন
      Posted On: 31 DEC 2018 3:20PM by PIB Kolkata


    নয়াদিল্লি , ৩০ ডিসেম্বর, ২০১ ৮


    প্রধানমন্ত্রী শ্রী নরেন্দ্র মোদী আজ কার নিকোবর সফর করেন।


    সেখানে তিনি সুনামি স্মৃতিসৌধে পুষ্প স্তবক অর্পণ করে প্রয়াতদের প্রতি শ্রদ্ধা জানিয়ে মোমবাতি প্রজ্জ্বলন করেন।


    এই দীপপুঞ্জের অধিবাসী বিভিন্ন উপজাতি গোষ্ঠীর প্রধান সহ বিশিষ্ট ক্রীড়াবিদদের সঙ্গে মতবিনিময় করেন।


    আরোং – এ এক জনসভায় প্রধানমন্ত্রী শিল্প প্রশিক্ষণ প্রতিষ্ঠান (আইটিআই) সহ আধুনিক একটি স্পোর্টস্‌ কমপ্লেক্সের উদ্বোধন করেন।


    মাস জেটিতে তিনি উপকূলবর্তী এলাকা সুরক্ষা সংক্রান্ত কাজকর্মের শিলান্যাস ও ক্যাম্বেল বে জেটির সম্প্রসারণের সূচনা করেন।


    এই উপলক্ষে প্রধানমন্ত্রী তাঁর ভাষণে আন্দামান ও নিকোবর দ্বীপপুঞ্জের অসাধারণ প্রাকৃতিক সৌন্দর্য, সংস্কৃতি, ঐতিহ্য ও শিল্পকলার কথাও উল্লেখ করেন। দ্বীপপুঞ্জের পারিবারিক তথা সার্বিক ঐতিহ্যের কথা উল্লেখ করে শ্রী মোদী বলেন, এই ঐতিহ্য বহু বছর ধরে ভারতীয় সমাজের শক্তি বৃদ্ধি করে এসেছে।


    এই অনুষ্ঠানে যোগদানের পূর্বে প্রধানমন্ত্রী সুনামি স্মৃতিসৌধ পরিদর্শনের কথাও উল্লেখ করেন। সুনামির পর এই দ্বীপপুঞ্জের পুনর্গঠনে নিকোবরবাসীর উৎসাহ এবং কঠোর পরিশ্রমের তিনি প্রশংসা করেন।


    প্রধানমন্ত্রী বলেন, আজ যে সমস্ত প্রকল্পের সূচনা হয়েছে, সেগুলি শিক্ষা, স্বাস্থ্য, কর্মসংস্থান, দক্ষতা উন্নয়ন, পরিবহণ, শক্তি, ক্রীড়া ও পর্যটন ক্ষেত্রের উন্নয়নে সুদূরপ্রসারী হয়ে উঠবে।


    উন্নয়নের দিশায় অগ্রসর হওয়ার পথে কোনও দেশবাসী বা দেশের কোনও অংশই পিছিয়ে থাকবে না বলে সরকারের দৃঢ় অঙ্গীকারের কথা তিনি পুনরায় ব্যক্ত করেন। শ্রী মোদী বলেন, দূরত্ব কমিয়ে হৃদয়ের আরও কাছকাছি নিয়ে আসার মানসিকতা গড়ে তোলাই এই সরকারের লক্ষ্য।


    শ্রী মোদী বলেন, উপকূলবর্তী এলাকার সুরক্ষা সংক্রান্ত কাজ শেষ হলে তা কার নিকোবর দ্বীপের সংরক্ষণে সাহায্য করবে। শিল্প প্রশিক্ষণ প্রতিষ্ঠান চালু হলে এই দ্বীপের যুবসম্প্রদায়ের দক্ষতার পাশাপাশি, ক্ষমতায়ন ঘটবে বলেও তিনি অভিমত প্রকাশ করেন। নিকোবর দ্বীপের যুবদের ক্রীড়া ক্ষেত্রে সাফল্যের কথা উল্লেখ করে প্রধানমন্ত্রী বলেন, অত্যাধুনিক ক্রীড়া কমপ্লেক্সটি তাঁদের ক্রীড়া নৈপুণ্যের বিকাশ ও মানোন্নয়নে ব্যাপক সাহায্য করবে। ভবিষ্যতে এ ধরণের আরও ক্রীড়া পরিকাঠামো গড়ে তোলা হবে বলেও তিনি জানান।


    প্রধানমন্ত্রী বলেন, কেন্দ্রীয় সরকার আন্দামান ও নিকোবর দ্বীপপুঞ্জের মানুষের জীবনযাপনের মানোন্নয়নের লক্ষ্যে কাজ করে চলেছে। এই দ্বীপপুঞ্জে স্বাস্থ্য পরিষেবা ব্যবস্থার সম্প্রসারণের কথাও তিনি বিশেষভাবে উল্লেখ করেন।


    এই দ্বীপপুঞ্জের প্রাকৃতিক পরিবেশ ও স্থানীয় সংস্কৃতি সংরক্ষণের বিষয়টিকে বিবেচনায় রেখেই উন্নয়নমূলক কাজকর্ম গ্রহণ করা হবে বলে তিনি জানান।


    কৃষি ক্ষেত্রে শ্রী মোদী শুকনো নারকেল শাঁসের সহায়ক মূল্য বৃদ্ধির কথা উল্লেখ করে প্রধানমন্ত্রী জানান, মৎস্যচাষের সঙ্গে যুক্ত ব্যক্তিদের কল্যাণে সরকার কাজ করে চলেছে। তিনি জানান, দেশে মৎস্যচাষ ক্ষেত্রকে আরও লাভজনক করে তুলতে সম্প্রতি ৭ হাজার কোটি টাকার সংস্থান করা হয়েছে। দেশের সমুদ্র সংলগ্ন এলাকাগুলি নীল বিপ্লবের কেন্দ্র হয়ে উঠতে পারে বলেও তিনি অভিমত প্রকাশ করেন। তিনি বলেন, সমুদ্র শৈবাল চাষাবাদে উৎসাহিত করা হচ্ছে। সেই সঙ্গে, মৎস্যজীবীদের আধুনিক নৌকা সংগ্রহে আর্থিক সহায়তাও দেওয়া হচ্ছে। সৌরশক্তির উৎপাদন ও ব্যবহারে ভারত সর্বাত্মক প্রয়াস নিচ্ছে বলে উল্লেখ করে প্রধানমন্ত্রী আন্তর্জাতিক সৌর জোটের কথাও স্মরণ করেন। সমুদ্র লাগোয়া অঞ্চলগুলিতে পুনর্নবীকরণযোগ্য শক্তি উৎপাদনের বিপুল সম্ভাবনা রয়েছে। এ প্রসঙ্গে তিনি কার নিকোবর দ্বীপে যেসব প্রয়াস গ্রহণ করা হয়েছে, সে কথাও উল্লেখ করেন।


    প্রধানমন্ত্রী আরও বলেন, সমগ্র নিকোবর দ্বীপপুঞ্জ এবং নিকটবর্তী মালাক্কা প্রণালী সম্পদ ও নিরাপত্তা উভয় দিক থেকেই অত্যন্ত গুরুত্বপূর্ণ। সম্পদ ও নিরাপত্তার বিষয়গুলিকে বিবেচনায় রেখেই সংশ্লিষ্ট অঞ্চলে পরিবহণ পরিকাঠামো গড়ে তোলা হচ্ছে। পরিকাঠামোর বিকাশ প্রসঙ্গে শ্রী মোদী ক্যাম্বেল বে জেটি ও মাস জেটিতে যে উন্নয়নমূলক কাজকর্ম চলছে, সেকথাও উল্লেখ করেন।


    এই দ্বীপপুঞ্জের সার্বিক উন্নয়নে তাঁর সরকারের অঙ্গীকারের কথা প্রধানমন্ত্রী পুনরায় ব্যক্ত করেন।


    CG/BD / SB

    
    
    (Release ID: 1557913) Visitor Counter : 35
    
    
      Read this release in: English