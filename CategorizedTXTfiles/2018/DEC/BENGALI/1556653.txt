      অর্থমন্ত্রক

      এটিএমগুলিতে নগদ অর্থ জমা করার ক্ষেত্রে সংশ্লিষ্ট সংস্থাগুলির জন্য রিজার্ভ ব্যাঙ্কের নীতি-নির্দেশিকা
      Posted On: 19 DEC 2018 5:00PM by PIB Kolkata


    নয়াদিল্লি, ১৯ ডিসেম্বর, ২০১৮


    ভারতীয় রিজার্ভ ব্যাঙ্ক এটিএমগুলিতে নগদ অর্থ জমা করার ক্ষেত্রে সংশ্লিষ্ট পরিষেবা প্রদানকারী সংস্থাগুলির নগদ অর্থ পরিচালনা সংক্রান্ত কাজকর্ম সুচারুরূপে সম্পাদন করার জন্য ব্যাঙ্কগুলির জন্য কিছু নীতি-নির্দেশিকা জারি করে। গত ৬ এপ্রিল ঐ নীতি-নির্দেশিকা জারি করা হয়। এই নির্দেশিকায় বলা হয়েছে, পরিষেবা প্রদানকারী সংস্থাগুলির কাছে ন্যূনতম ১০০ কোটি টাকা থাকতে হবে। সংস্থাগুলির কাছে কমপক্ষে নিজস্ব বা ভাড়ায় নেওয়া ৩০০টি বিশেষভাবে নির্মিত নগদ অর্থ বহনকারী গাড়ি রাখা বাধ্যতামূলক। এ ধরণের গাড়িগুলিতে নিরাপত্তার স্বার্থে জিপিএস উপযোগী ব্যবস্থা থাকতে হবে। গাড়ির চালকের পাশে দু’জন সশস্ত্র নিরাপত্তা কর্মীর বসার আসন সহ আরও দুই ব্যক্তির বসার ব্যবস্থা থাকতে হবে। এটিএমগুলিতে অর্থ জমা করার কাজ কেবলমাত্র দক্ষ এবং প্রশিক্ষিত ব্যক্তিরাই করতে পারবেন। অর্থ বহনকারী গাড়িতে চালক সহ সমস্ত কর্মীর যথাযথ পরিচয়পত্র কর্তৃপক্ষের কাছে জমা রাখতে হবে। নগদ অর্থ পরিচালনার জন্য সুরক্ষিত ও নিরাপদ জায়গার বন্দোবস্ত রাখতে হবে এবং সেখানে যথাযথ অগ্নি নির্বাপন ব্যবস্থা থাকবে। এটিএমগুলি পৌঁছে দেওয়ার আগে নগদ অর্থ যে বিশেষ বাক্সে রাখা হবে তার নিরাপত্তার বন্দোবস্তও সংস্থাগুলিকে করতে হবে।


    রাজ্যসভায় এক প্রশ্নের লিখিত জবাবে এই তথ্য দেন অর্থ প্রতিমন্ত্রী শ্রী শিবপ্রতাপ শুক্লা। তিনি আরও জানান যে ব্যাঙ্কগুলিকে এটিএমগুলির জন্য বিশেষ ধরণের লক বা তালা ব্যবহার করার জন্য পরামর্শ দেওয়া হয়েছে যাতে নগদ অর্থ জমা রাখার সময় সেগুলিকে প্রয়োজনের ভিত্তিতে বদলানো যায়। পর্যায়ক্রমে এ ধরণের তালার বন্দোবস্ত করতে ব্যাঙ্কগুলিকে বলা হয়েছে। উদ্দেশ্য, ২০২১-এর ৩১ মার্চের মধ্যে যাতে প্রতিটি ব্যাঙ্কের অন্তত এক-তৃতীয়াংশ এটিএম-এ এ ধরণের তালার বন্দোবস্ত করা যায়।


    CG/BD/DM

    
    
    (Release ID: 1556653) Visitor Counter : 33
    
    
      Read this release in: English