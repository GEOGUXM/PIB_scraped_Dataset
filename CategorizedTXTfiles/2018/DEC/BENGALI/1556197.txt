      প্রধানমন্ত্রীরদপ্তর

      প্রয়াগরাজে প্রধানমন্ত্রী : নতুন বিমানবন্দর টার্মিনাল, কুম্ভ মেলার জন্য এক সুসংহত নিয়ন্ত্রণ ও পরিচালনা কেন্দ্র সহ একাধিক উন্নয়নমূলক প্রকল্পের উদ্বোধন
      Posted On: 17 DEC 2018 3:43PM by PIB Kolkata


    নয়াদিল্লি, ১৬ ডিসেম্বর, ২০১৮


    প্রধানমন্ত্রী শ্রী নরেন্দ্র মোদী রবিবার (১৬ই ডিসেম্বর) প্রয়াগরাজে এক অনুষ্ঠানে নতুন বিমানবন্দর টার্মিনাল সহ কুম্ভ মেলার জন্য সুসংহত নিয়ন্ত্রণ ও পরিচালনা কেন্দ্রের (কম্যান্ড অ্যান্ড কন্ট্রোল সেন্টার) উদ্বোধন করেন।


    প্রধানমন্ত্রী স্বচ্ছ কুম্ভ প্রদর্শনী ঘুরে দেখার পাশাপাশি গঙ্গা পুজো দেন। তিনি প্রয়াগরাজে ‘অক্ষয়বট’ পরিদর্শন করেন। প্রয়াগরাজের আন্দাওয়াতে তিনি একাধিক উন্নয়নমূলক প্রকল্প জাতির উদ্দেশে উৎসর্গ, উদ্বোধন ও শিলান্যাস করেন।


    এক জনসভায় ভাষণে তিনি জানান, অর্ধকুম্ভ মেলার তীর্থযাত্রীরা এবার থেকে ‘অক্ষয়বট’ ঘুরে দেখারও সুযোগ পাবেন। প্রয়াগরাজে উন্নত যোগাযোগ ব্যবস্থা সুনিশ্চিত করতে সরকার সর্বাত্মক প্রয়াস নিচ্ছে জানিয়ে শ্রী মোদী বলেন, আজ যে প্রকল্পগুলি জাতির উদ্দেশে উৎসর্গ করা হয়েছে, সেগুলি পরিকাঠামো ও যোগাযোগ ব্যবস্থার উন্নতিতে সাহায্য করবে। রেকর্ড এক বছরের মধ্যে নতুন বিমানবন্দর টার্মিনালটি নির্মাণ করা সম্ভব হয়েছে বলে তিনি জানান।


    অর্ধকুম্ভ মেলায় আগত তীর্থযাত্রীদের অভিনব অভিজ্ঞতা প্রদান করতে যাবতীয় প্রয়াস গ্রহণ করা হচ্ছে। তিনি বলেন, এ ধরণের প্রয়াস গ্রহণের উদ্দেশ্য হল ভারতের গৌরবময় অতীত এবং প্রগতিশীল ভবিষ্যতকে সমগ্র বিশ্বের সামনে তুলে ধরা।


    গঙ্গা নদীকে পরিষ্কার-পরিচ্ছন্ন করে তুলতে সরকারের প্রয়াস অব্যাহত রয়েছে বলে জানিয়ে প্রধানমন্ত্রী বলেন, নদী তীরবর্তী ঘাটগুলির সৌন্দর্যায়নে এবং বর্জ্য পরিচালনা কেন্দ্র স্থাপনে এই প্রয়াস সুদূরপ্রসারী হবে।


    কুম্ভ মেলাকে ভারত এবং ভারতীয়ত্বের প্রতীক হিসেবে বর্ণনা করে শ্রী মোদী বলেন, এই মেলা সকলকে সঙ্ঘবদ্ধ করে এবং ‘এক ভারত শ্রেষ্ঠ ভারত’-এর ঝলক তুলে ধরে। তিনি আরও বলেন, কুম্ভ মেলার আয়োজন কেবলমাত্র বিশ্বাসের বিষয় নয়, বরং মর্যাদার প্রতীকস্বরূপ। মেলায় আগত প্রত্যেককে যথাযথ আপ্যায়ন করা হবে। অর্ধকুম্ভ মেলা ঐতিহ্য ও আধুনিকতার মেলবন্ধন ঘটিয়ে কিভাবে ‘নতুন ভারত’ গড়ে তুলছে তা তুলে ধরবে।


    প্রধানমন্ত্রী বলেন, তিনি দেশবাসীকে সতর্ক করে দিতে চান যে কিছু শক্তি অযৌক্তিকভাবে বিচার-ব্যবস্থার ওপর চাপ সৃষ্টি করছে। এই শক্তিগুলি নিজেদেরকে সমস্ত প্রতিষ্ঠানের ঊর্ধ্বে মনে করে বলে প্রধানমন্ত্রী মন্তব্য করেন।


    CG/BD/DM/….17th Dec, 2018

    
    
    (Release ID: 1556197) Visitor Counter : 21