      প্রতিরক্ষামন্ত্রক

      ৪৭তম বিজয় দিবসে সেনাবাহিনীর পূর্বাঞ্চলীয় কমান্ডের পক্ষ থেকে শহীদ সেনানীদের শ্রদ্ধাজ্ঞাপন
      Posted On: 17 DEC 2018 3:39PM by PIB Kolkata


    কলকাতা, ১৬ ডিসেম্বর, ২০১৮


    ৪৭তম বিজয় দিবস উদযাপন উপলক্ষে সেনাবাহিনীর পূর্বাঞ্চলীয় কমান্ডের সদর দপ্তর ফোর্ট উইলিয়ামে এক অনুষ্ঠানের আয়োজন করা হয়। অনুষ্ঠানে বিজয় স্মারকে ১৯৭১-এর যুদ্ধের বীর সেনানীদের শ্রদ্ধাজ্ঞাপন করেন পূর্বাঞ্চলীয় কমান্ডের জেনারেল অফিসার কমান্ডিং-ইন-চিফ লেফটেন্যান্ট জেনারেল এম এম নারভানে। ১৯৭১-এর যুদ্ধে পাকিস্তানি বাহিনীর বিরুদ্ধে ভারতীয় বাহিনী এবং মুক্তি বাহিনীর ঐতিহাসিক বিজয় উদযাপন উপলক্ষে বিজয় স্মারকে প্রতি বছর অনুষ্ঠান আয়োজন করা হয়ে থাকে।


    এই উপলক্ষে লেফটেন্যান্ট জেনারেল এম এম নারভানে বলেন, ১৯৭১-এর ঐতিহাসিক ও স্মরণীয় যুদ্ধ সর্বদাই ভারতীয় সেনাবাহিনীর সমৃদ্ধ ঘটনাবহুল ইতিহাসে গর্বের বিষয় হয়ে থাকবে। বিজয় দিবসের অনুষ্ঠান ভারত ও বাংলাদেশের অটুট বন্ধুত্ব ও সম্পর্কের বন্ধনকে প্রতিফলিত করে।


    উল্লেখ করা যেতে পারে, ১৯৭১-এর ১৬ই ডিসেম্বর ৯২ হাজারেরও বেশি পাকিস্তানি সেনা ভারতীয় ও বাংলাদেশী বাহিনীর যৌথ কমান্ডের সামনে আত্মসমর্পন করে। ঐতিহাসিক এই জয় ভারতীয় সেনাবাহিনীর ইতিহাসে স্বর্ণাক্ষরে লেখা রয়েছে। শুধু তাই নয়, এই জয়ের ফলে স্বাধীন সার্বভৌম বাংলাদেশ রাষ্ট্রের জন্ম হয়। ১৯৭১-এর এই ঘটনাকে স্মরণে রেখে প্রতি বছর ভারতীয় সেনাবাহিনী বিশেষ করে, পূর্বাঞ্চলীয় সেনা কমান্ডের পক্ষ থেকে প্রতি বছর এই দিনটি বিজয় দিবস হিসেবে উদযাপিত হয়ে আসছে।


    ফোর্ট উইলিয়ামে আয়োজিত বিজয় দিবসের অনুষ্ঠানে বাংলাদেশের এক সাংসদের নেতৃত্বে ৭২ জনের একটি প্রতিনিধিদল অংশ নেয়। বাংলাদেশ সরকারের পক্ষ থেকে ১৯৭১-এর যুদ্ধে শহীদ ১২ জন সেনানীর নিকট আত্মীয়দের বিশেষ সম্মান প্রদান করা হয়।


    CG/BD/DM/….17th Dec, 2018


    

    
    (Release ID: 1556190) Visitor Counter : 175