      অর্থমন্ত্রক

      আন্তর্জাতিক সীমাশুল্ক সংস্থাগুলির সঙ্গে রাজস্ব সংক্রান্ত অভিযোগ অনুসন্ধানকারী নির্দেশালয়ের দু’দিনের বৈঠক শেষ
      Posted On: 06 DEC 2018 4:57PM by PIB Kolkata


    নয়াদিল্লি, ৬ ডিসেম্বর, ২০১৮


    কেন্দ্রীয় পরোক্ষ কর ও সীমাশুল্ক পর্ষদের (সিবিআইসি) অধীন রাজস্ব সংক্রান্ত অভিযোগ অনুসন্ধানকারী নির্দেশালয় (ডিআরআই), চোরাচালানরোধী গোয়েন্দা দপ্তর এবং তদন্তকারী সংস্থাগুলির ৬১তম প্রতিষ্ঠা দিবস উদযাপনের পাশাপাশি, নতুন দিল্লিতে গত ৪ ও ৫ তারিখ আঞ্চলিক সীমাশুল্ক আইন বলবৎকারী সংস্থাগুলিরও বৈঠক হয়েছে।


    এই উপলক্ষে গত মঙ্গলবার (৪ তারিখ) নতুন দিল্লির ডঃ আম্বেদকর আন্তর্জাতিক কেন্দ্রে ঐ সংস্থাগুলির প্রতিষ্ঠা দিবস উদযাপন অনুষ্ঠানের আয়োজন করা হয়। অনুষ্ঠানে প্রধান অতিথি হিসেবে উপস্থিত ছিলেন কেন্দ্রীয় অর্থমন্ত্রী শ্রী অরুণ জেটলি। এছাড়াও, কেন্দ্রীয় রাজস্ব সচিব শ্রী অজয়ভূষণ পাণ্ডে এবং সিবিআইসি-র চেয়ারম্যান শ্রী এস রমেশ উপস্থিত ছিলেন।


    কেন্দ্রীয় অর্থমন্ত্রী রাজস্ব সংক্রান্ত অভিযোগ অনুসন্ধানকারী বিভাগ ও তার আধিকারিকদের কাজকর্মের প্রশংসা করে বলেন, এই প্রতিষ্ঠান সততা ও সর্বোচ্চ পেশাদারিত্ব বজায় রাখার পাশাপাশি নিখুঁত এক সংগঠন হয়ে ওঠার লক্ষ্যে যে প্রয়াস গ্রহণ করেছে, তা নিঃসন্দেহে অভিনন্দনযোগ্য। শ্রী জেটলি অনুসন্ধানকারী সংস্থাগুলিকে নিখুঁত সংগঠন হয়ে ওঠার লক্ষ্যে কয়েকটি অপরিহার্য নীতি অনুসরণ করার পরামর্শ দেন। এ প্রসঙ্গে তিনি বলেন, মূল যে বিষয়টির ওপর গুরুত্ব দিতে হবে তা হল অপরাধ চিহ্নিতকরণ।


    অনুষ্ঠানে অর্থমন্ত্রী রাজস্ব সংক্রান্ত অভিযোগ অনুসন্ধানকারী নির্দেশালয়ের প্রয়াত প্রাক্তন অতিরিক্ত শুল্ক ও আবগারি কমিশনার শ্রী এল ডি অরোরাকে শহীদ স্মৃতি পদক দিয়ে পুরস্কৃত করেন। উল্লেখ করা যেতে পারে, ১৯৯৩-এ মুম্বাইয়ের ধারাবাহিক বিস্ফোরণের সঙ্গে জড়িত আন্ডারওয়ার্ল্ডের কুখ্যাত ব্যক্তিদের বিরুদ্ধে ব্যবস্থা গ্রহণের সময় শ্রী অরোরা দেশের জন্য তাঁর প্রাণ উৎসর্গ করেছিলেন। রাজস্ব সংক্রান্ত অভিযোগ অনুসন্ধানকারী নির্দেশালয় তার প্রাক্তন আধিকারিকদের ‘উৎকৃষ্ট সেবা সম্মান’ প্রদানের যে উদ্যোগ গ্রহণ করেছে, শ্রী জেটলি তারও প্রশংসা করেন।


    কেন্দ্রীয় অর্থমন্ত্রী অনুষ্ঠানে ‘ভারতে চোরাচালান’ শীর্ষক ২০১৭-১৮-র এক প্রতিবেদন প্রকাশ করেন। এই প্রতিবেদনে সোনা ও বৈদেশিক মুদ্রা, মাদক, বাণিজ্যিক প্রতারণা সম্পর্কিত বিভিন্ন ক্ষেত্রে চোরাচালানের বর্তমান গতিবিধি মূল্যায়ন করা হয়েছে।


    প্রতিষ্ঠা দিবস উদযাপন অনুষ্ঠানের পাশাপাশি, আঞ্চলিক সীমাশুল্ক আইন বলবৎকারী সংস্থাগুলির প্রধানদের নিয়ে এক বৈঠক আয়োজিত হয়। এই বৈঠকে দক্ষিণ এশিয়া, পশ্চিম এশিয়া এবং এশীয়-প্রশান্ত মহাসাগরীয় অঞ্চলের ২১-টি দেশের সীমাশুল্ক সংস্থার প্রধানরা ছাড়াও বিশ্ব সীমাশুল্ক সংগঠন, ইন্টারপোল এবং অন্যান্য আন্তর্জাতিক সংগঠনের প্রতিনিধিরা অংশ নেন। বৈঠকে সীমাশুল্ক ও প্রশাসনিক কাজকর্মের সঙ্গে যুক্ত বিভিন্ন তথ্য এবং গোয়েন্দা তথ্য বিনিময়ের ওপর বিশেষ জোর দেওয়া হয়। মাদক, মূল্যাবান ধাতু ও পাথর সহ অর্থ তছরূপ এবং কালো টাকার সঙ্গে যুক্ত সংগঠিত অপরাধ দমনের পারস্পরিক কৌশল গড়ে তোলার লক্ষ্যেও ব্যাপক আলোচনা হয়। ইন্টারপোল, বিশ্ব সীমাশুল্ক সংগঠন সহ ইরান, মরিশাস ও অস্ট্রেলিয়ার প্রতিনিধিরা সংশ্লিষ্ট বিষয়ে তাঁদের বক্তব্য পেশ করেন। ভারতের রাজস্ব সংক্রান্ত অভিযোগ অনুসন্ধানকারী নির্দেশালয়ের পক্ষ থেকে অবৈধ বাণিজ্য নিয়ন্ত্রণে তথ্য বিনিময় নিয়ে বিশেষ বিবরণী পেশ করা হয়। এছাড়াও, ভারতীয় সংস্থাটি মাদক চোরাচালান, চোরাচালান এবং সংগঠির আর্থিক অপরাধ নিয়ে বৈঠকে তাদের বক্তব্য পেশ করে। বৈঠকে, অংশগ্রহণকারী সমস্ত পক্ষই সংগঠিত সীমান্ত পারের অপরাধ দমনে পারস্পরিক ঘনিষ্ঠতা বজায় রেখে কাজ করার ব্যাপারে সম্মত হয়।


    SSS/BD/DM

    
    
    (Release ID: 1554872) Visitor Counter : 25
    
    
      Read this release in: English