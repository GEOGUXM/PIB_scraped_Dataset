      প্রতিরক্ষামন্ত্রক

      ভারত-মার্কিন বায়ুসেনার দ্বিপাক্ষিক মহড়া ‘কোপ-ইন্ডিয়া-১৮’
      Posted On: 10 DEC 2018 6:33PM by PIB Kolkata


    কলাইকুন্ডা, পশ্চিম মেদিনীপুর, ১০ ডিসেম্বর, ২০১৮


    ভারত ও মার্কিন যুক্তরাষ্ট্রের বিমানবাহিনী আজ (১০ ডিসেম্বর) কলাইকুন্ডা বায়ুসেনা ঘাঁটিতে ‘কোপ-ইন্ডিয়া-১৮’ শীর্ষক তৃতীয় পর্যায়ের দ্বিপাক্ষিক মহড়ায় অংশ নেয়। দুই দেশের বিমানবাহিনীর মধ্যে ১৩ দিনের এই মহড়া গত ৩ ডিসেম্বর শুরু হয়েছে, চলবে ১৩ ডিসেম্বর পর্যন্ত।


    এই উপলক্ষে সাংবাদিকদের সঙ্গে কথা বলার সময় এয়ার অফিসার কমান্ডিং এয়ার কমোডোর সাজি অ্যান্টনি বলেন, দুই দেশের বায়ুসেনার মধ্যে অভিযান পরিচালনার পাশাপাশি, কর্মকৌশলগত দক্ষতা বাড়াতে শ্রেষ্ঠ পন্থা-পদ্ধতিগুলির পারস্পরিক আদান-প্রদান করা এ ধরণের যৌথ মহড়ার উদ্দেশ্য। মার্কিন বিমানবাহিনীর আধিকারিক কর্নেল ড্যারেল ইন্সলে বলেন, ভারতীয় বিমানবাহিনীর পাইলটদের সঙ্গে বিমান ওড়ানো এবং একসঙ্গে প্রশিক্ষণ পরিচালনা তাঁর দেশের বাহিনীর কাছে এক অনন্য সুযোগ। ‘কোপ-ইন্ডিয়া’ মহড়ায় অংশগ্রহণের মাধ্যমে দুই দেশের বিমানবাহিনীর কর্মীদের দক্ষতা এবং বোঝাপড়া বৃদ্ধি পাবে বলে অভিমত প্রকাশ করে কর্নেল ইন্সলে বলেন, এ ধরণের মহড়া দ্বিপাক্ষিক সম্পর্ক ও বিনিময় জোরদার করতে কার্যকর হয়ে উঠবে। ভারত-মার্কিন যৌথ বায়ুসেনা মহড়া ২০০৪ সালে শুরু হয়। মহড়া চলাকালীন বিশেষজ্ঞদের মতবিনিময়, এয়ার মোবিলিটি ট্রেনিং, বিমান থেকে অবতরণ সংক্রান্ত প্রশিক্ষণ, বিপুল সংখ্যায় কর্মী বিনিময় সহ যুদ্ধবিমানের প্রশিক্ষণের মতো বিষয়গুলি প্রাধান্য পায়। এবারের মহড়ায় ১৪টি মার্কিন যুদ্ধবিমান সহ প্রায় ২০০ জন বায়ুসেনা কর্মী অংশ নিয়েছেন।


    *****


    SSS/BD/DM

    
    
    (Release ID: 1555423) Visitor Counter : 42
    
    
      Read this release in: English