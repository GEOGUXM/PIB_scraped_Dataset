      তথ্যওসম্প্রচারমন্ত্রক

      ব্যারাকপুরে পিআইবি-র ‘বার্তালাপ’
      Posted On: 20 DEC 2018 6:14PM by PIB Kolkata


    ব্যারাকপুর, উত্তর ২৪ পরগনা, ২০ ডিসেম্বর, ২০১৮


    প্রেস ইনফরমেশন ব্যুরো (পিআইবি) কলকাতার পক্ষ থেকে আজ উত্তর ২৪ পরগনার ব্যারাকপুরে গণমাধ্যম কর্মশিবির ‘বার্তালাপ’ আয়োজন করা হয়। শিবিরে জেলার ছোট-বড় পত্রিকার সাংবাদিকরা বিপুল সংখ্যায় যোগ দেন। এ ধরণের শিবির আয়োজনের উদ্দেশ্য হল, কেন্দ্রীয় সরকারের সহায়তাপুষ্ট কল্যাণমূলক প্রকল্প ও কর্মসূচিগুলি সম্পর্কিত বিভিন্ন সংবাদ ও তথ্য সংবাদমাধ্যমের কাছে পৌঁছে দেওয়া।


    শিবিরে পিআইবি কলকাতা কার্যালয়ের অতিরিক্ত মহানির্দেশক শ্রীমতী জেন নামচু সাংবাদিকদের উদ্দেশ্যে পিআইবি-র কাজকর্ম সম্পর্কে অবহিত করে বলেন, কেন্দ্রীয় সরকারের বিভিন্ন প্রকল্প ও কর্মসূচির প্রকৃত তথ্য ডিজিটাল মাধ্যমে ও অন্যান্য পদ্ধতিতে সংবাদমাধ্যমের কাছে পৌঁছে দেওয়াই এই প্রতিষ্ঠানের মূল উদ্দেশ্য। শিবিরের অঙ্গ হিসাবে এক মতবিনিময় সভায় সাংবাদিকরা কর্মক্ষেত্রে দৈনন্দিন যে সমস্ত সমস্যার মুখোমুখি হন তার কথা তুলে ধরেন।


    ‘বার্তালাপ’-এ অংশ নেওয়া প্রবীণ সাংবাদিকরা তাঁদের পেশাদারী অভিজ্ঞতার কথা তুলে ধরে সরকারি প্রকল্প ও কর্মসূচিগুলির প্রকৃত তথ্য সরবরাহের ক্ষেত্রে পিআইবি-র প্রেস রিলিজ, ফিচার, ফটো প্রভৃতির উপকারিতার কথা বিশেষভাবে উল্লেখ করেন। প্রবীণ সাংবাদিক শ্রী রথীন্দ্রমোহন বন্দ্যোপাধ্যায় সাধারণ মানুষকে কেন্দ্রীয় সরকারি প্রকল্প ও কর্মসূচিগুলির সুফল সম্বন্ধে সচেতন করে তুলতে পিআইবি-র প্রদেয় তথ্যের কার্যকারিতা ব্যাখ্যা করেন। শিবিরে পিআইবি কলকাতার আধিকারিকরা জানান, ওয়েবসাইটের পাশাপাশি ফেসবুক ও ট্যুইটারের মতো সোশ্যাল নেটওয়ার্ক থেকেও বাংলা সহ বিভিন্ন ভাষায় সরকারি তথ্য পাওয়া সম্ভব। জেলার প্রবীণ সাংবাদিক শ্রী উদয় বসু ছোট পত্র-পত্রিকাগুলির কাছে পিআইবি-র গুরুত্বের কথা ব্যাখ্যা করেন।


    শিবিরে অগ্রণী রাষ্ট্রায়ত্ত এলাহাবাদ ব্যাঙ্কের চিফ ম্যানেজার শ্রী দীপক দে, কেন্দ্রীয় সরকার ব্যাঙ্কিং ক্ষেত্রের জন্য যে সমস্ত প্রকল্প শুরু করেছে সে সম্পর্কে সাংবাদিকদের অবহিত করেন। পাঁচজন মহিলা সহ প্রায় ৫০ জন সংবাদমাধ্যম কর্মী শিবিরে অংশ নেন। এঁদের সকলের সক্রিয় সহযোগিতায় ‘বার্তালাপ’ অত্যন্ত আকর্ষণীয় ও গঠনমূলক হয়ে ওঠে।


    কার্যালয়ের আধিকারিক শ্রীমতী চিত্রা গুপ্ত স্বাগত ভাষণে পিআইবি-র ভূমিকার কথা উল্লেখ করেন। অনুষ্ঠান সঞ্চালনা করেন আধিকারিক শ্রীমতী শ্রীজাতা সাহা সাহু। অডিও-ভিস্যুয়াল পদ্ধতিতে পিআইবি-র ভূমিকা এবং সংবাদমাধ্যমের কাছে এই প্রতিষ্ঠানের উপকারিতার কথা ব্যাখ্যা করেন পিআইবি-র আধিকারিক শ্রীমতী শ্রীয়াঙ্কা চ্যাটার্জী।


    CC/BD/DM

    
    
    (Release ID: 1556865) Visitor Counter : 66
    
    
      Read this release in: English