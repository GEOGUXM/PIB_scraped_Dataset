      প্রতিরক্ষামন্ত্রক

      ঐতিহাসিক প্রিন্সেপ স্মৃতিসৌধে সামরিক সঙ্গীতের এক সন্ধ্যার আয়োজন
      Posted On: 14 DEC 2018 3:41PM by PIB Kolkata


    কলকাতা, ১৪ ডিসেম্বর, ২০১৮


    বিজয় দিবস উদযাপনের অঙ্গ হিসাবে ১৪ ডিসেম্বর প্রিন্সেপ ঘাটে ইস্টার্ন কমান্ডের উদ্যোগে এক স্মরণীয় সামরিক সঙ্গীতের অনুষ্ঠানের আয়োজন করা হয়। এই অনুষ্ঠানে বিভিন্ন সামরিক ব্যান্ডের পক্ষ থেকে ব্রাস, পাইপ এবং জ্যাজ সঙ্গীতের মধ্য দিয়ে সামরিক এবং দেশাত্মবোধক সঙ্গীতের সুরমুর্ছনায় উপস্থিত শ্রোতৃবৃন্দকে আকৃষ্ট করা হয়। পশ্চিমবঙ্গের মাননীয় রাজ্যপাল শ্রী কেশরীনাথ ত্রিপাঠি এই অনুষ্ঠানের প্রধান অতিথি হিসাবে উপস্থিত ছিলেন। এছাড়া, ইস্টার্ন কমান্ডের জেনারেল অফিসার কমান্ডিং-ইন-চিফ, অতিবিশিষ্ট সেবা পদক, সেনা পদক এবং বিশিষ্ট সেবা পদক প্রাপক লেফটেন্যান্ট জেনারেল এম এম নারাভানে এই অনুষ্ঠানে সম্মানীয় অতিথি হিসেবে উপস্থিত ছিলেন।


    সামরিক সঙ্গীত এবং যুদ্ধক্ষেত্রের সঙ্গীত সাধারণভাবে সামরিক পরিস্থিতিতে মানুষকে উজ্জীবিত করার জন্য একটি বিশেষ ধরণের সঙ্গীত হিসাবে গড়ে উঠেছে। অধিকাংশ সামরিক সঙ্গীত বিউগলের আওয়াজের মধ্য দিয়ে বিশেষ সামরিক অনুষ্ঠান ঘোষণার জন্য তৈরি করা হয়। এছাড়া, সামরিক ব্যান্ডের সঙ্গীতের সঙ্গে কুচকাওয়াজরত সেনাবাহিনীর বিশেষ ধরণের অনুষ্ঠানে অংশগ্রহণেরও একটি সম্পর্ক রয়েছে।


    ভারতীয় সেনাবাহিনীর সামরিক সঙ্গীতের এক সমৃদ্ধ ইতিহাস রয়েছে। এই সঙ্গীত সন্ধ্যার সূচনা হয় বিখ্যাত ‘শ্যাম বাহাদুর’-এর মধ্য দিয়ে। সামরিক সঙ্গীত ছাড়াও এই অনুষ্ঠানে পরিবেশিত দেশাত্মবোধক হিন্দি এবং বাংলা গান অনুষ্ঠানে বৈচিত্র্য আনে। ঐতিহাসিক প্রিন্সেপ স্মৃতিসৌধের প্রেক্ষাপটে এই সঙ্গীত সন্ধ্যার সুরমুর্ছনা এক অসাধারণ পটভূমি রচনা করে, যা শ্রোতৃবৃন্দের প্রশংসা অর্জন করে।


    CG/PB/DM/….14 th Dec, 2018

    
    
    (Release ID: 1556195) Visitor Counter : 43