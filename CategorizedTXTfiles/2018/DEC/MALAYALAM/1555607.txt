      PIB Headquarters

      പൗരാവകാശ രേഖ, ഇ- ഗവേണന്‍സ് എന്നീ വിഷയങ്ങളില്‍ മന്ത്രിതല യോഗങ്ങള്‍ സംഘടിപ്പിക്കും- കേന്ദ്ര ഭരണപരിഷ്‌കാര സെക്രട്ടറി ശ്രീ. കെ.വി ഈപ്പന്‍ സദ്ഭരണത്തെക്കുറിച്ചുള്ള മേഖലാ സമ്മേളനം സമാപിച്ചു
      Posted On: 11 DEC 2018 5:36PM by PIB Thiruvananthpuram


    പൗരാവകാശ രേഖ, ഇ- ഗവേര്‍ണന്‍സ് എന്നീ വിഷയങ്ങളില്‍ അന്തര്‍ മന്ത്രാലയ യോഗങ്ങള്‍ വിളിച്ചുചേര്‍ക്കുമെന്ന് കേന്ദ്ര ഭരണപരിഷ്‌കാര, പൊതു പരാതി പരിഹാര വകുപ്പ് സെക്രട്ടറി ശ്രീ. കെ.വി ഈപ്പന്‍ പറഞ്ഞു. കേന്ദ്ര ഭരണപരിഷ്‌കാര, പൊതു പരാതി പരിഹാര വകുപ്പ് കേരള ഗവണ്‍മെന്റുമായി ചേര്‍ന്ന് തിരുവനന്തപുരത്ത് സംഘടിപ്പിച്ച സദ്ഭരണ ഉദ്യമങ്ങളെക്കുറിച്ചുള്ള രണ്ടു ദിവസത്തെ മേഖലാ സമ്മേളനത്തിന്റെ സമാപനച്ചടങ്ങില്‍ സംസാരിക്കുകയായിരുന്നു അദ്ദേഹം. വിവിധ സംസ്ഥാനങ്ങളിലെ സദ്ഭരണ മാതൃകകള്‍ പകര്‍ത്തേണ്ടതിന്റെ ആവശ്യകത ചൂണ്ടിക്കാട്ടിയ ശ്രീ. കെ.വി ഈപ്പന്‍ പരാതി പരിഹാരത്തിനായുള്ള മധ്യപ്രദേശ് ഗവണ്‍മെന്റിന്റെ മാതൃക ഏറെ പ്രചോദനം പകരുന്നതാണെന്ന് വ്യക്തമാക്കി.
    മനുഷ്യവിഭവശേഷിയുടെ അപര്യാപ്തത സൃഷ്ടിക്കുന്ന പ്രശ്‌നങ്ങള്‍ വികസനം കാംക്ഷിക്കുന്ന ജില്ലകളിലെ കലക്ടര്‍മാര്‍ ചൂണ്ടിക്കാട്ടിയതായി സമാപനച്ചടങ്ങില്‍ കേന്ദ്ര ഭരണപരിഷ്‌കാര, പൊതു പരാതി പരിഹാര വകുപ്പ് അഡീഷണല്‍ സെക്രട്ടറി ശ്രീ. വി ശ്രീനിവാസ് പറഞ്ഞു.
    ഇന്‍സ്റ്റിറ്റ്യൂട്ട് ഓഫ് മാനേജ്‌മെന്റ് ഇന്‍ ഗവണ്‍മെന്റ് പ്രൊഫസറും സ്‌റ്റേറ്റ് നോഡല്‍ ഓഫീസറുമായ ഡോ. രാം മോഹനും ചടങ്ങിനെ അഭിസംബോധന ചെയ്തു.
    15 സംസ്ഥാനങ്ങള്‍, 8 കേന്ദ്രഭരണ പ്രദേശങ്ങള്‍ എന്നിവിടങ്ങളില്‍നിന്നുള്ള 52 പ്രതിനിധികള്‍, പരിവര്‍ത്തനമാഗ്രഹിക്കുന്ന 5 ജില്ലകളിലെ കലക്ടര്‍മാര്‍ തുടങ്ങിയവര്‍ സമ്മേളനത്തില്‍ പങ്കെടുത്തു.
    രണ്ടു ദിവസത്തെ സമ്മേളനം വിവിധ സംസ്ഥാനങ്ങളിലെ മികച്ച സദ്ഭരണ മാതൃകകള്‍ ചര്‍ച്ച ചെയ്തു. 'തദ്ദേശ സ്വയംഭരണത്തിലെ കേരളത്തിന്റെ പാഠങ്ങള്‍' എന്ന വിഷയം തിരുവനന്തപുരത്തെ സെന്റര്‍ ഫോര്‍ മാനേജ്‌മെന്റ് ഡെവലപ്‌മെന്റ് ചെയര്‍മാനും മുന്‍ ചീഫ് സെക്രട്ടറിയുമായ ശ്രീ. എസ്.എം വിജയാനന്ദ് അവതരിപ്പിച്ചു.
    'പ്ലാസ്റ്റിക് മലിനീകരണത്തെ തോല്‍പ്പിക്കൂ' എന്ന വിഷയത്തില്‍ മധുര ത്യാഗരാജര്‍ കോളേജ് ഓഫ് എഞ്ചിനീയറിംഗിലെ പ്രൊഫസര്‍ ആര്‍. വാസുദേവനും, 'കേരളത്തിലെ പൊതുവിതരണ സമ്പ്രദായം സംബന്ധിച്ച് പൗരന്‍മാര്‍ക്കുള്ള സംതൃപ്തി' എന്ന വിഷയത്തില്‍ ഐ.എം.ജി പ്രൊഫസര്‍ ജയ എസ് ആനന്ദും സംസാരിച്ചു.
    നിതി ആയോഗ് സീനിയര്‍ കസള്‍ട്ടന്റ് ശ്രീ. രാമ കാമരാജു, രാജ്യത്തിന്റെ വിവിധ ഭാഗങ്ങളില്‍ നിന്നുള്ള വികസനം കാംക്ഷിക്കുന്ന ജില്ലകളുടെ കലക്റ്റര്‍മാര്‍ എന്നിവര്‍ സമ്മേളനത്തില്‍ വിഷയാവതരണം നടത്തി. കേരളത്തിലെ വയനാട് ജില്ലയും ഇതില്‍പ്പെടും. വയനാട് ജില്ലാ കളക്റ്റര്‍ ശ്രീ. എ. ആര്‍ അജയകുമാര്‍ വയനാട് ജില്ലയിലെ സദ്ഭരണ പ്രവര്‍ത്തനങ്ങള്‍ വിശദീകരിച്ചു.
    ***
    
    ND MRL- 448
    ***


    

    
    (Release ID: 1555607) Visitor Counter : 2