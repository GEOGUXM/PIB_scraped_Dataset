      PIB Headquarters

      ഹര്‍ത്താലുകള്‍ ടൂറിസം മേഖലയ്ക്ക് തിരിച്ചടി; കേന്ദ്ര ടൂറിസം സഹമന്ത്രി അല്‍ഫോണ്‍സ് കണ്ണന്താനം
      Posted On: 15 DEC 2018 3:34PM by PIB Thiruvananthpuram


    ഹര്‍ത്താലുകള്‍ ടൂറിസം മേഖലയ്ക്ക് കനത്ത തിരിച്ചടിയാണുണ്ടാക്കുന്നതെന്ന് കേന്ദ്ര ടൂറിസം സഹമന്ത്രി (സ്വതന്ത്ര ചുമതല) ശ്രീ. അല്‍ഫോണ്‍സ് കണ്ണന്താനം പറഞ്ഞു. തിക്കുറിശ്ശി ഫൗണ്ടേഷന്റെ പതിനൊന്നാമത് മാധ്യമ പുരസ്‌കാര വിതരണച്ചടങ്ങ് ഇന്ന് തിരുവനന്തപുരത്ത് ഉദ്ഘാടനം ചെയ്യുകയായിരുന്നു അദ്ദേഹം.
    
    വേള്‍ഡ് ട്രാവല്‍ ആന്റ് ടൂറിസം കൗണ്‍സിലിന്റെ ഈ വര്‍ഷത്തെ റിപ്പോര്‍ട്ടനുസരിച്ച് ടൂറിസം റാങ്കിംഗില്‍ മൂന്നാം സ്ഥാനത്താണ് ഇന്ത്യ. ചൈന, അമേരിക്ക എന്നീ രാജ്യങ്ങള്‍ മാത്രമാണ് ഇന്ത്യക്ക് മുന്നിലുള്ളത്. കഴിഞ്ഞ സാമ്പത്തിക വര്‍ഷം 234 ബില്യണ്‍ ഡോളറാണ് ടൂറിസം മേഖലയില്‍ നിന്ന് വരുമാനമായി ലഭിച്ചത്. രാജ്യത്ത് 84 ദശലക്ഷം പേര്‍ക്ക് ടൂറിസം മേഖല തൊഴില്‍ നല്‍കുന്നുണ്ട്. രാജ്യത്തെ ടൂറിസം മേഖലയ്ക്ക് മികച്ച വളര്‍ച്ചാ സാധ്യതയാണുള്ളത്. അതേസമയം അടിക്കടിയുള്ള ഹര്‍ത്താലുകള്‍ കാരണം വിദേശവിനോദ സഞ്ചാരികളടക്കം ബുദ്ധിമുട്ടുകയാണ്. ഹര്‍ത്താലുകള്‍ ഏതു രാഷ്ട്രീയ കക്ഷി നടത്തിയാലും അത് ജനങ്ങള്‍ക്ക് ബുദ്ധിമുട്ടുണ്ടാക്കുന്നതാണെന്ന് ശ്രീ. കണ്ണന്താനം ചൂണ്ടിക്കാട്ടി.
    അടിസ്ഥാനപ്രശ്‌നങ്ങള്‍ കണ്ടെത്താനും പൊതുസമൂഹത്തിന്റെ മുമ്പില്‍കൊണ്ടുവരാനുമുള്ള മാധ്യമങ്ങളുടെ കഴിവ് അഭിനന്ദനാര്‍ഹമാണെന്ന് ശ്രീ. കണ്ണന്താനം പറഞ്ഞു.
    
    ശ്രീ. വി.എസ് ശിവകുമാര്‍ അധ്യക്ഷനായിരുന്നു. ശ്രീ. പ്രഭാവര്‍മ്മ, ശ്രീ. കെ. സുദര്‍ശന്‍, ശ്രീ. എന്‍. സുരേഷ് മാത്യു, ശ്രീ. രാജന്‍ വി പൊഴിയൂര്‍ തുടങ്ങിയവര്‍ ചടങ്ങില്‍ സംബന്ധിച്ചു.
    ***
    ND AM

    
    
    (Release ID: 1556186) Visitor Counter : 3