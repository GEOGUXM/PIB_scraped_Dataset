      ഉപഭോക്തൃകാര്യ, ഭക്ഷ്യ, പൊതുവിതരണ മന്ത്രാലയം

      വര്‍ഷാന്ത്യ അവലോകനം: ഭക്ഷ്യ - ഉപഭോക്തൃ - പൊതു വിതരണ മന്ത്രാലയം
      Posted On: 23 DEC 2018 7:50PM by PIB Thiruvananthpuram


    രാജ്യത്തിന്റെ സമഗ്ര പുരോഗതി ലക്ഷ്യമിട്ട് കേന്ദ്ര ഭക്ഷ്യ - ഉപഭോക്തൃ - പൊതു വിതരണ വകുപ്പ് നൂതനമായ പദ്ധതികളും ശക്തമായ ഇടപെടലുകളുമാണ് അതിന്റെ പ്രവര്‍ത്തന മേഖലകളില്‍ നടപ്പാക്കിയത്. വകുപ്പിന്റെ 2018 വര്‍ഷത്തെ പ്രവര്‍ത്തനങ്ങളുടെ പ്രധാന നേട്ടങ്ങള്‍ ചുവടെ.


    1. ദേശീയ ഭക്ഷ്യ സുരക്ഷാ നിയമം:
    രാജ്യത്ത് ദേശീയ ഭക്ഷ്യ സുരക്ഷാ നിയമം നടപ്പിലാക്കിക്കൊണ്ട് കേന്ദ്രഭരണ പ്രദേശങ്ങളിലും 36 സംസ്ഥാനങ്ങളിലുമായി 80.72 കോടി ജനങ്ങള്‍ക്ക് മൂന്നു കിലോഗ്രാം വരെ ഗോതമ്പും അരിയും മറ്റു ചെറുതരം ഭക്ഷ്യധാന്യങ്ങളും സൗജന്യ നിരക്കില്‍ ലഭ്യമാക്കി വരുന്നു. ആദ്യ മൂന്നു വര്‍ഷത്തേയ്ക്ക് അരിക്ക് കിലോ ഗ്രാമിന് 3 രൂപ, ഗോതമ്പിന് 2 രൂപ, മറ്റു ധാന്യങ്ങള്‍ക്ക് ഒരു രൂപ എന്നാണ് വില നിശചയിച്ചിരുന്നത്. ഇതു പിന്നീട് 2019 ജൂണ്‍ വരെ നീട്ടി. 2018 ഡിസംബര്‍ 5 വരെ 2575 കോടി രൂപയാണ് പൊതുവിതരണ സംവിധാനം കാര്യക്ഷമമായി നടപ്പാക്കുന്നതിന് കേന്ദ്ര ഗവണ്‍മെന്റ് സംസ്ഥാനങ്ങള്‍ക്ക് നല്കിയത്. ആദ്യമായാണ് ഇത്തരത്തില്‍ ഒരു ക്രമീകരണം ഭക്ഷ്യസുരക്ഷാ മേഖലയില്‍ നടപ്പിലാക്കുന്നത്.
    2. പൊതുവിതരണ സമ്പ്രദായത്തിന്റെ കമ്പ്യൂട്ടര്‍വത്ക്കരണം
    ഇതിനായി 884 കോടി രൂപ ചെലവഴിച്ചു. റേഷന്‍ കാര്‍ഡുകള്‍ ഡിജിറ്റലൈസ് ചെയ്ത് ആധാര്‍ കാര്‍ഡുമായി ബന്ധിപ്പിച്ചതോടെ 2017 നവംബര്‍ വരെ അര്‍ഹതയില്ലാത്ത 2.75 കോടി റേഷന്‍ കാര്‍ഡുകള്‍ റദ്ദാക്കാന്‍ സാധിച്ചു. യഥാര്‍ത്ഥ ഗുണഭോക്താക്കള്‍ക്കു മാത്രമായി ഭക്ഷ്യ സബ്‌സിഡി ചുരുക്കിയതിലൂടെ പ്രതിവര്‍ഷം 17,500 കോടി രൂപയുടെ ലാഭം ഖജനാവിനു നേടാനായി. ഇത് എല്ലാ സംസ്ഥാനങ്ങളിലും കേന്ദ്ര ഭരണ പ്രദേശങ്ങളിലും നടപ്പിലാക്കി. സംസ്ഥാനങ്ങള്‍ക്കുള്ള ഭക്ഷ്യധാന്യ വിഹിതം ഓണ്‍ലൈനായി ലഭ്യമാക്കിവരുന്നു. രാജ്യത്തെ 25 സംസ്ഥാനങ്ങളിലേയ്ക്കുള്ള റേഷന്‍സാധനങ്ങളുടെ ചരക്കു നീക്കം ഇതിനോടകം കമ്പ്യൂട്ടര്‍വത്ക്കരിച്ചു. എല്ലാ സംസ്ഥാനങ്ങളിലും പരാതി പരിഹാര സൗകര്യങ്ങളും ഹെല്‍പ് ലൈനുകളും സ്ഥാപിച്ചു. എല്ലാ റേഷന്‍ കടകളിലും ഇലക്ട്രോണിക് മെഷീനുകള്‍ സ്ഥാപിച്ച് വിതരണ വിവരങ്ങള്‍ രേഖപ്പെടുത്താന്‍ ആരംഭിച്ചു. രാജ്യത്തെ മൊത്തം 5.34 ലക്ഷം റേഷന്‍ കടകളില്‍ 3.61 ലക്ഷത്തിലും ഇലക്ട്രോണിക് സംവിധാനം സ്ഥാപിച്ചു കഴിഞ്ഞു. ആന്ധ്രാപ്രദേശ്, ഹരിയാന, കര്‍ണാടക, തെലുങ്കാന, മഹാരാഷ്ട്ര, ഗുജറാത്ത്, രാജസ്ഥാന്‍, ത്രിപുര, കേരളം എന്നീ സം്സ്ഥാനങ്ങളിലെ ഗുണഭോക്താക്കള്‍ക്ക് നിലവില്‍ ഏതു റേഷന്‍ കടയില്‍ നിന്നു വേണമെങ്കിലും റേഷന്‍ ധാന്യങ്ങള്‍ വാങ്ങുന്നതിനുള്ള ക്രമീകരണം പൂര്‍ത്തിയായി. മധ്യപ്രദേശില്‍ ഇതിന്റെ നടപടിക്രമങ്ങള്‍ പൂര്‍ത്തിയായി വരുന്നു. പൊതുവിതരണ സംവിധാനത്തെ ദേശീയ തലത്തില്‍ നിരീക്ഷിക്കുന്നതിനുള്ള ഒരു ശൃംഖല 2019 -20 സാമ്പത്തിക വര്‍ഷത്തോടെ പൂര്‍ത്തിയാകും. ഇതിനു മുന്നോടിയായി റേഷന്‍ കടകളില്‍ ഉപയോഗിക്കുന്ന ഇലക്‌ട്രോണിക് ഉപകരണങ്ങളെ അന്ന വിതരണ പോര്‍ട്ടുലമായി ബന്ധിപ്പിച്ചിട്ടുണ്ട്. ആധാര്‍ കാര്‍ഡുകള്‍ അടിസ്ഥാനമാക്കിയാണ് ഈ ഉപകരണം പ്രവര്‍ത്തിപ്പിക്കുന്നത്.
    3. കൃഷിക്കാരന് കൈത്താങ്ങ്
    കഴിഞ്ഞ അഞ്ചു വര്‍ഷത്തെ കണക്കുകള്‍ നോക്കുമ്പോള്‍ 2018 -19 ല്‍ ഗോതമ്പിന്റെ സംഭരണം 357.95 ലക്ഷം മെട്രിക് ടണ്‍ ആയി ഉയര്‍ന്നു. മറ്റു വിളകളുടെ ഉത്പാദനവും ഇതു പോലെ. 2017 -18 ല്‍ നെല്ലിന്റെ സംഭരണം 381.84 ലക്ഷം മെട്രിക് ടണ്‍ ആയിരുന്നു.
    4. ഭക്ഷ്യധാന്യ വിതരണം
    റെയില്‍ റോഡ് കടല്‍, നദീ പാതകളിലൂടെ കേദേശം 40 ദശലക്ഷം ടണ്‍ ഭക്ഷ്യധാന്യങ്ങളാണ് ഫുഡ് കോര്‍പ്പറേഷന്‍ രാജ്യത്തുടനീളം ഇക്കഴിഞ്ഞ വര്‍ഷം വിതരണം ചെയ്തത്. 2017 -18 സാമ്പത്തിക വര്‍ഷം 100 കണ്ടെയ്‌നര്‍ ധാന്യങ്ങള്‍ വിതരണം ചെയ്യണം എന്നതായിരുന്നു ലക്ഷ്യമെങ്കിലും അത് 134 ല്‍ എത്തിക്കാന്‍ സാധിച്ചു. ഇതിലൂടെ 662 ലക്ഷം രൂപ ചരക്കു കൂലി ഇനത്തില്‍ ലാഭം ഉണ്ടാക്കി. ഈ വര്‍ഷം ഒക്ടോബര്‍ 15 വരെ 352 ലക്ഷം രൂപ ലാഭം ഉണ്ടാക്കി.
    5. സംഭരണശാല വികസന നിയന്ത്രണ അതോറിറ്റി
    വെയര്‍ഹൗസിംങ് വികസന നിയന്ത്രണ അതോറിറ്റിയില്‍ സംഭരണകേന്ദ്രങ്ങളുടെ രജിസ്‌ട്രേഷന്‍ ലളിതമാക്കി. വെയര്‍ഹൗസുകളുടെ വര്‍ധന പ്രോത്സാഹിപ്പിക്കാന്‍ പുതിയ നിയമം കൊണ്ടു വന്നു. ഇതുവഴി സംഭരണശാലകളിലെ ചരക്കുകള്‍ വച്ച് വായ്പ്പയ്ക്ക് സൗകര്യം ഒരുക്കി. ഇത്തരത്തില്‍ ഒക്ടോബര്‍ 31 വരെ 51.45 കോടി രൂപയുടെ വായ്പ നല്കി. സംഭരണശാലകളില്‍ നിന്നുള്ള രസീതുകള്‍ക്ക് ഇലക്ട്രോണിക് സംവിധാനം കൊണ്ടുവന്നു.


    6. പഞ്ചസാര മേഖല
    പഞ്ചസാരയുടെ അധിക ഉത്പാദനത്തെയും വില ഇടിവിനെയും തുടര്‍ന്ന് 2018 മെയ് മുതല്‍ പഞ്ചസാര മില്ലുകളും കരിമ്പു കര്‍ഷകരും പ്രതിസന്ധിയിലായി. ഇതിനു പരിഹാരമായി അടച്ചു പൂട്ടല്‍ ഒഴിവാക്കാന്‍ പഞ്ചസാര മില്ലുകള്‍ക്ക് 1540 കോടി നല്‍കി. പഞ്ചസാരയുടെ കുറഞ്ഞ വില്‍പന വില കിലോഗ്രാമിന് 29 രൂപയാക്കി നിശ്ചയിച്ചു. ഇതേത്തുടര്‍ന്ന് രാജ്യത്തെ കരിമ്പു കര്‍ഷകര്‍ക്കുള്ള കുടിശിക 14538 കോടിയില്‍നിന്ന് 1924 കോടി രൂപയായി കുറഞ്ഞു. മില്ലുകള്‍ വാങ്ങുന്ന ഒരു ക്വിന്റല്‍ കരിമ്പിന് 5.50 രൂപ നിരക്കില്‍ സര്‍ക്കാര്‍ 1540 കോടി രൂപസബ്‌സിഡിയും നല്കി. കൂടാതെ കരിമ്പിന്‍ നീരില്‍ നിന്ന് എഥനോള്‍ ഉത്പാദിപ്പിക്കാനുള്ള അനുമതി നല്കി രാജ്യത്തെ ജൈവ ഇന്ധന നയം പരിഷ്‌കരിച്ചു. എഥനോള്‍ ഉത്പാദനം വര്‍ധിപ്പിക്കുന്നതിന് പഞ്ചസാര മില്ലുകള്‍ക്ക് പുതിയ ഡിസ്റ്റിലറികളും ബോയിലറുകളും നിര്‍മ്മിക്കാന്‍ ബാങ്കുകള്‍ വഴി 6139 കോടി രൂപ വായ്പ നല്കി. ഇതില്‍ 1332 കോടി രൂപയുടെ പലിശ ബാധ്യത ഗവണ്‍മെന്റ് ഏറ്റെടുക്കും. ആഭ്യന്തര ചരക്കു നീക്കത്തിനായി മില്ലുകള്‍ക്ക് 2018-19 ല്‍ 1375 കോടി രൂപ ഗവണ്‍മെന്റ് അനുവദിച്ചു.
    ഗവണ്‍മെന്റിന്റെ ഇത്തരം ഇടപെടലുകളെ തുടര്‍ന്ന് രാജ്യത്തെ കരിമ്പു കര്‍ഷകരുടെ കുടിശിക 23232 കോടി രൂപയില്‍ നിന്ന് 2017 -18 ല്‍ 5465 കോടി രൂപയായി കുറഞ്ഞു.
    ***
    AJ

    
    
    (Release ID: 1557123) Visitor Counter : 234