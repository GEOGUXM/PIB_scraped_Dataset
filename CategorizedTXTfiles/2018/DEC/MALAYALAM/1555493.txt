      പാര്‍ലമെന്ററികാര്യ മന്ത്രാലയം

      ദേശീയ പ്രാധാന്യമുള്ള വിഷയങ്ങളില്‍ സൃഷ്ടിപരമായ ചര്‍ച്ച നടക്കണമെന്ന് പ്രധാനമന്ത്രി ശ്രീ. നരേന്ദ്ര മോദി എല്ലാ രാഷ്ട്രീയ കക്ഷികളെയും ആഹ്വാനം ചെയ്തു
      പാര്‍ലമെന്റിന്റെ ശീതകാലത്തിന് മുന്നോടിയായി ഗവണ്‍മെന്റ് സര്‍വ്വകക്ഷി യോഗം വിളിച്ച് ചേര്‍ത്തു

      Posted On: 10 DEC 2018 2:34PM by PIB Thiruvananthpuram

    എല്ലാ രാഷ്ട്രീയ കക്ഷികളും ഉയര്‍ത്തുന്ന വിഷയങ്ങള്‍ ഉള്‍ക്കൊള്ളാന്‍ ഗവണ്‍മെന്റ് എപ്പോഴും സന്നദ്ധമാണെന്നും ദേശീയ പ്രാധാന്യമുള്ള എല്ലാ വിഷയങ്ങളും പാര്‍ലമെന്റിന്റെ ഇരുസഭകളിലും ചര്‍ച്ച ചെയ്യാന്‍ തയ്യാറാണെന്നും പ്രധാനമന്ത്രി ശ്രീ. നരേന്ദ്ര മോദി പറഞ്ഞു. നാളെ ആരംഭിക്കുന്ന പാര്‍ലമെന്റിന്റെ ശീതകാല സമ്മേളനത്തിന് മുന്നോടിയായി രാജ്യസഭയിലെയും, ലോകസഭയിലെയും വിവിധ കക്ഷിനേതാക്കളുടെ യോഗത്തെ ന്യൂഡല്‍ഹിയില്‍ അഭിസംബോധന ചെയ്യുകയായിരുന്നു അദ്ദേഹം. ജനക്ഷേമവുമായി ബന്ധപ്പെട്ട വിഷയങ്ങള്‍ കൂട്ടായി കൈകാര്യം ചെയ്യുന്നതിന് ക്രിയാത്മകമായ ഒരു അന്തരീക്ഷം ശീതകാല സമ്മേളനത്തില്‍ സൃഷ്ടിക്കാന്‍ എല്ലാ രാഷ്ട്രീയ കക്ഷികളും ശ്രമിക്കണമെന്ന് പ്രധാനമന്ത്രി അഭ്യര്‍ത്ഥിച്ചു.


    'പാര്‍ലമെന്റിന്റെ സുഗമമായ നടത്തിപ്പ് ഉറപ്പാക്കിക്കൊണ്ട് രാജ്യത്തെയും ജനങ്ങളെയും സേവിക്കുക എന്നത് നമ്മുടെ എല്ലാം പ്രാഥമിക ചുമതലയാണ്' ശ്രീ. മോദി പറഞ്ഞു.


    മുന്‍ കേന്ദ്ര മന്ത്രി ശ്രീ. അനന്ത് കുമാറിന് ആദരാഞ്ജലി അര്‍പ്പിക്കാന്‍ കക്ഷി നേതാക്കളുടെ യോഗം രണ്ട് മിനിട്ട് മൗനം ആചരിച്ചു.


    യോഗത്തില്‍ കക്ഷി നേതാക്കള്‍ നിരവധി വിഷയങ്ങള്‍ ഉന്നയിച്ചു. പാര്‍ലമെന്റിന്റെ സുഗമമായ നടത്തിപ്പ് ഉറപ്പ് വരുത്താനും, ലോകസഭയിലും, രാജ്യസഭയിലും സൃഷ്ടിപരമായ ചര്‍ച്ചകളിലൂടെ പ്രശ്‌നങ്ങള്‍ക്ക് പരിഹാരം കാണാനും, കക്ഷി ഭേദമെന്യ യോഗത്തില്‍ സമവായം ഉണ്ടായി.


    പാര്‍ലമെന്റിന്റെ ഇരുസഭകളുടെയും സുഗമമായ നടത്തിപ്പിന് എല്ലാ കക്ഷികളുടെയും, വിശേഷിച്ച് പ്രതിപക്ഷത്തിന്റെ സഹകരണം അഭ്യര്‍ത്ഥിച്ചതായി യോഗത്തിന് ശേഷം പാര്‍ലമെന്ററികാര്യ മന്ത്രി ശ്രീ. നരേന്ദ്ര സിംഗ് തോമാര്‍ വാര്‍ത്താ ലേഖകരോട് പറഞ്ഞു. ക്രിയാത്മകമായൊരു ശീതകാല സമ്മേളനത്തിന് അനുകൂലമാണെന്ന് എല്ലാ രാഷ്ട്രീയ കക്ഷികളും അറിയിച്ചതായും നടപടി ചട്ടങ്ങള്‍ക്ക് വിധേയമായി ഏത് വിഷയവും സഭയില്‍ ചര്‍ച്ച ചെയ്യാന്‍ സന്നദ്ധമാണെന്നും അദ്ദേഹം പറഞ്ഞു.


    നാളെ (2018 ഡിസംബര്‍ 11) ആരംഭിക്കുന്ന പാര്‍ലമെന്റിന്റെ ശീതകാല സമ്മേളനം അടുത്ത മാസം എട്ട് വരെ ചേരാനാണ് ഉദ്ദേശിച്ചിട്ടുള്ളത്. മൊത്തം 20 സിറ്റിംഗുകള്‍ ഉണ്ടായിരിക്കം. മുസ്ലീം വനിതാ (വിവാഹ അവകാശ സംരക്ഷണം) ഓര്‍ഡിനന്‍സ് 2018, ഇന്ത്യന്‍ മെഡിക്കല്‍ കൗണ്‍സില്‍ (ഭേദഗതി) ഓര്‍ഡിനന്‍സ് 2018, കമ്പനീസ് ഓര്‍ഡിനന്‍സ് (ഭേദഗതി) ഓര്‍ഡിനന്‍സ് 2018 മുതലായവയ്ക്ക് പകരമുള്ള ബില്ലുകള്‍ ഈ സമ്മേളനത്തില്‍ കൊണ്ടുവരും.


    2018 ലെഉപഭോക്തൃ സംരക്ഷണ ബില്‍, 2018 ലെ ബാലനീതി ഭേദഗതി ബില്‍, 2016 ലെ മേജര്‍ പോര്‍ട്ട് അതോറിറ്റി ബില്‍, 2017 ലെ നാഷണല്‍ മെഡിക്കല്‍ അതോറിറ്റി ബില്‍ മുതലായവയും ഈ കാലഘട്ടത്ത് പരിഗണനയ്ക്ക് വരാവുന്ന ബില്ലുകളാണ്.


    2018 ലെ നാഷണല്‍ കമ്മിഷന്‍ ഇന്ത്യന്‍ സിസ്റ്റം ഓഫ് മെഡിസിന്‍ (എന്‍.സി.ഐ.എം) ബില്‍, 2018 ലെ നാഷണല്‍ കമ്മിഷന്‍ ഫോര്‍ ഹോമിയോ പതി ബില്‍ (എന്‍.സി.എച്ച്), 2018 ലെ എയര്‍ക്രാഫ്റ്റ് (ഭേദഗതി) ബില്‍, 2018 ലെ ഐ.റ്റി. (ഭേദഗതി) ബില്‍, 2018 ലെ കേന്ദ്ര സര്‍വ്വകലാശാല ഭേദഗതി ബില്‍ മുതലായ പുതിയ ബില്ലുകളും സമ്മേളന കാലത്ത് അവതരിപ്പിച്ചേക്കാം.
    ND MRD - 914
    ***

    
    
    (Release ID: 1555493) Visitor Counter : 55
    
    
      Read this release in: English , Marathi , Bengali