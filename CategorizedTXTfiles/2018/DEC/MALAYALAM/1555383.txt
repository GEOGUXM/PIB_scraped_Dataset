      PIB Headquarters

      പൗരസമൂഹത്തിന്റെ സജീവ ഇടപെടലിലൂടെ മാത്രമേ സദ്ഭരണം സാദ്ധ്യമാകൂ: ഗവര്‍ണര്‍ പി. സദാശിവം സദ്ഭരണ ഉദ്യമങ്ങളെക്കുറിച്ചുള്ള മേഖലാ സമ്മേളനത്തിന് തുടക്കമായി
      Posted On: 10 DEC 2018 3:30PM by PIB Thiruvananthpuram


    സമൂഹത്തിന്റെ ക്ഷേമം ഉറപ്പാക്കുന്ന തരത്തില്‍ ഗവണ്‍മെന്റ് നയങ്ങളെ മാറ്റുകയെന്നതായിരിക്കണം ഭരണസംവിധാനത്തിന്റെ ലക്ഷ്യമെന്ന് ഗവര്‍ണര്‍ ശ്രീ ജസ്റ്റിസ് (റിട്ട) പി. സദാശിവം പറഞ്ഞു. സദ്ഭരണ ഉദ്യമങ്ങളെക്കുറിച്ചുള്ള രണ്ടു ദിവസത്തെ മേഖലാ സമ്മേളനം തിരുവനന്തപുരത്ത് ഉദ്ഘാടനം ചെയ്യുകയായിരുന്നു അദ്ദേഹം. പൗരസമൂഹത്തിന്റെ സജീവമായ പങ്കാളിത്തത്തോടെ ജനാധിപത്യ സ്ഥാപനങ്ങളെ ശക്തിപ്പെടുത്താതെ സദ്ഭരണം സാദ്ധ്യമല്ലെന്ന് ഗവര്‍ണ്ണര്‍ ചൂണ്ടിക്കാട്ടി.
    ഭരണസംവിധാനത്തിലുള്ള ഓരോരുത്തരും ഭരണഘടന മനസിലാക്കിയിരിക്കേണ്ടത് അനിവാര്യമാണെന്ന് അദ്ദേഹം തറപ്പിച്ചുപറഞ്ഞു. ഭരണതലത്തിലെ പരിഷ്‌ക്കാരങ്ങള്‍ ഇതില്‍ നിന്നും ആരംഭിക്കണമെന്ന് ഗവര്‍ണര്‍ അഭിപ്രായപ്പെട്ടു. സമൂഹവും അതിന്റെ കാഴ്ചപ്പാടും നിരന്തരം മാറിക്കൊണ്ടിരിക്കുന്നതിനാല്‍ ഭരണസംവിധാനവും ഗുണപരമായ അത്തരം മാറ്റങ്ങളോടൊപ്പം നീങ്ങണം.
    പരിഷ്‌ക്കാരങ്ങള്‍ സംബന്ധിച്ച ആശയങ്ങളും മികച്ച പ്രവര്‍ത്തനങ്ങളും കൈമാറ്റം ചെയ്യുന്നതിലും പ്രചരിപ്പിക്കുന്നതിലും ഭരണപരിഷ്‌ക്കാര പൊതുപരാതി വകുപ്പിന് സവിശേഷമായ പങ്ക് വഹിക്കാനുണ്ടെന്ന് ശ്രീ. സദാശിവം പറഞ്ഞു. സദ്ഭരണത്തിന്റെ മികച്ച പ്രവര്‍ത്തനങ്ങള്‍ പ്രചരിപ്പിക്കുന്നതിലൂടെ ക്ഷേമം എന്ന പൊതു ലക്ഷ്യത്തിന് വേണ്ടിയും ഓരോ പ്രവര്‍ത്തനത്തിലൂം മികവ് പരിപോഷിപ്പിക്കുന്നതിനും ഗവണ്‍മെന്റിന്റെ വിവിധതലങ്ങളെ പ്രോത്സാഹിപ്പിക്കുമെന്ന് അദ്ദേഹം ചൂണ്ടിക്കാട്ടി.
    കേരളത്തിലെ എത്ര സംഘടനകള്‍ കഴിഞ്ഞ അഞ്ചുവര്‍ഷത്തിനിടയില്‍ അവരുടെ പൗരാവകാശ രേഖ പരിഷ്‌ക്കരിച്ചിട്ടുണ്ടെന്നും അല്ലെങ്കില്‍ അവരുടെ വെബ്‌സൈറ്റില്‍ പ്രസിദ്ധീകരിച്ചിട്ടുണ്ടെന്നും നോക്കുന്നത് ഉചിതമായിരിക്കുമെന്ന് ഗവര്‍ണര്‍ പറഞ്ഞു. അഴിമതി സമൂഹത്തിലെ അര്‍ഹിക്കുന്ന വിഭാഗങ്ങള്‍ക്ക് നീതി നിഷേധിക്കുകയാണെന്ന് ചൂണ്ടിക്കാട്ടിയ അദ്ദേഹം എങ്ങിനെയും അത് ഒഴിവാക്കണമെന്നും നിര്‍ദ്ദേശിച്ചു. കൂട്ടായതും കാര്യവിവരവുമുള്ള തീരുമാനങ്ങള്‍ അഴിമതി ഇല്ലാതാക്കാന്‍ സഹായകരമാകും. സാമൂഹിക-സാമ്പത്തിക ക്ഷേമപദ്ധതികള്‍ അര്‍ഹരായ ഗുണഭോക്താക്കളില്‍ എത്തിക്കുന്നതിനായി കൂടുതല്‍ കാര്യക്ഷമവും ഫലപ്രദവുമായ മാര്‍ഗങ്ങള്‍ കണ്ടെത്തണമെന്ന് ഗവര്‍ണര്‍ നിര്‍ദ്ദേശിച്ചു.
    അനൗപചാരികമേഖലകളില്‍ നിലനില്‍ക്കുന്ന വിജയകരമായ പ്രവര്‍ത്തനങ്ങളെ നിശ്ചയമായും പരിശോധനയ്ക്ക് വിധേയമാക്കണം. സാമൂഹിക, വ്യാപാര, പാരിസ്ഥിതിക മേഖലകളില്‍ സംയുക്ത സംരംഭങ്ങളും പങ്കാളിത്ത മാതൃകകളും പരീക്ഷിക്കുന്നതില്‍ ഒരു ദോഷവുമില്ലെന്നും ഗവര്‍ണര്‍ പറഞ്ഞു.
    പൗരന്മാരുടെ ക്ഷേമം എന്ന മഹനീയ ലക്ഷ്യത്തിനനുസരിച്ച് രാജ്യത്തെ സ്ഥാപനങ്ങളുടെ വിജയകരമായ പ്രവര്‍ത്തനത്തിന്റെ പ്രതിഫലനമാണ് സദ്ഭരണമെന്ന് അദ്ദേഹം ആവര്‍ത്തിച്ചു. എല്ലാ ജനങ്ങളെയും ഒരുപോലെ കാണുന്നതും സമൂഹത്തിലെ എല്ലാ വിഭാഗങ്ങളുടെ താല്‍പര്യങ്ങളോടും നിരന്തര ജാഗ്രത പുലര്‍ത്തുന്നതുമായ, പ്രൊഫഷണലായി നിയന്ത്രിക്കുന്ന സിവില്‍ സര്‍വീസാണ് സദ്ഭരണം ഉറപ്പാക്കാക്കേണ്ടതെന്ന് ഗവര്‍ണര്‍ പറഞ്ഞു.
    കേന്ദ്ര ഭരണപരിഷ്‌ക്കാര, പൊതു പരാതി വകുപ്പ് സെക്രട്ടറി ശ്രീ കെ.വി. ഈപ്പന്‍, മുഖ്യപ്രഭാഷണം നടത്തി. കേരളത്തില്‍ അടുത്തിടെയുണ്ടായ പ്രളയക്കെടുതികളെ ഗവണ്‍മെന്റും ജനങ്ങളും ഒരുമിച്ച് നേരിട്ടത് സദ്ഭരണത്തിന്റെ മികച്ച മാതൃകയാണെന്ന് അദ്ദേഹം ചൂണ്ടിക്കാട്ടി.
    രാജ്യത്തിന്റെയും വ്യക്തികളുടെയും താല്‍പര്യങ്ങള്‍ സമരസപ്പെടുമ്പോഴാണ് സദ്ഭരണം യാഥാര്‍ത്ഥ്യമാകുന്നതെന്ന് ചടങ്ങില്‍ അദ്ധ്യക്ഷനായിരുന്ന ചീഫ് സെക്രട്ടറി ശ്രീ. ടോം ജോസ് അഭിപ്രായപ്പെട്ടു.
    ഇന്‍സ്റ്റിറ്റ്യൂട്ട് ഓഫ് മാനേജ്‌മെന്റ് ഇന്‍ ഗവണ്‍മെന്റ് ഡയറക്ടര്‍ ശ്രീ കെ. ജയകുമാര്‍ സ്വാഗതം ആശംസിച്ചു. കേന്ദ്ര ഗവണ്‍മെന്റിന്റെ ഭരണപരിഷ്‌ക്കാരവും പൊതുപരാതിവകുപ്പ് അഡീഷണല്‍ സെക്രട്ടറി വി. ശ്രീനിവാസ് കൃതജ്ഞത രേഖപ്പെടുത്തി.
    ദക്ഷിണ പശ്ചിമമേഖലയിലെ പത്തിലേറെ സംസ്ഥാനങ്ങളിലും കേന്ദ്ര ഭരണപ്രദേശങ്ങളിലും നിന്നുള്ള പ്രതിനിധികള്‍ ദ്വിദിന സമ്മേളനത്തില്‍ പങ്കെടുക്കുന്നുണ്ട്.
    കേന്ദ്ര ഗവണ്‍മെന്റിന്റെ ഭരണപരിഷ്‌ക്കാര, പൊതുപരാതി വകുപ്പ് സംസ്ഥാന ഗവണ്‍മെന്റുമായി ചേര്‍ന്നാണ് സമ്മേളനം സംഘടിപ്പിച്ചിട്ടുള്ളത്. പൗരകേന്ദ്രീകൃത ഭരണത്തിന് ഏറ്റവും മികച്ച പ്രവര്‍ത്തനങ്ങള്‍ രൂപീകരിക്കുന്നതിനും നടപ്പാക്കുന്നതിനും വേണ്ട പരിചയസമ്പന്നത പങ്കുവയ്ക്കുന്നതിന് ഒരു പൊതു വേദിസൃഷ്ടിക്കുക, ഇ-ഗവേര്‍ണന്‍സിലൂടെ മെച്ചപ്പെട്ട പൊതുസേവനം ലഭ്യമാക്കുക, സുതാര്യവും, ഉത്തരവാദപ്പെട്ടതും പൗരസൗഹൃദ കാര്യക്ഷമ ഭരണം ഉറപ്പാക്കുക മുതലായവയാണ് സമ്മേളനത്തിലൂടെ ലക്ഷ്യമിടുന്നത്.
    ചിത്രങ്ങള്‍ ഒപ്പം ചേര്‍ക്കുന്നു
    ND MRL- 446
    ***


    

    
    (Release ID: 1555383) Visitor Counter : 7