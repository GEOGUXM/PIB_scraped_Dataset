      PIB Headquarters

      ട്രെയിനുകളിലെ ശുചിത്വം ഉറപ്പാക്കാന്‍ സത്വര നടപടികളുമായി ദക്ഷിണ റെയില്‍വേ
      Posted On: 13 DEC 2018 12:19PM by PIB Thiruvananthpuram


    ട്രെയിന്‍ കോച്ചുകളെ യന്ത്രവത്കൃത സംവിധാനത്തിലൂടെ വൃത്തിയാക്കുന്ന ക്ലീന്‍ സ്‌റ്റേഷന്‍ ട്രെയിന്‍ പദ്ധതി (സി.ടി.എസ്) ദക്ഷിണ റെയില്‍വേ ഷൊര്‍ണ്ണൂര്‍, ഈറോഡ് സ്‌റ്റേഷനുകളിലേക്ക് കൂടി ഉടന്‍തന്നെ വ്യാപിപ്പിക്കും. ചെന്നൈ സെന്‍ട്രല്‍ സ്റ്റേഷനില്‍ പ്രതിദിനം 225 കോച്ചുകളും, ചെന്നൈ എഗ്മോര്‍ സ്‌റ്റേഷനില്‍ പ്രതിദിനം 185 കോച്ചുകളും ഈ പദ്ധതിക്കു കീഴില്‍ വൃത്തിയാക്കും. ഹൈ പ്രഷര്‍ ജെറ്റ് ക്ലീനിംഗ്, വാക്വം ക്ലീനിംഗ്, ബഫിംഗ് മെഷീനുകള്‍ എന്നിവ ഉപയോഗിച്ചാണ് കോച്ചുകള്‍ ശുചിയാക്കുന്നത്. 73 പ്രധാന സ്റ്റേഷനുകളിലെ ശുചീകരണ ജോലികള്‍ക്ക് ദക്ഷിണ റെയില്‍വേ പുറംജോലിക്കരാര്‍ നല്‍കിയിരിക്കുകയാണ്.
    ഓടിക്കൊണ്ടിരിക്കുന്ന ട്രെയിനുകളിലെ ശുചിത്വം ഉറപ്പുവരുത്തുന്നതിനായി ദക്ഷിണ റെയില്‍വേക്കു കീഴില്‍ സര്‍വീസ് നടത്തുന്ന 102 ട്രെയിനുകളില്‍ ഓണ്‍ബോര്‍ഡ് ഹൗസ്‌കീപ്പിംഗ് സംവിധാനമുണ്ട്. ട്രെയിനുകളില്‍ യാത്രികര്‍ക്ക് കോച്ച്മിത്ര മൊബൈല്‍ നമ്പറായ 9821736069 ലേക്ക് തങ്ങളുടെ പരാതികള്‍ എസ്.എം.എസ് ചെയ്യാം.


    പ്രതിദിനം 13000 ലിനന്‍ സെറ്റുകള്‍ അധികമായി ലഭ്യമാക്കാനായി മധുര, കോയമ്പത്തൂര്‍, മാംഗളൂര്‍, നാഗര്‍കോവില്‍, എറണാകുളം എന്നിവിടങ്ങളില്‍ ദക്ഷിണ റെയില്‍വേ ബൂട്ട് ലോണ്‍ഡ്രികള്‍ കമ്മീഷന്‍ ചെയ്യും.
    ഈ വര്‍ഷം നവംബര്‍ വരെയുള്ള കണക്കനുസരിച്ച് ദക്ഷിണ റെയില്‍വേക്കു കീഴിലുള്ള 5443 കോച്ചുകളില്‍ ബയോ ടോയ്‌ലറ്റുകള്‍ ഘടിപ്പിച്ചിട്ടുണ്ട്. 2019 ജൂണ്‍മാസത്തോടെ ദക്ഷിണറെയില്‍വേക്കു കീഴില്‍ സര്‍വീസ് നടത്തുന്ന ട്രെയിനുകളിലെ എല്ലാ കോച്ചുകളിലും ബയോ ടോയ്‌ലറ്റ് ഘടിപ്പിക്കും. രാമേശ്വരം - മനമധുര, മധുര- മനമധുര, വിരുതനഗര്‍-മനമധുര, ഷൊര്‍ണ്ണൂര്‍- നിലമ്പൂര്‍ സെക്ഷനുകള്‍ എന്നിവ ദക്ഷിണറെയില്‍വേ ഹരിത ട്രെയിന്‍ ഇടനാഴികളായി അംഗീകരിച്ചിട്ടുണ്ട്. ഈ പാതകളില്‍ സര്‍വ്വീസ് നടത്തുന്ന മുഴുവന്‍ ട്രെയിനുകളിലും ബയോ ടോയ്‌ലറ്റുകള്‍ ഘടിപ്പിച്ചിട്ടുണ്ട്.
    റെയില്‍വേയുമായി ബന്ധപ്പെട്ട എല്ലാ പരാതികളും അഖിലേന്ത്യാ പാസഞ്ചര്‍ ഹെല്‍പ്‌ലൈന്‍ നമ്പറായ 138 ല്‍ വിളിച്ചറിയിക്കാവുന്നതാണ്.


    
    AM MRL- 451
    ***


    

    
    (Release ID: 1555910) Visitor Counter : 6