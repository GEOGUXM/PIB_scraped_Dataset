      ആഭ്യന്തരകാര്യ മന്ത്രാലയം

      ലളിതവും തടസ്സങ്ങളില്ലാത്തതുമായ വിസാ സമ്പ്രദായത്തിന് ഊന്നല്‍- കേന്ദ്ര ആഭ്യന്തര സെക്രട്ടറി രാജീവ് ഗൗബ
      Posted On: 04 DEC 2018 3:22PM by PIB Thiruvananthpuram


    

    രാജ്യത്തേക്ക് വിദേശ സഞ്ചാരികളുടെ വരവും താമസവും പ്രോത്സാഹിപ്പിക്കുന്നതിന് ലളിതവും തടസ്സങ്ങളില്ലാത്തതുമായ വിസാ സമ്പ്രദായത്തിന് രൂപം നല്‍കുന്നതിനാണ് ഗവണ്‍മെന്റ് ലക്ഷ്യമിടുന്നതെന്ന് കേന്ദ്ര ആഭ്യന്തര സെക്രട്ടറി ശ്രീ. രാജീവ് ഗൗബ പറഞ്ഞു. ഇന്ത്യയുടെ വിസാ സമ്പ്രദായം കുറ്റമറ്റതാക്കുന്നത് സംബന്ധിച്ച ഒരു സമ്മേളനത്തെ ന്യൂഡല്‍ഹിയില്‍ അഭിസംബോധനചെയ്യുകയായിരുന്നു അദ്ദേഹം. വ്യോമയാനം, ടൂറിസം, ആരോഗ്യം, ഉന്നത വിദ്യാഭ്യാസം എന്നിവയടക്കമുള്ള വിവിധ കേന്ദ്ര മന്ത്രാലയങ്ങള്‍ മുന്നോട്ടുവെച്ച ആശങ്കകളും നിര്‍ദ്ദേശങ്ങളും പരിഗണിച്ച് വിസാ സമ്പ്രദായം ഉദാരവത്കരിക്കാന്‍ ഗവണ്‍മെന്റ് വിവിധ നയ ഉദ്യമങ്ങള്‍ക്ക് തുടക്കം കുറിച്ചിട്ടുണ്ടെന്ന് അ്രദ്ദേഹം വ്യക്തമാക്കി.
    സൗഹാര്‍ദ്ദപൂര്‍ണ്ണമായ വിസാ സമ്പ്രദായം 'ബിസിനസ് ചെയ്യുന്നത് എളുപ്പമാക്കലി'ന്റെ ഭാഗം കൂടിയാണെന്ന് ശ്രീ. രാജീവ് ഗൗബ പറഞ്ഞു. അതേസമയം സാങ്കേതികവിദ്യാ ഉപകരണങ്ങള്‍ പ്രയോജനപ്പെടുത്തി സുരക്ഷ വര്‍ദ്ധിപ്പിക്കേണ്ടതുണ്ടെന്നും അദ്ദേഹം വ്യക്തമാക്കി. വിദേശികള്‍ക്ക് വിസാ സംബന്ധമായ 27 സേവനങ്ങള്‍ ലഭ്യമാക്കാന്‍ അടുത്തിടെ നടപ്പിലാക്കിയ ഇ-എഫ്.ആര്‍.ആര്‍.ഒ മൊഡ്യൂളുകള്‍ വളരെ വിജകരമാണെന്നും തങ്ങളുടെ താമസ കാലാവധി നീട്ടല്‍, വിസാ സ്റ്റാറ്റസ് മാറ്റല്‍ എന്നിവയ്ക്ക് വിദേശികള്‍ക്ക് എഫ്.ആര്‍.ആര്‍.ഒ ഓഫീസില്‍ നേരിട്ട് പോകേണ്ടിയിരുന്നത് ഇതു വഴി ഒഴിവാക്കാന്‍ സാധിച്ചെന്നും അദ്ദേഹം ചൂണ്ടിക്കാട്ടി.
    166 രാജ്യങ്ങളില്‍നിന്നുള്ളവര്‍ക്ക് ഇപ്പോള്‍ ഇന്ത്യയിലേക്ക് ഇ-വിസ ലഭ്യമാണ്. ടൂറിസം, ബിസിനസ്, ആരോഗ്യം, മെഡിക്കല്‍ അറ്റന്റന്റ്, സമ്മേളനങ്ങള്‍ എന്നീ ആവശ്യങ്ങള്‍ക്കായി യാത്ര ചെയ്യാനുദ്ദേശിക്കുന്ന വിദേശികള്‍ക്ക് 72 മണിക്കൂറിനുള്ളില്‍ ഇ-വിസ ലഭ്യമാക്കും. ഈ വര്‍ഷം നവംബര്‍ 30 വരെ 21 ലക്ഷം ഇ-വിസകളാണ് അനുവദിച്ചത്. 2015 ല്‍ ഇത് 5.17 ലക്ഷം മാത്രമായിരുന്നുവെന്നും ശ്രീ. രാജീവ് ഗൗബ ചൂണ്ടിക്കാട്ടി..
    AM/MRD

    
    
    (Release ID: 1554743) Visitor Counter : 14
    
    
      Read this release in: English , Urdu