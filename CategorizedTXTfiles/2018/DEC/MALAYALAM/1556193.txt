      റോഡ് ഗതാഗത, ഹൈവേ മന്ത്രാലയം

      വാഹനങ്ങളുടെ ഗ്ലാസില്‍ ഫിലിമുകള്‍ ഒട്ടിക്കുന്നത് നിയമ വിരുദ്ധം തന്നെയെന്ന് കേന്ദ്ര റോഡ് ഗതാഗത, ഹൈവേ സഹമന്ത്രി; ക്രാഷ് ഗാര്‍ഡുകള്‍, ബുള്‍ ബാറുകള്‍ എന്നിവയുടെ ഉപയോഗവും ശിക്ഷാര്‍ഹം
      Posted On: 14 DEC 2018 12:34PM by PIB Thiruvananthpuram


    

    വാഹനങ്ങളുടെ ഗ്ലാസില്‍ കറുത്ത ഫിലിമോ, കാഴ്ചടതടസ്സപ്പെടുത്തുന്ന മറ്റെന്തെങ്കിലും തരം വസ്തുക്കളോ ഉപയോഗിക്കുന്നത് സുപ്രീം കോടതി വിലക്കിയിട്ടുണ്ടെന്ന് കേന്ദ്ര റോഡ് ഗതാഗത, ഷിപ്പിംഗ്, ഹൈവേ വകുപ്പ് സഹമന്ത്രി ശ്രീ. മന്‍സുഖ് മാണ്‍ഡ്‌വ്യ ലോക്‌സഭയില്‍ രേഖാമുലം വ്യക്തമാക്കി. ഈ നിയമം ലംഘിക്കുന്ന വാഹന ഉടമകളില്‍ നിന്ന് പിഴ ഈടാക്കാനും വാഹനങ്ങളില്‍ നിന്ന് ഇത്തരം ഫിലിമുകള്‍ നീക്കം ചെയ്യാനും പൊലീസിന് നിര്‍ദ്ദേശം നല്‍കിയിട്ടുണ്ടെന്ന് അദ്ദേഹം അറിയിച്ചു.

    1989 ലെ മോട്ടോര്‍ വാഹന നിയമപ്രകാരം വാഹനങ്ങളുടെ വിന്‍ഡ്‌സ്‌ക്രീന്‍, റിയര്‍ വിന്‍ഡോ എന്നിവയുടെ ഗ്ലാസുകള്‍ 70 ശതമാനത്തില്‍ കുറയാതെ പ്രകാശം കടത്തിവിടുന്നതാകണം. വശങ്ങളിലെ ഗ്ലാസുകള്‍ 50 ശതമാനം പ്രകാശം കടത്തിവിടാന്‍ സാധിക്കുന്നതും ഇന്ത്യന്‍ മാനദണ്ഡങ്ങള്‍ പാലിക്കുന്നതുമാകണം.
    വാഹനങ്ങളില്‍ ക്രാഷ് ഗാര്‍ഡുകള്‍, ബുള്‍ ബാറുകള്‍ എന്നിവ ഘടിപ്പിക്കുന്നത് 1988 ലെ മോട്ടോര്‍ വാഹന നിയമ പ്രകാരം പിഴ ചുമത്താവുന്ന കുറ്റകൃത്യമാണെന്നും ശ്രീ. മന്‍സുഖ് മാണ്‍ഡ്‌വ്യ വ്യക്തമാക്കി. വാഹനങ്ങളില്‍ അനധികൃതമായി ക്രാഷ്ഗാര്‍ഡുകള്‍, ബുള്‍ ബാറുകള്‍ എന്നിവ സ്ഥാപിക്കുന്നത് കണ്ടെത്തി നീക്കം ചെയ്യാന്‍ കേന്ദ്ര റോഡ് ഗതാഗത, ഹൈവേ മന്ത്രാലയം എല്ലാ സംസ്ഥാനങ്ങള്‍ക്കും നിര്‍ദ്ദേശം നല്‍കിയിട്ടുണ്ട്.
    ഭാരത്മാല പദ്ധതിക്കു കീഴില്‍ 28 നഗരങ്ങള്‍ക്കു ചുറ്റും റിംഗ് റോഡുകള്‍ നിര്‍മ്മിക്കാന്‍ ഗവണ്‍മെന്റ് ഉദ്ദേശിക്കുന്നതായി മറ്റൊരു ചോദ്യത്തിനുത്തരമായി ശ്രീ. മന്‍സുഖ് മാണ്‍ഡ്‌വ്യ അറിയിച്ചു. ദേശീയ പാതകളിലെ തടസ്സമില്ലാത്ത ഗതാഗതം ഉറപ്പുവരുത്തുന്നതിന് ഗവണ്‍മെന്റ് ദേശീയ ഇലക്ട്രോണിക് ടോള്‍ പിരിവ് പദ്ധതി നടപ്പിലാക്കുന്നുണ്ട്. സംസഥാന ടോള്‍ പാതകളെ ഈ പദ്ധതിക്കു കീഴില്‍ കൊണ്ടുവരുന്നതിനുള്ള നടപടികള്‍ പുരോഗമിക്കുകയാണെന്നും കേന്ദ്ര സഹമന്ത്രി അറിയിച്ചു.
    AM MRD - 924
    ***


    

    
    (Release ID: 1556193) Visitor Counter : 39
    
    
      Read this release in: English