      ന്യൂനപക്ഷകാര്യ മന്ത്രാലയം

      വര്‍ഷാന്ത്യ അവലോകനം: കേന്ദ്ര ന്യൂനപക്ഷകാര്യ മന്ത്രാലയം
      Posted On: 24 DEC 2018 2:56PM by PIB Thiruvananthpuram


    

    രാജ്യത്തെ ന്യൂനപക്ഷങ്ങളുടെ ക്ഷേമത്തിന് 2018ല്‍ ന്യൂനപക്ഷകാര്യ മന്ത്രാലയം നിരവധി പ്രവര്‍ത്തനങ്ങളാണ് നടത്തിയത്. നൈപുണ്യ വികസനം, വിദ്യാഭ്യാസം, ഹജ്ജ്, വഖ്ഫ്, ദര്‍ഗാ അജ്മീര്‍, നേരത്തേ ബഹുതല വികസന പരിപാടി എന്ന് അറിയപ്പെട്ടിരുന്ന പ്രധാനമന്ത്രി ജന്‍വികാസ് കാര്യക്രം, മതേതരത്വവും ശാക്തീകരണവും തുടങ്ങിയവ ഇതില്‍പ്പെടുന്നു.


    1. നൈപുണ്യ വികസനം:


    'ഹുനാര്‍ ഹാത്ത്' എന്ന പേരില്‍ നിരവധി നൈപുണ്യ വികസന ക്യാമ്പുകള്‍ മന്ത്രാലയം സംഘടിപ്പിച്ചു. ന്യൂഡല്‍ഹി ബാബാ ഘടക് സിംഗ് മാര്‍ഗ്, പ്രഗതി മൈതാനം, അലഹബാദ്, മുംബൈ, പുതുച്ചേരി, എന്നിവിടങ്ങളിലുള്‍പ്പെടെ രാജ്യവ്യാപകമായി ക്യാമ്പുകള്‍ നടന്നു. അന്തസ്സോടെയുള്ള വികസനം എന്നതായിരുന്നു ഇവയുടെ മുദ്രാവാക്യം. രാജ്യമെമ്പാടുമുള്ള കൈത്തൊഴിലുകാര്‍ക്ക് രാജ്യത്തിനകത്തും പുറത്തും അവസരങ്ങള്‍ ലഭ്യമാക്കുക എന്നതാണ് ലക്ഷ്യം. പ്രധാനമന്ത്രി ശ്രീ നരേന്ദ്ര മോദിയുടെ സ്വപ്‌നപദ്ധതികളായ ഇന്ത്യയില്‍ നിര്‍മിക്കൂ, സ്റ്റാന്റപ്പ് ഇന്ത്യ, സ്റ്റാര്‍ട്ടപ്പ് ഇന്ത്യ എന്നിവയില്‍ നിന്നു പ്രചോദനമുള്‍ക്കൊണ്ടാണ് പരിപാടികള്‍ സംഘടിപ്പിച്ചത്.


    2018 ഡിസംബറില്‍ മുംബൈയില്‍ സംഘടിപ്പിച്ച 'ഹുനാര്‍ ഹാത്തിനു' തുടര്‍ച്ചയായി 2019 ജനുവരിയില്‍ ന്യൂഡല്‍ഹിയിലും ഫെബ്രുവരിയില്‍ ഗോവയിലും സംഘടിപ്പിക്കും. കഴിഞ്ഞ വര്‍ഷത്തെ 'ഹുനാര്‍ ഹാത്തു'കള്‍ മുഖേന ഒരുലക്ഷത്തി അമ്പതിനായിരത്തിലധികം കൈത്തൊഴിലാളികള്‍ക്കും അവരുടെ സഹായികള്‍ക്കും തൊഴിലവസരങ്ങള്‍ ലഭിച്ചു.


    2. വിദ്യാഭ്യാസം:


    രാജ്യവ്യാപകമായി ന്യൂനപക്ഷ സമുദായങ്ങളില്‍പ്പെട്ട വിദ്യാര്‍ത്ഥികള്‍ക്കു വേണ്ടി സൗജന്യ കോച്ചിംഗ് പരിപാടികള്‍ സംഘടിപ്പിച്ചു. സാങ്കേതിക, പ്രൊഫഷണല്‍ കോഴ്‌സുകളിലെ പ്രവേശന പരീക്ഷകള്‍ക്കും മല്‍സര പരീക്ഷകള്‍ക്കും വിദ്യാര്‍ത്ഥികളെ തയ്യാറെടുപ്പിക്കുന്നതിനാണ് ഇത്.


    ഡിജിറ്റല്‍ സാക്ഷരത കൈവരിക്കുന്നതിന് രാജസ്ഥാനിലെ ആല്‍വാര്‍ ജില്ലയില്‍ ന്യൂനപക്ഷ സമുദായങ്ങള്‍ ഭൂരിപക്ഷമുള്ള ഛന്‍ദുവാലി ഗ്രാമത്തില്‍ ഒരു സൈബര്‍ഗ്രാം പൈലറ്റ് പദ്ധതി സംഘടിപ്പിച്ചു. 2014-15ലാണ് സൈബര്‍ഗ്രാം പദ്ധതിക്ക് തുടക്കമിട്ടത്.


    ന്യൂനപക്ഷ വിദ്യാര്‍ത്ഥികള്‍ക്ക് ദേശീയ പ്രാധാന്യമുള്ള ഉന്നത ഗവേഷണ, വിദ്യാഭ്യാസ സ്ഥാപനങ്ങളില്‍ പ്രവേശനം ഉറപ്പാക്കുന്നതിന് നിരവധി പദ്ധതികള്‍ നടപ്പാക്കി.


    അംഗീകൃത സ്ഥാപനങ്ങളില്‍ പ്രൊഫഷണല്‍, സാങ്കേതിക ബിരുദ, ബിരുദാനന്തര കോഴ്‌സുകള്‍ പഠിക്കുന്ന ന്യൂനപക്ഷ വിദ്യാര്‍ത്ഥികള്‍ക്ക് മെറിറ്റ് കം മീന്‍സ് സ്‌കോളര്‍ഷിപ് പദ്ധതി നടപ്പാക്കി. മന്ത്രാലയത്തിന്റെ വെബ്‌സൈറ്റില്‍-www.minorityaffairs.gov.inല്‍ ഈ പദ്ധതിയുടെ വിശദാംശങ്ങള്‍ ലഭ്യമാണ്.


    മദ്രസാ അധ്യാപകരെ മുഖ്യധാരാ വിദ്യാഭ്യാസ സമ്പ്രദായവുമായി കണ്ണി ചേര്‍ക്കുന്നതിന് മാര്‍ച്ച് 27ന് പരിശീലന പരിപാടിക്ക് തുടക്കം കുറിച്ചു.


    ജാമിഅ മില്ലിയ ഇസ്‌ലാമിയ സര്‍വകലാശാലയുമായി ചേര്‍ന്ന് നാല്‍പത് മദ്രസാ അധ്യാപകര്‍ക്കു വേണ്ടി റെസിഡന്‍ഷ്യല്‍ പരിശീല പരിപാടി സംഘടിപ്പിക്കുകയും അത് പൂര്‍ത്തിയാക്കിയവര്‍ക്ക് സര്‍ട്ടിഫിക്കേറ്റ് നല്‍കുകയും ചെയ്തു.


    സ്‌കൂള്‍ പഠനം ഇടയ്ക്ക് അവസാനിപ്പിക്കുകയും മദ്രസ പഠനത്തിലേക്കു പോവുകയും ചെയ്ത വിദ്യാര്‍ത്ഥികള്‍ക്കു വേണ്ടി ജാമിഅ മില്ലിയ ഇസ്‌ലാമിയയുമായി ചേര്‍ന്ന് 'ബ്രിഡ്ജ് കോഴ്‌സ്' സംഘടിപ്പിക്കുകയും വിജയകരമായി പൂര്‍ത്തിയാക്കിവര്‍ക്ക് സര്‍ട്ടിഫിക്കറ്റ് നല്‍കുകയും ചെയ്തു. അവരെ മുഖ്യാധാരാ വിദ്യാഭ്യാസത്തിലേക്ക് തിരികെക്കൊണ്ടുവരികയാണ് ലക്ഷ്യം.


    ദരിദ്ര, ദുര്‍ബല വിഭാഗങ്ങളില്‍ നിന്നുള്ള വിദ്യാര്‍ത്ഥികള്‍ക്ക് വേഗത്തില്‍ സ്‌കോളര്‍ഷിപ്പുകള്‍ ലഭ്യമാകുന്നുവെന്ന് ഉറപ്പാക്കാന്‍ രാജ്യത്താദ്യമായി 'ദേശീയ സ്‌കോളര്‍ഷിപ് പോര്‍ട്ടല്‍ മൊബൈല്‍ ആപ്' ( എന്‍എസ്പി മൊബൈല്‍ ആപ്) തുടങ്ങി.


    
    ന്യൂനപക്ഷകാര്യ മന്ത്രാലയത്തിന്റെ സഹായത്തോടെ ഇതാദ്യമായി ലോകനിലവാരമുള്ള ഒരു വിദ്യാഭ്യാസ സ്ഥാപനം സ്ഥാപിക്കുന്നതിന് രാജസ്ഥാനിലെ ആല്‍വാര്‍ ജില്ലയിലെ കൊറാപിപ്ലിയില്‍ ഒക്ടോബര്‍ ഒന്നിനു കേന്ദ്ര ന്യൂനപക്ഷകാര്യ മന്ത്രി ശ്രീ മുഖ്താര്‍ അബ്ബാസ് നഖ്‌വി ശിലാസ്ഥാപനം നടത്തി. ന്യൂനപക്ഷങ്ങളില്‍ നിന്നുള്‍പ്പെടെ ദരിദ്ര, ദുര്‍ബല വിഭാഗങ്ങളില്‍ നിന്നുള്ള വിദ്യാര്‍ത്ഥികള്‍ക്ക് കുറഞ്ഞ ചെലവില്‍ മികച്ച വിദ്യാഭ്യാസമാണ് ഇതിന്റെ ലക്ഷ്യം.


    2020ല്‍ ഈ സ്ഥാപനം പ്രവര്‍ത്തനം തുടങ്ങാന്‍ ഉദ്ദേശിക്കുന്ന ഈ സ്ഥാനപത്തിന് രാജസ്ഥാന്‍ ഗവണ്‍മെന്റ് 15 ഏക്കര്‍ ഭൂമി അനുവദിച്ചു. ലോകനിലവാരമുള്ള നൈപുണ്യ വികസന കേന്ദ്രം, പ്രാഥമിക വിദ്യാഭ്യാസം മുതല്‍ ഉന്നത വിദ്യാഭ്യാസം വരെയുള്ള സൗകര്യങ്ങള്‍, ആയുര്‍വേദ, യുനാനി കോഴ്‌സുകള്‍, കായിക പരിശീലന സൗകര്യങ്ങള്‍ എന്നിവ ഇവിടെയുണ്ടാകും. പ്രവേശനത്തില്‍ പെണ്‍കുട്ടികള്‍ക്ക് നാല്‍പത് ശതമാനം സംവരണമുണ്ടാകും.


    3. ഹജ്ജ്:


    കടല്‍മാര്‍ഗവും ഹജ്ജ് തീര്‍ത്ഥാടകരെ അയയ്ക്കുന്നതിനുള്ള ഇന്ത്യയുടെ തീരുമാനത്തിന് സൗദി അറേബ്യ അനുകൂലമായി പ്രതികരിച്ചതോടെ വരുംവര്‍ഷങ്ങളില്‍ കടല്‍മാര്‍ഗവും ഹജ്ജിനു പോകാന്‍ വഴിയൊരുങ്ങി. 2018ലെ ഹജ്ജ് വേളയില്‍ മക്കയില്‍ വച്ച് ഇന്ത്യയും സൗദി അറേബ്യയും തമ്മിലുണ്ടാക്കിയ ഉഭയകക്ഷി ധാരണയാണ് ഈ തീരുമാനത്തിനു വഴി തുറന്നത്. കപ്പലില്‍ ഹജ്ജ് തീര്‍ത്ഥാടകരെ അയയ്ക്കുന്നത് വന്‍തോതില്‍ യാത്രാ ചെലവ് കുറയാനിടയാക്കും. മുംബൈയില്‍ നിന്ന് ജിദ്ദയിലേക്കുള്ള ഹജ്ജ് കപ്പല്‍ 1995ലാണ് നിര്‍ത്തിയത്.


    2018ലെ ഹജ്ജ് യാത്രയുമായി ബന്ധപ്പെട്ട കാര്യങ്ങള്‍ മുഴുവനായും ഡിജിറ്റലാക്കി. ഇതാദ്യമായി പുരുഷ സഹായി ഇല്ലാതെ 1300 മുസ്‌ലിം സ്ത്രീകള്‍ ഇന്ത്യയില്‍ നിന്ന് ഹജ്ജിനു പോയി. ഇവര്‍ക്ക് സൗദിയില്‍ പ്രത്യേക താമസ സൗകര്യവും യാത്രാ സൗകര്യവും ഏര്‍പ്പെടുത്തി. സ്ത്രീകളായ ഹജ്ജ് തീര്‍ത്ഥാടകരുടെ സഹായത്തിന് ഇതാദ്യമായി നൂറ് വനിതാ ഹജ്ജ് സഹായികളെ സൗദി അറേബ്യയില്‍ നിയോഗിച്ചു.


    ഇന്ത്യയുടെ ഹജ്ജ് വിഹിതം തുടര്‍ച്ചയായ രണ്ടാം വര്‍ഷവും വര്‍ധിപ്പിക്കുകയും സ്വാതന്ത്ര്യത്തിനു ശേഷം ആദ്യമായി ഒരു ലക്ഷത്തി എഴുപത്തിയയ്യായിരത്തി ഇരുപത്തിയഞ്ച് തീര്‍ത്ഥാടകര്‍ ഹജ്ജ് സബ്‌സിഡി കൂടാതെ ഇന്ത്യയില്‍ നിന്ന് ഹജ്ജ് നിര്‍വഹിക്കുകയും ചെയ്തു. തുടര്‍ച്ചയായ രണ്ടാം വര്‍ഷവും അധിക വിഹിതം നേടിയെടുക്കുന്നതിനു പ്രധാനമന്ത്രി ശ്രീ നരേന്ദ്ര മോദിയുടെ നേതൃത്വത്തിലുള്ള ഗവണ്‍മെന്റ് വിജയകരമായ പ്രയത്‌നമാണ് നടത്തിയത്.


    കേന്ദ്ര ഗവണ്‍മെന്റ് നല്‍കുന്ന ഹജ്ജ് സബ്‌സിഡി തുക, കേന്ദ്ര ഹജ്ജ് കമ്മിറ്റി തെരഞ്ഞെടുത്ത തീര്‍ത്ഥാടകര്‍ക്ക് വിമാനയാത്രാ സൗകര്യങ്ങള്‍ ചെയ്യാന്‍ ഉത്തരവാദപ്പെട്ട നോഡല്‍ മന്ത്രാലയമായ വ്യോമയാന മന്ത്രാലയത്തിന്റെ ബജറ്റ് വിഹിതത്തില്‍ പ്രതിഫലിച്ചു.


    ന്യൂനപക്ഷകാര്യ മന്ത്രാലയം ന്യൂനപക്ഷ ക്ഷേമപദ്ധതികള്‍ നടപ്പാക്കുന്നത് ബജറ്റ് വിഹിതം ഉപയോഗിച്ചാണ്. 2018-19ല്‍ 505 കോടി രൂപ അധികമായി അനുവദിച്ചു. ന്യൂനപക്ഷ സമുദായങ്ങളുടെ വിദ്യാഭ്യാസ ശാക്തീകരണത്തിനു വേണ്ടി കൂടുതല്‍ തുക അനുവദിക്കാന്‍ തീരുമാനമുണ്ട്. സുതാര്യത സംബന്ധിച്ച കേന്ദ്ര സര്‍ക്കാരിന്റെ പ്രതിബദ്ധതയും അന്യായമായ നിരക്ക് വര്‍ധന പാടില്ലെന്ന കര്‍ക്കശ നിര്‍ദേശവും കാരണം 2018ല്‍ ഹജ്ജ് വിമാന യാത്രാ നിരക്കില്‍ കാര്യമായ കുറവുണ്ടായി.


    ഹജ്ജ് സബ്‌സിഡി അവസാനിപ്പിച്ച ശേഷവും, ഹജ്ജ് കമ്മിറ്റി മുഖേന പോയ ഹജ്ജ് തീര്‍ത്ഥാടകര്‍ക്കു വേണ്ടി 57 കോടി രൂപ വിമാനക്കമ്പനികള്‍ക്ക് നല്‍കാനുണ്ടായിരുന്നതു നല്‍കിത്തീര്‍ത്തു.


    രാജ്യത്തിന്റെ സുരക്ഷയ്ക്കും ഐശ്വര്യത്തിനും വേണ്ടി പ്രാര്‍ത്ഥിച്ചുകൊണ്ട് ജൂലൈ 14ന് കേന്ദ്ര ന്യൂനപക്ഷകാര്യ മന്ത്രി ശ്രീ മുഖ്താര്‍ അബ്ബാസ് നഖ്‌വി ന്യൂഡല്‍ഹി വിമാനത്താവളത്തില്‍ ആദ്യ ഹജ്ജ് സംഘത്തിനു യാത്രയയപ്പ് നല്‍കി.


    ഈ വര്‍ഷത്തെ ഹജ്ജ് പ്രക്രിയ പൂര്‍ത്തിയായ ഉടനേതന്നെ അടുത്ത വര്‍ഷത്തെ ഹജ്ജ് യാത്രയ്ക്കുള്ള തയ്യാറെടുപ്പുകള്‍ സ്വാതന്ത്ര്യത്തിനു ശേഷം ഇതാദ്യമാണ് തുടങ്ങുന്നത്.


    മന്ത്രി ശ്രീ നഖ്‌വി ഒക്ടോബര്‍ മൂന്നിന് ഹജ്ജ് 2019ന്റെ അവലോകനം നടത്തി.


    
    4. വഖ്ഫ്:


    സമൂഹത്തിന്റെ ഉയര്‍ച്ചയ്ക്കു വേണ്ടി, പ്രത്യേകിച്ചും പെണ്‍കുട്ടികളുടെ വിദ്യാഭ്യാസത്തിനു വേണ്ടി വഖ്ഫ് സ്വത്തുക്കള്‍ മികച്ച രീതിയില്‍ കൈകാര്യം ചെയ്യുന്ന 'മുതവല്ലി'കള്‍ക്ക് പുരസ്‌കാരം നല്‍കാന്‍ ന്യൂനപക്ഷകാര്യ മന്ത്രാലയം തീരുമാനിച്ചു. രേഖകളുടെ ഡിജിറ്റല്‍വല്‍ക്കരണത്തിലൂടെ സമയബന്ധിതമായി പ്രവര്‍ത്തനങ്ങള്‍ പൂര്‍ത്തിയാക്കുന്നതിന് സംസ്ഥാന വഖ്ഫ് ബോര്‍ഡുകള്‍ക്ക് കേന്ദ്ര വഖ്ഫ് കൗണ്‍സില്‍ സാമ്പത്തിക സഹായം നല്‍കി.


    സുതാര്യതയ്ക്കു വേണ്ടി സംസ്ഥാനങ്ങളിലെയും കേന്ദ്രഭരണ പ്രദേശങ്ങളിലെയും വഖ്ഫ് സ്വത്തുക്കളുമായി ബന്ധപ്പെട്ട രേഖകളുടെ കംപ്യൂട്ടര്‍വല്‍ക്കരണത്തിന് 2009ല്‍ കേന്ദ്ര ഗവണ്‍മെന്റ് ഒരു പദ്ധതി നടപ്പാക്കിയിരുന്നു. അത് ഇപ്പോള്‍ നവീകരിക്കുകയും 'ക്വാമി വഖ്ഫ് ബോര്‍ഡ് തര്‍ക്കിയാത്തി പദ്ധതി' എന്ന് പേരുമാറ്റി പ്രധാനമന്ത്രി വികാസ് കാര്യക്രമത്തിനു കീഴിലാക്കുകയും ചെയ്തു. വഖ്ഫ് സ്വത്തുക്കള്‍ ഉപയോഗിച്ച് രാജ്യവ്യാപകമായി സ്്കൂളുകളും കോളജുകളും ഐടിഐകളും നൈപുണ്യ വികസന കേന്ദ്രങ്ങളും വിവിധോപയോഗ സാമൂഹിക കേന്ദ്രങ്ങളും 'സദ്ഭായി മണ്ഡപങ്ങളും' 'ഹുനാര്‍ ഹബ്ബു'കളും വ്യവസായ കേന്ദ്രങ്ങളും മറ്റും സ്ഥാപിക്കാനാണ് ന്യൂനപക്ഷകാര്യ മന്ത്രാലയത്തിന്റെ തീരുമാനം. ഇതും സ്വാതന്ത്ര്യത്തിനു ശേഷം രാജ്യത്ത് ഇതാദ്യമാണ്.


    തയ്യലും വസ്ത്രം നെയ്യലും, ഭക്ഷ്യ സംസ്‌കരണം, എംബ്രോയിഡറി, വസ്ത്രങ്ങളിലെ പ്രിന്റിംഗ് തുടങ്ങിയവയില്‍ സ്ത്രീകള്‍ക്ക് പരിശീലനം നല്‍കി ശാക്തീകരിക്കാനാണ് കേന്ദ്ര വഖ്ഫ് കൗണ്‍സിലിന്റെ (സിഡബ്ല്യുസി)തീരുമാനം. ഇതിനു നിര്‍ദേശങ്ങള്‍ ക്ഷണിച്ചു. മുസ്‌ലിം വിദ്യാര്‍ത്ഥികളെ വിവിധ മല്‍സര പരീക്ഷകള്‍ക്ക് പ്രാപ്തരാക്കുന്നതിന് ജാമിഅ മില്ലിയ ഇസ്‌ലാമിയയുമായിച്ചേര്‍ന്ന് കോച്ചിംഗ് പരിപാടികളും സിഡബ്ല്യുസി നടത്തുന്നു.


    ന്യൂനപക്ഷ സമുദായങ്ങളിലെ സ്ത്രീകളില്‍ ആത്മവിശ്വാസം വളര്‍ത്തി അവരെ ശാക്തീകരിക്കുക എന്ന ലക്ഷ്യത്തോടെ നേതൃപരമായ കഴിവുകള്‍ വികസിപ്പിക്കാന്‍ 'നയീ- റോഷ്‌നി' എന്ന പേരില്‍ മന്ത്രാലയം ഒരു പദ്ധതി നടപ്പാക്കുന്നു. ഗവണ്‍മെന്റ് സംവിധാനങ്ങളും ബാങ്കുകളും മറ്റുമായുള്ള ആശയവിനിമയത്തിന് സഹായകമായ അറിവും ഉപകരണങ്ങളും സാങ്കേതികവിദ്യയും നല്‍കുന്നതും ഇതിന്റെ ഭാഗമായി ചെയ്യും.


    ന്യൂനപക്ഷങ്ങളിലെ 9, 10,11, 12 ക്ലാസുകളില്‍ പഠിക്കുന്ന പെണ്‍കുട്ടികള്‍ക്ക് വേണ്ടി മൗലാനാ ആസാദ് എജുക്കേഷന്‍ ഫൗണ്ടേഷന്‍ (എംഎഇഎഫ്) ബീഗം ഹസ്രത്ത് മഹല്‍ ദേശീയ സ്‌കോളര്‍ഷിപ് നല്‍കുന്നു. എംഎഇഫ് വെബ്‌സൈറ്റില്‍- www.maef.nic.inല്‍ വിശദാംശങ്ങള്‍ ലഭ്യമാണ്.


    5. ദര്‍ഗാ അജ്മീര്‍:
    പ്രധാനമന്ത്രി ശ്രീ നരേന്ദ്ര മോദിക്കു വേണ്ടി ന്യൂനപക്ഷകാര്യ മന്ത്രി ശ്രീ മുഖ്താര്‍ അബ്ബാസ് നഖ്‌വി മാര്‍ച്ച് 19ന് അജ്മീര്‍ ശരീഫ് സന്ദര്‍ശിച്ചു സന്ദേശം കൈമാറി.


    രാജ്യത്തും പുറത്തുമുള്ള ഖ്വാജാ മൊയിനീദ്ദൂന്‍ ചിസ്തി ഭക്തര്‍ക്ക് വാര്‍ഷിക ഉറൂസ് വേളയില്‍ പ്രധാനമന്ത്രിയുടെ ആശംസകള്‍ മന്ത്രി അറിയിച്ചു. അജ്മീര്‍ ദര്‍ഗ്ഗയുമായി ബന്ധപ്പെട്ടു നടക്കുന്ന വികസന പ്രവര്‍ത്തനങ്ങളെക്കുറിച്ച് ന്യൂനപക്ഷകാര്യ മന്ത്രി ഉദ്യോഗസ്ഥരുമായി സംസാരിക്കുകയും ചെയ്തു.


    സൂഫിസത്തിന്റെ ചിന്താധാര സമാധാനത്തിലും സൗഹാര്‍ദത്തിലുമാണ് ഊന്നുന്നത് എന്ന് മന്ത്രി ചൂണ്ടിക്കാട്ടി. സമൂഹത്തിലെ എല്ലാവിഭാഗങ്ങളെയും ഉള്‍ക്കൊള്ളുന്ന വളര്‍ച്ചയാണ് കേന്ദ്ര ഗവണ്‍മെന്റ് ലക്ഷ്യം വയ്ക്കുന്നതെന്ന് ജൂലൈ 17ന് അജ്മീര്‍ ദര്‍ഗയുടെ ഔദ്യോഗിക വെബ്‌സൈറ്റ് https://gharibnawaz.minorityaffairs.gov.in ന്യൂഡല്‍ഹിയില്‍ ഉദ്ഘാടനം ചെയ്ത് മന്ത്രി പറഞ്ഞു.


    6. പ്രധാനമന്ത്രി ജന്‍വികാസ് കാര്യക്രം:


    ന്യൂനപക്ഷങ്ങളുടെയും സമൂഹത്തിലെ മറ്റ് ദുര്‍ബല വിഭാഗങ്ങളുടെയും സാമൂഹിക, സാമ്പത്തിക, വിദ്യാഭ്യാസ ശാക്തീകരണത്തില്‍ പ്രധാനമന്ത്രി ജന്‍വികാസ് കാര്യക്രമം സുപ്രധാന പങ്കാണ് വഹിക്കുന്നത്. രാജ്യവ്യാപകമായി 308 ജില്ലകളിലെ ന്യൂനപക്ഷ സമുദായങ്ങളിലെ വിദ്യാര്‍ത്ഥികള്‍ക്ക്, പ്രത്യേകിച്ചും പെണ്‍കുട്ടികള്‍ക്ക് വിദ്യാഭ്യാസ ശാക്തീകരണം ഉറപ്പുവരുത്തുന്ന അടിസ്ഥാന സൗകര്യങ്ങള്‍ യുദ്ധകാലാടിസ്ഥാനത്തില്‍ നടപ്പാക്കാന്‍ തുടക്കമിട്ടു.


    സ്വാതന്ത്ര്യാനന്തര കാലം മുതല്‍ അവഗണിക്കപ്പെട്ടിരുന്ന പിന്നാക്ക മേഖലകളിലെ ന്യൂനപക്ഷ സമുദായങ്ങളിലെ പെണ്‍കുട്ടികള്‍ക്ക് സ്‌കൂളുകളിലും കോളജുകളിലും പോളിടെക്‌നിക്കുകളിലും ഹോസ്റ്റലുകളിലും ഐടിഐകളിലും നൈപുണ്യ വികസന കേന്ദ്രങ്ങളിലും പ്രധാനമന്ത്രി ജന്‍വികാസ് കാര്യക്രമം മുഖേന തൊഴിലധിഷ്ഠിത നൈപുണ്യ വികസനം ലഭ്യമാക്കുന്നതിനാണ് കേന്ദ്ര സര്‍ക്കാര്‍ പ്രാധാന്യം നല്‍കുന്നത്.


    കഴിഞ്ഞ നാല് വര്‍ഷത്തിനിടയില്‍ ന്യൂനപക്ഷസമുദായങ്ങള്‍ കൂടുതലുള്ള പ്രദേശങ്ങള്‍ കേന്ദ്രീകരിച്ച് ഈ പദ്ധതിക്കു കീഴില്‍ 16 ബിരുദ കോളജുകളും 1992 സ്‌കൂള്‍ കെട്ടിടങ്ങളും 37,123 അധിക ക്ലാസ് മുറികളും 1147 ഹോസ്റ്റലുകളും 173 വ്യവസായ പരിശീലന സ്ഥാപനങ്ങളും (ഐടിഐകള്‍) 48 പോളിടെക്‌നിക്കുകളും 38,753 അംഗനവാടികളും 3,48,624 ഐഎവൈ (പിഎംഎവൈ) ഭവനങ്ങളും 323 സദ്ഭാവനാ മണ്ഡപങ്ങളും 73 റെസിഡന്‍ഷ്യല്‍ സ്‌കൂളുകളും 494 മാര്‍ക്കറ്റ് ഷെഡ്ഡുകളും 17,397 കുടിവെള്ള സൗകര്യങ്ങളും സ്ഥാപിച്ചു. ഇത് ദുര്‍ബലവിഭാഗങ്ങളുടെ, പ്രത്യേകിച്ചും ന്യൂനപക്ഷ സമുദായങ്ങളിലെ സ്ത്രീകളുടെ ജീവിതത്തില്‍ കാര്യമായ മെച്ചമാണ് ഉണ്ടാക്കുന്നത്.


    7. മതേതരത്വവും ശാക്തീകരണവും:


    മതേതരത്വവും സാമൂഹിക, സാമുദായിക സൗഹാര്‍ദ്ദവും സഹിഷ്ണുതയുമാണ് ഇന്ത്യയുടെ ഡിഎന്‍എ. ലോകരാജ്യങ്ങളുമായി താരതമ്യം ചെയ്യുമ്പോള്‍ ന്യൂനപക്ഷങ്ങളുടെ ഭരണഘടനാപരവും സാമൂഹികവും സാംസ്‌കാരികവും മതപരവുമായ അവകാശങ്ങള്‍ ഇന്ത്യയില്‍ കൂടുതല്‍ സുരക്ഷിതവും ഭദ്രവുമാണ്. അവരെ മുഖ്യധാരയില്‍ എത്തിച്ച് വികസനത്തിന്റെ നേട്ടങ്ങള്‍ ലഭ്യമാക്കുന്നതിന് നിരവധി പദ്ധതികളാണ് നടപ്പാക്കുന്നത്. ന്യൂനപക്ഷക്ഷേമ പദ്ധതികളുടെ നടത്തിപ്പില്‍ വേഗതയും സുതാര്യതയും ഉറപ്പുവരുത്താന്‍ മന്ത്രാലയം പ്രതിജ്ഞാബദ്ധമാണ്.


    8. ശുചിത്വം:


    ആന്തരികവും ബാഹ്യവുമായി ശുചിത്വത്തിന് മന്ത്രാലയം പ്രാധാന്യം നല്‍കുന്നു. ന്യൂഡല്‍ഹിയിലെ മൗലാനാ ആസാദ് വിദ്യാഭ്യാസ ഫൗണ്ടേഷനില്‍ സെപ്റ്റംബര്‍ 15നു നടന്ന ശുചിത്വമാണ് സേവനം പരിപാടിയില്‍ ന്യൂനപക്ഷകാര്യ മന്ത്രി ശ്രമദാനം നിര്‍വഹിച്ചു.


    9. മുഷൈറ:


    രാഷ്ട്രപിതാവ് മഹാത്മാ ഗാന്ധിയുടെ നൂറ്റിയമ്പതാം ജന്മദിനാഘോഷങ്ങളില്‍ കേന്ദ്ര ഗവണ്‍മെന്റ് നടത്തുന്ന അനുസ്മരങ്ങളുടെ ഭാഗമായി അദ്ദേഹത്തിന്റെ അധ്യാപനങ്ങളെ അടിസ്ഥാനപ്പെടുത്തി ന്യൂനപക്ഷകാര്യ മന്ത്രാലയം ഒക്ടോബര്‍ ആറിന് ന്യൂഡല്‍ഹിയില്‍ 'മുഷൈറ' സംഗീത പരിപാടി സംഘടിപ്പിച്ചു. ഒക്ടോബര്‍ 26ന് മുംബൈയിലും ഇത് ആവര്‍ത്തിച്ചു. ന്യൂനപക്ഷകാര്യ മന്ത്രിയുടെ സാന്നിധ്യത്തില്‍ മഹാരാഷ്ട്ര ഗവര്‍ണര്‍ ശ്രീ സി വിദ്യാസാഗര്‍ റാവു ഉദ്ഘാടനം ചെയ്തു.


    വിഖ്യാത ഉര്‍ദു കവി ശ്രീ വസിം ബറേല്‍വി, ശ്രീ ഹസീബ് സോസ്, ശ്രീ മന്‍സാര്‍ ഭോപാലി, ശ്രീ മന്‍സൂര്‍ ഉസ്മാനി ( നസീം), കവയിത്രി ഡോ. നസീം നിഖാത് തുടങ്ങി നിരവധി പ്രമുഖരുടെ സാന്നിധ്യംകൊണ്ട് ചടങ്ങ് പ്രൗഢമായി.


    സമൂഹത്തിലെ വിവിധ മേഖലകളില്‍ നിന്നുള്ള നിരവധിപ്പേര്‍ പങ്കെടുത്തു. ലക്‌നോ, ഛത്തീസ്ഗഡ്, അഹമ്മദാബാദ്, ബെംഗളൂരു, റാഞ്ചി തുടങ്ങിയ സ്ഥലങ്ങളിലും മുഷൈറ സംഘടിപ്പിക്കും.


    ***

    
    
    (Release ID: 1557153) Visitor Counter : 186