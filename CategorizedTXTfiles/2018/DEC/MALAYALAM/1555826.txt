      PIB Headquarters

      ദേശീയ സമുദ്രകൃഷി കരട് നയം: ഗുണഭോക്തൃ യോഗം നാളെ
      Posted On: 13 DEC 2018 4:16PM by PIB Thiruvananthpuram

      കൊച്ചി: ദേശീയ സമുദ്രകൃഷി (മാരികൾച്ചർ) കരട് നയത്തിൻമേലുള്ള ഗുണഭോക്തൃ യോഗം ശനിയാഴ്ച രാവിലെ 10 മുതൽ ഉച്ച വരെ കേന്ദ്ര സമുദ്രമത്സ്യ ഗവേഷണ സ്ഥാപനത്തിൽ (സിഎംഎഫ്ആർഐ) നടക്കും. കഴിഞ്ഞ ഒക്ടോബറിൽ തയ്യാറാക്കിയ സമുദ്രകൃഷി കരട് നയവുമായി ബന്ധപ്പെട്ട്, കേരളത്തിലെ മത്സ്യത്തൊഴിലാളികളുൾപ്പെടെ മത്സ്യമേഖലയിൽ പ്രവർത്തിക്കുന്നവരുടെ അഭിപ്രായങ്ങളും നിർദേശങ്ങളും ആരായുന്നതിനാണ് യോഗം സംഘടിപ്പിക്കുന്നത്.
      സംസ്ഥാനത്തെ മത്സ്യത്തൊഴിലാളികൾ, ബോട്ടുടമകൾ, മത്സ്യകർഷകർ, സീഫുഡ് കയറ്റുമതി വ്യാപാരികൾ, ഹാച്ചറി സംരംഭകർ തുടങ്ങിയവരുടെ പ്രതിനിധികളാണ് യോഗത്തിൽ പങ്കെടുക്കുക. കൂടാതെ, ഫിഷറീസ് വകുപ്പ്, കോസ്റ്റ് ഗാർഡ്, നേവി, ഗവേഷണ സ്ഥാപനങ്ങൾ, നബാർഡ്, കുസാറ്റ്, കുഫോസ് എന്നിവിടങ്ങളിൽ നിന്നുള്ള ഉദ്യോഗസ്ഥരും വിദഗ്ധരും യോഗത്തിൽ സംബന്ധിക്കും.
      സമുദ്രകൃഷി കരട് നയത്തിൻമേൽ ദേശീയ തലത്തിൽ ആറാമത് ഗുണഭോക്തൃ യോഗമാണ് കേരളത്തിൽ നിന്നുള്ള പ്രതികരണങ്ങൾക്കായി കൊച്ചി സിഎംഎഫ്ആർഐയിൽ നടത്തുന്നത്. മറ്റ് തീരദേശ സംസ്ഥാനങ്ങളിലുള്ളവരിൽ നിന്നുള്ളവരുടെ അഭിപ്രായങ്ങളും നിർദേശങ്ങളും ഇതിനകം സമാഹരിച്ച് കഴിഞ്ഞു.
      കടലിൽ നിന്നുള്ള മത്സ്യലഭ്യത കുറയുന്ന സാഹചര്യത്തിൽ, കൂടുമത്സ്യ കൃഷി, കക്കവർഗ്ഗയിനങ്ങളുടെ കൃഷി, പെൻ കൾച്ചർ, പായൽ കൃഷി തുടങ്ങി വിവിധ സമുദ്രജല കൃഷികൾ രാജ്യത്ത് പ്രോത്സാഹിപ്പിക്കുക, മത്സ്യത്തൊഴിലാളികളുടെ ഉപജീവനം ഉറപ്പുവരുത്തുക, വരുമാനം വർധിപ്പിക്കുക, സംരംഭകത്വം പ്രോത്സാഹിപ്പിക്കുക എന്ന ലക്ഷ്യത്തോടെയുള്ള നിർദേശങ്ങളാണ് ദേശീയ സമുദ്രകൃഷി കരട് നയത്തിന്റെ ഉള്ളടക്കം. കേന്ദ്ര കാർഷിക മന്ത്രാലയത്തിന് കീഴിലെ നാഷണൽ ഫിഷറീസ് ഡെവലപ്‌മെന്റ് ബോർഡിന്റെ (എൻഎഫ്ഡിബി) നിർദ്ദേശത്തിൽ സിഎംഎഫ്ആർഐ ഡയറക്ടർ ഡോ എ ഗോപാലകൃഷ്ണൻ അധ്യക്ഷനായ വിദഗ്ധ സമിതിയാണ് ഇത് തയ്യാറാക്കിയത്.
    
    
    (Release ID: 1555826) Visitor Counter : 4