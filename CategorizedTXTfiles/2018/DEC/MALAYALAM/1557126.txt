      സാമൂഹ്യനീതി, ശാക്തീകരണ മന്ത്രാലയം

      വര്‍ഷാന്ത്യ അവലോകനം: ഭിന്നശേഷിക്കാരുടെ ശാക്തീകരണ വകുപ്പ്
      Posted On: 23 DEC 2018 7:53PM by PIB Thiruvananthpuram


    ഭിന്നശേഷിക്കാരുടെ ക്ഷേമത്തിനു വേണ്ടിയുള്ള പ്രവര്‍ത്തനങ്ങള്‍ക്കു പ്രത്യേക ശ്രദ്ധ നല്‍കാന്‍ 2012 മെയ് 12നാണ് സാമൂഹികനീതി- ശാക്തീകരണ മന്ത്രാലയത്തിനു കീഴില്‍ പ്രത്യേക ഭിന്നശേഷി കാര്യ വകുപ്പ് രൂപീകരിച്ചത്. പിന്നീട് 2014 ഡിസംബര്‍ എട്ടിന് വകുപ്പിനെ ഭിന്നശേഷിക്കാരുടെ ശാക്തീകരണത്തിനുള്ള വകുപ്പ് എന്ന് പുനര്‍നാമകരണം ചെയ്തു. അംഗവൈകല്യമോ വൈകല്യങ്ങളോ ഉള്ളവരുടെ പ്രശ്‌നങ്ങള്‍ ശ്രദ്ധിക്കുന്നതിനും കേന്ദ്രമന്ത്രാലയങ്ങള്‍, സംസ്ഥാന, കേന്ദ്രഭരണ ഗവണ്‍മെന്റുകള്‍, സന്നദ്ധ സംഘടനകള്‍ തുടങ്ങിയവയുമായി ഏകോപനത്തിനുമുള്ള മുഖ്യ ഏജന്‍സിയായാണ് വകുപ്പ് പ്രവര്‍ത്തിക്കുന്നത്.


    ഭിന്നശേഷിക്കാരായ വ്യക്തികള്‍ക്ക് വളര്‍ച്ചയ്ക്കും വികസനത്തിനും തുല്യ അവസരങ്ങള്‍ ലഭ്യമാക്കി അവരെ ഉല്‍പ്പാദനക്ഷമവും സുരക്ഷിതവും അന്തസ്സുറ്റതുമായ ജീവിതത്തിനു പ്രാപ്തരാക്കുക എന്നതാണ് വകുപ്പിന്റെ പ്രഥമ ചുമതല. ഭിന്നശഷിയുള്ള വ്യക്തികളെ വിവിധ നിയമങ്ങള്‍, സ്ഥാപനങ്ങള്‍, സംഘടനകള്‍ എന്നിവയിലൂടെയും പുനരവധിവാസ പദ്ധതികളിലൂടെ ശാക്തീകരിക്കുക, അവര്‍ക്ക് തുല്യ അവസരങ്ങള്‍ ലഭ്യമാകുന്ന വിധമുള്ള സാഹചര്യമുണ്ടാക്കുക, അവരുടെ അവകാശങ്ങള്‍ സംരക്ഷിക്കുകയും സമൂഹത്തിലെ സ്വതന്ത്രരും ശേഷിയുള്ളവരുമായ അംഗങ്ങള്‍ എന്ന നിലയില്‍ പങ്കാളിത്തം വഹിക്കാന്‍ പ്രാപ്തരാക്കുക എന്നിവയും ലക്ഷ്യം വയ്ക്കുന്നു.
    2018 ലെ വകുപ്പിന്റെ പ്രധാന നേട്ടങ്ങളില്‍ ചിലവ:


    ഉപകരണങ്ങള്‍ വാങ്ങുന്നതിനും ഘടിപ്പിക്കുന്നതിനും ഭിന്നശേഷിക്കാരെ സഹായിക്കുന്ന (എഡിഐപി) പദ്ധതികള്‍.


    2018ല്‍ 1456 എഡിഐപി പദ്ധതികള്‍ നടപ്പിലാക്കുകയും ഭിന്നശേഷിക്കാര്‍ക്ക് 2.40 ലക്ഷത്തിലധികം സഹായ ഉപകരണങ്ങള്‍ നല്‍കുകയും ചെയ്തു. 3430 യന്ത്രവല്‍കൃത മുച്ചക്ര വാഹനങ്ങള്‍ നല്‍കുകയും 287 കോക്ലിയര്‍ ഇംപ്ലാന്റ് ശസ്ത്രക്രിയകള്‍ വിജയകരമായി നടത്തുകയും ചെയ്തു.


    സാമൂഹികനീതി, ശാക്തീകരണ മന്ത്രാലയത്തിനു കീഴിലുള്ള പൊതുമേഖലാ സ്ഥാപനമായ അലിംകോ മുഖേന ഭിന്നശേഷിക്കാര്‍ക്കും മുതിര്‍ന്ന പൗരന്മാര്‍ക്കും സഹായക ഉപകരണങ്ങള്‍ നല്‍കുന്നതിന് ഫെബ്രുവരി രണ്ടിന് ഗ്വാളിയോറിലെ ജിവാജി സര്‍വകലാശാല മൈതാനത്ത് വന്‍ പരിപാടി സംഘടിപ്പിച്ചു. രാഷ്ട്രപതി ശ്രീ രാംനാഥ് കോവിന്ദിന്റെ സാന്നിധ്യത്തില്‍ ഇവര്‍ക്ക് ഉപകരണങ്ങള്‍ വിതരണം ചെയ്തു.


    ഗ്വാളിയോര്‍ ക്യാമ്പിലെ 4271 ഗുണഭോക്താക്കളില്‍ 2436 പേര്‍ എഡിഐപി പദ്ധതിക്കു കീഴില്‍ വരുന്ന ഭിന്നശേഷിക്കാരും 1835 പേര്‍ രാഷ്ട്രീയ വയോശ്രീ യോജനയ്ക്കു കീഴില്‍ വരുന്ന മുതിര്‍ന്ന പൗരന്മാരുമാണ്. 288.72 ലക്ഷം രൂപ വില വരുന്ന 8108 സഹായക ഉപകരണങ്ങളാണ് സൗജന്യമായി നല്‍കിയത്.
    ഏറ്റവും കൂടുതല്‍ നല്‍കിയത് മോട്ടോര്‍ ഘടിപ്പിച്ച മുച്ചക്ര സൈക്കിളാണ്, 119 എണ്ണം. സാധാരണ സൈക്കിളുകള്‍ 762, വീല്‍ച്ചെയറുകള്‍ 277, 1236 ക്രെച്ചസ്, 327 വാക്കിംഗ് സ്റ്റിക്കുകള്‍, ബ്രെയിലി കാന്‍ 34, ബ്രെയിലി കിറ്റുകള്‍ 36, ബ്രെയിലി സ്ലേറ്റുകള്‍ 19, കേള്‍വിശക്തി ഉപകരണങ്ങള്‍ 742, റൊളേറ്റര്‍ 38, സ്മാര്‍ട്ട് കാന്‍ 127, സ്മാര്‍ട്ട് ഫോണ്‍ 50, എഡിഎല്‍ കിറ്റ് 26, സെല്‍ ഫോണ്‍ 26, ഡെയ്‌സി പ്ലെയല്‍ 30, എംഎസ്‌ഐഡി കിറ്റ് 268, കാലിപിയേഴ്‌സ് 224 എന്നിങ്ങനെയാണ് വിതരണം ചെയ്തത്.
    മുതിര്‍ന്ന പൗരന്മാര്‍ക്ക് വാക്കിംഗ് സ്റ്റിക്കുകളും വീല്‍ച്ചെയറുകളും കേള്‍വിശക്തി ഉപകരണങ്ങളും ക്രച്ചസും ട്രൈപോഡും ടെട്രാപോഡും കണ്ണടകളും മറ്റും നല്‍കി.


    
    ഭിന്നശേഷിക്കാര്‍ക്കുള്ള ശാക്തീകരണ പുരസ്‌കാരങ്ങള്‍ ഉപരാഷ്ട്രപതി വിതരണം ചെയ്തു.
    ഭിന്നശേഷിക്കാരായ വ്യക്തികള്‍ക്കുള്ള 2018ലെ ദേശീയ ശാക്തീകരണ പുരസ്‌കാരങ്ങള്‍ ഭിന്നശേഷിക്കാരുടെ ശാക്തീകരണത്തിനുള്ള വകുപ്പ് ഭിന്നശേഷിക്കാരുടെ ദിനമായ ഡിസംബര്‍ മൂന്നിനു ന്യൂഡല്‍ഹിയില്‍ സംഘടിപ്പിച്ച ചടങ്ങില്‍ ഉപരാഷ്ട്രപതി വിതരണം ചെയ്തു.


    ഇന്ത്യ പ്രാപ്യമാണ് പ്രചാരണവും അതിന്റെ സുപ്രധാന നേട്ടങ്ങളും
    ഇന്ത്യ പ്രാപ്യമാണ് പ്രചാരണ പരിപാടി തുടങ്ങിയത് 2015 ഡിസംബര്‍ മൂന്നിനാണ്. പരിസ്ഥിതി, ഗതാഗതം, വിവര- ആശയവിനിമയ സാങ്കേതികവിദ്യ എന്നിവയില്‍ ഭിന്നശേഷിക്കാര്‍ക്ക് ആഗോള പ്രാപ്യത ഉറപ്പാക്കുകയാണ് ലക്ഷ്യം. ഇതുവരെ 50 നഗരങ്ങളിലെ 1662 കെട്ടിടങ്ങളുടെ പ്രാപ്യതാ ഓഡിറ്റ് പൂര്‍ത്തിയാക്കി. 1217 കെട്ടിടങ്ങള്‍ക്ക് മാറ്റം വരുത്താനുള്ള സാമ്പത്തിക ബാധ്യതാ നിര്‍ദേശം ലഭിച്ചു. ഇതില്‍ 910 കെട്ടിടങ്ങള്‍ക്ക് 264. 91 കോടി രൂപ അനുവദിക്കുകയും ചെയ്തു. 34 അന്താരാഷ്ട്ര വിമാനത്താവളങ്ങളിലും 48 ആഭ്യന്തര വിമാനത്താവളങ്ങളിലും റാമ്പുകള്‍, പ്രത്യേക ടോയ്‌ലെറ്റുകള്‍, ബ്രെയിലി അടയാളങ്ങളോടു കൂടിയ ലിഫ്റ്റുകള്‍, ഭിന്നശേഷി സൗഹൃദ സിഗ്നലുകള്‍ എന്നിവ സ്ഥാപിച്ചു. 709 എ-1, എ, ബി വിഭാഗം റെയില്‍വേസ്റ്റേഷനുകളില്‍ 670ല്‍ ഹ്രസ്വകാലാടിസ്ഥാനത്തിലുള്ള ഭിന്നശേഷി സൗഹൃദ സൗകര്യങ്ങളും സാധാരണ 639 സ്റ്റേഷനുകളില്‍ ദീര്‍ഘകാലാടിസ്ഥാനത്തിലുള്ള ഭിന്നശേഷി സൗഹൃദ സൗകര്യങ്ങളും സ്ഥാപിച്ചു. 58 പൊതുമേഖലാ ഗതാഗതസ്ഥാപനങ്ങളുടെ 8.4 ബസ്സുകളും ഭിന്നശേഷി പ്രാപ്യമാക്കി. നൂറ് കേന്ദ്ര മന്ത്രാലയങ്ങള്‍, വകുപ്പുകള്‍ എന്നിവയില്‍ 94ന്റെയും വെബ്‌സൈറ്റുകള്‍ സമീപകാലത്തുതന്നെ പ്രാപ്യമാകും. സംസ്ഥാന ഗവണ്‍മെന്റുകള്‍, കേന്ദ്രഭരണ പ്രദേശങ്ങള്‍ എന്നിവിടങ്ങളിലെ തെരഞ്ഞെടുക്കപ്പെട്ട 917 വെബ്‌സൈറ്റുകള്‍ എര്‍നെറ്റ് ഇന്ത്യ മുഖേന പ്രാപ്യമാക്കാനുള്ള നടപടികള്‍ നടന്നുവരുന്നു. സംസ്ഥാന ഗവണ്‍മെന്റുകളുടെയും കേന്ദ്രഭരണ പ്രദേശങ്ങളുടെയും 217 വെബ്‌സൈറ്റുകള്‍ തല്‍സമയപ്രാപ്യമാക്കി.


    സവിശേഷ ഭിന്നശേഷി തിരിച്ചറിയല്‍ (യുഡിഐഡി) പദ്ധതി
    ദേശീയ തലത്തില്‍ ഡാറ്റാബേസ് രൂപീകരിക്കുക എന്ന ലക്ഷ്യത്തോടെ മുഴുവന്‍ പേര്‍ക്കും സവിശേഷ ഭിന്നശേഷി തിരിച്ചറിയല്‍ (യുഡിഐഡി) കാര്‍ഡും ഭിന്നശേഷി സര്‍ട്ടിഫിക്കേറ്റും നല്‍കാനുള്ള പദ്ധതി തുടങ്ങി. ഇതിന് സംസ്ഥാന ഗവണ്‍മെന്റുകളുടെയും കേന്ദ്ര ഭരണപ്രദേശങ്ങളിലെയും ഉദ്യോഗസ്ഥരെ പരിശീലിപ്പിക്കാന്‍ വെബ് അധിഷ്ഠിത സോഫ്റ്റുവെയര്‍ വികസിപ്പിച്ചു. വിവിധ ഗവണ്‍മെന്റ് ആനുകൂല്യങ്ങള്‍ ലഭിക്കുന്നതിന് യുഡിഐഡി കാര്‍ഡുകള്‍ നിര്‍ബന്ധമാക്കും. 27 സംസ്ഥാനങ്ങളിലെയും കേന്ദ്ര ഭരണ പ്രദേശങ്ങളിലെയും 463 ജില്ലകളിലായി 11.20 ലക്ഷം യുഡിഐഡി കാര്‍ഡുകള്‍ വിതരണം ചെയ്തു.


    2018ലെ മറ്റ് സുപ്രധാന നേട്ടങ്ങളും നാഴികക്കല്ലുകളും
    - വിവിധ സംസ്ഥാന ഗവണ്‍മെന്റുകളുടെയും കേന്ദ്രഭരണ പ്രദേശങ്ങളുടെയും 100 പ്രാപ്യമായ വെബ്‌സൈറ്റുകളുടെ ഉദ്ഘാടനം ജനുവരി 19നു നടന്ന ചടങ്ങില്‍വച്ച് സാമൂഹികനീതി-ശാക്തീകരണ മന്ത്രി ശ്രീ താവര്‍ചന്ദ് ഗെലോട്ട് നിര്‍വഹിച്ചു.
    - ഭിന്നശേഷിക്കാര്‍ക്ക് സഹായ ഉപകരണങ്ങള്‍ വാങ്ങുന്നതിനും ഘടിപ്പിക്കുന്നതിനുമുള്ള ക്യാമ്പ് ഫെബ്രുവരിയില്‍ രാജ്യത്തെ എട്ട് പ്രദേശങ്ങളില്‍ സംഘടിപ്പിച്ചു.


    - സാമൂഹികനീതി-ശാക്തീകരണ വകുപ്പ് 17 അംഗ അന്ധ ക്രിക്കറ്റ് ലോകകപ്പ് ജേതാക്കളുടെ ഇന്ത്യന്‍ ടീമിനെ അഭിനന്ദിക്കുകയും ഫെബ്രുവരി 21നു ന്യൂഡല്‍ഹിയില്‍ നടന്ന ചടങ്ങില്‍ അവര്‍ക്ക് 34 ലക്ഷം രൂപയുടെ കാഷ് അവാര്‍ഡ് നല്‍കുകയും ചെയ്തു. -
    - ഭിന്നശേഷി സംബന്ധിച്ച കേന്ദ്ര ഉപദേശക സമിതിയുടെ ഒന്നാമത്തെയും രണ്ടാമത്തെയും യോഗങ്ങള്‍ ഫെബ്രുവരി 13നും ഒക്ടോബര്‍ അഞ്ചിനുമായി സാമൂഹികനീതി-ശാക്തീകരണ മന്ത്രിയുടെ അധ്യക്ഷതയില്‍ ന്യൂഡല്‍ഹിയില്‍ ചേര്‍ന്നു. സംസ്ഥാന ഗവണ്‍മെന്റുകളുടെയും കേന്ദ്രഭരണപ്രദേശങ്ങളുടെയും വിവിധ കേന്ദ്ര മന്ത്രാലയങ്ങളുടെയും വകുപ്പുകളുടെയും പ്രതിനിധികള്‍, സമിതിയിലേക്ക് നാമനിര്‍ദേശം ചെയ്ത അംഗങ്ങള്‍ എന്നിവര്‍ പങ്കെടുത്തു. എല്ലാവരെയും ഉള്‍ക്കൊള്ളുന്ന വിദ്യാഭ്യാസം, ആര്‍പിഡബ്ല്യുഡി നിയമം നടപ്പാക്കല്‍, പ്രാപ്യമാക്കല്‍ പ്രചാരണ പരിപാടി തുടങ്ങി ഭിന്നശേഷി മേഖലയുമായി ബന്ധപ്പെട്ട വിവിധ സുപ്രധാന നയവിഷയങ്ങള്‍ ചര്‍ച്ച ചെയ്തു.


    - ഓട്ടിസം, സെറിബ്രല്‍ പാള്‍സി, ബുദ്ധിമാന്ദ്യം, ബഹുതല വൈകല്യങ്ങള്‍ എന്നിവ ബാധിച്ചവരുടെ ക്ഷേമത്തിനു വേണ്ടിയുള്ള ദേശീയ ട്രസ്റ്റ് പ്രവര്‍ത്തനം തുടങ്ങി. ഇതിന്റെ സന്ദേശം രാജ്യത്തിന്റെ മറ്റു ഭാഗങ്ങളിലേക്കും വ്യാപിപ്പിക്കുന്നതിന്റെ ഭാഗമായി ഫെബ്രുവരിയില്‍ ഭോപ്പാലില്‍ ഒരു മേഖലാ ശില്‍പശാല സംഘടിപ്പിച്ചു.
    - എട്ട് വടക്കു കിഴക്കന്‍ സംസ്ഥാനങ്ങളിലെ വകുപ്പിന്റെ പദ്ധതികള്‍, പരിപാടികള്‍, സംരംഭങ്ങള്‍ എന്നിവയുമായി ബന്ധപ്പെട്ട വിഷയങ്ങള്‍ അവലോകനം ചെയ്യുന്നതിന് ഫെബ്രുവരി 23ന് അസമിലെ ഗുവാഹത്തിയില്‍ യോഗം ചേര്‍ന്നു.
    - ഇന്ത്യന്‍ മുദ്രഭാഷാ ഗവേഷണ ഇന്‍സ്റ്റിറ്റ്യൂട്ട് തയ്യാറാക്കിയ മൂവായിരം വാക്കുകളുള്ള രാജ്യത്തെ ആദ്യ മുദ്രഭാഷാ നിഘണ്ടു സാമൂഹികനീതി-ശാക്തീകരണ മന്ത്രി പ്രകാശനം ചെയ്തു. നിയമ സംജ്ഞകള്‍, മെഡിക്കല്‍ സംജ്ഞകള്‍, അക്കാദമിക സംജ്ഞകള്‍, സാങ്കേതിക സംജ്ഞകള്‍ തുടങ്ങി ദിനേന ഉപയോഗിക്കുന്നവയും അല്ലാത്തവയുമായ നിരവധി വാക്കുകള്‍ ഉള്‍പ്പെടുന്നതാണ് മുദ്രഭാഷാ നിഘണ്ടു.


    - പുതുതായി സ്ഥാപിച്ച അലിംകോ ( കൃത്രിമ കാല്‍ നിര്‍മാണ കോര്‍പറേഷന്‍) ഓക്‌സിലിയറി സെന്റര്‍ ഉജ്ജയിനില്‍ സാമൂഹികനീതി- ശാക്തീകരണ മന്ത്രി ഏപ്രില്‍ 28ന് ഉദ്ഘാടനം ചെയ്തു.
    - ഡല്‍ഹിയെ ഒരു മാതൃകാ ഭിന്നശേഷി സൗഹൃദ നഗരമാക്കുന്നതുമായി ബന്ധപ്പെട്ട ആദ്യ ഉന്നതതല യോഗം വകുപ്പിന്റെ നേതൃത്വത്തില്‍ മെയ് 7നു ചേര്‍ന്നു.
    - ഭിന്നശേഷിക്കാര്‍ക്കായി ബഹുതല മേഖലാ കേന്ദ്രം പശ്ചിമ ത്രിപുരയിലെ നരസിംഗാര്‍ഹില്‍ ജൂണ്‍ എട്ടിനു ബഹുമാനപ്പെട്ട ത്രിപുര മുഖ്യമന്ത്രി ഉദ്ഘാടനം ചെയ്തു.
    - സ്‌കൂളില്‍ പോകുന്നവരും ഇടയ്ക്ക് കൊഴിഞ്ഞുപോയവരുമായ 13നും 21നും ഇടയില്‍ പ്രായമുള്ള ഭിന്നശേഷിക്കാര്‍ക്കു വേണ്ടി ഹരിയാനയിലെ കുരുക്ഷേത്ര എന്‍ഐടിയില്‍ ജൂണ്‍ 25, 26 തീയതികളില്‍ ദേശീയ ഐടി ചാലഞ്ച് സംഘടിപ്പിച്ചു.
    - ഭിന്നശേഷിക്കാരുടെ ഗുണത്തിനു വേണ്ടി ശാസ്ത്ര, സാങ്കേതിക വകുപ്പ് (ഡിഎസ്ടി) വികസിപ്പിച്ച വിവിധ സാങ്കേതിക ഉപകരണങ്ങളുടെ വാണിജ്യവല്‍ക്കരണവുമായി ബന്ധപ്പെട്ട കാര്യങ്ങള്‍ ചര്‍ച്ച ചെയ്യുന്നതിന് ഡിഎസ്ടിയിലെ ശാസ്ത്രജ്ഞര്‍, കൃത്രിമ കാല്‍ നിര്‍മാണ കോര്‍പറേഷന്‍ വിദഗ്ധര്‍ ( അലിംകോ) എന്നിവരെ പങ്കെടുപ്പിച്ച് ജൂലൈ 17നു വകുപ്പ് ഒരു യോഗം സംഘടിപ്പിച്ചു. നേരത്തേ വകുപ്പും ഡിഎസ്ടിയും ചേര്‍ന്ന് ഇക്കാര്യത്തില്‍ നടത്തിവരുന്ന ശ്രമങ്ങളുടെ തുടര്‍ച്ചയായിരുന്നു ഇത്.
    - ഭിന്നശേഷിക്കാരുടെ നൈപുണ്യ വികസനം സംബന്ധിച്ച ഒരു ദേശീയ ശില്‍പശാല ജൂലൈ മൂന്നിന് ന്യൂഡല്‍ഹിയില്‍ സംഘടിപ്പിച്ചു.
    - ജൂലൈ 24ന് ലണ്ടനില്‍ നടന്ന ആഗോള ഭിന്നശേഷി ഉച്ചകോടിയില്‍ സാമൂഹികനീതി-ശാക്തീകരണ മന്ത്രിയുടെ നേതൃത്വത്തിലുള്ള പ്രതിനിധി സംഘം ഇന്ത്യയെ പ്രതിനിധീകരിച്ചു പങ്കെടുത്തു. നാല്‍പ്പതിലേറെ രാജ്യങ്ങളില്‍ നിന്നുള്ള നേതാക്കളും ഏകദേശം 1100 പ്രതിനിധികളും പങ്കെടുത്തു.


    - 16.63 കോടി രൂപ ചെലവിട്ട് ഗോരഖ്പൂരിലെ ബിആര്‍ഡി മെഡിക്കല്‍ കോളജില്‍ കോംപസിറ്റ് റീജിയണല്‍ സെന്റര്‍ (സിആര്‍സി)യുടെ പുതിയ കെട്ടിടം നിര്‍മിക്കുന്നതിന്റെ ഭൂമിപൂജ സെപ്റ്റംബര്‍ രണ്ടിനു യുപി മുഖ്യമന്ത്രി നിര്‍വഹിച്ചു. സീതാപൂര്‍ കണ്ണാശുപത്രിയിലെ സിആര്‍സി സേവനങ്ങളും ഈ ചടങ്ങില്‍ ഉദ്ഘാടനം ചെയ്തു.


    - ജില്ലാ ഭിന്നശേഷി പുനരധിവാസ കേന്ദ്രങ്ങളുടെ പുതുക്കിയ പദ്ധതിയുടെ പ്രധാന ഭാഗങ്ങളേക്കുറിച്ച് അവബോധം സൃഷ്ടിക്കുന്നതിന് സെപ്റ്റംബര്‍ 14ന് ന്യൂഡല്‍ഹിയിലെ അംബേദ്കര്‍ അന്താരാഷ്ട്ര കേന്ദ്രത്തില്‍ ഒരു ദേശീയ സമ്മേളനം സംഘടിപ്പിച്ചു.
    - ഇന്ത്യന്‍ മുദ്രഭാഷാ ഗവേഷണ, പരിശീല കേന്ദ്രം സെപ്റ്റംബര്‍ 9നു ന്യൂഡല്‍ഹിയിലെ പ്രവാസി ഭാരതീയ കേന്ദ്രത്തില്‍ മുദ്രഭാഷാ ദിന ആഘോഷം സംഘടിപ്പിച്ചു.
    - പരിരക്ഷയില്‍ മികച്ച ആഗോള രീതികള്‍ നടപ്പാക്കുന്നതിന്റെ ഭാഗമായി ശാരീരിക, മാനസിക ഭിന്നശേഷി സംബന്ധിച്ച് ദേശീയ ശില്‍പശാല ഒക്ടോബര്‍ 23ന് ന്യൂഡല്‍ഹിയിലെ പ്രവാസി ഭാരതീയ കേന്ദ്രത്തില്‍ സംഘടിപ്പിച്ചു. ബഹുതല ഭിന്നശേഷിക്കാര്‍ക്കു വേണ്ടിയുള്ള ചെന്നൈയിലെ നാഷണല്‍ ഇന്‍സ്റ്റിറ്റ്യൂട്ട് ഓഫ് എംപവര്‍മെന്റ് മറ്റൊരു ശില്‍പശാല സംഘടിപ്പിച്ചു.


    -ഭിന്നശേഷിയുള്ള യുവാക്കളുടെ ആഗോള ഐടി ചാലഞ്ച്, 2018ന്റെ ഭാഗമായി കൊറിയന്‍ ഗവണ്‍മെന്റിന്റെ ആരോഗ്യ-കുടുംബക്ഷേമവകുപ്പുമായിച്ചേര്‍ന്ന് സാമൂഹികനീതി-ശാക്തീകരണ വകുപ്പ് ന്യൂഡല്‍ഹിയില്‍ നവംബര്‍ 9 മുതല്‍ 11 വരെ അന്താരാഷ്ട്ര മേള സംഘടിപ്പിച്ചു. പതിനെട്ട് രാജ്യങ്ങളില്‍ നിന്നായി 96 ഭിന്നശേഷി യുവാക്കള്‍ പങ്കെടുത്തു. ഇന്ത്യക്ക് ഇതില്‍ മൂന്ന് മെഡലുകള്‍ ലഭിച്ചു.
    - ഭിന്നശേഷി മേഖലയിലെ സഹകരണം സംബന്ധിച്ച് ഓസ്‌ട്രേലിയന്‍ ഗവണ്‍മെന്റും ഇന്ത്യാ ഗവണ്‍മെന്റും നവംബര്‍ 22ന് രാഷ്ട്രപതിയുടെ ഓസ്‌ട്രേലിയ സന്ദര്‍ശനവേളയില്‍ ഒരു ധാരണാപത്രത്തില്‍ ഒപ്പുവച്ചു.


    PSR
    ***
    

    
    (Release ID: 1557126) Visitor Counter : 434