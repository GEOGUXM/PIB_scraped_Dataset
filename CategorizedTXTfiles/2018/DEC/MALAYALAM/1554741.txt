      ജലവിഭവ മന്ത്രാലയം

      ഇന്ത്യ ജലപ്രഭാവ ഉച്ചകോടി നാളെ മുതല്‍ ന്യൂഡല്‍ഹിയില്‍
      Posted On: 04 DEC 2018 12:39PM by PIB Thiruvananthpuram


    രാജ്യത്തെ ജലവിഭവമേഖലയുമായി ബന്ധപ്പെട്ട പ്രധാന പ്രശ്‌നങ്ങള്‍ ചര്‍ച്ചചെയ്യുന്നതിനും മാതൃകാ പരിഹാര മാര്‍ഗങ്ങള്‍ വികസിപ്പിക്കുന്നതിനുമായി സംഘടിപ്പിക്കുന്ന ഇന്ത്യ ജല പ്രഭാവ ഉച്ചകോടി (ഇന്ത്യ വാട്ടര്‍ ഇംപാക്ട് സമ്മിറ്റ്) നാളെ (2018 ഡിസംബര്‍ 5) ന്യൂഡല്‍ഹിയില്‍ കേന്ദ്ര ജല വിഭവ, നദീ വികസന, ഗംഗാ പുനരുജ്ജീവന മന്ത്രി ശ്രീ. നിതിന്‍ ഗഡ്കരി ഉദ്ഘാടനം ചെയ്യും. നാഷണല്‍ മിഷന്‍ ഫോര്‍ ക്ലീന്‍ ഗംഗയും സെന്റര്‍ ഫോര്‍ ഗംഗാ റിവര്‍ ബേസിന്‍ മാനേജ്‌മെന്റും ചേര്‍ന്നാണ് മൂന്നു ദിവസം നീണ്ടു നില്‍ക്കുന്ന ഉച്ചകോടി സംഘടിപ്പിക്കുന്നത്.

    ഗംഗാ നദീതടത്തിന്റെ പുനരുജ്ജീവനത്തെക്കുറിച്ചുള്ള ചര്‍ച്ചകള്‍ക്കാണ് ഈ വര്‍ഷത്തെ ഉച്ചകോടി ഊന്നല്‍ നല്‍കുന്നത്. ഈ വിഷയവുമായി ബന്ധപ്പെട്ട വിവിധ സാങ്കേതിക കണ്ടുപിടുത്തങ്ങള്‍, ഗവേഷണം, നയചട്ടക്കൂടുകള്‍, ഇന്ത്യയില്‍നിന്നും വിദേശത്തുനിന്നുമുള്ള ഫണ്ടിംഗ് മാതൃകകള്‍ എന്നിവ ഉച്ചകോടി ചര്‍ച്ച ചെയ്യും.


    ഉത്തരാഖണ്ഡ്, ഉത്തര്‍പ്രദേശ്, പശ്ചിമബംഗാള്‍, ഡല്‍ഹി, ബീഹാര്‍ എന്നീ സംസ്ഥാനങ്ങളിലെ ഗംഗാ പുനരുജ്ജീവന പ്രവര്‍ത്തനങ്ങള്‍ യോഗം വിലയിരുത്തും. ഈ വര്‍ഷത്തെ ഉച്ചകോടിയില്‍ ഇതാദ്യമായി ഗംഗാ ഫിനാന്‍സിംഗ് ഫോറം അവതരിപ്പിക്കപ്പെടും. ഗംഗാ പുനരുജ്ജീവനവുമായി ബന്ധപ്പെട്ട നിരവധി സ്ഥാപനങ്ങളെ പൊതുവായ ഒരു വിജ്ഞാന, വിവര, പങ്കാളിത്തത്തിലേക്ക് കൊണ്ടുവരാനുദ്ദേശിച്ചുള്ളതാണിത്. നമാമി ഗംഗേ പദ്ധതിയില്‍ താല്‍പര്യമുള്ള സ്ഥാപനങ്ങളേയും നിക്ഷേപകരേയും ഒരൊറ്റ വേദിയില്‍ കൊണ്ടുവരാന്‍ ഇത് പ്രയോജനപ്പെടും.


    നദീ തടങ്ങളിലെ പ്രശ്‌നങ്ങള്‍ക്ക് പരിഹാരം നിര്‍ദ്ദേശിക്കാന്‍ ലോകത്തിന്റെ വിവിധഭാഗങ്ങളില്‍നിന്നുള്ള സാങ്കേതിക വിദ്യാ, നവീനാശയ കമ്പനികള്‍ക്ക് അവസരം നല്‍കുന്ന എന്‍വയോണ്‍മെന്റ് ടെക്‌നോളജി വെരിഫിക്കേഷന്‍ നടപ്പിലാക്കുന്നതിനും ഉച്ചകോടിയില്‍ പ്രാമുഖ്യം നല്‍കും. 15 രാജ്യങ്ങളില്‍നിന്നുള്‍പ്പെടെ, 200 ഓളം പ്രതിനിധികളും കേന്ദ്ര, സംസ്ഥാന, തദ്ദേശഭരണ ഗവണ്‍മന്റ് പ്രതിനിധികളും ഉച്ചകോടിയില്‍ പങ്കെടുക്കും.
    AM/MRD

    
    
    (Release ID: 1554741) Visitor Counter : 31
    
    
      Read this release in: English , Marathi , Bengali