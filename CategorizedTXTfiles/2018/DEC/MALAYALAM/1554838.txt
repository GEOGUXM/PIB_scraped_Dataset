      PIB Headquarters

      സദ്ഭരണത്തെ കുറിച്ചുള്ള മേഖലാ സമ്മേളനം ഗവര്‍ണര്‍ ഉദ്ഘാടനം ചെയ്യും
      Posted On: 05 DEC 2018 7:03PM by PIB Thiruvananthpuram


    സദ്ഭരണ ഉദ്യമങ്ങളെ കുറിച്ചുള്ള രണ്ട് ദിവസത്തെ മേഖലാ സമ്മേളനം ഈ മാസം 10, 11 തീയതികളില്‍ തിരുവനന്തപുരത്ത് നടക്കും. കേന്ദ്ര ഭരണ പരിഷ്‌കാര വകുപ്പും സംസ്ഥാന ഗവണ്‍മെന്റും സംയുക്തമായി സംഘടിപ്പിക്കുന്ന സമ്മേളനത്തില്‍ ദക്ഷിണ പശ്ചിമ സംസ്ഥാനങ്ങളിലും കേന്ദ്ര ഭരണ പ്രദേശങ്ങളിലും നിന്നുള്ള പ്രതിനിധികള്‍ പങ്കെടുക്കും.


    
    ഈ മാസം 10 ന് തിരുവനന്തപുരം ശംഖുമുഖത്തെ ഹോട്ടല്‍ ഉദയ് സ്യൂട്ട്‌സില്‍ രാവിലെ 11.30 ന് നടക്കുന്ന ചടങ്ങില്‍ ഗവര്‍ണര്‍ ശ്രീ. ജസ്റ്റിസ് (റിട്ട.) പി. സദാശിവം സമ്മേളനം ഉദ്ഘാടനം ചെയ്യും. കേന്ദ്ര ഭരണ പരിഷ്‌ക്കാര വകുപ്പ് സെക്രട്ടറി ശ്രീ. കെ.വി. ഈപ്പന്‍, സംസ്ഥാന ചീഫ് സെക്രട്ടറി ശ്രീ. ടോം ജോസ്, ഇന്‍സ്റ്റിറ്റ്യൂട്ട് ഓഫ് മാനേജ്‌മെന്റ് ഇന്‍ ഗവണ്‍മെന്റ് ഡയറക്ടര്‍ ശ്രീ. കെ. ജയകുമാര്‍, കേന്ദ്ര ഭരണ പരിഷ്‌ക്കാര വകുപ്പ് അഡീഷണല്‍ സെക്രട്ടറി ശ്രീ. വി. ശ്രീനിവാസ് തുടങ്ങിയവര്‍ ചടങ്ങിനെ അഭിസംബോധന ചെയ്യും.


    
    പൗര കേന്ദ്രീകൃത ഭരണ ക്രമത്തിലെ മികച്ച മാതൃകകളുടെ രൂപീകരണവും നടപ്പാക്കലും , ഇ- ഗവേര്‍ണന്‍സിലൂടെ മെച്ചപ്പെട്ട പൊതുസേവനങ്ങള്‍ ലഭ്യമാക്കല്‍, സുതാര്യവും ജനസൗഹൃദപരവുമായ കാര്യക്ഷമതയാര്‍ന്ന ഭരണനിര്‍വ്വഹണം മുതലായവയുമായി ബന്ധപ്പെട്ട അനുഭവങ്ങള്‍ പങ്കുവയ്ക്കുന്നതിനുള്ള ഒരു പൊതുവേദി ഒരുക്കുകയാണ് മേഖലാ സമ്മേളനത്തിന്റെ ഉദ്ദേശ്യം.
    'സദ്ഭരണ ഉദ്യമങ്ങള്‍, വികസനം കാംക്ഷിക്കുന്ന ജില്ലകള്‍' എന്നതാണ് സമ്മേളനത്തിന്റെ മുഖ്യ വിഷയം. വിവിധ സംസ്ഥാനങ്ങളിലേയും കേന്ദ്രഭരണ പ്രദേശങ്ങളിലേയും സദ്ഭരണ മാതൃകകള്‍ സമ്മേളനത്തില്‍ അവതരിപ്പിക്കപ്പെടും. വികസനം കാംക്ഷിക്കുന്ന ജില്ലകളില്‍ വിവര സാങ്കേതിക വിദ്യയില്‍ അധിഷ്ഠിതമായ വിദ്യാഭ്യാസം / കൃഷി / പൗരകേന്ദ്രീകൃത സേവനങ്ങള്‍ മുതലായ വിഷയങ്ങളില്‍ സാങ്കേതിക സെഷനുകളും, പാനല്‍ ചര്‍ച്ചകളും ഉണ്ടാകും.


    
    ND/MRL

    
    
    (Release ID: 1554838) Visitor Counter : 2