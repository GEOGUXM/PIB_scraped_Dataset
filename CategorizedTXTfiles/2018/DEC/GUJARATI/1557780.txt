      ઉપરાષ્ટ્રપતિ સચિવાલય

      રચનાત્મક વલણ વિકસિત કરો અને વિકાસાત્મક એજન્ડાનું પાલન કરો : ઉપરાષ્ટ્રપતિ
      
      યુવાનોમાં ‘રાષ્ટ્ર પ્રથમ’ ની ભાવના પેદા કરો : ઉપરાષ્ટ્રપતિ
      
      યુવાનોએ રાષ્ટ્રીય વિકાસમાં ભાગીદાર બનવું જોઈએ : ઉપરાષ્ટ્રપતિ
      
      સમાજને રૂઢિઓ અને કુપ્રથાઓથી મુક્ત કરો : ઉપરાષ્ટ્રપતિ
      
      ઉપરાષ્ટ્રપતિએ યશવંતરાવ કેળકર પુરસ્કાર એનાયત કર્યા

      Posted On: 29 DEC 2018 6:31PM by PIB Ahmedabad

    ભારતના ઉપરાષ્ટ્રપતિ શ્રી એમ. વેં કૈયા નાયડુએ વિદ્યાર્થીઓ , યુવાનો અને રાજનેતાઓને રાષ્ટ્રના વિકાસ માટે એક રચનાત્મક દ્રષ્ટિકોણ વિકસિત કરવા માટે કહ્યું હતું. તેમણે કહ્યું કે વિનાશકારી વલણ દેશ અને તેના લોકો માટે નુકસાનકારક નીવડશે. તેમણે કહ્યું કે યુવાનો કોઈ પણ રાષ્ટ્રનું ભવિષ્ય હોય છે અને યુવાનોએ ભારતને આકાર આપવાની દિશામાં કામ કરવું જોઈએ, કે જે જાતિ અને લિંગના આધારે ભેદભાવ અને અસમાનતાઓથી મુક્ત હોય.


    શ્રી નાયડુએ કહ્યું કે વિદ્યાર્થી પરિષદ જેવાં વિદ્યાર્થી સંગઠનોએ યુવાનોમાં ‘રાષ્ટ્ર પ્રથમ’ની ભાવના પેદા કરવી જોઈએ અને તેમને રાષ્ટ્રીય વિકાસમાં સક્રિય રૂપથી ભાગ લેવા માટે પ્રોત્સાહિત કરવા જોઈએ.


    શ્રી નાયડુએ કહ્યું કે શાસનમાં યુવાનોની ભાગીદારી સમાજમાં બદલાવ લાવી શકે છે અને તેમણે સરકારી કાર્યક્રમો અને નીતિઓનો લાભ લાભાર્થીઓ સુધી પહોંચાડવા માટે સ્વયંસેવક તરીકે કામ કરવા યુવાનોને આહ્વાન કર્યું હતું.


    તેમણે વધુમાં કહ્યું કે યુવાનોને આપદા રાહત કામગીરી અને કૌશલ્ય વિકાસ કાર્યક્રમમાં પ્રશિક્ષિત કરવા જોઇએ જેથી તેમની સેવાનો ઉપયોગ સરકારી એજન્સીઓના પ્રયાસોના પૂરક તરીકે કરી શકાય.


    ઉપરાષ્ટ્રપતિએ ગુજરાતના અમદાવાદમાં અખિલ ભારતીય વિદ્યાર્થી પરિષદના 64 માં રાષ્ટ્રીય સંમેલનમાં યશવંતરાવ કેલકરની યાદમાં સ્થાપિત કરવામાં આવેલ પુરસ્કાર એનાયત કર્યા અને કહ્યું કે પુરસ્કાર યુવા સામાજિક કાર્યકર્તાઓની ઉપલબ્ધિઓને ઓળખ આપે છે અને અન્યોને રાષ્ટ્રના હિતમાં આ પ્રકારની ગતિવિધિઓમાં સામેલ થવા માટે પ્રોત્સાહન આપે છે અને એ રીતે રાષ્ટ્રનિર્માણમાં તેઓ ભાગીદાર બને છે.


    ઉપરાષ્ટ્રપતિએ કહ્યું કે યુવાનોએ મહિલાઓના અપમાન, જાતિવાદ જેવી કુપ્રથાઓને છોડવી પડશે અને લોકતાંત્રિક રચનાત્મકતાને જીવિત રાખવા માટે નકામી રૂઢિઓના બોજમાંથી બહાર આવવું પડશે.


    ઉપરાષ્ટ્રપતિએ કહ્યું કે યુવા ભારતની આકાંક્ષાઓ અને તેમના એકજુટ પ્રયાસ દેશનું ભવિષ્ય નિર્ધારિત કરશે. શ્રી નાયડુએ યુવાનોને ભારતની સમૃદ્ધ સંસ્કૃતિ, પરંપરા અને મૂલ્યોને સાચવવા, તેનું રક્ષણ કરવા અને પ્રોત્સાહન આપવા માટે કહ્યું હતું. તેમણે સમાજને રૂઢિઓ અને કુપ્રથાઓથી મુક્ત કરવાની આવશ્યકતા પર પણ ભાર મૂક્યો.


    ભારતના ધર્મનિરપેક્ષ મૂલ્યોમાં પોતાની મજબૂત આસ્થા વ્યક્ત કરતા શ્રી નાયડુએ કહ્યું કે ધર્મનિરપેક્ષતા ભારતમાં સુરક્ષિત છે કેમ કે તે દેશના ડીએનએમાં સામેલ છે. ‘સહિષ્ણુતા ભારતની મૂલ્ય પ્રણાલીના મૂળમાં છે’ એમ તેમણે જણાવ્યું હતું.


    આ અવસર પર ઉપરાષ્ટ્રપતિએ વિદ્યાર્થી પરિષદ દ્વારા પૂર્વોત્તર રાજ્યોના વિદ્યાર્થીઓને દેશના અન્ય રાજ્યોમાં લઈ જવાના કાર્યક્રમની પણ પ્રશંસા કરી.


    ગુજરાતના રાજ્યપાલ શ્રી ઓ.પી. કોહલી, ગુજરાતના નાયબ મુખ્યમંત્રી શ્રી નીતિન પટેલ, ગુજરાતના શિક્ષણમંત્રી શ્રી ભૂપેન્દ્રસિંહ ચુડાસમા અને તમામ રાજ્યોમાંથી આવેલા હજારો વિદ્યાર્થીઓએ અખિલ ભારતીય વિદ્યાર્થી પરિષદના 64 માં રાષ્ટ્રીય સંમેલનમાં ભાગ લીધો હતો.


    J.Khunt

    
    
    (Release ID: 1557780) Visitor Counter : 104
    
    
      Read this release in: English