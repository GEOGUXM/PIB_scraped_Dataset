      ವಿಜ್ಞಾನ ಮತ್ತು ತಂತ್ರಜ್ಞಾನ ಸಚಿವಾಲಯ

      ಸೈಬರ್ - ಭೌತಿಕ ವ್ಯವಸ್ಥೆಯ ಅಂತರ್ ಶಿಸ್ತೀಯ ಕುರಿತ ರಾಷ್ಟ್ರೀಯ ಅಭಿಯಾನಕ್ಕೆ ಸಂಪುಟ ಅನುಮೋದನೆ 15 ತಾಂತ್ರಿಕ ಅನ್ವೇಷಣಾ ತಾಣಗಳು, 6 ಅನ್ವೈಕ ಆವಿಷ್ಕಾರ ತಾಣಗಳು ಮತ್ತು 4 ತಂತ್ರಜ್ಞಾನ ವರ್ಗಾವಣೆ ಕೇಂದ್ರಿತ ಸಂಶೋಧನಾ ತಾಣಗಳ ಸ್ಥಾಪನೆ
      Posted On: 06 DEC 2018 9:16PM by PIB Bengaluru


    ಸೈಬರ್ - ಭೌತಿಕ ವ್ಯವಸ್ಥೆಯ ಅಂತರ್ ಶಿಸ್ತೀಯ ಕುರಿತ ರಾಷ್ಟ್ರೀಯ ಅಭಿಯಾನಕ್ಕೆ ಸಂಪುಟ ಅನುಮೋದನೆ 15 ತಾಂತ್ರಿಕ ಅನ್ವೇಷಣಾ ತಾಣಗಳು, 6 ಅನ್ವೈಕ ಆವಿಷ್ಕಾರ ತಾಣಗಳು ಮತ್ತು 4 ತಂತ್ರಜ್ಞಾನ ವರ್ಗಾವಣೆ ಕೇಂದ್ರಿತ ಸಂಶೋಧನಾ ತಾಣಗಳ ಸ್ಥಾಪನೆ


    ಪ್ರಧಾನಮಂತ್ರಿ ಶ್ರೀ ನರೇಂದ್ರ ಮೋದಿ ಅವರ ಅಧ್ಯಕ್ಷತೆಯಲ್ಲಿ ನಡೆದ ಕೇಂದ್ರ ಸಚಿವ ಸಂಪುಟ ಸಭೆ, ವಿಜ್ಞಾನ ಮತ್ತು ತಂತ್ರಜ್ಞಾನ ಇಲಾಖೆ ಜಾರಿಗೊಳಿಸಲಿರುವ 5 ವರ್ಷಗಳ ಅವಧಿಯಲ್ಲಿ ಒಟ್ಟು 3,660 ಕೋಟಿ ರೂಪಾಯಿ ವೆಚ್ಚದ ಸೈಬರ್ - ಭೌತಿಕ ವ್ಯವಸ್ಥೆಯ ಅಂತರ್ ಶಿಸ್ತೀಯ ಕುರಿತ ರಾಷ್ಟ್ರೀಯ ಅಭಿಯಾನ(ಎನ್ ಎಂ – ಐಸಿಪಿಎಸ್)ಆರಂಭಕ್ಕೆ ಅನುಮೋದನೆ ನೀಡಿದೆ.


    ವಿವರಗಳು :


    ಈ ಯೋಜನೆಯಡಿ ಸಮಾಜದಲ್ಲಿ ಹೆಚ್ಚುತ್ತಿರುವ ತಾಂತ್ರಿಕ ಅಗತ್ಯತೆಗಳನ್ನು ಪೂರೈಸುವುದರ ಜೊತೆಗೆ ಅಂತಾರಾಷ್ಟ್ರೀಯ ಮಟ್ಟದಲ್ಲಿ ಆಗುತ್ತಿರುವ ಬೆಳವಣಿಗೆಗಳನ್ನು ಪರಿಗಣನೆಗೆ ತಗೆದುಕೊಂಡು, ಮುಂದುವರಿದ ರಾಷ್ಟ್ರಗಳ ಮಾರ್ಗಸೂಚಿ ಗಮನಿಸಿ, ಮುಂದಿನ ತಲೆಮಾರಿಗೆ ತಂತ್ರಜ್ಞಾನವನ್ನು ಅಭಿವೃದ್ಧಿಗೊಳಿಸುವ ಉದ್ದೇಶವಿದೆ.


    ಈ ಯೋಜನೆ ಜಾರಿಯಿಂದ ಈ ಕೆಳಗಿನ ಅಭಿವೃದ್ಧಿ ಕಾರ್ಯಗಳನ್ನು ಮಾಡಬಹುದಾಗಿದೆ.


    1. ದೇಶದೊಳಗೆ ಸೈಬರ್ ಭೌತಿಕ ವ್ಯವಸ್ಥೆ(ಸಿಪಿಎಸ್) ಮತ್ತು ಸಂಬಂಧಿಸಿದ ತಂತ್ರಜ್ಞಾನಗಳ ಅಭಿವೃದ್ಧಿ.


    2. ಭಾರತದ ರಾಷ್ಟ್ರೀಯ ಹಾಗೂ ಪ್ರಾದೇಶಿಕ ಸಮಸ್ಯೆಗಳನ್ನು ಎದುರಿಸಲು ಸಿಪಿಎಸ್ ತಂತ್ರಜ್ಞಾನಗಳ ಅಳವಡಿಕೆ.


    3. ಸಿಪಿಎಸ್ ನಲ್ಲಿ ಮುಂದಿನ ತಲೆಮಾರಿಗೆ ಕೌಶಲ್ಯ ಹೊಂದಿದ ಮಾನವ ಸಂಪನ್ಮೂಲ ಸೃಷ್ಟಿ.


    4. ತಂತ್ರಜ್ಞಾನ ವರ್ಗಾವಣೆ ಕೇಂದ್ರಿತ ಸಂಶೋಧನೆ ಮತ್ತು ವಿಶ್ಲೇಷಣೆ.


    5. ಸಿಪಿಎಸ್ ನಲ್ಲಿ ಉದ್ಯಮಶೀಲತೆ ಮತ್ತು ನವೋದ್ಯಮಕ್ಕೆ ಪೂರಕ ವ್ಯವಸ್ಥೆ ಅಭಿವೃದ್ಧಿಗೆ ಉತ್ತೇಜನ.


    6. ಸಿಪಿಎಸ್ ನಲ್ಲಿ ಅತ್ಯಾಧುನಿಕ ಸಂಶೋಧನೆ, ತಂತ್ರಜ್ಞಾನ ಅಭಿವೃದ್ಧಿ, ವಿಜ್ಞಾನ, ತಂತ್ರಜ್ಞಾನ ಮತ್ತು ಇಂಜಿನಿಯರಿಂಗ್ ವಿಭಾಗಗಳಲ್ಲಿನ ಉನ್ನತ ಶಿಕ್ಷಣಕ್ಕೆ ಉತ್ತೇಜನ ನೀಡುವುದು.


    7. ಮುಂದುವರಿದ ರಾಷ್ಟ್ರಗಳಿಗೆ ಸರಿಸಮಾನವಾಗಿ ಭಾರತವನ್ನು ಅಭಿವೃದ್ಧಿಗೊಳಿಸುವುದು ಮತ್ತು ಹಲವು ಪ್ರತ್ಯಕ್ಷ ಮತ್ತು ಪರೋಕ್ಷ ಪ್ರಯೋಜನಗಳನ್ನು ಕಲ್ಪಿಸುವುದು.


    ಅನುಷ್ಠಾನ ಕಾರ್ಯತಂತ್ರ :-


    ಈ ಎನ್ ಎಂ ಐ ಸಿ ಪಿ ಎಸ್ ಯೋಜನೆ ತಂತ್ರಜ್ಞಾನ ಅಭಿವೃದ್ಧಿ, ಕಾರ್ಯತಂತ್ರಗಳ ಅಭಿವೃದ್ಧಿ, ಮಾನವ ಸಂಪನ್ಮೂಲ ಅಭಿವೃದ್ಧಿ ಮತ್ತು ಕೌಶಲ್ಯವೃದ್ಧಿ, ಉದ್ಯಮಶೀಲತೆ, ಸಿಪಿಎಸ್ ಮತ್ತು ಸಂಬಂಧಿಸಿದ ತಂತ್ರಜ್ಞಾನಗಳಲ್ಲಿ ನವೋದ್ಯಮ ಅಭಿವೃದ್ಧಿ ಮತ್ತಿತರ ಸಮಗ್ರ ಅಂಶಗಳನ್ನು ಒಳಗೊಂಡಿದೆ. ಈ ಯೋಜನೆಯಡಿ 15 ತಾಂತ್ರಿಕ ಅನ್ವೇಷಣಾ ತಾಣಗಳು(ಸಿಐಎಚ್), 6 ಅನ್ವೈಕ ಆವಿಷ್ಕಾರ ತಾಣಗಳು(ಎಐಎಚ್) ಮತ್ತು 4 ತಂತ್ರಜ್ಞಾನ ವರ್ಗಾವಣೆ ಕೇಂದ್ರಿತ ಸಂಶೋಧನಾ ಪಾರ್ಕ್(ಟಿ ಟಿಆರ್ ಪಿ)ಗಳನ್ನು ಸ್ಥಾಪಿಸಲಾಗವುದು. ಈ ತಾಣಗಳು ಮತ್ತು ಟಿ ಟಿ ಆರ್ ಪಿಗಳು, ಶಿಕ್ಷಣ ಸಂಸ್ಥೆಗಳು ಮತ್ತು ಕೈಗಾರಿಕಾ ಸಂಸ್ಥೆಗಳು, ಕೇಂದ್ರ ಮತ್ತು ರಾಜ್ಯ ಸರ್ಕಾರಗಳ ಸಚಿವಾಲಯಗಳ ಜೊತೆಗೂಡಿ, ಶೈಕ್ಷಣಿಕ ಮತ್ತು ಸಂಶೋಧನೆ ಹಾಗೂ ಅಭಿವೃದ್ಧಿಗೆ ಸಂಬಂಧಿಸಿದಂತೆ ಹಲವು ಪರಿಹಾರಗಳನ್ನು ಅಭಿವೃದ್ಧಿಗೊಳಿಸಿ ಅವುಗಳನ್ನು ದೇಶದ ಎಲ್ಲ ತಾಣಗಳಿಗೂ ನೀಡಲಾಗುವುದು. ಶೈಕ್ಷಣಿಕ ಸಂಸ್ಥೆಗಳು, ಕೈಗಾರಿಕೆ ಮತ್ತು ಸರ್ಕಾರದ ಪ್ರತಿನಿಧಿಗಳನ್ನೆಲ್ಲಾ ಸೇರಿಸಿ, ಸೂಕ್ತ ಕಾರ್ಯತಂತ್ರ ಮನೋಭಾವವನ್ನು ಅಳವಡಿಸಿಕೊಳ್ಳಲಾಗುವುದು. ಮಿಷನ್ ಗೌರ್ನಿಂಗ್ ಬೋರ್ಡ್(ಎಂಜಿಬಿ), ಅಂತರ ಸಚಿವಾಲಯ ಸಮನ್ವಯ ಸಮಿತಿ(ಐ ಎನ್ ಸಿ ಸಿ), ವೈಜ್ಞಾನಿಕ ಸಲಹಾ ಸಮಿತಿ(ಎಸ್ ಎ ಸಿ) ಮತ್ತು ಇತರ ಉಪ ಸಮಿತಿಗಳನ್ನು ಒಳಗೊಂಡ ಬಲಿಷ್ಠ ಸ್ಥಾಯಿ ಮತ್ತು ನಿಗಾ ಕಾರ್ಯತಂತ್ರದೊಂದಿಗೆ ಯೋಜನೆ ಜಾರಿಯ ಮೇಲುಸ್ತುವಾರಿ ಮಾಡಲಾಗುವುದು. ಈ ತಾಣಗಳು ಮತ್ತು ಟಿ ಟಿ ಆರ್ ಪಿ ಗಳು 4 ವಿಶೇಷ ಆದ್ಯತಾ ವಲಯಗಳನ್ನು ಹೊಂದಿದ್ದು, ಅವುಗಳ ಮೂಲಕ ಯೋಜನೆ ಅನುಷ್ಠಾನ ಮುಂದುವರಿಸಲಾಗುವುದು. ಅವುಗಳೆಂದರೆ


    I. ತಂತ್ರಜ್ಞಾನ ವರ್ಗಾವಣೆ


    II. ಮಾನವ ಸಂಪನ್ಮೂಲ ಅಭಿವೃದ್ಧಿ ಮತ್ತು ಕೌಶಲ್ಯಾಭಿವೃದ್ಧಿ


    III. ಅನ್ವೇಷಣೆ, ಉದ್ಯಮಶೀಲತೆ ಮತ್ತು ನವೋದ್ಯಮಕ್ಕೆ ಪೂರಕ ವಾತಾವರಣ ಅಭಿವೃದ್ಧಿ


    IV. ಅಂತಾರಾಷ್ಟ್ರೀಯ ಸಹಭಾಗಿತ್ವ


    ಪರಿಣಾಮ :-


    ಸಿಪಿಎಸ್ ತಂತ್ರಜ್ಞಾನದ ಮೂಲಕ ದೇಶದ ವೈಜ್ಞಾನಿಕ ಇಂಜಿನಿಯರಿಂಗ್ ಮತ್ತು ತಾಂತ್ರಿಕ ಅನ್ವೇಷಣಾ ಸಾಮರ್ಥ್ಯಗಳನ್ನು ಅಭಿವೃದ್ಧಿಗೊಳಿಸುವ ನಿಟ್ಟಿನಲ್ಲಿ ಸ್ಪರ್ಧೆ ಒಡ್ಡುವಂತಾಗಬೇಕು. ಸರ್ಕಾರದ ಇತರೆ ಯೋಜನೆಗಳಿಗೆ ಬೆಂಬಲ ಸಿಗಲಿದೆ, ಕೈಗಾರಿಕಾ ಮತ್ತು ಆರ್ಥಿಕ ಸ್ಪರ್ಧಾತ್ಮಕತೆ ಸೃಷ್ಟಿಸುವುದು ಮತ್ತು ಕಾರ್ಯತಂತ್ರ ಸಂಪನ್ಮೂಲಗಳನ್ನು ಅಭಿವೃದ್ಧಿಗೊಳಿಸುವ ಉದ್ದೇಶವಿದೆ. ಮುಂದಿನ ಭವಿಷ್ಯಕ್ಕೆ ಅನುಕೂಲವಾಗುವಂತೆ ಹೊಸ ತಂತ್ರಜ್ಞಾನಗಳನ್ನು ಅಗತ್ಯತೆಗೆ ತಕ್ಕಂತೆ ಅವುಗಳ ಗಾತ್ರ, ಪ್ರಮಾಣ ಮತ್ತು ಸಂಕೀರ್ಣತೆಗೆ ಅನುಗುಣವಾಗಿ ಅಭಿವೃದ್ಧಿಪಡಿಸುವುದು. ಈ ಉದ್ದೇಶಿತ ಯೋಜನೆ, ಆರೋಗ್ಯ, ಶಿಕ್ಷಣ, ಇಂಧನ, ಪರಿಸರ, ಕೃಷಿ, ಕಾರ್ಯತಂತ್ರ ಹಾಗೂ ಭದ್ರತೆ, ಕೈಗಾರಿಕಾ ವಲಯ, ಕೈಗಾರಿಕೆಗಳು 4.0, ಸ್ಮಾರ್ಟ್ ಸಿಟಿಗಳು ಹಾಗೂ ಸುಸ್ಥಿರ ಅಭಿವೃದ್ಧಿ ಗುರಿಗಳು(ಎಸ್ ಡಿ ಜಿ ಎಸ್) ಮತ್ತಿತರ ರಾಷ್ಟ್ರೀಯ ಕಾರ್ಯಕ್ರಮಗಳಿಗೆ ಅನುಕೂಲ ಕಲ್ಪಿಸುವ ಜೊತೆಗೆ ದೇಶದ ಪ್ರಗತಿಗೂ ಸಹಕಾರಿಯಾಗಲಿದೆ. ಸಿಪಿಎಸ್ ಎಂದರೆ ಮುಂಬರುವ ತಂತ್ರಜ್ಞಾನದ ಸಮಗ್ರ ವ್ಯವಸ್ಥೆ ಅದನ್ನು ಅಭವೃದ್ಧಿಯ ಸ್ಪರ್ಧೆಯಲ್ಲಿ ದೇಶಗಳು ಆದ್ಯತೆ ಮೇಲೆ ಹೊಂದುತ್ತಿವೆ. ಸಿಪಿಎಸ್ ನಿಂದ ನಮ್ಮ ಅಗತ್ಯ ಕೌಶಲ್ಯಗಳ ಇಡೀ ಮಾನದಂಡವೇ ಸಂಪೂರ್ಣ ಬದಲಾಗಲಿದೆ. ಸಮಾಜ ಮತ್ತು ಕೈಗಾರಿಕೆಗಳ ಅಗತ್ಯಕ್ಕೆ ತಕ್ಕಂತೆ ಕೌಶಲ್ಯಹೊಂದಿದ ಮಾನವ ಸಂಪನ್ಮೂಲ ಸೃಷ್ಟಿಸುವುದು ಹಾಗೂ ಅತ್ಯಾಧುನಿಕ ಕೌಶಲ್ಯಗಳನ್ನು ಕಲಿಸುವ ಮೂಲಕ ಹೆಚ್ಚಿನ ಉದ್ಯೋಗಾವಕಾಶಗಳನ್ನು ಸೃಷ್ಟಿಸುವ ಗುರಿಯನ್ನು ಈ ಯೋಜನೆ ಹೊಂದಿದೆ. ಅನ್ವೇಷಣೆ, ಉದ್ಯಮಶೀಲತೆ ಮತ್ತು ನವೋದ್ಯಮಕ್ಕೆ ಪೂರಕ ವಾತಾವರಣ ನಿರ್ಮಾಣ ಮಾಡುವುದು ಈ ಉದ್ದೇಶಿತ ಎನ್ ಎಂ – ಐ ಸಿ ಪಿ ಎಸ್ ಯೋಜನೆಯ ಅವಿಭಾಜ್ಯ ಅಂಗವಾಗಿದೆ. ಅಲ್ಲದೆ, ಸಿಪಿಎಸ್ ಮತ್ತು ಸಂಬಂಧಿಸಿದ ವಲಯಗಳಲ್ಲಿ ನವೋದ್ಯಮಗಳು ಹಲವು ತಂತ್ರಜ್ಞಾನಗಳನ್ನು ಅಭಿವೃದ್ಧಿಪಡಿಸುವ ಮೂಲಕ ಉದ್ಯೋಗಾವಕಾಶಗಳನ್ನು ಹೆಚ್ಚಿಸಲು ಅವಕಾಶವಿದೆ. ಆ ಪ್ರಕಾರ ಒಂದು ಅಂದಾಜಿನಂತೆ ಅಲ್ಪಾವಧಿಯಲ್ಲಿ ಸುಮಾರು 40 ಸಾವಿರ ಉದ್ಯೋಗಗಳು ಮತ್ತು ದೀರ್ಘಾವಧಿಯಲ್ಲಿ ಸುಮಾರು 2 ಲಕ್ಷ ಉದ್ಯೋಗಗಳು ಸೃಷ್ಟಿಯಾಗಲಿವೆ ಎಂದು ಅಂದಾಜಿಸಲಾಗಿದೆ.


    ಪ್ರಯೋಜನಗಳು:-


    ಈ ಯೋಜನೆಯಿಂದ ಕೇಂದ್ರ ಮತ್ತು ರಾಜ್ಯ ಸರ್ಕಾರದ ಎಲ್ಲ ಸಚಿವಾಲಯಗಳು ಮತ್ತು ಇಲಾಖೆಗಳು ಹಾಗೂ ಕೈಗಾರಿಕೆಗಳಿಗೆ ನೆರವಾಗಲಿದೆ. ಅವುಗಳು ಸಮಾಜದ ಅನುಕೂಲಕ್ಕಾಗಿ ತಮ್ಮ ಯೋಜನೆ ಮತ್ತು ಕಾರ್ಯಕ್ರಮಗಳಲ್ಲಿ ಸಿಪಿಎಸ್ ತಂತ್ರಜ್ಞಾನಗಳನ್ನು ಪರಿಣಾಮಕಾರಿಯಾಗಿ ಬಳಕೆ ಮಾಡಿಕೊಳ್ಳಬಹುದು.


    ರಾಜ್ಯಗಳು/ಜಿಲ್ಲೆಗಳ ವ್ಯಾಪ್ತಿ


    ಈ ಎನ್ ಎಂ - ಐ ಸಿ ಪಿ ಎಸ್ ಯೋಜನೆ ಒಂದು ರಾಷ್ಟ್ರೀಯ ಯೋಜನೆಯಾಗಿದ್ದು, ಇದರ ವ್ಯಾಪ್ತಿ ಇಡೀ ಭಾರತ ದೇಶವನ್ನು ಒಳಗೊಂಡಿದ್ದು, ಇದರಲ್ಲಿ ಕೇಂದ್ರ ಸಚಿವಾಲಯಗಳು, ರಾಜ್ಯ ಸರ್ಕಾರಗಳು, ಕೈಗಾರಿಕೆ ಮತ್ತು ಶಿಕ್ಷಣ ಸಂಸ್ಥೆಗಳೂ ಸಹ ಸೇರುತ್ತವೆ.


    ಹಿನ್ನೆಲೆ:-


    ಸಿಪಿಎಸ್ ಮತ್ತು ಅದಕ್ಕೆ ಸಂಬಂಧಿಸಿದ ತಂತ್ರಜ್ಞಾನಗಳಲ್ಲಿ ಕೃತಕ ಬುದ್ಧಿಮತ್ತೆ(ಆರ್ಟಿಫಿಶಿಯಲ್ ಇಂಟಲಿಜೆನ್ಸ್), ಐಓಟ್ – ಇಂಟರ್ ನೆಟ್ ಆಫ್ ತಿಂಗ್ಸ್, ಮಿಷನ್ ಕಲಿಕೆ(ಎಂಎಲ್), ಡೀಪ್ ಲರ್ನಿಂಗ್(ಡಿಪಿ), ಬಿಗ್ ಡಾಟಾ ಅನಾಲಿಟಿಕ್ಸ್, ರೋಬೋಟಿಕ್, ಕ್ವಾಂಟಮ್ ಕಂಪ್ಯೂಟಿಂಗ್, ಕ್ವಾಂಟಮ್ ಕಮ್ಯುನಿಕೇಶನ್, ಕ್ವಾಂಟಮ್ ಇನ್ ಕ್ರಿಪ್ಶನ್, ದತ್ತಾಂಶ ಸೇವೆ ಮತ್ತಿತರವುಗಳ ಜೊತೆ ಎಲ್ಲ ಬಗೆಯ ಭೌತಿಕ ಹಾಗೂ ಇತರ ಮೂಲಸೌಕರ್ಯಗಳಿಗೆ ಸೈಬರ್ ಭದ್ರತೆ ಒದಗಿಸುವುದು ಮತ್ತು ಮಾನವನ ಜೀವನದ ಎಲ್ಲ ವಲಯಗಳಲ್ಲಿ ಮಹತ್ವದ ಪರಿವರ್ತನೆಯನ್ನು ಈ ತಂತ್ರಜ್ಞಾನ ತರಲಿದೆ. ಸ್ಪರ್ಧೆಯಲ್ಲಿ ಉಳಿಯಬೇಕಾದರೆ, ಇಂತಹ ಬೆಳವತಣಿಗೆ ಹೊಂದುತ್ತಿರುವ ತಂತ್ರಜ್ಞಾನಗಳನ್ನು ಎಲ್ಲ ಸರ್ಕಾರಗಳು ಮತ್ತು ಕೈಗಾರಿಕೆಗಳು ಅಳವಡಿಸಿಕೊಳ್ಳಲು ಸಜ್ಜಾಗಬೇಕು. ಜೊತೆಗೆ ಇದನ್ನು ಸಾಮಾಜಿಕ ಪ್ರಗತಿ, ಉದ್ಯೋಗ ಸೃಷ್ಟಿ, ತ್ವರಿತ ಆರ್ಥಿಕಾಭಿವೃದ್ಧಿ ಮತ್ತು ಸುಸ್ಥಿರ ಪರಿಸರ ಹಾಗೂ ಒಟ್ಟಾರೆ ಜೀವನದ ಗುಣಮಟ್ಟ ಸುಧಾರಣೆಗೆ ಇದು ಸಹಕಾರಿಯಾಗಲಿದೆ.

    
    
    (Release ID: 1555372) Visitor Counter : 11
    
    
      Read this release in: English , Tamil