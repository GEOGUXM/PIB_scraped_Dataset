      ಸಂಪುಟ

      ಮಾನವ ಸಂಪನ್ಮೂಲ ಅಭಿವೃದ್ಧಿ ಕ್ಷೇತ್ರದಲ್ಲಿ ಭಾರತ ಮತ್ತು ಆಫ್ಘಾನಿಸ್ತಾನ ನಡುವಿನ ತಿಳಿವಳಿಕೆ ಒಪ್ಪಂದಕ್ಕೆ ಸಂಪುಟದ ಅನುಮೋದನೆ
      Posted On: 17 DEC 2018 9:01PM by PIB Bengaluru


    ಮಾನವ ಸಂಪನ್ಮೂಲ ಅಭಿವೃದ್ಧಿ ಕ್ಷೇತ್ರದಲ್ಲಿ ಭಾರತ ಮತ್ತು ಆಫ್ಘಾನಿಸ್ತಾನ ನಡುವಿನ ತಿಳಿವಳಿಕೆ ಒಪ್ಪಂದಕ್ಕೆ ಸಂಪುಟದ ಅನುಮೋದನೆ

    ಪ್ರಧಾನಮಂತ್ರಿ ಶ್ರೀ ನರೇಂದ್ರ ಮೋದಿ ಅವರ ಅಧ್ಯಕ್ಷತೆಯಲ್ಲಿಂದು ನಡೆದ ಕೇಂದ್ರ ಸಚಿವ ಸಂಪುಟ ಸಭೆ ಭಾರತ ಮತ್ತು ಆಫ್ಘಾನಿಸ್ತಾನ ನಡುವೆ ಮಾನವ ಸಂಪನ್ಮೂಲ ಅಭಿವೃದ್ಧಿ ಕ್ಷೇತ್ರದಲ್ಲಿನ ಸಹಕಾರಕ್ಕಾಗಿ ತಿಳಿವಳಿಕೆ ಒಪ್ಪಂದ (ಎಂ.ಓ.ಯು.)ಕ್ಕೆ ಅಂಕಿತ ಹಾಕಲು ತನ್ನ ಅನುಮೋದನೆ ನೀಡಿದೆ.

    
    ಈ ತಿಳಿವಳಿಕೆ ಒಪ್ಪಂದವು ಆಫ್ಘಾನಿಸ್ತಾನದಲ್ಲಿನ ಶಿಕ್ಷಣ ಸಂಸ್ಥೆಗಳ ಬೋಧಕರು ಮತ್ತು ವಿದ್ಯಾರ್ಥಿಗಳಿಗೆ ಸ್ವಯಂ (SWAYAM) ಕೋರ್ಸ್ ಗಳಲ್ಲಿ ನೋಂದಾಯಿಸಿಕೊಂಡು ಬಳಕೆ ಮಾಡಲು ಅವಕಾಶ ಕಲ್ಪಿಸುತ್ತದೆ. ಆಫ್ಘಾನಿಸ್ತಾನದಲ್ಲಿ ಅಭಿವೃದ್ಧಿ ಪಡಿಸಲಾದ ಸ್ವಯಂ ಕೋರ್ಸ್ ನಲ್ಲಿ ಅಪ್ ಲೋಡ್ ಮಾಡಲೂ ಇದು ಅವರಿಗೆ ಅವಕಾಶ ನೀಡುತ್ತದೆ. ಆಫ್ಘಾನಿಸ್ತಾನದ ವಿದ್ಯಾರ್ಥಿಗಳು ಮತ್ತು ಬೋಧಕರಿಗೆ ಅಗತ್ಯವಾದ ತರಬೇತಿಯನ್ನು ಭಾರತ ಸರ್ಕಾರದ ಎಂ.ಎಚ್.ಆರ್.ಡಿ.ಯಿಂದ ಪಡೆಯಲಾಗುತ್ತದೆ.
    
    ಈ ತಿಳಿವಳಿಕೆ ಒಪ್ಪಂದದ ಮೂಲಕ ಭಾರತ ಸರ್ಕಾರವು, ಶಿಕ್ಷಣದಲ್ಲಿನ ಇತರ ಪ್ರಮುಖ ಐಸಿಟಿ ಉಪಕ್ರಮಗಳಾದ ಭಾರತೀಯ ರಾಷ್ಟ್ರೀಯ ಡಿಜಿಟಲ್ ಗ್ರಂಥಾಲಯ (ಎನ್.ಡಿ.ಎಲ್.ಐ.), ವರ್ಚ್ಯುಯಲ್ ಪ್ರಯೋಗಾಲಯಗಳು, ಆಡುಭಾಷೆಯ ಪಾಠದ ಮನೆಗಳ ತಂತ್ರಜ್ಞಾನದ ವಿನಿಮಯಕ್ಕೆ ಮತ್ತು ಪ್ರವೇಶಕ್ಕೆ ಅವಕಾಶ ಒದಗಿಸುತ್ತದೆ. ಇದು ಭಾರತೀಯ ಮತ್ತು ಆಫ್ಘಾನಿಸ್ತಾನದ ವಿಶ್ವವಿದ್ಯಾಲಯಗಳು/ಸಂಸ್ಥೆಗಳ ನಡುವೆ ಜಂಟಿ ಸ್ನಾತಕೋತ್ತರ ಪದವಿ ಕಾರ್ಯಕ್ರಮಗಳನ್ನು ಸ್ಥಾಪಿಸಲೂ ಉದ್ದೇಶಿಸಿದೆ. ಬೋಧಕ ಸಿಬ್ಬಂದಿಯ ಸಾಮರ್ಥ್ಯ ವರ್ಧನೆ ಮತ್ತು ಪಠ್ಯಕ್ರಮ ಅಭಿವೃದ್ಧಿಗಾಗಿ ಎಂ.ಎಚ್.ಆರ್.ಡಿ. ಆಫ್ಘಾನಿಸ್ತಾನದ ಉನ್ನತ ಶಿಕ್ಷಣ ಸಚಿವಾಲಯಕ್ಕೆ ನೆರವಾಗಲಿದೆ.
    
    ಈ ತಿಳಿವಳಿಕೆ ಒಪ್ಪಂದದ ಮೂಲಕ, ಎರಡೂ ರಾಷ್ಟ್ರಗಳು ಶೈಕ್ಷಣಿಕ ವಿದ್ಯಾರ್ಹತೆಯನ್ನು ಪರಸ್ಪರ ಮಾನ್ಯ ಮಾಡುವ ಒಪ್ಪಂದಕ್ಕೆ ಅಂಕಿತ ಹಾಕಲು ಸಮ್ಮತಿಸಿವೆ. ಇದು ಆಫ್ಘನ್ ಶಿಕ್ಷಣ ಸಂಸ್ಥೆಗಳಿಗೆ ಬಂದು ಅಧ್ಯಯನ ಮಾಡಲು ಹೆಚ್ಚಿನ ವಿದೇಶೀ ವಿದ್ಯಾರ್ಥಿಗಳನ್ನು ಆಕರ್ಷಿಸುವ ಮೂಲಕ ಭಾರತದಲ್ಲಿ ಅಧ್ಯಯನ ಮಾಡುವ ಕಾರ್ಯಕ್ರಮದಡಿ ವಿದ್ಯಾರ್ಥಿಗಳ ಆಗಮನವನ್ನು ಉತ್ತೇಜಿಸಲಿದೆ ಎಂದು ನಿರೀಕ್ಷಿಸಲಾಗಿದೆ.
    
    ಈ ತಿಳಿವಳಿಕೆ ಒಪ್ಪಂದವು ಎರಡೂ ದೇಶಗಳ ಶೈಕ್ಷಣಿಕ ವಲಯದ ಸಹಯೋಗದಲ್ಲಿ ಒಂದು ಮಹತ್ವದ ಮೈಲಿಗಲ್ಲಾಗಲಿದೆ.
    
    ಹಿನ್ನೆಲೆ:
    
    ಭಾರತ ಮತ್ತು ಆಫ್ಘಾನಿಸ್ತಾನಗಳು ಶಿಕ್ಷಣ ಸೇರಿದಂತೆ ವಿವಿಧ ಕ್ಷೇತ್ರಗಳಲ್ಲಿ ಬಲವಾದ ರಾಜತಾಂತ್ರಿಕ ಬಾಂಧವ್ಯವನ್ನು ಹೊಂದಿವೆ. ಇದನ್ನು ಮತ್ತಷ್ಟು ಬಲಪಡಿಸಲು, ಎರಡೂ ರಾಷ್ಟ್ರಗಳು ಈ ತಿಳಿವಳಿಕೆ ಒಪ್ಪಂದಕ್ಕೆ (ಎಂ.ಓ.ಯು.) ಸಹಿ ಮಾಡುವ ಮೂಲಕ ಮಾನವ ಸಂಪನ್ಮೂಲ ಅಭಿವೃದ್ಧಿ ಕ್ಷೇತ್ರದಲ್ಲಿ ಸಹಕರಿಸಲು ನಿರ್ಧರಿಸಿವೆ.
    
    ಭಾರತ ಸರ್ಕಾರದ ಮಾನವ ಸಂಪನ್ಮೂಲ ಅಭಿವೃದ್ಧಿ ಇಲಾಖೆ (ಎಂ.ಎಚ್.ಆರ್.ಡಿ.)ಯು ಐ.ಸಿ.ಟಿ. ಮೂಲಕ ಶಿಕ್ಷಣ ಕುರಿತ ರಾಷ್ಟ್ರೀಯ ಅಭಿಯಾನದ (ಎನ್.ಎಂ.ಇ.ಐ.ಸಿ.ಟಿ.) ಅಡಿಯಲ್ಲಿ ಹಲವು ತಾಂತ್ರಿಕ ಸಂಪರ್ಕಿತ ತರಬೇತಿ ಉಪಕ್ರಮಗಳನ್ನು ಕೈಗೊಂಡಿದೆ. ಸ್ವಯಂ ಭಾರತದ ಸ್ವಂತ ಎಂ.ಓ.ಓ.ಸಿ.ಗಳ (ವ್ಯಾಪಕ ಮುಕ್ತ ಆನ್ ಲೈನ್ ಕೋರ್ಸ್ ಗಳು) ವೇದಿಕೆಯ ಅಂಥ ಒಂದು ಪ್ರಮುಖ ಉಪಕ್ರಮವಾಗಿದ್ದು, ಇದು ದೇಶಾದ್ಯಂತದ ಅತ್ಯುತ್ತಮ ಬೋಧಕರಿಂದ ಸಿದ್ಧಪಡಿಸಲಾದ ವಿವಿಧ ಆನ್ ಲೈನ್ ಕೋರ್ಸ್ ಗಳನ್ನು ನೀಡುತ್ತದೆ. ಈ ದಿನಾಂಕದವರೆಗೆ ಸ್ವಯಂ ಮೂಲಕ ನೀಡಲಾಗುವ 2000 ಕೋರ್ಸ್ ಗಳಿಗೆ 35 ಲಕ್ಷಕ್ಕೂ ಹೆಚ್ಚು ವಿದ್ಯಾರ್ಥಿಗಳು ನೋಂದಾಯಿಸಿಕೊಂಡಿದ್ದಾರೆ. 9ನೇ ತರಗತಿಯಿಂದ ಸ್ನಾತಕೋತ್ತರದವರೆಗೆ ಹಾಗೂ ಜೀವನಪರ್ಯಂತ ಕಲಿಕೆಯನ್ನೂ ಇದು ಒಳಗೊಂಡಿದೆ. ವಿದ್ಯಾರ್ಥಿಗಳು ಸ್ವಯಂ ಮೂಲಕ ಮಾಡಿದ ಕೋರ್ಸ್ ಗಳಿಗೆ ಶೇಕಡ 20ರವರೆಗೆ ಕ್ರೆಡಿಟ್ ವರ್ಗಾವಣೆ ಪಡೆಯಬಹುದಾಗಿರುತ್ತದೆ. ಈ ವೇದಿಕೆಯನ್ನು ಉನ್ನತ ಶಿಕ್ಷಣ ಬೋಧನೆಯ ವಾರ್ಷಿಕ ಪುನರ್ ಮನನ (ರಿಫ್ರೆಷರ್) ಕೋರ್ಸ್ ಒದಗಿಸಲೂ ಬಳಸಬಹುದಾಗಿದೆ.

    
    
    (Release ID: 1556344) Visitor Counter : 11
    
    
      Read this release in: Malayalam , English , Marathi , Assamese , Gujarati , Tamil , Telugu