      राष्ट्रपती कार्यालय

      मालदीवच्या स्थिर आणि समृद्ध लोकशाहीला भारताचा सदैव पाठिंबा, मालदीवच्या राष्ट्रपतींच्या स्वागत सोहळ्यात राष्ट्रपती कोविंद यांची ग्वाही
      Posted On: 17 DEC 2018 10:12PM by PIB Mumbai


    नवी दिल्ली , 17 डिसेंबर 201 8


    मालदीवचे राष्ट्रपती इब्राहिम मोहम्मद सोलीह यांच्या सन्मानार्थ राष्ट्रपती राम नाथ कोविंद यांनी राष्ट्रपती भवनात स्वागत सोहळा आयोजित केला होता. सोलीह यांचे स्वागत करतांना सोलीह यांनी आपल्या पहिल्या परदेश दौऱ्यासाठी भारताची निवड करणे हे आमच्यासाठी गौरवास्पद आहे असे राष्ट्रपती कोविंद यावेळी म्हणाले. मालदीवशी असलेल्या संबंधांना भारत अतिशय महत्व देत असून मालदीवच्या प्रगतीमध्ये भारत एक भागीदार म्हणून सदैव साथ देईल अशी ग्वाही राष्ट्रपतींनी यावेळी केली.


    भारत आणि मालदीवमधले द्विपक्षीय संबंध दृढ करण्यासोबतच आपण जागतिक मुद्यांवरही भागीदारी विकसित करायला हवी असे राष्ट्रपती म्हणाले. हवामान बदलासारखे प्रश्न प्राधान्याने हाताळण्याची गरज असून मालदीवसारख्या छोट्या बेटांच्या देशांवर या संकटाचा सर्वात जास्त परिणाम होऊ शकतो याची आम्हाला जाणीव आहे. आतंरराष्ट्रीय सौर सहकार्यातून हवामान बदलाचा सामना करण्यासाठी भारताने पुढाकार घेतला आहे. मालदीव देशानेही या सौर संघटनेत सहभाग घ्यावा आणि भारताच्या प्रयत्नांना अधिक बळ द्यावे असे आवाहन राष्ट्रपतींनी केले.


    समृद्ध, स्थिर आणि शांत अशी लोकशाही व्यवस्था मालदीवमधे निर्माण व्हावी अशी भारताची इच्छा आहे. मालदीवच्या जनतेने लोकशाही सरकार निवडून देत या मार्गाने प्रवास सुरु केला आहे. या प्रवासात भारत एक सच्चा मित्र म्हणून सदैव सोबत राहील असे आश्वासन राष्ट्रपतींनी दिले.


    B.Gokhale /R.Aghor/P.Malandkar


    

    
    (Release ID: 1556418) Visitor Counter : 12
    
    
      Read this release in: English