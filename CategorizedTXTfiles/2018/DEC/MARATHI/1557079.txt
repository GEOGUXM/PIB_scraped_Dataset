      माहिती आणि प्रसारण मंत्रालय

      पत्र सूचना कार्यालय आयोजित वार्तालाप कार्यशाळा फोंडा येथे संपन्न
      Posted On: 22 DEC 2018 7:43PM by PIB Mumbai


    भारत सरकारच्या पणजी येथील पत्र सूचना कार्यालयाने आज फोंडा येथे वार्तालापाचे आयोजन केले होते. तालुक्यातील पत्रकारांसाठी या एकदिवसीय कार्यशाळेचे आयोजन करण्यात आले होते. कार्यक्रमाच्या उद्घाटन सत्रात दक्षिण गोव्याचे खासदार श्री नरेंद्र सावईकर प्रमुख अतिथी म्हणून उपस्थित होते. तसेच फोंड्यातील सर्व पत्रकार या कार्यशाळेत सहभागी झाले होते.


    पत्रकार समाजाचा आरसा म्हणून काम करतो, समाजात घडणारी घटना जशीच्या तशी लोकांसमोर आणतो. कुठल्याही क्षेत्रात काम करताना प्रशिक्षण आवश्यक असते, तसेच पत्रकारितेतही ते गरजेचे आहे. पत्रकारितेत निरनिराळी आव्हाने, नैतिकता, मूल्ये यांची व्याख्या बदलत आहे, त्या बदलत्या परिस्थितीनुसार प्रशिक्षण आवश्यक ठरते. अशा कार्यशाळा सर्वांसाठीच असाव्यात, अशी भावना सावईकर यांनी व्यक्त केली. वार्तालाप कार्यक्रमाचे उद्घाटन केल्यानंतर सावईकर बोलत होते.


    समाजातील विश्वास समाजाचे आरोग्य राखतो, त्यामुळे हा विश्वास राखून ठेवण्याची जबाबदारी पत्रकारांवर आहे; तसेच गोव्याची प्रतिमा सांभाळण्याची, समाजाची सकारात्मक भूमिका तयार करण्याची, समाजाला प्रेरित करण्याची जबाबदारी पत्रकारांनी निभवावी, असे आवाहन सावईकर यांनी यावेळी केले.


    उद्घाटन कार्यक्रमात पत्र सूचना कार्यालय, पणजी प्रमुख अपर महानिदेशक अर्मेलिंदा डायस यांनी प्रस्तावना मांडली; तसेच उपनिदेशक विनोद कुमार यांनी आभार प्रदर्शन केले.


    उद्घाटन कार्यक्रमानंतर या कार्यशाळेत विविध विषयांची एकूण पाच सत्रे झाली. या सत्रांमध्ये गोव्यातील अभ्यासक, तज्ज्ञ मंडळी मार्गदर्शनासाठी उपस्थित होते. पहिल्या सत्रात दैनिक नवप्रभाचे संपादक परेश प्रभू यांनी ‘विकासात्मक पत्रकारीता’ हा विषय मांडला. इतिहासातील पत्रकारिता, पत्रकारांचे काम, आजच्या पत्रकारांची भूमिका, पत्रकारीतेची ताकद, पत्रकार काम करू शकतील अशी अस्पर्श क्षेत्रे, सामाजिक काम म्हणून पत्रकारिता, सकारात्मक बातम्या अशा अनेक मुद्द्यांवर प्रभू यांनी आपली मते मांडली. समाजाला स्वत:चे मत बनविण्याची संधी पत्रकारितेने द्यायला हवी, विकासात्मक बातमी ही अभ्यासातून निर्माण होते आणि सुशासनाची गुरुकिल्ली विकासात्मक पत्रकारितेमध्ये आहे, असे विचार परेश प्रभू यांनी व्यक्त केले.


    त्यानंतरच्या दुसऱ्या सत्रात नॅस्टर रेंजल यांनी सामुहिक शेतीचे फायदे आणि सरकार कडून शेतकरी तसेच शेतीसाठी असणाऱ्या योजनांची माहिती देताना त्याबाबत स्वत: घेतलेले अनुभव सांगितले. एकल शेती करत असताना सामुहिक शेतीचे त्यांना कळलेले महत्व त्यांनी सर्वांसमोर मांडले.


    तिसऱ्या सत्रात ‘आपत्ती व्यवस्थापनातील उत्तम सराव व माध्यमांची भूमिका’ या विषयावर तलुल्ला डिसिल्वा यांनी उपस्थित पत्रकारांना मार्गदर्शन केले. आपत्ती आल्यानंतर अत्यंत कमी खर्चात उभे राहू शकणारा आसरा कसा तयार करायचा, यावर त्यांनी पत्रकारांना सहभागी करून घेऊन प्रात्यक्षिक दाखविले.


    चौथ्या सत्रात द हिंदूचे वरिष्ठ सहायक संपादक प्रकाश कामत यांनी पारंपारिक माध्यमे व नव माध्यमे यांच्यातील फरक लक्षात आणून दिला. पाचव्या सत्रात दूरदर्शन केंद्र पणजीच्या वृत्त विभागाचे प्रमुख रविराज सरतापे यांनी दूरचित्रवाणी वृत्त माध्यमांचा परिणाम यावर मार्गदर्शन केले.


    कार्यक्रमाचे सूत्रसंचालन पत्र सूचना कार्यालय, पणजीच्या सूचना सहायक शिल्पा पोफळे यांनी केले.


    ***

    
    
    (Release ID: 1557079) Visitor Counter : 11