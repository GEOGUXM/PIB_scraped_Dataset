      वाणिज्य आणि उदयोग मंत्रालय

      मुंबईतल्या मीठ विभागाची जमीन महानगरपालिकेला हस्तांतरित करण्याचा प्रस्ताव
      Posted On: 17 DEC 2018 5:50PM by PIB Mumbai


    नवी दिल्ली , 17 डिसेंबर 201 8


    मुंबई उपनगरातील कुर्ला तालुका, मुलुंड गावातल्या मीठागरांची 80.98 एकर जागा मुंबई महानगरपालिकेला हस्तांतरीत करण्याचा प्रस्ताव महसूल आणि वन विभागाकडून केंद्रीय वाणिज्य आणि उद्योग मंत्रालयाला प्राप्त झाला आहे. या जागेवर क्षेपण भूमी, घन कचरा व्यवस्थापन प्रकल्प इत्यादी प्रक्रियांसाठी ही जमीन महापालिकेकडे देण्याचा हा प्रस्ताव आहे. मात्र सदरहू जमीनीच्या मालकीचा विवाद सुरु आहे. या संदर्भात मुंबई उच्च न्यायालयाने दिलेल्या अंतरिम आदेशात या जमिनीचा ताबा तिसऱ्या पक्षकाराकडे देण्यास दोन्ही पक्षकारांना मनाई केली आहे. त्याशिवाय केंद्रीय गृहनिर्माण आणि नगर विकास मंत्रालयाला ही जमीन देण्याचा प्रस्तावही 1986 साली मंजूर झाला आहे. मात्र, विवादीत प्रकरणे आणि अतिक्रमणांमुळे नगर विकास मंत्रालयाने अद्याप ही जागा ताब्यात घेतलेली नाही.


    या जागेचा खटला न्याय प्रविष्ठ असल्यामुळे सदरहू जागा राज्य सरकार अथवा मुंबई महानगरपालिकेकडे केव्हा सोपवली जाईल याचा निश्चित कालावधी देता येणार नाही अशी माहिती केंद्रीय उद्योग आणि वाणिज्य मंत्री सी.आर.चौधरी यांनी लोकसभेत दिली.


    आणखी एका प्रश्नाला उत्तर देताना मीठागरात काम करणाऱ्या कामगारांसाठी वेगळे कल्याण मंडळ स्थापन करण्याचा प्रस्ताव नसल्याचे चौधरी यांनी स्पष्ट केले.


    N.Sapre /R.Aghor/P.Malandkar


    

    
    (Release ID: 1556258) Visitor Counter : 10
    
    
      Read this release in: English