      आयुष मंत्रालय

      कृषिश्रमातून आरोग्य, समृद्धी व संपन्नता मिळते: केंद्रीय आयुष राज्यमंत्री
      Posted On: 18 DEC 2018 5:25PM by PIB Mumbai


    पणजी, 1 8 डिसेंबर 201 8


    आज श्रमाचे महत्व कमी झालेले दिसते आणि कृषि क्षेत्र श्रमावर आधारित आहे ; या श्रमातूनच माणसाला आरोग्य , समृद्धी व संपन्नता मिळते , असे मत केंद्रीय आयुष राज्यमंत्री (स्वतंत्र प्रभार) श्रीपाद नाईक यांनी म्हापसा येथे मांडले.


    कृषि तंत्रज्ञान व्यवस्थापन एजन्सी अर्थात ‘ आत्मा ’, उत्तर गोवा तसेच गोवा राज्याचे कृषि संचलनालय व नाबार्ड , गोवा यांच्या संयुक्त विद्यमाने आयोजित गोवा कृषि क्रांती प्रदर्शन व प्रशिक्षण सभागृहाच्या उद्‌घाटन कार्यक्रमात नाईक बोलत होते.


    कृषि क्षेत्राला केंद्र सरकारने प्राधान्य क्रमावर ठेवले आहे. कृषि क्षेत्रात स्वावलंबी होऊन , जगाची भूक भागाविण्यामध्ये भारताने पुढे यावे , यासाठी सरकारचे प्रयत्न आहेत. या क्षेत्रात होणारे संशोधन सामान्य शेतकऱ्याला उपयोगी व्हावे , त्याची अंमलबजावणी व्हावी , तेव्हा त्या संशोधनाला महत्व राहील. शेतकी क्रांतीची आज पुन्हा एकदा गरज आहे आणि केंद्र सरकार त्यासाठी मदत करण्यास उत्सुक आहे , असे नाईक यांनी यावेळी सांगितले.


    शेती हा कौटुंबिक व्यवसाय असून एकमेकांच्या साथीने तो वृद्धिंगत करू , शेती परंपरा जपत राहू , अशी आशा नाईक यांनी याप्रसंगी व्यक्त केली.


    या कार्यक्रमाला गोवा राज्याचे कृषिमंत्री विजय सरदेसाई , उपसभापती मायकल लोबो तसेच भारतीय कृषि संशोधन परिषद , गोवाचे संचालक डॉ. चाकोरकर यांच्यासह इतर कृषि अधिकारी उपस्थित होते.


    N.Sapre/S.Pophale/P.Malandkar


    

    
    (Release ID: 1556612) Visitor Counter : 7