      पर्यावरण, वन एवं जलवायु परिवर्तन मंत्रालय

      पोलैंड में ‘सीओपी-24’ में भारतीय पवेलियन के उद्घाटन अवसर पर केंद्रीय पर्यावरण मंत्री डॉ. हर्षवर्धन का संबोधन
      Posted On: 03 DEC 2018 8:38PM by PIB Delhi


    पोलैंड के काटोवाइस में आयोजित जलवायु परिवर्तन पर संयुक्‍त राष्‍ट्र फ्रेमवर्क कन्‍वेंशन (यूएनएफसीसीसी) से संबंधित कांफ्रेंस ऑफ पार्टीज (सीओपी) की 24वीं बैठक में भारतीय पवेलियन के उद्घाटन अवसर पर केंद्रीय पर्यावरण मंत्री डॉ. हर्षवर्धन के संबोधन का मूल पाठ निम्‍नलिखित है:


    प्रिय मित्रों! मैं पोलैंड के अद्भुत शहर काटोवाइस में आप सभी का स्‍वागत करता हूं। मेरा यह मानना है कि हम ग्‍लोबल वार्मिंग के खतरों से अपनी धरा को बचाने से जुड़ी अपनी मौजूदा जंग में महत्‍वपूर्ण मोड़ पर हूं। मैं आप सभी को यह आश्‍वस्‍त करना चाहता हूं कि भारत इस जंग को जीतने के लिए सही अर्थों में प्रतिबद्ध है। मैं इस बात की पुष्टि करने में गौरवान्वित महसूस कर रहा हूं कि भारत ने जलवायु परिवर्तन से जुड़े अनुकूलन और न्‍यूनीकरण की दिशा में अपनी यात्रा में उल्‍लेखनीय प्रगति की है।


    यह पवेलियन जलवायु परिवर्तन पर हमारे महत्वाकांक्षी और साहसि‍क कार्यकलापों या कदमों को दर्शाता है। हम 20 से भी अधिक सत्र आयोजित करेंगे जिनमें जलवायु परिवर्तन से जुड़े अनुकूलन और न्‍यूनीकरण या इसमें कमी करने की दृष्टि से महत्वपूर्ण माने जाने वाले मुद्दों को कवर किया जाएगा। इस साल भारत पवेलियन की थीम ‘एक विश्‍व एक सूर्य एक ग्रिड’ है जिस पर हमारे माननीय प्रधानमंत्री श्री नरेन्द्र मोदी ने अक्टूबर 2018 में अंतर्राष्ट्रीय सौर गठबंधन की पहली सभा के दौरान प्रकाश डाला था। माननीय प्रधानमंत्री ने एक महत्वाकांक्षी लक्ष्य निर्धारित किया है कि वर्ष 2030 तक भारत की कुल अधिष्‍ठापित अथवा स्थापित बिजली क्षमता का 40 प्रतिशत गैर जीवाश्म ईंधनों से हासिल किया जाएगा।


    प्रधानमंत्री के दूरदर्शी नेतृत्व में हमने कई नीतियां शुरू की हैं और जलवायु से जुड़े अपने कार्यकलापों या कदमों को आगे बढ़ाने के लिए अनेक संस्थागत व्‍यवस्‍थाएं स्थापित की हैं। ये समस्‍त पहल ऊर्जा सुरक्षा, खाद्य एवं जल सुरक्षा, राष्ट्रीय और राज्य स्तर पर क्षमता में वृद्धि करने सहित जलवायु परिवर्तन से जुड़ी चिंता को दूर करने की दिशा में हमारी प्रतिबद्धता का प्रतिबिंब हैं।


    मैंने पर्यावरण को संरक्षित और सुरक्षित करने के लिए एक राष्ट्रव्यापी अभियान शुरू किया है जो ‘हरित अच्‍छे कार्य (ग्रीन गुड डीड्स)’ अभियान के नाम से जाना जाता है। हमने यह महसूस किया कि हमारे लक्ष्य को प्राप्‍त करने के लिए लोगों की भागीदारी अत्‍यंत आवश्‍यक है, इसलिए हमारे समाज के हर व्यक्ति को प्रेरित एवं प्रोत्साहित करने और इसमें उन्‍हें शामिल करने के उद्देश्‍य को ध्‍यान में रखते हुए यह अभियान तैयार किया गया। इस प्रयास का मुख्‍य उद्देश्‍य यह सुनिश्चित करना है कि प्रत्येक नागरिक पर्यावरण के संरक्षण के लिए विभिन्‍न उपायों को निश्चित रूप से अपनाएं। इसके तहत प्रत्येक नागरिक को छोटे-छोटे, लेकिन अत्‍यंत अहम ‘हरित अच्‍छे कार्य (ग्रीन गुड डीड्स)’ पूरे करने होंगे जैसे कि ऊर्जा बचाएं, जल बचाएं, कार्यालय जाने के लिए ‘कार-पूल’ अपनाएं या कारों की पूलिंग करें, अपशिष्ट के निपटान के लिए कचरे के डिब्बे या डस्‍टबिन का उपयोग करें, सूखे एवं गीले कचरे या अपशिष्ट को एक दूसरे से अलग रखें, पौधे लगाएं, इत्‍यादि।


    मैं यह उम्मीद करता हूं कि इस अभियान यानी ‘ग्रीन गुड डीड्स’ से जल्द ही न केवल भारत, बल्कि दुनिया भर के लोग जुड़ जाएंगे। मुझे इस अभियान को और अधिक मजबूती प्रदान करने के लिए सभी हितधारकों से सकारात्मक प्रतिक्रियाएं प्राप्त हो रही हैं।


    भारत वर्ष 2022 तक स्थापित या अधिष्‍ठापित नवीकरणीय ऊर्जा क्षमता हासिल करने के उद्देश्‍य से 175 गीगावाट (जीडब्ल्यू) के लक्ष्य को प्राप्त करने के लिए कड़ी एवं अथक मेहनत कर रहा है। नवीकरणीय ऊर्जा के बढ़े हुए उपयोग का प्रभाव अब भारत में स्‍पष्‍ट रूप से नजर आ रहा है। इन्‍हीं सब ठोस प्रयासों का यह नतीजा है कि भारत अब पवन ऊर्जा में चौथे, नवीकरणीय ऊर्जा में पांचवें और स्थापित या अधिष्‍ठापित सौर ऊर्जा में पांचवें पायदान पर है। सौर और पवन ऊर्जा के अलावा हम बायोमास, जैव ईंधन एवं जैव-ऊर्जा पर भी काम कर रहे हैं। हमारा उद्देश्य सदैव ऊर्जा से जुड़े ऐसे समाधानों या सोल्‍यूशंस की भावी दिशा में आगे छलांग लगाना है, जिनकी बदौलत इस दुनिया को और ज्‍यादा स्वच्छ एवं हरित स्‍थान में तब्‍दील किया जा सकता है। पिछले कुछ वर्षों में भारत ने कई अन्य पहल भी की हैं। अब तक देश भर में 310 मिलियन से भी अधिक एलईडी प्रणालियां या बल्‍ब लगाए जा चुके हैं। ‘उज्ज्वला योजना’ के तहत लगभग 58 मिलियन परिवारों को पहले ही कवर किया जा चुका है। उज्ज्वला योजना न केवल महिलाओं और बच्चों का बेहतर स्वास्थ्य सुनिश्चित करने में अहम योगदान देगी, बल्कि यह वनों के क्षय या कटाई को कम करने में भी मददगार साबित होगी। पिछले सिर्फ दो वर्षों में ही भारत ने अपने वन कवर में 1 प्रतिशत की वृद्धि हासिल कर ली है। वहीं, दूसरी ओर विश्‍व भर के कई देशों में वन कवर कम होता जा रहा है। 0.26 मिलियन से भी अधिक इलेक्ट्रिक वाहन बेचे जा चुके हैं जिनकी बदौलत कार्बन डाई ऑक्‍साइड के उत्‍सर्जन में तकरीबन 91 मिलियन (किलो में) की उल्‍लेखनीय कमी आंकी गई है। इसके अलावा, हमने वर्ष 2022 तक देश भर में एकल उपयोग वाले प्लास्टिक से छुटकारा पाने का संकल्‍प भी व्‍यक्‍त किया है।


    वैश्विक स्‍तर पर जलवायु से जुड़े ठोस कार्यकलापों में भारत के नेतृत्व की अत्‍यंत सराहना की गई है। माननीय प्रधानमंत्री श्री नरेन्द्र मोदी को अंतर्राष्ट्रीय सौर गठबंधन को बढ़ावा देने में नेतृत्व करने के लिए और वर्ष 2022 तक भारत को प्लास्टिक मुक्त करने का संकल्प व्‍यक्‍त करने के लिए संयुक्त राष्ट्र द्वारा इस वर्ष ‘चैंपियन ऑफ अर्थ अवार्ड’ से नवाजा गया है।


    मेरा यह स्‍पष्‍ट मानना है कि यह अत्‍यंत महत्वपूर्ण है कि हम न केवल आधुनिक प्रौद्योगिकियों के माध्यम से, बल्कि अपनी सामूहिक सांस्कृतिक परंपरा के सार्थक ज्ञान के जरिए भी जलवायु परिवर्तन की गंभीर संमस्‍या से निपटने के तरीके ढूंढें। हम सभी इस तथ्‍य से अवगत हैं कि हमारे प्रधानमंत्री श्री नरेन्द्र मोदी जलवायु परिवर्तन और ग्‍लोबल वार्मिंग से जुड़े चिंताजनक मुद्दों से निपटने के लिए अंतर्राष्ट्रीय स्‍तर पर नेतृत्व प्रदान करते रहे हैं। उन्होंने पूरी दुनिया को यह याद दिलाया है कि पर्यावरण संरक्षण के साथ-साथ जलवायु की दृष्टि से सुदृढ़ जीवन शैली अपनाने की सख्‍त आवश्यकता है। हम यह भी मानते हैं कि नागरिकों का योगदान, टिकाऊ या उपयुक्‍त जीवन शैली और जलवायु न्याय दरअसल जलवायु परिवर्तन की समस्‍या से निपटने के लिए एक वैकल्पिक साधन प्रदान करते हैं जिन पर कठोरतापूर्वक अमल किया जाना चाहिए।


    मैं यह कहते हुए अपने संबोधन का समापन कर रहा हूं कि भारत जलवायु परिवर्तन की गंभीर समस्‍या से लड़ने के लिए प्रतिबद्ध है। अपनी भारतीय संस्कृति और लोकाचार से प्रेरित होकर हम जलवायु से जुड़े ठोस कदम उठाने के लिए समर्पित हैं जो सभी के लिए ‘जलवायु न्याय’ सुनिश्चित करेगा।


    जय हिन्द। ’’


    ***


    आर.के. मीणा/अर्चना/आरआरएस - 11579

    
    
    (Release ID: 1554932) Visitor Counter : 86