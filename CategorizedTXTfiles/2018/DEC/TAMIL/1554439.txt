      PIB Headquarters

      மகாவீர் பகவான் விருதுகள் வழங்கி குடியரசுத் துணைத் தலைவர் பேச்சு
      Posted On: 02 DEC 2018 6:03PM by PIB Chennai


    மனித குல சேவை உணர்வைக் கொண்டாடும் இந்த நிகழ்ச்சியில் பங்கேற்பதில் பெரும் மகிழ்வு கொள்கிறேன். மகாவீர் பகவான் அறக்கட்டளை நிறுவனர் திரு என் சுகல்சந்த் ஜெயின் மற்றும் அறக்கட்டளை உறுப்பினர்கள் இந்த நிகழ்ச்சியில் பங்கேற்று மனித குலத்திற்கு தன்னலமற்ற சேவையாற்றுவோரை பெருமைப்படுத்த வந்திருப்பதற்காக நான் அவர்களை பாராட்டுகிறேன். இதுபோன்று மேலும் பல முயற்சிகளுக்கு இந்த நிகழ்ச்சி தூண்டுகோலாக அமையும் என்று உறுதியாக நம்புகிறேன்.


    1994 ஆம் ஆண்டு இந்த அறக்கட்டளை தொடங்கப்பட்டதில் இருந்தே மனித குல சேவையில் மக்கள் தங்களை ஈடுபடுத்திக் கொள்ளுமாறு மக்களை தூண்டிவருகிறது.


    21 ஆவது மகாவீர் விருதுகளை இன்று இங்கு பெறுவோரை நான் வாழ்த்துகிறேன். அவர்களின் சேவை எனக்கு உள்ளார்ந்த மகிழ்ச்சி அளிக்கிறது. சமுதாயத்தின் முன்னேற்றத்திற்காக ஆரவாரமற்ற, சுயநலமில்லாத அவர்களின் பணி மனிதகுல சேவையில் நாம் ஈடுபட தூண்டுகோலாக இருக்கிறது. ‘ சொந்த நலனுக்கு முந்தியது சேவை’ என்ற இந்தியாவின் பாரம்பரிய தாரக மந்திரத்தை உங்களது பணி பேணிகாக்கிறது.


    இந்த அறக்கட்டளை தொடங்கப்பட்டபோது வழங்கப்பட்ட ஒரே ஒரு விருது இப்போது நான்காக பெருகியுள்ளது. மனிதகுல சேவை உணர்வை இந்த விருதுகள் மேலும் உறுதிசெய்கின்றன. அகிம்சை, சைவம், கல்வி, மருத்துவம், சமுதாயம் மற்றும் சமூக சேவை, மகளிர் முனைவோர் ஆகிய துறைகளில் சிறப்பாக ஈடுபட்டவர்களுக்கு இந்த விருதுகள் வழங்கப்படுவதாக அறிகிறேன்.


    கடுமையான சோதனைகளுக்கு உட்பட்டே அவர்கள் விருதுக்கு தேர்வு செய்யப்படுகிறார்கள். மனித குல உயர்வுக்காக அவர்கள் ஆற்றும் அரும்பணி, அர்ப்பணிப்பு, துணிவு ஆகியவற்றுக்காக இந்த பாராட்டு வழங்கப்படுவது மிகவும் பொருத்தமானது.


    சமுதாயத்தில் நலிவுற்ற பிரிவினரின் வாழ்க்கையை மேம்படுத்தும் லட்சியத்தை ஏற்று அதனை நிறைவேற்ற அர்ப்பணிப்புணர்வோடு பணியாற்றும் அந்த சேவையாளர்களை கண்டறியும் திறன் பெற்ற தேர்வுக் குழு நீதிபதிக்கும், இதர உறுப்பினர்களுக்கும் எனது பாராட்டுக்கள். விருது பெறுவோரின் முயற்சிகள், சாதனைகளுக்காக அவர்களை நான் வாழ்த்துகிறேன்.


    சகோதர – சகோதரிகளே,


    இந்திய நாடு பல்லாண்டு கால பாரம்பரிய நாகரீகத்தை கொண்டது. நமது தொன்மையான நாகரீகம், அறிவுக்கும், ஞானத்திற்கும் ஊற்றுக் கண்ணாக திகழ்ந்தது. ஆயுர்வேதம் என்று மக்களால் அழைக்கப்பட்ட நமது தொன்மையான மருத்துவ முறை பிறந்த இடம் நம்நாடுதான்.


    கணிதத்தில் பூஜ்யத்தையும், எண்களையும் கண்டுபிடித்த பெருமை இந்தியாவின் தலைசிறந்த கணிதமேதை ஆரியபட்டாவை சாரும். அறிவூட்டலின் ஆலயங்களாக திகழ்ந்த தட்சசீலம், நலந்தா பல்கலைக் கழகங்கள் இந்தியாவின் பெருமையை பறைசாற்றுகின்றன. உலகம் முழுவதில் இருந்தும் கல்வி பயில்வதற்காக மாணவர்களை ஈர்த்த அறிவுக் கூடங்கள் அவை.


    மழைநீர் சேமிப்பு முதல் சிக்கலான அறுவை சிகிச்சை வரை, விமானம் தயாரிப்பு மற்றும் வானூர்தி இயக்கவியல் முதல் உலோகவியல் வரை மனித குலத்தின் பல்வேறு துறைகளில் இந்திய நாகரீகம் பரிமளித்திருந்தது. தொன்மையான இந்திய சமுதாயம் முற்போக்கானதாகவும், சமத்துவமானதாகவும் விளங்கியது. அந்த சமுதாயத்தில் பெண்கள் உயர்வாக கருதப்பட்டு அரசின் முக்கிய பணிகளில் தீவிர ஆர்வம் காட்டியதாக கூறப்படுகிறது.


    இந்தியாவில் அடிமை முறை இருக்கவில்லை என்று இங்கு பயணித்த கிரேக்க தத்துவஞானிகளும், வரலாற்று ஆசிரியர்களும் எழுதிவைத்திருக்கிறார்கள்.


    புகழ்பெற்ற கவிஞர் மார்க் ட்வெய்ன், இந்தியா என்பது மனித குலத்தின் தொட்டில், மனிதர்களின் பேச்சுத் திறனை உருவாக்கிய மண், வரலாற்றின் தாய், இதிகாசங்களின் பாட்டி, பாரம்பரியத்தில் கொள்ளுப்பாட்டி என்று வர்ணிக்கிறார். இந்திய நாகரீகத்தின் ஆன்மீக உணர்வுகள் தனித்தன்மை வாய்ந்தவை என்று அவர் கூறுகிறார்.


    உலகின் கலாச்சார தலைநகராக இந்தியா திகழ்ந்தது. அன்பு, அமைதி, சகிப்புத்தன்மை, சகோதரத்துவம், அறிவின் ஊற்று என்ற மனித குல மாண்புகளின் தோற்றுவாயாக, உலகிற்கே போதிக்கும் ஆசானாக இந்தியா விளங்கியது.


    அன்பு, தியாகம், அகிம்சை, அமைதி என்ற அடிப்படைகளை அடித்தளமாக கொண்டிருந்த மதம் பிறந்த மண் இந்தியா. இந்த அடித்தளத்தின்மீதுதான் கிறிஸ்து பிறப்பதற்கு 500 ஆண்டுகளுக்கு முன் 24-வது ஆன்மீக குருவான வர்தமான மகாவீர், ஜைன மதத்தை நிறுவினார். 25 நூற்றாண்டுகளாக அதன் கோட்பாடுகள் மாறாமல் அப்படியே நீடிக்கின்றன. அந்த மகத்தான தீர்க்கதரிசியின் நினைவாகத்தான் இன்று நாம் கூடியிருக்கிறோம்.


    யாருக்கும் தீங்கிழைக்காமல், ஆசைகளை துறத்தலே மனித குல விடுதலைக்கும், மகிழ்ச்சிக்கும் வழிவகுக்கும் என்று பகவான் மகாவீர் போதித்தார். இந்த அண்டத்தில் வாழும் அனைவரின் வாழ்வு குறித்தும், அண்டத்தைக் குறித்தே கவலை கொள்வதுதான் ஜைன மதத்தின் அடிப்படை போதனையாகும்.


    வாய்பேச முடியாத பிராணிகளும், தாவரங்களும் கூட மனிதரைப் போல, வாழும் ஆன்மாக்கள்தான் என்று ஜைன மதம் போதிக்கிறது. ஒவ்வொரு ஆன்மாவும் சம மதிப்பு கொண்டவை என்றும், ஒவ்வொன்றின் மீதும் சம அளவில் மதிப்பும் அன்பும் செலுத்த வேண்டும் என்பதும் ஜைன மத போதனையாகும். உலகின் அரிய ஆதார வளங்களை சிக்கனமாக செலவிட வேண்டும் என்பதே ஜைன மத வாழ்க்கை முறையின் அடிப்படை அம்சமாகும்.


    ஜைன மதத்தில் முத்துக்களாக ஜொலிக்கும் மூன்று கோட்பாடுகள் குறிப்பிடத்தக்கவை. சரியான நம்பிக்கை, சரியான அறிவாற்றல், சரியான நடத்தை ஆகிய இந்த மூன்று கோட்பாடுகளையும் பகவான் மகாவீர் போதித்தார். அகிம்சை அதாவது பிறருக்கு துன்பம் விளைவிக்காமை அல்லது காயம் ஏற்படுத்தாமை ஜைன மதத்தின் அடிப்படைத் தத்துவமாகும்.


    சமத்துவத்தையும், சமன்பாட்டையும் ஜைன மதம் போதிக்கிறது. துன்பத்தையும், இன்பத்தையும் சமமாக பாவிக்கும் பண்பு வேண்டும் என்றும் அது கூறுகிறது. எல்லாவிதமான கருத்துக்களுக்கும் இடம் அளிக்க வேண்டும் என்பதும், கருத்து வேறுபாடுகளை சகித்துக் கொள்ளும் தன்மையும் ஜைன மதத்தின் மிக முக்கியமான அதன் போதனையாகும். உண்மையும், சத்தியமும் சிக்கலானவை என்பதும், பன்முகத் தன்மை கொண்டவை என்பதும் ஜைன மதத்தின் அடிப்படை நம்பிக்கையில் முக்கியமானவை.


    பகவான் மகாவீர் போதனைகளும், ஜைன மதத்தின் கோட்பாடுகளும் தற்கால உலகிற்கு பொருத்தமான பாடங்களை தருகிறது. நாம் இன்று பரபரப்பான சூழ்நிலையில் வாழ்ந்து கொண்டிருக்கிறோம். ஒருபுறம் பயங்கரவாதம், உள்நாட்டுப்போர் போன்ற வன்முறைக்கு எதிராக போராடுகிறோம். மறுபுறத்தில் சமன்பாட்டை பேணும் சரியான திட்டமிடல் இல்லாததால் இயற்கை ஆதார வளங்கள் தடுப்பாரின்றி அழியும் நிலையையும் சந்திக்க வேண்டியிருக்கிறது.


    நண்பர்களே, நமது நாகரீகம் இன்று நெருக்கடியான நிலையில் நிற்கிறது. ஒன்றில் நமது வாழ்க்கை முறையை மாற்றிக் கொள்ள வேண்டும், அல்லது நமது செயல்பாடுகளால் ஏற்படும் விளைவுகளை எதிர்கொள்ள தயாராக வேண்டும். இந்த அடிப்படை கேள்விகளுக்கான விடையை பகவான் மகாவீர் தத்துவங்கள், கோட்பாடுகள், போதனைகளில் இருந்து நாம் பெறமுடியும்.


    நம்மை இந்தியர்களாக காட்டும் தனித்தன்மை எது என்பதை நாம் ஆழ்ந்து பரிசீலிக்க வேண்டும். நமது தொன்மையான பண்புகளை மீண்டும் ஆய்வு செய்து அவற்றில் எது தற்கால வாழ்வுக்கு பொருத்தமானதோ அதனை கண்டறிந்து தேர்ந்தெடுக்க வேண்டும். உலகிற்கே வழிகாட்டிய மகிமையான நாகரீகமாக நமது நாகரீகம் திகழ்ந்தது. அந்த மகிமையை மீண்டும் பெறுவதற்கு நாம் பாடுபட வேண்டும். ஏனெனில் மனிதகுல மாண்புக்கும் அறிவாற்றலுக்கும், அதுவே மையப் புள்ளியாகும்.


    வாரிசுரிமையாக நாம் பெற்றுள்ள சமுதாய முறைமையும், இயற்கை ஆதார வளங்களையும் பாதுகாக்கும் அறங்காவலர்கள் நாம். இந்த உடமையை அதன் செழுமை குன்றாமல் ஒப்படைப்பது நமது கடமை.


    சமாதான சகவாழ்வு மற்றும் மனித குல சேவை என்ற உணர்வின் அடிப்படையில் பகவான் மகாவீர் விருதுகள் இன்று வழங்கப்படுகின்றன.


    அகிம்சை மற்றும் சைவ உணவுக்கான விருதை பெறும் டாக்டர் ஷிரானி பெரைரா, விலங்குகள் பாதுகாப்புக்கும், நலனுக்கும் பாடுபடும் ‘விலங்குகளுக்காக மக்கள்’ என்ற அமைப்பை நிறுவியவர் என்பது மகிழ்ச்சி அளிக்கிறது. விலங்குகளை கண்ணியத்துடன் நடத்த வேண்டும், பேண வேண்டும் என்ற கொள்கையில் நம்பிக்கை கொண்டு நூற்றுக்கணக்கான விலங்குகளை மீட்டு மறுவாழ்வு அளிப்பதில் அக்கறை காட்டுபவர் அவர்.


    சிறுநீரகக் கோளாறு காரணமாக டயலசிஸ் சிகிச்சை பெற பொருள் வசதி இல்லாதவர்களுக்கு இலவசமாக அந்த சிகிச்சையை ஹைதராபாதில் உள்ள பகவான் மகாவீர் ஜெயின் நிவாரண அறக்கட்டளை வழங்கி வருகிறது. இதுதவிர, டயலசிஸ் நோயாளிகளுக்கு தேவைப்படும் மருந்துகளையும் உபகரணங்களையும் மானிய விலையில் அவர்கள் வழங்குவதும் இங்கு குறிப்பிடத்தக்கது.


    சமுதாய சேவை மற்றும் சமூகப் பணிகளுக்கான விருதுபெறும் இம்பாலில் உள்ள ஊரக சுகாதார அமைப்புக்கும் எனது வாழ்த்துக்கள்.


    மணிப்பூரிலும், அதைச்சுற்றிய மலைப்பிரதேசங்களிலும் ஏழைகள், ஷெட்யூல்டு வகுப்பினர் மற்றும் பழங்குடியினருக்கு இந்த தன்னார்வ தொண்டு நிறுவனம் சுகாதாரத்திலும், கல்வியிலும் ஆற்றும் சேவை நெகிழ வைக்கிறது.


    உங்கள் ஒவ்வொருவரையும் பாராட்டும் போது உங்களின் சேவை மகத்தானது என்பதை நான் மீண்டும் உறுதிப்படுத்துகிறேன். உங்கள் பணி தொடரட்டும். உலகில் மாற்றத்தை நிகழ்த்தட்டும் என்று வாழ்த்துகிறேன். இதற்காக மகாவீர் அறக்கட்டளைக்கு என்னுடைய முழுமையான வாழ்த்துக்கள். உலகிற்கே ஒளிவிளக்காக திகழ்ந்த கு றிப்பாக நெருக்கடி காலத்தில் வழிகாட்டியாக இருந்த இந்தியாவின் தத்துவத்தை பெற்ற வாரிசுகளாகிய நீங்கள் அதனைப் பேணும் கடமையை நிறைவேற்றி வருகிறீர்கள்.


    ************

    
    
    (Release ID: 1554439) Visitor Counter : 230
    
    
      Read this release in: English