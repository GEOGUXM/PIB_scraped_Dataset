      புவி அறிவியல் அமைச்சகம்

      தென்கிழக்கு வங்கக்கடலில் ஏற்பட்டுள்ள ஆழ்ந்த காற்றழுத்த தாழ்வு நிலை மேலும் தீவிரமடைந்து அடுத்த 12 மணி நேரத்தில் சூறாவளி புயலாக மாறக் கூடும்
      Posted On: 14 DEC 2018 11:17AM by PIB Chennai


    தென்கிழக்கு வங்கக்கடலில் ஏற்பட்டுள்ள ஆழ்ந்த காற்றழுத்த தாழ்வு நிலை மேலும் தீவிரமடைந்து இன்று (14.12.18) பிற்பகல் மணி 5.30 வாக்கில் சூறாவளி புயலாக மாறும் என்றும், இது ஞாயிற்றுக்கிழமை காலை கடுமையான சூறாவளி புயலாக மாறும் என்றும் வானிலை ஆய்வு மையம் தெரிவித்துள்ளது.


    பலத்த மழை எச்சரிக்கை


    ஆந்திரப் பிரதேச கடலோரப் பகுதிகளிலும், அதனையொட்டியுள்ள தமிழ்நாட்டின் வட கடலோரப் பகுதியிலும் நாளை மாலை முதல் பல இடங்களில் மழையும், ஒரு சில இடங்களில் கன மழையும் பெய்யும் என்று அது கூறுகிறது.


    ஆந்திரப் பிரதேசத்தில் வரும் ஞாயிறு, திங்கள் கிழமைகளில் அநேக இடங்களில் பலத்த மழை அல்லது மிக பலமான மழை பெய்யக் கூடும் என்றும் அது கூறுகிறது.


    காற்று வேக எச்சரிக்கை


    ஆந்திரப் பிரதேசம், வடக்கு தமிழ்நாடு மற்றும் புதுச்சேரி கடலோரப் பகுதிகளில் நாளை மாலை முதல் மணிக்கு 55 கிலோ மீட்டர் முதல் 65 கிலோ மீட்டர் வரையிலான காற்று வீசக் கூடும். திங்கட்கிழமை முற்பகல் முதல் ஆந்திரப் பிரதேச பகுதிகளில் காற்று வேகம் மணிக்கு 80 முதல் 90 கிலோ மீட்டர் வரை இருக்கும் என்று வானிலை எச்சரிக்கை தெரிவிக்கிறது.


    கடல் பகுதிகளில் வரும் ஞாயிறு, திங்கட்கிழமைகளில் காற்றின் வேகம் மணிக்கு 80 முதல் 110 கிலோ மீட்டர் வரை இருக்கும் என்று அது தெரிவிக்கிறது.


    மீனவர்களுக்கான எச்சரிக்கை


    மீனவர்கள் இன்று தென்மேற்கு மற்றும் அதனை அடுத்துள்ள தென்கிழக்கு வங்கக் கடலுக்கு செல்ல வேண்டாம் என எச்சரிக்கப்பட்டுள்ளனர். நாளை தென்மேற்கு மற்றும் மேற்கு மத்திய வங்கக் கடலுக்கு செல்ல வேண்டாம் என்றும், அதனை அடுத்த 2 நாட்களுக்கு அதாவது இம்மாதம் 16,17 தேதிகளில் மேற்கு மத்திய மற்றும் தென்மேற்கு வங்கக் கடலுக்கு செல்ல வேண்டாம் என்றும் மீனவர்கள் எச்சரிக்கப்படுகின்றனர்.


    ஆழ்கடலுக்குள் மீன் பிடிக்க சென்றவர்கள் உடனடியாக திரும்புமாறு அறிவுறுத்தப்படுகின்றனர்.


    .


    ******

    
    
    (Release ID: 1555912) Visitor Counter : 71
    
    
      Read this release in: English , Hindi