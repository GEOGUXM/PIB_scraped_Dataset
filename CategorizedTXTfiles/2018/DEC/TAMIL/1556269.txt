      PIB Headquarters

      சென்னையில் சமூக பொருளாதார ஆய்வு குறித்த மண்டல பயிற்சி கருத்தரங்கு: துணை தலைமை இயக்குனர் டாக்டர் எஸ்.துரைராஜூ துவக்கி வைத்தார்
      Posted On: 17 DEC 2018 6:14PM by PIB Chennai


    ஒவ்வொரு வீட்டினரும் கொண்டுள்ள நிலம் மற்றும் கால்நடை பற்றிய விவரங்கள், விவசாயிகளின் நிலைமை பற்றிய மதிப்பீடு, கடன் மற்றும் முதலீட்டு விவரங்கள் குறித்த புள்ளி விவரங்கள் முதல் முறையாக டேப்லெட்டை பயன்படுத்தி சேகரிக்கப்படும் என்று சென்னையில் தேசிய மாதிரி ஆய்வு அலுவலகத்தின் துணை தலைமை இயக்குனர் டாக்டர் எஸ்.துரைராஜூ தெரிவித்துள்ளார். இன்று சென்னையில் சமூக பொருளாதார ஆய்வு குறித்த 5 நாள் மண்டல பயிற்சி கருத்தரங்கை அவர் துவக்கி வைத்தார்.


    இந்த துவக்க விழாவில் இயக்குனர் டாக்டர் ராஜேஸ்வரி கஸ்தூரி, உதவி இயக்குனர் திருமதி. அனிதா பந்தம்பள்ளி மற்றும் மூத்த புள்ளியியல் அலுவலர்கள் கலந்து கொண்டனர்.


    சமூக பொருளாதார ஆய்வு குறித்த 27-வது சுற்று மண்டல பயிற்சி கருத்தரங்கிற்கு தேசிய மாதிரி ஆய்வு அலுவலகம் (கள செயல்பாடுகள் பிரிவு) ஏற்பாடு செய்துள்ளது. இது சென்னையில் இம்மாதம் 21-ந் தேதி வரை நடைபெறும். இந்த 5 நாள் கருத்தரங்கில் தமிழ்நாடு மற்றும் புதுச்சேரி யூனியன் பிரதேச அரசுகளின் நிதி மற்றும் புள்ளி விவரங்கள் துறைகளை சார்ந்த பிரதிநிதிகள் கலந்து கொண்டுள்ளனர். சுமார் 110 கள அலுவலர்கள் இந்தப் பயிற்சியில் பங்கேற்றுள்ளனர்.


    பயிற்சியாளர்கள் 16 குழுக்களாக பிரிக்கப்பட்டு அவர்களுக்கு பயிற்சி அளிக்கப்படும். இதன் பின்னர் செயல்முறை பிரச்சனைகள் குறித்து விவாதித்து அதற்கு தீர்வு காணப்படும். முதல் முறையாக டேப்லெட்டை பயன்படுத்தி புள்ளி விவரங்கள் சேகரிக்கப்படும் என்றும் இதன் முடிவுகள் விரைவில் அறிவிக்கப்படும் என்றும் திரு.எஸ்.துரைராஜூ கூறினார்.


    ஒவ்வொரு வீட்டினரும் கொண்டுள்ள நிலம் மற்றும் கால்நடைகள் பற்றிய விவரங்களும் விவசாயிகளின் நிலைமை பற்றிய மதிப்பீடும் கடன் மற்றும் முதலீட்டு விவரங்களும் 77-வது சுற்று ஆய்வின் முக்கிய அம்சங்களாகும். இந்த ஆய்வு வரும் ஜனவரியில் தொடங்கி டிசம்பர் வரை ஓராண்டு காலத்திற்கு நடைபெறும்.


    மத்திய அரசின் புள்ளி விவரங்கள் மற்றும் திட்ட அமலாக்கத் துறை அமைச்சகத்தின் தேசிய மாதிரி ஆய்வு மண்டல அலுவலகம் வெளியிட்டுள்ள செய்திக் குறிப்பு இந்த தகவலை தெரிவிக்கிறது.


    **************


    புகைப்படம்: இன்று சென்னையில் சமூக பொருளாதார ஆய்வு குறித்த 5 நாள் மண்டல பயிற்சி கருத்தரங்கை என்.எஸ்.எஸ்.ஓ. துணை தலைமை இயக்குனர் டாக்டர் எஸ்.துரைராஜூ துவக்கி வைத்து பேசுகிறார். இயக்குனர் டாக்டர் ராஜேஸ்வரி கஸ்தூரி மற்றும் உதவி இயக்குனர் திருமதி அனிதா பந்தம்பள்ளி உடன் உள்ளனர்.


    

    
    (Release ID: 1556269) Visitor Counter : 62