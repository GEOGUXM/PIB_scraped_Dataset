      PIB Headquarters

      சென்னை விமான நிலைய போக்குவரத்து ஏற்பாட்டில் 27.12.2018 முதல் மாற்றம்
      Posted On: 26 DEC 2018 6:10PM by PIB Chennai


    சென்னை சர்வதேச விமான நிலையத்தின் உள்நாட்டு முனையம் (டி-1) மற்றும் சர்வதேச முனையத்திற்கு (டி-4) விரைவில் வந்து செல்ல ஏதுவாக, சென்னை விமான நிலைய போக்குவரத்து ஏற்பாட்டில் இந்திய விமான நிலைய ஆணையம் மாற்றம் செய்துள்ளது. இந்த மாற்றம் 27.12.2018 காலை 11 மணி முதல் அமலுக்கு வருகிறது. இந்த மாற்றம், விமான நிலையத்திற்குள் நுழைவது மற்றும் வெளியே செல்வதற்கான நேரத்தையும், விமான முனையங்கள் முன்பாக ஏற்படும் நெரிசலையும் வெகுவாக குறைக்கும்.


    புதிய பாதை அறிமுகப்படுத்தப்படுவதன் மூலம், உள்நாட்டு மற்றும் சர்வதேச முனையங்களில் உள்ளே நுழைவதற்கும், வெளியே செல்வதற்கும் தனித்தனி பாதைகள் அமைக்கப்பட்டுள்ளது. புறப்பட தயாராக உள்ள வாகனங்கள், பயணிகளை இறக்கி விட்ட பிறகு விமான நிலையத்தை விட்டு வெளியேற வேண்டும். இத்தகைய வாகனங்கள் உள்நாட்டு மற்றும் சர்வதேச முனைய வாகன நிறுத்தப் பகுதியில் நுழைய அனுமதி கிடையாது.


    அதே போன்று, பயணிகளை அழைத்துச் செல்ல வரும் வாகனங்களை நிறுத்துவதற்கும், பயணிகளை ஏற்றிச் செல்வதற்கும் தனி இட வசதி செய்யப்பட்டுள்ளது. இத்தகைய வாகனங்களுக்கு வாகன நிறுத்தப் பகுதியில் நுழைய அனுமதி கிடையாது. மேலும் இந்த வாகனங்கள் பயணிகளை ஏற்றிய பிறகு விமான நிலையத்தை விட்டு வெளியே சென்று விட வேண்டும். வாகன நிறுத்தப் பகுதியில் நிறுத்தப்படும் வாகனங்கள், குறிப்பிட்ட இடத்தில் பயணிகளை ஏற்றிய பிறகு விமான நிலையத்தை விட்டு வெளியேற வேண்டும்.


    விமான முனையங்கள் முன்பாக ஏற்படும் கூட்ட நெரிசலை தவிர்க்க, இந்த முனையங்கள் முன்பாக வாகனங்களை நிறுத்துவதற்கு குறைந்தபட்ச நேரம்தான் ஒதுக்கப்படும். எனினும் நுழைவாயிலில் நுழைவதிலிருந்து வெளியே செல்லும் நேரம் வரை 10 நிமிடங்கள் இலவச அனுமதி என்ற நடைமுறை தொடரும். குறிப்பிட்ட காலத்திற்கு பிறகு விமான முனையங்கள் முன்பாக நிறுத்தப்பட்டுள்ள (ஏற்றிச் செல்ல/ இறக்கி விட வரும்) வாகனங்களுக்கு அபராதம் விதிக்கப்படும்.


    பயணிகளை அழைத்துச் செல்ல வரும் தனியார் வாகனங்கள் மட்டும், விமான முனைய கட்டிடங்கள் முன்பாக அனுமதிக்கப்படும். ஒப்பந்த நிறுவனமான ஓலா தவிர பிற வர்த்தக வாகனங்களுக்கு அனுமதி இல்லை. அழைத்துச் செல்ல வரும் மற்ற வாகனங்கள் வாகன நிறுத்தப் பகுதி வரை மட்டுமே அனுமதிக்கப்படும். தற்போதுள்ள வாகன நிறுத்தக் கட்டணங்கள் தொடர்ந்து நீடிக்கும். எனினும், புதிய போக்குவரத்து நடைமுறை வெற்றிகரமாக செயல்பாட்டுக்கு வந்த பிறகு இந்த கட்டண விகிதத்தில் விரைவில் மாற்றம் செய்யப்படும்.


    எனவே விமான நிலையத்திற்கு வந்து செல்லும் பொதுமக்கள் அனைவரும் இந்த போக்குவரத்து மாற்றம் தொடர்பான குறியீடுகளை முறையாக பின்பற்றுமாறு கேட்டுக் கொள்ளப்படுகிறார்கள். பயணிகளும், விமான நிலையத்திற்கு வந்து செல்லும் பிறர் அனைவரும், இந்த புதிய போக்குவரத்து நடைமுறையை வெற்றிகரமாக செயல்படுத்த ஒத்துழைக்குமாறு தாழ்மையுடன் கேட்டுக் கொள்கிறோம்.


    இந்த தகவல் சென்னை விமான நிலையம் வெளியிட்டுள்ள செய்திக் குறிப்பில் கூறப்பட்டுள்ளது.


    ********

    
    
    (Release ID: 1557392) Visitor Counter : 111
    
    
      Read this release in: English