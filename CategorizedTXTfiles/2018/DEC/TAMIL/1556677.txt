      PIB Headquarters

      ஜி சாட் – 7 ஏ தகவல் தொடர்பு செயற்கைக்கோள் ஸ்ரீஹரிகோட்டாவில் இருந்து இன்று வெற்றிகரமாக விண்ணில் செலுத்தப்பட்டது.
      Posted On: 19 DEC 2018 5:54PM by PIB Chennai


    ஜி சாட்- 7ஏ தகவல் தொடர்பு செயற்கைக்கோள் இன்று ஸ்ரீஹரிகோட்டாவில் உள்ள சத்தீஷ்தவான் விண்வெளி ஆய்வு மையத்திலிருந்து மாலை 4.10 மணிக்கு ஜி.எஸ்.எல்.வி எஃப் 11 செலுத்துவாகனத்தின் மூலம் வெற்றிகரமாக விண்ணில் செலுத்தப்பட்டது.


    தகவல் தொடர்புக்கான ஜி சாட் 7ஏ வெற்றிகரமாக அதன் சுற்றுவட்டப் பாதையில் நிலைநிறுத்தப்பட்டப் பின் இஸ்ரோ விஞ்ஞானிகள் குழுவிடம் பேசிய இஸ்ரோ தலைவர் டாக்டர் கே சிவன், அடுத்த ஆண்டு 32 ராக்கெட் செலுத்தும் திட்டங்கள் செயல்படுத்தப்படும் என்றும், இதில் சந்திரயான்-2 விண்கலமும் அடங்கும் என்றும் தெரிவித்தார். இந்த ஆண்டு இதுவரை 17 ராக்கெட் செலுத்தும் திட்டங்கள் வெற்றிகரமாக நிறைவேற்றப்பட்டுள்ளன என்று குறிப்பிட்ட அவர், ஜி.எஸ்.எல்.வி. மார்க்-2, ஜி.எஸ்.எல்.வி. மார்க்-3, பி.எஸ்.எல்.வி. ஆகிய மூன்று ராக்கெட்டுக்களை கடந்த 35 நாட்களில் செலுத்தி இஸ்ரோ சாதனை படைத்துள்ளது என்றும் கூறினார்.


    இன்று விண்ணில் செலுத்தப்பட்ட ஜி சாட் 7ஏ தகவல் தொடர்பு செயற்கைக்கோள் சூப்பர் சின்கரனைஸ் ஆர்பிட் (Super Synchronous Orbit)-ல் நிலைநிறுத்தப்பட்டதால் அதன் ஆயுட்காலம் நீடிக்கும் என்று திரு சிவன் தெரிவித்தார். இன்று ஏவப்பட்ட ஜி.எஸ்.எல்.வி. எஃப் 11 ராக்கெட்டின் இரண்டாம் அடுக்கில் திரவ எரிபொருளும், மூன்றாம் அடுக்கில் க்ரையோஜெனிக் எரிபொருளும் கூடுதலாக நிரப்பப்பட்டதால் ராக்கெட்டின் திறன் அதிகரிக்கப்பட்டு, சூப்பர் சின்கரனைஸ் ஆர்பிட்டில் செயற்கைக்கோளை வெற்றிகரமாக செலுத்த முடிந்தது என்றும் அவர் கூறினார்.


    செயற்கைக்கோள் அதன் சுற்றுவட்டப் பாதையில் நிலைநிறுத்தப்பட்டவுடன் அதன் சூரிய தகடுகள் விரிக்கப்பட்டது என்றும், நாளை காலை செயற்கைக்கோளை புவியின் சுற்றுவட்டப் பாதையில் நிலைநிறுத்துவதற்கான நடவடிக்கை மேற்கொள்ளப்படும் என்றும் திரு சிவன் கூறினார்.


    ஜி சாட் 7ஏ செயற்கைக் கோளை விண்ணில் செலுத்திய ஜி.எஸ்.எல்.வி. ராக்கெட் மூன்று நிலைகளை கொண்டது. முதல் பகுதியில் திட எரிபொருளும், அதனைத் தொடர்ந்து திரவ எரிபொருளும் நிரப்பப்பட்டிருந்தன. மூன்றாம் பகுதியில் க்ரையோஜெனிக் எரிபொருள் நிரப்பப்பட்டிருந்தது. சரியாக 4.10 மணிக்கு வெண்புகையை கக்கிக் கொண்டு ஜி.எஸ்.எல்.வி. ராக்கெட் விண்ணில் சீறிப் பாய்ந்தது.


    இன்று செலுத்தப்பட்ட இந்த செயற்கைக்கோள் 2250 கிலோ எடைகொண்டது. ஜி.எஸ்.எல்.வி. ராக்கெட் சுமார் 11.93 மீட்டர் உயரம் கொண்டது. இந்தியப் பகுதியில் தகவல் தொடர்பு சேவை அளிப்பதற்காக ஜி சாட் – 7 ஏ செயற்கைக்கோளை இந்திய விண்வெளி ஆய்வு நிறுவனம் உருவாக்கியது. இந்த செயற்கைக்கோள் எட்டு வருடங்கள் பயன்பாட்டில் இருக்கும்.


    இந்திய விண்வெளி ஆய்வு நிறுவனம் இன்று செலுத்திய ஜி.எஸ்.எல்.வி. செலுத்து வாகனம் இஸ்ரோ செலுத்தும் 69-ஆவது வாகனம் என்பது குறிப்பிடத்தக்கது. இன்று விண்ணில் ஏவப்பட்டுள்ள செயற்கைக்கோள் இஸ்ரோ அனுப்பும் 39 ஆவது செயற்கைக்கோள். இந்த செயற்கைக்கோள் ஜி.எஸ்.எல்.வி மார்க் 2 எஞ்சின் மூலம் செலுத்தப்பட்டுள்ளது. ஜி.எஸ்.எல்.வி மார்க் 2 எஞ்சின் மூலம் செயற்கைக்கோள் செலுத்தப்படுவது இது 13 ஆவது முறையாகும்.


    ***********


    

    
    (Release ID: 1556677) Visitor Counter : 193