      உள்துறை அமைச்சகம்

      டிஜிபிக்கள் மாநாட்டின் போது இணைய ஒருங்கிணைப்பு மையத்தின் வலைதளத்தை பிரதமர் தொடங்கிவைத்தார்
      தேசிய ஒற்றுமைக்காக பாடுபடுவோருக்கு புதிய விருது ஒன்று வழங்கப்படும் என திரு. நரேந்திர மோடி அறிவித்துள்ளார்

      Posted On: 23 DEC 2018 4:31PM by PIB Chennai

    காவல்துறை தலைமை இயக்குனர்களின் மாநாடு இந்த ஆண்டு, குஜராத்தின் நர்மதா மாவட்டத்தில் உள்ள கெவாடியாவில் ஒற்றுமைக்கான சிலை அருகே நடத்தப்பட்டது முக்கியத்துவம் வாய்ந்ததாகக் கருதப்படுகிறது. ஏனெனில், சர்தார் வல்லபாய் பட்டேல் நாட்டின் உள்துறை அமைச்சராக இருந்தபோதுதான், காவல்துறை தலைவர்களின் முதலாவது மாநாட்டை தில்லியில் 1948 ஆம் ஆண்டு தொடங்கிவைத்தார். இந்த காரணத்திற்காகவே, தேசிய ஒற்றுமை பற்றிய சர்தார் பட்டேலின் கருத்துக்களை மையமாகக் கொண்டு இந்த ஆண்டு மாநாடு நடைபெற்றது.


    தேசிய ஒற்றுமைக்காக சர்தார் பட்டேல் ஆற்றிய பங்களிப்பால் ஈர்க்கப்பட்ட பிரதமர் திரு. நரேந்திர மோடி, தேசிய ஒற்றுமைக்காக பாடுபடுவோருக்கு, பத்ம விருதுகளைப் போல புதிதாக தேசிய அளவிலான விருது ஒன்று வழங்கப்படும் என அறிவித்துள்ளார். இந்த விருது ஆண்டுக்கு ஒருமுறை வழங்கப்படும். எந்த வகையிலாவது நாட்டின் ஒற்றுமைக்காக தங்களது பங்களிப்பை வழங்கிய இந்தியர்கள் இந்த விருது பெற தகுதியுடையவர்களாவர்.


    தேசிய காவலர் நினைவுச் சின்னம் பொறிக்கப்பட்ட அஞ்சல்தலை ஒன்றையும் பிரதமர் வெளியிட்டார். வீரமரணமடைந்த காவலர்கள் பற்றிய கட்டுரைகள் அடங்கிய இந்திய காவல் இதழின் சிறப்பு பதிப்பையும் பிரதமர் வெளியிட்டார். நிகழ்ச்சியில் பேசிய பிரதமர், சர்தார் வல்லபாய் பட்டேலின் பிறந்தநாளான அக்டோபர் 31 ஆம் தேதியன்று ஆண்டுதோறும், ஒற்றுமைக்கான சிலை அருகே 3-4 மாநிலங்களின் காவல்துறையினர் பங்கு பெறும் தேசிய அளவிலான அணிவகுப்பு ஒன்றை நடத்தலாம் என்றும் ஆலோசனை தெரிவித்தார். இந்த தினம் தேசிய ஒற்றுமை தினமாகவும் அனுசரிக்கப்படுகிறது. இந்த அணிவகுப்பு வழக்கமானதாக அல்லாமல், காவல்துறையினரின் திறமை மற்றும் செயல்பாட்டை பறை சாற்றுவதாக இருக்க வேண்டும் என்றும் அவர் விருப்பம் தெரிவித்தார்.


    இணைய ஒருங்கிணைப்பு மையத்தின் வலைதளத்தையும் பிரதமர் தொடங்கிவைத்தார். இணையதளக் குற்றம் அல்லது இணைய பாதுகாப்பு உள்ளிட்ட இணையதளம் சார்ந்த அனைத்து பிரச்சினைகளுக்கும் இந்த வலைதளத்தை கையாளலாம்.


    இந்த மூன்று நாள் மாநாட்டின் நிறைவு விழாவில் பேசிய பிரதமர், உள்நாட்டு பாதுகாப்பை பராமரிப்பதில் காவல்துறையினரின் பங்களிப்பை வெகுவாகப் பாராட்டினார். அத்துடன், காவல்துறையினர் மேலும் பொறுப்புள்ளவர்களாகவும், உணர்வுடன் செயல்படக் கூடியவர்களாகவும் இருக்கும் வகையில் அவர்களை தயார்படுத்துமாறும் காவல்துறை தலைவர்களுக்கு பிரதமர் அறிவுறுத்தினார்.


    கடந்த 20 ஆம் தேதி இந்த மாநாட்டை தொடங்கிவைத்துப் பேசிய உள்துறை அமைச்சர் திரு. ராஜ் நாத் சிங், நாட்டு மக்களின் பாதுகாப்பை உறுதி செய்வதில் மத்திய-மாநில காவல்துறையினர் ஆற்றிவரும் பணிகளுக்காக பாராட்டு தெரிவித்தார். கடந்த 12 மாதங்களில் சட்டம்-ஒழுங்கு நிலைமையை மேம்படுத்துவதில் குறிப்பிடத்தக்க முன்னேற்றம் ஏற்பட்டுள்ளதாகவும் அவர் தெரிவித்தார்.


    கூடுதல் விவரங்களுக்கு www.pib.nic.in என்ற வலைதளத்தில் காணலாம்.


    *****


    (Release ID: 1557090)


    வி . கீ / எம்எம் /உமா

    
    
    (Release ID: 1557103) Visitor Counter : 71
    
    
      Read this release in: English , Hindi