      PIB Headquarters

      கிராமப்புறங்களுக்கும் மருத்துவ சேவைகளை விரிவுப்படுத்த தனியார் துறையினர் முன்வர வேண்டும்: சென்னை ஜெம் மருத்துவமனை நிகழ்ச்சியில் குடியரசுத்துணைத் தலைவர் உரை
      Posted On: 03 DEC 2018 12:40PM by PIB Chennai


    நவீன சிகிச்சைகள் மற்றும் மேம்பட்ட சுகாதார வசதிகள் கிடைக்கச் செய்ததன் மூலம் மக்களின் சுகாதாரத் தேவைகளை மேம்படுத்துவதில் இந்தியா குறிப்பிடத்தக்க சாதனை படைத்துள்ளதாக குடியரசுத்துணைத் தலைவர் திரு. எம் வெங்கய்யா நாயுடு தெரிவித்துள்ளார்.


    சென்னையில் இன்று (03.12.2018) ஜெம் மருத்துவமனையை திறந்து வைத்துப் பேசிய அவர், விரிவான மருத்துவ சேவைகைளை வழங்குவதில், நகர்ப்புறங்களுக்கு கிராமப்புறங்களுக்கும் இடையேயான வித்தியாசம் பெரும் சவாலாக உள்ளது என்றார். நாடு சுதந்திரம் அடைந்த பின் ஆட்சிப் பொறுப்பு வகித்த அனைத்து அரசுகளும், சுகாதாரச் சேவைகளுக்கு அதிக முக்கியத்துவம் அளித்து வருவதில் எவ்வித சந்தேகமும் இல்லை என்று அவர் கூறினார்.


    ஆனால் இதனைச் செயல்படுத்துவதில்தான் சவால்கள் நிறைந்துள்ளதாகவும், வெங்கய்யா நாயுடு குறிப்பிட்டார். அரசு சார்பில், குறைந்த அளவு நிதி செலவிடப்படுவது, மருத்துவர்களுக்கும் நோயாளிகளுக்கும் இடையேயான விகிதாச்சாரக் குறைவு, நோயாளிகளுக்குத் தேவையான படுக்கை வசதி இல்லாதது, மருத்துவத்திற்காக வருமானத்திற்கு அதிகமாக செலவு செய்யவேண்டிய அவசியம், மருத்துவக் கல்லூரிகள் மற்றும், அனுபவமிக்க மருத்துவர்களின் எண்ணிக்கைக் குறைவு, கிராமப்புறங்களில் போதிய சுகாதார கட்டமைப்பு வசதிகள் இல்லாதது, நோய்க் கண்காணிப்பு மற்றும் தடுப்பு நடவடிக்கைகள் போதுமான அளவிற்கு மேற்கொள்ளப்படாதது போன்ற சவால்கள் எழுந்துள்ளதாகவும் அவர் குறிப்பிட்டார்.


    சுகாதார வசதிகளை வழங்குவதில் அரசின் நடவடிக்கைகளுக்கு தனியார் துறையினரின் பங்களிப்பை மறுக்க முடியாது என்றாலும், தனியார் துறையினர் நகர்ப்புறங்களில்தான் அதிக கவனம் செலுத்தி வருவதாகவும் அவர் கூறினார். நாட்டின் மக்கள் தொகையில், பெரும்பாலான மக்கள் வசிக்கும் கிராமப்புறங்கள் மீதும், தனியார் துறையினர் கவனம் செலுத்த வேண்டிய தருணம் வந்துள்ளதாகவும் குடியரசுத் துணைத்தலைவர் தெரிவித்தார்.


    நவீன தொழில்நுட்பங்களுடன் கூடிய ஆரம்பக் கட்ட மற்றும் இரண்டாம் நிலை சுகாதார மையங்களை ஏற்படுத்துவதற்கு, அரசு மற்றும் தனியார்துறை ஒத்துழைப்பு அவசியம் என்றும் அவர் குறிப்பிட்டார்.


    இந்தியாவில் மருத்துவர்களை தெய்வத்திற்கு இணையாக மக்கள் கருதுவதை நினைவில் கொள்ள வேண்டும் என்று வலியுறுத்திய வெங்கய்ய நாயுடு, மருத்துவர்கள் நோயாளிகளிடம் கணிவுடன் நடந்து கொள்வதோடு அவர்களுக்கு மனிதநேயத்துடன் சிகிச்சை அளிக்க வேண்டும் எனவும் கேட்டுக் கொண்டார். மக்கள் துயரத்தில் இருக்கும் நேரத்தில் அவர்களிடம், மென்மையாக நடந்து கொள்ள வேண்டும் எனவும் அவர் தெரிவித்தார்.


    மருத்துவக் காப்பீட்டு வசதிகள் குறைவாக இருப்பதைக் கருத்தில் கொண்டு, மத்திய அரசு, தொடங்கியுள்ள “ஆயுஷ்மான் பாரத்” திட்டம் 10.74 கோடி கிராமப்புற குடும்பங்களுக்குஈ ஆண்டுக்கு ஐந்து லட்சம் ரூபாய் வரை காப்பீடு வசதி வழங்கப்படுவதாகவும், வெங்கய்ய நாயுடு குறிப்பிட்டார். ஏழை மற்றும் காப்பீடு வசதி தேவைப்படும் குடும்பங்களுக்கு ஆயுஷ்மான் பாரத் திட்டம் பெரும் வரப்பிரசாதம் என்றும் அவர் கூறினார்.


    அரசு, தனியார் துறையினர், தொண்டுநிறுவனத்தினர், பொது சுகாதார திட்டமிடுவோர் மற்றும் வல்லுநர்கள் ஒருங்கிணைந்து, ஆரோக்கியமான, வலிமையான, புத்தெழுச்சிப் பெற்ற இந்தியாவை உருவாக்க முன்வர வேண்டும் எனவும் குடியரசுத் துணைத் தலைவர் கேட்டுக் கொண்டார்.


    ---------

    
    
    (Release ID: 1554456) Visitor Counter : 57
    
    
      Read this release in: English