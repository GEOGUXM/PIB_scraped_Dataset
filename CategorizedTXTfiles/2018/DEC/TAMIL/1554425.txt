      PIB Headquarters

      ரெயின்போ மருத்துவமனை திறப்பு விழாவில் மாண்புமிகு குடியரசுத் துணைத்தலைவரின் உரை
      Posted On: 02 DEC 2018 2:37PM by PIB Chennai


      ரெயின்போ மருத்துவமனை திறப்பு விழாவில் மாண்புமிகு குடியரசுத் துணைத்தலைவரின் உரை


      சென்னை, டிசம்பர் 02, 2018


      சாதாரண மனிதனுக்கு குறிப்பாக கிராமப்புறங்கள் மற்றும் தொலைதூரப் பகுதிகளில் வசிப்பவர்களுக்கு மருத்துவ சேவைகள் குறைந்த விலையில் எளிதாக கிடைக்கும் வகையில் அரசின் முயற்சிகளுக்கு தனியார் துறையினர் பங்களிக்க வேண்டும் என்று குடியரசு துணைத் தலைவர் திரு. எம். வெங்கையா நாயுடு கேட்டுக் கொண்டுள்ளார்.


      சென்னையில் இன்று ரெயின்போ மருத்துவமனை திறப்பு விழா நிகழ்ச்சியில் உரையாற்றிய அவர், தனியார் துறையினர் நகர்ப்புற பகுதிகளில் மட்டும் கவனம் செலுத்தாமல், தங்களது சமூகப் பொறுப்பு செயல்பாட்டில் ஒருபகுதியாக மருத்துவ சேவைகளை கிராமப் பகுதிகளுக்கும் விரிவாக்க வேண்டும் என்று வலியுறுத்தினார்.


      நாட்டின் எதிர்காலத்தை நிர்ணயிக்கும் குழந்தைகளின் ஆரோக்கியம், மகிழ்ச்சி ஆகியவற்றை உறுதிசெய்வது நாட்டு மக்கள் அனைவரின் முக்கிய கடமை என்றும் அவர் கூறினார்.


      குழந்தைப்பருவத்தில் ஏற்படும் அனுபவங்கள் ஆழமான தாக்கத்தை உருவாக்குவதாலும், எதிர்காலத்துக்கான அடித்தளத்தை அமைத்துக் கொடுப்பதாலும் குழந்தைகளுக்கான ஊட்டச்சத்துடன் கூடிய மன, உடல் நலன் சார்ந்த அம்சங்களுக்கு முக்கியத்துவம் தரப்பட வேண்டும் என்று வலியுறுத்தினார்.


      பச்சிளங்குழந்தைகள் இறப்பு வீதத்தை நிர்ணயிப்பதில் குறைப்பிரசவம், குறைந்த எடை குழந்தை பிறப்பு, நிமோனியா, வயிற்றுப்போக்கு உள்ளிட்டவை பெரும் பங்கு வகிப்பதால், இவற்றை அகற்றும் வகையில், சுகாதார வசதிகளை மேம்படுத்துதல் போன்ற நடவடிக்கைகளில் மத்திய, மாநில அரசுகள் தீவிர முயற்சி மேற்கொள்ள வேண்டும் என்று அவர் கேட்டுக்கொண்டார்.


      அப்போதுதான், 2030 ஆம் ஆண்டுக்குள் குழந்தைகள் இறப்பு வீதத்தை ஆயிரத்துக்கு 25 என குறைக்கும் ஐநாவின் நீடித்த வளர்ச்சி இலக்கு எட்டப்படும் என்று குடியரசு துணைத் தலைவர் கூறினார்.


      இதற்கென வலுவான ஆரம்ப சுகாதார முறையை கட்டமைப்பதற்கு முக்கிய கவனம் செலுத்த வேண்டும் என்று அவர் கேட்டுக் கொண்டார்.


      தாய்மார்களுக்கும், குழந்தைகளுக்கும் அடிப்படை சுகாதாரத் தேவைகளை நிறைவு செய்யும் மிகப்பெரிய சவாலை எதிர்கொள்ள குழந்தைகளுக்கான சிறப்பு மருத்துவமனைகள் கூடுதலாக அமைக்கப்பட வேண்டும், தனியார் துறையினர் குழந்தைகளுக்கான சிகிச்சையை குறைந்த செலவில் அளிக்கமுன்வர வேண்டும் என்று அவர் கேட்டுக் கொண்டார்.


      இன்று திறந்துவைக்கப்பட்ட ரெயின்போ குழந்தைகள் மருத்துவமனையும், இதர தனியார் மருத்துவமனைகளும் ஆரோக்கியமான, செயல்திறன்மிக்க குடிமக்களாக குழந்தைகள் உருவாவதற்கு சிறப்பான பங்களிக்கும் என்று தாம் நம்புவதாக திரு.வெங்கையா நாயுடு கூறினார்.


      *****


      குடியரசு துணைத் தலைவரின் முழுமையான உரையின் தமிழாக்கம் மற்றும் ஆங்கில உரைக்கு இணைப்புகளை பார்க்கவும்.


      தமிழ் இணைப்பு:


    பத்திரிகை தகவல் அலுவலகம்


    இந்திய அரசு


    சென்னை


      SPEECH OF HON’BLE VICE PRESIDENT AT RAINBOW HOSPITAL INAUGURATION


      ரெயின்போ மருத்துவமனை திறப்பு விழாவில் மாண்புமிகு குடியரசுத் துணைத்தலைவரின் உரை


      சென்னை, டிசம்பர் 02, 2018


      சென்னையில் இன்று ரெயின்போ குழந்தைகள் மருத்துவமனை திறப்பு விழாவில் பங்கேற்பது குறித்து நான் மகிழ்ச்சி அடைகிறேன்.


      எந்த ஒரு நாட்டு நிர்வாகத்தின் மிக முக்கிய அம்சங்களில் ஒன்றாக இருப்பது சுகாதாரம். இந்தியா போன்ற வளரும் நாட்டில் குழந்தைகளுக்கு ஆரோக்கியமும், மகிழ்ச்சியும் கொண்ட குழந்தைப் பருவத்தை அளிப்பது மிகவும் முக்கியமானதாகும்.


      நாட்டின் எதிர்காலமான குழந்தைகளுக்கு ஆரோக்கியமான, மகிழ்ச்சியான குழந்தைப் பருவத்தை உறுதி செய்வது ஒவ்வொரு இந்தியரின் பொறுப்பாகும். பிற்காலத்தில் ஒவ்வொருவருக்கும் ஒட்டுமொத்த உடல், மன, சமூக நலனுக்கு, குழந்தைப் பருவம் முக்கியப் பங்கு வகிக்கிறது என்பது குறிப்பிடத்தக்கது.


      இந்தியாவில் ஒவ்வொரு ஆண்டும் 24.7 மில்லியன் குழந்தைகள் பிறப்பதாகக் கணக்கிடப்பட்டுள்ளது. 2011-ஆம் ஆண்டு மக்கள் தொகைக் கணக்கெடுப்பின்படி, நாட்டின் மொத்த மக்கள் தொகையில் குழந்தைகளின் (0 – 6 ஆண்டுகள்) பங்கு 13.12% ஆகும்.


      குழந்தைப் பருவத்தில் ஏற்படும் அனுபவம் ஆழமான தாக்கத்தை விட்டுச் செல்வதோடு, எதிர்காலத்திற்கு அடித்தளத்தையும் அமைத்துக் கொடுக்கிறது. ஊட்டச்சத்துடனும், மன நலத்துடனும் நன்கு வளர்க்கப்படும் ஒரு குழந்தை மகிழ்ச்சியாக இருப்பது மட்டுமின்றி, ஆரோக்கியமாகவும் இருக்கும்.


      யுனிசெஃப் கணக்கின்படி, குறைந்த மற்றும் நடுத்தர வருவாயுள்ள நாடுகளில் 5 வயதிற்கும் கீழ் உள்ள சுமார் 43% குழந்தைகளுக்குத் தேவையான ஊட்டச்சத்து, பாதுகாப்பு மற்றும் மன ஊக்கம் கிடைப்பதில்லை.


      இளம் குழந்தைகள் மற்றும் பிறந்த குழந்தைகளின் மருத்துவ வசதி இந்தியாவில் மேம்பட்டிருப்பதாக குழந்தைகள் இறப்பு குறித்த மதிப்பீட்டிற்கான ஐ.நா.வின் பல துறை முகமைகள் குழு அண்மையில் வெளியிட்ட அறிக்கை தெரிவிக்கிறது.


      குழந்தைகள் இறப்பு விகிதத்தில் உலக சராசரி 12ஆக உள்ள நிலையில், இந்தியாவில் 2017-ஆம் ஆண்டு 1000 குழந்தைகளில் 32 குழந்தைகள் இறந்துள்ளன. சிசு மரண விகிதத்திலும் கூட உலக சராசரி 18-ஆக உள்ள நிலையில், இந்தியாவில் 1000 சிசுக்களில் 24 சிசுக்களே இறந்துள்ளன.


      நீடிக்கவல்ல வளர்ச்சி இலக்குகளை சந்திப்பதற்கு இந்தியா, கூட்டான முறையில் முயற்சிகளை மேற்கொண்டு வருகிறது. குறைப் பிரசவம், குறைந்த எடை, நிமோனியா, வயிற்றுப் போக்கு உள்ளிட்டவை இந்தியாவில் குழந்தை இறப்புக்கான பெரும் காரணங்களாகும்.


      2018 நவம்பர் 12-ல் வெளியிடப்பட்ட நிமோனியா மற்றும் வயிற்றுப் போக்கு நோய் நிலவர அறிக்கையின்படி, 2016-ஆம் ஆண்டில் மட்டும் இந்தியாவில் சுமார் 2,61,000 குழந்தைகள் தங்களின் 5ஆவது பிறந்தநாளுக்கு முன்பாகவே நிமோனியா அல்லது வயிற்றுப் போக்கு காரணமாக இறந்துள்ளன. இவை இரண்டுமே தடுக்கக் கூடிய நோய்கள்தான்.


      சுகாதார வசதிகளை மேம்படுத்தவும், இறப்பு விகிதத்தை மேலும் குறைக்கவும், மத்தியிலும், மாநிலங்களிலும் உள்ள அரசுகளின் முயற்சிகள் இருக்கும் என்று நான் நம்புகிறேன்.


      2030-ஆம் ஆண்டுக்குள் 5 வயதிற்கும் கீழ் உள்ள குழந்தைகள் இறப்பை 1,000-த்திற்கு 25 என குறைக்க வேண்டும் என்ற ஐ.நா.வின் நீடித்த வளர்ச்சி இலக்கை எட்டுவதற்குப் புதிதாகப் பிறந்த மற்றும் 5 வயதிற்கும் கீழ் உள்ள குழந்தைகளுக்கான நோய்த் தடுப்பு மற்றும் சிகிச்சைத் தலையீடுகளை மேம்படுத்துவது மிக அவசியமாகும்.


      இது உண்மையில் கடுமையான பணிதான். ஆனால், எட்ட முடியாதது அல்ல. அரசு மற்றும் தனியார் துறை பங்களிப்பும், ஒத்துழைப்பும் நமக்கு தேவைப்படுகிறது. நாடு முழுவதும் தீவிரமான சுகாதார திட்டங்கள் அமலாக்கப்படுவதை நாம் காண்கிறோம்.


      சுகாதார வசதியைக் குறைந்த செலவுடையதாக ஆக்குவதற்கும், சாமானிய மக்களுக்கு, குறிப்பாக, நாட்டின் ஊரகப் பகுதியிலும், தொலைதூரப் பகுதிகளிலும் உள்ளவர்களுக்கு சுகாதார வசதி கிடைக்கச் செய்வதற்கும் தனியார் துறையினர் அரசின் கூட்டாளியாக இருக்க வேண்டும் என்று விரும்புகிறேன். தனியார் துறையினர் நகரப் பகுதிகளில் மட்டும் கவனம் செலுத்தக் கூடாது. பெரு நிறுவனங்களின் சமூகப் பொறுப்பு (சி.எஸ்.ஆர்) செயல்பாடுகளின் ஒரு பகுதியாக கிராமப்புறங்களில் மருத்துவ வசதிகளை அளிக்க வேண்டும்.


      2018 அக்டோபரில், வெளியான அஸ்தானா பிரகடனத்தின் மீது நமது உறுதிப்பாட்டைத் தொடர்ந்து, இந்தியா, நோய்க்கான சிகிச்சையிலிருந்து சுகாதார மேம்பாடு என்பதற்கு முன்னேற வேண்டும். மிகவும் ஏழ்மையில் உள்ள மற்றும் பாதிக்கக்கூடிய மக்கள் உட்பட அனைத்து மக்களுக்கும் தரமான சுகாதார சேவைகள் கிடைக்கும் வகையில், அனைவருக்கும் சுகாதாரம் என்ற பயணத்தை நாம் துரிதப்படுத்த வேண்டிய அவசியம் உள்ளது.


      ஆரம்ப சுகாதார சேவையை வலுப்படுத்துவதும், ஆஷா பணியாளர்களுக்குப் போதிய அளவு பயிற்சி வழங்குவதும், ஆரோக்கியத்தை மேம்படுத்த முக்கியமானவையாகும்.


      ஐ.நா.வின் நீடிக்கவல்ல மேம்பாட்டு இலக்குகளை நடைமுறைப்படுத்த வலுவான ஆரம்ப சுகாதார முறையைக் கட்டமைப்பது மிகவும் முக்கியமானது என்பதைக் குறிப்பிட வேண்டும்.


      10 கோடி ஏழை மக்கள் மற்றும் தேவையுள்ள குடும்பங்களுக்கு மருத்துவக் காப்பீடு வழங்கும் ஆயுஷ்மான் பாரத் எனும் தேசிய சுகாதார பாதுகாப்புத் திட்டம் என்ற அரசின் அறிவிப்பு, தாய், சேய் நல மேம்பாட்டிற்கான அறிகுறியாக இருக்கும் என்று நான் உறுதியாக நம்புகிறேன். அதேபோல், தாய், சேய் சுகாதார சேவைகள் உட்பட நாடு முழுவதும் விரிவான சுகாதார சேவை வழங்க 1.5 லட்சம் சுகாதாரம் மற்றும் நல்வாழ்வு மையங்களை அமைக்கும் அரசின் திட்டம் பயன்களை அதிகரிக்கும் என்று எதிர்பார்க்கப்படுகிறது.


      தனிநபர் நிலையில் சுகாதாரக் காப்பீடு மிக சொற்பமான அளவில் இருப்பதும் கவலைக்குரிய பெரிய பிரச்சினையாகும். வெறும் 2% பேர் தனிநபர் நிலையிலும், 3% பேர் நிறுவன நிலையிலும், சுகாதாரக் காப்பீடுகளைக் கொண்டுள்ளனர். இதன் விளைவாக ஏறத்தாழ 4-ல் 3 பேர் ஒட்டுமொத்த மருத்துவ செலவைத் தங்கள் பாக்கெட்டிலிருந்து செலவிடுகிறார்கள். வறுமைக் கோட்டிற்கு கீழ் உள்ள குடும்பங்களுக்கு சிறப்பு சுகாதார காப்பீட்டுத் திட்டங்களை சில மாநில அரசுகள் தொடங்கியுள்ளபோதும், நாட்டின் மக்கள் தொகை முழுமையும், சுகாதாரக் காப்பீட்டிற்குள் வரும் வகையில் விரிவுப்படுத்த வேண்டிய அவசியம் உள்ளது.


      தாய்மார்களுக்கும், குழந்தைகளுக்கும் அடிப்படை சுகாதாரத் தேவைகளை சந்திக்கும் மிகப்பெரிய சவால் இருப்பதால், மேலும் கூடுதலாக குழந்தைகளுக்கான சிறப்பு மருத்துவர்களும், செவிலிப் பணியாளர்களும் இந்தியாவுக்குத் தேவைப்படுகிறார்கள்.


      குழந்தைகளுக்கான சிறப்பு மருத்துவமனைகள் கூடுதலாக அமைக்க வேண்டிய அவசியம் உள்ள நிலையில், தனியார் துறையினர் அவர்களுக்கு எளிதாக சிகிச்சை கிடைப்பதை மட்டுமின்றி, செலவு குறைவாக சிகிச்சை கிடைப்பதையும் உறுதி செய்ய வேண்டும்.


      ரெயின்போ குழந்தைகள் மருத்துவமனை குழந்தைகளுக்கு சிறப்பாகவும், குறைந்த செலவிலும், சிகிச்சை வழங்கும் என்றும் நாம் அனைவரும் விரும்புகிற புதிய இந்தியாவின், ஆரோக்கியமான செயல்திறன் மிக்க குடிமக்களை உருவாக்க, அனைத்து குழந்தைகளும் வாழ்வதையும், செழிப்பதையும், வளர்வதையும் உறுதி செய்வதற்கான தேசிய இயக்கத்திற்குப் பங்களிப்பு செய்யும் என்றும் நான் நம்புகிறேன். வரும் காலத்தில், வானவில் போல் பல குடும்பங்களுக்கு மகிழ்ச்சியையும், பல குழந்தைகளின் முகங்களில் சிரிப்பையும் உங்கள் மருத்துவமனை கொண்டு வர நான் வாழ்த்துகிறேன்.


      ஜெய் ஹிந்த்!


      *****

    
    
    (Release ID: 1554425) Visitor Counter : 102
    
    
      Read this release in: English