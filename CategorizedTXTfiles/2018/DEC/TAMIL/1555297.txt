      பணியாளர் நலன், பொதுமக்கள் குறை தீர்ப்பு மற்றும் ஓய்வூதியங்கள் அமைச்சகம்

      நல் ஆளுகை – விருப்ப மாவட்டங்கள் மீது கவனம் செலுத்துதல்’ பற்றிய மண்டல மாநாடு திருவனந்தபுரத்தில் நாளை தொடங்குகிறது
      Posted On: 09 DEC 2018 9:52AM by PIB Chennai


    மத்திய பணியாளர் நலன், பொதுமக்கள் குறைதீர்வு மற்றும் ஓய்வூதியங்கள் அமைச்சகத்தின், நிர்வாக சீர்திருத்தம் மற்றும் பொதுமக்கள் குறைதீர்வுத் துறை, கேரள அரசுடன் இணைந்து நடத்தும், ‘நல் ஆளுகை – விருப்ப மாவட்டங்கள் மீது கவனம் செலுத்துதல்’ பற்றிய மண்டல மாநாடு, திருவனந்தபுரத்தில் 2018 டிசம்பர் 10-11 நடைபெறுகிறது.


    கேரள ஆளுநர் நீதிபதி (ஓய்வு) திரு.பி.சதாசிவம், இந்த இரண்டு நாள் மாநாட்டை நாளை தொடங்கிவைக்கிறார். கேரள அரசின் தலைமைச் செயலாளர் திரு. டாம் ஜோஷ் மற்றும் மத்திய அரசின் நிர்வாக சீர்திருத்தம் & பொதுமக்கள் குறைதீர்வுத் துறை செயலாளர் திரு. கே. வி. ஈப்பன் ஆகியோர் மாநாட்டின் தொடக்கவிழா மற்றும் நிறைவு விழாவில் உரையாற்றுகின்றனர்.


    மேற்கு மற்றும் தென்னிந்தியாவைச் சேர்ந்த 9 மாநிலங்கள் மற்றும் 5 யூனியன் பிரதேசங்களின் பிரதிநிதிகள் இந்த மாநாட்டில் பங்கேற்கின்றனர். இரண்டு நாட்கள் நடைபெறும் இந்த மாநாடு, 5 தொழில்நுட்ப அமர்வுகளை கொண்டதாக இருக்கும். முதல் நாளில், பயனுள்ள ஆளுகை மற்றும் விருப்ப மாவட்டங்களில் மாற்றத்தை ஏற்படுத்துதல் தொடர்பான 8 ஆய்வறிக்கை சமர்ப்பிக்கும் நிகழ்ச்சியும், அதனைத் தொடர்ந்து குழு விவாதமும் நடைபெறும். இரண்டாவது நாளில், பொது நிர்வாகத்துக்கான பிரதமரின் உயர் சிறப்பு விருது, தேசிய மின்னணு ஆளுகை விருது மற்றும் காமன்வெல்த் அமைப்பின் பொது நிர்வாகம் மற்றும் மேலாண்மைக்கான சர்வதேச கண்டுபிடிப்பு விருது பெற்ற நல் ஆளுகை முன்முயற்சி பற்றிய இரண்டு ஆய்வறிக்கைகள் தாக்கல் செய்யப்படும். மத்திய நிர்வாக சீர்திருத்தம் மற்றும் பொதுமக்கள் குறைதீர்வுத் துறையின் கூடுதல் செயலாளர் திரு.வி.ஸ்ரீநிவாஸ் நிறைவு விழாவில் உரையாற்றுகிறார்.


    இத்துறை, இதுவரை 30 மண்டல மாநாடுகளை நடத்தியுள்ளது. தற்போதைய மாநாடு, குடிமக்கள் நலன் சார்ந்த ஆளுகை, மின்னணு ஆளுகை மூலம் மேம்பட்ட பொதுச் சேவையை வழங்குதல், வெளிப்படைத்தன்மை, பொறுப்புணர்வு மற்றும் குடிமக்களுக்கு உகந்த திறமையான நிர்வாகம் பற்றிய சிறந்த நடைமுறைகளை உருவாக்குதல் மற்றும் அமல்படுத்துவதோடு, அனுபவங்களை பகிர்ந்து கொள்வதற்கான ஒரு வாய்ப்பாக அமையும்.


    *****


    எம்எம் / உமா

    
    
    (Release ID: 1555297) Visitor Counter : 79
    
    
      Read this release in: Urdu , English