      PIB Headquarters

      சென்னை பிரம்ம கான சபாவில் குடியரசுத் துணைத் தலைவர் ஆற்றிய உரை
      Posted On: 02 DEC 2018 7:36PM by PIB Chennai


    எந்தரோ மகானுபாவுலு அந்தரித்து வந்தனமுலு (கர்நாடக இசை மூவேந்தர்களில் ஒருவரான தியாகராஜர் இயற்றிய கீர்த்தனைகளில் மிகவும் புகழ்பெற்ற கீர்த்தனை) எண்ணிலடங்கா மகாபுருஷர்கள் இங்கே உள்ளனர். அவர்கள் அனைவருக்கும் வந்தனம். வணக்கம். நமஸ்தே.


    இங்கு குழுமியுள்ள மேன்மை மிக்க கர்நாடக இசைக்கலைஞர்கள் . இசைப் பிரியர்கள் இடையே ப்ரம்ம கான சபாவின் பொன் விழாக் கொண்டாட்டங்களைத் தொடங்கி வைப்[பதில் பெரு மகிழ்ச்சி அடைகிறேன்.


    1969 -ல் செயல் படத் தொடங்கிய ப்ரம்ம கான சபா 50 ஆண்டுகளில் மிகப் பெரிய பெயரைப் பெற்றிருப்பதை நான் நன்கறிவேன்.இந்த சபாவின் ஆண்டு இசை விழாக்கள் மிகவும் பிரபலமானவை .இது போன்ற நிகழ்ச்சிகள் சென்னை நகரை உலக பண்பாட்டு வரை படத்தில் இடம்பெறச் செய்துள்ளன. இவைதான் இந்த நகரை இசைக்குப் பங்களித்தமைக்கான யுனெஸ்கோவின் படைப்பாற்றல் நகரங்களின் கட்டமைப்பில் இடம் பெறச் செய்துள்ளது. வாரணாசி இசை நகரமாகவும் , ஜெய்ப்பூர் கைவினை மற்றும் கிராமியக் கலைகள் நகரமாகவும் யுனெஸ்கோவின் படைப்பாற்றல் நகரங்கள் பட்டியலில் இடம்பெற்ற பிறகு சென்னை இப்பட்டியலில் இடம் பெரும் மூன்றாவது நகரம் ஆகியுள்ளது.


    ப்ரம்ம கான சபா, தொன்மையான இந்திய இசை, பண்பாடு, மற்றும் நாட்டிய பாரம்பரியங்களை பாதுகாத்து மேம்படுத்திவருவது எனக்கு மிகுந்த மகிழ்ச்சி அளிக்கிறது. சென்னி நகரில் இந்த சபா ஆண்டு முழுவதும் சாஸ்திரிய நடனம், இசை மற்றும் நாடகத்தை வளர்த்து அதில் ஈடுபட்டுள்ள இளைஞர்களை ஊக்குவித்து வருவதற்கு எனது பாராட்டுக்களை தெரிவிக்க வேண்டும்.


    இந்த சபாவின் பொன் விழாவின்போது பாராட்டுப் பெறுகின்ற 4 மிகப் பிரபலமான கலைஞர்களுக்கு என் நல்வாழ்த்துக்களைத் தெரிவித்துக் கொள்கிறேன். டாக்டர் கே ஜே ஜேசுதாஸுக்கு ஞானபத்மம் விருதும், திருமதி மாளவிகா சருக்கைக்கு நாட்டிய பத்மம் விருதும், திரு எஸ் வரதராஜனுக்கு நாடக பத்மம் விருதும், திருமதி பத்மாவதி அனந்தகோபாலனுக்கு வாத்திய பத்மம் விருதும் வழங்கப்படுவது மகிழ்ச்சி அளிக்கிறது.


    தொன்மைக் காலம் முதல் தற்போதைய காலம் வரை இந்தியா மாபெரும் இசைப் பாரம்பரியத்தைக் கொண்டது. இந்தியாவின் சாஸ்திரிய இசையும் கலையும் இந்தியாவின் பண்பாட்டு மேன்மையைப் போற்றுவதாக அமைந்துள்ளன . இந்தியாவின் தொன்மையான நன்னெறி அமைப்புகளுக்கும் புதிய தலைமுறையினருக்கும் இடையே நமது கலையும் நாட்டியமும் பாலமாக விளங்குகின்றன. ஒழுக்கம், கீழ்ப்படிதல், மற்றும் அமைதியாக இணைந்து வாழுதல் ஆகியவற்றை வளர்க்கும் நிரந்தர நெறிகளைக் குறிக்கும் வகையில் அவை அமைந்துள்ளன .


    இந்தியாவில் கவின் கலைகளின் பல்வேறு அம்சங்கள் திரு விழாக்களுக்கும் சடங்குகளுக்கும் வண்ணங்களைச் சேர்த்து மகிழ்ச்சியைக் கொண்டுவருகின்றன ; மக்களிடையே தங்களது பாரம்பரியத்தின் மீதான நம்பிக்கையை வலியுறுத்துவதாகவும் அமைகின்றன. கலை வெறும் அலங்காரம், பொழுதுபோக்கு என்று மட்டும் கருத்தப்படாமல், பாரம்பரியத்தின் உள்ளார்ந்த ஒரு பகுதியாகவே பாவிக்கப்படுகிறது.


    கடவுளைக் காண்பதில் இசையுடன் இணைந்த பக்தி எவ்வாறு மிகச் சிறந்த ஊடகமாக உள்ளது என்பதற்கு கர்நாடக இசை மேதை ஸ்ரீ தியாகராஜ சுவாமிகளின் வாழ்க்கை சான்று பகருவதாக அமைந்துள்ளது. தியாகப் பிரம்மம் எனப் போற்றப்படும் அவர் தனது படைப்புகள் மூலம் தன்னிடமிருந்த ஆழ்ந்த வேதம் மற்றும் உபநிஷத்து அறிவை வெளிப்படுத்தினார் . இதன் மூலம் இசை ரசிகர்களிடையே பக்தி உணர்வை ஊட்டினார்.


    இசை , அது எந்த வடிவத்தில் இருந்தாலும், சமன்படுத்தும் கருவியாக விளங்குகிறது. அதற்கு எல்லைகள், வரம்புகள் ஏதும் இல்லை. அது அனைவருக்குமான மொழியைப் பேசுகிறது.மனம், உடல், ஆன்மா ஆகியவற்றை குணப்படுத்தும் ஆற்றல் அதற்கு உண்டு. அதனால் மனிதன் விடுதலை பெற்ற ஆன்மா ஆகிறான். இசை கேட்பது மூளையின் ஓசைப் பகுதியை தீவிரமாக செயல்படச் செய்வதுடன் மிக அதிக அளவிலான நரம்பு கட்டமைப்புகளைப் பயன்படுத்துவதாக கண்டறியப்பட்டுள்ளது


    இசையைப் போன்றே, இந்தியாவில் நாட்டியமும் 2000 ஆண்டு பழமையானது. அதன் உட்பொருட்கள் புராண இலக்கியம், மரபு வழிக் கதைகள் மற்றும் சாஸ்திரிய இலக்கியம் ஆகியவற்றிலிருந்து பெறப்பட்டவை.


    சாஸ்திரிய நடனம் தொன்மையான நாட்டிய வகைகளின் அடிப்படையில் அமைந்தவை. கடுமையான சட்ட திட்டங்கள் உண்டு. எட்டு வகையான சாஸ்திரிய நாட்டிய வகைகள் உள்ளன. பரத நாட்டியம், கதகளி /மோகினியாட்டம் , கதக், மணிப்புரி, குச்சிப்புடி, ஒடிஸி, சாவ் ஆகியனவே அவை. பரத நாட்டியம் தமிழ் நாட்டில் தோன்றியது என்றாலும் அகில இந்திய வடிவமாக அது தற்போது வளர்ச்சி அடைந்துள்ளது.


    இந்தியாவில் நாடகம், இசை மற்றும் நடனத்தைப் போன்றே மிகவும் பழமையானது. பல ஆண்டுகளாக நாடகம் மாறிவரும் காலத்திற்கு ஏற்ப தன்னுடைய வடிவத்தையும், பொருளடக்கத்தையும் மாற்றிக் கொண்டு வந்துள்ளது. நடப்பு விஷயங்கள் குறித்து பொதுமக்கள் கருத்துக்களை மாற்றி அமைப்பதில் நாடகங்கள் முக்கியப் பங்காற்றியுள்ளன. ஒருசில இடங்களில் மட்டுமே சாஸ்திரிய நாடகங்கள் தற்போது தொடர்ந்து நடைபெறுகின்றன. ஆனால், கிராமிய நாடகங்கள் மண்டல மாறுபாடுகளுடன் ஏறக்குறைய அனைத்து மாநிலங்களிலும் நடைபெறுவதை காண முடிகிறது.


    இந்திய கலை மற்றும் இசையின் அனைத்து வடிவங்களும் நமது வளமான பண்பாட்டின் ஒரு பகுதியாக இருந்து, நாட்டையும், நாட்டு மக்களையும் ஒருமைப்படுத்துவதில் முக்கியப் பங்காற்றுகின்றன.


    அன்பான சகோதரிகளே சகோதரர்களே,


    இந்திய இசை மற்றும் கலை பாரம்பரியத்தை இந்திய வாழ்க்கை மற்றும் நல்லிணக்கம் மற்றும் ஒருங்கிணைப்பு கருத்துக்களை வலியுறுத்தும் சிந்தனையையொட்டி புரிந்து கொள்ள வேண்டும். இந்திய உலக கருத்தைப் பொறுத்தவரை கலை என்பது மனித வாழ்க்கையில் ஒருங்கிணைந்த முக்கிய அம்சமாகும். அது மனித வாழ்க்கையின் தரத்திற்கு மதிப்புக்கூட்டுகிறது.


    இசையும், நாட்டியமும் அவற்றை நிகழ்த்தும் கலைஞர்களிடையேயும், அதனை கேட்டு, பார்த்து ரசிப்பவர்களிடையேயும் ஆன்மீக அனுபவத்தை ஏற்படுத்துகிறது. இந்த வகையில் இவை யோகாவைப் போன்றவை. இசைக்கு மருத்துவ ஆற்றலும் உண்டு. இசை உடல்நலக் குறைவுகளை சரி செய்கிறது. அமைதியை உருவாக்குகிறது. மிகுந்த மனமகிழ்ச்சியை ஏற்படுத்துகிறது. இசை நமது வாழ்க்கையை மாற்றியமைக்கிறது. இசை அனைவரையும் ஒருமைப்படுத்தி, சமுதாயங்கள் மற்றும் நாடுகளிடையே பாலங்களை ஏற்படுத்துகிறது.


    பல நூற்றாண்டுகளாக இந்தியா உலகின் இதர பகுதிகளிலிருந்து சிறந்தவற்றை தன்வசம் எடுத்துக் கொண்டுள்ளது. இதனால், நமது பண்பாடு பல்வேறு நடைகள் மற்றும் தாக்கங்களின் கலவையாக திகழ்கிறது.


    டிசம்பர் கலை விழாவில் சுமார் 200 கலைஞர்கள் பங்கேற்கிறார்கள் என்பது மகிழ்ச்சியளிக்கிறது. இந்துஸ்தானி முதல் ஹரிகதா மற்றும் நாமசங்கீர்த்தனம் வரை அனைத்து இசை வடிவங்களும் இதில் இடம்பெறுவது மகிழ்ச்சியளிக்கிறது.


    உலகம் தற்போது முன்னெப்போதும் இல்லாத மாற்றங்களை சந்தித்து வருகிறது. மக்கள் மனங்களில் மகிழ்ச்சி குறைந்து வருகிறது என்பதை நாம் ஒப்புக்கொள்ள வேண்டிய நிலையில் இருக்கிறோம். நமது வாழ்க்கை முறை காரணமாக வாழ்க்கையின் எளிய அம்சங்களில் இருந்து கிடைக்கும் மகிழ்ச்சி இப்போது கிடைப்பதில்லை. இன்றைய தினத்தில் விரைவான போட்டி நிறைந்த வாழ்க்கையில் இனிமையான இசையை கேட்பது மனதிற்கு அமைதியை ஏற்படுத்த முடியும்.


    இந்திய இசையின் பல்வேறு வடிவங்களை மக்களிடையே கொண்டு செல்ல அரசாங்கமும், இசைப்பிரியர்களும், சமுதாய அக்கறை கொண்டவர்களும் முயற்சி மேற்கொள்ள வேண்டும். பல்வேறு இசை வடிவங்களை தொகுத்து, அவை காலத்தால் அழியாவண்ணம் நிலைத்து நிற்க உதவ வேண்டும். பிரம்ம கான சபை மேலும், மேலும் இளைய கலைஞர்கள் தங்கள் திறன்களை வெளிக் கொண்டுவருவதற்கு உதவ வேண்டும் என்று கேட்டுக் கொள்கிறேன். இசையின் சிறப்புத் தன்மையை வெளிக்கொண்டுவருவது இசை குருக்கள், ஆராய்ச்சியாளர்கள் மற்றும் இசைப்பிரியர்களின் கடமை.


    இசையில் ஈடுபடும் குழந்தைகளுக்கு அறிவாற்றல்திறன் அதிகம் ஏற்பட்டு, கணிதம், அறிவியல் போன்ற பாடங்களில் அவர்கள் சிறந்து விளங்குகிறார்கள் என்பது நன்கு நிரூபிக்கப்பட்ட விஷயமாகும். இதனால், குழந்தைகளின் நினைவாற்றல், கேட்கும் திறன் மற்றும் கவனத்திறன் அதிகமாகிறது. டிஜிட்டல் தொழில்நுட்பம் வளர்ச்சியடைந்து வரும் நிலையில் மனிதனின் கவனத்திறன் மிகவும் சிதைவடைந்து 12 நொடிகளிலிருந்து 8 நொடிகளாக குறைந்துள்ளது என்று மைக்ரோ சாஃப்ட் நிறுவனம் சமீபத்தில் நடத்திய ஆய்வு தெரிவிக்கிறது. மனிதர்கள் தற்போது மீன் தொட்டிகளில் வளர்க்கப்படும் தங்க மீனின் நினைவாற்றல் (சராசரி ஒன்பது நொடிகள்) திறனைவிட குறைவான திறனே பெற்றிருக்கிறார்கள். இந்த 54 பக்க ஆய்வறிக்கை தொழில்நுட்பமும் இன்றைய டிஜிட்டல் நடவடிக்கைகளும் மனிதனின் கவனிப்பு திறனில் ஏற்படும் தாக்கத்தை பற்றியது.


    பள்ளி குழந்தைகளுக்கு இசை கற்பது பாடத்திட்டத்தின் ஒரு பகுதியாக மாற்றப்பட வேண்டும். இதனால், அவர்களுக்கு மன அழுத்தம் குறைந்த சூழலும், கற்றல் அறிவுகளில் மேம்பாடும் ஏற்படும். இந்த அறிவை பரப்புவதற்காக நாம் ஏற்கனவே தொழில்நுட்பத்தை பயன்படுத்தி வருகிறோம். இந்தியாவிலும், வெளிநாடுகளிலும் இந்திய சாஸ்திரிய இசையை அதிக எண்ணிக்கையிலான மாணவர்கள் ஆன்லைன் மூலம் கற்று வருகிறார்கள். இத்தகைய முயற்சிகள் மேலும் விரிவாக்கப்பட வேண்டும்.


    வெளிநாடுவாழ் இந்தியர்களும் டிசம்பர் கலைவிழாவில் கலந்து கொள்ள வருகிறார்கள் என்பது மகிழ்ச்சி அளிக்கிறது. வெளிநாடுகளில் வாழும் இந்தியர்கள் நமது பண்பாடு மற்றும் பாரம்பரியங்களை அந்த நாடுகளுக்கு கொண்டு செல்கின்றனர். ஒருவகையில் பார்த்தால் இத்தகைய விழாக்கள் இந்தியாவில் பண்பாட்டு சுற்றுலாவை ஊக்குவிக்கின்றன.


    இந்தியாவின் இசை பல மாபெரும் இசை விற்பன்னர்களின் பங்களிப்பால் வளம் பெற்றுள்ளது. தியாகராஜர் சுவாமி, ஷியாமா சாஸ்திரி, பாரத ரத்னா எம்.எஸ்.சுப்புலட்சுமி, பண்டிட் பீம்சென் ஜோஷி, டி.கே. பட்டம்மாள், மங்கலம்பள்ளி பாலமுரளி கிருஷ்ணா உள்ளிட்டோரின் பங்களிப்பு முக்கிய இடம்பெறுகிறது.


    பல்வேறு வகைகளில் இந்திய இசை கலைஞர்கள் உலகிற்கு ஆன்மீக இசை அனுபவங்களை வழங்கியுள்ளனர். இந்த தொன்மையான பாரம்பரியம் தொய்வின்றி தொடர்வது எனக்கு மகிழ்ச்சியளிக்கிறது. எனினும், இத்துறையில் புதுமை படைப்புகள் உருவாகி வருவதை நான் நன்கு அறிவேன். மின்னணு யுகம் இசை கச்சேரிகளுக்கு புதிய பரிமாணத்தை சேர்த்துள்ளது.


    நாம் பாரம்பரியமாகப் பெற்ற இந்தப் பொக்கிஷத்தை பாதுகாக்க வேண்டும். மேலும் இதற்கு நமது படைப்பு அறிவாற்றல் மூலம் கூடுதல் வளத்தை சேர்க்க வேண்டும்.


    இந்து சமயத்தின் மும்மூர்த்திகளில் முதலாமவரான பிரம்மா படைப்பாற்றலையும், புதுமை படைப்பையும் குறிப்பவர். அளவிடற்கரிய அறிவின் கடல் அவர். சிறப்புத் தன்மையை அடைந்த இசைக் கலைஞர்கள் இந்த இரண்டு பண்புகளையும் ஒருசேரப் பெற்றவர்கள். அவர்களிடம் இசை, இயல் குறித்த சிறந்த அறிவு உள்ளது. எனினும் அவர்கள் சாஸ்திரிய பாடல்களை இசைக்கும்போது, புதுமை மற்றும் புதுமைப் படைப்புகளுடன் பாரம்பரியத்துக்கு வளம் சேர்க்கின்றனர்.


    நாம் அனைவரும் இசை உலகை வளப்படுத்தி, நமது உள்மனங்களில் ஆழ்ந்த கருத்துக்களை விட்டுச் சென்றுள்ள நாரத பிரம்மம் மற்றும் தியாக பிரம்மம் உள்ளிட்ட இதர பிற நாத பிரம்மங்கள் ஆகியோரிடமிருந்து உத்வேகம் பெற்று வருகிறோம். தொழில்நுட்பம் காரணமாக இவர்களது பாடல்களை எங்கு வேண்டுமானாலும், எந்த நேரத்தில் வேண்டுமானாலும் எத்தனை முறை வேண்டுமானாலும் நம்மால் கேட்க முடியும். தொழில்நுட்பம் காரணமாக நாம் மிகப்பெரிய அளவிலான ரசிகர்களை சென்றடைவதற்கான தனித்தன்மை வாய்ப்புகளை பெற்றுள்ளோம். இந்தப் புதிய வாய்ப்புகளை நாம் அனைவரும் பயன்படுத்திக் கொள்ள வேண்டும். முறையான கச்சேரிகள் நடத்துவதுடன், இத்தகைய வாய்ப்புகள் மூலமாகவும் இந்திய இசையின் வளத்தை பாதுகாத்து பரப்ப வேண்டும்.


    டிசம்பர் மாத கலை விழாவை நடத்துவதற்காகவும், இந்த பாரம்பரியத்தை பாதுகாத்து தொடர்ச்சியாக அதற்கு பங்களித்து வருவதற்காகவும் இன்றைய நிகழ்ச்சிக்கு ஏற்பாடு செய்துள்ள அமைப்பாளர்களுக்கு எனது பாராட்டுதல்களை உரித்தாக்குகிறேன்.


    ஜெய்ஹிந்த்.


    *************


    

    
    (Release ID: 1554444) Visitor Counter : 261
    
    
      Read this release in: English