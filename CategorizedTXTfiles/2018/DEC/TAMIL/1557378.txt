      PIB Headquarters

      சென்னை கலைவாணர் அரங்கில் நடைபெற்ற 2-வது சித்த மருத்துவ தின விழாவில் மத்திய ஆயுஷ் அமைச்சர் திரு. ஸ்ரீபத் யஸோ நாயக் உரை
      Posted On: 26 DEC 2018 4:58PM by PIB Chennai


    தமிழ்நாட்டில் சித்த மருத்துவ சிகிச்சையை நாடுவோர் எண்ணிக்கை அதிகரித்து வருவதாக மத்திய ஆயுஷ் அமைச்சர் திரு. ஸ்ரீபத் யஸோ நாயக் தெரிவித்துள்ளார்.


    2-வது சித்த மருத்துவ தின விழா, சென்னை கலைவாணர் அரங்கில் இன்று (26.12.2018) நடைபெற்றது. இந்த நிகழ்ச்சியில் தலைமை உரையாற்றிய மத்திய அமைச்சர் திரு. ஸ்ரீபத் யஸோ நாயக், சித்த மருத்துவ சிகிச்சைக்காக வரும் புறநோயாளிகளின் எண்ணிக்கை நாளொன்றுக்கு 2,000 முதல் 2,500-ஆக அதிகரித்துள்ளது என்றார். எனவே, அதிகரித்து வரும் நோயாளிகளின் தேவையை பூர்த்தி செய்யும் வகையில், புதிதாக ஒரு புறநோயாளிகள் பிரிவு கட்டடத்தை கட்ட ஆயுஷ் அமைச்சகம் ஒப்புதல் வழங்கியிருப்பதாகவும் அவர் கூறினார்.


    சித்தா மருந்துகளை பயன்பாட்டிற்கு உறுதிப்படுத்துவதற்கான ஆராய்ச்சிகளை, மத்திய சித்த மருத்துவ கவுன்சில் மேற்கொண்டிருப்பதுடன், நவீன வசதிகளுடன் கூடிய தலைமையக கட்டுமானப் பணிகளை மேற்கொள்ளவும் அனுமதி அளிக்கப்பட்டு, பணிகள் நடைபெற்று வருவதாகவும் அமைச்சர் தெரிவித்தார்.


    தேசிய சித்த மருத்துவ நிறுவனத்தில் புதிய தலைமையக கட்டடம் மற்றும் புதிய புறநோயாளிகள் பிரிவு கட்டுமானப் பணிகளுக்காக ரூ.50 கோடி ஒதுக்கப்பட்டு, 02.05.2018-ல் அடிக்கல் நாட்டப்பட்டதாகவும் அவர் குறிப்பிட்டார்.


    சித்த மருத்துவம் உள்ளிட்ட இந்திய மருத்துவ முறைகளை பிரபலப்படுத்தவும், ஊக்குவிக்கவும் ஆயுஷ் அமைச்சகம் நடவடிக்கை மேற்கொண்டு வருவதாக குறிப்பிட்ட திரு. ஸ்ரீபத் யஸோ நாயக், நவீன அறிவியல் முறைகளை புகுத்தவும் அவற்றை அறிவியல் ரீதியாக செயல்படுத்த தகுதியுடையவையாக மாற்றவும் உறுதிபூண்டுள்ளதாக தெரிவித்தார்.


    புதிய சூழலில், சித்தா, ஆயுர்வேதம், யுனானி, ஹோமியோபதி போன்ற மருத்துவ முறைகள் முக்கியப் பங்கு வகிக்கும் என்றும் மத்திய அமைச்சர் நம்பிக்கை தெரிவித்தார்.


    உலகெங்கிலும் வாழ்க்கை முறை சார்ந்த உடல்நலக் கோளாறுகள் அதிகரித்து வரும் வேளையில், நீண்டகால நோய்கள் மற்றும் தொற்றா நோய்களை கட்டுப்படுத்துவதற்கான சிகிச்சை அளிப்பதில் உலக அரங்கில் இந்தியா முன்னிலை வகிப்பதாகவும் அவர் கூறினார். இதற்குத் தேவையான உள்நாட்டு மருத்துவ அறிவு, கட்டமைப்பு வசதிகள் மற்றும் பயிற்சி பெற்ற நவீன மருத்துவர்கள் இந்தியாவில் இருப்பதாகவும் திரு. ஸ்ரீபத் யஸோ நாயக் பெருமிதம் தெரிவித்தார்.


    இந்த விழாவில் தமிழக ஆளுநர் திரு. பன்வாரிலால் புரோஹித் சிறப்பு விருந்தினராக பங்கேற்று உரையாற்றினார். மாநில மக்கள் நல்வாழ்வுத் துறை அமைச்சர் டாக்டர் சி. விஜயபாஸ்கர் சிறப்புரையாற்றினார்.


    ********

    
    
    (Release ID: 1557378) Visitor Counter : 106