      பிரதமர் அலுவலகம்

      திரைத்துறை மற்றும் பொழுதுபோக்குத் தொழில் துறை பிரதிநிதிகள் குழு பிரதமருடன் சந்திப்பு
      Posted On: 18 DEC 2018 4:35PM by PIB Chennai


    திரைத்துறை மற்றும் பொழுதுபோக்குத் தொழில்துறையைச் சார்ந்த பிரதிநிதிகள் குழு மும்பையில், பிரதமர் திரு நரேந்திர மோடியை இன்று (18.12.2018) சந்தித்தது. இந்தக் குழுவில் பொழுதுபோக்குத் தொழில் துறையைச் சார்ந்த தயாரிப்பாளர்கள் மற்றும் நிறுவனங்களின் தலைமைச் செயல் அதிகாரிகள் இடம் பெற்றிருந்தனர்.


    இந்தியாவை எதிர்காலத்தில் ஐந்து டிரில்லியன் டாலர் பொருளாதார நாடாக உருவாக்கும் பிரதமரின் தொலைநோக்குப் பார்வைக்கு வலுவான ஆதரவு அளிப்பதாக தூதுக்குழுவினர் தெரிவித்தனர். இந்தியாவில் ஊடகம் மற்றும் பொழுதுபோக்குத் தொழில்துறையினரின் அபரிமிதமான வளர்ச்சி குறித்த ஒட்டுமொத்த பார்வையை பிரதிநிதிகள் பிரதமரிடம் தெரிவித்தனர். இந்தத் துறை, பிரதமரின் லட்சியத்திற்கு குறிப்பிடத்தக்க அளவில் பங்காற்றும் என்றும் குழுவினர் உறுதி அளித்தனர்.


    இந்தியாவில் பொழுதுபோக்குத் தொழிலுக்குக் குறைந்த மற்றும் ஒரே சீரான சரக்கு மற்றும் சேவை வரியை விதிக்க வேண்டும் என்றும் இக்குழு வலியுறுத்தியது.


    பல்வேறு முன்முயற்சிகள், தன்னார்வ அணுகுமுறைகள் வாயிலாக உலக அளவில் பொழுது போக்குத் துறைக்குத் தலைநகராக விளங்கும் மும்பையை மேம்படுத்த வேண்டும் என்று பிரதிநிதிக்குழுவில் இடம் பெற்றிருந்த உறுப்பினர்கள் வலியுறுத்திக் கேட்டுக்கொண்டனர்.


    பிரதமர் கூறுகையில் இந்திய பொழுது போக்குத்துறை உலக அளவில், பிரபலமாகி வருவதாகத் தெரிவித்தார். மென்மையான அதிகார அந்தஸ்தைக் கொண்ட முக்கிய அமைப்புகளில் ஒன்றாக பொழுது போக்குத் தொழில் உலக அளவில் அமைந்துள்ளது என்றும் அவர் கூறினார். ஊடகம் மற்றும் பொழுது போக்குத் தொழிலுக்கு மத்திய அரசு ஆதரவாக இருக்கும் என்றும் ஆலோசனைகள் குறித்து பரிசீலித்து சாதகமான முடிவுகளை எடுப்பதாகவும் பிரதிநிதிகள் குழுவிடம் அவர் உறுதியளித்தார்.


    திரு.அக்ஷ்யகுமார். திரு அஜய் தேவ்கன், திரு ராகேஷ் ரோஷன். திரு.பிரசூன் ஜோஷி. திரு. கரண் ஜோகர் மற்றும் திரு.சித்தார்த்த ராய் கபூர் உள்ளிட்டோர் இந்த சந்திப்பில் இடம் பெற்றிருந்தனர்.


    --------------

    
    
    (Release ID: 1556501) Visitor Counter : 33
    
    
      Read this release in: English , Marathi , Bengali , Assamese , Kannada , Malayalam