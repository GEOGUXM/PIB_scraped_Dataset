      প্ৰধানমন্ত্ৰীৰ কাৰ্যালয়

      কাৰ নিকোবৰত প্ৰধানমন্ত্রী : জনজাতি সম্প্ৰদায়ৰ মুৰব্বীসকলৰ সৈতে মত বিনিময় আৰু আইটিআইকে ধৰি অত্যাধুনিক ক্ৰীড়া প্ৰকল্পৰ চৌহদ উদ্বোধন
      Posted On: 30 DEC 2018 2:28PM by PIB Guwahati


    প্ৰধানমন্ত্রী শ্রী নৰেন্দ্ৰ মোদীয়ে আজি কাৰ নিকোবৰ ভ্ৰমণ কৰে৷


    এই উপলক্ষে তেওঁ ছুনামি স্মৃতিসৌধত পুষ্পমাল্য অর্পণৰ লগতে নিহতসকলৰ প্ৰতি শ্ৰদ্ধা জনাই মমবাতিও প্ৰজ্জ্বলন কৰে৷


    এই দ্বীপপুঞ্জত বসবাস কৰা বিভিন্ন জনজাতি সম্প্ৰদায়ৰ মুৰব্বীসকলকে ধৰি একাংশ বিশিষ্ট ক্রীড়াবিদৰ সৈত মত বিনিময় কৰে প্ৰধানমন্ত্ৰীয়ে৷


    আৰঙত এক জনসভাত প্ৰধানমন্ত্রীয়ে ঔদ্যোগিক প্ৰশিক্ষণ প্ৰতিষ্ঠান ( আইটিআই ) ৰ লগতে এক অত্যাধুনিক ক্ৰীড়া প্ৰকল্পৰ চৌহদও উদ্বোধন কৰে৷


    মাছ জেটিত তেওঁ উপকূলৱর্তী এলেকা সুৰক্ষা সম্পৰ্কীয় কামৰ আধাৰশিলা আৰু কেম্বেল বে জেটিৰ সম্প্ৰসাৰণৰ শুভাৰম্ভ কৰে৷


    এই উপলক্ষে আগবঢ়োৱা ভাষণত প্ৰধানমন্ত্রীয়ে আন্দামান আৰু নিকোবৰ দ্বীপপুঞ্জৰ অতুলনীয় প্রাকৃতিক সৌন্দর্য , সংস্কৃতি , ঐতিহ্য আৰু শিল্পকলাৰ সম্পৰ্কে উল্লেখ কৰে৷ দ্বীপপুঞ্জৰ পাৰিপাৰ্শ্বিক তথা সৰ্বাংগীন ঐতিহ্যৰ কথা উল্লেখ কৰি প্ৰধানমন্ত্ৰীয়ে কয় যে এই ঐতিহ্যই বহু বছৰ ধৰি ভাৰতীয় সমাজৰ শক্তি বৃদ্ধি কৰি আহিছে৷


    এই অনুষ্ঠানত অংশগ্ৰহণৰ পূর্বে প্ৰধানমন্ত্রীয়ে ছুনামি স্মৃতিসৌধ পৰিদৰ্শন কৰে৷ ছুনামিৰ পাছত দ্বীপপুঞ্জৰ পুনৰ নিৰ্মাণত নিকোবৰবাসীৰ উৎসাহ আৰু কঠোৰ পৰিশ্ৰমৰ প্ৰশংসা কৰে প্ৰধানমন্ত্ৰীয়ে৷


    প্ৰধানমন্ত্রীয়ে কয় যে আজি যিবোৰ প্ৰকল্পৰ চৌহদৰ শুভাৰম্ভ কৰা হৈছে , সেইবোৰে শিক্ষা , স্বাস্থ্য , কর্মসংস্থাপন , দক্ষতা বিকাশ , পৰিবহণ , শক্তি , ক্রীড়া আৰু পর্যটন ক্ষেত্রৰ উন্নয়নত সুদূৰপ্ৰসাৰী ভূমিকা পালন কৰিব৷


    উন্নয়নৰ দিশত অগ্ৰসৰ হোৱাৰ পথত কোনো লোক অথবা দেশৰ কোনো অংশই যাতে পিছ পৰি নাথাকে বুলি চৰকাৰৰ দৃঢ় প্ৰতিশ্ৰুতিৰ কথা তেওঁ পুনৰ দোঁহাৰে৷ প্ৰধানমন্ত্ৰীয়ে কয় যে দূৰত্ব হ্ৰাস কৰি হৃদয়ৰ আৰু ওচৰ চপাই অনাৰ মানসিকতা গঢ়ি তোলাটোৱেই এই চৰকাৰৰ লক্ষ্য৷


    প্ৰধানমন্ত্ৰী মোদীয়ে কয় যে উপকূলৱর্তী এলেকাৰ সুৰক্ষা সম্পৰ্কীয় কামে কাৰ নিকোবৰ দ্বীপৰ সংৰক্ষণত সহায় কৰিব৷ ঔদ্যোগিক প্ৰশিক্ষণ প্ৰতিষ্ঠান আৰম্ভ হ ’ লে এই দ্বীপটোৰ যুৱক - যুৱতীসকলৰ দক্ষতা বৃদ্ধিৰ সমান্তৰালভাৱে সবলীকৰণ হোৱাত সহায় কৰি বুলি তেওঁ মত প্ৰকাশ কৰে৷ নিকোবৰ দ্বীপৰ যুৱক - যুৱতীসকলে ক্রীড়া ক্ষেত্রত দেখুওৱা সাফল্যৰ কথা উল্লেখ কৰি প্ৰধানমন্ত্রীয়ে কয় যে অত্যাধুনিক ক্রীড়া চৌহদত তেওঁলোকৰ ক্রীড়া নৈপুণ্যৰ বিকাশ আৰু মান উন্নয়নত যথেষ্ট সহায় কৰিব৷ ভৱিষ্যতে এইধৰণৰ আৰু অধিক ক্রীড়াৰ আন্তঃগাঁথনি গঢ়ি তোলা হ ’ ব বুলিও তেওঁ অৱগত কৰে৷


    প্ৰধানমন্ত্রীয়ে কয় যে কেন্দ্রীয় চৰকাৰে আন্দামান আৰু নিকোবৰ দ্বীপপুঞ্জৰ লোকসকলৰ জীৱনযাপনৰ মান উন্নয়নৰ লক্ষ্যৰে কাম কৰি আহিছে৷ এই দ্বীপপুঞ্জত স্বাস্থ্য সেৱা ব্যৱস্থাৰ সম্প্ৰসাৰণৰ কথাও তেওঁ বিশেষভাৱে উল্লেখ কৰে৷


    এই দ্বীপপুঞ্জৰ প্রাকৃতিক পৰিৱেশ আৰু থলুৱা সংস্কৃতি সংৰক্ষণৰ বিষয়টোৰ প্ৰতি লক্ষ্য ৰাখি উন্নয়নমূলক কাম - কাজ গ্ৰহণ কৰা হ ’ ব বুলি কয় প্ৰধানমন্ত্ৰীয়ে৷


    কৃষি খণ্ডত শুকান নাৰিকল তেলৰ ন্যূনতম সমৰ্থন মূল্য বৃদ্ধিৰ কথা উল্লেখ কৰি প্ৰধানমন্ত্রীয়ে কয় যে মৎস্যপালৰ সৈতে জড়িত ব্যক্তিসকলৰ কল্যাণাৰ্থে চৰকাৰে কাম কৰিছে। তেওঁ কয় যে দেশৰ মৎস্যপালন ক্ষেত্ৰক আৰু অধিক লাভজনক কৰি তুলিবলৈ বৰ্তমান ৭ হাজাৰ কোটি টকাৰ আবণ্টন কৰা হৈছে৷ দেশৰ সমূদ্ৰৰ সমীপৱৰ্তী এলেকাসমূহ নীল বিপ্লৱৰ কেন্দ্ৰ হৈ উঠাৰ সম্ভাৱনা থকাৰ কথাও প্ৰধানমন্ত্ৰীয়ে সদৰি কৰে৷ তদুপৰি , মৎস্য জীৱি লোকসকলক অত্যাধুনিক নৌকা সংগ্ৰহ কৰিব পৰাকৈ আর্থিক সাহায্যও প্ৰদান কৰা হৈছে৷ সৌৰশক্তিৰ উৎপাদন আৰু ব্যৱহাৰৰ ক্ষেত্ৰত ভাৰতে ব্যাপক প্ৰচেষ্টা গ্ৰহণ কৰিছে বুলি উল্লেখ কৰি প্ৰধানমন্ত্রীয়ে আন্তঃৰাষ্ট্ৰীয় সৌৰ মৈত্ৰীৰ কথাও স্মৰণ কৰে৷ সমুদ্ৰ সংলগ্ন অঞ্চলসমূহত নবীকৰণযোগ্য শক্তি উৎপাদনৰ বিপুল সম্ভাৱনা আছে৷ এই প্ৰসংগত তেওঁ কাৰ নিকোবৰ দ্বীপত যিবোৰ প্ৰচেষ্টা লোৱা হৈছে সেই সম্পৰ্কেও উল্লেখ কৰে৷


    প্ৰধানমন্ত্রীয়ে লগতে কয় যে সমগ্ৰ নিকোবৰ দ্বীপপুঞ্জ আৰু নিকটৱর্তী মালাক্কা প্ৰণালী সম্পদ আৰু নিৰাপত্তা উভয় দিশৰ পৰাই অত্যন্ত গুৰুত্বপূর্ণ। সম্পদ আৰু নিৰাপত্তাৰ বিষয়টোৰ প্ৰতি লক্ষ্য ৰাখি সংশ্লিষ্ট অঞ্চলত পৰিবহণ খণ্ড আন্তঃগাঁথনি গঢ়ি তোলা হৈছে৷ আন্তঃগাঁথনিৰ উন্নয়নৰ সন্দৰ্ভত প্ৰধানমন্ত্ৰী মোদীয়ে কেম্বেল বে জেটি আৰু মাছ জেটিত চলি থকা উন্নয়নমূলক কামসমূহৰ বিষয়ে উল্লেখ কৰে৷


    এই দ্বীপপুঞ্জৰ সৰ্বাংগীন উন্নয়নত তেওঁ চৰকাৰৰ প্ৰতিশ্ৰুতিৰ কথাও দোঁহাৰে প্ৰধানমন্ত্রীয়ে৷


    *****


    AKT/SH /DB

    
    
    (Release ID: 1558344) Visitor Counter : 3
    
    
      Read this release in: English , Marathi , Bengali , Gujarati , Tamil , Kannada