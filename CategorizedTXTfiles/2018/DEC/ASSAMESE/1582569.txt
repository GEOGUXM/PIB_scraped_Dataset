      প্ৰধানমন্ত্ৰীৰ কাৰ্যালয়

      মহাৰাষ্ট্ৰৰ পুণেত মেট্ৰ’ পৰ্যায় ৩ৰ আধাৰশিলা স্থাপন অনুষ্ঠানত প্ৰধানমন্ত্ৰীয়ে প্ৰদান কৰা ভাষণৰ অসমীয়া অনুবাদ
      Posted On: 18 DEC 2018 9:30PM by PIB Guwahati


    ইয়াত উপস্থিত থকা ভাতৃ আৰু ভগ্নীসকল!


    আজি এয়া মহাৰাষ্ট্ৰত চতুৰ্থটো অনুষ্ঠিত কাৰ্যসূচী৷ ইয়াৰ পূৰ্বে মই থানেলৈ গৈছিলো৷ তাতেও হাজাৰ কোটি টকাৰ প্ৰকল্পৰ আধাৰশিলা স্থাপন অথবা মুকলি কৰা হৈছে৷ এই প্ৰকল্পসমূহৰ ভিতৰত দুখীয়াৰ বাবে গৃহ আৰু মেট্ৰ’ ৰে’লৰ সম্প্ৰসাৰণ সম্বন্ধীয় যোজনাসমূহ অন্তৰ্ভুক্ত আছে৷ কেই মুহূৰ্তমান আগেয়ে মই ৮ হাজাৰ কোটি টকাতকৈও অধিক ব্যয়েৰে নিৰ্মিত হ’বলগীয়া পুণে মেট্ৰ’ লাইনৰ তৃতীয়টো পৰ্যায় মুকলি কৰাৰ সৌভাগ্য লাভ কৰিলো৷ এই মেট্ৰ’ প্ৰকল্পই হিনজেৱাড়ীৰ পৰা শিৱাজীনগৰক সংযুক্ত কৰিব যি দেশৰ অন্যতম ব্যস্ত তথ্য প্ৰযুক্তিৰ কেন্দ্ৰ৷ স্থানীয় বাসিন্দাৰ লগতে বিভিন্ন স্থানৰ পৰা ইয়ালৈ অহা তথ্য প্ৰযুক্তিৰ পেছাদাৰীসকলৰ জীৱন সহজ হৈ পৰিব৷


    বন্ধুসকল,


    মই পুণে মেট্ৰ’ প্ৰকল্প মুকলি কৰাৰ অৱকাশ দুই বছৰ পূৰ্বেই লাভ কৰিছিলো৷ মই সুখী কিয়নো দুটা কৰিডৰৰ কাম ক্ষীপ্ৰ গতিত সমাপন হ’বলৈ ধৰিছে৷ মই আশা প্ৰকাশ কৰিছো যে অহা বৰ্ষৰ শেষলৈ পুণেত মেট্ৰ’ ১২ কিঃমিঃ দৈৰ্ঘৰ পথত চলিবলৈ আৰম্ভ কৰিব৷


    এতিয়া শিৱাজীনগৰৰ পৰা তৃতীয় পৰ্যায়ৰ কামো আৰম্ভ হ’ব৷ এই পৰ্যায় সম্পূৰ্ণ হোৱাৰ পিছত পুণে আৰু পিম্পিৰি-চিঞ্চৱাড়ৰ চাৰিটা ভিন্ন দিশৰ লোকে হিনজেৱাড়ি আই টি পাৰ্কলৈ সহজে যাত্ৰা কৰিব পাৰিব৷ মই ইয়াত উপস্থিত থকা তথ্য প্ৰযুক্তি খণ্ডৰ লোকসকলক বিশেষভাৱে অভিনন্দন জনাবলৈ বিচাৰিছো৷ আজি মুকলি হোৱা সকলোবোৰ প্ৰকল্পই কেন্দ্ৰ চৰকাৰ লগতে মহাৰাষ্ট্ৰ চৰকাৰৰ বিস্তৃত বীক্ষণৰ অংশ৷


    আপোনালোকে যোৱা চাৰে চাৰি বছৰ ধৰি প্ৰত্যক্ষ কৰিছে যে এই চৰকাৰৰ লক্ষ্য হ’ল আন্তঃগাঁথনি নিৰ্মাণ৷ যোগাযোগৰ বিভিন্ন দিশ যেনে ৰাষ্ট্ৰীয় ঘাইপথ, ৰে’লৱে, বায়ুপথ, জলপথ আৰু আই-ৱে’সমূহৰ কাম দ্ৰুত গতিত সম্প্ৰসাৰিত হ’বলৈ ধৰিছে৷


    বন্ধুসকল,


    যদি আপোনালোকে কাৰ্গিলৰ পৰা কন্যাকুমাৰীলৈ আৰু কচ্চৰ পৰা কামৰূপলৈ যাত্ৰা কৰে তেন্তে কামৰ গতি আৰু ক্ষীপ্ৰতাৰ আভাস পাব৷ এই সকলোবোৰ কেৱল চৰকাৰৰ প্ৰতিশ্ৰুতিৰ ফলতেই সম্ভৱ হোৱা নাই, ইয়াত স্থানীয় বাসিন্দা, কৃষক, কৰ্মী আৰু পেছাদাৰীসকলৰ প্ৰত্যাশা আৰু সহযোগিতাও সংবদ্ধ হৈ আছে৷


    কোনেও উন্নয়নৰ পৰা স্পৰ্শৰহিত হৈ থাকিব নিবিচাৰে৷ সেই ব্যক্তিজন অৰ্থনৈতিকভাৱে আৰু সামাজিকভাৱে যিমানেই প্ৰতিপত্তিশালী নহওক কিয়, কোনেও নিজৰ সময় ট্ৰেফিকত ব্যয় কৰিব নিবিচাৰে৷ তেওঁ যাত্ৰা সময় হ্ৰাস কৰি তেওঁৰ সন্তানক বিদ্যালয়লৈ লৈ যাব বিচাৰে যাতে সেই সময়খিনি অধ্যয়ন আৰু ক্ৰীড়াত অতিবাহিত হয়৷ জনসাধাৰণে তেওঁলোকৰ ৮-৯ ঘণ্টাৰ কাৰ্যালয়ৰ সময় ট্ৰেফিকৰ বাবে ১২-১৩ ঘণ্টা কৰিবলৈ নিবিচাৰে৷ তেওঁলোকে পৰিয়ালৰ সৈতে সময় অতিবাহিত কৰিবলৈ বিচাৰে৷ সকলোৱে নিজৰ সময় উচিত ধৰণে কটাবলৈ বিচাৰে৷ সেই লক্ষ্য সৰোগত কৰিয়েই গাঁৱৰ পৰা নগৰলৈ পৰৱৰ্তী প্ৰজন্মৰ আন্তঃগাঁথনি আৰু পৰিবহণ খণ্ডত অধিক গুৰুত্ব প্ৰদান কৰা হৈছে৷


    বন্ধুসকল,


    এই ধাৰণাৰ সৈতে দেৱেন্দ্ৰ ফাডনাভিছৰ চৰকাৰৰ সৈতে কেন্দ্ৰীয় চৰকাৰে মহাৰাষ্ট্ৰ পুণেৰ আন্তঃগাঁথনি শক্তিশালী কৰাৰ দিশত অগ্ৰসৰ হৈছে৷


    হিনজেৱাড়ি-শিৱাজীনগৰৰ মেট্ৰ’ লাইনৰ অন্য এটা বিশেষ কাৰণো আছে৷ এই প্ৰকল্পটো মেট্ৰ’ৰ উন্নয়নৰ বাবে চৰকাৰে গ্ৰহণ কৰা ভাৰতৰ মেট্ৰী নীতিৰ অন্তৰ্গত প্ৰথমটো প্ৰকল্প৷ ইয়াক পি পি পি অৰ্থাৎ পাব্লিক প্ৰাইভেট পাৰ্টনাৰশ্বিপৰ অধীনত নিৰ্মাণ কৰা হৈছে৷


    এবছৰ পূৰ্বে চৰকাৰে নিৰ্ধাৰণ কৰা মেট্ৰ’ ৰে’ল নীতিয়ে দেশত মেট্ৰ’ সম্প্ৰসাৰণ কৰাৰ আমাৰ উদ্দেশ্যক প্ৰতিফলিত কৰে৷ এই নীতি প্ৰণয়ন কৰাৰ পিছত মেট্ৰ’ নিৰ্মাণৰ কাম সংবৰ্ধিত হৈছে কিয়নো নীতি আৰু নিয়মসমূহ স্বচ্ছ হৈছে৷


    এতিয়া পৰিবহণ খণ্ডৰ বিভিন্ন এজেন্সীৰ বাবে নীতি আৰু নিয়মসমূহ এক হৈছে৷ মেট্ৰ’ ৰে’ল নীতিসমূহ সংশোধনভিত্তিত সম্পন্ন হৈছে৷ মেট্ৰ’ ৰে’লসমূহৰ লগতে মেট্ৰ’ ষ্টেচন, ফীডাৰ বাছ, নতুন ৱাক-ৱে’ আৰু নতুন পাথৱে’সমূহৰো উন্নয়ন নিশ্চিত কৰা হৈছে৷ মেট্ৰ’ৰ বাবে এতিয়া কামসমূহ ইউনিফাইড আৰবান ট্ৰেন্সপ’ৰ্ট অথ’ৰিটীৰ অধীনত সম্পন্ন কৰা হৈছে৷ ইয়াৰ দ্বাৰা জনতাই সন্মুখীন হোৱা সমস্যাসমূহৰ বিষয়ে আমি অৱগত হোৱাই নহয়, ইয়াক সমাধান কৰাৰো ব্যৱস্থা গ্ৰহণ কৰা হৈছে৷


    ভাতৃ আৰু ভগ্নীসকল,


    আজি দেশৰ বাবে মেট্ৰ’ জীৱনৰেখা হৈ উঠিছে৷ যোৱা চাৰি বছৰত চৰকাৰে দেশৰ অধিকাংশ মহানগৰলৈ ইয়াক সম্প্ৰসাৰিত কৰিছে আৰু অনাগত ভৱিষ্যতত অধিক সংখ্যক মহানগৰীক ইয়াৰ সৈতে সংযুক্ত কৰা হ’ব৷


    যোৱা চাৰি বছৰত ৩০০ কিঃমিঃ নতুন পথৰ অনুমোদন জনোৱা হৈছে আৰু ২০০ কিঃমিঃৰ নতুন প্ৰস্তাৱনা গৃহীত কৰা হৈছে৷ ফলস্বৰূপে দেশত ৫০০ কিঃমিঃতকৈও অধিক মেট্ৰ’ লাইন কাৰ্যকৰী হৈ আছে ৬৫০ কিঃমিঃতকৈও অধিক মেট্ৰ’ লাইন সম্পূৰ্ণ হোৱাৰ পথত৷


    আনকি মহাৰাষ্ট্ৰতেই ৰাজ্য চৰকাৰৰ সৈতে কেন্দ্ৰ চৰকাৰে ২০০ কিঃমিঃতকৈও অধিক লাইন নিৰ্মাণ কৰি আছে৷


    ভাতৃ আৰু ভগ্নীসকল,


    এয়া আছিল অটলজীৰ চৰকাৰ য’ত দেশত মেট্ৰ’ ৰে’লৰ সংবৰ্ধন প্ৰকৃত অৰ্থত সম্পন্ন কৰা হৈছিল৷ অটলজীয়ে চহৰ আৰু গাঁওসমূহৰ আন্তঃগাঁথনি নিৰ্মাণৰ বাবে প্ৰদান কৰা গুৰুত্বক ১০ বছৰৰ পিছত আজি আমাৰ চৰকাৰে ক্ষীপ্ৰতাৰে সম্পূৰ্ণ কৰাৰ দিশত অগ্ৰসৰ হৈছে৷


    আৰু মই এয়া ক’বলৈ সংকোচবোধ নকৰো যে অটলজীৰ চৰকাৰে যদি আৰু অলপ সময় লাভ কৰিলেহেঁতেন তেন্তে এতিয়ালৈ মুম্বাই আৰু ইয়াৰ পাৰ্শ্বৱৰ্তী অঞ্চল তথা মহাৰাষ্ট্ৰ অন্য মহানগৰসমূহো মেট্ৰ’ৰে সংযুক্ত হ’লহেঁতেন৷


    অটলজীৰ চৰকাৰৰ সময়তেই দিল্লী মেট্ৰ’ৰ কাম আৰম্ভ হৈছিল৷ আজি প্ৰায় সমগ্ৰ দিল্লী চহৰ মেট্ৰ’ৰে সংযুক্ত হৈছে৷


    বন্ধুসকল,


    পূৰ্বৰ চৰকাৰৰ সময়ত পৰিবহণ আৰু আন্তঃগাঁথনি খণ্ডক পৰ্যাপ্ত পৰিমাণে অগ্ৰাধিকাৰ প্ৰদান কৰা হোৱা নাছিল৷


    বন্ধুসকল,


    সেয়া তেওঁলোকৰ চিন্তাধাৰা আছিল আৰু আমি দেশৰ প্ৰতিটো প্ৰান্তক সংযুক্ত কৰি সম উন্নয়ন প্ৰদান কৰিবলৈ বিচাৰিছো৷ আমি ‘এক ভাৰত, শ্ৰেষ্ঠ ভাৰত’ অভিযান সৃষ্টিৰ দিশত অগ্ৰসৰ হৈছো৷


    মোক আপোনালোকক স্মৰণ কৰাবলৈ দিয়ক যে ২০০৪ৰ পৰা ২০১৮ চনলৈ প্ৰজন্মৰ পৰিৱৰ্তন হৈছে, আশা আৰু প্ৰত্যাশাৰ পৰিৱৰ্তন হৈছে৷


    ভাতৃ আৰু ভগ্নীসকল,


    কেন্দ্ৰ চৰকাৰে ইজ অব্ লিভিং আৰু ইজ অব্ ডুয়িং বিজনেছক অগ্ৰাধিকাৰ দিছে৷ সেইবাবে দেশত ১০০খন স্মাৰ্ট চিটী নিৰ্মাণ হ’বলৈ ধৰিছে৷


    মহাৰাষ্ট্ৰত পুণেকে ধৰি ৮খন মহানগৰক স্মাৰ্ট চিটীলৈ পৰিৱৰ্তিত কৰা হ’ব৷ এই অভিযানৰ অধীনত সমগ্ৰ দেশতে ৫০০০ত কৈও অধিক প্ৰকল্প নিৰ্বাচিত কৰা হৈছে৷


    ভৱিষ্যতে এই প্ৰকল্পসমূহত ২ লাখ কোটিতকৈও অধিক টকা ব্যয় কৰা হ’ব৷ ১০ হাজাৰ কোটি টকাৰ প্ৰকল্প ইতিমধ্যে সমাপ্ত হৈছে আৰু ৫৩ হাজাৰ কোটি টকাৰ প্ৰকল্পৰ কাম দ্ৰুত গতিত সম্পন্ন হ’বলৈ ধৰিছে৷


    বন্ধুসকল,


    পুণেকে ধৰি মহাৰাষ্ট্ৰৰ ৮ খন মহানগৰত স্মাৰ্ট চিটী অভিযানৰ অধীনত প্ৰায় ১৫০০ কোটি টকাৰ কাম সম্পূৰ্ণ হৈছে আৰু প্ৰায় ৩৫০০ কোটি টকাৰ কাম দ্ৰুত গতিত সম্পন্ন হ’বলৈ ধৰিছে৷


    পুণেৰ সংবদ্ধ নিৰ্দেশ আৰু নিয়ন্ত্ৰণ ব্যৱস্থা ইতিমধ্যেই আৰম্ভ হৈছে৷ ইয়াৰে পৰা মহানগৰখনৰ সকলো ব্যৱস্থা সুক্ষ্মভাৱে নিৰীক্ষণ কৰিব পৰা হ’ব৷


    তাৰোপৰি অম্ৰুত যোজনাৰ অধীনত ৪১খনত কৈও অধিক মহানগৰত দ্ৰুত গতিত কাম সম্পন্ন হৈছে৷ পথ, বিদ্যুৎ, পানী যোগান, নৰ্দমা আদিৰ দৰে প্ৰাথমিক ব্যৱস্থাসমূহৰ প্ৰকল্পসমূহত প্ৰায় ৬ হাজাৰ কোটি টকা ব্যয় কৰা হৈছে আৰু ইয়াক অতি শীঘ্ৰেই সম্পূৰ্ণ কৰা হ’ব৷


    তাৰোপৰি মহানগৰসমূহ আলোকিত কৰিবলৈ তথা সৌন্দৰ্যবৰ্ধন আৰু ন্যূনতম বিদ্যুৎ ব্যয়ৰ বাবে এল ই ডি পথৰ লাইট স্থাপন কৰা হৈছে৷


    প্ৰায় ১ লাখ পথৰ লাইট ইতিমধ্যেই মহাৰাষ্ট্ৰৰ বিভিন্ন মহানগৰত স্থাপন কৰা হৈছে৷ ইয়াৰ জৰিয়তে বহু কোটি টকা ৰাহি কৰিবলৈ সমৰ্থ হৈছে৷


    বন্ধুসকল,


    ডিজিটেল ইণ্ডিয়াৰ শিবিৰ অপ্ৰতিৰোধ্য গতিত কাৰ্যকৰী হৈছে আৰু ইয়াৰ দ্বাৰা সাধাৰণ জনতাৰ ধন ৰাহি হোৱাৰ লগতে চৰকাৰী সেৱাসমূহৰ উপলব্ধতা সহজ হৈছে৷


    আজি সহস্ৰাধিক সেৱা, জন্মৰ স্বীকৃতিপত্ৰৰ পৰা জীৱন স্বীকৃতিপত্ৰলৈ সকলো অনলাইন হৈছে৷


    বিদ্যুৎ, পানীৰ বিলৰ পৰা চিকিৎসালয়ৰ সাক্ষাৎকাৰ, বেংকিং লেনদেন, পেঞ্চন, কৰ্মচাৰী নিধি, নাম ভৰ্তিকৰণ, সংৰক্ষণ ইত্যাদিৰ সকলো প্ৰায় সকলোবোৰ সুবিধা অনলাইন কৰা হৈছে যাতে দীঘলীয়া শাৰী পাতিবলগীয়া নহয় আৰু দুৰ্নীতিৰ পৰিমাণ হ্ৰাস হয়৷


    এতিয়া ডিজি ল’কাৰত আপোনাৰ সকলোবোৰ স্বীকৃতিপত্ৰ সুৰক্ষিত হৈ থাকিব৷ এই পৰ্যন্ত দেশত ১.৫ কোটি একাউণ্ট ইতিমধ্যেই খোলা হৈছে৷


    তাৰোপৰি এতিয়া চালকৰ অনুজ্ঞাপত্ৰ আদিৰ দৰে তথ্যসমূহ কঢ়িয়াই লৈ ফুৰাৰ কোনো প্ৰয়োজন নাই৷ যিকোনো ব্যক্তিয়ে তেওঁৰ ম’বাইল ফোনত ডিজি ল’কাৰত এই তথ্যসমূহৰ ছফ্ট কপি ব্যৱহাৰ কৰিব পাৰে৷


    ভাতৃ আৰু ভগ্নীসকল,


    চৰকাৰে নীতি আৰু নিয়মসমূহ আমাৰ পেছাদাৰীসকলৰ প্ৰয়োজন, তেওঁলোকৰ ৰুটিন আৰু আমাৰ উদ্যোগসমূহ তথা দেশৰ নতুন প্ৰয়োজনীয়তা অনুসাৰে প্ৰণয়ন কৰাৰ বাবে প্ৰচেষ্টা কৰিছে৷ এই নীতিসমূহ সৰল আৰু স্বচ্ছতাৰ নিশ্চিতিও প্ৰদান কৰা হৈছে৷


    ডিজিটেল ইণ্ডিয়া আৰু মেক ইন ইণ্ডিয়া চৰকাৰৰ এই প্ৰয়াসৰেই ফলাফল৷ আজি অতিশয় সাধাৰণ জনতাইয়ো কম খৰচী ম’বাইল ফোন আৰু দ্ৰুত ইণ্টাৰনেটৰ সহায়ত প্ৰযুক্তিৰ ব্যৱহাৰ কৰিবলৈ সমৰ্থ হৈছে৷


    আজি ভাৰতত ম’বাইল ফোন ব্যয়সাধ্য হৈ পৰিছে কাৰণ ভাৰত হ’ল এতিয়া বিশ্বৰ দ্বিতীয় বৃহত্তম ম’বাইল ফোন নিৰ্মাতাৰ দেশ৷ দেশত এতিয়া প্ৰায় ১২৫টা ম’বাইল ফোন নিৰ্মাণ কাৰখানা কাৰ্যকৰী হৈ আছে যি চাৰি বছৰ পূৰ্বে কেৱল ২টাহে আছিল৷ এই কাৰখানাসমূহত ৪.৫ লাখৰ পৰা ৫ লাখ যুৱপ্ৰজন্ম সংস্থাপিত হৈছে৷ ইয়াক ভৱিষ্যতে অধিক সম্প্ৰসাৰণ কৰা হ’ব৷ ভাৰত ম’বাইল ফোনকে ধৰি বৈদ্যুতিক সামগ্ৰী নিৰ্মাণৰ বৃহৎ কেন্দ্ৰ হিচাপে পৰিগণিত হ’ব৷


    বন্ধুসকল,


    হাৰ্ডৱেৰৰ সৈতে প্ৰত্যেকখন গাঁও আৰু পথলৈ কম খৰচী, দ্ৰুত গতিৰ ডাটা সেৱা প্ৰদান কৰা হৈছে৷ সমগ্ৰ দেশৰ প্ৰায় ১ লাখ ২৫ হাজাৰ গাঁও পঞ্চায়তক অপ্টিকেল ফাইবাৰ নেটৱৰ্কৰ সৈতে সংযুক্ত কৰা হৈছে৷


    গাঁওসমূহত ৩ লাখতকৈও অধিক সাধাৰণ সেৱা কেন্দ্ৰ স্থাপন কৰা হৈছে৷ প্ৰায় ১০ লাখ তৰুণ প্ৰজন্মই তাত কাম কৰি আছে আৰু অনলাইন সেৱা প্ৰদান কৰি আছে৷


    ১.৫ লাখতকৈও অধিক ডাকঘৰ অনলাইন বেংকিঙৰ মাধ্যম হিচাপে পৰিগণিত হোৱাৰ লগতে হোম ডেলিভাৰী সেৱাৰ কেন্দ্ৰ হিচাপেও পৰিগণিত হৈছে৷


    দেশৰ প্ৰায় ৭০০টা ৰে’লৱে ষ্টেচনলৈ বিনামূলীয়া ৱাই-ফাইৰ সুবিধা প্ৰদান কৰা হৈছে৷


    বন্ধুসকল,


    ২০১৪ চনৰ পৰা ডিজিটেল লেনদেন ৬ গুণলৈ বৃদ্ধি হৈছে৷ সমগ্ৰ দেশতে ৫০ কোটিতকৈও অধিক ৰুপে’ ডেবিট কাৰ্ড বিতৰণ কৰা হৈছে৷ কেৱল যোৱা দুটা বছৰতে ইউপিআই, ভীম আৰু অন্যান্য ডিজিটেল প্লেটফ’ৰ্মৰ জৰিয়তে অগণন ডিজিটেল লেনদেন বৃদ্ধি হৈছে৷


    ভাতৃ আৰু ভগ্নীসকল,


    পুণেও শিক্ষা, তথ্য-প্ৰযুক্তি, অভিযান্ত্ৰিক আৰু ব্যৱসায়ৰ কেন্দ্ৰ৷ ই জ্ঞান আৰু প্ৰযুক্তিৰ কেন্দ্ৰ৷ ই নতুন ভাৰতৰ চেহেৰা নতুন মুখ হিচাপে পৰিগণিত হোৱাৰ পথত আগবাঢ়িছে৷ চতুৰ্থ ঔদ্যোগিক বিপ্লৱৰ বাবে প্ৰয়োজনীয় আন্তঃগাঁথনি আমাৰ সৈতে আছে আৰু সহস্ৰাধিক তৰুণ আমাৰ সৈতে আছে৷ আমাৰ সৈতে উদ্ভাৱনী মানসিকতাৰ সৈন্যদল আছে৷


    ভাৰত ষ্টাৰ্ট-আপ ইণ্ডিয়া আৰু অটল উদ্ভাৱন অভিযানৰ সৈতে প্ৰযুক্তিৰ এক বৃহৎ কেন্দ্ৰ হোৱাৰ দিশত আগবাঢ়িছে৷ ভাৰত বিশ্বৰ ভিতৰত ষ্টাৰ্ট-আপৰ দ্বিতীয় বৃহৎ পৰিবেশতন্ত্ৰ হিচাপে বিবেচিত হৈছে৷ ১৪,০০০ত কৈও অধিক ষ্টাৰ্ট-আপ দেশৰ ৫০০ খন জিলাত ষ্টাৰ্ট-আপ অভিযানৰ জৰিয়তে চিনাক্ত কৰা হৈছে৷


    আমাৰ দেশত প্ৰতিভাৰ অভাৱ কেতিয়াও নাছিল৷ অভাৱ আছিল কেৱল নিৰ্দেশনা আৰু পথ-প্ৰদৰ্শনৰ৷ এতিয়া এই চৰকাৰে চিন্তাধাৰাক ঔদ্যোগিক ৰূপ দিয়াৰ দিশত অগ্ৰসৰ হৈছে৷


    অতি কম বয়সতে প্ৰযুক্তিৰ আসক্তি গঢ় দিয়াৰ চেষ্টা কৰা হৈছে৷ অটল টিংকাৰিং লেব মুকলি কৰা হৈছে আৰু সমগ্ৰ দেশতে ষ্টাৰ্ট-আপৰ বাবে অটল ইনকিউবেচন কেন্দ্ৰ মুকলি কৰা হৈছে৷


    দেশৰ ভৱিষ্যত নতুন ভাৰত এই কেন্দ্ৰসমূহত নিৰ্মিত হ’ব৷ বিশ্বৰ সৰ্ববৃহৎ প্ৰতিভাৰ আকৰ সৃষ্টি হ’ব ইয়াত৷ পুণে, মহাৰাষ্ট্ৰ আৰু আপোনালোক সকলোৱেই নতুন ভাৰত নিৰ্মাণত গুৰুত্বপূৰ্ণ ভূমিকা পালন কৰিব৷


    পুনৰবাৰ, এই বিশ্বাসেৰে সৈতে মই আপোনালোক সকলোৰে মেট্ৰ’ লাইনৰ কামৰ আৰম্ভণিৰ বাবে অভিনন্দন জনাইছো৷ ইয়াত একত্ৰিত হোৱাৰ বাবে তথা মোক আশীৰ্বাদ প্ৰদান কৰাৰ বাবে আপোনালোক সকলোকে মই হৃদয়েৰে কৃতজ্ঞতা প্ৰকাশ কৰিছো৷


    অশেষ ধন্যবাদ!


    ***


    AKT/KP/IG/MG/AK/MANN

    
    
    (Release ID: 1582569) Visitor Counter : 3
    
    
      Read this release in: English , Hindi , Marathi , Bengali , Tamil