      आर्थिक मामलों की मंत्रिमण्‍डलीय समिति (सीसीईए)

      कैबिनेट ने बिहार में पटना में राष्ट्रीय राजमार्ग-19 पर गंगा नदी पर चार लेन के नए पुल (महात्मा गांधी सेतु के समानांतर) के निर्माण की स्वीकृति प्रदान की साभ
      Posted On: 17 DEC 2018 1:33PM by PIB Delhi


    केंद्रीय मंत्रिमंडल ने बिहार में पटना में गंगा नदी पर एक नये पुल की मंजूरी दे दी है। प्रधानमंत्री नरेन्द्र मोदी की अध्यक्षता में आर्थिक मामलों की मंत्रिमंडल समिति ने राष्ट्रीय राजमार्ग संख्या- 19 पर मौजूदा महात्मा गांधी सेतु के समानांतर चार लेन के , साढ़े पांच किलोमीटर से अधिक लंबे , नये पुल के निर्माण की परियोजना को मंजूरी दे दी है। इस पर 29 अरब 26 करोड़ 42 लाख रुपये की लागत आयेगी। इसका निर्माण कार्य पूरा करने के लिए साढ़े तीन वर्ष अवधि निर्धारित की गई है और जनवरी 2023 तक इसके पूरा हो जाने की संभावना है।


    यह विशाल परियोजना 14.5 किलोमीटर लंबी होगी और बिहार के पटना, सारन और वैशाली जिलों से गुजरेगी। इसके अंतर्गत मौजूदा महात्मा गांधी सेतु पर 5634 मीटर लंबे पुल का निर्माण, वाहनो के लिए 4 अंडरपासों, एक रेल ओवर ब्रिज, 1580 मीटर लंबा पुल, 110 मीटर लंबा एक फ्लाईओवर, चार छोटे पुल, पांच बस शेल्टर और तेरह सड़क जंक्शन शामिल हैं।


    गंगा नदी बिहार राज्य को उत्तरी बिहार और दक्षिणी बिहार के रूप में दो भागों में बाटती है। मौजूदा चार लेन का पुराना महात्मा गांधी सेतु गंगा नदी पर एक महत्वपूर्ण पुल है जो उत्तरी बिहार को इसकी राजधानी पटना से जोड़ता है।


    चार लेन का नया पुल मौजूदा चार लेन के महात्मा गांधी सेतु के साथ मिलकर वाहनों को आठ लेन में आवाजाही की सुविधा प्रदान करेगा। इससे यातायात में गतिशीलता आयेगी और यात्रा सुविधा जनक और सुरक्षित होगी।


    इस परियोजना से निर्माण के दौरान करीब 20.94 लाख कार्य दिवसों के लिए रोजगार के अवसर भी पैदा होंगे


    ।


    ****


    आर.के.मीणा/एएम / आरएसबी/पीबी-11779


    

    
    (Release ID: 1556389) Visitor Counter : 106