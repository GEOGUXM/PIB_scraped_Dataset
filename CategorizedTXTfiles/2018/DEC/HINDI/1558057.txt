      विद्युत मंत्रालय

      25 राज्यों के 100 फीसदी घरों का विद्युतीकरण
      
      सौभाग्य योजना की शुरूआत के बाद 2.3 करोड़ घरों में बिजली के कनेक्शन दिए गये

      Posted On: 31 DEC 2018 6:29PM by PIB Delhi

      राष्ट्र ने विद्युत क्षेत्र में एक अन्य महान उपलब्धि हासिल की है। वर्ष के अंत तक 25 राज्यों के सौ फीसदी घरों में बिजली पहुंचाने का काम पूरा हो गया है। अब चार राज्यों-असम, राजस्थान, मेघालय और छत्तीसगढ़ में केवल 10.48 लाख घरों का विद्युतीकरण बाकी है। ये राज्य अपने-अपने राज्यों में सभी घरों का जल्दी से जल्दी विद्युतीकरण करने के लिए जोरदार प्रयास कर रहे हैं।


      विद्युत और नवीन तथा नवीकरणीय ऊर्जा राज्यमंत्री (स्वतंत्र प्रभार) श्री आर. के. सिंह ने यह बड़ी उपलब्धि हासिल करने के लिए इन सभी राज्यों को बधाई दी है। उत्तर प्रदेश में किये गये विद्युतीकरण की मात्रा को देखते हुए उन्होंने आज आयोजित बैठक के दौरान उत्तर प्रदेश के ऊर्जा मंत्री श्री श्रीकांत शर्मा को बधाई दी।


      सौभाग्य योजना की शुरूआत के बाद उत्तर प्रदेश के 74.4 लाख इच्छुक घरों का विद्युतीकरण किया गया है और प्रदेश सरकार ने सभी जिलों का शत-प्रतिशत विद्युतीकरण होने की घोषणा की है। उत्तर प्रदेश सरकार ने विद्युतीकरण न हुये घरों की पहचान करने के लिए राज्य के सभी भागों में विशेष अभियान चलाया है ताकि ऐसे घरों को भी विद्युत कनेक्शन दिये जा सकें। इस अभियान के तहत एक विशेष वाहन ‘ सौभाग्य रथ ’ गांवों/शहरों में घूम रहा है। जिन घरों में बिजली नहीं पहुंची है वे इस योजना के तहत बिजली के कनेक्शन लेने के लिए वहां संपर्क कर सकते हैं। बिजली कनेक्शन की जरूरत वाले ऐसे घर इस सुविधा का लाभ उठाने के लिए 1912 पर भी संपर्क कर सकते हैं।


      भारत सरकार ने 31 मार्च 2019 तक देश में सार्वदेशिक विद्युतीकरण का लक्ष्य हासिल करने के लिए सितंबर 2017 में ‘ प्रधानमंत्री सहज बिजली हर घर योजना ’ (सौभाग्य) की शुरूआत की थी। इस योजना में ग्रामीण और शहरी क्षेत्रों में बिना बिजली के बकाया सभी घरों में अंतिम छोर तक बिजली के कनेक्शन उपलब्ध कराने का प्रावधान है। सरकार ने राज्य विद्युत विभागों और डिस्काम्स की सहायता से इस योजना की शुरूआत से अब तक लगभग 2.39 करोड़ घरों में बिजली पहुंचाई है।


      ***


      आर.के.मीणा/अर्चना / आईपीएस /एमएम -04

    
    
    (Release ID: 1558057) Visitor Counter : 405
    
    
      Read this release in: English