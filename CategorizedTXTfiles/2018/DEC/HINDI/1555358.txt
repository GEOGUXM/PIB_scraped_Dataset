      युवा कार्यक्रम एवं खेल मंत्रालय

      खेलो इंडिया युवा खेल 9 जनवरी, 2019 से पुणे में आयोजित किये जायेंगे
      
      खिलाड़ियों की जमीनी स्‍तर पर एक बड़े और बेहतर रूप में खोज की जायेगी

      Posted On: 09 DEC 2018 8:30PM by PIB Delhi

      पिछले वर्ष आयोजित खेलो इंडिया स्‍कूल खेलों के पहले संस्‍करण की शानदार सफलता के बाद पूरे देश में खिलाडि़यों की जमीनी स्‍तर पर एक बड़े और बेहतर रूप में खोज की जायेगी। इन खेलों के दूसरे संस्‍करण में दायरा बढ़ाया गया है। इस वर्ष खिलाडि़यों को दो श्रेणियों (17 वर्ष से कम और 21 वर्ष से कम) में भाग लेने की अनुमति होगी। नये रूप में इन खेलों को खेलो इंडिया युवा खेल के नाम से जाना जायेगा और इसमें कॉलेज और विश्‍वविद्यालयों के छात्र भाग ले सकेंगे।


      इस वर्ष के खेलों की एक अन्‍य विशेषता यह है कि राष्‍ट्रीय स्‍तर की इस प्रतियोगिता को राजधानी से हटाकर महाराष्‍ट्र में आयोजित किया जायेगा। महाराष्‍ट्र ने असम और झारखंड के साथ इन खेलों की बोली में भाग लिया था। इस बार ये खेल छात्रों के शहर के नाम से प्रसिद्ध पुणे में 9 जनवरी से 20 जनवरी 2019 तक आयोजित किये जायेंगे। पहली आधिकारिक घोषणा और केआईवाईजी , महाराष्‍ट्र 2019 की जर्सी लॉन्‍च करने का कार्यक्रम आज दिल्‍ली में आयोजित किया गया। जिसमें खेल और युवा मामलों के मंत्री श्री कर्नल राज्‍यवर्द्धन राठौर , महाराष्‍ट्र के खेल , शिक्षा और युवा मामलों के मंत्री विनोद तावड़े , आईओए के अध्‍यक्ष श्री नरेन्‍द्र बत्रा , पहलवान श्री सुशील कुमार और अनेक सरकारी गणमान्‍य व्‍यक्ति भी शामिल हुए।


      इस अवसर पर श्री कर्नल राज्‍यवर्द्धन सिंह राठौर ने कहा कि हम देश में खेलों के अनुकूल माहौल बनाना चाहते हैं। हम यह भी सुनिश्चित करना चाहते हैं कि हमारे युवाओं खिलाडि़यों को अंतर्राष्‍ट्रीय स्‍तर का मंच उपलब्‍ध हो सके , जिसके द्वारा वे अपनी खेल प्रतिभा का प्रदर्शन कर सकते हैं। हम प्रतिभाशाली युवाओं की पहचान करना चाहते हैं और उनकी मदद करना चाहते हैं , क्‍योंकि एक एथलीट को अपने कैरियर के इस चरण में कार्पोरेट से कोई स्‍पोन्‍सरशिप प्राप्‍त नहीं होती है। पिछले साल हमने इस योजना के तहत 1500 बच्‍चों का चयन किया था , जिन्‍हें पांच-पांच लाख रूपये की वित्‍तीय सहायता दी जा रही है। इसके अलावा उन्‍हें दिये जाने वाले सर्वश्रेष्‍ठ प्रशिक्षण से यह भी सुनिश्चित होगा कि वे ऊंचे अंतर्राष्‍ट्रीय स्‍तर पर जीत हासिल करके देश को गौरवान्वित कर सकें। हम इसका परिणाम देख चुके हैं , क्‍योंकि इनमें से अनेक खिलाडि़यों में कॉमनवेल्‍थ गेम , एशियाई खेल और युवा ओलम्पिक जैसी प्रमुख प्रतियोगिता में पदक जीते हैं। खेलो इंडिया युवा खेल के माध्‍यम से हम इस मिशन को उच्‍च स्‍तर तक ले जा रहे हैं। पिछले साल इन खेलों में 3500 युवा एथलीटों ने भाग लिया था , इस साल यह संख्‍या बढ़कर 9000 होने की उम्‍मीद है। मुझे विश्‍वास है कि 2028 में आयोजित होने वाले ओलम्पिक में चीन के लिए हमारे साथ मुकाबला करना मुश्किल होगा।


      खेलो की मेज़बानी करने वाले राज्‍य का प्रतिनिधित्‍व करते हुए महाराष्‍ट्र के खेल मंत्री श्री तावड़े ने कहा कि जब हमें यह पता चला कि खेलो इंडिया खेल दिल्‍ली से बाहर आयोजित किये जा रहे है ं तो हमें यह विश्‍वास हो गया कि वे हमारे राज्‍य में खेलों का आयोजन करना चा‍हते हैं। राज्‍य की पूरी मशीनरी यह सुनिश्चित करने के लिए तैयार है कि यह खेल बड़े पैमाने पर आयोजित हों। हमें विश्‍वास है कि इन खेलों के आयोजन से हमारे युवाओं में खेल की भावना का समावेश होगा। मैं आप सबको इन खेलों में शामिल होने और प्रतिभागियों को प्रोत्‍साहित करने के लिए आमंत्रित करता हूं।


      ***


      आर.के.मीणा/अर्चना / आईपीएस/एसएस-11 661

    
    
    (Release ID: 1555358) Visitor Counter : 1227
    
    
      Read this release in: English , Urdu , Marathi