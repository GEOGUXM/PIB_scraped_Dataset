      कार्मिक, लोक शिकायत एवं पेंशन मंत्रालय

      ‘सुशासन-आकांक्षापूर्ण जिलों पर फोकस‘ पर क्षेत्रीय सम्मेलन कल से तिरुवनंतपुरम में आरंभ होगा
      Posted On: 09 DEC 2018 5:46PM by PIB Delhi


    कार्मिक , लोक शिकायत एवं पेंशन मंत्रालय का प्रशासनिक सुधार एवं लोक शिकायत विभाग (डीएआरपीजी) केरल की राज्य सरकार के साथ मिल कर 10-11 दिसंबर , 2018 को तिरुवनंतपुरम में ‘ सुशासन-आकांक्षापूर्ण जिलों पर फोकस ‘ पर एक क्षेत्रीय सम्मेलन का आयोजन कर रहा है। केरल के राज्यपाल श्री न्यायमूर्ति (सेवानिवृत्त) पर सतशिवम कल दो दिवसीय सम्मेलन का उद्घाटन करेंगे। केरल सरकार के मुख्य सचिव श्री टॉम जोस एवं कार्मिक , लोक शिकायत एवं पेंशन मंत्रालय के प्रशासनिक सुधार एवं लोक शिकायत विभाग के सचिव श्री के वी इयापेन उद्घाटन सत्र एवं समापन सत्र को संबोधित करेंगे।


    पश्चिमी एवं द़िक्षणी भारत के 9 राज्यों एवं 5 संघ शासित प्रदेशों के प्रतिनिधि इस सम्मेलन में भाग लेंगे। दो दिवसीय सम्मेलन में पांच तकनीकी सत्र होंगे। सम्मेलन के पहले दिन , प्रभावी शासन एवं आकांक्षापूर्ण जिलों के रूपांतरण पर आठ प्रस्तुतियां होंगी जिनके बाद पैनल चर्चाएं होंगी। सम्मेलन के दूसरे दिन , सुशासन पहलों पर छह प्रस्तुतियां होंगी जिन्हें लोक प्रशासन में उत्कृष्टता का प्रधानमंत्री पुरस्कार , राष्ट्रीय ई-शासन पुरस्कार और लोक प्रशासन एवं प्रबंधन के लिए कॉमनवेल्थ एसोसिएशन (सीएपीएएम) अंतरराष्ट्रीय नवोन्मेषण पुरस्कार प्रदान किए गए थे। डीएआरपीजी के अपर सचिव श्री वी श्रीनिवास समापन सत्र को संबोधित करेंगे।


    विभाग ने अभी तक 30 क्षेत्रीय सम्मेलनों का आयोजन किया है। यह सम्मेलन ई-शासन , पारदर्शी , जवाबदेह एवं लोकोन्मुखी प्रभावी प्रशासन के जरिये लोक केन्द्रित शासन , बेहतर सार्वजनिक सेवा प्रदायगी में सर्वश्रेष्ठ प्रचलनों को तैयार करने एवं उन्हें कार्यान्वित करने में अनुभवों को साझा करने के लिए एक समान मंच का निर्माण करने का एक प्रयास है।


    आरकेएम/एएम/एसकेजे

    
    
    (Release ID: 1555302) Visitor Counter : 200