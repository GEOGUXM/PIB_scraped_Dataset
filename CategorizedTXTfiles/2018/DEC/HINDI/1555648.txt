      पेट्रोलियम एवं प्राकृतिक गैस मंत्रालय

      सरकार का फोकस ऊर्जा न्याय और जलवायु न्याय के दोहरे उद्देश्यों को पूरा करने के लिए भारत के ऊर्जा परिदृश्य में व्‍यापक बदलाव लाने पर है : श्री धर्मेन्द्र प्रधान
      
      ‘गैस आपूर्तिकर्ताओं तक आसान और त्‍वरित पहुंच के लिए शीघ्र ही गैस ट्रेडिंग हब स्थापित किया जाएगा’

      Posted On: 11 DEC 2018 4:31PM by PIB Delhi

    पेट्रोलियम एवं प्राकृतिक गैस और कौशल विकास व उद्यमिता मंत्री श्री धर्मेन्द्र प्रधान ने कहा है कि ऊर्जा आर्थिक विकास का एक प्रमुख वाहक या संचालक है । यही कारण है कि हमारी सरकार का फोकस ऊर्जा न्याय और जलवायु न्याय के दोहरे उद्देश्यों को पूरा करने के लिए भारत के ऊर्जा परिदृश्य में व्‍यापक बदलाव लाने पर रहा है। आज यहां एक कार्यक्रम में उन्होंने कहा कि माननीय प्रधानमंत्री श्री नरेन्‍द्र मोदी के ऊर्जा विजन को ध्‍यान में रखते हुए भारत का ऊर्जा क्षेत्र एक नई शुरुआत करने की ओर अग्रसर है । स्थिर ऊर्जा भविष्य के लिए ऊर्जा के चार स्‍तंभों यथा ऊर्जा पहुंच , ऊर्जा दक्षता , ऊर्जा स्थिरता और ऊर्जा सुरक्षा में सामंजस्‍य स्‍थापित करने की आवश्‍यकता है। पेट्रोलियम मंत्री ने इस क्षेत्र में ‘ सुधार, प्रदर्शन एवं बदलाव ’ लाने की भरसक कोशिश की है। चार वर्षों की अवधि में सरकार ने कई सुधार लागू किए हैं और दूरगामी प्रभाव वाले अनेक कार्य सफलतापूर्वक पूरे किए हैं। उन्होंने कहा कि भारत में प्रति व्यक्ति ऊर्जा खपत या उपभोग विश्व औसत का लगभग एक तिहाई है, अतः ऊर्जा दक्षता सुनिश्चित करने के साथ-साथ हमें निश्चित तौर पर इसमें बदलाव लाना चाहिए।


    श्री प्रधान ने कहा कि देश में स्वच्छ एवं किफायती ऊर्जा तक आम जनता की न्यायसंगत पहुंच सुनिश्चित करते हुए लोगों के जीवन में व्यापक बदलाव लाने संबंधी प्रधानमंत्री श्री मोदी का लक्ष्य आगे भी ‘ नये भारत ’ के निर्माण का आधार बना रहेगा। उन्होंने कहा कि भारत में आर्थिक विकास को आवश्यक सहयोग प्रदान करने में ऊर्जा अत्यंत मददगार है, जिससे इसकी बदौलत बढ़ते मध्यम वर्ग की आकांक्षाओं को पूरा करना संभव है। उन्होंने कहा कि वर्तमान में अमेरिका और चीन के बाद भारत ही पूरे विश्व में तीसरा सबसे बड़ा ऊर्जा उपभोक्ता है। श्री प्रधान ने कहा कि हमारी ऊर्जा मांग वर्ष 2040 तक तीन गुना बढ़ जाएगी।


    श्री प्रधान ने कहा कि ‘ सीओपी 21 ’ के तहत हमारी सरकार ने वर्ष 2005 के स्तर की तुलना में ऊर्जा तीव्रता में वर्ष 2030 तक 33 प्रतिशत की कमी लाने की स्वैच्छिक प्रतिबद्धता व्यक्त की है। उन्होंने कहा कि सीओपी 21 से जुड़े लक्ष्यों की प्राप्ति की दिशा में गैस आधारित अर्थव्यवस्था एक महत्वपूर्ण कदम है। श्री प्रधान ने कहा कि समावेशी विकास सुनिश्चित करने के लिए देश भर में अब तक के सबसे बड़े शहरी गैस वितरण नेटवर्कों की स्थापना का शुभारंभ किया गया है। इसके तहत 2600 किलोमीटर लंबी जगदीशपुर-हल्दिया और बोकारो-धामरा पाइपलाइन परियोजना पर कार्य जारी है, जो ‘ प्रधानमंत्री ऊर्जा गंगा परियोजना ’ के नाम से भी जानी जाती है। पूर्वोत्तर राज्यों को गैस ग्रिड से जोड़ने के लिए इंद्रधनुष गैस ग्रिड लिमिटेड का गठन किया गया है, ताकि 6000 करोड़ रुपये के निवेश से 1500 किलोमीटर लंबी पाइपलाइन बिछाई जा सके। दस हजार करोड़ रुपये की लागत से तमिलनाडु के एन्नोर और ओडिशा के धामरा में नये एलएनजी टर्मिनलों पर कार्य प्रगति पर है और जल्द ही ये देश के पूर्वी एवं दक्षिणी राज्यों को आयातित गैस की आपूर्ति के लिए एक केन्द्र (हब) के रूप में स्थापित हो जाएंगे। उन्होंने कहा कि प्रधानमंत्री उज्ज्वला योजना ने 6 करोड़ से भी अधिक गरीब महिलाओं के जीवन में व्यापक बदलाव लाया है। श्री प्रधान ने कहा कि पिछले चार वर्षों में 12.5 करोड़ अतिरिक्त एलपीजी कनेक्शन दिए गए हैं, जिससे हमारे देश में एलपीजी कवरेज वर्ष 2014 के 55 प्रतिशत से बढ़कर अब 90 प्रतिशत के उच्च स्तर पर पहुंच गई है। श्री प्रधान ने कहा कि उज्ज्वला योजना ने स्वास्थ्य, आर्थिक सशक्तिकरण और पर्यावरणीय लाभों के रूप में अनेक सकारात्मक बदलाव सुनिश्चित किए हैं। पेट्रोलियम मंत्री ने कहा कि सरकार ने अगले पांच वर्षों में 5000 बायो-सीएनजी संयंत्रों की स्थापना कर बायो-सीएनजी का उत्पादन करने की योजना शुरू की है। इन संयंत्रों से न केवल कृषि अपशिष्ट अथवा पराली को जलाए जाने की समस्या से निपटने में मदद मिलेगी, बल्कि किसानों को मौद्रिक लाभ भी होंगे। श्री प्रधान ने कहा कि दूसरी पीढ़ी के एथनॉल के उत्पादन के लिए 10,000 करोड़ रुपये की लागत से 12 आधुनिक जैव-रिफाइनरियों की स्थापना का कार्य प्रगति पर है।


    श्री प्रधान ने कहा कि अगले कदम के रूप में हम जल्द ही एक गैस ट्रेडिंग हब की स्थापना करेंगे, जिससे प्राकृतिक गैस के मुक्त व्यापार के लिए गैस आपूर्तिकर्ताओं और खरीदारों तक इसकी आसान एवं त्वरित पहुंच सुनिश्चित हो जाएगी। यही नहीं, इससे भारत को स्वयं अपनी हब आधारित मूल्य निर्धारण व्यवस्था विकसित करने में मदद मिलेगी। उन्होंने कहा कि वैश्विक निवेशक उद्योग ने एक आकर्षक निवेश गंतव्य के रूप में भारत के ऊर्जा क्षेत्र पर अपनी निगाहें जमा रखी हैं। श्री प्रधान ने कहा कि अगले दशक में लगभग 300 अरब डॉलर निवेश किए जाएंगे। उन्होंने कहा कि तेल विपणन कंपनियों (ओएमसी) द्वारा सऊदी अरामको और एडनॉक के सहयोग से लगभग 40 अरब डॉलर की लागत से महाराष्ट्र में एशिया का सबसे बड़ा हरित तेल रिफाइनरी- सह-पेट्रोरसायन परिसर स्थापित किया जा रहा है।


    ***


    आर .के.मीणा/अर्चना/आरआरएस/एमएस -11696

    
    
    (Release ID: 1555648) Visitor Counter : 73