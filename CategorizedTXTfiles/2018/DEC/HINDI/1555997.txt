      सूचना और प्रसारण मंत्रालय

      डीडी किसान चैनल में महिला किसान एवार्ड कार्यक्रम शुरू किया
      
      प्रसार भारती के चेयरमैन श्री ए. सूर्य प्रकाश ने कहा कि इस कार्यक्रम से मनोरंजन के साथ-साथ लोगों को शिक्षा भी मिलेगी
      
      सूचना एवं प्रसारण मंत्रालय में सचिव श्री अमित खरे ने कहा कि कार्यक्रम का प्रत्येक भागीदार एक विजेता है

      Posted On: 14 DEC 2018 6:02PM by PIB Delhi

    डीडी किसान ने आज “ महिला किसान एवार्ड ” नामक अपने तरह के पहले रियलिटी शो की शुरुआत की। 17 दिसंबर, 2018 से इसे प्रसारित किया जाएगा। इस कार्यक्रम में जम्मू-कश्मीर, पूर्वोत्तर क्षेत्र के सभी राज्यों, आंध्रप्रदेश, तेलंगाना, पश्चिम बंगाल, पंजाब, हरियाणा, गोवा, बिहार, झारखंड, गुजरात, महाराष्ट्र, छत्तीसगढ़, मध्यप्रदेश, उत्तर प्रदेश एवं अन्य राज्यों सहित देशभर की महिला किसान भाग लेंगी।


    प्रारूप


    भारतीय कृषि अनुसंधान परिषद ने इस कार्यक्रम के प्रतियोगियों का चयन किया है। कार्यक्रम की प्रत्येक कड़ी में दो महिला किसानों को शामिल किया जाएगा, जिसमें उनकी उपलब्धियों के बारे में चर्चा की जाएगी। निर्णायक अपने मूल्यांकन के आधार पर इन प्रतियोगियों को अंक देंगे। कार्यक्रम के दौरान सर्वाधिक अंक पाने वाले 5 प्रतियोगियों को फाइनल तक पहुंचने का अवसर मिलेगा, जहां उनमें से एक को विजेता घोषित किया जाएगा।


    कार्यक्रम के दौरान प्रत्येक प्रतिभागी को अन्य प्रतिभागियों के अनुभवों से सीखने का अवसर मिलेगा। ऐसी आशा है कि देशभर में यह कार्यक्रम लाखों दर्शक महिलाओं के लिए एक प्रेरणास्रोत्र का काम करेगा।


    शुभारंभ


    इस अवसर पर प्रसार भारती के अध्यक्ष डॉ. ए. सूर्य प्रकाश ने ‘ महिला किसान एवार्ड ’ की अवधारणा तैयार करने के लिए डीडी किसान टीम को बधाई दी। उन्होंने कहा कि इस कार्यक्रम से मनोरंजन के साथ-साथ लोगों को शिक्षा भी मिलेगी।


    सूचना एवं प्रसारण मंत्रालय में सचिव श्री अमित खरे ने कहा कि इस कार्यक्रम में देशभर की प्रतिभाओं को दर्शाया जाएगा, जहां प्रत्येक प्रतिभागी एक विजेता होगा और वह आगे बढ़ने के लिए प्रेरित करेगा।


    प्रसार भारती के मुख्य कार्यकारी अधिकारी श्री शशि शेखर वेमपति ने कहा कि निश्चित रूप से पितृसत्ता पर प्रहार के बारे में सोशल मीडिया में काफी चर्चा होती रही है और यदि कहीं पितृसत्ता पर प्रहार हुआ है तो वह इस कार्यक्रम में महिला किसानों की खोज और उद्यमिता की भावना से जुड़ी कहानियों के माध्यम से हुआ है।


    शुभारंभ के समय दूरदर्शन महानिदेशक सुश्री सुप्रिया साहू ने कहा कि ‘ महिला किसान एवार्ड ’ एक ऐसा कार्यक्रम है, जो सचमुच वास्तविकता पर आधारित है और यह भारतीय कृषिजगत की इन भूली-बिसरी नायिकाओं की कहानी कहने का एक माध्यम है।


    प्रसार भारती बोर्ड के सदस्य श्री अशोक टंडन, आकाशवाणी महानिदेशक श्री एफ. शहरयार, डीडी न्यूज महानिदेशक श्री मयंक अग्रवाल और समाचार सेवा प्रभाग- आकाशवाणी महानिदेशक सुश्री ईरा जोशी भी इस अवसर पर उपस्थित थे।


    ***


    आर.के.मीणा/अर्चना/एस केएस /एम – 11 7 38


    

    
    (Release ID: 1555997) Visitor Counter : 183