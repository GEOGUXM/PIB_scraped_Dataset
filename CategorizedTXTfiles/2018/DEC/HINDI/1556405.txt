      आर्थिक मामलों की मंत्रिमण्‍डलीय समिति (सीसीईए)

      कैबिनेट ने प्रधानमंत्री उज्ज्वला योजना के अंतर्गत लाभार्थियों की सूची का विस्तार करने की मंजूरी दी
      Posted On: 17 DEC 2018 2:10PM by PIB Delhi


    कैबिनेट की आर्थिक मामलों की समिति ने प्रधानमंत्री श्री नरेन्द्र मोदी की अध्यक्षता में पेट्रोलियम और प्राकृतिक गैस मंत्रालय के उस प्रस्ताव को मंजूरी दे दी, जिसमें ऐसे निर्धन परिवारों को बिना राशि जमा कराये रसोई गैस कनेक्शन देने की व्यवस्था है, जिन पर अभी तक विभिन्न कारणों से प्रधानमंत्री उज्ज्वला योजना (पीएमयूवाई) के अंतर्गत रसोई गैस देने पर विचार नहीं किया गया था। इन कारणों में लाभार्थियों का नाम सामाजिक आर्थिक जाति गणना सूची में शामिल न होना अथवा 7 चुनी हुई श्रेणियों में शामिल न होना था। ये श्रेणियां है अजा / अजजा परिवार, प्रधानमंत्री आवास योजना(ग्रामीण) के लाभार्थी, अंत्योदय अन्न योजना, वनवासी, सर्वाधिक पिछड़े वर्ग, चाय और पूर्व चाय बगान से संबंधित जनजातियां, द्वीपों / नदी द्वीपों में रहने वाले लोग, जिनके नाम एसईसीसी सूची में शामिल नहीं है।


    यह निर्णय समाज के विभिन्न हल्कों से मिले प्रतिवेदनों को देखते हुए किया गया। इससे निर्धन परिवार जो अभी तक पीएमयूवाई के अंतर्गत रसोई गैस का कनेक्शन प्राप्त नही कर पाये है, उन्हे अब कनेक्शन मिल सकेगा, बशर्ते वे पात्रता की शर्तें पूरी करते हों।


    प्रधानमंत्री उज्ज्वला योजना (पीएमयूवाई) एक मई 2016 को शुरू की गई थी। इसके अंतर्गत कोई राशि जमा कराए बिना रसोई गैस कनेक्शन दिये जाते हैं। इसके लिए सरकार 1600/- रु प्रति कनेक्शन वित्तीय सहायता देती है।


    विश्व स्वास्थ्य संगठन ने सरकार के पीएमयूवाई कार्यक्रम का स्वागत किया था। संगठन का कहना था की इससे परिवारों को प्रदूषण से बचाने में मदद मिलेगी।


    ***


    आर.के.मीणा/एएम / आरएसबी/पीबी-11780


    

    
    (Release ID: 1556405) Visitor Counter : 143