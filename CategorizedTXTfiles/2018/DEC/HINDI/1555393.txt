      उप राष्ट्रपति सचिवालय

      उपराष्‍ट्रपति के विचारों की सीमा और गहराई बहुत अधिक है : उपराष्‍ट्रपति
      
      राष्ट्राध्यक्ष और प्रथम नागरिक के रूप में वे देश की मूलभावना के प्रतिनिधि हैं
      
      हमें सामाजिक-आर्थिक और सांस्कृतिक बदलावों के माध्यम से एक नए युग में प्रवेश करना है
      
      समग्रता ही भारत की आत्मा है

      Posted On: 08 DEC 2018 4:47PM by PIB Delhi

    उपराष्ट्रपति श्री एम. वेंकैया नायडू ने कहा है कि राष्ट्रपति श्री रामनाथ कोविंद के विचारों की सीमा और गहराई बहुत अधिक है और भारत जैसे विशाल गणतंत्र के राष्ट्राध्यक्ष तथा प्रथम नागरिक के रूप में वे देश की मूलभावना, उसके दृष्टिकोण, आकांक्षाओं, उम्मीदों के साथ ही उसके मूल चरित्र का प्रतिनिधित्व करते हैं। श्री नायडू आज यहां श्री कोविंद के चुने हुए भाषणों के संग्रह ‘ द रिपब्लिकन एथिक ’ और ‘ लोक तंत्र के स्वर ’ के विमोचन के अवसर पर उपस्थित लोगों को संबोधित कर रहे थे।


    उपराष्ट्रपति ने कहा कि भारत के मूल चरित्र को इन शब्दों - एकम् सद् विप्रा : बहुधा वदंति - में व्यक्त किया जा सकता है। जिसका अर्थ है कि सत्य एक है, जिसे बुद्धिमान लोग अलग-अलग तरीकों से व्यक्त करते हैं। भारत की मूल भावना समग्रता में ही निहित है। उन्होंने कहा कि पिछले 15 महीनों से वे राष्ट्रपति श्री कोविंद के भाषणों को लगातार सुनते आए हैं। इन भाषणों में समग्रता का आह्वान स्पष्ट दिखाई देता है।


    श्री नायडू ने कहा कि समानता, बहुल वाद और शिक्षा भारतीय गणतंत्र के तीन आधार स्तम्भ हैं, जो राष्ट्रपति को बेहद प्रिय हैं। इन सिद्धांतो ने ही एक छोटे से गांव की मिट्टी की झोपड़ी से राष्ट्रपति भवन तक की उनकी जीवन यात्रा के प्रेरणा स्रोत रहे हैं।


    उपराष्ट्रपति ने कहा कि श्री कोविंद के दृष्टिकोण और विचारों में राष्ट्रीय और अंतर्राष्ट्रीय महत्व के कई तरह के विषय समाहित है। जिनमें समकालीन विश्व में भारत के समक्ष मौजूद चुनौतियों पर विशेष जोर दिया गया है। लेकिन इन सबके बीच वे एक आम नागरिक के रूप में अपने विचार व्यक्त करते दिखाई देते हैं। उन्होंने राष्ट्रपति के चुने हुए भाषणों का संग्रह प्रकाशित करने के लिए सूचना और प्रसारण मंत्रालय तथा प्रकाशन विभाग को बधाई दी।


    श्री नायडू ने कहा कि ‘ द रिपब्लिकन एथिक ’ वर्तमान में भारत और विश्व के समक्ष मौजूद चुनौतियों पर राष्ट्रपति के विचारों को दर्शाता है। उन्होंने कहा कि हमें अपने अंदर की ताकत को पहचानना होगा और उसके साथ मिलकर काम करना होगा। हमें सामाजिक, आर्थिक और सांस्कृतिक बदलावों के नए युग में प्रवेश करते हुए बुरी आदतों को तिलांजलि देनी होगी, जैसा कि गुरु रवीन्द्रनाथ कहा करते थे। उपराष्ट्रपति ने कहा कि राजनीतिक दलों को विधाइकाओं के बाहर और भीतर दोनों स्थानों में अपने सदस्यों के व्यवहार के लिए सहमति से एक आचार संहिता बनानी चाहिए। यदि ऐसा नहीं हुआ तो जल्दी ही लोगों का विश्वास हमारी राजनीतिक प्रणाली और संस्थाओं पर से उठ जाएगा। हमें बड़ी संख्या में ऐसे लोग चाहिए जो संवैधानिक नैतिकता के साथ ही संस्थाओं की गरिमा का भी पूरा ध्यान रखते हों।


    ‘ द रिपब्लिकन एथिक ’ राष्ट्रपति द्वारा अपने कार्यकाल के पहले एक वर्ष में दिए गए कुल 243 भाषणों में से चुने गे 95 भाषणों का संकलन है। इन्हें राष्ट्र के नाम संबोधन, भारत की विविधता, विश्व का झरोखा, भारत में शिक्षा और जनसेवा का धर्म जैसे विषयों में बांटा गया है। दूसरी पुस्तक ‘ लोक तंत्र के स्वर ’ राष्ट्रपति द्वारा हिन्दी में दिए गए 109 भाषणों का संकलन है। इन भाषणों में भारतीय लोकतंत्र की विविधता परिलक्षित होती है।


    उपराष्ट्रपति ने कहा कि हिन्दी राष्ट्रपति की मातृ भाषा है। ऐसे में यह बहुत स्वभाविक है कि हिन्दी में दिए गए उनके भाषणों में उनके विचार ज्यादा सशक्त तरीके से उभर कर सामने आए हैं।


    राष्ट्रपति के भाषणों के संग्रह के विमोचन के अवसर पर विदेश मंत्री श्रीमती सुषमा स्वराज, केंद्रीय सूचना और प्रसारण मंत्री कर्नल राज्यवर्धन सिंह राठौड़ तथा प्रकाशन विभाग की महानिदेशक डॉ. साधना राउत समेत कई गणमान्य लोग उपस्थित थे।


    ***


    आर . के . मीणा / अर्चना / मधुलिका / सीएस - 1 166 8

    
    
    (Release ID: 1555393) Visitor Counter : 129