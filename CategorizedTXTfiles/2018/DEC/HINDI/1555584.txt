      राष्ट्रपति सचिवालय

      राष्‍ट्रपति श्री रामनाथ कोविंद ने अपने राजकीय दौरे पर म्‍यांमार के राष्‍ट्रपति से भेंट की
      
      भारत ने रखाइन विकास परियोजना के तहत 50 मकानों का प्रथम समूह सौंपा, दो द्विपक्षीय समझौतों पर ह‍स्‍ताक्षर किए गए

      Posted On: 11 DEC 2018 1:23PM by PIB Delhi

      राष्‍ट्रपति श्री रामनाथ कोविंद ने आज (11 दिसम्‍बर , 2018) म्‍यांमार का अपना तीन दिवसीय राजकीय दौरा शुरू किया। राष्‍ट्रपति श्री रामनाथ कोविंद सबसे पहले नाएप्यीडॉ स्थित राष्‍ट्रपति भवन गए। इस दौरान श्री रामनाथ कोविंद का औपचारिक स्‍वागत किया गया और फिर म्‍यांमार के राष्‍ट्रपति श्री यू. विन मिंत ने उनकी औपचारिक अगवानी की।


      इसके बाद राष्‍ट्रपति की अगुवाई में दोनों पक्षों के बीच प्रतिनिधिमंडल स्‍तर की वार्ताएं हुईं। राष्‍ट्रपति श्री रामनाथ कोविंद ने कहा कि भारत म्‍यांमार के साथ अपने रिश्‍तों को विशेष प्राथमिकता देता रहा है। उन्‍होंने कहा कि भारत की ‘ एक्‍ट ईस्‍ट ’ और ‘ पहले पड़ोसी ’ नीतियों का एक महत्‍वपूर्ण भागीदार म्‍यांमार है। राष्‍ट्रपति श्री कोविंद ने म्‍यांमार को भारत और दक्षिण-पूर्व एशिया एवं आसियान के बीच एक ‘ स्‍वाभाविक सेतु ’ बताया।


      राष्‍ट्रपति श्री रामनाथ कोविंद ने कहा कि भारत को म्‍यांमार के साथ अपनी विकास सहयोग साझेदारी पर गर्व है और इसके साथ ही भारत सभी कनेक्टिविटी परियोजनाओं को पूरा करने के लिए प्रतिबद्ध है। कलादान परियोजना के बंदरगाह और अंतर्देशीय जलमार्ग संबंधी घटकों का निर्माण हो चुका है। उन्‍होंने कहा कि शेष परियोजनाओं को जल्‍द पूरा करने के लिए भारत को म्‍यांमार के सहयोग की आवश्‍यकता है। राष्‍ट्रपति श्री रामनाथ कोविंद ने कहा कि म्‍यांमार के क्षमता विकास में योगदान करना सौभाग्‍य की बात है।


      राष्‍ट्रपति श्री रामनाथ कोविंद ने राष्‍ट्रपति भवन में म्‍यांमार के स्‍टेट काउंसलर श्री डाव अउंग सैन सऊ कयी से भेंट की। इस दौरान दोनों राजनेताओं ने विभिन्‍न द्विपक्षीय और बहुपक्षीय मुद्दों पर विचार - विमर्श किया। राष्‍ट्रपति श्री रामनाथ कोविंद ने कहा कि भारत म्‍यांमार में लागू किए गए सुधारों की भूरि-भूरि प्रशंसा करता है। उन्‍होंने कहा कि हम यह बखूबी समझते हैं कि यह म्‍यांमार के लिए विशेष रूप से चुनौतीपूर्ण दौर है। उन्‍होंने कहा कि भारत अपनी ओर से राष्‍ट्रीय शान्ति प्रक्रिया के उद्देश्‍यों का पूर्ण समर्थन करता है।


      राष्‍ट्रपति श्री रामनाथ कोविंद ने कहा कि भारत के पूर्वोत्तर क्षेत्र के निवासियों ने हाल ही में हुए भूमि-सीमा क्रॉसिंग समझौते का स्‍वागत किया है और इसके साथ ही इन निवासियों ने इस समझौते का लाभ उठाना शुरू कर दिया है। उन्‍होंने कहा कि ये निवासी मोटर वाहन समझौता जल्‍द होने को लेकर आशान्वित हैं। उन्‍होंने कहा कि संपर्क या कनेक्टिविटी से जुड़ी पहलों की बदौलत सीमा के दोनों तरफ रहने वाले लोगों के जीवन में सहूलियत एवं समृद्धि आ रही है।


      राष्‍ट्रपति श्री रामनाथ कोविंद के राजकीय दौरे के अवसर पर भारत और म्‍यांमार ने आज 11 दिसम्‍बर , 2018 को दो समझौतों पर हस्‍ताक्षर किए:


      · म्‍यांमार के न्‍यायाधीशों और न्‍यायिक अधिकारियों के प्रशिक्षण एवं क्षमता निर्माण के लिए भारत की राष्‍ट्रीय न्‍यायिक अकादमी और म्‍यांमार के संघीय मुख्‍य न्‍यायाधीश के कार्यालय के बीच एक समझौता हुआ।


      · भारत के विज्ञान एवं प्रौद्योगिकी मंत्रालय के विज्ञान एवं प्रौद्योगिकी विभाग और म्‍यांमार के शिक्षा मंत्रालय के अनुसंधान एवं नवाचार विभाग के बीच विज्ञान एवं प्रौद्योगिकी क्षेत्र में सहयोग के लिए एक समझौता हुआ।


      भारत एक विकास परियोजना के तहत म्‍यांमार के रखाइन प्रांत में 250 मकानों का निर्माण कर रहा है। 50 मकानों के पहले समूह को आज औपचारिक रूप से म्‍यांमार के प्राधिकरणों को सुपुर्द किया गया।


      राष्‍ट्रपति श्री रामनाथ कोविंद की राजकीय यात्रा के दौरान दोनों देशों की आम जनता के बीच रिश्‍तों को और ज्‍यादा प्रगाढ़ करने के उद्देश्‍य से म्‍यांमार ने नाएप्यीडॉ , यांगून और मैंडले स्थित अंतर्राष्‍ट्रीय हवाई अड्डों के जरिए देश में प्रवेश करने वाले भारतीय पर्यटकों के लिए ‘ आगमन पर वीजा ’ सुविधा देने की भी घोषणा की।


      आज शाम म्‍यांमार के राष्‍ट्रपति श्री यू. विन मिंत द्वारा राष्‍ट्रपति श्री रामनाथ कोविंद के सम्‍मान में दिए जाने वाले भोज में महामहिम शिरकत करेंगे। राष्‍ट्रपति श्री रामनाथ कोविंद का राजकीय दौरा कल (12 दिसम्‍बर , 2018) भी जारी रहेगा।


      ***


      आर .के.मीणा/अर्चना/आरआरएस /वीके-11687

    
    
    (Release ID: 1555584) Visitor Counter : 197
    
    
      Read this release in: English , Tamil