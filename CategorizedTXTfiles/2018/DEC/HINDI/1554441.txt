      रक्षा मंत्रालय

      भारतीय नौसेना ने हरियाणा के पलवल जिले के अमरपुर में निशुल्क स्वास्थ्य शिविर आयोजित किया
      Posted On: 01 DEC 2018 6:23PM by PIB Delhi


    भारतीय नौसेना हरियाणा के पलवल जिले के अमरपुर में 01 से 03 दिसंबर, 2018 तक आम लोगों के लिए निशुल्क स्वास्थ्य शिविर आयोजित कर रही है। शिविर का स्थान अमरपुर का सरकारी उच्च माध्यमिक विद्यालय है। इस शिविर का आयोजन भारतीय नौसेना के लोक संपर्क कार्यक्रम के एक हिस्से के रूप में किया जा रहा है और इसका उद्देश्य नौसेना की भूमिका एवं दायित्व के बारे में आम जनता में जागरूकता पैदा करना एवं युवाओं को नौसेना में शामिल होने के लिए प्रोत्साहित करना भी है।


    शिविर का उद्घाटन आज (01 दिसंबर, 2018) सर्जन रियर एडमिरल जी. विश्वनाथ, अतिरिक्त डीजीएमएस (नौसेना) ने किया। पलवल के उपायुक्त श्री मणि राम शर्मा भी इस समारोह में उपस्थित थे। स्वास्थ्य शिविर का उद्देश्य नौसेना सप्ताह कार्यकलापों के एक हिस्से के रूप में मूलभूत स्वास्थ्य मुद्दों पर ध्यान देना एवं चिकित्सा जांच उपलब्ध कराना है। उल्लेखनीय है कि पिछले दो वर्षों से अमरपुर में ऐसे ही स्वास्थ्य शिविरों का आयोजन किया जा रहा है, जिसे उत्साहजनक प्रतिक्रिया प्राप्त हुई है।


    औषधि के विभिन्न क्षेत्रों से जुड़े 13 विशेषज्ञ चिकित्सा अधिकारी तथा मुंबई के नौसेना अस्पताल के 24 अर्ध-चिकित्सा कर्मचारियों की एक मेडिकल टीम विशिष्ट रूप से इस शिविर के लिए आई है।


    चिकित्सा जांच के अतिरिक्त यह टीम एक स्वास्थ्य प्रदर्शनी के माध्यम से आम जनता के लिए स्वास्थ्य जागरूकता कार्यकलापों का भी आयोजन करेगी।


    ***


    आर.के.मीणा/अर्चना/एसकेजे/एमएस-11539


    ***

    
    
    (Release ID: 1554441) Visitor Counter : 81