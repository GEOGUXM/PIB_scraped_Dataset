      पर्यटन मंत्रालय

      नगालैंड में कल पहली स्‍वदेश दर्शन परियोजना का उद्धाटन होगा
      Posted On: 04 DEC 2018 6:26PM by PIB Delhi


    नगालैंड के मुख्‍यमंत्री श्री नेफियू रियो कल नगालैंड में किसामा विरासत गांव में केन्‍द्रीय पर्यटन राज्‍य मंत्री (स्‍वतंत्र प्रभार) श्री के.जे. अल्‍फोंस और नगालैंड के पर्यटन, कला एवं संस्‍कृति सलाहकार श्री एच. खेहोवी येप्थोमी की उपस्थिति में ‘जनजातीय सर्किट विकास : पेरेन-कोहिमा-वोखा’ परियोजना का उद्घाटन करेंगे। यह भारत सरकार के पर्यटन मंत्रालय की स्‍वदेश दर्शन योजना के तहत राज्‍य में लागू होने वाली पहली परियोजना है।


    97.36 करोड़ रुपये की ‘जनजातीय सर्किट विकास: पेरेन-कोहिमा-वोखा’ परियोजना को नवम्‍बर, 2015 में पर्यटन मंत्रालय ने मंजूरी दी थी। परियोजना के तहत मंत्रालय ने जनजातीय पर्यटक गांव, ईको लॉग हट्स, ओपन एयर थियेटर, जनजातीय कायाकल्‍प केन्‍द्र, कैफेटेरिया, हैलिपैड, पर्यटक विवेचन केन्‍द्र, वेसाइड सुविधाएं, सार्वजनिक जन सुविधाएं, बहुद्देशीय हॉल, ट्रैकिंग मार्ग जैसी सुविधाओं का विकास किया है।


    इस परियोजना के अलावा पर्यटन मंत्रालय ने नगालैंड के लिए 99.67 करोड़ रुपये की लागत वाली ‘जनजातीय सर्किट विकास : मोकोचू-टयूनसांग-मोन’ परियोजना को भी मंजूरी दी है। इस परियोजना का निर्माण जारी है।


    स्‍वदेश दर्शन योजना पर्यटन मंत्रालय की महत्‍वाकांक्षी योजनाओं में से एक है, जिसका उद्देश्‍य देश में योजनाबद्ध और प्राथमिकता के तौर पर खास विशेषता वाले सर्किटों का विकास करना है। इस योजना के तहत सरकार जहां एक ओर पर्यटकों को बेहतर अनुभव और सुविधाएं देने के उद्देश्‍य से गुणवत्‍तापूर्ण ढांचागत विकास पर जोर दे रही है, वहीं दूसरी ओर आर्थिक वृद्धि को भी प्रोत्‍साहित कर रही है। इस योजना की शुरूआत 2014-15 में की गई थी। पर्यटन मंत्रालय ने अब तक 30 राज्‍यों और केन्‍द्रशासित प्रदेशों में 5873.26 करोड़ रुपये की ऐसी 73 परियोजनाओं को मंजूरी दी है। इनमें से 30 परियोजनाओं के इसी साल पूरे होने की उम्‍मीद है। योजना के तहत अब तक 8 परियोजनाओं का उद्धाटन किया जा चुका है।


    ****


    आर.के.मीणा/अर्चना/एके/वाईबी-11586

    
    
    (Release ID: 1554684) Visitor Counter : 285