      सूक्ष्‍म, लघु एवं मध्‍यम उद्यम मंत्रालय

      गांधी दर्शन में केवीआईसी का बहु-विषयी प्रशिक्षण केंद्र
      Posted On: 13 DEC 2018 7:48PM by PIB Delhi


    केंद्रीय सूक्ष्‍म , लघु एवं मध्‍यम उद्यम राज्‍य मंत्री (स्‍वतंत्र प्रभार) श्री गिरिराज सिंह ने आज नई दिल्‍ली में गांधी दर्शन , राजघाट में खादी ग्रामोद्योग आयोग (केवीआईसी) के एक बहु-विषयी प्रशिक्षण केंद्र (एमटीडीसी) का उद्घाटन किया। सूक्ष्‍म , लघु एवं मध्‍यम उद्यम मंत्रालय के साथ सार्वजनिक-निजी भागीदारी के प्रारूप में ‘ समाधान ’ नामक एक औद्योगिक प्रशिक्षण संस्‍थान स्‍थापित किया गया है। उद्यमियों , उद्योगों , कंपनियों और संस्‍थाओं को उद्योग और कारोबार पर आधारित व्‍यापक मार्गनिर्देश और गुणवत्‍तापूर्ण जानकारी प्रदान करना इसका लक्ष्‍य है।


    श्री गिरिराज सिंह ने गांधी दर्शन , राजघाट में केवीआईसी कार्यालय में एक सरसों तेल उत्‍पादक ईकाई का भी उद्घाटन किया।


    इस अवसर पर श्री सिंह ने कहा कि यह संस्‍थान अधिकाधिक संख्‍या में सफल उद्यमियों और उद्योगजगत के लिए कुशल व्‍यावसायियों को तैयार करने के लिए विषय आधारित बहुमूल्‍य ज्ञान प्रदान करने में एक सामाजिक सलाहकार के रूप में काम करेगा। उन्‍होंने आशा व्‍यक्‍त करते हुए कहा कि यह संस्‍थान एक ऐसा मंच उपलब्‍ध कराएगा , जो अनेक प्रारूप विकसित करते हुए बड़ी संख्‍या में स्‍टार्टअप उद्योगों को तैयार करने में मददगार होगा। इसके तहत सभी भागीदारों के बीच वाणिज्‍यीकरण के माध्‍यम से प्रारंभिक निवेश , परिपक्‍वता और विकास संबंधी गतिविधियां शामिल होंगी।


    केवीआईसी के अध्‍यक्ष श्री विनय कुमार सक्‍सेना ने कहा कि औद्योगिक प्रशिक्षण कार्यक्रमों के प्रत्‍यक्ष वीडियो , पूंजीनिवेश और औद्योगिक प्रक्रियाओं के बारे में उद्योगजगत के विशेषज्ञों द्वारा वीडियो लेक्‍चरों से केवीआईसी के कार्यक्रमों के लिए एक व्‍यापक मंच तैयार करने में मदद मिलेगी।


    इस अवसर पर सूक्ष्‍म , लघु एवं मध्‍यम उद्यम मंत्रालय में सचिव डॉ . अरुण कुमार पांडा और मंत्रालय तथा केवीआईसी के अन्‍य अधिकारी उपस्थित थे।


    श्री गिरिराज सिंह ने बहु-विषयी प्रशिक्षण केंद्र में सरसों तेल उत्‍पादन ईकाई के परिसर में मोरिंगा (सहजन) के पौध का भी रोपण किया।


    ****


    आर.के.मीणा/अर्चना/एसकेएस/एनआर-11728

    
    
    (Release ID: 1555895) Visitor Counter : 151