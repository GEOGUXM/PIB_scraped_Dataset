      रसायन एवं उर्वरक मंत्रालय

      सभी राज्यों में उर्वरकों का पर्याप्त भंडार उपलब्ध
      
      उर्वरक विभाग उर्वरकों के परिवहन के लिए भारतीय रेल के साथ दैनिक स्तर पर समन्वय कर रहा हैः श्री डी.वी. सदानंद गौड़ा
      
      Posted On: 05 DEC 2018 3:02PM by PIB Delhi


    केन्द्रीय रसायन व उर्वरक, सांख्यिकी एवं कार्यक्रम कार्यान्वयन मंत्री श्री डी.वी. सदानंद गौड़ा ने आज नई दिल्ली में कहा है कि सभी राज्यों में उर्वरकों का पर्याप्त स्टॉक उपलब्ध है। किसी भी आकस्मिक जरूरत से निपटने के लिए यह स्टॉक पर्याप्त है।


    श्री गौड़ा ने कहा कि उर्वरक विभाग उर्वरकों के परिवहन के लिए भारतीय रेल के साथ दैनिक स्तर पर समन्वय कर रहा है। रबी मौसम को देखते हुए देश में पर्याप्त उर्वरक उपलब्धता की दैनिक स्तर पर निगरानी की जा रही है। श्री गौड़ा ने कहा कि कृषि सहयोग और किसान कल्याण विभाग, उर्वरक विभाग तथा भारतीय रेल द्वारा 4 दिसंबर, 2018 को संयुक्त रूप से आयोजित वीडियो कॉन्फ्रेंसिंग में सभी राज्यों ने उर्वरकों के पर्याप्त स्टॉक उपलब्ध होने की सूचना दी है।


    श्री गौड़ा ने कहा कि उर्वरकों के परिवहन के लिए भारतीय रेल के साथ दैनिक स्तर पर समन्वय किया जा रहा है। खरीफ 2018 मौसम में 2017 के मुकाबले 250 अतिरिक्त रेल डिब्बों की व्यवस्था की गई है। रबी 2018-19 (अक्टूबर, 2018 से मार्च, 2019 तक) के लिए यूरिया की अनुमानित जरूरत 155.84 एलएमटी है। कुल अनुमानित मात्रा का अधिकांश भाग घरेलू उत्पादन से पूरा हो जाएगा। यूरिया के घरेलू उत्पादन का अनुमान 129 एलएमटी है। शेष जरूरत को आयात से पूरा किया जाएगा।


    मासिक आपूर्ति योजना के तहत उर्वरकों की आपूर्ति की जाती है। प्रत्येक महीने के प्रारंभ में आपूर्तिकर्ताओं की सलाह से मासिक आपूर्ति योजना तैयार की जाती है। प्रत्येक राज्य की अनुमानित जरूरत के हिसाब से उर्वरकों की आपूर्ति की जाती है। जब राज्य उर्वरक प्राप्त कर लेते है तो उनके राज्य में वितरण की जिम्मेदारी राज्य सरकारों की है।


    श्री गौड़ा की बाईट PIB_India के ट्विटर हैंडल पर उपलब्ध है। लिंक निम्न हैः


    https://twitter.com/PIB_India/status/1070200603752591360


    ****


    आर.के.मीणा/अर्चना/जेके/डीके- 11 601

    
    
    (Release ID: 1554750) Visitor Counter : 242