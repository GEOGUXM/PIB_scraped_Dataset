      कार्मिक, लोक शिकायत एवं पेंशन मंत्रालय

      केंद्रीय आयुष राज्य मंत्री (स्वसतंत्र प्रभार) श्री श्रीपद येसो नाईक एवं प्रधानमंत्री कार्यालय में केंद्रीय राज्यर मंत्री डॉ जितेंद्र सिंह ने जम्मू-कश्मीर के भद्रवाह में अत्यनधिक ऊंचाई वाले औषधीय पौधों के संस्था न (आईएचएएमपी) की आधारशिला रखी
      Posted On: 15 DEC 2018 5:12PM by PIB Delhi


    केंद्रीय आयुष राज्य मंत्री (स्वतंत्र प्रभार) श्री श्रीपद येसो नाईक और प्रधानमंत्री कार्यालय में केंद्रीय राज्य मंत्री डॉ जितेंद्र सिंह ने आज जम्मू-कश्मीर के डोडा जिले के भद्रवाह में अत्‍यधिक ऊंचाई वाले औषधीय पौधों के संस्थान (आईएचएएमपी) की आधारशिला रखी।


    भद्रवाह क्षेत्र की आकर्षक हरी-भरी घाटियों में स्‍थापित होने वाली इस प्रतिष्ठित परियोजना की अनुमानित लागत 100 करोड़ रुपये है। इस अवसर पर अपने संबोधन में केंद्रीय मंत्री श्री श्रीपद येसो नाईक ने कहा कि अत्‍यधिक ऊंचाई पर पाए जाने वाले औषधीय पौधों के शोध के मामले में यह संस्‍थान अग्रणी होगा। इस मौके पर , डॉ जितेंद्र सिंह ने अपने संबोधन में कहा कि यह परियोजना किसानों के लिए औषधीय पौधों की खेती के मामले में आय का प्रमुख स्रोत सिद्ध होगी।


    इस अवसर पर , जम्मू-कश्मीर के स्वास्थ्य और चिकित्सा शिक्षा के प्रमुख सचिव श्री अटल दुल्लू , भारत सरकार के आयुष मंत्रालय के संयुक्त सचिव श्री रोशन जग्‍गी , आयुष मंत्रालय के राष्‍ट्रीय औषधीय पौधा बोर्ड की मुख्‍य कार्यकारी अधिकारी डॉ तनुजा एम निसारी , भद्रवाह के विधायक श्री दलीप सिंह परिहार , जम्मू-कश्मीर के भारतीय चिकित्सा प्रणाली निदेशालय (आईएसएम/आयुष) के निदेशक डॉ फुंट्सोग अंगचुक एवं अन्‍य गणमान्‍य भी उपस्थित थे।


    इसके पश्‍चात दोनों मंत्रियों ने किश्तवार में एक आयुष अस्पताल की स्थापना की आधारशिला भी रखी। इस अवसर पर श्री नाईक ने जनसमूह को संबोधित करते हुए कहा कि इस पहाड़ी क्षेत्र के लोगों को अस्पताल के माध्‍यम से बेहतर चिकित्सा सुविधाएं मुहैया कराई जाएंगी। डॉ जितेंद्र सिंह ने कहा कि प्रधानमंत्री श्री नरेंद्र मोदी के नेतृत्‍व में केंद्र सरकार जम्मू-कश्मीर के समग्र विकास को प्राथमिकता दे रही है और स्वास्थ्य क्षेत्र उनमें प्रमुख है।


    आर.के.मीणा/अर्चना/संजीव/एसके- 11759

    
    
    (Release ID: 1556058) Visitor Counter : 189