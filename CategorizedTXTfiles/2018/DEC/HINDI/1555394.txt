      रक्षा मंत्रालय

      इन्‍द्र नेवी अभ्‍यास 2018 में भाग लेने के लिए रूस के नौसैनिक जहाज विशाखापट्टनम पहुंचे
      Posted On: 09 DEC 2018 4:51PM by PIB Delhi


    रूसी संघ नौसेना के जहाज वारयाग , एडमिरल पेंटेलेव और बोरिस बुटोमा इन्‍द्र नेवी अभ्‍यास में भाग लेने के लिए विशाखापट्टनम पहुंच गये हैं। भारतीय नौसेना और रूसी संघ नौसेना के मध्‍य इस द्वीपक्षीय समुद्री अभ्‍यास के 10वें संस्‍करण का विशाखापट्टनम में 9 से 16 दिसम्‍बर , 2018 तक आयोजन किया जा रहा है। इस अभ्‍यास का मुख्‍य उद्देश्‍य दोनों नौसेनाओं के बीच अंतर-संचालन को बढ़ाना और समुद्री सुरक्षा संचालनों के लिए साझा समझ और प्रक्रियाओं को विकसित करना है। इन्‍द्र नेवी अभ्‍यास की 2003 में शुरूआत हुई थी जो संभावनाओं जटिलताओं और भागीदारी के स्‍तर में बढ़ोत्‍तरी होने से पिछले वर्षों के दौरान परिपक्‍व हो गया है।


    अभ्‍यास का यह संस्‍करण दो चरणों में आयोजित होगा। बंदरगाह चरण 9 से 12 दिसम्‍बर तक विशाखापट्टनम में आयोजित होगा , जिसमें भाग लेने वाली नौसेनाओं के फ्लैग आफिसर्स/वरिष्‍ठ अधिकारियों के मध्‍य सम्‍मेलनों , पेशेवर बातचीत , सांस्‍कृतिक यात्राएं , खेल प्रतियोगिताएं और औपचारिक बातचीत शामिल होंगी। समुद्री चरण 13 से 16 दिसम्‍बर 2018 तक बंगाल की खाड़ी में आयोजित किया जायेगा। समुद्र में अभ्‍यास का जोर एंटी सबमेरिन वारफेयर (एएसडब्‍ल्‍यू) , वायु रक्षा अभ्‍यास , डिफेंस ड्रिल , सरफेस फाइरिंग , विजिट बोर्ड सर्च एंड सीज़र (वाईबीएसएस) परिचालन और रणनीतिक प्रक्रियाओं पर रहेगा। इन्‍द्र नेवी अभ्‍यास के दौरान भारतीय नौसेना का प्रतिनिधित्‍व आईएनएस रणवीर (एक गाईडिड मिसाइल विध्‍वंसक), आईएन सतपुड़ा, एक स्‍वदेशी फ्रिगेट, आईएनएस कदमत एक स्‍वदेशी एन्‍टी सबमेरिन वॉरफेयर (एएसडब्‍ल्‍यू), कोरवेट करेंगे। स्‍वदेशी जहाज कुठार और खंजर दोनों मिसाइल कोरवेट हैं और आईएनएस ज्‍योति एक फ्लीट टेंकर है।


    इसके अलावा एक सिंधुघोष श्रेणी की सबमेरिन, डोर्नियर समुद्री पेट्रोल हवाई जहाज, हॉक लड़ाकू जहाज और अन्‍य इन्‍टेगरल रोटरी विंग हेलिकॉप्‍टर भी इस अभ्‍यास में भाग लेंगे। इस अभ्‍यास में भाग ले रहे भारतीय नौसेना के जहाज रियर एडमिरल दिनेश के. त्रिपाठी के नेतृत्‍व में शामिल होंगे। श्री त्रिपाठी फ्लेग ऑफिसर कमांडिंग पूर्वी फ्लीट हैं। रूस की नौसेना के जहाज रियर एडमिरल मिखाइलोव बडवर्ड इव्‍जेनिविच के नेतृत्‍व में भाग लेंगे जो चीफ ऑफ हेड क्‍वाटर्स सब-मेरिन फोर्सेज, पेसिफिक फ्लीट है। नौसेना प्रमुख एडमिरल सुनील लांबा ने 26 से 29 नवम्‍बर 2018 तक रूस की यात्रा की थी जिसका उद्देश्‍य द्वीपक्षीय रक्षा संबंधों को मजबूत करना और रक्षा सहयोग में नये रास्‍ते तलाश करना था। भारतीय नौसना कई मोर्चों पर रूस की नौसेना के साथ कर्मचारियों बातचीत करती है, जिसमें परिचालन, प्रशिक्षण, हाइड्रोग्राफिक सहयोग और एक नौसेना से दूसरी नौसेना के साथ बातचीत करके विभिन्‍न क्षेत्रों के विशेषज्ञों का आदान-प्रदान शामिल है। इस अभ्‍यास से आपसी विश्‍वास और अंतरपरिचालन और मजबूत बनाने में मदद मिलेगी। इसके अलावा यह अभ्‍यास दोनों सेनाओं के मध्‍य समुद्री सुरक्षा सहयोग को मजबूत बनाने में मील का पत्‍थर शामिल होगा और दोनों देशों के मध्‍य दोस्‍ती के दीर्धकालीन संबंधों को और सुदृढ़ बनाने के लिए काम करेगा।


    ***


    आर.के.मीणा/अर्चना / आईपीएस/एसएस-11 665


    

    
    (Release ID: 1555394) Visitor Counter : 112