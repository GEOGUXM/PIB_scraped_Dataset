      उप राष्ट्रपति सचिवालय

      लोगों के जीवन में बदलाव के लिए केन्द्रित विकास एक आदर्श मिशन : उपराष्‍ट्रपति
      
      दोस्‍ती और आपसी सहयोग की भावना से मिलकर काम करने की जरूरत है : उपराष्‍ट्रप‍ति‍
      
      उपराष्‍ट्रप‍ति‍ ने मालदीव के राष्‍ट्रपति से बातचीत की

      Posted On: 17 DEC 2018 4:31PM by PIB Delhi

    उपराष्‍ट्रपति श्री एम. वेंकैया नायडू ने कहा है कि मालदीव में लोगों के जीवन में बदलाव लाने के उद्देश्‍य से किए जा रहे जन केन्द्रित विकास कार्यक्रम एक आदर्श मिशन है। उन्‍होंने कहा कि भारत मालदीव की इस कोशिश में सहयोग करेगा और उनकी चिन्हित प्राथमिकताओं को पूरा करने में काम करेगा। श्री नायडू आज नई दिल्‍ली , राष्‍ट्रपति भवन में मालदीव के राष्‍ट्रप‍ति श्री अब्राहिम मोहम्‍मद स्‍वालेह से बातचीत कर रहे थे।


    उपराष्‍ट्रपति श्री नायडू ने कहा कि यह हमारे लिए बड़े सम्‍मान की बात है कि श्री स्‍वालेह अपनी पहली विदेश यात्रा में भारत आए। उन्‍होंने श्री स्‍वालेह से बातचीत में कहा कि हमें खुशी है कि प्रधानमंत्री श्री नरेन्‍द्र मोदी आपके शपथ ग्रहण समारोह में शामिल होने के लिए मालदीव गए जो मालदीव के साथ हमारे संबंध के महत्‍व को दर्शाता है। श्री नायडू ने कहा कि भारत मालदीव के साथ सहयोग के सभी क्षेत्रों में मदद करने को तैयार है।


    उपराष्‍ट्रपति ने कहा कि पि‍छले कुछ दशकों में भारत ने सामाजिक - आर्थिक क्षेत्र में बड़ी छलांग लगाई है और हम मालदीव जैसे नजदीकी दोस्‍तों के साथ अपनी जानकारी और योग्‍यता को साझा करने में खुशी जाहिर करते हैं। उन्‍होंने कहा कि दोनों देशों में स्‍वास्‍थ्‍य , शिक्षा और कृषि क्षेत्र में कई समझौतों में हस्‍ताक्षर किए गए हैं। उन्‍होंने विश्‍वास जताया कि इन समझौतों से दोनों देशों के लोगों के बीच संपर्क और बढ़ेगा। उन्‍होंने कहा कि भारत और मालदीव के बीच रक्षा सहयोग हमारी दोस्‍ती की एक महत्‍वपूर्ण नींव है। श्री नायडू ने कहा कि हिंद महासागर में दोनों देशों की सामरिक स्थिति ऐसी है कि दोनों की सुरक्षा एक-दूसरे पर निर्भर करता है , इसलिए हमें एक - दूसरे की सुरक्षा चिंताओं को लेकर संवेदनशील रहने की जरूरत है।


    उपराष्‍ट्रपति श्री एम. वेंकैया नायडू ने कहा कि वर्षों से हम दोनों देश आपसी लाभकारी सहयोग के लिए दोस्‍ती की भावना के साथ मिलकर काम करते रहे हैं। उन्‍होंने कहा कि जरूरत इस बात की है कि इस विशेष संबंध को मजबूत बनाए रखना सुनिश्चित किया जाए।


    ***


    आर.के.मीणा/एएम/एके/वीके-11787
    

    
    (Release ID: 1556454) Visitor Counter : 28