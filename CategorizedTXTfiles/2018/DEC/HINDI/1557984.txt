      विद्युत मंत्रालय

      25 राज्यों में 100 प्रतिशत घरों का विद्युतीकरण पूरा हुआ
      
      सौभाग्य योजना के अंतर्गत 2.39 करोड़ घरों में पहुंची बिजली
      
      Posted On: 31 DEC 2018 7:17PM by PIB Delhi


    विद्युत क्षेत्र में एक और बड़ी उपलब्धि प्राप्त करते हुए देश ने साल के अंत तक 25 राज्यों में 100 प्रतिशत घरों का विद्युतीकरण पूरा कर लिया है।


    अब केवल चार राज्यों (असम, राजस्थान, मेघालय और छत्तीसगढ़) में 10.48 लाख के करीब घर बचे हैं जिनके शीघ्र विद्युतीकरण के लिए हर संभव प्रयास किये जा रहे हैं।


    केन्द्रीय ऊर्जा मंत्री श्री राजकुमार सिंह ने इस उपलब्धि के लिए सभी राज्यों को बधाई दी है। उत्तर प्रदेश के ऊर्जा मंत्री श्री श्रीकांत शर्मा से एक मुलाकात के दौरान विद्युतीकरण हेतु उत्तर प्रदेश द्वारा किये गये कार्यों की भी श्री सिंह ने सराहना की।


    सौभाग्य योजना के अंतर्गत उत्तर प्रदेश में 74.4 लाख इच्छुक घरों को कनेक्शन दिये गये हैं। उत्तर प्रदेश सरकार ने एक विशेष अभियान भी शुरु किया है जिसमें एक ‘ सौभाग्य रथ ’ सभी गांवों/कस्बों में घूमेगा और इस बात की जांच करेगा कि कहीं कोई घर अभी भी बिजलीकरण से छूट तो नहीं गया, और यदि छूटा है तो उसे भी बिजली कनेक्शन दिया जायेगा। साथ ही 1912 नंबर पर फोन करके भी बिजलीकरण से छूटे हुए घर कनेक्शन मांग सकते हैं।


    *******


    महर सिंह


    

    
    (Release ID: 1557984) Visitor Counter : 316