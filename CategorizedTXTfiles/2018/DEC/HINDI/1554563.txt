      वित्‍त मंत्रालय

      ओडिशा कौशल विकास परियोजना को सहायता प्रदान करने के लिए भारत सरकार और एशियाई विकास बैंक ने 85 मिलियन डॉलर के ऋण पत्र पर हस्ताक्षर किये
      Posted On: 03 DEC 2018 7:58PM by PIB Delhi


    ओडिशा में कौशल विकास पारितंत्र को बेहतर बनाने तथा भुवनेश्वर में वर्ल्ड स्किल सेंटर (डब्लूएससी) स्थापित करने के लिए भारत सरकार और एशियाई विकास बैंक (एडीबी) ने 3 दिसंबर 2018 को 85 मिलियन डॉलर के ऋण पत्र पर हस्ताक्षर किये।


    ओडिशा कौशल विकास परियोजना के लिए भारत सरकार की ओर से वित्त मंत्रालय के आर्थिक मामलों के विभाग के अपर सचिव श्री समीर कुमार खरे तथा एडीबी की ओर से इंडिया रेजिडेंट मिशन के कंट्री डायरेक्टर श्री केनिची योकोयामा ने हस्ताक्षर किये।


    ऋण समझौते पर हस्ताक्षर के बाद श्री खरे ने कहा कि इस परियोजना से राज्य की कौशल विकास कार्यक्रमों की गुणवत्ता बेहतर होगी। अंतराष्ट्रीय मानकों के अनुरूप कौशल प्रशिक्षण प्रदान किया जाएगा। भारत और अंतराष्ट्रीय स्तर पर उभरते क्षेत्रों की जरूरतों के अनुसार रोजगार परक प्रशिक्षण उपलब्ध कराया जाएगा।


    श्री योकोयामा ने कहा कि वर्ल्ड स्किल सेंटर की स्थापना तथा संचालन के लिए इंस्टिट्यूट ऑफ टेक्निकल एजुकेशन सर्विसज (आईटीईईएस), सिंगापुर की मदद ली जाएगी। यह संस्थान अंतराष्ट्रीय मानकों के अनुरूप ओडिशा के लोगों को कौशल प्रशिक्षण प्रदान करेगा।


    यह परियोजना 150000 लोगों को कौशल प्रशिक्षण प्रदान करेगी। (डब्लूएससी) 13 हजार पूर्णकालिक छात्रों के लिए 8 पाठ्यक्रम संचालित करेगा। 5 हजार शिक्षकों को भी प्रशिक्षण प्रदान किया जाएगा। इससे ओडिशा का कौशल विकास पारितंत्र बेहतर होगा।


    एडीबी 2 मिलियन डॉलर की सहायता राशि भी देगा। इसका उपयोग परियोजना के अंतर्गत क्षमता निर्माण के लिए किया जाएगा।


    ****


    आर.के.मीणा/अर्चना/जेके/एमएम- 11558


    

    
    (Release ID: 1554563) Visitor Counter : 222