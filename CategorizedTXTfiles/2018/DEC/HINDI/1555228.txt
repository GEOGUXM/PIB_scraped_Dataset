      जल संसाधन, नदी विकास एवं गंगा संरक्षण मंत्रालय

      श्री नितिन गडकरी ने उत्तर प्रदेश और दिल्ली में नमामि गंगे परियोजनाओं की समीक्षा की
      
      परियोजनाओं को जल्द पूरा करने के लिए अविलंब प्रयास किए जाएं: श्री गडकरी
      
      Posted On: 06 DEC 2018 6:01PM by PIB Delhi


    जल संसाधन, नदी विकास एवं गंगा संरक्षण, सड़क यातायात एवं राजमार्ग और नौवहन मंत्री श्री नितिन गडकरी ने उत्तर प्रदेश और दिल्ली सरकारों से कहा है कि वे अपने-अपने राज्यों में नमामि गंगे परियोजनाओं में तेजी लाएं। कल नई दिल्ली में आयोजित एक विस्तृत समीक्षा बैठक में श्री गडकरी ने इन दोनों राज्यों में चलने वाली सभी स्वीकृत परियोजनाओं की प्रगति की समीक्षा की। बैठक में उनके मंत्रालय और संबंधित राज्य सरकारों के अधिकारी तथा अन्य पक्षकार उपस्थित थे। उन्होंने सभी हितधारकों को निर्देश दिया कि वे मौजूदा अड़चनों को दूर करने का प्रयास करें और यह सुनिश्चित करें कि परियोजनाएं निर्धारित तारीख से पहले पूरी हो जाएं।


    उल्लेखनीय है कि उत्तर प्रदेश में नमामि गंगे कार्यक्रम के तहत 9405.92 करोड़ रुपये की लागत से कुल 70 परियोजनाएं स्वीकार की गई हैं। इनमें 40 सीवर अवसंरचना परियोजनाएं हैं। राज्य के अधिकारियों ने बताया कि इनमें से 11 परियोजनाएं पूरी हो चुकी हैं, 22 परियोजनाओं पर काम चल रहा है, एक परियोजना के लिए ठेके का मूल्यांकन किया जा रहा है, 3 परियोजनाएं ठेका प्रक्रिया में हैं और 3 परियोजनाओं का ठेका दिया जाना है। उत्तर प्रदेश में सबसे बड़ी उपलब्धि कानपुर के सीसामऊ नाले के संबंध में है। इस नाले से गंगा में सबसे अधिक प्रदूषण फैलता था। इस नाले के 140 एमएलडी गंदे पानी को रोक कर उसका प्रवाह बदल दिया गया है और उसे दूषित जल उपचार संयंत्र (एसटीपी) में भेजा जा रहा है। वाराणसी में मौजूदा उपचार क्षमता 240 एमएलडी है। वहां एसटीपी परियोजना प्रगति पर है, जिससे 170 एमएलडी पानी के उपचार की क्षमता बन जाएगी। इलाहाबाद में 268 एमएलडी की उपचार क्षमता मौजूद है। यह क्षमता बढ़ाने के लिए काम चल रहा है। इसी तरह मुरादाबाद, अनूप शहर, बिठूर, रामनगर, फर्रुखाबाद, मथुरा, अयोध्या, वृंदावन, मिर्जापुर, गाजीपुर, आगरा, कासगंज और सुल्तानपुर में एसटीपी परियोजनाएं चल रही हैं। यमुना, काली, घाघरा, राम गंगा, सरयू और गोमती जैसी गंगा की सहायक नदियों के किनारे मौजूद शहरों के लिए भी परियोजनाओं को मंजूरी दी गई है।


    दिल्ली में रिठाला, ओखला और कोंडली जल निकासी जोन में जेआईसीए की सहायता से यमुना ऐक्शन प्लान परियोजना का क्रियान्वयन किया जा रहा है। इसके तहत 8 परियोजनाओं की स्वीकृत लागत 1656 करोड़ रुपये है। इनमें से 7 परियोजनाओं का काम सौंप दिया गया है। इसके अलावा नजफगढ़ जोन के कमान क्षेत्र में 14 एसटीपी परियोजनाओं को क्रियान्वित किया जा रहा है।


    ****


    आरके मीणा/अर्चना/ एकेपी/एमएस-11650


    

    
    (Release ID: 1555228) Visitor Counter : 21