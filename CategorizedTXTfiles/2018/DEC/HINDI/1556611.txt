      पेट्रोलियम एवं प्राकृतिक गैस मंत्रालय

      पेट्रोलियम और प्राकृतिक गैस मंत्री ने तेल विपणन कम्पनियों के वरिष्ठ अधिकारियों से बातचीत की
      Posted On: 19 DEC 2018 1:18PM by PIB Delhi


    केन्द्रीय पेट्रोलियम और प्राकृतिक गैस मंत्री श्री धर्मेन्द्र प्रधान ने तेल विपणन कम्पनियों के चेयरमैन/सीएमडी और वरिष्ठ प्रबंधन से वीडियो कॉन्फ्रेंसिंग के जरिए बातचीत की। बातचीत का विषय मंत्रिमंडल द्वारा प्रधानमंत्री उज्ज्वला योजना के लाभार्थियों के दायरे का विस्तार करके सार्वभौमिक कवरेज देने से संबंधित था। इसमें देश के सभी गरीब परिवारों को शामिल करने का लक्ष्य हैं। श्री प्रधान ने उज्ज्वला योजना को लागू करने में तेल विपणन कम्पनियों के प्रयासों की सराहना की। प्रधानमंत्री उज्ज्वला योजना के तहत अब तक 5.86 करोड़ कनेक्शन दिए जा चुके हैं। श्री धर्मेन्द्र प्रधान ने इस बात पर संतोष व्यक्त किया कि योजना के 48 प्रतिशत लाभार्थी अनुसूचित जाति/अनुसूचित जनजाति समुदाय से आते है। उन्होंने भारत में एलपीजी कवरेज को 2014 के 55 प्रतिशत से बढ़ाकर 90 प्रतिशत करने के लिए तेल विपणन कम्पनियों को धन्यवाद दिया।


    मंत्री ने तेल विपणन कम्पनियों को सलाह देते हुए कहा कि उज्ज्वला योजना का लाभ जमीनी स्तर पर दिखाई पड़ना चाहिए और इसके समयबद्ध कार्यान्वयन के लिए एक ब्यौरेवार रोडमैप तैयार किया जाना चाहिए। उज्ज्वला योजना के लाभार्थियों को कनेक्शन देने के लिए मिशन मोड में कार्य किया जाना चाहिए।


    ***


    आर.के.मीणा/एएम/जेके/डीके-11804
    

    
    (Release ID: 1556611) Visitor Counter : 103