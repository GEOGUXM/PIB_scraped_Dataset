      रक्षा मंत्रालय

      इटली ने एडमिरल कप नौका प्रतियोगिता 2018 जीता
      Posted On: 06 DEC 2018 5:15PM by PIB Delhi


    एडमिरल कप नौका प्रतियोगिता का नौवां संस्करण आज 6 दिसंबर, 2018 को भारतीय नौसेना अकादमी (आईएनए), एझिमला के एट्टिकुलम समुद्र तट पर एक रंगारंग समापन समारोह के साथ संपन्न हुआ।


    इटली की टीम ने नौसैनिक विनसेंजो रोक्को और अलबर्टो केब्रास के नेतृत्व में एडमिरल कप 2018 जीत लिया है। इस नौका प्रतियोगिता में सेकंड लेफ्टिनेंट कोह यी कियान और सेकंड लेफ्टिनेंट डिल्लन हाऊ के नेतृत्व में सिंगापुर दूसरे स्थान पर और नौसैनिक जेसिका मैक जोन्स और टाइलर फ्लेइग के नेतृत्व में अमरीका तीसरे स्थान पर रहा। एडमिरल कप 2018 में मेजबान टीम (भारतीय नौसेना अकादमी) चौथे स्थान पर रही। इस प्रतियोगिता के पुरुष वर्ग में बहरीन के फर्स्ट लेफ्टिनेंट अब्राहिम शोवेटर ने प्रथम स्थान हासिल किया। इसमें इटली के नौसैनिक विनसेंजो रोक्को दूसरे और सिंगापुर के सेकंड लेफ्टिनेंट डिल्लन हाऊ तीसरे स्थान पर रहे। इस प्रतियोगिता के महिला वर्ग में अमरीका की नौसैनिक जेसिका मैक जोन्स प्रथम, पोलेंड की नौसेनिक पाउला कमिन्स्का दूसरे और पुर्तगाल की कैडेट फ्रांसिस्का मॉरिसियो तीसरे स्थान पर रहीं। समापन समारोह के मुख्य अतिथि वाइस एडमिरल आरबी पंडित, एवीएसएम, कमांडेंट, आईएनए ने विजेताओं को एडमिरल कप ट्राफी और व्यक्तिगत पुरस्कार प्रदान किये। विजेता इटली एडमिरल कप और उपविजेता सिंगापुर उपविजेता ट्राफी ले जाएंगे।


    एडमिरल कप नौका प्रतियोगिता 3 दिसम्बर से 6 दिसम्बर, 2018 तक चली जिसमें कई नौका प्रतियोगिताएं आयोजित की गईं। इसमें 9 महिलाओं सहित 62 प्रतियोगियों ने अपनी नौकायान प्रतिभा का प्रदर्शन किया। यह प्रतियोगिता 2010 में अपनी शुरुआत से अब काफी लोकप्रिय हो गई है।


    एडमिरल कप नौका प्रतियोगिता नौवें संस्करण में 30 देशों ऑस्ट्रेलिया, बहरीन, बांग्लादेश, ब्राजील, बुल्गारिया, कनाडा, चीन, मिस्र, फ्रांस, जर्मनी, इंडोनेशिया, ईरान, इज़राइल, इटली, जापान, मलेशिया, मालदीव, म्यांमार, नाइजीरिया, ओमान, पोलैंड, पुर्तगाल, कतर, सिंगापुर, दक्षिण अफ्रीका, श्रीलंका, संयुक्त अरब अमीरात, यूके, यूएसए और वियतनाम की टीमें शामिल हुईं। इसमें आईएनए और राष्ट्रीय रक्षा अकादमी, खडकवासला से एक-एक टीम भी शामिल हुईं। इसके साथ ही एडमिरल कप नौका प्रतियोगिता दुनिया की ऐसी सैन्य नौका प्रतियोगिता बन गई जिसमें अब तक सबसे बड़ी संख्या में प्रतियोगी शामिल हुए।


    ***


    आर.के.मीणा/अर्चना/एके/एम-11646


    

    

    
    (Release ID: 1555202) Visitor Counter : 108