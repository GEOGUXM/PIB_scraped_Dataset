      वित्‍त मंत्रालय

      सोने की तस्‍करी पर डीआरआई का शिकंजा जारी, लगभग 21 करोड़ रुपये मूल्‍य का 66 किलो सोना जब्‍त
      Posted On: 10 DEC 2018 4:45PM by PIB Delhi


    वित्‍त मंत्रालय के राजस्‍व खुफिया निदेशालय (डीआरआई) ने संगठित तस्‍कर गिरोह के खिलाफ एक व्‍यापक अभियान के तहत 6 एवं 7 दिसम्‍बर , 2018 को लगभग 21 करोड़ रुपये मूल्‍य का 66 किलो सोना जब्‍त किया। तस्‍करी का यह सोना लखनऊ , कोलकाता और सिलीगुड़ी में दो परिसरों में जब्‍त किया गया। डीआरआई के इस अभियान के तहत चार लोगों को गिरफ्तार किया गया है। इसके साथ ही तस्‍करी में इस्‍तेमाल की गई चार कारें भी बरामद की गई हैं।


    डीआरआई को एक विशिष्‍ट सूचना प्राप्‍त हुई थी कि एक तस्‍कर गिरोह पश्चिम बंगाल में भारत-भूटान सीमा के जरिए भारत में भूटान से भारी मात्रा में विदेशी मूल के सोने की तस्‍करी करने में लिप्‍त है जिसे तस्‍करी के बाद भारत के विभिन्‍न हिस्‍सों में भेज दिया जाता है।


    6 दिसम्‍बर , 2018 को डीआरआई के अधिकारियों ने लखनऊ के निकट अत्‍यंत तेज गति से भागती कार का पीछा कर उसे रोका जिसमें दो व्‍यक्ति सवार थे। इस कार की तलाशी करने पर प्रत्‍येक एक किलो ग्राम की 33 छड़ें (बार) जब्‍त की गईं। विदेशी मूल के सोने की इन छड़ों का कुल वजन 33 किलोग्राम पाया गया जिसकी कीमत 10.56 करोड़ रुपये आंकी गई। सोने की इन छड़ों को कार चालक की सीट के नीचे एक बॉक्‍स में छिपाकर रखा गया था। इस कार में सवार दो लोगों में से एक व्‍यक्ति इस गिरोह का मुख्‍य संचालक था।


    डीआरआई के अधिकारियों द्वारा इसी तरह की कार्रवाई 7 दिसम्‍बर , 2018 को तड़के की गई। इसके तहत कोलकाता के निकट पीछा कर‍के एक कार को रोका गया जिसमें दो व्‍यक्ति सवार थे। इस कार में तलाशी के बाद विदेशी मूल का 33 किलो सोना जब्‍त किया गया। 33 प्रतिशत की शुद्धता वाले इस सोने की कीमत 10.46 करोड़ रुपये आंकी गई। तस्‍करी किये गये इस सोने को डैश बोर्ड से पीछे विशेष रूप से बनाये गये एक बॉक्‍स में छिपाकर रखा गया था। इसमें से कुछ सोने को कार के गियर बॉक्‍स के बिल्‍कुल नजदीक विशेष रूप से बनाये गये एक बॉक्‍स में भी छिपाकर रखा गया था।


    इसी तरह की एक त्‍वरित कार्रवाई सिलीगुड़ी में भी की गई जिस दौरान 3.5 लाख रुपये की नकदी जब्‍त की गई। माना जा रहा है कि यह राशि तस्‍करी से जुड़ी है। इसी तरह सीमा शुल्‍क अधिनियम के प्रावधानों के तहत दो और कारें भी बरामद की गई हैं। इन सभी कारों में विशेष रूप से बनाये गये बॉक्‍स पाये गये हैं जिससे अतीत में भी तस्‍करी किये गये सोने को इन बॉक्‍सों में छिपाकर लाने के संकेत मिलते हैं।


    चालू वित्‍त वर्ष 2018-19 के दौरान बड़ी संख्‍या में सोने की तस्‍करी के मामले दर्ज किये गये हैं। अप्रैल-नवम्‍बर , 2018 के दौरान भारत के सीमा शुल्‍क विभाग ने लगभग 2.63 टन सोना जब्‍त किया है। वित्‍त वर्ष 2017-18 (अप्रैल से मार्च) के दौरान भारत के सीमा शुल्‍क विभाग ने 3.22 टन सोना जब्‍त किया था जो वित्‍त वर्ष 2016-17 में जब्‍त किये गये कुल सोने की तुलना में 103 प्रतिशत अधिक है।


    माना जा रहा है कि इस सोने की तस्‍करी बांग्लादेश , म्‍यांमार , नेपाल , भूटान और चीन से लगी भारत की भूमि या जमीनी सीमाओं के जरिए की गई है।


    ****


    आर के मीणा/अर्चना/आरआरएस /एस-116 6 4


    

    
    (Release ID: 1555392) Visitor Counter : 102