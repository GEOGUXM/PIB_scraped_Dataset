      राष्ट्रपति सचिवालय

      राष्ट्रपति श्री रामनाथ कोविंद ने मालदीव के राष्ट्रपति के सम्मान में भोज का आयोजन किया
      
      राष्ट्रपति ने कहा कि भारत लोकतांत्रिक, स्थिर और समृद्ध मालदीव के पक्ष में है
      
      Posted On: 17 DEC 2018 9:07PM by PIB Delhi


      राष्ट्रपति श्री रामनाथ कोविंद ने आज राष्ट्रपति भवन में मालदीव के राष्ट्रपति महामहिम श्री इब्राहीम मोहम्मद स्वालेह की अगवानी की। उन्होंने उनके सम्मान में भोज का भी आयोजन किया।


      मालदीव के राष्ट्रपति का भारत में स्वागत करते हुए श्री कोविंद ने कहा कि हम इस बात से सम्मानित हुए हैं कि कार्यभार संभालने के 1 महीने के भीतर मालदीव के राष्ट्रपति अपनी पहली राजकीय यात्रा पर भारत पधारे हैं। यह हमारे नजदीकी रिश्तों और विशेष मैत्री का परिचायक है। राष्ट्रपति ने कहा कि भारत मालदीव के साथ अपने रिश्तों को बहुत अहमियत देता है। मालदीव एक राष्ट्र के रूप में अपनी प्रगति में भारत पर अपने मजबूत साथी के रूप में भरोसा कर सकता है।


      राष्ट्रपति श्री कोविंद ने कहा कि अपने द्विपक्षीय संबंधों को मजबूत करने के साथ हमें वैश्विक मुद्दों पर भी अपनी साझेदारी बढ़ानी चाहिए। जलवायु परिवर्तन पर तुरंत ध्यान देना होगा और इसके लिए कार्रवाई करनी होगी। हम इसके दुष्प्रभावों के प्रति बहुत चिंतित हैं, विशेषकर मालदीव और अन्य छोटे द्वीपीय देशों के मद्देनजर, क्योंकि इन देशों पर इसका बहुत दुष्प्रभाव पड़ रहा है। अंतर्राष्ट्रीय सौर गठबंधन के जरिए भारत जलवायु परिवर्तन से लड़ने में अग्रणी भूमिका निभा रहा है। राष्ट्रपति ने गठबंधन का सदस्य बनने और इस संबंध में किये जाने वाले प्रयासों को मजबूत बनाने के लिए मालदीव को आमंत्रित किया।


      भोज के दौरान अपने वक्तव्य में राष्ट्रपति श्री रामनाथ कोविंद ने कहा कि भारत की कामना है कि मालदीव एक लोकतांत्रिक, स्थिर, समृद्ध और शांतिपूर्ण देश बने। मालदीव सरकार देश के जनमत को पूरा करने की यात्रा पर निकल पड़ा है, जिसके मद्देनजर भारत उसे भरोसा दिलाता है कि वह एक सच्चे दोस्त के रूप में उसकी हर संभव सहायता करेगा।


      ***


      आर.के.मीणा/अर्चना / एकेपी /एमएम-11782

    
    
    (Release ID: 1556429) Visitor Counter : 50
    
    
      Read this release in: English , Marathi