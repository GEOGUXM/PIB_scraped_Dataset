      उप राष्ट्रपति सचिवालय

      दिव्यांगजनों को सहानुभूति नहीं बल्कि संवेदना चाहिए : उपराष्ट्रपति
      
      उपराष्ट्रपति ने राष्ट्रीय दिव्यांगजन सशक्तिकरण पुरस्कार प्रदान किए

      Posted On: 03 DEC 2018 4:55PM by PIB Delhi

    उपराष्ट्रपति श्री एम. वेंकैया नायडू ने कहा है कि दिव्यांगजनों को सहानुभूति नहीं बल्कि संवेदना चाहिए। वे आज नई दिल्ली में अतंर्राष्ट्रीय दिव्यांगजन दिवस के अवसर पर 72 राष्ट्रीय दिव्यांगजन सशक्तिकरण पुरस्कार प्रदान करने के बाद उपस्थित जनों को संबोधित कर रहे थे। इस मौके पर सामाजिक न्याय एवं अधिकारिता मंत्री श्री थावर चंद गहलोत, सामाजिक न्याय एवं अधिकारिता राज्य मंत्री श्री रामदास अठावले, श्री विजय सांपला और श्री कृष्ण पाल गुर्जर सहित अन्य विशिष्ट जन उपस्थित थे।


    उपराष्ट्रपति ने कहा कि विकलांगता से जो गलत धारणाएं जुड़ी हैं, उन्हें सघन जागरूकता अभियानों के जरिये दूर करने की आवश्यकता है। उन्होंने कहा कि समाज का यह दायित्व है कि वह सभी व्यक्तियों को सम्मान के साथ बेहतर जीवन जीने का अवसर प्रदान करे।


    श्री नायडू ने कहा कि समानता, स्वतंत्रता, न्याय और सम्मान का अधिकार दिव्यांगजनों को भी हासिल है। उन्होंने कहा कि शिक्षा सभी व्यक्तियों को अधिकार सम्पन्न बनाती है और दिव्यांगजन भी इसके दायरे में आते हैं। उन्होंने कहा कि मुझे आशा ही नहीं पूरा विश्वास है कि हमारा देश दिव्यांगजनों के विकास और उनके सशक्तिकरण के लिए पूरे विश्व में एक उदाहरण प्रस्तुत करेगा।


    श्री नायडू ने कहा कि मैं अपने हृदय से उन व्यक्तियों और संस्थाओं को अपनी शुभकामना देता हूँ जो सभी दिव्यांगजनों को सक्षम बनाने के लिए काम कर रहे हैं और सरकार के इस महान ध्येय को पूरा करने में अपना सहयोग दे रहे हैं। उन्होंने कहा, ‘ यहाँ इस आयोजन का प्रत्येक प्रतिभागी और विशेषकर राष्ट्रीय पुरस्कार के विजेता मेरी विशेष बधाई के पात्र हैं। ’


    ***


    आर.के.मीणा/अर्चना/एकेपी/सीएस-11602

    
    
    (Release ID: 1554774) Visitor Counter : 26