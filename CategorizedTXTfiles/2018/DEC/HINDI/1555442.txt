      जल संसाधन, नदी विकास एवं गंगा संरक्षण मंत्रालय

      प्रौद्योगिकी और नवाचार स्वच्छ गंगा मिशन को गति प्रदान करेंगे
      
      भारत जल प्रभाव सम्मेलन शुक्रवार को नई दिल्ली में सम्पन्न
      
      शहरी नदी प्रबंधन योजना का मॉडल एक कार्यबल द्वारा विकसित किया जाएगा

      Posted On: 08 DEC 2018 7:16PM by PIB Delhi

    नई दिल्ली में शुक्रवार को सम्पन्न हुए भारत जल प्रभाव सम्मेलन में गंगा सफाई अभियान को गति प्रदान करने के लिए कई प्रौद्योगिकी और वित्तीय नवाचारों पर गंभीर चर्चा की गई। सम्मेलन का आयोजन राष्ट्रीय स्वच्छ गंगा मिशन और क्लीन गंगा मिशन द्वारा संयुक्त रूप से किया गया था। सम्मेलन में 16 देशों के विशेषज्ञों ने भाग लिया।


    जल प्रभाव सम्मेलन में मुख्य रूप से वृक्षारोपण, जैव विविधता, शहरी नदी/जल प्रबंधन, डेटा समन्वय, जल स्रोतों का विकास, पानी की कीमत और उसका विपणन, गंगा स्वच्छता अभियान के वित्त पोषण के लिए वैश्विक पारिस्थितिकी तैयार करना तथा मल जल प्रबंधन में नवाचार जैसे विषयों पर विचार-विमर्श किया गया।


    सम्मेलन का उद्घाटन जल संसाधन, नदी विकास और गंगा संरक्षण तथा सड़क परिवहन, राजमार्ग तथा जहाजरानी मंत्री श्री नितिन गड़करी ने किया। इस अवसर पर केंद्रीय शहरी विकास मंत्री श्री हरदीप पुरी, जल संसाधन राज्य मंत्री डॉ. सत्यपाल सिंह और घाना की जल संसाधन मंत्री सुश्री सीसिलिया दापाह सहित कई अधिकारी मौजूद थे।


    अपने उद्घाटन भाषण में श्री गड़करी ने कानपुर में सीसामाउ नाले को सफलतापूर्वक बंद किए जाने का जिक्र किया। इस नाले के जरिये गंगा में रोजाना 140 मिलियन लीटर प्रदूषित जल प्रवाहित होता था। श्री गड़करी ने इस बारे में राष्ट्रीय स्वच्छ गंगा मिशन द्वारा किए गए कार्यों पर संतोष जताया।


    सम्मेलन में प्रौद्योगिकी और नवाचार पर हुई चर्चाओं में 8 देशों की 16 प्रमुख कंपनियों के प्रतिनिधियों ने हिस्सा लिया। सम्मेलन में गंगा वित्त पोषण मंच का उद्घाटन किया गया। इस मंच का उद्देश्य नमामि गंगे संबंधी कार्यों में निवेश करने के इच्छुक संस्थानों और निवेशकों को एकजुट करना है। प्रौद्योगिकी और नवाचार, पर्यावरण, प्रौद्योगिकी जांच प्रक्रिया के रूप में ज्ञात प्रायोगिक कार्यक्रमों का संचालन भी इसके जरिये किया जाएगा। इसके जरिये विश्व भर की प्रौद्योगिकी और नवाचार कंपनियों को नदी बेसिन में व्याप्त समस्याओं के समाधान के लिए अपने प्रस्ताव लाने का अवसर मिलेगा।


    
    ***


    आर . के . मीणा / अर्चना / मधुलिका / सीएस - 1 16 76
    

    
    (Release ID: 1555442) Visitor Counter : 30