      रक्षा मंत्रालय

      वायु सेना प्रमुख ने जोधपुर में एक्स-एवियाइन्द्र 2018 का जायजा लिया
      Posted On: 19 DEC 2018 6:07PM by PIB Delhi


    वायु सेना प्रमुख एयर चीफ मार्शल बी एस धनोआ ने आज जोधपुर में वायु सेना स्टेशन का दौरा किया और भारतीय वायु सेना तथा रशियन फेडरेशन एयरोस्पेस फोर्स (आरएफएएसएफ) के बीच चलने वाले एक्स-एवियाइन्द्र 2018 में भाग लेने वाले बलों के साथ बातचीत की। जोधपुर वायु सेना स्टेशन के एयर ऑफिसर कमांडिंग एयर कोमोडोर फिलिप थॉमस ने वायु सेना प्रमुख की अगवानी की।


    उल्लेखनीय है कि रूसी और भारतीय वायु सेनाओं के बीच जोधपुर में दूसरा सैन्य अभ्यास चल रहा है। इसमें आतंकवाद से निपटने के तरीकों का अभ्यास किया जा रहा है। रूसी वायु सेना के 30 वायुकर्मी अभ्यास में शामिल हैं। इनके साथ युद्धक विमान, मालवाहक विमान और हेलीकॉप्टर के पायलट भी हिस्सा ले रहे हैं। वायु सेना प्रमुख को अभ्यास के विभिन्न चरणों और प्रगति की जानकारी दी गई। उसके बाद वायु सेना प्रमुख ने दोनों देशों के वायु सेना कर्मियों के साथ बातचीत भी की।


    एक्स-एवियाइन्द्र भारत-रूसी सैन्य रिश्तों का परिचायक है और इससे दोनों देशों की वायु सेनाओं के बीच आपसी सहयोग और समझ विकसित होगी।


    ***


    आर.के.मीणा/अर्चना / एकेपी /सीएस-11811


    

    
    (Release ID: 1556688) Visitor Counter : 146