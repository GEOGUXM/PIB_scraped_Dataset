      पूर्वोत्‍तर क्षेत्र विकास मंत्रालय

      राज्यमंत्री डॉ. जितेन्द्र सिंह से मणिपुर के छात्रों ने भेंट की
      Posted On: 19 DEC 2018 6:06PM by PIB Delhi


    केन्द्रीय पूर्वोत्तर क्षेत्र विकास (स्‍वतंत्र प्रभार) , प्रधानमंत्री कार्यालय , कार्मिक , लोक शिकायत एवं पेंशन , परमाणु ऊर्जा और अंतरिक्ष राज्‍य मंत्री डॉ. जितेन्द्र सिंह से मणिपुर के चंदेल जिले के डिंग्पी क्षेत्र के 20 छात्रों के एक समूह ने आज मुलाकात की। छात्र राष्ट्रीय अखंडता भ्रमण पर हैं। इस कार्यक्रम को 29 असम राइफल्स ने आयोजित किया है। छात्रों की आयु 13 से 20 वर्ष है और इनके साथ 2 शिक्षक भी हैं। इस भ्रमण का उद्देश्य छात्रों को देश के अन्य भागों की जानकारी देना है।


    छात्रों से बातचीत करते हुए डॉ. जितेन्द्र सिंह ने कहा कि यह भारत के सुदूर सीमावर्ती क्षेत्र के बच्चों के लिए अद्भुत अवसर है। उन्होंने कहा कि ऐसे भ्रमण कार्यक्रमों से छात्रों को देश के अन्य हिस्सों की जानकारी मिलती है और उनका आत्मविश्वास बढ़ता है। उन्होंने छात्रों को उनके अच्छे भविष्य के लिए शुभकामनाएं दी। डॉ. जितेन्द्र सिंह ने ऐसे कार्यक्रम आयोजित करने के लिए असम राइफल्स को धन्यवाद दिया। उन्होंने आगे कहा कि इस भ्रमण से बच्चों में भारत के ऐतिहासिक और सांस्कृतिक स्थानों के बारे में ज्ञान बढ़ेगा।


    छात्रों ने दिल्ली, आगरा और धौलपुर की यात्रा की। छात्र राष्ट्रपति भवन, लाल किला, हुमायूं का मकबरा, कुतुब मीनार, लोटस टेम्पल, इंडिया गेट, नेहरू वेधशाला, दिल्ली मेट्रो, ताजमहल और धौलपुर स्थित राष्ट्रीय सैन्य विद्यालय भी देखने गए थे।


    ***


    आर.के.मीणा/एएम/जेके/डीके-11810


    

    
    (Release ID: 1556687) Visitor Counter : 80