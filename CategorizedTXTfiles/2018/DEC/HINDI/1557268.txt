      संस्‍कृति मंत्रालय

      प्रधानमंत्री श्री नरेन्‍द्र मोदी ने ‘भारत रत्‍न’ श्री अटल बिहारी वाजपेयी के सम्‍मान में स्‍मारक सिक्‍के का लोकार्पण किया
      Posted On: 24 DEC 2018 8:16PM by PIB Delhi


    प्रधानमंत्री श्री नरेन्‍द्र मोदी ने आज पूर्व प्रधानमंत्री ‘ भारत रत्‍न ’ श्री अटल बिहारी वाजपेयी के सम्‍मान में एक स्‍मारक सिक्‍के का लोकार्पण किया। लोकसभा अध्‍यक्ष श्रीमती सुमित्रा महाजन , केंद्रीय वित्‍त मंत्री श्री अरुण जेटली , संस्‍कृति राज्‍य मंत्री (स्‍वतंत्र प्रभार) डॉ. महेश शर्मा , सांसद श्री अमित शाह और श्री एल.के. आडवाणी के साथ-साथ कई अन्‍य कैबिनेट मंत्री और गणमान्‍य जन भी इस अवसर पर उपस्‍थित थे। श्री अटल बिहारी वाजपेयी के निकट परिजन भी इस अवसर पर उपस्‍थित थे।


    प्रधानमंत्री श्री नरेन्‍द्र मोदी ने इस अवसर पर कहा कि हमारा मन यह मानने को तैयार नहीं है कि श्री वाजपेयी अब हमारे बीच नहीं हैं। उन्‍होंने कहा कि श्री वाजपेयी एक ऐसी महान हस्‍ती थे , जिन्‍हें समाज के सभी वर्गों के लोग प्‍यार और आदर करते थे। प्रधानमंत्री ने कहा कि पिछले कई दशकों से श्री वाजपेयी की आवाज , जनता की आवाज बनी रही। एक वक्‍ता के रूप में वे बेजोड़ थे। श्री मोदी ने कहा कि श्री वाजपेयी अपने देश के अब तक के सर्वश्रेष्‍ठ वक्‍ताओं में शामिल हैं। श्री नरेन्‍द्र मोदी ने कहा कि श्री वाजपेयी लंबे अर्से तक विपक्ष में रहे , किन्‍तु उन्‍होंने हमेशा राष्‍ट्रीय हित की बातें ही कहीं। श्री मोदी ने कहा कि श्री वाजपेयी लोकतन्‍त्र को सर्वोच्‍च स्‍थान पर देखते थे। उन्‍होंने विश्‍वास व्‍यक्‍त करते हुए कहा कि श्री वाजपेयी हम सभी को आगे भी निरंतर प्रेरित करते रहेंगे।


    पूर्व प्रधानमंत्री श्री अटल बिहारी वाजपेयी की फोटो वाले 100 रुपये के इस सिक्‍के पर उनका नाम हिंदी और अंग्रेजी में अंकित है। इस सिक्‍के का वजन 35 ग्राम है और इस पर 1924 एवं 2018 अंकित हैं , जो श्री वाजपेयी के जन्‍म वर्ष एवं निधन वर्ष को दर्शाते हैं। इस सिक्‍के के दूसरी ओर अशोक स्‍तंभ का चिन्‍ह अंकित है। इसके ठीक नीचे ‘ सत्‍यमेव जयते ’ अंकित है।


    ***


    आर.के.मीणा/अर्चना / आरआरएस/एसकेपी- 11892


    

    
    (Release ID: 1557268) Visitor Counter : 179