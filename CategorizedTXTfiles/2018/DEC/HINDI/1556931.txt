      संघ लोक सेवा आयोग

      सिविल सेवा (मुख्‍य) परीक्षा, 2018
      Posted On: 20 DEC 2018 2:14PM by PIB Delhi


    संघ लोक सेवा आयोग ने 28 सितम्‍बर से लेकर 7 अक्‍तूबर , 2018 तक आयोजित सिविल सेवा (मुख्‍य) परीक्षा, 2018 के परिणाम घोषित कर दिए हैं। इन परिणामों के आधार पर भारतीय प्रशासनिक सेवा, भारतीय विदेश सेवा, भारतीय पुलिस सेवा और केन्द्रीय सेवा (समूह ‘क’ तथा समूह ‘ख’) में चयन हेतु व्‍यक्तित्‍व परीक्षा में शामिल होने के लिए अर्हता पाने वाले उम्‍मीदवारों की सूची जारी की गई है।


    इन उम्‍मीदवारों की उम्‍मीदवारी अनंतिम है , जो सभी संदर्भों में पात्र पाए जाने की शर्तों पर आधारित है। इन उम्‍मीदवारों के लिए उनकी व्‍यक्तित्‍व परीक्षा के समय अपने दावे के समर्थन में उम्र, शैक्षिक योग्‍यता, समुदाय, विकलांगता से संबंधित मूल प्रमाण पत्र और टीए फॉर्म आदि जैसे अन्‍य कागजात प्रस्‍तुत करना आवश्‍यक होगा। अजा/अजजा/अपिव और विकलांगता प्रमाणपत्रों के प्रारूप और टीए फॉर्म आदि आयोग की वेबसाइट से प्राप्‍त किए जा सकते हैं। इसलिए उन्‍हें सलाह दी जाती है कि वे उपर्युक्‍त कागजात अपने साथ लाएं। अजा/अजजा/अपिव/विकलांग/पूर्व सैनिक के लिए उपलब्‍ध आरक्षण/रियायत पाने के इच्‍छुक उम्‍मीदवार मूल प्रमाण पत्र भी प्रस्‍तुत करें, जो सिविल सेवा (प्रारंभिक) परीक्षा, 2018 के लिए आवेदन की अंतिम तिथि यानि 06-03-2018 से पहले का हो।


    इन उम्‍मीदवारों की व्‍यक्तित्‍व परीक्षा 04 फरवरी , 2019 से शुरू होने की संभावना है। व्‍यक्तित्‍व परीक्षा धौलपुर हाउस, शाहजहां रोड, नई दिल्‍ली-110069 में संघ लोक सेवा आयोग के कार्यालय में आयोजित होगी। साक्षात्‍कार के लिए बुलाए जाने वाले उम्‍मीदवारों की व्‍यक्तित्‍व परीक्षा का ई-सम्‍मन लेटर को 18 जनवरी, 2019 से आयोग की वेबसाइट http://www.upsc.gov.in और http://www.upsconline.in से डाउनलोड किया जा सकता है। जो उम्‍मीदवार व्‍यक्तित्‍व परीक्षा के लिए ई-सम्‍मन लेटर डाउनलोड करने में समर्थ नहीं हैं, वे शीघ्र ही दूरभाष नम्‍बरों 011-23385271, 011-23381125, 011-23098543 अथवा फैक्‍स नम्‍बर- 011-23387310, 011-23384472 पर अथवा ई-मेल ( csm-upsc@nic.in ) द्वारा संपर्क करें। आयोग की ओर से व्‍यक्तित्‍व परीक्षा/साक्षात्‍कार के लिए कोई कागज़ी सम्‍मन लेटर नहीं जारी किया जायेगा।


    सामान्‍यत: उम्‍मीदवार को सूचित व्‍यक्तित्‍व परीक्षा की तिथि और समय में परिवर्तन के लिए कोई अनुरोध स्‍वीकार्य नहीं होगा।


    सिविल सेवा (मुख्‍य) परीक्षा , 2018 के लिखित हिस्‍से में अर्हता पाने वाले उम्‍मीदवारों के नाम उनके अनुक्रमांकों सहित संघ लोक सेवा आयोग की अधिकारिक वेबसाइट http://www.upsc.gov.in पर देखें। अधिक जानकारी के लिए भी उपर्युक्‍त वेबसाइट देखें।


    अनुक्रमांक 1226558 वाले एक उम्‍मीदवार का परिणाम रोक दिया गया है , जो न्‍यायिक मामले के परिणाम आधारित है।


    पूरी सूची के लिए यहां क्लिक करें


    ***


    आर.के.मीणा/अर्चना/एसकेएस/सीसी- 11826

    
    
    (Release ID: 1556931) Visitor Counter : 627