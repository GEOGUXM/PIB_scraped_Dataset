      रेल मंत्रालय

      दिल्‍ली–एनसीआर में पर्यटन को बढ़ावा देने के लिए रेल मंत्रालय ने मैडम तुसाद मोम संग्रहालय के साथ समझौता ज्ञापन पर हस्‍ताक्षर किए
      Posted On: 04 DEC 2018 8:00PM by PIB Delhi


    रेल मंत्रालय के राष्‍ट्रीय रेल संग्रहालय ने दिल्‍ली-एनसीआर के पर्यटकों को दोहरा लाभ उपलब्‍ध कराने के लिए मैडम तुसाद मोम संग्रहालय के साथ समझौता किया है। समझौते के तहत मैडम तुसाद संग्रहालय जाने वाले राष्‍ट्रीय रेल संग्रहालय के आगंतुकों को टिकट पर 35 फीसदी की विशेष छूट दी जाएगी। इसी तरह मैडम तुसाद मोम संग्रहालय के आगंतुकों को राष्‍ट्रीय रेल संग्रहालय जाने पर टिकट पर 35 फीसदी की आकर्षक छूट दी जाएगी। ऐसा पाया गया कि सार्वजनिक-निजी संग्रहालयों के इस समझौते से राष्‍ट्रीय रेल संग्रहालय और मैडम तुसाद मोम संग्रहालय के पर्यटकों की संख्‍या बढ़ेगी। इस सम्‍बंध में रेल मंत्रालय और मैडम तुसाद मोम संग्रहालय के बीच एक समझौता ज्ञापन पर हस्‍ताक्षर किए गए। इस मौके पर रेलवे बोर्ड के सचिव श्री रंजनेश सहाय, मैडम तुसाद मोम संग्रहालय के निदेशक एवं महाप्रबंधक श्री अंशुल जैन, रेल मंत्रालय के वरिष्‍ठ अधिकारी और अन्‍य गणमान्‍य व्‍यक्ति मौजूद थे।


    समझौते के तहत टिकट पर छूट के अलावा स्‍कूली छात्रों के लिए विशेष प्रावधान है। स्‍कूली छात्रों को दोनों संग्रहालय जाने पर 45 फीसदी की छूट दी जाएगी। इससे रेल विरासत को बढ़ावा देने में मदद मिलेगी और बच्‍चों को भी राष्‍ट्रीय नायकों के बारे में जानने का मौका मिलेगा, जिससे छात्रों की सैर अधिक समावेशी, संपूर्ण और मजेदार हो जाएगी।


    दिल्‍ली में कई प्रसिद्ध संग्रहालय हैं, लेकिन उनमें से कई संग्रहालयों में जाने के लिए व्‍यक्तिगत टिकट अनिवार्य है। इस समझौते का उद्देश्‍य अधिक संग्रहालयों में 3 से 4 दिनों के बीच घुमने के लिए छूट वाली एक टिकट की अवधारणा को बढ़ावा देना है। यह व्‍यवस्‍था पर्यटकों के लिए न केवल सुविधाजनक है, बल्कि इससे पर्यटन उद्योग को प्रोत्‍साहन भी मिलेगा। ऐसी सुविधा दुनियाभर के महत्‍वपूर्ण पर्यटन शहरों में पहले से उपलब्‍ध है।


    पृष्‍ठभूमि


    भारतीय रेल द्वारा चलाया जा रहा राष्‍ट्रीय रेल संग्रहालय दिल्‍ली–एनसीआर के इलाके में शिक्षा और मनोरंजन से जुड़ा एक अहम पर्यटन स्‍थल है, जहां एक साल में पांच लाख से अधिक लोग आते हैं। राष्‍ट्रीय रेल संग्रहालय में एक ही जगह रेल का इतिहास और उसकी विरासत को समझने का मौका मिलता है, और बच्‍चों को भी खेल तथा अन्‍य गतिविधियों में शामिल होने का अवसर मिलता है।


    दिल्‍ली के चाणक्‍यपुरी में स्थित राष्‍ट्रीय रेल संग्रहालय 11 एकड़ जमीन में फैला है। संग्रहालय में आउटडोर और इंडोर प्रदर्शनी के लिए जगह आवंटित है। इसके साथ ही बच्‍चों के लिए जॉय ट्रेन, रेल स्‍टीम इंजन, सौ से अधिक कलाकृतियों और डिजिटल डिस्प्ले, डीजल और स्टीम लोकोमोटिव के विदेशी संग्रह के साथ सिम्‍युलेटर, वीआर आधारित कोच सिम्युलेटर आदि हैं।


    मैडम तुसाद मोम संग्रहालय दुनिया में मोम संग्रहालयों की एक अग्रणी श्रृंखला है। 2017 में मैडम तुसाद ने कनॉट पैलेस, नई दिल्ली में अपना 23वां मोम संग्रहालय खोला। यह इस प्रसिद्ध ब्रांड का भारत में पहला मोम संग्रहालय है। कनॉट पैलेस संग्रहालय में महात्मा गांधी, अमिताभ बच्चन, सचिन तेंदुलकर, शाहरुख खान जैसी 52 हस्तियों की मोम मूर्तियां हैं। एक वर्ष के अंदर ही यह मोम संग्रहालय दिल्‍ली का सबसे अधिक लोकप्रिय संग्रहालय बन गया है।


    ****


    आर.के.मीणा/अर्चना/एके/वाईबी-11592

    
    
    (Release ID: 1554705) Visitor Counter : 267