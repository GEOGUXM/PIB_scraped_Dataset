      امور داخلہ کی وزارت

      نکسلی سرگرمیاں
      Posted On: 07 AUG 2018 6:39PM by PIB Delhi


    نئی دہلی، 7 اگست 2018 /سیکورٹی فورسیز نے بائیں بازو کے انتہا پسندوں کے خلاف کارروائیوں میں قابل ذکر کامیابی حاصل کی ہے جس کی عکاسی تشدد اور اس کے جغرافیائی پھیلاؤ دونوں اعتبار سے کمی کی شکل میں ہوتی ہے۔ پرتشدد واقعات کی تعداد میں کمی آئی ہے۔ 2009 میں جہاں ایسے 2258 واقعات پیش آئے تھے وہیں 2017 میں ایسے واقعات کی تعداد گھٹ کر 908 ہوگئی۔ تشدد کے جغرافیائی پھیلاؤ میں بھی قابل ذکر کمی آئی ہے۔


    فی الحال 11 ریاستوں کے 90 اضلاع کا احاطہ سیکورٹی سے متعلق اخراجاتی اسکیم میں کیا گیا ہے۔ حکمت عملی کے طور پر بائیں بازو کے انتہا پسند وقتاً فوقتاً اپنی سرگرمیوں کے لئے علاقے تبدیل کرتے رہتے ہیں ۔ گزشتہ چند برسوں کے دوران سی پی آئی (ماؤ نواز) کی قدر کوشش رہی ہے کہ وہ اپنی سرگرمیوں کو کیرالہ-کرناٹک-تمل ناڈوکے باہم ملنے والے علاقوں میں پھیلائیں ۔ اسی طرح سے ان کی کوشش اپنی سرگرمیوں کو مدھیہ پردیش –مہاراشٹر –چھتس گڑھ کے باہم ملنے والے علاقوں میں پھیلانے کی رہی ہے اور اس میں انہیں محدود کامیابی بھی ملی ہے ۔ جو اضلاع خاص طور پر بائیں بازو کی انتہا پسندی سے متاثر ہیں ان میں کیرالہ-کرناٹک-تمل ناڈو کے آپس میں ملنے والے علاقوں میں واقع ویاناڈ، پلکڑ اور مالپورم اور مدھیہ پردیش- مہاراشٹر –چھتیس گڑھ کے باہم ملنے والے علاقوں میں مدھیہ پردیش کا بالا گھاٹ اور منڈالا ، مہاراشٹرکا گونڈیا اور چھتیس گڑھ کا راج نندگاؤں ضلع شامل ہے۔


    بائیں بازو کی انتہا پسندی سے نمٹنے کے لئے حکومت کا نقطہ نظر جامع ہے۔ اس میں مختلف اعتبار سے حکومت ریاستی حکومتوں کی کوششوں کو تقویت دینے کا کام کرتی ہے۔ ایک قومی پالیسی اور کارروائی منصوبہ تیار کیا گیا ہے جو ایک کثیر رخی حکمت عملی پر محیط ہے اور جس میں سیکورٹی سے متعلق اقدامات ، ترقیاتی کارروائیوں اور مقامی برادریوں کے حقوق اور واجبات کو یقینی بنانے جیسی چیزوں کو شامل کیا گیا ہے۔ اس سلسلہ میں جو ترقیاتی اقدامات کئےگئے ہیں ان میں سڑکوں کی ترقی ، موبائل ٹاوروں کی تنصیب ، ہنر مندی کے فروغ ، بینکوں اور ڈاک خانوں کے نیٹ ورک کو بہتر بنانا ، صحت اور تعلیم سے متعلق سہولتیں شامل ہیں۔ اس معاملے میں خاص طور پر سب سے زیادہ متاثرہ اضلاع پر توجہ دی جارہی ہے۔ اقدامات سے لوگوں کو ماؤ نوازوں کے اثر سے نکالنے اور حکومت کے لئے حمایت میں اضافہ کرنے میں مدد ملے گی۔


    یہ اطلاع آج لوک سبھا میں امور داخلہ کے وزیر مملکت جناب ہنس راج گنگا رام اہیر نے ایک سوال کے تحریری جواب میں دی۔


    ۔۔۔۔۔۔۔۔۔۔۔


    م ن۔ م م ۔ ج۔


    U- 4116


    

    

    
    (Release ID: 1541995) Visitor Counter : 1