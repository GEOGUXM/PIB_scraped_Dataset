      صدر جمہوریہ کا سکریٹریٹ

      کیرل قانون ساز اسمبلی کی ڈائمنڈ جوبلی کے اختتام پر منعقدہ جمہوریت میلے کے افتتاح کے موقع پر صدر جمہوریہ ہند جناب رام ناتھ کووند کا خطاب
      Posted On: 06 AUG 2018 7:07PM by PIB Delhi


    نئی دہلی،06 اگست 2018؍کیرل قانون ساز اسمبلی کی ڈائمنڈ جوبلی کے موقع پر یادگاری تقریبات کے ایک حصے کے طورپر منعقدہ ‘‘جمہوریت میلہ’’ کا افتتاح کرنے کے لئے یہاں آکر مجھے بے حدمسرت ہورہی ہے۔ اس موقع پر میں ریاست کے عوام، کیرل قانون ساز اسمبلی کے تمام اراکین، سابق ممبران اسمبلی کے ساتھ ساتھ اسمبلی کے افسران اور عملے کے اراکین کو جنہوں نے یہاں کام کیا۔ اس اہم سنگ میل کے لیے مبارکباد دینا چاہوں گا۔


    بالخصوص میں کیرل قانون ساز اسمبلی کے اسپیکر کی تعریف کروں گا کہ انہوں نے قومی سطح کے اس تہوار کے لئے قدم اٹھایا ۔ مجھے اطلاع دی گئی ہے کہ قانون ساز جمہوریت سے متعلق اہم موضوعات پر یہ 6 مختلف سیمیناروں پر مشتمل ہوگا۔ان موضوعات میں کمزور طبقات بالخصوص درج فہرست ذاتوں اور درج فہرست قبائل کو بااختیار بنانا، خواتین اور صنف نازک کے مسائل پر توجہ مرکوز کرنا، اسمبلی کے کام کاج کو مزید مؤثر اورثمر آور بنانا، پارلیمانی جمہوریت کے ساتھ میڈیا اور طلباء کو شامل کرنا اور آخر میں کیرل کے ترقیاتی ماڈل کی عصری معنونیت اور وسیع افادیت شامل ہیں۔


    مذکورہ تمام موضوعات نہایت ہی اہم اور بامعنی ہیں۔ مجھے پورا اعتماد ہے کہ جمہوریت میلے میں جن موضوعات پر گفتگو ہوگی، وہ ہمارے ملک میں قانون ساز جمہوریت کی ترقی اور فروغ میں قابل ذکر عملی تعاون پیش کرے گا۔ اس طرح کے خیالات کیرل کی مالامال دانشورانہ روایت کا ہی خاصہ ہے۔


    سیاست، عوامی زندگی اور معیاری جمہوریت، سماج کی لازمی قدرو ں کا آئینہ ہوتی ہے۔ اس طرح سے کیرل قانون ساز اسمبلی، اسمبلی میں ہونے والی گفتگو اور مباحثہ اور جن انسانی اقدار کی یہاں ہمیشہ سے تاریخی طورپر وکالت کی گئی ہے اور جس طرح کی قانون سازی یہاں ہوئی ہے وہ اس ریاست کی تہذیبی روایات کا آئینہ ہیں۔ یہ کیرل کی ریاست ہی ہے جس نے عظیم شخصیت اور راشٹرپتی بھون میں میرے پیش رو کے آر نارائنن کی شکل میں ہمارے ملک کو ایک عظیم رہنما دیا۔ کے آر نارائنن نہایت ہی مشکل حالات سے گزر کر ملک کے سب سے اعلیٰ عہدے پر فائز ہوئے اور انہوں نے بحسن و خوبی، محنت اور لگن کے ساتھ اپنی ذمہ داری نبھائی۔


    موجودہ عہد کے علاوہ پچھلی صدیوں میں بھی کیرل کے سماجی فریم ورک نے بحث و مباحثہ اور گفت و شنید کی ہمت افزائی کی ہے۔ یہی طریق آدی شنکرآچاریہ، سری نرائنا گرو ار ایّن کلی جیسے درو اندیش سماجی مصلح کا بھی رہا۔ اسی راستے نے اتنے سارے عظیم عقائد اور روحانی روایات، ہندوازم، یہودیت ، عیسائیت ، اسلام اور دیگر مذاہب وعقائد کے لوگوں کے درمیان با ت چیت اور گفتگو کے لیے تحریک دی اور یہی وجہ ہے کہ اتنے سارے مذاہب کے لوگوں نے یہاں آکر اپنا پہلا مسکن بنایا۔ ایک شخص ایک مذہب میں یا دوسرے مذہب میں اعتقاد رکھ سکتا ہے۔اسی طرح وہ کسی بھی مذہب میں اعتقاد نہیں رکھ سکتا ہے، یہ بات اہم نہیں ہے۔اہم یہ ہے کہ تعلیم یافتہ افراد کا کلچر ہو ، معلومات سے بھرپور بحث و مباحثہ ہو، آپس میں مفاہمت اور ایک ساتھ رہنے کا جذبہ ہے، ایک دوسرے کو جگہ دینے کا کلچر ہو، یہ بات کیرل کی ڈی این اے کا حصہ ہے اور یہ بدستور یہاں باقی ہے، جس کو آگے بھی باقی رکھنے کی ضرورت ہے۔ اس کو عوامی زندگی میں، اس اسمبلی میں سنبھال کر رکھنے کی ضرورت ہے۔


    پچھلے 60 برسوں کے دوران اس اسمبلی کو فخر حاصل ہے کہ اس کے اندر فقید المثال اور غیر معمولی صلاحیتوں کے حامل عوامی نمائندوں کی آواز اور فراست گونجتی رہی۔ ان عظیم اور غیر معمولی رہنماؤں میں ریاست کیرل کے سابق وزائے اعلیٰ آنجہانی ای ایم ایس نمبودریپاد، آنجہانی آر شنکرا اور جناب سی اچھوتامینن، محبوب عوامی رہنما جسٹس وی آر کرشنا ایّر جو کہ پہلی اسمبلی کے رکن تھے، عظیم قائد آنجہانی کے کروناکرن، آنجہانی ای کے نینار، بزرگ سیاسی رہنما جناب وی ایس اچھوتانندن اور محترمہ کے آر گوری اما، جو کہ آزادہندوستان کی سب سے زیادہ قابل احترام خواتین سیاستدانوں میں سے ایک ہیں۔ موجودہ سیاسی معاصرین مثلاً جناب اے کے انٹونی، وزیر اعلیٰ جناب پنارائے وجین شامل ہیں۔ میں نے یہاں صرف چند ناموں کا ذکر کیا ہے۔ کیرل قانون ساز اسمبلی کی ڈائمنڈ جوبلی ان تمام رہنماؤں کی اجتماعی کوششوں کو خراج تحسین ہے۔


    زمینی اصلاحات سے لے کر پنچایتی راج تک،خواندگی سے لے کر حفظان صحت کی خدمات تک کیرل کے لوگوں نے بہت کچھ حاصل کیا ہے۔ اس عمل کے دوران اس ایوان میں وضع کئے گئے اور حتمی شکل دیئے گئے قانون کا بھرپور تعاون حاصل رہا ہے۔ اس کی وجہ سے سماجی شعبے میں ایسی کامیابیاں حاصل ہوئی ہیں، اس کو کیرل ماڈل کا نام دیا گیا ہے۔ جیسا کہ میں نے ابھی ابھی ذکر کیا تھا،جمہوریت میلہ کے مختلف اجلاسوں میں سے ایک اجلاس میں اس موضوع پر بھی تبادلہ خیال کیا جائے گا۔


    ماضی کی طرف تسلی بخش نظروں سے دیکھتے ہوئے یہ بات بھی نہایت اہم ہے کہ مستقبل کی طرف آرزوؤں اور امیدوں کے ساتھ دیکھا جائے۔ کیرل میں سماجی سیکٹر میں سرمایہ کاری نے اس ریاست کے صلاحیت مند افراد کو نہ صرف ہمارے ملک کی معیشت میں، بلکہ دنیا کے مختلف حصوں میں معیشت میں تعاون کرنے میں مدد دی ہے۔ اساتذہ کی حیثیت سے، صحت خدمات فراہم کرنے والے افراد کی حیثیت سے، ٹیکنالوجی کے ماہرین اور تاجروں کی حیثیت سے، محنتی ورکروں کی حیثیت سے، غیر معمولی تعمیراتی مزدوروں کی حیثیت سے، سیاحت کی صنعت میں غرضیکہ مذکورہ تمام شعبوں میں کیرل کے لوگوں نے قابل قدر تعاون پیش کیا ہے۔


    کیرل ماڈل کا اگلا مرحلہ اس بات پر مرکوز ہونا چاہئے کہ کیرل کے نوجوانوں کے لئے اپنی ریاست میں ہی بڑے مواقع کو یقینی بنایا جائے۔ کیرل کے لوگوں کا ملک میں کہیں بھی کام کرنے کے لئے پرجوش استقبال ہے، لیکن کیرل میں تجارتی اور کاروبارکے مواقع کو فروغ دینے پر تمام شراکت داروں کو توجہ دینے کی ضرورت ہے۔ مجھے پورا یقین ہے کہ اگلے دو دن کے دوران اس پہلو پر بھی گفتگو کی جائے گی۔


    یہاں میں آپ لوگوں کی توجہ ایک دیگر مسئلے کی طرف بھی دلاناچاہوں گا، جیسا کہ میں پہلے ہی زور دے کر کہہ چکا ہوں کہ بحث ومباحثہ، ایک دوسرے کی عزت و احترام اور دوسروں کے نقظہ نظر کا احترام کیرل کے معاشرے کا امتیازی وصف ہے۔ اس نے ملیالی لوگوں کو ہمارے ملک میں افکارو خیالات کے قائدین کا درجہ عطا کیا ہے۔ گزشتہ 60 برسوں کے دوران کیرل قانون ساز اسمبلی کے اس ایوان میں مہذب اور تعلیمی ماحول پیدا کرنے میں اس کا بڑا تعاون رہا ہے۔ اس کے باوجود کیرل میں بالخصوص ریاست کے بعض علاقوں میں سیاسی تشدد کا ماحول ہے۔


    یہ بے حد افسوس کی بات ہے اور اس ریاست اور ریاست کے باشندوں کی عظیم روایات کے منافی ہے۔ بحث و مباحثہ، اتفاق رائے اور اختلاف رائے بالکل قابل قبول ہیں اور سیاست میں اس کو خیرمقدم کیا جاناچاہئے، لیکن تشدد کے لئے ہمارے دستور میں کوئی جگہ نہیں ہے۔ یہ بات بے حد خوش آئند ہوگی اگر جمہوریت کے میلے میں اس کی طرف بھی تھوڑی توجہ مرکوز جائے۔ کیرل کے عوام اور ہندوستان کے شہری اس بات کے یقیناًمستحق ہیں کہ ہم اس مسئلے پر سنجیدگی سے غوروفکر کریں۔


    آخر میں ریاست کے عوام اور اس ایوان کے اراکین کو کیرل قانون ساز اسمبلی کی ڈائمنڈ جوبلی پر ایک بارپھر میں مبارکباد دیتاہوں۔ میں تمام شرکاء کو‘‘ جمہوریت میلے’’ کے لئے نیک خواہشات کا اظہار کرتا ہوں۔ آخر میں اس مہینے کے آخر میں آنے والے تہوار اونم کے لئے میں پیشگی مبارکباد دینا چاہوں گا۔ خدا کرے اونم کا تہوار کیرل کے ہر ایک کنبے اور گھر کے لئے خوشی اور خوشحالی لے کر آئے۔


    آپ کا شکریہ۔


    جے ہند!


    م ن۔م ع ۔ ن ع


    U: 4072

    
    
    (Release ID: 1541821) Visitor Counter : 7