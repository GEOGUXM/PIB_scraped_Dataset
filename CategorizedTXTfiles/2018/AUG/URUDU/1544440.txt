      آبی وسائل، دریائی ترقیات اور گنگا احیاء کی وزارت

      جناب نتن گڈکری کی جھارکھنڈ میں نارتھ کوئل پروجیکٹ کو تیزی سے مکمل کرنے کی تلقین
      
      التوائی موضوعات کا تصفیہ کرنے کی غرض سے ریاستی اور مرکزی افسروں کے ساتھ میٹنگ کا اہتمام

      Posted On: 30 AUG 2018 12:06PM by PIB Delhi

    نئی دہلی۔ 30 ؍اگست۔آبی وسائل، دریاؤں کی ترقی اور گنگا احیاء ، جہازرانی ، سڑک نقل وحمل اور شاہراہوں کے وزیر جناب نتن گڈکری نے نئی دہلی میں اپنی وزارت کے افسران اور بہار وجھارکھنڈ کی حکومتوں کے افسران کے ساتھ نارتھ کوئل آبی ذخیرہ پروجیکٹ کی پیش رفت پر تبادلہ خیالات کی غرض سے ایک میٹنگ کا اہتمام کیا۔ دریائے نارتھ کوئل سون ندی کی ایک معاون ندی ہے اور یہ جھارکھنڈ کے تحت ضلع پلامو اور گڑھوا کے درمیان بہتی ہے۔ اس پروجیکٹ کی تعمیر کاکام اصلاً 1972 میں شروع ہوا تھا اور 1993 تک جاری رہا تھا ، بعد ازاں حکومت بہار کے محکمہ جنگلات نے یہ کام روک دیا تھا۔ مرکزی کابینہ نے اگست 2017 میں نارتھ ۔ کوئل آبی ذخیرہ پروجیکٹ کے بقایہ کام کو 1622.27 کروڑ روپئے کی تخمینہ لاگت سے مکمل کرنے کی تجویز کو اپنی منظوری دے دی ۔


    اس پروجیکٹ سے متعلق متعدد اہم موضوعات کو جناب گڈکری کی صدارت میں منعقدہ میٹنگ کے دوران زیر غور لایا گیا اور جناب گڈکری نے افسران کو ہدایت دی کہ وہ اس پروجیکٹ کو تیزی کے ساتھ اور بروقت طریقے سے عملی جامہ پہنائیں۔ وزارت میں وزیر مملکت جناب ارجن رام میگھوال اور حکومت جھارکھنڈ کے آبی وسائل کے وزیر جناب چندر پرکاش چودھری بھی اس میٹنگ میں موجود تھے۔


    پروجیکٹ کا مقصد یہ ہے کہ بہار کے اورنگ آباد اور گیا اضلاع نیز جھارکھنڈ کے پلامو اور گڑھوا اضلاع میں، جہاں سب سے زیادہ خشک سالی کا دور دورہ رہتا ہے، سالانہ بنیاد پر 111.521 ہیکٹیئر آراضی کو آب پاشی کی سہولت فراہم کرائی جائے۔


    پروجیکٹ کے بقایہ کاموں میں منڈل باندھ اور محمد گنج پشتے کاکام ، اہم نہر (دائیں اور بائیں جانب) برانچ نہر، اس سے نکلنے والی شاخیں، چھوٹی نہریں، آبی راستے وغیرہ سے متعلق کام شامل ہیں۔ حکومت ہند اپنی جانب سے مشترکہ عناصر کے اپنے حصے کے طور پر 1378.61 کروڑ روپئے فراہم کرے گی (اس کے تحت جنگلات سے متعلق اخراجات بھی شامل ہیں) یہ رقم طویل المدت آبپاشی فنڈ کے تحت بطور عطیہ فراہم کی جائے گی جبکہ 212.43 کروڑ روپئے اور 31.23 کروڑ روپئے کے اخراجات بالترتیب حکومت بہار اور حکومت جھارکھنڈ کے ذریعے برداشت کیے جائیں گے۔ آبی وسائل ، دریائی ترقیات اور گنگا احیاء کی وزارت کے تحت مرکزی سرکاری دائرہ کار کی صنعت ، میسرز ڈبلیو اے پی سی او ایس لمیٹیڈ اس پروجیکٹ کا نفاذ کررہی ہے۔


    آبی وسائل ، دریائی ترقیات اورگنگا احیاء کی وزارت کی جانب سے ایل ٹی آئی ایف کے توسط سے نبارڈ کے ذریعے 572.38 کروڑ روپئے کی رقم آبی وسائل کے محکمے، حکومت جھارکھنڈ کو جنگلات سے متعلق عناصر یعنی سی اے، این پی وی، سی اے ٹی پلان، مٹی اور نمی کے تحفظ کے کام وغیرہ کیلئے جاری کی گئی ہے ، اب تک 18.37 کروڑ روپئے کی رقم ایل ٹی آئی ایف سے نبارڈ کے توسط سے میسرز ڈبلیو اے پی سی او ایس کو جاری کی جاچکی ہے تاکہ پروجیکٹ کے تحت سول یا تعمیراتی کاموں کو مکمل کیا جاسکے۔


    تاحال اس نامکمل پروجیکٹ کے ذریعے 71,720 ہیکٹیئر اراضی کو آبپاشی کی سہولت فراہم کی جارہی ہے اور پروجیکٹ کی تکمیل کے بعد اضافی طور پر 39,801 ہیکٹیئر اراضی کو آبپاشی کے احاطے کے تحت لایا جاسکے گا۔ اس پروجیکٹ سے متعلق آبپاشی مضمرات کا فائدہ دونوں ریاستوں کو حاصل ہوگا جس کی تفصیلات درج ذیل ہیں:


    مجموعی آبپاشی مضمرات 1,11,521 ہیکٹیئر


    بہار میں آبپاشی مضمرات 91,917 ہیکٹیئر


    جھارکھنڈ میں آبپاشی مضمرات 19,604 ہیکٹیئر


    ۔۔۔۔۔۔۔۔۔۔۔۔۔۔۔۔۔۔۔۔۔۔


    م ن۔ ۔ ع ن


    U-4508

    
    
    (Release ID: 1544440) Visitor Counter : 6