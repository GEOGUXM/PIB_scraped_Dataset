      ସ୍ଵତନ୍ତ୍ର ସେବା ଓ ଫିଚର

      ମୋ ଅଟଳ ଜୀ
      Posted On: 17 AUG 2018 2:37PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ


    ଅଟଳ ଜୀ ଏବେ ଆଉ ନାହାନ୍ତି । ମନ ମାନୁ ନାହିଁ । ଅଟଳ ଜୀ , ମୋ ଆଖି ସାମ୍ନାରେ ଅଛନ୍ତି , ସ୍ଥିର ଅଛନ୍ତି । ସେ ମୋ ପିଠିରେ ହାତ ବୁଲାଉଛନ୍ତି , ସେ ସ୍ନେହରେ , ସ୍ମିତହାସ୍ୟର ସହିତ ମୋତେ କୋଳେଇ ନେଉଛନ୍ତି , ସେ ସ୍ଥିର ଅଛନ୍ତି । ଅଟଳ ଜୀଙ୍କ ଏହି ସ୍ଥିରତା ମୋତେ ବ୍ୟତିବ୍ୟସ୍ତ କରିଦେଉଛି , ଅସ୍ଥିର କରିଦେଉଛି । ଆଖିରେ ଏକ ଜ୍ୱଳନ ଭଳି ଅନୁଭବ ହେଉଛି , କିଛି କହିବାକୁ ଅଛି , ବହୁତ କିଛି କହିବାକୁ ଅଛି କିନ୍ତୁ କହିପାରୁନାହିଁ । ମୁଁ ନିଜକୁ ବାରମ୍ବାର ବିଶ୍ୱାସ ଦେବାକୁ ଚାହୁଁଛି ଯେ ଅଟଳ ଜୀ ଏବେ ଆଉ ନାହାନ୍ତି , କିନ୍ତୁ ଏହି ବିଚାର ଆସିବା ମାତ୍ରେ ହିଁ ନିଜକୁ ଏହି ବିଚାର ଠାରୁ ଦୂରେଇ ନେଉଛି । କ ’ ଣ ପ୍ରକୃତରେ ଅଟଳ ଜୀ ଆଉ ନାହାନ୍ତି ? ନା । ମୁଁ ତାଙ୍କର ସ୍ୱର ନିଜ ଭିତରେ ଗୁଞ୍ଜରିତ ହେଉଥିବା ଅନୁଭବ କରୁଛି , କେମିତି କହିଦେବି , କେମିତି ମାନିନେବି , ସେ ଆଉ ନାହାନ୍ତି ବୋଲି !


    ସେ ପଞ୍ଚତତ୍ୱରେ ବିଲୀନ । ସେ ଆକାଶ , ପୃଥିବୀ , ଜଳ , ଅଗ୍ନି , ବାୟୁ , ସବୁଥିରେ ବ୍ୟାପ୍ତ , ସେ ଅଟଳ ଅଟନ୍ତି , ସେ ଏବେ ମଧ୍ୟ ଅଛନ୍ତି । ଯେତେବେଳେ ମୁଁ ପ୍ରଥମେ ତାଙ୍କୁ ଭେଟିଲି , ସେହି ସ୍ମୃତି ଏପରି ଲାଗୁଛି ଯେମିତି ଗତକାଲିର କଥା । ଏତେ ବଡ଼ ନେତା , ଏତେ ବଡ଼ ବିଦ୍ୱାନ । ଲାଗୁଥିଲା ଯେପରି କାଚର ସେ ପାଖର ଦୁନିଆରୁ ବାହାରି କେହି ସାମ୍ନାକୁ ଆସିଛି । ଯାହାଙ୍କ ନାମ ଶୁଣିଥିଲି , ତାଙ୍କୁ ଏତେ ପଢ଼ିଥିଲି , ଯାହାଙ୍କୁ ନଭେଟି ମଧ୍ୟ , ଏତେ କଥା ତାଙ୍କ ଠାରୁ ଶିଖିଥିଲି , ସେ ମୋ ସାମ୍ନାରେ ଥିଲେ । ଯେତେବେଳେ ମୁଁ ପ୍ରଥମ ଥର ତାଙ୍କ ମୁହଁରୁ ମୋ ନାମ ଉଚ୍ଚାରଣ ଶୁଣିଲି , ମୋତେ ଲାଗିଲା ମୁଁ ସବୁକିଛି ପାଇସାରିଛି । ଅନେକ ଦିନ ପର୍ଯ୍ୟନ୍ତ ମୋ ନାମ ଉଚ୍ଚାରଣ କରୁଥିବା ତାଙ୍କର ସେହି ସ୍ୱର ମୋ କାନରେ ଗୁଞ୍ଜରିତ ହୋଇଥିଲା । ମୁଁ କେମିତି ଗ୍ରହଣ କରିନେବି ଯେ ସେହି ସ୍ୱର ଏବେ ନିରବ ହୋଇଯାଇଛି ?


    କେବେ ଭାବିନଥିଲି ଯେ ଅଟଳ ଜୀଙ୍କ ବିଷୟରେ ଏପରି ଏକ ଲେଖା ପାଇଁ ମୋତେ କଲମ ଉଠାଇବାକୁ ପଡ଼ିବ । ଦେଶ ଏବଂ ଦୁନିଆରେ ଅଟଳଜୀଙ୍କର ଜଣେ ଷ୍ଟେଟ୍ସମ୍ୟାନ , ରାଷ୍ଟ୍ରନିତୀଜ୍ଞ , ଓଜସ୍ୱିନୀ ବକ୍ତା , ସମ୍ବେଦନଶୀଳ କବି , ବିଚାରବନ୍ତ ଲେଖକ , ନିର୍ଭୀକ ସାମ୍ବାଦିକ ଏବଂ ଦୂରଦୃଷ୍ଟି ସମ୍ପନ୍ନ ରାଜନେତା ଭାବେ ପରିଚୟ ଥିଲା । କିନ୍ତୁ ମୋ ପାଇଁ ତାଙ୍କର ସ୍ଥାନ ଏସବୁ ଠାରୁ ଊର୍ଦ୍ଧରେ ଥିଲା । କେବଳ ଏଥିପାଇଁ ନୁହେଁ ଯେ ମୋତେ ତାଙ୍କ ସହିତ ବର୍ଷ ବର୍ଷ ଧରି କାମ କରିବାର ସୁଯୋଗ ମିଳିଥିଲା , ବରଂ ମୋ ଜୀବନ , ମୋ ଚିନ୍ତାଧାରା , ମୋ ଆଦର୍ଶ-ମୂଲ୍ୟବୋଧ ଉପରେ ଯେଉଁ ପ୍ରଭାବ ସେ ଛାଡ଼ିଯାଇଛନ୍ତି , ଯେଉଁ ବିଶ୍ୱାସ ସେ ମୋ ଉପରେ ପ୍ରକଟ କରିଥିଲେ , ତାହା ମୋତେ ଗଢ଼ିଥିଲା , ପ୍ରତ୍ୟେକ ପରିସ୍ଥିତିରେ ଅଟଳ ରହିବାକୁ ଶିଖାଇଥିଲା ।


    ଆମ ଦେଶରେ ଅନେକ ଋଷି , ମୁନି , ସନ୍ଥ , ମହାତ୍ମାଗଣ ଜନ୍ମ ନେଇଛନ୍ତି । ଦେଶର ସ୍ୱାଧୀନତା ଠାରୁ ଆରମ୍ଭ କରି ଆଜି ପର୍ଯ୍ୟନ୍ତ ବିକାଶ ଯାତ୍ରାରେ ମଧ୍ୟ ଅସଂଖ୍ୟ ଲୋକ ନିଜ ଜୀବନକୁ ସମର୍ପି ଦେଇଛନ୍ତି । କିନ୍ତୁ ସ୍ୱାଧୀନତା ସଂଗ୍ରାମ ପରେ ଗଣତନ୍ତ୍ରର ରକ୍ଷା ଏବଂ ଏକବିଂଶ ଶତାବ୍ଦୀର ସଶକ୍ତ , ସୁରକ୍ଷିତ ଭାରତ ଲାଗି ଅଟଳ ଜୀ ଯାହା କରିଥିଲେ , ତାହା ଅଭୂତପୂର୍ବ ଅଟେ ।


    ତାଙ୍କ ପାଇଁ ରାଷ୍ଟ୍ର ସର୍ବୋପରି ଥିଲା- ବାକି ସବୁକିଛିର କୌଣସି ମହତ୍ୱ ନଥିଲା । ଇଣ୍ଡିଆ ଫାଷ୍ଟ- ଭାରତ ପ୍ରଥମ , ଏହି ମନ୍ତ୍ର ବାକ୍ୟ ତାଙ୍କ ଜୀବନର ଧ୍ୟେୟ ଥିଲା । ପୋଖରାନ ଦେଶ ପାଇଁ ଜରୁରୀ ଥିଲା , ପ୍ରତିବନ୍ଧକ ଏବଂ ସମାଲୋଚନାକୁ ସେ ଖାତିର କରିନଥିଲେ କାରଣ ଦେଶ ତାଙ୍କ ପାଇଁ ପ୍ରଥମ ଥିଲା । ସୁପର କମ୍ପ୍ୟୁଟର ନମିଳିଲା ନାହିଁ , କ୍ରାୟୋଜେନିକ ଇଞ୍ଜିନ ନମିଳିଲା ନାହିଁ ତ ’ ପରୱା ନାହିଁ , ଆମେ ନିଜେ ତିଆରି କରିବୁ , ଆମେ ନିଜକୁ ନିଜ ଦମରେ ନିଜ ପ୍ରତିଭା ଏବଂ ବୈଜ୍ଞାନିକ କୁଶଳତା ବଳରେ ଅସମ୍ଭବ ଦେଖାଯାଉଥିବା କାର୍ଯ୍ୟକୁ ସମ୍ଭବ କରି ଦେଖାଇବୁ । ଏବଂ ସେ ଏପରି କଲେ ମଧ୍ୟ । ବିଶ୍ୱକୁ ଚକିତ କରିଦେଲେ । କେବଳ ଏକ ଶକ୍ତି ତାଙ୍କ ଭିତରେ କାମ କରୁଥିଲା-ଦେଶ ପ୍ରଥମର ଜିଦ୍ ।


    କାଳର କପାଳରେ ଲେଖିବା ଏବଂ ଲିଭାଇବାର ଶକ୍ତି , ସାହସ ଏବଂ ଆହ୍ୱାନର ବାଦଲରେ ବିଜୟର ସୂର୍ଯ୍ୟ ଉଦୟ କରିବାର ଚମତ୍କାର ତାଙ୍କ ହୃଦୟରେ ଥିଲା କାରଣ ତାଙ୍କ ହୃଦୟ ଭାରତ ଲାଗି ପ୍ରଥମେ ସ୍ପନ୍ଦିତ ହେଉଥିଲା । ସେଥିପାଇଁ ପରାଜୟ ଏବଂ ବିଜୟ ତାଙ୍କୁ ପ୍ରଭାବିତ କରୁନଥିଲା । ସରକାର ଗଠନ ହେବା , ଗୋଟିଏ ଭୋଟ ପାଇଁ ସରକାର ଭାଙ୍ଗିବା , ତାଙ୍କ ସ୍ୱରରେ ପରାଜୟକୁ ମଧ୍ୟ ନଭଶ୍ଚୁମ୍ବୀ ବିଶ୍ୱାସରେ ବଦଳାଇବାର ଶକ୍ତି ଥିଲା । ଏପରି ଶକ୍ତି ଯାହା ଜିତୁଥିବା ଲୋକକୁ ମଧ୍ୟ ପରାଜୟବରଣ କରିବାକୁ ବାଧ୍ୟ କରୁଥିଲା ।


    ଅଟଳ ଜୀ କେବେହେଲେ ଚିରାଚରିତ ରାସ୍ତାରେ ଯାଉନଥିଲେ । ସେ ସାମାଜିକ ଏବଂ ରାଜନୈତିକ ଜୀବନରେ ନୂଆ ରାସ୍ତା ନିର୍ମାଣ ଏବଂ ନିର୍ଦ୍ଧାରଣ କରିଥିଲେ । “ ଝଡ଼ ମଧ୍ୟରେ ଦୀପ ଜଳାଇବା ” ର କ୍ଷମତା ତାଙ୍କ ଭିତରେ ଥିଲା । ସମ୍ପୂର୍ଣ୍ଣ ସାହସର ସହିତ ସେ କିଛି ବି କହିବାର କ୍ଷମତା ରଖୁଥିଲେ । ତାଙ୍କର ବାଣୀ ସିଧାସଳଖ ଜନମାନସଙ୍କ ହୃଦୟକୁ ଭେଦି ଯାଉଥିଲା । ନିଜ କଥାକୁ କିପରି ରଖାଯିବ , କ ’ ଣ କହିବାକୁ ଅଛି ଏବେ କେତେ ଅକୁହା ରହିଗଲା , ସେ ବିଷୟରେ ତାଙ୍କର ଅଗାଧ ଜ୍ଞାନ ରହିଥିଲା ।


    ତାଙ୍କର ଦେଶ ସେବା , ବିଶ୍ୱରେ ମା ’ ଭାରତୀଙ୍କ ମାନ ସମ୍ମାନକୁ ସେ ଯେଉଁ ଉଚ୍ଚତାକୁ ନେଇ ଯାଇଥିଲେ । ସେଥିପାଇଁ ତାଙ୍କୁ ଅନେକ ସମ୍ମାନ ମଧ୍ୟ ମିଳିଥିଲା । ଦେଶବାସୀ ତାଙ୍କୁ ଭାରତ ରତ୍ନ ଦେଇ ନିଜର ସମ୍ମାନ ମଧ୍ୟ ବଢ଼ାଇଲେ । କିନ୍ତୁ ସେ କୌଣସି ବିଶେଷଣ , କୌଣସି ସମ୍ମାନ ଠାରୁ ଊର୍ଦ୍ଧ୍ଵରେ ଥିଲେ ।


    ଜୀବନ କିପରି ନିର୍ବାହ କରିବାକୁ ହୁଏ , ରାଷ୍ଟ୍ରର କାର୍ଯ୍ୟ କିପରି କରିବାକୁ ହୁଏ , ଏହା ସେ ନିଜ ଜୀବନ ମାଧ୍ୟମରେ ଅନ୍ୟମାନଙ୍କୁ ଶିଖାଇଥିଲେ । ସେ କହୁଥିଲେ , “ ଆମେ କେବଳ ନିଜ ପାଇଁ ବଞ୍ଚିବା ନାହିଁ , ଅନ୍ୟମାନଙ୍କ ଲାଗି ମଧ୍ୟ ବଞ୍ଚିବା... ଆମେ ଦେଶ ପାଇଁ ଅଧିକରୁ ଅଧିକ ତ୍ୟାଗ କରିବା । ଯଦି ଭାରତର ସ୍ଥିତି ଦୟନୀୟ ଅଛି ତା ’ ହେଲେ ବିଶ୍ୱରେ ଆମକୁ ସମ୍ମାନ ମିଳିବ ନାହିଁ । କିନ୍ତୁ ଯଦି ଆମେ ସମସ୍ତେ ଦୃଷ୍ଟିରେ ମଧ୍ୟ ସୁସମ୍ପନ୍ନ ଅଟୁ ତ ’ ବିଶ୍ୱ ଆମକୁ ସମ୍ମାନ କରିବ । ”


    ଦେଶର ଗରିବ , ବଞ୍ଚିତ , ଶୋଷିତଙ୍କ ଜୀବନ ସ୍ତରକୁ ଉପରକୁ ଉଠାଇବା ଲାଗି ସେ ଆଜୀବନ ପ୍ରୟାସ କରିଚାଲିଥିଲେ । ସେ କହୁଥିଲେ , “ ଦାରିଦ୍ର୍ୟ , ଦରିଦ୍ରତା ଗରିମାର ବିଷୟ ନୁହେଁ , ବରଂ ଏହା ବାଧ୍ୟବାଧକତା ଅଟେ , ନାଚାରପଣ ଅଟେ ଏବଂ ବାଧ୍ୟବାଧକତାର ନାମ ସନ୍ତୋଷ ହୋଇପାରିବ ନାହିଁ । କୋଟି କୋଟି ଦେଶବାସୀଙ୍କୁ ଏହି ବାଧ୍ୟବାଧକତାରୁ ମୁକ୍ତି ଦେବା ଲାଗି ସେ ଯଥାସମ୍ଭବ ପ୍ରୟାସ କରିଥିଲେ । ଗରିବକୁ ଅଧିକାର ଦେବା ଲାଗି ଦେଶରେ ଆଧାର ଭଳି ବ୍ୟବସ୍ଥା , ପ୍ରକ୍ରିୟାକୁ ଅଧିକରୁ ଅଧିକ ସରଳ କରିବା , ପ୍ରତ୍ୟେକ ଗାଁକୁ ସଡ଼କ , ସ୍ୱର୍ଣ୍ଣ ଚତୁର୍ଭୁଜ , ଦେଶରେ ବିଶ୍ୱସ୍ତରୀୟ ଭିତ୍ତିଭୂମି , ରାଷ୍ଟ୍ର ନିର୍ମାଣ ଲାଗି ତାଙ୍କ ସଂକଳ୍ପ ସହ ଯୋଡ଼ି ହୋଇଥିଲା ।


    ଆଜି ଭାରତ ଯେଉଁ ଟେକ୍ନୋଲୋଜିର ଶୀର୍ଷରେ ଛିଡ଼ା ହୋଇଛି ତାର ମୂଳଦୁଆ ମଧ୍ୟ ଅଟଳ ଜୀ ପ୍ରତିଷ୍ଠା କରିଥିଲେ । ସେ ନିଜ ସମୟ ଠାରୁ ଆହୁରି ଆଗକୁ ଦେଖିପାରୁଥିଲେ- ସ୍ୱପ୍ନଦ୍ରଷ୍ଟା ଥିଲେ କିନ୍ତୁ କର୍ମବୀର ମଧ୍ୟ ଥିଲେ । କବି ହୃଦୟ , ଭାବନାତ୍ମକ ମନ ତାଙ୍କ ପାଖରେ ଥିଲା ତ ’ ପୁଣି ସୈନିକ ଭଳି ପରାକ୍ରମୀ ମନୋଭାବ ତାଙ୍କ ପାଖରେ ରହିଥିଲା । ସେ ବିଦେଶ ଯାତ୍ରା କରିଥିଲେ । ଯେଉଁ ସ୍ଥାନକୁ ସେ ଗଲେ ସ୍ଥାୟୀ ମିତ୍ର କଲେ ଏବଂ ଭାରତର ସ୍ୱାର୍ଥ ପାଇଁ ସ୍ଥାୟୀ ମୁଳଦୁଆ ପ୍ରତିଷ୍ଠା କରି ଚାଲିଲେ । ସେ ଭାରତର ବିଜୟ ଏବଂ ବିକାଶର ସ୍ୱର ଥିଲେ ।


    ଅଟଳ ଜୀଙ୍କ ପ୍ରଖର ରାଷ୍ଟ୍ରବାଦ ଏବଂ ରାଷ୍ଟ୍ର ଲାଗି ସମର୍ପଣ କୋଟି କୋଟି ଦେଶବାସୀଙ୍କୁ ସବୁବେଳେ ଅନୁପ୍ରାଣିତ କରିଆସିଛି । ରାଷ୍ଟ୍ରବାଦ ତାଙ୍କ ପାଇଁ କେବଳ ଏକ ସ୍ଲୋଗାନ ନଥିଲା ବରଂ ଏକ ଜୀବନଶୈଳୀ ଥିଲା । ସେ ଦେଶକୁ କେବଳ ଏକ ଭୂଖଣ୍ଡ , ଭୂମିର ଖଣ୍ଡ ବୋଲି ମାନୁନଥିଲେ , ବରଂ ଏକ ଜୀବନ୍ତ , ସମ୍ବେଦନଶୀଳ ସଂସ୍ଥା ଭାବେ ଦେଖୁଥିଲେ । “ ଭାରତ ଭୂମିର ଖଣ୍ଡ ନୁହେଁ , ଜୀବନ୍ତ ରାଷ୍ଟ୍ରପୁରୁଷ ଅଟେ ” । ଏହା କେବଳ ଭାବନା ନଥିଲା , ବରଂ ତାଙ୍କର ସଂକଳ୍ପ ଥିଲା , ଏଥିପାଇଁ ସେ ନିଜ ଜୀବନ ବାଜି ଲଗାଇ ଦେଇଥିଲେ । ଦଶନ୍ଧି ଦଶନ୍ଧି ପର୍ଯ୍ୟନ୍ତ ବ୍ୟାପିଥିବା ସାଧାରଣ ଜୀବନରେ ସେ ନିଜର ଏହି ବିଚାରକୁ ନେଇ ବଞ୍ଚିବାରେ , ଏହାକୁ ଭୂମିଗତସ୍ତରରେ କାମରେ ଲଗାଇବାରେ ବିତାଇ ଦେଇଥିଲେ । ଜରୁରୀ ପରିସ୍ଥିତି ଆମ ଗଣତନ୍ତ୍ର ଉପରେ ଯେଉଁ ଦାଗ ଲଗାଇଥିଲା ତା ’ କୁ ଦୂର କରିବାରେ ଅଟଳ ଜୀଙ୍କ ପ୍ରୟାସକୁ ଦେଶ ସବୁବେଳେ ମନେ ରଖିବ ।


    ରାଷ୍ଟ୍ରଭକ୍ତିର ଭାବନା , ଜନସେବାର ପ୍ରେରଣା ତାଙ୍କ ନାମ ଅନୁକୂଳ ଅଟଳ ରହିଥିଲା । ଭାରତ ତାଙ୍କ ହୃଦୟରେ ଥିଲା , ଭାରତୀୟତା ତାଙ୍କ ଶରୀରରେ । ସେ ଦେଶର ଜନତାଙ୍କୁ ମଧ୍ୟ ନିଜ ଆରାଧ୍ୟ ବୋଲି ଭାବୁଥିଲେ । ଭାରତର ପ୍ରତ୍ୟେକ କଣିକାକୁ , ଗୋଡ଼ି ମାଟିକୁ , ଭାରତର ପ୍ରତ୍ୟେକ ବୁନ୍ଦାକୁ , ପବିତ୍ର ଏବଂ ପୂଜନୀୟ ବୋଲି ଗ୍ରହଣ କରିଥିଲେ ।


    ଯେତିକି ସମ୍ମାନ , ଯେତିକି ଉଚ୍ଚତା ଅଟଳ ଜୀଙ୍କୁ ମିଳିଥିଲା ତା ’ ଠାରୁ ଅଧିକ ସେ ତୃଣମୂଳସ୍ତରରେ ଯୋଡ଼ି ହୋଇ ରହିଥିଲେ । ନିଜ ସଫଳତାକୁ ମଧ୍ୟ ସେ ନିଜ ମସ୍ତିଷ୍କ ଉପରେ ପ୍ରଭାବୀ ହେବାକୁ ଦେଇନଥିଲେ । ପ୍ରଭୁଙ୍କ ଠାରୁ ଯଶ , କୀର୍ତ୍ତିର କାମନା ଅନେକ ଲୋକ କରିଥାନ୍ତି , କିନ୍ତୁ ଅଟଳ ଜୀ ହିଁ ଥିଲେ ଯିଏ କହିଥିଲେ ,


    “ ହେ ପ୍ରଭୁ ! ମୋତେ ଏତେ ଉଚ୍ଚତା କେବେ ଦିଅ ନାହିଁ ।


    ଅନ୍ୟମାନଙ୍କୁ ଆଲିଙ୍ଗନ କରିପାରିବି ନାହିଁ , ଏତେ ଦୂରତା କେବେ ଦିଅ ନାହିଁ ”


    ନିଜ ଦେଶବାସୀଙ୍କ ସହ ଏତେ ସହଜରେ ଏବଂ ସରଳତାର ସହିତ ଯୋଡ଼ି ହୋଇ ରହିବାର ଏହି କାମନା ହିଁ ତାଙ୍କୁ ସାମାଜିକ ଜୀବନରେ ଏକ ଭିନ୍ନ ସୋପାନରେ ନେଇ ଛିଡ଼ା କରୁଥିଲା ।


    ସେ ଯନ୍ତ୍ରଣା ସହୁଥିଲେ , କଷ୍ଟକୁ ଚୁପଚାପ ନିଜ ଭିତରେ ସମାହିତ କରିଦେଉଥିଲେ , କିନ୍ତୁ ସମସ୍ତଙ୍କୁ ଅମୃତ ପ୍ରଦାନ କରିଚାଲିଥିଲେ-ସାରା ଜୀବନ । ଯେତେବେଳେ ତାଙ୍କୁ କଷ୍ଟ ହେଉଥିଲା ସେ କହୁଥିଲେ- “ ଦେହ ଧାରଣ କୋ ଦଣ୍ଡ ହୈ , ସବ୍ କାହୁ କୋ ହୋୟ , ଜ୍ଞାନୀ ଭୁଗତେ ଜ୍ଞାନ ସେ ମୁରଖ ଭୁଗତେ ରୋଏ ”- ଦେହ ଧାରଣ ଏକ ଦଣ୍ଡ ଅଟେ , ଯାହା ସମସ୍ତେ ଭୋଗନ୍ତି , ଜ୍ଞାନୀ ଏହାକୁ ଜ୍ଞାନ ରୂପେ ଗ୍ରହଣ କରିନିଏ କିନ୍ତୁ ମୂର୍ଖ କେବଳ କାନ୍ଦୁଥାଏ । ସେ ଜ୍ଞାନ ମାର୍ଗରେ ଅତ୍ୟନ୍ତ ଗଭୀର ଯନ୍ତ୍ରଣାକୁ ମଧ୍ୟ ସହିଥିଲେ ଏବଂ ଅତ୍ୟନ୍ତ ଦ୍ୱେଷମୁକ୍ତ ଭାବନା ସହିତ ବିଦାୟ ନେଇଥିଲେ ।


    ଯଦି ଭାରତ ତାଙ୍କ ଶିରାପ୍ରଶିରରେ ଥିଲା ତ ’ ବିଶ୍ୱର ବେଦନା ତାଙ୍କ ମର୍ମକୁ ଭେଦୁଥିଲା । ଏହି କାରଣରୁ ହିରୋସିମା ଭଳି କବିତାର ଜନ୍ମ ହୋଇଥିଲା । ସେ ବିଶ୍ୱ ନାୟକ ଥିଲେ । ମା ’ ଭାରତୀର ପ୍ରକୃତ ବିଶ୍ୱ ନାୟକ । ଭାରତର ସୀମା ଠାରୁ ଊର୍ଦ୍ଧ୍ଵରେ ଭାରତର କିର୍ତ୍ତି ଏବଂ କରୁଣାର ବାର୍ତ୍ତା ପ୍ରତିଷ୍ଠା କରିଥିବା ଆଧୁନିକ ବୁଦ୍ଧ ।


    କିଛି ବର୍ଷ ପୂର୍ବେ ଲୋକସଭାରେ ଯେତେବେଳେ ତାଙ୍କୁ ବର୍ଷର ସର୍ବଶ୍ରେଷ୍ଠ ସାଂସଦ ସମ୍ମାନରେ ସମ୍ମାନିତ କରାଗଲା ତ ’ ସେ କହିଥିଲେ , “ ଏ ଦେଶ ଅତି ଅଦ୍ଭୂତ , ଅଭିନବ ଅଟେ । କୌଣସି ଏକ ପଥରକୁ ସିନ୍ଦୂର ଲଗାଇ ଅଭିବାଦନ କରାଯାଏ , ଅଭିନନ୍ଦନ କରାଯାଇପାରେ । ”


    ନିଜ ପୁରୁଷାର୍ଥକୁ , ନିଜ କର୍ତ୍ତବ୍ୟନିଷ୍ଠାକୁ ରାଷ୍ଟ୍ର ଲାଗି ସମର୍ପିତ କରିବା ତାଙ୍କ ବ୍ୟକ୍ତିତ୍ୱର ମହାନତାକୁ ପ୍ରତିଫଳିତ କରିଥାଏ । ଏହା 125 କୋଟି ବେଶବାସୀଙ୍କ ପାଇଁ ତାଙ୍କର ସବୁଠୁ ବଡ଼ ଏବଂ ପ୍ରଖର ବାର୍ତ୍ତା ଅଟେ । ଦେଶର ସାଧନ , ସମ୍ବଳ ଉପରେ ସମ୍ପୂର୍ଣ୍ଣ ଭରସା କରି , ଆମକୁ ଏବେ ଅଟଳ ଜୀଙ୍କ ସ୍ୱପ୍ନକୁ ପୂରଣ କରିବାକୁ ହେବ , ତାଙ୍କ ସ୍ୱପ୍ନର ଭାରତ ନିର୍ମାଣ କରିବାକୁ ହେବ ।


    ନୂତନ ଭାରତର ଏହି ସଂକଳ୍ପ , ଏହି ଭାବନା ନେଇ ମୁଁ ନିଜ ପକ୍ଷରୁ ଏବଂ 125 କୋଟି ଦେଶବାସୀଙ୍କ ପକ୍ଷରୁ ଅଟଳ ଜୀଙ୍କୁ ଶ୍ରଦ୍ଧାଞ୍ଜଳି ଅର୍ପଣ କରୁଛି , ତାଙ୍କୁ ପ୍ରଣାମ କରୁଛି ।


    ***************

    
    
    (Release ID: 1543283) Visitor Counter : 3