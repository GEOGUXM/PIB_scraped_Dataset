      ପରିବେଶ ଓ ଜଙ୍ଗଲ ମନ୍ତ୍ରଣାଳୟ

      ମନୁଷ୍ୟ ଓ ବନ୍ୟପ୍ରାଣୀଙ୍କ ମଧ୍ୟରେ ଥିବା ଦ୍ୱନ୍ଦ୍ୱର ମୂଳ କାରଣର ସମାଧାନ କରାଯିବା ଉଚିତ : ସୁରେଶ ପ୍ରଭୁ
      ପର୍ଯ୍ୟାବରଣ ମନ୍ତ୍ରଣାଳୟ ପକ୍ଷରୁ ବିଶ୍ୱ ହସ୍ତୀ ଦିବସ ପାଳିତ;
      ସ୍ୱାଧୀନତା ଦିବସ ଦିନ ଉଦଯାପିତ ହେବ ଚାରିଦିନିଆ “ଗଜ ମହୋତ୍ସବ”
      Posted On: 12 AUG 2018 7:34PM by PIB Bhubaneshwar


    ମନୁଷ୍ୟ ଓ ବନ୍ୟପ୍ରାଣୀଙ୍କ ମଧ୍ୟରେ ଥିବା ଦ୍ୱନ୍ଦ୍ୱର ମୂଳ କାରଣର ସମାଧାନ କରାଯିବା ଉପରେ ବାଣିଜ୍ୟ ଓ ଶିଳ୍ପ ମନ୍ତ୍ରୀ ଶ୍ରୀ ସୁରେଶ ପ୍ରଭୁ ଗୁରୁତ୍ୱ ଆରୋପ କରିଛନ୍ତି । ମାନବ ସମାଜ ଓ ବନ୍ୟପ୍ରାଣୀଙ୍କ ଭିତରେ ଲାଗିଥିବା ଏହି ବିବାଦ କେବଳ ପ୍ରାଣୀମାନଙ୍କ ସକାଶେ ଏକ ଜୀବନ ମରଣ ସମସ୍ୟା ନୁହେଁ ଏହା ଉପରେ ମାନବ ସମାଜର ସ୍ଥିତି ମଧ୍ୟ ନିର୍ଭରଶୀଳ । ବିଶ୍ୱ ହସ୍ତୀ ଦିବସ ପାଳନ ଉପଲକ୍ଷେ ଆଜି ଇନ୍ଦିରା ଗାନ୍ଧୀ ଜାତୀୟ କଳା କେନ୍ଦ୍ରଠାରେ ଆୟୋଜିତ ଏକ କାର୍ଯ୍ୟକ୍ରମରେ ଉଦ୍‌ବୋଧନ ଦେଇ ଶ୍ରୀ ପ୍ରଭୁ କହିଲେ ଯେ ମାନବ ସମାଜ ନିକଟରେ ଏଭଳି ମୌଳିକ ପ୍ରଶ୍ନର ଉତ୍ତର ପହଞ୍ଚିବା ଉଚିତ । ବନ୍ୟପ୍ରାଣୀମାନଙ୍କ ସୁରକ୍ଷା ସକାଶେ ଉଭୟ ବନ୍ୟପ୍ରାଣୀ ଓ ଜଙ୍ଗଲର ସୁରକ୍ଷା ଆବଶ୍ୟକ । ମାନବ ସମାଜ ଏ ସଂପର୍କରେ ସଚେତନ ହେବା ଜରୁରି । ବନ୍ୟସଂପଦର ସୁରକ୍ଷା ବିନା ବନ୍ୟପ୍ରାଣୀମାନେ କଦାପି ସୁରକ୍ଷିତ ରହିପାରିବେ ନାହିଁ । ପ୍ରଗତି ସହ ପରିବେଶର ସୁରକ୍ଷା ଅଙ୍ଗାଙ୍ଗୀ ଭାବେ ଜଡ଼ିତ । ଜଙ୍ଗଲ ସଂପଦ ହେଉଛି ପରିବେଶର ମୂଳ ଅଙ୍ଗ । ତେଣୁ ଏହାର ସୁରକ୍ଷା ପାଇଁ ସଭିଏଁ ଆଗେଇ ଆସିବା ଉଚିତ । ଏହି ପରିପ୍ରେକ୍ଷୀରେ ଡ଼କ୍ଟର ମନିକାନନ୍ଦନ ଏବଂ ସେମାନଙ୍କ ପରିବାରର ସର୍ବୋଚ୍ଚ ବଳିଦାନକୁ ମନ୍ତ୍ରୀ ଶ୍ରୀ ପ୍ରଭୁ ସ୍ମରଣ କରିଥିଲେ ।


    କାର୍ଯ୍ୟକ୍ରମରେ ଉଦ୍‌ବୋଧନ ଦେଇ ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ବିଭାଗର ସ୍ୱତନ୍ତ୍ର ସଚିବ ଡ଼କ୍ଟର ସିଦ୍ଧାନ୍ତ ଦାସ କହିଲେ ଯେ ବିକାଶର ସନ୍ଧାନରେ ମାନବୀୟ ହସ୍ତକ୍ଷେପ ହସ୍ତୀମାନଙ୍କ ପ୍ରାକୃତିକ ଆବାସସ୍ଥଳୀକୁ ଖଣ୍ଡ ଖଣ୍ଡ କରିପକାଇଛି ଏବଂ ନଷ୍ଟ କରିଛି । ଏହା ମାନବ-ବନ୍ୟପ୍ରାଣୀଙ୍କ ମଧ୍ୟରେ ଏକ ବିବାଦ ସୃଷ୍ଟି କରିଛି । ହାତୀମାନେ ଦିନକୁ 18 ଘଣ୍ଟା ପର୍ଯ୍ୟନ୍ତ ଗଛପତ୍ର ଖାଇ ଖାଇ ଘୂରି ବୁଲୁଥାନ୍ତି ଏବଂ ସେମାନେ ନିଜର ଅର୍ଦ୍ଧଭୁକ୍ତ ଖାଦ୍ୟକୁ ହିଁ ମଳତ୍ୟାଗ କରିଥାନ୍ତି ଯେଉଁଥିରେ ଘାସ , ବାଉଁଶପତ୍ର ଓ ଜଙ୍ଗଲର ଅନ୍ୟାନ୍ୟ ପତ୍ରାଦି ଥାଏ । ଏହା ଏକ ଚେନ୍‌ ପ୍ରକ୍ରିୟା । ଯଦି ହାତୀମାନଙ୍କୁ ଗୋଟିଏ ସ୍ଥାନରେ ଅବରୋଧ କରି ରଖାଯିବ ତେବେ ସେମାନଙ୍କର ପ୍ରକୃତି ସହ ଥିବା ସଂପର୍କଟି ତୁଟିଯିବ । ତେଣୁ ପ୍ରାକୃତିକ ହାତୀ କରିଡ଼ୋର ଓ ସେମାନଙ୍କ ଆବାସସ୍ଥଳୀର ସୁରକ୍ଷା ଜରୁରି ବୋଲି ସେ ମତ ପୋଷଣ କରିଥିଲେ ।


    ଏହି ଅବସରରେ ଭାରତୀୟ ବନ୍ୟପ୍ରାଣୀ ଟ୍ରଷ୍ଟର ବ୍ରାଣ୍ଡ୍‌ ଆମ୍ବାସାଡ଼ର ସୁଶ୍ରୀ ଦୀୟା ମୀର୍ଜା କହିଲେ ଯେ ମଣିଷ ଓ ବନ୍ୟପ୍ରାଣୀଙ୍କ ମଧ୍ୟରେ ସୁସଂପର୍କ ରକ୍ଷା କରାଯିବାର ଏକ ସହଜ ଉପାୟ ହେଲା ଉଭୟଙ୍କ ମଧ୍ୟରେ ଭାବ ସଂପର୍କ ସ୍ଥାପନ । “ ଗଜ ମହୋତ୍ସବ ” ସଂରକ୍ଷଣ କାର୍ଯ୍ୟରେ ନିୟୋଜିତ ବ୍ୟକ୍ତିବିଶେଷ , ନୀତି ପ୍ରବର୍ତ୍ତନକ , ଜନସାଧାରଣ ଏବଂ ବିଶେଷ କରି ଶିଶୁମାନଙ୍କ ମଧ୍ୟରେ ବନ୍ୟପ୍ରାଣୀଙ୍କ ସୁରକ୍ଷା ସକାଶେ ସଚେତନତା ଜାଗରଣ କରିବ ବୋଲି ସେ ମତବ୍ୟକ୍ତ କରିଥିଲେ ।


    ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରଣାଳୟ ଏବଂ ଭାରତୀୟ ବନ୍ୟପ୍ରାଣୀ ଟ୍ରଷ୍ଟ ମିଳିତ ଭାବେ “ ଗଜ ମହୋତ୍ସବ ” ର ଆୟୋଜନ କରିଛନ୍ତି । ଏହି ଚାରିଦିନିଆ ମହୋତ୍ସବ ଅଗଷ୍ଟ 15 , 2018 ତାରିଖ , ସ୍ୱାଧୀନତା ଦିବସରେ ଉଦ୍‌ଯାପିତ ହେବ । ଦେଶରେ ଥିବା ମୋଟ 101ଟି ହାତୀ କରିଡ଼ୋରର ସୁରକ୍ଷା ସଂପର୍କରେ ଜନସଚେତନତା ସୃଷ୍ଟି କରିବା ହେଉଛି ଗଜ ମହୋତ୍ସବର ମୁଖ୍ୟ ଉଦ୍ଦେଶ୍ୟ ।


    ଏହି ଅବସରରେ ବିଶ୍ୱ ହସ୍ତୀ ଦିବସ ପାଳନ ଲାଗି ଏକ ପୁରସ୍କାର ଉତ୍ସବ ଅନୁଷ୍ଠିତ ହୋଇଥିଲା ଏବଂ ମନ୍ତ୍ରୀ ଶ୍ରୀ ପ୍ରଭୁ ସ୍ୱର୍ଗତଃ ଡ଼କ୍ଟର ମନିକାନନ୍ଦନଙ୍କୁ “ ଶ୍ରେଷ୍ଠ ହସ୍ତୀ ଯୋଦ୍ଧା ପୁରସ୍କାର ” ପ୍ରଦାନ କରିଥିଲେ । ତାଙ୍କର ବିଧବା ପତ୍ନୀ ଶ୍ରୀମତୀ ସଙ୍ଗୀତା ମନିକାନନ୍ଦନ ଏହି ପୁରସ୍କାର ଗ୍ରହଣ କରିଥିଲେ । ଏସୀୟ ହାତୀ ସଂରକ୍ଷଣ ସକାଶେ ଉଲ୍ଲେଖନୀୟ ଅବଦାସ ସକାଶେ ଜନ ବର୍ଟନ ଓ ସୁଶ୍ରୀ ଭିଭିଏନ୍ ବର୍ଟନଙ୍କୁ ସମ୍ମାନିତ କରାଯାଇଥିବାବେଳେ 15ଟି ହାତୀଙ୍କୁ ପୁଣିଥରେ ଜଙ୍ଗଲକୁ ଫେରାଇ ନେବାରେ ସକ୍ଷମ ହୋଇଥିବାରୁ ଆସାମ ସରକାରଙ୍କୁ ପୁରସ୍କୃତ କରାଯାଇଥିଲା । ସେହିଭଳି ବନ୍ୟପ୍ରାଣୀ ସଂରକ୍ଷଣ ସକାଶେ ଉଲ୍ଲେଖନୀୟ ଅବଦାନ ସକାଶେ ଡ଼କ୍ଟର ଅଲକା ପାଣ୍ଡେ , ସୁଶ୍ରୀ ଇନା ପୁରୀ , ସୁଶ୍ରୀ ଅନୀତା ନାୟାର , ସୁଶ୍ରୀ ବୁଲବୁଲ ଶର୍ମା , ଶ୍ରୀ ସୁରେନ୍ଦ୍ର ବର୍ମା , ଶ୍ରୀ ସାନ୍ତୁମ ସେଠ ଓ ଶ୍ରୀ ଅଭିଳାଷ ଖାଣ୍ଡେକରଙ୍କୁ ସମ୍ମାତିକ କରାଯାଇଥିଲା । ଏହି ଅବସରରେ ମନ୍ତ୍ରୀ ଶ୍ରୀ ପ୍ରଭୁ “ ମେରେ ଦେଶ୍ କୀ ଜମୀନ୍ ” ଶୀର୍ଷକ ଏକ ଭିଡ଼ିଓର ଶୁଭ ଉନ୍ମୋଚନ କରିଥିଲେ । ପ୍ରସୂନ ଯୋଶୀଙ୍କ ସଂଗୀତ ସଂଯୋଜନାରେ ଏଥିରେ କଣ୍ଠଦାନ କରିଛନ୍ତି ସୁଶ୍ରୀ ଶ୍ରେୟା ଘୋଷାଲ , ସୁନିଧି ଚୌହାନ , ବିଶାଲ ଦଧଲାନୀ ଓ ବେନୀ ଦୟାଲ । ଏହି ଅବସରରେ ମନ୍ତ୍ରଣାଳୟର ବହୁ ବରିଷ୍ଠ ପଦାଧିକାରୀଙ୍କ ସମେତ ଅନେକ ମାନ୍ୟଗଣ୍ୟ ବ୍ୟକ୍ତି ଉପସ୍ଥିତ ଥିଲେ ।


    **********

    
    
    (Release ID: 1542925) Visitor Counter : 2