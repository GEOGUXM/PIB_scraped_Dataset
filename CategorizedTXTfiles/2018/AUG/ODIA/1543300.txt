      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପୂର୍ବତନ ପ୍ରଧାନମନ୍ତ୍ରୀ ଶ୍ରୀ ଅଟଳ ବିହାରୀ ବାଜପେୟୀଙ୍କ ବିୟୋଗରେ ପ୍ରଧାନମନ୍ତ୍ରୀଙ୍କ ଶୋକ
      Posted On: 16 AUG 2018 5:42PM by PIB Bhubaneshwar


    ପୂର୍ବତନ ପ୍ରଧାନମନ୍ତ୍ରୀ ଶ୍ରୀ ଅଟଳ ବିହାରୀ ବାଜପେୟୀ ଆଉ ନାହାନ୍ତି । ତାଙ୍କ ବିୟୋଗରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଗଭୀର ଶୋକବ୍ୟକ୍ତ କରିଛନ୍ତି ।


    ଏକାଧିକ ଟ୍ୱିଟ୍ ଜରିଆରେ ପ୍ରଧାନମନ୍ତ୍ରୀ ତାଙ୍କ ଶୋକ ବାର୍ତ୍ତାରେ କହିଛନ୍ତି ଯେ “ ମୁଁ ନିଃଶବ୍ଦ ଅଟେ , ଶୂନ୍ୟ ଅଟେ , କିନ୍ତୁ ଭାବନାର ଜୁଆର ମୋ ମନ ଭିତରେ ଉଠିବାରେ ଲାଗିଛି । ଆମ ସମସ୍ତଙ୍କ ଶ୍ରଦ୍ଧେୟ ଅଟଳଜୀ ଆଉ ଆମ ଗହଣରେ ନାହାନ୍ତି । ନିଜ ଜୀବନର ପ୍ରତ୍ୟେକ ମୁହୂର୍ତ୍ତ ସେ ରାଷ୍ଟ୍ରକୁ ସମର୍ପି ଦେଇଥିଲେ । ତାଙ୍କର ଦେହାବସାନ ସହିତ ଏକ ଯୁଗର ଅବସାନ ଘଟିଛି ।


    କିନ୍ତୁ ସେ ଆମକୁ କହି ଯାଇଛନ୍ତି- “ मौत की उमर क्या है ? दो पल भी नहीं , ज़िन्दगी सिलसिला , आज कल की नहीं मैं जी भर जिया , मैं मन से मरूं , लौटकर आऊँगा , कूच से क्यों डरूं ?”


    “ ମୃତ୍ୟୁର ବୟସ କ ’ ଣ ? ମାତ୍ର କିଛି କ୍ଷଣ ବି ନୁହେଁ , ଜୀବନର ଗତି ଓ ଧାରା , ଆଜିର କଥା କାଲି କି ନୁହେଁ , ମୁଁ ବହୁତ ବଂଚି ସାରିଛି , ମୁଁ ମନରେ ମୃତ୍ୟୁବରଣ କରେ , ଫେରି ଆସିବି , ପ୍ରସ୍ଥାନକୁ ଡର କାହିଁକି ?”


    ଅଟଳ ଜୀ ଆଜି ଆମ ଗହଣରେ ନାହାନ୍ତି , କିନ୍ତୁ ତାଙ୍କର ପ୍ରେରଣା , ତାଙ୍କର ମାର୍ଗଦର୍ଶନ , ପ୍ରତ୍ୟେକ ଭାରତୀୟଙ୍କୁ , ପ୍ରତ୍ୟେକ ଭାଜପା କାର୍ଯ୍ୟକର୍ତ୍ତାଙ୍କୁ ମିଳିଚାଲିଥିବ । ଈଶ୍ୱର ତାଙ୍କ ଆତ୍ମାକୁ ଶାନ୍ତି ଦିଅନ୍ତୁ ଏବଂ ତାଙ୍କର ପ୍ରତ୍ୟେକ ସ୍ନେହୀଙ୍କୁ ଏହି ଦୁଃଖ ସହିବାର ଶକ୍ତି ଦିଅନ୍ତୁ । ଓମ ଶାନ୍ତି!


    ଆମ ସମସ୍ତଙ୍କ ପ୍ରିୟ ଅଟଳଜୀଙ୍କ ବିୟୋଗରେ ସାରା ଭାରତ ଶୋକ ସାଗରରେ ବୁଡ଼ିଯାଇଛି । ତାଙ୍କର ବିୟୋଗ ଏକ ଯୁଗର ଅବସାନ ହେବା ଭଳି । ସେ ଦେଶ ପାଇଁ ବଂଚିଥିଲେ ଏବଂ ଅନେକ ଦଶନ୍ଧୀ ଧରି ଦେଶକୁ ସମ୍ପୂର୍ଣ୍ଣ ସେବା ଦେଇଥିଲେ । ଏହି ଦୁଃଖଦ ମୁହୂର୍ତ୍ତରେ ତାଙ୍କ ପରିବାର , ବିଜେପି କାର୍ଯ୍ୟକର୍ତ୍ତା ଓ ତାଙ୍କର ଅଗଣିତ ପ୍ରଶଂସକଙ୍କ ପ୍ରତି ମୋର ସମବେଦନା ।


    ଅଟଳଜୀଙ୍କ ଅନୁକରଣୀୟ ନେତୃତ୍ୱରେ ଏକବିଂଶ ଶତାବ୍ଦୀରେ ଏକ ସୁଦୃଢ଼ , ସମୃଦ୍ଧ ଏବଂ ସମାବେଶୀ ଭାରତ ନିର୍ମାଣର ମୂଳଦୁଆ ପ୍ରତିଷ୍ଠା ହୋଇଥିଲା । ବିଭିନ୍ନ କ୍ଷେତ୍ରରେ ତାଙ୍କର ଭବିଷ୍ୟଦର୍ଶୀ ନୀତି ପ୍ରତ୍ୟେକ ଏବଂ ସମସ୍ତ ଭାରତୀୟ ନାଗରିକଙ୍କ ଜୀବନକୁ ଛୁଇଁଥିଲା । ଅଟଳଜୀଙ୍କ ଦେହାବସାନ ମୋ ପାଇଁ ବ୍ୟକ୍ତିଗତ ଭାବେ ଏକ ଅପୂରଣୀୟ କ୍ଷତି । ତାଙ୍କ ସହିତ ମୋର ଅଗଣିତ ମଧୁର ସ୍ମୃତି ରହିଛି । ମୋ ଭଳି କାର୍ଯ୍ୟକର୍ତ୍ତାଙ୍କ ପାଇଁ ସେ ପ୍ରେରଣା ଥିଲେ । ତାଙ୍କର ତୀକ୍ଷ୍ଣ ବୁଦ୍ଧିମତା ଏବଂ ଚମତ୍କାର ମେଧାଶକ୍ତିକୁ ମୁଁ ବିଶେଷ ଭାବେ ସ୍ମରଣ କରିବି ।


    ଅଟଳଜୀଙ୍କ ଉଦ୍ଯୋଗ ଏବଂ ସଂଘର୍ଷ କାରଣରୁ ଗୋଟିଏ ଗୋଟିଏ ଇଟା ଯୋଡ଼ିବା ଭଳି ବିଜେପିର ନିର୍ମାଣ ହୋଇଥିଲା । ସେ ବିଜେପିର ବାର୍ତ୍ତା ପ୍ରଚାର କରିବା ଲାଗି ସାରା ଭାରତ ଭ୍ରମଣ କରିଥିଲେ । ଫଳରେ ଜାତୀୟ ରାଜନୀତି ଏବଂ ବିଭିନ୍ନ ରାଜ୍ୟରେ ବିଜେପି ଏକ ଦୃଢ଼ ଶକ୍ତି ଭାବେ ପ୍ରତିଷ୍ଠିତ ହୋଇଥିଲା ।


    ଶ୍ରୀ ଅଟଳ ବିହାରୀ ବାଜପେୟୀଙ୍କ ଆଜି ଅପରାହ୍ଣ 5.05ମିନଟରେ ପରଲୋକ ଘଟିଥିବା ନେଇ ପୂର୍ବରୁ ନୂଆଦିଲ୍ଲୀସ୍ଥିତ ଅଖିଳ ଭାରତ ଆୟୁର୍ବିଜ୍ଞାନ ସଂସ୍ଥାନ (ଏମ୍ସ) ପକ୍ଷରୁ ଏକ ପ୍ରେସ ବିବୃତିରେ ସୂଚନା ଦିଆଯାଇଥିଲା ।


    **********

    
    
    (Release ID: 1543300) Visitor Counter : 3