      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଦିଲ୍ଲୀ ପୁଲିସରେ ମହିଳା ସ୍ୱାଟ୍ ଟିମ୍ ସାମିଲକୁ ରାଜନାଥ ସିଂହଙ୍କ ପ୍ରଶଂସା
      Posted On: 10 AUG 2018 6:27PM by PIB Bhubaneshwar


    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ଶୁକ୍ରବାର ଦିଲ୍ଲୀରେ ସାଉଥ୍-ୱେଷ୍ଟ ଡିସିପି ଅଫିସ୍ , ଦିଲ୍ଲୀ କ୍ୟାଣ୍ଟ ପୁଲିସ ଥାନା ଏବଂ ଦିଲ୍ଲୀ ପୁଲିସ ଆବାସିକ କଂପ୍ଲେକ୍ସ ଉଦଘାଟନ କରିଛନ୍ତି । ଏଥିସହ ଦିଲ୍ଲୀ ପୁଲିସରେ ମହିଳା ସ୍ୱାଟ୍ ଟିମ୍ ସାମିଲ କାର୍ଯ୍ୟକ୍ରମରେ ମଧ୍ୟ ସେ ସଭାପତିତ୍ୱ କରିଥିଲେ । ଦିଲ୍ଲୀର ଲେଫ୍ଟନାଣ୍ଟ ଗଭର୍ଣ୍ଣର ଅନିଲ ବାଇଜଲ , ଦିଲ୍ଲୀ ପୁଲିସ କମିଶନର ଅମୂଲ୍ୟ ପଟ୍ଟନାୟକ ଏବଂ ବରିଷ୍ଠ ଅଧିକାରୀମାନେ କାର୍ଯ୍ୟକ୍ରମରେ ଉପସ୍ଥିତ ଥିଲେ ।


    କାର୍ଯ୍ୟକ୍ରମରେ ଉଦବୋଧନ ଦେଇ ରାଜନାଥ ସିଂହ କହିଥିଲେ ଯେ , ନୂତନ କଂପ୍ଲେକ୍ସ ପୁଲିସ ବିଭାଗର ମୌଳିକ ଭିତ୍ତିଭୂମିକୁ ସୁଦୃଢ଼ କରିବ । ଏହା କର୍ମଚାରୀମାନଙ୍କ ମନୋବଳ ଦୃଢ଼ କରିବ ଯାହାକି ଜନସାଧାରଣଙ୍କୁ ମଧ୍ୟ ଲାଭ ପହଞ୍ଚାଇବ । ସେ କହିଥିଲେ ଯେ , 2017-18 ରେ ଦିଲ୍ଲୀ ପୁଲିସକୁ 6378.18 କୋଟି ଟଙ୍କା ପାଣ୍ଠି ଦିଆଯାଇଥିବା ବେଳେ 2018-19ରେ ଏହା 7426.98 କୋଟି ଟଙ୍କାକୁ ବୃଦ୍ଧି କରାଯାଇଛି । ଯାହାକି 15% ଅଧିକ । କ୍ରାଇମ ୟୁନିଟ ପାଇଁ ଫେସିଆଲ ରିକୋଗନିସନ ସିଷ୍ଟମ ଏବଂ କନଷ୍ଟେବଲଙ୍କୁ ସିମ୍ କାର୍ଡ ସହ 2700 ଡିଭାଇସ୍ ଯୋଗାଇ ଦିଆଯାଇଛି ।


    ଦିଲ୍ଲୀ ପୁଲିସର ସ୍ପେଶାଲ ସେଲରେ ଆତଙ୍କବାଦୀ ନିରୋଧୀ ଅପରେସନ ପାଇଁ 40 ଜଣିଆ ମହିଳା କମାଣ୍ଡୋ ସ୍ୱାଟ୍ ଟିମ୍ ସାମିଲ ହୋଇଥିବାରୁ ସ୍ୱରାଷ୍ଟ୍ର ମନ୍ତ୍ରୀ ସନ୍ତୋଷ ପ୍ରକାଶ କରିଥିଲେ । ଏହି ଟିମ୍ ଏନଏସଜି ଦ୍ୱାରା ପ୍ରଶିକ୍ଷିତ ହୋଇଛନ୍ତି । ଏହି ଟିମ ସ୍ୱାଧୀନତା ଦିବସ ଅବସରରେ ମୁତୟନ ହେବେ । ମହିଳା ସଶକ୍ତିକରଣ ଦିଗରେ ଦିଲ୍ଲୀ ପୁଲିସର ଏଭଳି ପଦକ୍ଷେପକୁ ସ୍ୱରାଷ୍ଟ୍ର ମନ୍ତ୍ରୀ ପ୍ରଶଂସା କରିଥିଲେ । ମହିଳାମାନଙ୍କୁ ନୂତନ ଦାୟିତ୍ୱ ଦେଇଥିବାରୁ ସେ ଦିଲ୍ଲୀ ପୁଲିସକୁ ଧନ୍ୟବାଦ ଦେଇଥିଲେ । ଟିମରେ ଥିବା ସମସ୍ତ କମାଣ୍ଡୋ ଦେଶର ଉତ୍ତର-ପୂର୍ବାଞ୍ଚଳରୁ ଆସିଛନ୍ତି । ରାଜଧାନୀରେ ପ୍ରାୟ 3 ଲକ୍ଷ ଛାତ୍ରୀ , କର୍ମଜୀବୀ ମହିଳା ଏବଂ ଗୃହିଣୀଙ୍କୁ ଆତ୍ମରକ୍ଷା କୌଶଳ ପ୍ରଶିକ୍ଷଣ ଦେଇଥିବାରୁ ସେ ଦିଲ୍ଲୀ ପୁଲିସକୁ ଧନ୍ୟବାଦ ଦେଇଥଲେ ।


    ସେ କହିଥିଲେ ମହିଳାମାନଙ୍କୁ ଆତ୍ମରକ୍ଷା କୌଶଳରେ ପାରଙ୍ଗମ ହେବାପାଇଁ ପ୍ରଶିକ୍ଷଣ ସକାଶେ ସରକାର 2017ରେ 10.13କୋଟି ଟଙ୍କା ମଂଜୁର କରିଛନ୍ତି । ପୁଲିସ ବିଭାଗରେ ମହିଳାମାନଙ୍କୁ ୩୩% ସଂରକ୍ଷଣ ସକାଶେ ସରକାର ନିଷ୍ପତ୍ତି ନେବା ପରେ ଦିଲ୍ଲୀ ସମେତ ସମସ୍ତ କେନ୍ଦ୍ରଶାସିତ ଅଞ୍ଚଳରେ ମହିଳାମାନେ ଅଧିକ ସଂଖ୍ୟାରେ ପୁଲିସ ବିଭାଗରେ ସାମିଲ ହେଉଛନ୍ତି ।


    ଦିଲ୍ଲୀ ପୁଲିସର ଆଇଜ୍ ଆଣ୍ଡ ଇୟର ଯୋଜନା , ପ୍ରହରୀ ଯୋଜନା , ଅପରେସନ ମିଳାପ୍ , ଅଟୋ ଚୋରି ରୋକିବାକୁ ଆପ୍ , ଅନଲାଇନ ପିସିସି , ବରିଷ୍ଠ ନାଗରିକଙ୍କ ଆପରୁ ଲୋକମାନେ ଯଥେଷ୍ଟ ଲାଭ ପାଉଛନ୍ତି । ଏହା ପୁଲିସ ଆଧୁନିକୀକରଣକୁ ସୂଚାଉଛି ।


    ଦିଲ୍ଲୀ ପୁଲିସରେ ଅତିରିକ୍ତ 12ହଜାର କର୍ମଚାରୀ ନିଯୁକ୍ତି ପାଇଁ ଥିବା ପ୍ରସ୍ତାବ ଏବେ ବିଚାରାଧୀନ ରହିଛି । ତେବେ 3 , 139 ଜଣ ପୁଲିସକୁ ନିଯୁକ୍ତି ପାଇଁ ମଂଜୁରି ଦିଆଯାଇଛି । 2016ରେ ସରକାର 4 , 227 ନୂତନ ପଦବି ସୃଷ୍ଟି କରିଥିବା ବେଳେ ଚଳିତ ବର୍ଷ 3 , 139 ପଦବି ସୃଷ୍ଟି ହୋଇଛି । ଅପରାଧୀଙ୍କୁ ଦଣ୍ଡ ହାର ବୃଦ୍ଧି କରିବାକୁ ଆଇନ ଶୃଙ୍ଖଳା ବିଭାଗରୁ ତଦନ୍ତ ପ୍ରକ୍ରିୟାକୁ ଅଲଗା କରିବାକୁ ଅଧିକ ପଦବୀ ସୃଷ୍ଟି କରାଯାଇଛି ।


    ସ୍ୱରାଷ୍ଟ୍ର ମନ୍ତ୍ରୀ କହିଥିଲେ ଯେ , ଦିଲ୍ଲୀ ପୁଲିସ ରାଜଧାନୀର ପୁଲିସ ହୋଇଥିବାରୁ ଏହା ଅନ୍ୟାନ୍ୟ ରାଜ୍ୟ ଓ କେନ୍ଦ୍ର ଶାସିତ ଅଞ୍ଚଳର ପୁଲିସ ବାହିନୀ ପାଇଁ ଆଦର୍ଶ ହେବା ଉଚିତ । ପୁଲିସ ବିଭାଗର ସବୁଠାରୁ ଉନ୍ନତ ବ୍ୟବସ୍ଥା ଏହା ଗ୍ରହଣ କରିବା ଆବଶ୍ୟକ । ପୁଲିସ ପ୍ରତି ଲୋକଙ୍କ ମନୋଭାବରେ ପରିବର୍ତ୍ତନ ଆଣିବାକୁ ବରିଷ୍ଠ ଅଧିକାରୀମାନେ ମଧ୍ୟ ଯବାନମାନଙ୍କ ସହ ପାଟ୍ରୋଲିଂରେ ଯିବା ଉଚିତ ବୋଲି ସେ କହିଥିଲେ ।


    **********************


    

    
    (Release ID: 1542900) Visitor Counter : 1