      ଆଦିବାସୀ ବ୍ୟାପାର ମନ୍ତ୍ରଣାଳୟ

      ଦେଶରେ କାର୍ଯ୍ୟକ୍ଷମ ରହିଛି 219ଟି ଇଏମଆର
      Posted On: 02 AUG 2018 5:39PM by PIB Bhubaneshwar


    ତଫସିଲଭୁକ୍ତ ଜନଜାତି ବର୍ଗର ପିଲାମାନଙ୍କୁ ଗୁଣାତ୍ମକ ମିଡ଼ଲ ଏବଂ ହାଇସ୍କୁଲ ଶିକ୍ଷା ପ୍ରଦାନ ସକାଶେ କେନ୍ଦ୍ର ଆଦିବାସୀ ବ୍ୟାପାର ମନ୍ତ୍ରଣାଳୟ ପକ୍ଷରୁ ଏକଲବ୍ୟ ମଡ଼େଲ ଆବାସିକ ବିଦ୍ୟାଳୟ ( EMR )ମାନ ରାଜ୍ୟ/କେନ୍ଦ୍ରଶାସିତ କ୍ଷେତ୍ରରେ ପାଣ୍ଠି ଯୋଗାଣ ମାଧ୍ୟମରେ ସ୍ଥାପନର ବ୍ୟବସ୍ଥା କରାଯାଇଛି । ଏହି ପାଣ୍ଠି “ ଭାରତ ସମ୍ବିଧାନର ଧାରା 275(1)ର ବ୍ୟବସ୍ଥା ଅନୁସାରେ ପାଣ୍ଠି ” ମାଧ୍ୟମରେ ଯୋଗାଇ ଦିଆଯାଇଥାଏ । ରାଜ୍ୟ ସରକାର/କେନ୍ଦ୍ରଶାସିତ କ୍ଷେତ୍ର ପ୍ରଶାସନମାନେ ଏହିସବୁ ବିଦ୍ୟାଳୟର ପରିଚାଳନା ଏବଂ ସକ୍ରିୟ ଭାବେ କାର୍ଯ୍ୟକରିବା ସକାଶେ ଦାୟୀ । ରାଜ୍ୟ ସରକାର/କେନ୍ଦ୍ରଶାସିତ କ୍ଷେତ୍ର ପ୍ରଶାସନ ଚାହିଁଲେ କୌଣସି ପ୍ରକାର ସମ୍ଭାବ୍ୟ/ ଉପଯୁକ୍ତ ପରିଚାଳନା ମୋଡ଼ କାର୍ଯ୍ୟକାରୀ କରିପାରିବେ । ତାହା ସ୍ୱାଧୀନ ଶିକ୍ଷା ସୋସାଇଟି , ସରକାରୀ-ଘରୋଇ ସହଭାଗୀତା ଏବଂ ସେଥିରେ କୌଣସି ପ୍ରସିଦ୍ଧ ଶିକ୍ଷାନୁଷ୍ଠାନଙ୍କୁ ସାମିଲ କରିବା ଆଦି ମାଧ୍ୟମରେ କରିପାରିବେ । ତେବେ ତାହା ରାଜ୍ୟ ସରକାରଙ୍କ ଶିକ୍ଷା ବିଭାଜନ ଅଥବା ଅନ୍ୟ ଯେକୌଣସି ଉପଯୁକ୍ତ ବ୍ୟବସ୍ଥା ଅନୁସାରେ ସାକାର କରାଯାଇପାରିବ । ସେହିସବୁ ବିଦ୍ୟାଳୟରେ ନାମଲେଖା , ଶିକ୍ଷକ ନିଯୁକ୍ତି , ଅନ୍ୟାନ୍ୟ କର୍ମଚାରୀ ନିଯୁକ୍ତି , ଦୈନନ୍ଦିନ ପରିଚାଳନା ବ୍ୟାପାର ଯାହାକି ବିଦ୍ୟାଳୟକୁ କାର୍ଯ୍ୟକାରୀ କରିବା ସକାଶେ ଜରୁରୀ ତାହା ସଂପୂର୍ଣ୍ଣ ଭାବେ ରାଜ୍ୟ ସରକାର/କେନ୍ଦ୍ରଶାସିତ କ୍ଷେତ୍ର ପ୍ରଶାସନ ଦ୍ୱାରା ଚୟନ କରାଯାଇଥିବା ସୋସାଇଟି ଉପରେ ନ୍ୟସ୍ତ ଏବଂ ସେମାନେ ଏଥି ସକାଶେ ଯାହା ଯଥାର୍ଥ ବୋଲି ବିବେଚନା କରିବେ ତାହା ଗ୍ରହଣୀୟ ହେବ ।


    ଶିକ୍ଷା ବ୍ୟକ୍ତିତ୍ୱର ବିକାଶ ସହ ସାମାଜିକ- ଆର୍ଥିକ ବିକାଶର ସୁବିଧା ସୁଯୋଗ ହାସଲ କରିବା ସକାଶେ ସବୁଠାରୁ ସଫଳ ମାଧ୍ୟମ ଓ ସାଧନ । ଏହା ଦ୍ୱାରା ବିକାଶ ପ୍ରକ୍ରିୟା ତ୍ୱରାନ୍ୱିତ ହୋଇଥାଏ । ସରକାର ଇଏମଆର ଏକରେ ତଫସିଲଭୁକ୍ତ ଛାତ୍ରଛାତ୍ରୀମାନଙ୍କୁ ଗୁଣାତ୍ମକ ଶିକ୍ଷା ପ୍ରଦାନ କରିବା ସକାଶେ ବିବିଧ କାର୍ଯ୍ୟକ୍ରମ ଗ୍ରହଣ କରିଛନ୍ତି । ସେଥି ମଧ୍ୟରେ ତାଲିମପ୍ରାପପ୍ତ ଶିକ୍ଷକ ଉପଲବ୍ଧ କରାଇବା , ସ୍ମାର୍ଟ ଶ୍ରେଣୀର ବିକାଶ , କମ୍ପ୍ୟୁଟର ଲାବର ବ୍ୟବସ୍ଥା , ବିଜ୍ଞାନ ଶିକ୍ଷା ସକାଶେ ପରୀକ୍ଷାଗାରର ଉନ୍ନତିକରଣ , ଗଣିତ , ବିଜ୍ଞାନ ଓ ଇଂରାଜୀ ଶିକ୍ଷା ସକାଶେ ଅତିରିକ୍ତ କ୍ଲାସର ବ୍ୟବସ୍ଥା ତଥା ଶିକ୍ଷାତିରିକ୍ତ ଅନ୍ୟାନ୍ୟ କାର୍ଯ୍ୟକ୍ରମର ବ୍ୟବସ୍ଥା ଆବଶ୍ୟକ ।


    ରାଜ୍ୟ ସରକାର/ଇଏମଆରଏସଗୁଡ଼ିକୁ ପରିଚାଳନା କରୁଥିବା ସୋସାଇଟିମାନଙ୍କ ଠାରୁ ମିଳୁଥିବା ପ୍ରଗତି ରିପୋର୍ଟ/ସମୀକ୍ଷା ରିପୋର୍ଟକୁ ଆଦିବାସୀ ବ୍ୟାପାର ମନ୍ତ୍ରଣାଳୟ ସମୟାନ୍ତରେ ସମୀକ୍ଷା କରି ଦେଖିଥାଏ । ସେଥିପାଇଁ କ୍ଷେତ୍ରୀୟ ପରାମର୍ଶ ମଧ୍ୟ ନିଆଯାଇଥାଏ । ଆଦିବାସୀ ବ୍ୟାପାର ମନ୍ତ୍ରଣାଳୟର ସଚିବ ଏଥିପାଇଁ ଗଠିତ ପ୍ରକଳ୍ପ ଆକଳନ କମିଟିର ମୁଖ୍ୟ ଯାହା “ ଭାରତ ସମ୍ବିଧାନର ଧାରା 275(1)ର ବ୍ୟବସ୍ଥା ଅନୁସାରେ ପାଣ୍ଠି ” ବ୍ୟବସ୍ଥା ଅନୁସାରେ ମିଳୁଥିବା ବାର୍ଷିକ ଯୋଜନାକୁ ତର୍ଜମା କରି ଦେଖିବା ସହ ସେସବୁକୁ ମଞ୍ଜୁରି ପ୍ରଦାନ କରିଥାନ୍ତି । ସେହିଭଳି ଏହି କମିଟି ଏକଲବ୍ୟ ମଡ଼େଲ ବିଦ୍ୟାଳୟଗୁଡ଼ିକର କାର୍ଯ୍ୟକ୍ରମକୁ ପୁଙ୍ଖାନୁପୁଙ୍ଖ ଭାବେ ସମୀକ୍ଷା କରି ଦେଖିଥାନ୍ତି । ସେଥିରେ ରାଜ୍ୟ ସରକାରଙ୍କ ପ୍ରତିନିଧିମାନେ ସାମିଲ ହୋଇଥାନ୍ତି । ନିୟମିତ ଭାବେ ଏଭଳି ସମୀକ୍ଷା ଏବଂ ତତ୍‌ ପରବର୍ତ୍ତୀ ଯୋଜନା ପ୍ରବର୍ତ୍ତନ କାର୍ଯ୍ୟକ୍ରମ ଉପରେ ନଜର ରଖାଯିବା ଦ୍ୱାରା ଏହାର କାର୍ଯ୍ୟଦକ୍ଷତା ବୃଦ୍ଧି ପାଇଥାଏ । 2016 ମସିହା ଜୁନ୍‌ ମାସ ସୁଦ୍ଧା ଦେଶରେ ଏକଲବ୍ୟ ମଡ଼େଲ ବିଦ୍ୟାଳୟ ସଂଖ୍ୟା 137 ଥିବାବେଳେ 2018 ମସିହା ଅଗଷ୍ଟ ସୁଦ୍ଧା ତାହା 219କୁ ବୃଦ୍ଧି ପାଇଛି ।


    2017-18 ଶିକ୍ଷା ବର୍ଷରେ ଦେଶରେ ଥିବା ଏକଲବ୍ୟ ମଡ଼େଲ ବିଦ୍ୟାଳୟରେ ପାଶ୍‌ ହାର ପାଖାପାଖି 90% ହୋଇଛି । ସେମାନଙ୍କ ମଧ୍ୟରୁ 53% ଛାତ୍ରଛାତ୍ରୀ ଦଶମ ଶ୍ରେଣୀ ବୋର୍ଡ଼ ପରୀକ୍ଷାରେ ପ୍ରଥମ ଶ୍ରେଣୀରେ ଉତ୍ତୀର୍ଣ୍ଣ ହୋଇଥିବା ବେଳେ 81% ଛାତ୍ରଛାତ୍ରୀ ଦ୍ୱାଦଶ ଶ୍ରେଣୀ ବୋର୍ଡ଼ ପରୀକ୍ଷାରେ ପାଶ୍‌ କରିଛନ୍ତି ଓ ସେମାନଙ୍କ ମଧ୍ୟରୁ 61% ପ୍ରଥମ ଶ୍ରେଣୀ ହାସଲ କରିଛନ୍ତି । ଅଧିକନ୍ତୁ , 146 ଜଣ ଛାତ୍ରଛାତ୍ରୀ ନିଟ୍‌ ପରୀକ୍ଷା କ୍ଲିୟର୍‌ କରିଛନ୍ତି ଏବଂ 253 ଜଣ ଛାତ୍ରଛାତ୍ରୀ ଜେଇଇ ମେନ୍‌ ପରୀକ୍ଷାରେ ଉତ୍ତୀର୍ଣ୍ଣ ହୋଇଥିବା ଜଣାପଡ଼ିଛି । ସେହିପରି 8 ଜଣ ଛାତ୍ରଛାତ୍ରୀ କ୍ଲାଟ୍‌ ପରୀକ୍ଷା କ୍ଲିୟର କରିଛନ୍ତି । ଶିକ୍ଷା ବ୍ୟତୀତ ତଫସିଲଭୁକ୍ତ ଛାତ୍ରଛାତ୍ରୀମାନେ ଅନ୍ୟାନ୍ୟ ସହ ପାଠ୍ୟକ୍ରମରେ ବିଶେଷ କରି କ୍ରୀଡ଼ା ପ୍ରତିଯୋଗିତାରେ ଜାତୀୟ କାରାଟେ ଚାମ୍ପିଅନସିପ , ରାଜ୍ୟସ୍ତରୀୟ ବ୍ୟାଡ଼ମିଣ୍ଟନ ପ୍ରତିଯୋଗିତା , ଜାତୀୟ ଭଲିବଲ ପ୍ରତିଯୋଗିତା ଏବଂ ଇଏମଆରଏସ , ନଗ୍ରକଟା ପଶ୍ଚିମବଙ୍ଗଠାରେ ଆୟୋଜିତ ରାଜ୍ୟସ୍ତରୀୟ ଗଣତନ୍ତ୍ର ଦିବସ ପ୍ୟାରେଡ଼ 2018ରେ ଶ୍ରେଷ୍ଠ ମାର୍ଚ୍ଚିଂ ଦଳ ଭାବେ ବିବେଚିତ ହୋଇଛନ୍ତି ।


    କେନ୍ଦ୍ର ଆଦିବାସୀ ବ୍ୟାପାର ରାଷ୍ଟ୍ରମନ୍ତ୍ରୀ ଶ୍ରୀ ଯଶୱନ୍ତ ସିଂ ଭାଭୋର ରାଜ୍ୟସଭାରେ ଏହି ସୂଚନା ପ୍ରଦାନ କରିଛନ୍ତି ।


    **********

    
    
    (Release ID: 1541770) Visitor Counter : 1