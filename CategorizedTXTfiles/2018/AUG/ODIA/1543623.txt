      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      କେରଳ ବନ୍ୟାଂଚଳ ପାଇଁ କେନ୍ଦ୍ରର 600 କୋଟି ଟଙ୍କା ସହାୟତା
      ରିଲିଫ କାର୍ଯ୍ୟର ସମୀକ୍ଷା କଲା ଜାତୀୟ ସଙ୍କଟ ପରିଚାଳନା କମିଟି
      • ଖାଦ୍ୟ ଓ ଯୋଗାଣ ମନ୍ତ୍ରଣାଳୟ ପଠାଇବ ଅତିରିକ୍ତ 89,540 ଟନ୍ ଚାଉଳ
      • ରାଷ୍ଟ୍ରାୟତ୍ତ ତୈଳ କମ୍ପାନୀ ଦେଲେ 25 କୋଟି ଟଙ୍କାର ସହାୟତା
      • ପେଟ୍ରୋଲିୟମ ମନ୍ତ୍ରଣାଳୟ ଦେଲା 3.2 ଲକ୍ଷ ଏଲପିଜି ସିଲିଣ୍ଡର ଓ 2.2 ଲକ୍ଷ ରେଗୁଲେଟର
      • ରେଲବାଇ ପଠାଇଲା 24 ଲକ୍ଷ ଲିଟର ପାନୀୟ ଜଳ ସହ 2.7 ଲକ୍ଷ ପାଣି ବୋତଲ
      • ଖାଦ୍ୟ ପ୍ରକ୍ରିୟାକରଣ ମନ୍ତ୍ରଣାଳୟ ପଠାଉଛି ଜରୁରି ଖାଦ୍ୟ, ମସଲା, ଲୁଣ, ଚା’ ଓ କଫି
      
      Posted On: 21 AUG 2018 6:02PM by PIB Bhubaneshwar


    କେରଳର ବନ୍ୟାଂଚଳ ପାଇଁ ସହାୟତା ସ୍ୱରୂପ ପ୍ରତିଶ୍ରୁତି ମୁତାବକ କେନ୍ଦ୍ର ସରକାର ଆଜି 600 କୋଟି ଟଙ୍କା ମଂଜୁର କରିଛନ୍ତି । ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ 500 ଟଙ୍କା ଏବଂ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ଶହେ କୋଟି ଟଙ୍କା ଦେବାକୁ ଘୋଷଣା କରିଥିଲେ ।


    ରାଜ୍ୟର ଚାଲିଥିବା ରିଲିଫ୍ ଓ ଉଦ୍ଧାର କାର୍ଯ୍ୟର ସମୀକ୍ଷା ପାଇଁ ଜାତୀୟ ସଙ୍କଟ ପରିଚାଳନା କମିଟି (ଏନସିଏମସି) କ୍ରମାଗତ ଷଷ୍ଠ ଦିନ ପାଇଁ ମଧ୍ୟ ଆଜି ବୈଠକ କରିଥିଲା । ବୈଠକରେ କ୍ୟାବିନେଟ ସଚିବ ପି.କେ ସିହ୍ନା ଅଧ୍ୟକ୍ଷତା କରିଥିଲେ । କେରଳର ମୁଖ୍ୟ ସଚିବ ଭିଡିଓ କନଫରେନ୍ସିଂ ଜରିଆରେ ବୈଠକରେ ଭାଗ ନେଇଥିଲେ । ରାଜ୍ୟରେ ଏବେ ବନ୍ୟାଜଳ ହ୍ରାସ ପାଇଥିଲେ ମଧ୍ୟ କେତେକ ସ୍ଥାନ ଏବେ ବି ବନ୍ୟାଜଳ ଘେରରେ ଥିବା ସେ ସୂଚନା ଦେଇଥିଲେ ।


    ରାଜ୍ୟ ସରକାରଙ୍କ ଅନୁରୋଧ କ୍ରମେ ଖାଦ୍ୟ ଓ ଯୋଗାଣ ମନ୍ତ୍ରଣାଳୟ ଅତିରିକ୍ତ 89 , 540 ଟନ୍ ଚାଉଳ ପଠାଇବାର ବ୍ୟବସ୍ଥା କରିଛି ।


    ଖାଉଟି ବ୍ୟାପାର ବିଭାଗ ପୂର୍ବରୁ ଶହେ ଟନ୍ ଡାଲି ପଠାଇଥିବା ବେଳେ ଏବେ ଅତିରିକ୍ତ ହରଡ଼ ଡାଲି ପଠାଇବାର ବ୍ୟବସ୍ଥା କରୁଛି ।


    କେରଳ ମୁଖ୍ୟମନ୍ତ୍ରୀଙ୍କ ରିଲିଫ ପାଣ୍ଠିକୁ ରାଷ୍ଟ୍ରାୟତ ତୈଳ କମ୍ପାନୀମାନେ 25 କୋଟି ଟଙ୍କାର ସହାୟତା ପ୍ରଦାନ କରିଛନ୍ତି । ବନ୍ୟାଂଚଳରେ ଏଲପିଜି ବଂଟନ ପାଇଁ ପେଟ୍ରୋଲିୟମ ଓ ପ୍ରାକୃତିକ ଗ୍ୟାସ ମନ୍ତ୍ରଣାଳୟ ସ୍ୱତନ୍ତ୍ର ପଏଂଟ ନିର୍ଦ୍ଧାରିତ କରିଛି । ପଞ୍ଜିକୃତ ହୋଇ ନଥିବା ଯାନ ଦ୍ୱାରା ଏଲପିଜି ସିଲିଣ୍ଡର ବଂଟନ ପାଇଁ ମଧ୍ୟ ରାଜ୍ୟ ସରକାରଙ୍କଠାରୁ ଅନୁମତି ହାସଲ ହୋଇଛି । ବନ୍ୟାଂଚଳ ପାଇଁ ମନ୍ତ୍ରଣାଳୟ 3.2 ଲକ୍ଷ ଏଲପିଜି ସିଲିଣ୍ଡର ଓ 2.2 ଲକ୍ଷ ରେଗୁଲେଟର ପ୍ରଦାନ କରିଛି ।


    ରେଲବାଇ ପକ୍ଷରୁ 24 ଲକ୍ଷ ଲିଟର ପାନୀୟ ଜଳ ସହ 2.7 ଲକ୍ଷ ପାଣି ବୋତଲ ଯୋଗାଇ ଦିଆଯାଇଛି । ଏର୍ଣ୍ଣାକୁଲମରେ ଏବେ ଅତିରିକ୍ତ 14 ଲକ୍ଷ ଲିଟର ପାଣି ମହଜୁଦ ରହିଛି । ପ୍ରଭାବିତ ଅଂଚଳରେ ବେଡସିଟ୍ ଓ କମ୍ବଳ ବଂଟନ ପାଇଁ ମଧ୍ୟ ରେଳବାଇ ବ୍ୟବସ୍ଥା କରିଛି । ସବୁ ରୁଟରେ ଏବେ ଟ୍ରେନ ଚଳାଚଳ ଆରମ୍ଭ ହୋଇଗଲାଣି । ରେଳବାଇ ମଧ୍ୟ ବିଭିନ୍ନ ରାଜ୍ୟରୁ ମାଗଣାରେ ରିଲିଫ ସାମଗ୍ରୀ କେରଳକୁ ପରିବହନ କରୁଛି ।


    ପ୍ରଭାବିତ ଅଂଚଳରେ ବିଦ୍ୟୁତ ଯୋଗାଯୋଗ ପୁନଃପ୍ରତିଷ୍ଠା କରିବା ପାଇଁ ଶକ୍ତି ମନ୍ତ୍ରଣାଳୟ ପକ୍ଷରୁ ଏକ କାର୍ଯ୍ୟାନ୍ୱୟନ ଯୋଜନା କରାଯାଇଛି । 94% ଟେଲିଫୋନ ଟାୱାର କାର୍ଯ୍ୟକ୍ଷମ ହୋଇପାରିଛି । ଟେଲିଫୋନ୍ ଏକ୍ସଚେଞ୍ଜଗୁଡ଼ିକୁ ବିଦ୍ୟୁତ ସଂଯୋଗ ଲାଗି ପ୍ରାଥମିକତା ଦିଆଯାଉଛି ।


    ସ୍ୱାସ୍ଥ୍ୟ ମନ୍ତ୍ରଣାଳୟ ପକ୍ଷରୁ ପୂର୍ବରୁ ବନ୍ୟାଂଚଳକୁ 1 କୋଟି କ୍ଳୋରିନ୍ ଟାବଲେଟ ଯୋଗାଇ ଦିଆଯାଇଥିବା ବେଳେ ଏବେ ଆଉ 3 କୋଟି ଟାବଲେଟ ଦିଆଯିବ । 30 ଟନ୍ ବ୍ଲିଚିଙ୍ଗ ପାଉଡର ଓ 1.76 ଲକ୍ଷ ସାନିଟାରୀ ନାପକିନ୍ ପଠାଯାଇଛି । ଆଗାମୀ ଦିନରେ ଅଧିକ ପଠାଇବାକୁ ମଧ୍ୟ ବ୍ୟବସ୍ଥା କରାଯାଉଛି । ଏ ପର୍ଯ୍ୟନ୍ତ କୌଣସି ଠାରେ ରୋଗ ବ୍ୟାପିଥିବାର ସୂଚନା ମିଳିନାହିଁ ।


    ରାଜ୍ୟ ସରକାରଙ୍କ ଅନୁରୋଧ କ୍ରମେ ଖାଦ୍ୟ ପ୍ରକ୍ରିୟାକରଣ ମନ୍ତ୍ରଣାଳୟ ଦ୍ୱାରା ଜରୁରି ଖାଦ୍ୟ ମସଲା , ଲୁଣ , ଚା ’ ଏବଂ କଫି ପଠାଯାଉଛି ।


    କେରଳର ବନ୍ୟାଂଚଳ ପାଇଁ ମଗାଯାଉଥିବା ରିଲିଫ ସାମଗ୍ରୀ ଉପରୁ କଷ୍ଟମ ଡ୍ୟୁଟି ଓ ଆଇଜିଏସଟି ଛାଡ଼ ପାଇଁ କେନ୍ଦ୍ର ଅର୍ଥ ମନ୍ତ୍ରଣାଳୟ ଘୋଷଣା କରିସାରିଛି ।


    ଉଦ୍ଧାର ଅଭିଯାନ କମିବାରେ ଲାଗିଥିବାରୁ ରାଜ୍ୟ ସରକାର ବିଭିନ୍ନ ସ୍ଥାନରେ ମୁତୟନ ଥିବା ସେନା ଟିମ୍ ଓ ଏନଡିଆରଏଫ୍ ଯବାନଙ୍କୁ ପର୍ଯ୍ୟାୟକ୍ରମେ ଅନ୍ତର କରୁଛନ୍ତି ।


    ଏନସିଏମସି ବୈଠକରେ କେନ୍ଦ୍ର ସ୍ୱାସ୍ଥ୍ୟ , ଦୂରସଂଚାର , ଖାଉଟି ବ୍ୟାପାର , ଖାଦ୍ୟ ଓ ଯୋଗାଣ ବିଭାଗ , ଶକ୍ତି , ପେଟ୍ରୋଲିୟମ ଓ ପ୍ରାକୃତିକ ଗ୍ୟାସ୍ , ବାଣିଜ୍ୟ ଓ ବୟନ ମନ୍ତ୍ରଣାଳୟର ସଚିବମାନଙ୍କ ସହ ସେନା , ସ୍ୱରାଷ୍ଟ୍ର ମନ୍ତ୍ରଣାଳୟ , ଜାତୀୟ ବିପର୍ଯ୍ୟୟ ପରିଚାଳନା କର୍ତୃପକ୍ଷ (ଏନଡିଏମ୍ଏ)ର ବରିଷ୍ଠ ଅଧିକାରୀମାନେ ଉପସ୍ଥିତ ଥିଲେ ।


    **********


    

    
    (Release ID: 1543623) Visitor Counter : 1