      ସ୍ୱାସ୍ଥ୍ୟ ଓ ପରିବାର ମନ୍ତ୍ରଣାଳୟ

      କେରଳ ରିଲିଫ, ଉଦ୍ଧାର କାର୍ଯ୍ୟର ସମୀକ୍ଷା କଲେ କେନ୍ଦ୍ର ମନ୍ତ୍ରୀ ଶ୍ରୀ ଜେ.ପି.ନଡ୍ଡା
      • ତ୍ରିଭେନ୍ଦ୍ରମ ପଠାଗଲା 65 ଟନ ଅତ୍ୟାବଶ୍ୟକ ଔଷଧ
      • ପର୍ଯ୍ୟାୟକ୍ରମେ ଦିଆଯିବ 4 କୋଟି କ୍ଲୋରିନ ବଟିକା, 60 ଟନ ବ୍ଲିଚିଂ ପାଉଡର
      • ସମ୍ଭାବ୍ୟ ରୋଗ ସଂକ୍ରମଣ ସ୍ଥିତି ଉପରେ ଅହରହ ନଜର ରଖିଛନ୍ତି କେନ୍ଦ୍ର ସ୍ୱାସ୍ଥ୍ୟ ମନ୍ତ୍ରଣାଳୟ
      Posted On: 21 AUG 2018 8:51PM by PIB Bhubaneshwar


    କେରଳରେ ରିଲିଫ ଏବଂ ଉଦ୍ଧାର କାର୍ଯ୍ୟର ଅଗ୍ରଗତି ସଂର୍ପକରେ କେନ୍ଦ୍ର ସ୍ୱାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରୀ ଶ୍ରୀ ଜେ.ପି.ନଡ୍ଡା ଏକ ଉଚ୍ଚସ୍ତରୀୟ ବୈଠକରେ ସମୀକ୍ଷା କରିଛନ୍ତି । କେନ୍ଦ୍ର ସ୍ୱାସ୍ଥ୍ୟ ଓ ପରିବାର କଲ୍ୟାଣ ରାଷ୍ଟ୍ରମନ୍ତ୍ରୀ ଶ୍ରୀ ଅଶ୍ୱିନୀ କୁମାର ଚୌବେ ଏବଂ ସ୍ୱାସ୍ଥ୍ୟ ଓ ପରିବାର କଲ୍ୟାଣ ସଚିବ ଶ୍ରୀମତୀ ପ୍ରୀତି ସୁଦାନଙ୍କ ସହିତ ଏନସିଡିସି ଏବଂ ସ୍ୱାସ୍ଥ୍ୟସେବା ମହାନିର୍ଦ୍ଦେଶକ ତଥା ଅନେକ ବରିଷ୍ଠ ଅଧିକାରୀ ଏହି ସମୀକ୍ଷା ବୈଠକରେ ଉପସ୍ଥିତ ଥିଲେ । ଶ୍ରୀ ନଡ୍ଡା କହିଥିଲେ ଯେ ବିଭିନ୍ନ ପ୍ରକାର ରୋଗ ସଂକ୍ରମଣକୁ ରୋକିବା ପାଇଁ ପ୍ରତିଦିନ ତଦାରଖ କରାଯାଉଛି ଏବଂ ରଣନୈତିକ ସ୍ୱାସ୍ଥ୍ୟ ସଂଚାଳନ କେନ୍ଦ୍ର ପରିଚାଳିତ କରାଯାଉଛି । ସେ କହିଥିଲେ ଯେ ଏ ପର୍ଯ୍ୟନ୍ତ ସଂକ୍ରାମକ ରୋଗର କୌଣସି ପ୍ରଭାବ ପରିଲକ୍ଷିତ ହୋଇନାହିଁ । ସେ କହିଥିଲେ ଯେ , କେରଳ ସ୍ୱାସ୍ଥ୍ୟ ମନ୍ତ୍ରୀ ଶ୍ରୀମତୀ କେ ଶୈଳଜାଙ୍କ ସହିତ ସେ ନିୟମିତ ଭାବେ ଯୋଗାଯୋଗରେ ଅଛନ୍ତି ଏବଂ ନିଜେ ଏହି ସ୍ଥିତିର ତଦାରଖ ମଧ୍ୟ କରୁଛନ୍ତି । ପ୍ରତିଦିନ ସ୍ୱାସ୍ଥ୍ୟ ସଚିବ ମଧ୍ୟ କେରଳର ସ୍ୱାସ୍ଥ୍ୟ ବିଭାଗ ସହିତ ଯୋଗସୂତ୍ର ରକ୍ଷା କରି ସେଠାକାର ସ୍ଥିତି ଉପରେ ନଜର ରଖୁଛନ୍ତି ।


    ଏହି ଗମ୍ଭିର ବନ୍ୟା ପରିସ୍ଥିତିର ମୁକାବିଲା ପାଇଁ 65 ଟନ ଅତ୍ୟାବଶ୍ୟକ ଔଷଧ ଆଜି ବିମାନବାହିନୀ ଜରିଆରେ ଆକାଶମାର୍ଗରେ ପଠାଯାଇଛି ଏବଂ ଏହା ତ୍ରିଭେନ୍ଦ୍ରମ ପହଂଚିସାରିଛି । ଏକ କୋଟି କ୍ଲୋରିନ ବଟିକା ଆଜି ପଠାଯାଇଥିବା ବେଳେ ଆଉ 1 କୋଟି ବଟିକା ପଠାଯିବାର ବ୍ୟବସ୍ଥା କରାଯାଇଛି । ମୋଟ 4 କୋଟି କ୍ଲୋରିନ ବଟିକା ମଗାଯାଇଥିଲା ଯାହା ପର୍ଯ୍ୟାୟକ୍ରମେ ପଠାଯାଉଛି । ସ୍ୱାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରଣାଳୟ ଦ୍ୱାରା 20ଟନ ବ୍ଲିଚିଂଗ ପାଉଡର ପଠାଯାଇଛି । 10 ଟନ ବ୍ଲିଚିଂଗ ପାଉଡର ଆଜି ସଡକ ପଥରେ ପଠାଯାଇଥିବାବେଳେ ଅନ୍ୟ 10 ଟନ ବ୍ଲିଚିଂଗ ପାଉଡର ଆସନ୍ତାକାଲି ପଠାଯିବ । ଅତିରିକ୍ତ 40 ମେଟ୍ରିକ ଟନ ବ୍ଲିଚିଂଗ ପାଉଡର କ୍ରୟ କରାଯାଇଛି ଯାହା ଅତିଶୀଘ୍ର କେରଳ ପହଂଚାଯିବ ।


    ଏଥିସହିତ 12ଟି ସାର୍ବଜନୀନ ସ୍ୱାସ୍ଥ୍ୟ ସେବା ଦଳ ଗଠନ କରାଯାଇଛି , ସବୁଠାରୁ ଅଧିକ ପ୍ରଭାବିତ ସମସ୍ତ 12ଟି ଜିଲା ପାଇଁ ପ୍ରତ୍ୟେକ ଗୋଟିଏ ଗୋଟିଏ ଦଳ ଗଠନ କରାଯାଇଛି । ରାଜ୍ୟ ସରକାରଙ୍କ ଆବଶ୍ୟକତା ଅନୁଯାୟୀ ଏହି ଦଳଗୁଡିକ ପଠାଯିବ । ଏତଦବ୍ୟତୀତ 10ଟି ଡାକ୍ତରୀ ବିଶେଷଜ୍ଞ ଦଳ ମଧ୍ୟ ଗଠନ କରାଯାଇଛି ଯେଉଁଥିରେ 30 ଜଣ ବିଶେଷଜ୍ଞ ଏବଂ 20 ଜଣ ଚିକିତ୍ସକ ରହିଛନ୍ତି । ଏଥିସହିତ ରାଜ୍ୟ ସରକାରଙ୍କ ଆବଶ୍ୟକତା ଅନୁଯାୟୀ ମନୋ-ସାମାଜିକ ଦଳ ନିମହାନ୍ସ ସଂସ୍ଥାନରୁ ମଧ୍ୟ ମୁତୟନ କରାଯିବ ।


    ରାଷ୍ଟ୍ରୀୟ ରୋଗ ନିୟନ୍ତ୍ରଣ କେନ୍ଦ୍ର (ଏନସିଡିସି) ଦ୍ୱାରା ସ୍ୱାସ୍ଥ୍ୟ ସମ୍ବନ୍ଧିତ ଅନେକ ପରାମର୍ଶ ନିୟମାବଳୀ ଜାରୀ କରାଯାଇଛି । ଜଳବାହିତ ରୋଗ , ଭେକ୍ଟର ବାହିତ ରୋଗ ଏବଂ ଭାଇରାଲ ହେପାଟାଇଟିସ ଭଳି ଅନେକ ରୋଗ ବନ୍ୟା ପରବର୍ତ୍ତୀ ଅବସ୍ଥାରେ ପରିଲକ୍ଷିତ ହୋଇଥାଏ ଯାହାର ମୁକାବିଲା କରିବା କ୍ଷେତ୍ରରେ ପରାମର୍ଶ ନିୟମାବଳୀ ସହାୟତା କରିବ । ଏନସିଡିସି ଦଳ ରାଜ୍ୟ ସରକାରଙ୍କୁ ସହଯୋଗ ପ୍ରଦାନ କରିବା ପାଇଁ ପ୍ରସ୍ତୁତ ଅଛନ୍ତି ।


    କର୍ଣ୍ଣାଟକର କୋଡାଗୁଠାରେ ବନ୍ୟା ପରିସ୍ଥିତି ଉଦବେଗଜନକ ଥିବାରୁ ସେଠାରେ ଆବଶ୍ୟକ ସହାୟତା ପାଇଁ ଏକ ଡାକ୍ତରୀ ଦଳ ବାଙ୍ଗାଲୁରୁଠାରୁ କୋଡାଗୁ ଜିଲାକୁ ପଠାଯାଇଛି ।


    **********

    
    
    (Release ID: 1543605) Visitor Counter : 1