      ରେଳ ମନ୍ତ୍ରଣାଳୟ

      ରେଳ ଯାତ୍ରୀଙ୍କ ପାଇଁ ବୀମା
      Posted On: 01 AUG 2018 4:57PM by PIB Bhubaneshwar


    2016 ସେପ୍ଟେମ୍ବର 1 ତାରିଖରୁ ରେଳଯାତ୍ରୀଙ୍କ ପାଇଁ ଏକ ଇଚ୍ଛାଧୀନ ବୀମା ସୁବିଧା ପ୍ରଦାନ କରାଯାଉଛି । ଇଣ୍ଡିଆନ ରେଲୱେ କ୍ୟାଟରିଂ ଆଣ୍ଡ ଟୁରିଜମ୍ କର୍ପୋରେସନ ( IRCTC )ର ୱେବସାଇଟରେ ଇ-ଟିକେଟ କରୁଥିବା ଯାତ୍ରୀମାନେ 0.92 ଟଙ୍କା ଦେୟରେ କନଫର୍ମ/ଆରଏସି ଟିକେଟରେ ଏହି ସୁବିଧା ପାଉଛନ୍ତି । ରେଲୱେ ଆଇନ , 1989ର ଧାରା 123 , 124 , 124 A ଅନୁଯାୟୀ ରେଳ ଦୁର୍ଘଟଣା କିମ୍ବା କୌଣସି ଅଘଟଣ ହେଲେ ମୃତ୍ୟୁ କିମ୍ବା ଆହତ ହୋଇଥିଲେ ବୀମା ସୁବିଧା ହାସଲ କରିଥିବା ଯାତ୍ରୀ କିମ୍ବା ତାଙ୍କ ସମ୍ପର୍କୀୟଙ୍କୁ ବୀମା ଧାର୍ଯ୍ୟ ଅନୁଯାୟୀ କ୍ଷତିପୂରଣ ପ୍ରଦାନ କରାଯାଉଛି ।


    ପରବର୍ତ୍ତୀ ପର୍ଯ୍ୟାୟରେ ନଗଦ ବିହୀନ ଦେଣନେଣକୁ ପ୍ରୋତ୍ସାହିତ କରିବା ପାଇଁ 2016 ଡିସେମ୍ବର 10 ତାରିଖରୁ ଆଇଆରସିଟିସିରୁ ଅନଲାଇନରେ ଟିକେଟ କ୍ରୟ କରୁଥିବା ସମସ୍ତ ଯାତ୍ରୀଙ୍କୁ କନଫର୍ମ/ଆରଏସି ଟିକେଟରେ ବିନା ଦେୟରେ ବୀମା ସୁବିଧା ପ୍ରଦାନ କରାଯାଉଛି । ଏଥିପାଇଁ କୌଣସି ପ୍ରକାର ପ୍ରିମିୟମ ଦେବାକୁ ପଡ଼ୁନାହିଁ ।


    ଦୁର୍ଘଟଣାରେ ମୃତ୍ୟୁ କିମ୍ବା ଆହତ ଯାତ୍ରୀଙ୍କ ଆଇନଗତ ଉତ୍ତରାଧିକାରୀଙ୍କୁ ଦିଆଯାଉଥିବା ପରିମାଣ ;

      * ମୃତ୍ୟୁ ହୋଇଥିଲେ: 10 ଲକ୍ଷ ଟଙ୍କା
      * ସବୁଦିନ ପାଇଁ ଅକର୍ମଣ୍ୟ ହୋଇଥିଲେ: 10 ଲକ୍ଷ ଟଙ୍କା
      * ସବୁଦିନ ପାଇଁ ଆଂଶିକ ଭାବେ ଅକର୍ମଣ୍ୟ ହୋଇଥିଲେ: 7.5 ଲକ୍ଷ ଟଙ୍କା ପର୍ଯ୍ୟନ୍ତ
      * ଆହତଙ୍କ ଡାକ୍ତରଖାନା ଚିକିତ୍ସା ଖର୍ଚ୍ଚ: 2 ଲକ୍ଷ ଟଙ୍କା
      * ମୃତଦେହ ପରିବହନ ପାଇଁ: 10 ହଜାର ଟଙ୍କା

    ଯାତ୍ରୀଙ୍କୁ ବୀମା ସୁବିଧା ପ୍ରଦାନ ପାଇଁ ରେଳ ମନ୍ତ୍ରଣାଳୟ ଅଧୀନରେ ଥିବା ଆଇଆରସିଟିସି ତିନୋଟି ବୀମା କମ୍ପାନି ଶ୍ରୀରାମ ଜେନେରାଲ ଇନସ୍ୟୁରାନ୍ସ କମ୍ପାନି ଲିମିଟେଡ , ଆଇସିଆଇସିଆଇ ଲୋମ୍ବାର୍ଡ ଜେନେରାଲ ଇନସ୍ୟୁରାନ୍ସ କମ୍ପାନି ଲିମିଟେଡ ଏବଂ ରୟାଲ ସୁନ୍ଦରମ ଜେନେରାଲ ଇନସ୍ୟୁରାନ୍ସ କମ୍ପାନି ଲିମିଟେଡ ସହ ବୁଝାମଣା କରିଛି ।


    ରେଲୱେ ଆଇନ , 1989ର ଧାରା 123 , 124 ଏବଂ 124 A ଅନୁଯାୟୀ ରେଳ ଦୁର୍ଘଟଣାର ମୃତକଙ୍କ ପାଇଁ 8 ଲକ୍ଷ ଟଙ୍କା ଏବଂ ଆହତଙ୍କ ପାଇଁ 64 ହଜାର ଟଙ୍କାରୁ 8 ଲକ୍ଷ ଟଙ୍କା ପର୍ଯ୍ୟନ୍ତ (ଆହତଙ୍କ ଅବସ୍ଥା ଅନୁଯାୟୀ) କ୍ଷତିପୂରଣ ଦିଆଯାଉଛି ।


    ଆଇଆରସିଟିସି ୱେବସାଇଟରେ ଅନଲାଇନରେ ହେଉଥିବା ସମସ୍ତ ଟ୍ରେନର (ଯାତ୍ରୀବାହୀ ଟ୍ରେନ ଏବଂ ସହରତଳି ଟ୍ରେନ ବ୍ୟତୀତ)ସଂରକ୍ଷିତ ଶ୍ରେଣୀ ( SL, 1AC, 2AC, 3AC ) ଟିକେଟରେ ଏହି ବୀମା ସୁବିଧା ମିଳୁଛି । ଷ୍ଟେସନ କାଉଣ୍ଟରରେ ବୁକିଂ ହୋଇଥିବା ଟିକେଟ କିମ୍ବା ବିନା ଟିକେଟରେ ଯାତ୍ରା କରୁଥିବା ଯାତ୍ରୀଙ୍କ ପାଇଁ ବୀମା ସୁବିଧା ଉପଲବ୍ଧ ନାହିଁ ।


    ରେଳ ରାଷ୍ଟ୍ରମନ୍ତ୍ରୀ ରାଜେନ ଗୋହେନ୍ ଲୋକସଭାରେ ଏକ ଲିଖିତ ଉତ୍ତରରେ ବୁଧବାର ଏହି ସୂଚନା ଦେଇଛନ୍ତି ।


    **************

    
    
    (Release ID: 1541520) Visitor Counter : 2
    
    
    
    
    

*