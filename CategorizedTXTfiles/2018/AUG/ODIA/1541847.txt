      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ପାଞ୍ଚକୋଟି ଛୁଇଁଲା ପ୍ରଧାନମନ୍ତ୍ରୀ ଉଜ୍ଜ୍ୱଳା ଯୋଜନା
      Posted On: 03 AUG 2018 8:18PM by PIB Bhubaneshwar


    ଲୋକସଭା ବାଚସ୍ପତି ଶ୍ରୀମତୀ ସୁମିତ୍ରା ମହାଜନ ଆଜି ପ୍ରଧାନମନ୍ତ୍ରୀ ଉଜ୍ଜଳା ଯୋଜନାର ପାଞ୍ଚକୋଟିତମ ହିତାଧିକାରୀଙ୍କୁ ନୂଆଦିଲ୍ଲୀଠାରେ ଏଲପିଜି ସଂଯୋଗ ପ୍ରଦାନ କରିଛନ୍ତି । ବାଚସ୍ପତିଙ୍କଠାରୁ ଏହି ଏଲପିଜି ସଂଯୋଗ ପାଇଥିବା ହିତାଧିକାରୀ ହେଲେ ଦିଲ୍ଲୀର ଶ୍ରୀମତୀ ତକରାଦିରାନ । ନୂଆଦିଲ୍ଲୀର ସଂସଦ ଭବନ ପରିସରରେ ଆୟୋଜିତ ଏକ ବିଶେଷ କାର୍ଯ୍ୟକ୍ରମରେ ତାଙ୍କୁ ଏହି ଏଲପିଜି ସଂଯୋଗ ହସ୍ତାନ୍ତର କରାଯାଇଥିଲା । ଏହି ଅବସରରେ ନିଜର ମତ ରଖି ବାଚସ୍ପତି ଶ୍ରୀମତୀ ମହାଜନ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦିଙ୍କ ଦୂରଦୃଷ୍ଟିସମ୍ପନ୍ନ ଚିନ୍ତାଧାରାକୁ ପ୍ରଶଂସା କରିବା ସହ କେନ୍ଦ୍ର ପେଟ୍ରୋଲିୟମ ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନଙ୍କ ନେତୃତ୍ୱକୁ ଭୂୟସୀ ପ୍ରଶଂସା କରିଥିଲେ । ଏତେ ସ୍ୱଳ୍ପ ସମୟ ମଧ୍ୟରେ ପାଞ୍ଚକୋଟି ହିତାଧିକାରୀଙ୍କୁ ଏଲପିଜି ସଂଯୋଗ ହସ୍ତାନ୍ତର କରିଥିବାରୁ ସେ ମନ୍ତ୍ରୀ ଶ୍ରୀ ପ୍ରଧାନଙ୍କ ସମେତ ତାଙ୍କ ମନ୍ତ୍ରଣାଳୟର ସମସ୍ତ ଅଧିକାରୀ ଓ କର୍ମଚାରୀ ତଥା ତୈଳ ବିତରକ କମ୍ପାନୀମାନଙ୍କ ପ୍ରୟାସକୁ ଅଭିନନ୍ଦନ ଜଣାଇଥିଲେ । ଅଧିକନ୍ତୁ , ଏଲପିଜି ସିଲିଣ୍ଡର ବ୍ୟବହାର କରିବା ସ୍ୱାସ୍ଥ୍ୟଠାରୁ ଆରମ୍ଭ କରି ସମୟ ବଞ୍ଚାଇବା ଏବଂ ମହିଳାମାନଙ୍କ ସକାଶେ ଏହା କେତେ ନିରାପଦ ସେ ସଂପର୍କରେ ଅବତାରଣା କରିଥିଲେ ।


    ମୋଦି ସରକାର 2016 ମସିହା ମେ 1 ତାରିଖ ଦିନ ପ୍ରଧାନମନ୍ତ୍ରୀ ଉଜ୍ଜ୍ୱଳା ଯୋଜନା (ପିଏମୟୁୱାଇ) ଆରମ୍ଭ କରିଥିଲେ ଏବଂ ଏହାକୁ ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ ମାଧ୍ୟମରେ ତୈଳ ବିତରକ କମ୍ପାନୀ ଯଥା ଆଇଓସି , ବିପିସିଏଲ ଏବଂ ଏଚପିସିଏଲ ସେମାନଙ୍କ ଦେଶବ୍ୟାପୀ ଥିବା ବିତରଣ ନେଟୱାର୍କ ଜରିଆରେ ପ୍ରବର୍ତ୍ତନ କରୁଛନ୍ତି । ପିଏମୟୁୱାଇ ମାଧ୍ୟମରେ ପ୍ରାରମ୍ଭିକ ଅବସ୍ଥାରେ , ପାଞ୍ଚକୋଟି ବିପିଏଲ ପରିବାରଙ୍କୁ ମାଗଣାରେ ଏଲପିଜି ସଂଯୋଗ ଯୋଗାଇ ଦେବା ସକାଶେ ଲକ୍ଷ୍ୟ ଧାର୍ଯ୍ୟ କରାଯାଇଥିଲା । ଏଥିପାଇଁ 2019 ମସିହା ମାର୍ଚ୍ଚ 31 ତାରିଖକୁ ଚୂଡ଼ାନ୍ତ ସମୟସୀମା ରଖାଯାଇଥିଲା । ତେବେ ଶୁଭାରମ୍ଭ ହେବାର ରେକର୍ଡ଼ 28 ମାସ ସମୟ ମଧ୍ୟରେ ପିଏମୟୁୱାଇ ଏହାର ପ୍ରାରମ୍ଭିକ ଲକ୍ଷ୍ୟ 5 କୋଟି ହିତାଧିକାରୀଙ୍କୁ ଏଲପିଜି ସିଲିଣ୍ଡର ବଣ୍ଟନ ହାସଲ ହୋଇପାରିଛି । ଚଳିତ ବର୍ଷ ଏହି ଯୋଜନାର ବିପୁଳ ସଫଳତାକୁ ଦୃଷ୍ଟିରେ ରଖି ଏହି ଟାର୍ଗେଟକୁ 8 କୋଟିକୁ ବଢ଼ାଇ ଦିଆଯାଇଥିଲା ଏବଂ ଏଥିପାଇଁ 12 , 800 କୋଟି ଟଙ୍କାର ବଜେଟ ପ୍ରାବଧାନ କରାଯାଇଥିଲା ।


    ଯେଉଁ ସବୁ ରାଜ୍ୟରେ ପିଏମୟୁୱାଇ ହିତାଧିକାରୀ ଅଧିକ ଉପକୃତ ହୋଇଛନ୍ତି ସେମାନଙ୍କ ମଧ୍ୟରେ ଉତ୍ତର ପ୍ରଦେଶ (87 ଲକ୍ଷ) , ପଶ୍ଚମବଙ୍ଗ (67 ଲକ୍ଷ) , ବିହାର (61 ଲକ୍ଷ) , ମଧ୍ୟ ପ୍ରଦେଶ (45 ଲକ୍ଷ) , ରାଜସ୍ଥାନ (37 ଲକ୍ଷ) ଏବଂ ଓଡ଼ିଶା (30ଲକ୍ଷ) ରହିଛନ୍ତି । ଏହି ରାଜ୍ୟମାନେ ମୋଟ ହିତାଧିକାରୀମାନଙ୍କ ମଧ୍ୟରୁ ପ୍ରାୟ 65 ପ୍ରତିଶତ ବୋଲି ଜଣାପଡ଼ିଛି । ସେଥି ମଧ୍ୟରୁ 47 ପ୍ରତିଶତ ହିତାଧିକାରୀ ସମାଜର ଦୁର୍ବଳ ଶ୍ରେଣୀର , ଅର୍ଥାତ ତଫସିଲଭୁକ୍ତ ଜାତି ଓ ଜନଜାତି ବର୍ଗର ।


    ପିଏମୟୁୱାଇକୁ ବିଶ୍ୱ ସ୍ୱାସ୍ଥ୍ୟ ସଂଗଠନ ଭାରତ ସରକାରଙ୍କ ଦ୍ୱାରା କାର୍ଯ୍ୟକାରୀ କରାଯାଉଥିବା ଏକ ଗୁରୁତ୍ୱପୂର୍ଣ୍ଣ ସ୍ୱାସ୍ଥ୍ୟରକ୍ଷାକାରୀ କାର୍ଯ୍ୟକ୍ରମ ଭାବେ ସ୍ୱୀକୃତି ମିଳିଛି । ଏହା ଘର ଭିତରେ ହେଉଥିବା ବାୟୁ ପ୍ରଦୂଷଣକୁ ରୋକିବା ଦିଗରେ ଏକ ମହାନ ପଦକ୍ଷେପ । ଏହି କାରଣରୁ ଦେଶରେ ପ୍ରତିବର୍ଷ ପ୍ରାୟ 10 ଲକ୍ଷ ଲୋକ ପ୍ରାଣ ହରାଇଥାନ୍ତି ।


    ପିଏମୟୁୱାଇର ଉଦ୍ଦେଶ୍ୟ ଗରିବ ପରିବାରଙ୍କୁ ସ୍ୱଚ୍ଛ ରନ୍ଧନ ଗ୍ୟାସ ଯୋଗାଇ ଦେବା ଏବଂ ତଦ୍ୱାରା ସେମାନଙ୍କ ଘର ଭିତରେ ହେଉଥିବା ବାୟୁ ପ୍ରଦୂଷଣକୁ ରୋକିବା ଯାହା ଫଳରେ ସେମାନଙ୍କ ସ୍ୱାସ୍ଥ୍ୟ ସୁସ୍ଥ ରହିପାରିବ ଏବଂ ସେମାନଙ୍କ ଜୀବନରେ ଗୁଣାତ୍ମକ ପରିବର୍ତ୍ତନ ଆସିପାରିବ । ପିଏମୟୁୱାଇ ଦେଶର ସମସ୍ତ ରାଜ୍ୟ/ କେନ୍ଦ୍ରଶାସିତ କ୍ଷେତ୍ରରେ ପ୍ରବର୍ତ୍ତିତ ହେଉଛି । ସାମାଜିକ-ଆର୍ଥିକ ଜନଗଣନା ତାଲିକା - 2011 ଆଧାରରେ ଏହାର ହିତାଧିକାରୀମାନଙ୍କୁ ଚୟନ କରାଯାଉଛି ଏବଂ ଯେଉଁ କ୍ଷେତ୍ରରେ ଏସଇସିସି ତାଲିକାରେ ଏଭଳି ଲୋକମାନଙ୍କ ନାମ ଦରଜ ହୋଇନାହି , ସେ କ୍ଷେତ୍ରରେ ସାତିଟି ସୂଚକାଂକ ଆଧାରରେ ହିତାଧିକାରୀମାନଙ୍କୁ ଚିହ୍ନଟ କରାଯାଇଥାଏ । ଏହି ସାତଟି ସୂଚକାଂକ ମଧ୍ୟରେ ଏସସି/ଏସଟି ପରିବାର , ପିଏମଏୱାଇ (ଗ୍ରାମୀଣ) , ଅନ୍ତ୍ୟୋଦୟ ଅନ୍ନ ଯୋଜନା , ସର୍ବାଧିକ ପଛୁଆ ବର୍ଗ , ବନବାସୀ , ଦ୍ୱୀପବାସୀ/ନଦୀ ଦ୍ୱୀପ ଓ ଚା ବଗିଚା ଓ ପୂର୍ବତନ ଚା ’ ବଗିଚା ଜନଜାତି ବର୍ଗ ରହିଛି ।


    **********


    

    
    (Release ID: 1541847) Visitor Counter : 2