      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      କେରଳ ଉଦ୍ଧାର ଓ ରିଲିଫ ଅଭିଯାନ ଜାରି;
      • ପରିସ୍ଥିତି ସମୀକ୍ଷା କଲେ ଜାତୀୟ ସଙ୍କଟ ପରିଚାଳନା କମିଟି
      • ପଠାଗଲା 100 ଟନ୍ ଡାଲି, 52 ଟନ୍ ଜରୁରି ଔଷଧ,
      • ପେଟ୍ରୋଲିୟମ ମନ୍ତ୍ରଣାଳୟ ପଠାଇବେ 12 ହଜାର ଲିଟର କିରାସିନ ଏବଂ ଆବଶ୍ୟକ ସଂଖ୍ୟକ ଏଲପିଜି ସିଲିଣ୍ଡର
      • ଆସନ୍ତାକାଲି ପହଂଚିବ ଏକ କୋଟି କ୍ଲୋରିନ୍ ଟାବଲେଟ, 20 ଟନ୍ ବ୍ଲିଚିଂ ପାଉଡର
      Posted On: 20 AUG 2018 9:24PM by PIB Bhubaneshwar


    କେରଳର ବନ୍ୟା ପ୍ରଭାବିତ ଅଂଚଳରେ ଚାଲିଥିବା ରିଲିଫ୍ ଓ ଉଦ୍ଧାର କାର୍ଯ୍ୟର ସମୀକ୍ଷା ପାଇଁ କ୍ରମାଗତ ପଂଚମ ଦିନରେ ଆଜି ଦିଲ୍ଲୀରେ ଜାତୀୟ ସଙ୍କଟ ପରିଚାଳନା କମିଟି (ନ୍ୟାସନାଲ କ୍ରାଇସିସ ମ୍ୟାନେଜମେଂଟ କମିଟି)ର ବୈଠକ ଅନୁଷ୍ଠିତ ହୋଇଛି । କ୍ୟାବିନେଟ ସଚିବ ପି.କେ. ସିହ୍ନା ବୈଠକରେ ଅଧ୍ୟକ୍ଷତା କରିଥିଲେ । ଭିଡିଓ କନଫରେନ୍ସିଂ ଜରିଆରେ କେରଳର ମୁଖ୍ୟ ସଚିବ ବୈଠକରେ ଭାଗ ନେଇଥିଲେ । ବର୍ଷା କମିବା ଯୋଗୁ ବନ୍ୟା ଜଳ ହ୍ରାସ ପାଇଥିବା ସେ ସୂଚନା ଦେଇଥିଲେ ।


    କେନ୍ଦ୍ର ଖାଉଟି ବ୍ୟାପାର ବିଭାଗ ଆଜି 100 ଟନ୍ ଡାଲି କେରଳକୁ ପଠାଇଛି । ସ୍ୱାସ୍ଥ୍ୟ ମନ୍ତ୍ରଣାଳୟ 52 ଟନ୍ ଜରୁରି ଔଷଧ ବିମାନ ଯୋଗେ ପଠାଇ ସାରିଛି । ଅତିରିକ୍ତ 20 ଟନ୍ ଔଷଧ ଆଜି ରାତି ସୁଦ୍ଧା ପହଂଚିବ । ଆସନ୍ତାକାଲି ସୁଦ୍ଧା 20 ଟନ୍ ବ୍ଲିଚିଙ୍ଗ ପାଉଡର ଏବଂ ଏକ କୋଟି କ୍ଲୋରିନ୍ ଟାବଲେଟ ପଠାଯିବ । 12ଟି ଅତିରିକ୍ତ ମେଡିକାଲ ଟିମ୍ ପ୍ରସ୍ତୁତ ରଖାଯାଇଛି । ଏ ପର୍ଯ୍ୟନ୍ତ କୌଣସି ସ୍ଥାନରେ ରୋଗ ବ୍ୟାପିବାର ସୂଚନା ମିଳିନାହିଁ ।


    ବିଦ୍ୟୁତ ଯୋଗାଯୋଗ ପୁନଃସ୍ୱାଭାବିକ କରିବାକୁ ଶକ୍ତି ମନ୍ତ୍ରଣାଳୟ ପକ୍ଷରୁ ଇଲେକ୍ଟ୍ରି ମିଟର , ତାର ଏବଂ ଟ୍ରାନ୍ସଫର୍ମର ପଠାଯାଇଛି । 2600 ମେଗାୱାଟ ବିଦ୍ୟୁତ ସୃଷ୍ଟି ହୋଇପାରୁଛି ଏବଂ ବଂଟନରେ କୌଣସି ଅସୁବିଧା ହୋଇନାହିଁ ।


    ରାଜ୍ୟରେ ମୋଟ 84 ହଜାର ଟେଲିକମ୍ ଟାୱାର ଥିବା ବେଳେ ଏ ପର୍ଯ୍ୟନ୍ତ 77 ହଜାର ଟାୱାରକୁ କାର୍ଯ୍ୟକ୍ଷମ କରାଯାଇଥିବା ଦୂରସଂଚାର ମନ୍ତ୍ରଣାଳୟ ପକ୍ଷରୁ ସୂଚନା ଦିଆଯାଇଛି । 1407ଟି ଟେଲିଫୋନ୍ ଏକ୍ସଚେଞ୍ଜ ମଧ୍ୟରୁ ମାତ୍ର 13ଟି ଏବେ ଅଚଳ ରହିଛି । ନିଖୋଜ ବ୍ୟକ୍ତିମାନଙ୍କ ସମ୍ପର୍କରେ ସୂଚନା ପାଇବାକୁ ଦୂରସଂଚାର ବିଭାଗ ପକ୍ଷରୁ ହେଲ୍ପ ଲାଇନ ନମ୍ବର 1948 ଖୋଲାଯାଇଛି ।


    ପେଟ୍ରୋଲିୟମ ଓ ପ୍ରାକୃତିକ ଗ୍ୟାସ୍ ମନ୍ତ୍ରଣାଳୟ ପକ୍ଷରୁ 12 ହଜାର ଲିଟର କିରାସିନର ବ୍ୟବସ୍ଥା କରାଯାଇଥିବା ବେଳେ ବଂଟନ ପାଇଁ ଯଥେଷ୍ଟ ସଂଖ୍ୟକ ଏଲପିଜି ସିଲିଣ୍ଡର ଉପଲବ୍ଧ କରାଯାଇଛି । ଆବଶ୍ୟକ ପରିମାଣର ବିମାନ ଜାଳେଣି ମଧ୍ୟ ଯୋଗାଇ ଦିଆଯାଇଛି ।


    450 ଟନ୍ ଗୋଖାଦ୍ୟ ରାଜ୍ୟକୁ ପଠାଯାଇଛି । ଗୃହପାଳିତ ପଶୁଙ୍କ ପାଇଁ ଦୁଇ ଥର ଆବଶ୍ୟକ ଔଷଧ ମଧ୍ୟ ଯୋଗାଇ ଦିଆଯାଇଛି ।


    ଆବଶ୍ୟକ ପାନୀୟ ଜଳ ଯୋଗାଇ ଦେବାକୁ ରେଳବାଇ ପକ୍ଷରୁ ବ୍ୟବସ୍ଥା ହୋଇଥିବା ବେଳେ ସମସ୍ତ ରିଲିଫ ସାଗମ୍ରୀ ମାଗଣାରେ ପରିବହନ ସକାଶେ ପ୍ରତିଶ୍ରୁତି ଦିଆଯାଇଛି । ପଶୁପାଳନ ବିଭାଗ ପକ୍ଷରୁ ଆବଶ୍ୟକ ଦୁଗ୍ଧ ଓ ଦୁଗ୍ଧ ପାଉଡର ଯୋଗାଇ ଦିଆଯାଉଛି ।


    ଏନସିଏମସି ବୈଠକରେ ସ୍ୱାସ୍ଥ୍ୟ , ଖାଉଟି ବ୍ୟାପାର , ଦୂରସଂଚାର , ଖାଦ୍ୟ ଓ ସାଧାରଣ ବଂଟନ , ଶକ୍ତି , ପେଟ୍ରୋଲିୟମ ଓ ପ୍ରାକୃତିକ ଗ୍ୟାସ୍ ମନ୍ତ୍ରଣାଳୟର ସଚିବଙ୍କ ସମେତ ପ୍ରତିରକ୍ଷା ବିଭାଗ , ସ୍ୱରାଷ୍ଟ୍ର ମନ୍ତ୍ରଣାଳୟ ଏବଂ ଜାତୀୟ ବିପର୍ଯ୍ୟୟ ପରିଚାଳନା କର୍ତ୍ତୃପକ୍ଷ (ଏନଡିଏମ୍ଏ)ର ବରିଷ୍ଠ ଅଧିକାରୀମାନେ ଯୋଗ ଦେଇଥିଲେ ।


    **********

    
    
    (Release ID: 1543477) Visitor Counter : 2