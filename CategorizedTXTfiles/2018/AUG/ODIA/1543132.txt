      ସଡକ ପରିବହନ ଓ ରାଜପଥ ମନ୍ତ୍ରଣାଳୟ

      ସଡ଼କ ନିରାପତ୍ତା ଅଭିଯାନର ବ୍ରାଣ୍ଡ ଆମ୍ବାସଡର ହେଲେ ଚଳଚ୍ଚିତ୍ର ଅଭିନେତା ଅକ୍ଷୟ କୁମାର;
      ଜନ ସଚେତନତା ପାଇଁ ତିନୋଟି ଭିଡିଓ ଚଳଚ୍ଚିତ୍ର ଉନ୍ମୋଚନ କଲେ ନୀତୀନ ଗଡକରୀ

      Posted On: 14 AUG 2018 9:26PM by PIB Bhubaneshwar

    କେନ୍ଦ୍ର ସଡ଼କ ପରିବହନ ଓ ରାଜମାର୍ଗ , ଜାହାଜ ଚଳାଚଳ , ଜଳସମ୍ପଦ , ନଦୀ ବିକାଶ ଏବଂ ଗଙ୍ଗା ସଂରକ୍ଷଣ ମନ୍ତ୍ରୀ ନୀତୀନ ଗଡକରୀ ମଙ୍ଗଳବାର ସଡ଼କ ନିରାପତ୍ତା କ୍ଷେତ୍ରରେ ଜନସଚେତନତା ସୃଷ୍ଟି ଲକ୍ଷ୍ୟରେ ତିନୋଟି କ୍ଷୁଦ୍ର ଚଳଚ୍ଚିତ୍ର ଉନ୍ମୋଚନ କରିଛନ୍ତି । ଏହି ଚଳଚ୍ଚିତ୍ରରେ ଅଭିନୟ କରିଛନ୍ତି ଅଭିନେତା ଅକ୍ଷୟ କୁମାର ଏବଂ ଏହାର ନିର୍ଦ୍ଦେଶନା ଦେଇଛନ୍ତି ଆର ବାଲ୍କି । କାର୍ଯ୍ୟକ୍ରମରେ ରାଷ୍ଟ୍ରମନ୍ତ୍ରୀ ମନସୁଖ ଏଲ ମାଣ୍ଡଭ୍ୟ ଉପସ୍ଥିତ ଥିଲେ । ଏହି ଅବସରରେ ସଡ଼କ ନିରାପତ୍ତା ବ୍ରାଣ୍ଡ ଆମ୍ବାସଡର ଭାବେ ଅକ୍ଷୟ କୁମାରଙ୍କ ନିଯୁକ୍ତି ବିଷୟ ଶ୍ରୀ ଗଡକରୀ ଘୋଷଣା କରିଥିଲେ ।


    ସାମାଜିକ କାର୍ଯ୍ୟରେ ଅକ୍ଷୟ କୁମାରଙ୍କ ଯୋଗଦାନକୁ ପ୍ରଶଂସା କରି ମନ୍ତ୍ରୀ କିଛି ଦିନ ତଳେ ମୁକ୍ତିଲାଭ କରିଥିବା ଅକ୍ଷୟଙ୍କ ଦୁଇଟି ଚଳଚ୍ଚିତ୍ର ‘ ପ୍ୟାଡମ୍ୟାନ ’ ଓ ‘ ଟଏଲେଟ-ଏକ ପ୍ରେମ କଥା ’ କିପରି ସରକାରଙ୍କ ସ୍ୱଚ୍ଛତାର ବାର୍ତ୍ତା ବହନ କରୁଛି , ତାହା ଉଲ୍ଲେଖ କରିଥିଲେ । ଦୁର୍ଘଟଣା ମୁକ୍ତ ଏକ ସମାଜ ଗଠନ ପାଇଁ ସଡ଼କ ନିରାପତ୍ତାକୁ ଲୋକମାନେ ଗୁରୁତ୍ୱ ଦେବାକୁ ସେ ଆହ୍ୱାନ ଦେଇଥିଲେ ।


    ଅକ୍ଷୟ କୁମାର ଏହି ଅବସରରେ କ୍ଷୁଦ୍ର ଚଳଚ୍ଚିତ୍ରରେ ହୋଇଥିବା ନିଜ ଅଭିଜ୍ଞତା ପ୍ରକାଶ କରିଥିଲେ । ଦେଶର ସଡ଼କକୁ ସୁରକ୍ଷିତ କରିବା ସହ ଦୁର୍ଘଟଣାମୁକ୍ତ ସମାଜ ଗଠନରେ ଚାଲିଥିବା ଅଭିଯାନରେ ସାମିଲ ହୋଇ ସେ ନିଜକୁ ଗୌରବାନ୍ୱିତ ମନେ କରୁଛନ୍ତି ବୋଲି କହିଥିଲେ ।


    ଦେଶରେ ସଡ଼କ ଦୁର୍ଘଟଣା ଯୋଗୁ ବହୁ ସଂଖ୍ୟକ ଲୋକ ପ୍ରାଣ ହରାଉଥିବା ବିଷୟ ଏହି ଅବସରରେ ଉଲ୍ଲେଖ କରିଥିଲେ ରାଷ୍ଟ୍ରମନ୍ତ୍ରୀ ଶ୍ରୀ ମାଣ୍ଡଭ୍ୟ । ସେ କହିଲେ ଯେ , ଦୁର୍ଘଟଣାରେ ପ୍ରାଣ ହରାଉଥିବା ଲୋକଙ୍କ ମଧ୍ୟରୁ 65% ନିଯୁକ୍ତିଗତ ବୟସର ହୋଇଥିବାରୁ ଏହା ସେମାନଙ୍କ ପରିବାର ଚଳଣିକୁ ପ୍ରଭାବିତ କରୁଛି । ଦୁର୍ଘଟଣା ହ୍ରାସ ପାଇଲେ ଦେଶର ଅଭିବୃଦ୍ଧି ହୋଇପାରିବ ବୋଲି ସେ କହିଥିଲେ ।


    ସଡ଼କ ପରିବହନ ଓ ରାଜମାର୍ଗ ମନ୍ତ୍ରାଳୟର ସଚିବ ୱାଇ ଏସ୍ ମଲ୍ଲିକ ବ୍ରାଣ୍ଡ ଆମ୍ବାସଡର ଭାବେ ଯୋଗ ଦେବାକୁ ସରକାରଙ୍କ ପ୍ରସ୍ତାବକୁ ସ୍ୱୀକାର କରିଥିବାରୁ ଅକ୍ଷୟ କୁମାରଙ୍କୁ ସ୍ୱାଗତ କରିଥିଲେ । ଜନସଚେତନତା ପାଇଁ ଅକ୍ଷୟଙ୍କ ଅଭିନୀତ କ୍ଷୁଦ୍ର ଚଳଚ୍ଚିତ୍ର ଲୋକଙ୍କ ମାନସପଟ୍ଟରେ ରହିବ ଏବଂ ସଡ଼କ ନିରାପତ୍ତା ନିୟମ ପାଳନ କରିବାକୁ ଏହା ଲୋକଙ୍କୁ ସଚେତ କରାଇପାରିବ ବୋଲି ସେ ଆଶା କରିଥିଲେ ।


    **********

    
    
    (Release ID: 1543132) Visitor Counter : 2