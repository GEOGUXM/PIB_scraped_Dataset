      ସ୍ଵତନ୍ତ୍ର ସେବା ଓ ଫିଚର

      ସମୟର ବହୁ ଆଗରେ - ଅଟଳ ବିହାରୀ
      Posted On: 17 AUG 2018 2:39PM by PIB Bhubaneshwar


    ଶ୍ରୀ ନରେନ୍ଦ୍ର ମୋଦୀ


    ଅଟଳଜୀ ଆଉ ନାହାନ୍ତି । ମୋ ମନ କିନ୍ତୁ ମାନୁନି । ଲାଗୁଛି ଅଟଳଜୀ ମୋ ଆଖି ସାମ୍ନାରେ ଅଛନ୍ତି , ସେମିତି ସ୍ଥିର ନିଶ୍ଚଳ ହୋଇ ଭାବଗମ୍ଭୀର ମୁଦ୍ରାରେ ବସି ରହିଛନ୍ତି । ଯାହାଙ୍କ ହାତ ମୋ ପିଠିରେ ଥାପୁଡ଼େଇ ଦେଉଥିଲା , ଯିଏ ମୋତେ ସ୍ନେହବୋଳା ହସରେ ଅନେକ ବାର କୁଣ୍ଢେଇ ଧରୁଥିଲେ , ଏବେ ସେ ସ୍ଥିର । ଅଟଳଜୀଙ୍କ ଏଭଳି ସ୍ଥିରତା ମୋତେ କେମିତି ବ୍ୟତିବ୍ୟସ୍ତ କରି ପକାଉଛି , ମନକୁ ଅସ୍ଥିର କରିଦେଉଛି । ଆଖିରେ କେମିତି ଏକ ଜ୍ୱଳନ ଅନୁଭବ କରୁଛି , ମୋ ଅନ୍ତରାତ୍ମା କିଛି କହିବାକୁ ଚାହୁଁଛି , ଢେର୍ କିଛି କହିବାକୁ ଚାହୁଁଛି । ହେଲେ କିଛି ବ୍ୟକ୍ତ କରିପାରୁନାହିଁ । ମୁଁ ନିଜକୁ ବାରମ୍ବାର ବିଶ୍ୱାସ ଦେବାକୁ ପ୍ରୟାସ କରୁଛି ଯେ ଅଟଳଜୀ ଏବେ ନାହାନ୍ତି । କିନ୍ତୁ ଏଭଳି ବିଚାର ମନକୁ ଆସିବା ମାତ୍ରେ ମୁଁ ନିଜକୁ ନିଜେ ଏଭଳି ଚିନ୍ତନରୁ ମୁକ୍ତ କରୁଛି । ସତରେ କଣ ଅଟଳଜୀ ଆଉ ନାହାନ୍ତି ? ନା । ମୁଁ ନିଜ ଭିତରେ ତାଙ୍କ କଣ୍ଠସ୍ୱରର ଗୁଞ୍ଜରଣ ଅନୁଭବ କରିପାରୁଛି । ତା ’ ହେଲେ କେମିତି କହିଦେବି , ମାନିଯିବି ଯେ ସେ ଆଉ ନାହାନ୍ତି ।


    ଇଏ ହେଲା ପଞ୍ଚତ୍ୱ । ଏଇ ଆକାଶ , ପୃଥିବୀ , ଜଳ , ଅଗ୍ନି , ବାୟୁ ତ ସବୁଠାରେ ବ୍ୟାପ୍ତ । ସେଇ ତ ଅଟଳ , ସେଇ ତ ବିଦ୍ୟମାନ । ଯେବେ ତାଙ୍କୁ ଜୀବନରେ ପ୍ରଥମ ଥର ପାଇଁ ଭେଟିଥିଲି , ସେ ସ୍ମୃତି ଆଜି ବି ମୋ ଭିତରେ ସତେଜ ରହିଛି । ସତେ ଯେମିତି ଗଲାକାଲିର କଥା । ଏତେ ବଡ଼ ମହାନ ନେତା , ଏତେ ବଡ଼ ବିଦ୍ୱାନ । ଲାଗୁଥିଲା ଯେପରି ଆଇନାର ଆରପଟୁ ବାହାରି ଆସି କେହି ଜଣେ ମୋ ସାମ୍ନାରେ ଉଭା ହୋଇଗଲେ । ଯାହାଙ୍କ ସଂପର୍କରେ ଏତେ କଥା ଶୁଣିଥିଲି , ଯାହାଙ୍କୁ ଏତେ ଦିନ ପଢ଼ିଥିଲି , ଯାହାଙ୍କୁ ବିନା ସାକ୍ଷାତରେ ଏତେ କଥା ଶିଖିଥିଲି , ସେ ଆଜି ମୋ ସାମ୍ନାରେ ସଶରୀରେ ଦଣ୍ଡାୟମାନ । ଯେଉଁଦିନ ତାଙ୍କ ତୁଣ୍ଡରୁ ପ୍ରଥମଥର ଲାଗି ମୋ ନାମ ଉଚ୍ଚାରିତ ହୋଇଥିଲା , ତାଙ୍କଠାରୁ ବାସ୍ , ସେତିକି ପ୍ରାପ୍ତି ମୋ ଲାଗି ଯଥେଷ୍ଟ ଥିଲା । ଢେର୍ ଦିନ ପର୍ଯ୍ୟନ୍ତ ମୋ କାନ ଭିତରେ ତାଙ୍କର ସେଇ ସମ୍ବୋଧନ ଗୁଞ୍ଜରିତ ହୋଇ ଚାଲିଥିଲା । ତା ’ ହେଲେ ଆଜି ମୁଁ କେମିତି ଭଲା ମାନିନେବି ଯେ ସେ ସ୍ୱର ଚିରଦିନ ପାଇଁ ନିରବୀ ଯାଇଛି!


    କେବେ ଚିନ୍ତା ସୁଦ୍ଧା କରିନଥିଲି ଯେ ଅଟଳଜୀଙ୍କ ସକାଶେ ଏଭଳି କିଛି ଲେଖିବା ଲାଗି ମୋତେ କଲମ ଧରିବାକୁ ପଡ଼ିବ । ସାରା ଦେଶ , ସମଗ୍ର ଦୁନିଆ ଅଟଳଜୀଙ୍କୁ ଜଣେ ଷ୍ଟେଟ୍ସମ୍ୟାନ , ଅସାମାନ୍ୟ ପ୍ରଗଳ୍ଭ ବାଗ୍ମୀ , ସଂବେଦନଶୀଳ କବି , ବିଚାରବନ୍ତ ଲେଖକ , ସଫଳ ପତ୍ରକାର ଏବଂ ଦୂରଦ୍ରଷ୍ଟା ଜନନେତା ଭାବେ ଜାଣନ୍ତି । ହେଲେ ମୋ ମନରେ ତାଙ୍କ ଲାଗି ଥିବା ସ୍ଥାନଟି ଏହାଠାରୁ କାହିଁ କେତେ ଉଚ୍ଚରେ । କେବଳ ଏଇଥିପାଇଁ ନୁହେଁ ଯେ ତାଙ୍କ ସହ ଦୀର୍ଘ ବର୍ଷ ଧରି କାର୍ଯ୍ୟ କରିବାର ଅବସର ମୋତେ ମିଳିଥିଲା । ଅପିତୁ , ମୋ ଜୀବନ , ମୋର ଚିନ୍ତନ , ମୋର ଆଦର୍ଶ ମୂଲ୍ୟବୋଧ ଉପରେ ଯାହାଙ୍କ ଛାପ ସର୍ବାଧିକ ଅନୁଭବ୍ୟ ସେ ହେଉଛନ୍ତି ଅଟଳଜୀ । ମୋ ଉପରେ ସେ ଯେଉଁ ବିଶ୍ୱାସ ସ୍ଥାପନ କରିଥିଲେ ତାହା ହିଁ ମୋତେ ଗଢ଼ି ତୋଳିଥିଲା । ପ୍ରତ୍ୟେକ ପରିସ୍ଥିତିରେ କିଭଳି ସ୍ଥିର ରହିବାକୁ ପଡ଼ିବ ସେକଥା ମୋତେ ଅଟଳଜୀ ହିଁ ଶିଖାଇଥିଲେ ।


    ଆମ ଦେଶରେ ଅନେକ ମୁନି , ଋଷି , ସନ୍ଥଆତ୍ମା ଜନ୍ମ ନେଇଛନ୍ତି । ଦେଶ ସ୍ୱାଧୀନତା ଲାଭ କରିବା ଠାରୁ ନେଇ ଅଦ୍ୟାବଧି ବିକାଶଯାତ୍ରାରେ ଅସଂଖ୍ୟ ଲୋକଙ୍କ ଯୋଗଦାନ ରହିଛି । ସେମାନେ ଏଥିପାଇଁ ନିଜ ନିଜ ଜୀବନ ସମର୍ପିତ କରିଛନ୍ତି । କିନ୍ତୁ ସ୍ୱତନ୍ତ୍ରତା ଲାଭ ପରେ ଲୋକତନ୍ତ୍ରର ସୁରକ୍ଷା ଲାଗି ଏକବିଂଶ ଶତାବ୍ଦୀର ସଶକ୍ତ , ସୁରକ୍ଷିତ ଭାରତ ଗଠନ ପାଇଁ ଅଟଳଜୀ ଯାହା କରି ଯାଇଛନ୍ତି , ତାହା ଅଭୂତପୂର୍ବ ।


    ଅଟଳଜୀଙ୍କ ପାଇଁ ରାଷ୍ଟ୍ର ଥିଲା ସର୍ବୋପରି- ଅନ୍ୟ ସବୁର କିଛି ମହତ୍ୱ ହିଁ ନାହିଁ । ଇଣ୍ଡିଆ ଫାଷ୍ଟ୍ । ଏହି ମନ୍ତ୍ର ବାକ୍ୟ ତାଙ୍କ ଜୀବନର ଧ୍ୟେୟ ଥିଲା । ପୋଖରାନ ଆଣବିକ ପରୀକ୍ଷା ଦେଶପାଇଁ ଜରୁରୀ ଥିଲା , ତେଣୁ କୌଣସି ପ୍ରକାର ପ୍ରତିବନ୍ଧ କି ସମାଲୋଚନାକୁ ସେ ଖାତିର କରିନଥିଲେ । କାରଣ ଦେଶହିତ ହିଁ ପ୍ରଥମ ଓ ପରମ କର୍ତ୍ତବ୍ୟ । ଏହାକୁ ଯେକୌଣସି ମତେ ସଂପାଦନ କରିବାକୁ ହେବ । ସୁପର କମ୍ପ୍ୟୁଟର ମିଳିଲାନାହିଁ , କ୍ରାୟୋଜେନିକ୍ ଇଞ୍ଜିନ୍ ମିଳିଲାନାହିଁ , ଚିନ୍ତାନାହିଁ । ଆମେ ନିଜେ ତାହା ନିର୍ମାଣ କରିବୁ । ଆମେ ନିଜ ଦମରେ ଆପଣା ପ୍ରତିଭା ଓ ବୈଜ୍ଞାନିକ କୁଶଳତା ବଳରେ ଅସମ୍ଭବ ପ୍ରତୀୟମାନ ହେଉଥିବା କାର୍ଯ୍ୟକୁ ସମ୍ଭବ କରି ଦେଖାଇବୁ । ଏବଂ ତାହା କରି ଦେଖାଇଲେ ସୁଦ୍ଧା । ସାରା ଦୁନିଆକୁ ଚକିତ କରି । ଅଟଳଜୀଙ୍କ ଭିତରେ କେବଳ ଗୋଟିଏ ଶକ୍ତି ହିଁ କାର୍ଯ୍ୟ କରୁଥିଲା- ଦେଶ ପ୍ରଥମ ।


    କାଳର କପାଳରେ ଲେଖିବା ଏବଂ ତାକୁ ଲିଭାଇବାର ଶକ୍ତି , ସାହସ ଏବଂ ସବୁପ୍ରକାର ଚାଲେଞ୍ଜକୁ ସାମ୍ନା କରି ବାଦଲ ପିଠିରେ ବିଜୟର ସୂର୍ଯ୍ୟଙ୍କୁ ପରିପ୍ରକାଶ କରିବାର ଚମତ୍କାର ତାଙ୍କ ହୃଦୟରେ ଥିଲା । ଏସବୁ କାର୍ଯ୍ୟକୁ ସେ ସାକାର କରିଦେଖାଇ ପାରିଥିଲେ କାରଣ ତାଙ୍କ ହୃଦସ୍ପନ୍ଦନ କେବଳ ଭାରତ ପ୍ରଥମ ପାଇଁ ହିଁ କାର୍ଯ୍ୟ କରୁଥିଲା । ସେଇଥିପାଇଁ ତ ପରାଜୟ ହେଉ ଅବା ବିଜୟ ତାଙ୍କ ମନ ଉପରେ ଏହା କୌଣସି ପ୍ରଭାବ ପକାଇ ପାରିନଥିଲା । ସରକାର ଗଢ଼ାହେଉ ଅଥବା ଗୋଟିଏ ଭୋଟ ପାଇଁ ସରକାରର ପତନ ଘଟୁ , ତାଙ୍କ ସ୍ୱରରେ ପରାଜୟ ବି ଗଗନଭେଦୀ ବିଶ୍ୱାସ ଓ ବିଜୟର ପ୍ରତ୍ୟୟ ସୃଷ୍ଟି କରିପାରୁଥିଲା । ଏଭଳି ତାକତ ତାଙ୍କ ମନରେ ଥିଲାଯେ ଯେତେ ବିପର୍ଯ୍ୟୟ ଆସିଲେ ବି ତାକୁ ପରାଜୟ ବୋଲି ସ୍ୱୀକାର କରି ହାର ମାନିବା କି ଚୁପ୍ ହୋଇ ବସିରହିବା ତାଙ୍କଠାରେ ନଥିଲା ।


    ଅଟଳଜୀ କୌଣସି ପାରମ୍ପରିକ ଚିନ୍ତନରେ ବିଶ୍ୱାସୀ ନଥିଲେ କି ସେହି ମାର୍ଗରେ ଚାଲୁନଥିଲେ । ସେ ସାମାଜିକ ଓ ରାଜନୈତିକ ଜୀବନରେ ନୂଆ ନୂଆ ମାର୍ଗ ସୃଷ୍ଟି କରିଥିଲେ ଓ ସେହି ମାର୍ଗରେ ଅନ୍ୟମାନଙ୍କୁ ବି ପରିଚାଳିତ କରିଥିଲେ । “ ତୋଫାନରେ ବି ଜଳାଇବା ଦୀପ ” ର କ୍ଷମତା ତାଙ୍କଠାରେ ନିହିତ ଥିଲା । ନିଜର ମୁକ୍ତ ଚିନ୍ତନରେ ସେ ଯାହାକିଛି କହୁଥିଲେ , ତାହା ସିଧାସଳଖ ଜନମାନସର ହୃଦୟକୁ ଛୁଇଁ ଯାଉଥିଲା । ନିଜ ମତକୁ , ନିଜ ବକ୍ତବ୍ୟକୁ କିଭଳି ଭାବେ ଜନତାଙ୍କ ନିକଟରେ ବ୍ୟକ୍ତ କରିବାକୁ ହେବ , କେତେ କହିବାକୁ ହେବ ଏବଂ କେତେ ଅବ୍ୟକ୍ତ ଛାଡ଼ିଦେବାକୁ ପଡ଼ିବ , ସେଥିରେ ସେ ଥିଲେ ମାହିର ।


    ରାଷ୍ଟ୍ରପାଇଁ ସେ ଯେଉଁ ସେବା କରିଯାଇଛନ୍ତି , ସମଗ୍ର ବିଶ୍ୱରେ ମା ’ ଭାରତୀର ମାନ ସମ୍ମାନ ସକାଶେ ସେ ଯେଉଁ ପ୍ରୟାସ କରିଛନ୍ତି ଓ ବିଶ୍ୱାସ ସୃଷ୍ଟି କରିଛନ୍ତି , ସେଥିପାଇଁ ତାଙ୍କୁ ଅନେକ ସମ୍ମାନ ମିଳିଛି । ଦେଶବାସୀ ତାଙ୍କୁ ଭାରତ ରତ୍ନ ଦେଇ ତାଙ୍କର ଗରିମା ବଢ଼ାଇଛନ୍ତି । କିନ୍ତୁ ସେ ଏଭଳି ଏକ ବିଶେଷ୍ୟ ଯାହାଙ୍କ ପାଇଁ ସବୁ ବିଶେଷଣ ଥିଲା ନ୍ୟୁନ । କାରଣ ସେ ସବୁ ବିଶେଷଣର ଊର୍ଦ୍ଧରେ ।


    ଜୀବନକୁ କିଭଳି ବଞ୍ଚିବାକୁ ହୁଏ , ରାଷ୍ଟ୍ରର କର୍ତ୍ତବ୍ୟ କିଭଳି ସମ୍ପାଦନ କରିବାକୁ ପଡ଼େ , ତାହା ସେ ନିଜ ଜୀବନାଦର୍ଶରେ ଅନ୍ୟମାନଙ୍କୁ ଶିଖାଇଛନ୍ତି ।


    ସେ କହୁଥିଲେ , “ ଆମେ କେବଳ ନିଜ ପାଇଁ ଜୀବନ ବଞ୍ଚିବା ଅନୁଚିତ , ଅନ୍ୟମାନଙ୍କ ପାଇଁ ବି ଜୀବନ ବଞ୍ଚିବା ଆବଶ୍ୟକ... ଆମେମାନେ ରାଷ୍ଟ୍ର ପାଇଁ ଅଧିକତର ତ୍ୟାଗ ସ୍ୱୀକାର କରିବା ବାଂଛନୀୟ । ଯଦି ଭାରତର ଦଶା ଦୟନୀୟ ହେବ , ତା ’ ହେଲେ ବିଶ୍ୱ ନଜରରେ ଆମର ସମ୍ମାନ ରହିବନାହିଁ । କିନ୍ତୁ ଯଦି ଆମେ ସମସ୍ତଙ୍କ ଦୃଷ୍ଟିରେ ସୁସମ୍ପନ୍ନ ହୋଇପାରିବା , ତେବେ ସଂସାର ବି ଆମକୁ ସମ୍ମାନ ଦେବ । ”


    ଦେଶର ଗରିବ , ବଞ୍ଚିତ , ଶୋଷିତ ମାନଙ୍କ ଜୀବନ ସ୍ତରକୁ କିଭଳି ଭାବେ ଉପରକୁ ଉଠାଯାଇପାରିବ ସେଥିପାଇଁ ସେ ଆମୃତ୍ୟୁ ପ୍ରୟାସୀ ଥିଲେ । ସେ କହୁଥିଲେ , “ ଗରିବପଣ , ଦାରିଦ୍ର୍ୟ ଗରିମାର ବିଷୟ ନୁହେଁ , ବରଂ ଏହା ଏକ ବିବଶତା , ମଜବୁରୀ ଏବଂ ଏଭଳି ବିବଶତାର ନାମ କଦାପି ସନ୍ତୋଷ ହୋଇନପାରେ । ” ଏଭଳି ବିବଶତାରେ ଆଉଟୁପାଉଟୁ ହେଉଥିବା କୋଟି କୋଟି ଦେଶବାସୀଙ୍କୁ ସେଥିରୁ ମୁକ୍ତ କରିବା ସକାଶେ ସେ ଯଥାସମ୍ଭବ ପ୍ରୟାସ କରିଥିଲେ । ଗରିବ ଜନତାଙ୍କୁ ସେମାନଙ୍କର ଅଧିକାର ପ୍ରଦାନ ଲାଗି ଦେଶରେ ଆଧାର ଭଳି ବ୍ୟବସ୍ଥା , ଏହାର କାର୍ଯ୍ୟାନ୍ୱୟନ ବ୍ୟବସ୍ଥାକୁ ଯଥାସମ୍ଭବ ସରଳୀକରଣ କରିବା , ଦେଶର ପ୍ରତି ଗ୍ରାମକୁ ସଡ଼କ ସଂଯୋଗ , ସ୍ୱର୍ଣ୍ଣିମ ଚତୁର୍ଭୁଜ , ଦେଶରେ ବିଶ୍ୱସ୍ତରୀୟ ଭିତ୍ତିଭୂମିର ବିକାଶ , ରାଷ୍ଟ୍ର ନିର୍ମାଣ ସକାଶେ ଏଭଳି ସଂକଳ୍ପମାନଙ୍କ ସହ ସେ ଜଡ଼ିତ ଥିଲେ ।


    ଆଜି ଭାରତ ଯେଉଁ ପ୍ରଯୁକ୍ତିର ଶିଖର ଉପରେ ଦଣ୍ଡାୟମାନ ତାହାର ଆଧାରଶିଳା ଅଟଳଜୀ ହିଁ ସ୍ଥାପନା କରିଥିଲେ । ନିଜେ ବଞ୍ଚୁଥିବା ସମୟର ଢେର ଆଗକୁ ସେ ଦେଖିପାରୁଥିଲେ । ସେଇଥିପାଇଁ ତ ତାଙ୍କୁ ଦୂରଦ୍ରଷ୍ଟା ବୋଲି ସଭିଏଁ ସମ୍ମାନ କରୁଥିଲେ । ସେ ସ୍ୱପ୍ନଦ୍ରଷ୍ଟା ଥିଲେ , କିନ୍ତୁ ତା ’ ସହ ବି ଥିଲେ କର୍ମବୀର । କବିର ହୃଦୟ , ଭାବପ୍ରବଣ ମନ ତାଙ୍କର ଥିଲା । ପୁଣି ଥିଲେ ପରାକ୍ରମୀ ସୈନିକ । ସେ ଅନେକ ରାଷ୍ଟ୍ର ଭ୍ରମଣ କରିଥିଲେ । ଯେଉଁଠାକୁ ବି ଯାଇଥିଲେ , ସେଠାରେ ସ୍ଥାୟୀ ମିତ୍ର ସ୍ଥାପନ କରୁଥିଲେ ଏବଂ ଭାରତର ହିତ ସକାଶେ ସ୍ଥାୟୀ ଆଧାରଶିଳା ବି ସ୍ଥାପନା କରୁଥିଲେ । ତାହା ହିଁ ଥିଲା ଭାରତର ବିଜୟ ଓ ବିକାଶର ସ୍ୱର ।


    ଅଟଳଜୀଙ୍କ ପ୍ରଚଣ୍ଡ ରାଷ୍ଟ୍ରବାଦୀ ଚିନ୍ତନ ଏବଂ ରାଷ୍ଟ୍ରପାଇଁ ତାଙ୍କ ମନରେ ଥିବା ସମର୍ପଣ ଭାବ କୋଟି କୋଟି ଭାରତବାସୀଙ୍କୁ ସଦାସର୍ବଦା ପ୍ରେରିତ କରୁଥିଲା । ରାଷ୍ଟ୍ରବାଦ ତାଙ୍କ ପାଇଁ କେବଳ ଏକ କଣ୍ଠଫଟା ଆବାଜ ନଥିଲା । ବରଂ ଜୀବନଶୈଳୀ ଥିଲା । ଦେଶକୁ ସେ କେବଳ ଏକ ଭୂଖଣ୍ଡ କିମ୍ବା ଖଣ୍ଡେ ଜମି ବୋଲି ହେତୁ କରୁନଥିଲେ । ବରଂ ତାଙ୍କ ପାଇଁ ଦେଶ ହେଉଛି ଜୀବନ୍ତ , ସଂବେଦନଶୀଳ ଏକ ସ୍ୱରୂପ । “ ଭାରତ ଏକ ଭୂମିଖଣ୍ଡ ମାତ୍ର ନୁହେଁ , ଏହା ଏକ ଜାଗ୍ରତ ରାଷ୍ଟ୍ରପୁରୁଷ । ” ଏହା କେବଳ ଭାବନା ନୁହେଁ , ବରଂ ତାହା ଥିଲା ତାଙ୍କର ସଂକଳ୍ପ , ଯେଉଁଥିପାଇଁ ସେ ନିଜର ଜୀବନକୁ ସମର୍ପିତ କରିଦେଇଥିଲେ । ଦୀର୍ଘ ଦଶନ୍ଧିର ସାର୍ବଜନୀନ ଜୀବନରେ ସେ ନିଜର ଏହି ଚିନ୍ତନକୁ ପାଥେୟ କରି କର୍ତ୍ତବ୍ୟ ନିର୍ବାହ କରିଥିଲେ । ଜରୁରିକାଳୀନ ପରିସ୍ଥିତି ଜାରି ବେଳେ ଆମର ଲୋକତନ୍ତ୍ର ଉପରେ କଳଙ୍କର କାଳିମା ଲାଗିଥିଲା , ତାହାକୁ ଲିଭାଇବା ସକାଶେ ଅଟଳଜୀଙ୍କ ପ୍ରୟାସ ସକାଶେ ଦେଶ ତାଙ୍କୁ ସଦାସର୍ବଦା ସ୍ମରଣ ରଖିବ ।


    ରାଷ୍ଟ୍ରଭକ୍ତିର ଭାବନା , ଜନସେବାର ପ୍ରେରଣା ତାଙ୍କ ନାମର ଅନୁକୂଳ ଥିଲା- ଅଟଳ । ଭାରତ ତାଙ୍କ ମନରେ ସଦାସର୍ବଦା ଥିଲା , ଆଉ ଭାରତୀୟତା ତାଙ୍କ ହୃଦୟରେ । ଦେଶର ଜନତାଙ୍କୁ ହିଁ ସେ ନିଜର ଆରାଧ୍ୟ ମାନିଥିଲେ । ଭାରତର ପ୍ରତିଟି ଧୂଳିକଣାକୁ , ପ୍ରତିଟି ଶିଳାଖଣ୍ଡକୁ , ଭାରତର ପ୍ରତିଟି ଜଳକଣାକୁ ପବିତ୍ର ଓ ପୂଜନୀୟ ବୋଲି ସେ ମାନୁଥିଲେ ।


    ଯେତିକି ସମ୍ମାନ , ଯେତିକି ଉଚ୍ଚ ମାନ୍ୟତା ଅଟଳଜୀଙ୍କୁ ମିଳିଛି ତା ’ ଠାରୁ କେତେଗୁଣ ଅଧିକ ସେ ଏ ଭୂମି ସହ ଜଡ଼ିତ ଥିଲେ । ନିଜର ସଫଳତାକୁ କେତେବେଳେ ବି ସେ ନିଜ ମନକୁ ପ୍ରଭାବିତ କରିବାକୁ ଦେଇନଥିଲେ । ଯଶ , କୀର୍ତ୍ତି ସକାଶେ ଭଗବାନଙ୍କ ନିକଟରେ ଅନେକ ଲୋକ ଯାଚନା କରିଥାନ୍ତି । କିନ୍ତୁ ଅଟଳଜୀ ଥିଲେ ଭିନ୍ନ ଧାତୁରେ ଗଢ଼ା ମଣିଷ ଯିଏ କହିଥିଲେ-


    “ ହେ ପ୍ରଭୁ , ମୋତେ ଏତେ ଉଚ୍ଚତା କେବେ ବି ଦିଅନି


    ଯେମିତି ସମସ୍ତଙ୍କୁ କୋଳାଗ୍ରତ କରିପାରିବିନି , ଏତେ ଗର୍ବ କଦାପି ଦିଅନି । ”


    ନିଜର ପ୍ରିୟ ଦେଶବାସୀଙ୍କ ଠାରୁ ଏତିକି ସହଜତା ଓ ସରଳତାର ସହ ଯୋଡ଼ିହୋଇ ରହିବାର ଏପରି କାମନା ତାଙ୍କର ସାମାଜିକ ଜୀବନର ଏକ ଭିନ୍ନ ସ୍ୱରୂପକୁ ଆମମାନଙ୍କ ନିକଟରେ ପ୍ରତିଭାତ କରେ ।


    ସେ ପୀଡ଼ା ସହ୍ୟ କରୁଥିଲେ , ବେଦନାକୁ ନିରବରେ ନିଜ ଭିତରେ ଲୁଚାଇ ରଖିବାର କ୍ଷମତା ତାଙ୍କର ଥିଲା । କିନ୍ତୁ ସମସ୍ତଙ୍କୁ ସେ ବାଢୁଥିଲେ ଅମୃତ- ସାରା ଜୀବନ । ଯେତେବେଳେ ବି ନିଜକୁ କଷ୍ଟ ହେଉଥିଲା ସେ କହୁଥିଲେ- “ ଦେହ ଧାରଣ ଦଣ୍ଡ ବୋଲି କହନ୍ତି ସମସ୍ତେ , ଜ୍ଞାନୀ ଭୋଗଇ ଜ୍ଞାନ ବଳେ , ମୂର୍ଖ ଭୋଗେ ସନ୍ତାପେ । ” ଜ୍ଞାନମାର୍ଗରେ ଅତି ଗଭୀର ବେଦନାକୁ ବି ସହ୍ୟ କରିବାର ଶକ୍ତି ତାଙ୍କଠାରେ ଥିଲା ଏବଂ ବୀତରାଗ ଭାବରେ ହିଁ ସେ ଏ ସଂସାରରୁ ବିଦାୟ ନେଇଗଲେ ।


    ଯଦ୍ୟପି ଭାରତ ତାଙ୍କର ନିଃଶ୍ୱାସରେ ଥିଲା , ତା ’ ହେଲେ ବିଶ୍ୱର ବେଦନାକୁ ବି ସେ ମର୍ମେ ମର୍ମେ ଅନୁଭବ କରୁଥିଲେ । ସେଇଥିପାଇଁ ତ ତାଙ୍କ ଲେଖନୀରୁ ହିରୋସୀମା ଭଳି କାଳଜୟୀ କବିତା ଜନ୍ମ ନେଇଥିଲା । ସେ ଥିଲେ ବିଶ୍ୱ ନାୟକ । ଭାରତମାତାର ସଚ୍ଚା ବୈଶ୍ୱିକ ନାୟକ । ଭାରତର ସୀମା ଟପି ଭାରତର କୀର୍ତ୍ତି ଓ କରୁଣାର ସଂଦେଶ ସ୍ଥାପନ କରିଥିବା ଆଧୁନିକ ବୁଦ୍ଧ ।


    କିଛି ବର୍ଷ ପୂର୍ବେ ଯେତେବେଳେ ଲୋକସଭାରେ ସେ ବର୍ଷ ତାଙ୍କୁ ସର୍ବଶ୍ରେଷ୍ଠ ସାଂସଦର ସମ୍ମାନରେ ସମ୍ମାନିତ କରାଗଲା ସେତେବେଳେ ସେ କହିଥିଲେ , “ ଏ ଦେଶ ବଡ଼ ଅଦ୍ଭୁତ , ପୁଣି ଅସାଧାରଣ । ଯେକୌଣସି ଖଣ୍ଡେ ପଥର ଦେହରେ ସିନ୍ଦୂର ଲଗାଇ ତାକୁ ଭକ୍ତି କରାଯାଇପାରୁଛି , ଅଭିନନ୍ଦନ କରାଯାଇପାରୁଛି । ”


    ନିଜର ପୁରୁଷାର୍ଥକୁ , ନିଜର କର୍ତ୍ତବ୍ୟନିଷ୍ଠାକୁ ରାଷ୍ଟ୍ର ପାଇଁ ସମର୍ପିତ କରିବା ତାଙ୍କ ବ୍ୟକ୍ତିତ୍ୱର ମହାନତାକୁ ପ୍ରତିପାଦିତ କରେ । ଦେଶର 125 କୋଟି ନାଗରିକଙ୍କ ସକାଶେ ଏହି ସେବା ହିଁ ସବୁଠାରୁ ବଳି ପ୍ରଭାବୀ ସଂଦେଶ । ଦେଶର ସାଧନ , ସଂସାଧନ ଉପରେ ତାଙ୍କର ପୂର୍ଣ୍ଣ ବିଶ୍ୱାସ ଥିଲା । ଏବଂ ତାହାରି ଉପରେ ଆସ୍ଥା ପ୍ରକଟ କରି ଆମେମାନେ ଏବେ ଅଟଳଜୀଙ୍କ ସ୍ୱପ୍ନକୁ ପୂର୍ଣ୍ଣ କରିବାକୁ ପଡ଼ିବ । ତାଙ୍କ ସ୍ୱପ୍ନର ଭାରତ ନିର୍ମାଣ କରିବାକୁ ହେବ ।


    ନୂତନ ଭାରତର ଏହି ସଂକଳ୍ପ , ଏହି ଭାବ ନେଇ ମୁଁ ନିଜ ତରଫରୁ ଏବଂ 125କୋଟି ଭାରତବାସୀଙ୍କ ପକ୍ଷରୁ ଅଟଳଜୀଙ୍କ ପ୍ରତି ଶ୍ରଦ୍ଧାଞ୍ଜଳି ସମର୍ପିତ କରୁଛି , ତାଙ୍କ ଅମର ଆତ୍ମାକୁ ନମସ୍କାର ଜଣାଉଛି ।


    **************


    

    
    (Release ID: 1543285) Visitor Counter : 2