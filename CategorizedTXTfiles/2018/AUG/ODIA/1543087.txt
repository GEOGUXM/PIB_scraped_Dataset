      ରେଳ ମନ୍ତ୍ରଣାଳୟ

      ଷ୍ଟେସନ ସ୍ୱଚ୍ଛତା ଉପରେ ତୃତୀୟ ପକ୍ଷ ସର୍ଭେ ରିପୋର୍ଟ ଉନ୍ମୋଚନ କଲେ ପିୟୁଷ ଗୋୟଲ
      • ‘A-1’ ବର୍ଗରେ ଯୋଧପୁର ଷ୍ଟେସନ, ‘A’ ବର୍ଗରେ ମାରୱାର ଷ୍ଟେସନ ଏବଂ ଜୋନ୍ ସ୍ତରରେ ନର୍ଥ-ୱେଷ୍ଟର୍ଣ୍ଣ ରେଲୱେ ପ୍ରଥମ

      Posted On: 13 AUG 2018 9:17PM by PIB Bhubaneshwar

    ଷ୍ଟେସନ ସ୍ୱଚ୍ଛତା ଉପରେ କ୍ୱାଲିଟି କାଉନସିଲ ଅଫ୍ ଇଣ୍ଡିଆ ( QCI ) ପକ୍ଷରୁ ପ୍ରସ୍ତୁତ ହୋଇଥିବା ଏକ ରିପୋର୍ଟକୁ ରେଲୱେ , କୋଇଲା , ଅର୍ଥ ଓ କମ୍ପାନି ବ୍ୟାପାର ମନ୍ତ୍ରୀ ପିୟୁଷ ଗୋୟଲ ଉନ୍ମୋଚନ କରିଛନ୍ତି । ରେଲୱେ ବୋର୍ଡ ସଦସ୍ୟ , ଚେୟାରମ୍ୟାନ୍ , କ୍ୱାଲିଟି କାଉନସିଲ୍ ଅଫ୍ ଇଣ୍ଡିଆ ଏବଂ ରେଲୱେ ବୋର୍ଡର ବରିଷ୍ଠ ଅଧିକାରୀମାନେ ଏହି ଅବସରରେ ଉପସ୍ଥିତ ଥିଲେ ।


    ସ୍ୱଚ୍ଛତାର ସ୍ତର ବୃଦ୍ଧି , ଅସ୍ୱଚ୍ଛ ରହୁଥିବା ସ୍ଥାନ ଚିହ୍ନଟ କରିବା ଏବଂ ସ୍ୱଚ୍ଛତା କ୍ଷେତ୍ରରେ ଷ୍ଟେସନ ଗୁଡ଼ିକ ମଧ୍ୟରେ ପ୍ରତିଦ୍ୱନ୍ଦ୍ୱିତା ବୃଦ୍ଧି କରିବା ଲକ୍ଷ୍ୟରେ ରେଳବାଇ ପକ୍ଷରୁ ତୃତୀୟ ଥର ପାଇଁ ଏପରି ଅଡିଟ କରାଯାଇଛି ।


    ରିପୋର୍ଟ ଉନ୍ମୋଚନ ଅବସରରେ ପିୟୁଷ ଗୋୟଲ କହିଥିଲେ ଯେ , ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ଦ୍ୱାରା ଆରମ୍ଭ କରାଯାଇଥିବା ସ୍ୱଚ୍ଛ ଭାରତ ଅଭିଯାନ ମହାତ୍ମା ଗାନ୍ଧୀଙ୍କ ପ୍ରତି ଏକ ଶ୍ରେଷ୍ଠ ଶ୍ରଦ୍ଧାଞ୍ଜଳି । 2014ରେ ଦେଶରେ ସ୍ୱଚ୍ଛତା ପରିସୀମା 38% ଥିବା ବେଳେ 2018ରେ ଏହା 83%କୁ ବୃଦ୍ଧି ପାଇଛି । ବିଗତ ଚାରି ବର୍ଷରେ ପ୍ରାୟ 7 କୋଟି ଶୌଚାଳୟ ନିର୍ମାଣ କରାଯାଇଛି , ଯାହାକି ଏକ ବଡ଼ ଉପଲବ୍ଧି । ରେଳବାଇ ଯାତ୍ରୀଙ୍କ ପାଇଁ ସ୍ୱଚ୍ଛତା , ସମାନୁବର୍ତ୍ତିତା ଓ କ୍ୟାଟରିଂ ସେବାକୁ ସବୁଠାରୁ ଅଧିକ ଗୁରୁତ୍ୱ ଦେଉଛି । ବିଗତ ଚାରି ବର୍ଷ ମଧ୍ୟରେ ସ୍ୱଚ୍ଛ ରେଳ , ସ୍ୱଚ୍ଛ ଭାରତ ଅଭିଯାନରେ ଷ୍ଟେସନ ଗୁଡ଼ିକର ପ୍ରତୀକ୍ଷାଳୟ , ପ୍ଲାଟଫର୍ମ , ଟ୍ରେନ୍ , ଶୌଚାଳୟ ଏବଂ ପାର୍କିଂ ଅଞ୍ଚଳରେ ସ୍ୱଚ୍ଛତା କ୍ଷେତ୍ରରେ ବହୁତ ଅଗ୍ରଗତି ହୋଇପାରିଛି ।


    ମନ୍ତ୍ରୀ କହିଥିଲେ ଯେ , ଷ୍ଟେସନ ଗୁଡ଼ିକର ସ୍ୱଚ୍ଛତା ରାଙ୍କିଙ୍ଗ୍ ଷ୍ଟେସନ ଗୁଡ଼ିକ ପାଇଁ କେବଳ ପୁରସ୍କାର ନୁହେଁ ବରଂ ଯେଉଁମାନେ ତାଲିକା ଶୀର୍ଷରେ ରହିପାରିନାହାନ୍ତି , ସେମାନେ ପରବର୍ତ୍ତୀ ପର୍ଯ୍ୟାୟରେ ସେହି ସ୍ଥାନ ଦଖଲ କରିବାକୁ ପ୍ରଚେଷ୍ଟା କରିବେ । ସେ କହିଥିଲେ ଯେ , ଚଳିତ ବର୍ଷ କ୍ୱାଲିଟି କାଉନସିଲ୍ ଅଫ୍ ଇଣ୍ଡିଆ ପକ୍ଷରୁ ହୋଇଥିବା ସ୍ୱଚ୍ଛତା ସର୍ଭେରେ ‘A-1’ ବର୍ଗ ଷ୍ଟେସନ ମଧ୍ୟରେ ନର୍ଥ ୱେଷ୍ଟର୍ଣ୍ଣ ରେଲୱେର ରାଜସ୍ଥାନର ଦୁଇଟି ଗୁରୁତ୍ୱପୂର୍ଣ୍ଣ ପର୍ଯ୍ୟଟକ ଷ୍ଟେସନ ଯୋଧପୁର ଓ ଜୟପୁର ପ୍ରଥମ ଓ ଦ୍ୱିତୀୟ ସ୍ଥାନ ପାଇପାରିଛନ୍ତି । ସାଉଥ୍ ସେଣ୍ଟ୍ରାଲ ରେଲୱେର ଅନ୍ୟତମ ଧର୍ମୀୟ ଷ୍ଟେସନ ତିରୁପତି ତାଲିକାର ତୃତୀୟ ସ୍ଥାନରେ ରହିଛି । ‘A’ ବର୍ଗର ଷ୍ଟେସନ ଗୁଡ଼ିକ ମଧ୍ୟରେ ମାରୱାର ପ୍ରଥମ ଓ ଫୁଲେରା ଦ୍ୱିତୀୟ ସ୍ଥାନରେ ରହିଛି । ଦୁଇଟି ଯାକ ଷ୍ଟେସନ ନର୍ଥ ୱେଷ୍ଟର୍ଣ୍ଣ ରେଲୱେର ରାଜସ୍ଥାନ ଅନ୍ତର୍ଗତ । ତୃତୀୟ ସ୍ଥାନରେ ରହିଛି ସାଉଥ୍ ସେଣ୍ଟ୍ରାଲ ରେଲୱେର ତେଲଙ୍ଗାନା ଅନ୍ତର୍ଗତ ୱାରଙ୍ଗଲ ଷ୍ଟେସନ ।


    ତୃତୀୟ ପକ୍ଷ ଦ୍ୱାରା ହୋଇଥିବା ସ୍ୱଚ୍ଛତା ଉପରେ ଏହି ଅଡିଟ ଓ ସର୍ଭେ ରିପୋର୍ଟରେ ମୋଟ 407ଟି ଷ୍ଟେସନକୁ ସାମିଲ କରାଯାଇଥିଲା । ଏଥିରୁ A-1 ବର୍ଗରେ 75ଟି ଓ A ବର୍ଗରେ 332ଟି ଷ୍ଟେସନକୁ ସାମିଲ ହୋଇଥିଲା ।


    ଶ୍ରେଷ୍ଠ ଷ୍ଟେସନଗୁଡ଼ିକ ହେଲେ ;


    A-1 ବର୍ଗ (75ଟି ଷ୍ଟେସନ ମଧ୍ୟରୁ)


    1. ଯୋଧପୁର/ ନର୍ଥ ୱେଷ୍ଟର୍ଣ୍ଣ ରେଲୱେ


    2. ଜୟପୁର/ ନର୍ଥ ୱେଷ୍ଟର୍ଣ୍ଣ ରେଲୱେ


    3. ତିରୁପତି/ ସାଉଥ୍ ସେଣ୍ଟ୍ରାଲ ରେଲୱେ


    A ବର୍ଗରେ (332 ଷ୍ଟେସନ ମଧ୍ୟରୁ)


    1. ମାରୱାର / ନର୍ଥ ୱେଷ୍ଟର୍ଣ୍ଣ ରେଲୱେ


    2. ଫୁଲେରା/ ନର୍ଥ ୱେଷ୍ଟର୍ଣ୍ଣ ରେଲୱେ


    3. ୱାରଙ୍ଗଲ / ସାଉଥ୍ ସେଣ୍ଟ୍ରାଲ ରେଲୱେ


    ଜୋନାଲ ରେଲୱେ ରେଙ୍କ


    1. ନର୍ଥ ୱେଷ୍ଟର୍ଣ୍ଣ ରେଲୱେ


    2. ସାଉଥ୍ ସେଣ୍ଟ୍ରାଲ ରେଲୱେ


    3. ଇଷ୍ଟକୋଷ୍ଟ ରେଲୱେ


    **********

    
    
    (Release ID: 1543087) Visitor Counter : 3