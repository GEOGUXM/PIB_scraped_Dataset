      ଆର୍ଥିକ ବ୍ୟାପାର ସଂକ୍ରାନ୍ତ କ୍ୟାବିନେଟ କମିଟି

      ଗ୍ରାମୀଣ ସଡ଼କ ଯୋଗାଯୋଗକୁ ପ୍ରୋତ୍ସାହନ; ପ୍ରଧାନମନ୍ତ୍ରୀ ଗ୍ରାମ ସଡ଼କ ଯୋଜନାକୁ ଦ୍ୱାଦଶ ଯୋଜନା ପରବର୍ତ୍ତୀ କାଳରେ ଜାରି ରଖିବା ପ୍ରସ୍ତାବକୁ କ୍ୟାବିନେଟ ଅନୁମୋଦନ
      Posted On: 09 AUG 2018 6:12PM by PIB Bhubaneshwar


    ପ୍ରଧାନମନ୍ତ୍ରୀ ଗ୍ରାମୀଣ ସଡ଼କ ଯୋଜନା (ପିଏମଜିଏସୱାଇ)କୁ ଦ୍ୱାଦଶ ପଞ୍ଚବାର୍ଷିକ ଯୋଜନାର ପରେ ମଧ୍ୟ ଆଗକୁ ଜାରି ରଖିବା ଲାଗି କେନ୍ଦ୍ର ସରକାର ନିଷ୍ପତ୍ତି ନେଇଛନ୍ତି । ଆଜି ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ଅଧ୍ୟକ୍ଷତାରେ ଅନୁଷ୍ଠିତ ଆର୍ଥିକ ବ୍ୟାପାର ସଂକ୍ରାନ୍ତ କେନ୍ଦ୍ର କ୍ୟାବିନେଟ କମିଟି (ସିସିଇଏ) ଏହି ପ୍ରସ୍ତାବକୁ ଅନୁମୋଦନ କରିଛନ୍ତି । 84 , 934 କୋଟି ଟଙ୍କାର ଆନୁମାନିକ ବ୍ୟୟ (କେନ୍ଦ୍ର ଭାଗ 52 , 900 କୋଟି ଟଙ୍କା ଏବଂ ରାଜ୍ୟ ଭାଗ 30 , 034 କୋଟି ଟଙ୍କା) ଦ୍ୱାରା 38 , 412ଟି ଗ୍ରାମକୁ ଯୋଡ଼ିବାରେ ଏହା ସହାୟକ ହୋଇପାରିବ । ପାଣ୍ଠିର ଭାଗିଦାରୀ ବ୍ୟବସ୍ଥା ସମାନ ରହିବ ।


    ଏହାର ପରିଧି ମଧ୍ୟରେ ମାର୍ଚ୍ଚ , 2019 ସୁଦ୍ଧା ସମସ୍ତ ଜନବସତି (250ରୁ ଅଧିକ ଜନସଂଖ୍ୟା)କୁ ଅଣାଯିବ । ଅନ୍ୟପକ୍ଷରେ ପିଏମଜିଏସୱାଇ-2 ଏବଂ ଏଲଡବ୍ଲ୍ୟୁଇ ବ୍ଲକ ଅନ୍ତର୍ଗତ ଚିହ୍ନଟ କରାଯାଇଥିବା ଜନବସତି (100-249 ଜନସଂଖ୍ୟା)କୁ ମାର୍ଚ୍ଚ , 2020 ସୁଦ୍ଧା ଏହା ଅଧୀନକୁ ଅଣାଯିବ ।


    ପ୍ରାରମ୍ଭରେ ପିଏମଜିଏସୱାଇର ଲକ୍ଷ୍ୟକୁ ମାର୍ଚ୍ଚ , 2022 ସୁଦ୍ଧା ହାସଲ କରାଯିବା ଲାଗି ଧାର୍ଯ୍ୟ କରାଯାଇଥିଲା । ତେବେ ପିଏମଜିଏସୱାଇ-1 ଲକ୍ଷ୍ୟକୁ ହାସଲ କରିବା ଲାଗି ଅନ୍ତିମ ସମୟ ସୀମା ମାର୍ଚ୍ଚ , 2019 କରିଦିଆଯାଇଛି ଏବଂ ପାଣ୍ଠି ଆବଂଟନରେ ବୃଦ୍ଧି ସହିତ ଅର୍ଥ ଯୋଗାଣର ବ୍ୟବସ୍ଥାକୁ ମଧ୍ୟ ବଦଳାଇ ଦିଆଯାଇଛି । ଏହାକୁ କେନ୍ଦ୍ର ଏବଂ ସମସ୍ତ ରାଜ୍ୟଗୁଡ଼ିକ ପାଇଁ 60:40 ଅନୁପାତ କରିଦିଆଯାଇଥିବା ବେଳେ ଉତ୍ତର-ପୂର୍ବାଂଚଳର 8ଟି ରାଜ୍ୟ ଏବଂ ହିମାଳୟ ପାଦଦେଶରେ ଥିବା ରାଜ୍ୟ (ଜାମ୍ମୁ-କାଶ୍ମୀର , ହିମାଚଳ ପ୍ରଦେଶ ଏବଂ ଉତ୍ତରାଖଣ୍ଡ) ଲାଗି 90:10 ନିର୍ଦ୍ଧାରଣ କରାଯାଇଛି । ବର୍ତ୍ତମାନ ସୁଦ୍ଧା 95 ପ୍ରତିଶତ ଜନବସତି (1 , 69 , 415)କୁ ଗ୍ରାମ ସଡକ ଆବଂଟନ କରାଯାଇସାରିଛି ଏଥିମଧ୍ୟରୁ 91 ପ୍ରତିଶତ ଜନବସତି (1 , 54 , 257)କୁ ମୁଖ୍ୟମାର୍ଗ ସହିତ ଯୋଡ଼ା ଯାଇସାରିଛି । ଏଥିମଧ୍ୟରେ 16 , 380ଟି ଏପରି ଜନବସତି ମଧ୍ୟ ସାମିଲ ରହିଛି ଯେଉଁଗୁଡ଼ିକୁ ରାଜ୍ୟଗୁଡ଼ିକ ନିଜ ସମ୍ବଳ ମାଧ୍ୟମରେ ଯୋଡ଼ିଛନ୍ତି । ମୋଟ ଆବଂଟିତ 6 , 58 , 143 କିମି ଲମ୍ବ ସଡ଼କ ମଧ୍ୟରୁ 5 , 50 , 601 କିମି ରାସ୍ତ ସମ୍ପୂର୍ଣ୍ଣ କରାଯାଇସାରିଛି । ପିଏମଜିଏସୱାଇ-2 ଅନ୍ତର୍ଗତ 50 , 000 କିମି ଲମ୍ବ ରାସ୍ତାର ଉନ୍ନତିକରଣ ଲକ୍ଷ୍ୟ ତୁଳନାରେ ପାଖାପାଖି 32 , 100କିମି ଲମ୍ବ ସଡ଼କ 13ଟି ରାଜ୍ୟରେ ଆବଂଟିତ କରାଯାଇଛି । ଏଗୁଡ଼ିକୁ ପିଏମଜିଏସୱାଇ-2ରେ ପରିବର୍ତ୍ତିତ କରିଦିଆଯାଇଛି । ମାର୍ଚ୍ଚ 2018 ସୁଦ୍ଧା ମୋଟ ଆବଂଟନ ତୁଳନାରେ 12 , 000 କିମି ଲମ୍ବ ରାସ୍ତା କାମ ସମ୍ପୂର୍ଣ୍ଣ କରାଯାଇସାରିଛି ।


    **********

    
    
    (Release ID: 1542692) Visitor Counter : 1