      ଜାହାଜ ଚଳାଚଳ ମନ୍ତ୍ରଣାଳୟ

      କେରଳ ପାଇଁ ଜାହାଜ ଚଳାଚଳ ବିଭାଗ ବଢ଼ାଇଲା ସହାୟତାର ହାତ
      ଦେଶର ବିଭିନ୍ନ ଭାଗରୁ ରିଲିଫ ସାମଗ୍ରୀ ଉପକୂଳ ରୁଟରେ କୋଚିନ ବନ୍ଦରକୁ ପରିବହନ;
      ରିଲିଫ ସାମଗ୍ରୀ ମହଜୁଦ୍ ରଖିବାକୁ କୋଚିନ ବନ୍ଦରରେ ଦୁଇଟି ବର୍ଥ ଧାର୍ଯ୍ୟ
      Posted On: 21 AUG 2018 7:54PM by PIB Bhubaneshwar


    ପ୍ରାକୃତିକ ବିପର୍ଯ୍ୟୟ ପ୍ରଭାବିତ କେରଳରେ ଉପକୂଳ ରୁଟରେ ରିଲଫ ସାମଗ୍ରୀ ପରିବହନ ସକାଶେ ଜାହାଜ ଚଳାଚଳ ମନ୍ତ୍ରାଳୟ ସମସ୍ତ ପ୍ରକାର ବ୍ୟବସ୍ଥା କରିଛି । ରାଜ୍ୟକୁ ଆସୁଥିବା ରିଲିଫ ସାମଗ୍ରୀକୁ ମହଜୁଦ୍ ରଖିବାକୁ କୋଚିନ ପୋର୍ଟ ଟ୍ରଷ୍ଟ ମାତାଞ୍ଚେରୀ ଓ ଏର୍ଣ୍ଣାକୁଲମରେ ଦୁଇଟି ବର୍ଥ ଧାର୍ଯ୍ୟ କରିଛି ।ରିଲିଫ ସାମଗ୍ରୀ ଓ ଔଷଧ ମହଜୁଦ କରିବାକୁ ଦୁଇଟି ଗୋଦାମ ଘର ନିର୍ଦ୍ଦିଷ୍ଟ ଭାବେ ପ୍ରସ୍ତୁତ ଅଛି ।


    ନ୍ୟୁ ମାଙ୍ଗାଲୋର , କାମରାଜ , ଚେନ୍ନାଇ , ଆଦି ବନ୍ଦରରୁ ରିଲିଫ ସାମଗ୍ରୀ ପ୍ରଥମେ ଟୁଟିକୋରିନ୍ ବନ୍ଦରକୁ ପରିବହନ ହେଉଛି । ଏହାପରେ ଉପକୂଳ ପଥରେ ଏହା ଜାହଜା ଯୋଗେ କୋଚିନ ବନ୍ଦରକୁ ପଠାଯାଉଛି ।


    ନୌସେନା ଜାହାଜ ଆଇଏନଏସ ଦୀପକ ମୁମ୍ବାଇରୁ କୋଚିନକୁ 800 ଟନ୍ ପାନୀୟ ଜଳ ସହ 18 ଟନ୍ ଅନ୍ୟାନ୍ୟ ସାଗମ୍ରୀ ପରିବହନ କରିଛି । ବନ୍ୟା ପ୍ରଭାବିତ ଅଞ୍ଚଳରେ ପାନୀୟ ଜଳ ପହଞ୍ଚାଇବାର ବ୍ୟବସ୍ଥା କରାଯାଇଛି । ଆଇଏନଏସ ଦୀପକ ପୁଣି ଥରେ କୋଚିନ୍ ବନ୍ଦରକୁ ବୁଧବାର ରିଲିଫ ସାମଗ୍ରୀ ପରିବହନ କରି ପହଞ୍ଚିବ । ବନ୍ୟାଞ୍ଚଳରେ ତେଲର ଚାହିଦା ମେଣ୍ଟାଇବା ଲାଗି ବିପିସିଏଲ୍ ପକ୍ଷରୁ 50 ହଜାର ମେଟ୍ରିକ ଟନ୍ ଅଶୋଧିତ ତୈଳ ପରିବହନ କରି ମୁମ୍ବାଇରୁ ସ୍ୱର୍ଣ୍ଣ ଗୋଦାବରୀ ଜାହାଜ କୋଚିନ୍ ବନ୍ଦରରେ ପହଞ୍ଚିଛି । ଏହା ପୂର୍ବରୁ 5ଟି କଣ୍ଟେନରରେ କପଡ଼ା , ଖାଦ୍ୟ ଜିନିଷ ଓ ଅନ୍ୟାନ୍ୟ ଅତ୍ୟାବଶ୍ୟକ ସାମଗ୍ରୀ କୋଚିନ୍ ବନ୍ଦରରେ ପହଞ୍ଚି ସାରିଛି ।


    ରାଜ୍ୟର ବନ୍ୟା ପ୍ରଭାବିତ ଅଞ୍ଚଳରେ ସହାୟତା ପାଇଁ ସମସ୍ତ ବନ୍ଦ କର୍ତ୍ତୃପକ୍ଷ ଆଗେଇ ଆସିଛନ୍ତି । କୋଚିନରୁ ହାଜିରା , ମୁନ୍ଦ୍ରା , କାଟ୍ଟୁପାଲ୍ଲି , ଟୁଟିକୋରିନ୍ , ପିପାଭାଭ ଏବଂ କାଣ୍ଡଲାକୁ ଦେଶର ବିଭିନ୍ନ ଭାଗରୁ ରିଲିଫ ସମାଗ୍ରୀ ପରିବହନ ସକାଶେ ବାଣିଜ୍ୟିକ ସଂସ୍ଥା ମାନେ ସହାୟତା କରୁଛନ୍ତି ।


    ବନ୍ୟା ପ୍ରଭାବିତଙ୍କ ପାଇଁ କୋଚିନ ବନ୍ଦର ପକ୍ଷରୁ ସାର ରବର୍ଟ ବ୍ରିଷ୍ଟୋ ମେମୋରିଆଲ ସ୍କୁଲ , ୱଲିଙ୍ଗଡନ ଆଇଲାଣ୍ଡ ଏବଂ କେଭି ପୋର୍ଟ ଟ୍ରଷ୍ଟ ସ୍କୁଲରେ ରିଲିଫ କ୍ୟାମ୍ପ ଖୋଲାଯାଇଛି । ପାଖଆଖ ଅଞ୍ଚଳରୁ 50 ଜଣ ଲୋକଙ୍କୁ ଏଠାରେ ଆଶ୍ରୟ ଦିଆଯାଇଛି । ପୋର୍ଟ ଟ୍ରଷ୍ଟ ମେଡିକାଲର ଡାକ୍ତର ଏଠାରେ ସ୍ୱାସ୍ଥ୍ୟ ସେବା ଯୋଗାଉଛନ୍ତି । କୋଚିନ ବନ୍ଦର , କଷ୍ଟମସ , ସିଆଇଏସଏଫ ଏବଂ ମେଡିକାଲ ଟିମ୍ କର୍ମଚାରୀ ଓ ପରିବାରର ସଦସ୍ୟମାନେ ରିଲିଫ କ୍ୟାମ୍ପରେ ଆବଶ୍ୟକ ସହାୟତା କରୁଛନ୍ତି ।


    ବିପର୍ଯ୍ୟୟ ସମୟରେ ଜାହାଜ ଚଳାଚଳ କ୍ଷେତ୍ରରେ ଥିବା ସମସ୍ତ ପକ୍ଷ ସହାୟତାର ହାତ ବଢ଼ାଇଥିବାରୁ କେନ୍ଦ୍ର ଜାହାଜ ଚଳାଚଳ , ସଡ଼କ ପରିବହନ ଓ ରାଜମାର୍ଗ , ଜଳସମ୍ବଳ , ନଦୀ ବିକାଶ ଏବଂ ଗଙ୍ଗା ନବୀକରଣ ମନ୍ତ୍ରୀ ନୀତୀନ ଗଡକରୀ ପ୍ରଶଂସା କରିଛନ୍ତି ।


    କୋଚିନ୍ ପୋର୍ଟ ଟ୍ରଷ୍ଟର ସମସ୍ତ କର୍ମଚାରୀ ସେମାନଙ୍କ ଗୋଟିଏ ଦିନର ଦରମା ଅର୍ଥାତ୍ 31 ଲକ୍ଷ ଟଙ୍କା ଏବଂ କୋଚିନ ପୋର୍ଟ ଟ୍ରଷ୍ଟ ପାଣ୍ଠିରୁ ସମାନ ପରିମାଣର ଅର୍ଥ ମୁଖ୍ୟମନ୍ତ୍ରୀଙ୍କ ରିଲିଫ ପାଣ୍ଠିକୁ ଦେବାକୁ ନିଷ୍ପତ୍ତି ନେଇଛନ୍ତି ।


    **********

    
    
    (Release ID: 1543632) Visitor Counter : 2