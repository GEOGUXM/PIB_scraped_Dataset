      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      72 ତମ ସ୍ୱାଧୀନତା ଦିବସ ଅବସରରେ ଲାଲକିଲ୍ଲାରୁ ଦେଶବାସୀଙ୍କୁ ପ୍ରଧାନମନ୍ତ୍ରୀଙ୍କ ଉଦ୍ବୋଧନ
      Posted On: 15 AUG 2018 5:27PM by PIB Bhubaneshwar


    ମୋର ପ୍ରିୟ ଦେଶବାସୀଗଣ ,


    ସ୍ୱାଧୀନତାର ପବିତ୍ର ପର୍ବ ଅବସରରେ ଆପଣ ସମସ୍ତଙ୍କୁ ଅନେକ ଅନେକ ଶୁଭକାମନା ।


    ଆଜି ଦେଶ ଏକ ଆତ୍ମ ବିଶ୍ୱାସରେ ଭରି ଉଠିଛି । ସ୍ୱପ୍ନକୁ ସଂକଳ୍ପ ସହିତ , ପରିଶ୍ରମରର ପରାକାଷ୍ଠା କରି ଚାଲି ଦେଶ ନୂତନ ଶିଖରକୁ ଅତିକ୍ରମ କରୁଛି । ଆଜିର ସୂର୍ଯ୍ୟଉଦୟ ଏକ ନୂତନ ଚେତନା , ନୂତନ ଉତ୍ସାହ , ନୂତନ ଉର୍ଜ୍ଜା ନେଇ କରି ଆସିଛି ।


    ମୋର ପ୍ରିୟ ଦେଶବାସୀଗଣ , ଆମ ଦେଶରେ 12 ବର୍ଷରେ ଥରେ ନୀଳକୁରିଞ୍ଜୀ ଫୁଲ ଫୁଟିଥାଏ । ଚଳିତ ବର୍ଷ ଦକ୍ଷିଣର ନୀଳଗିରି ପାହାଡରେ ଏହି ଆମର ନୀଳକୁରିଞ୍ଜୀ ଫୁଲ ଯେପରି ଭାବେ ମାନନ୍ତୁ ତ୍ରିରଙ୍ଗା ପତାକାର ଅଶୋକ ଚକ୍ର ଭଳି ଦେଶର ସ୍ୱାଧୀନତାର ପର୍ବରେ ତରଙ୍ଗାୟିତ ହେଉଛି ।


    ମୋର ପ୍ରିୟ ଦେଶବାସୀଗଣ , ସ୍ୱାଧୀନତାର ଏହି ପର୍ବ ଆମେ ସେତେବେଳେ ପାଳନ କରୁଛୁ , ଯେତେବେଳେ ଆମର ଝିଅମାନେ ଉତ୍ତରାଖଣ୍ଡ , ହିମାଚଳ , ମଣିପୁର , ତେଲଙ୍ଗାନା , ଆନ୍ଧ୍ରପ୍ରଦେଶ- ଏହି ରାଜ୍ୟମାନଙ୍କରେ ଥିବା ଆମର ଝିଅମାନେ ସାତ ସମୁଦ୍ର ପାର କଲେ ଆଉ ସାତ ସମୁଦ୍ରକୁ ତ୍ରିରଙ୍ଗାର ରଙ୍ଗରେ ରଙ୍ଗାୟିତ କରି ଆମମାନଙ୍କ ଗହଣକୁ ଫେରି ଆସିଛନ୍ତି ।


    ମୋର ପ୍ରିୟ ଦେଶବାସୀଗଣ , ଆମେ ସ୍ୱାଧୀନତାର ପର୍ବ ଆଜି ଆମେ ସେହି ସମୟରେ ପାଳନ କରୁଛେ , ଯେତେବେଳେ ଏଭରେଷ୍ଟ ବିଜୟୀ ତ ବହୁତ ହେଲେ , ଅନେକ ଆମର ବୀରମାନେ , ଆମର ଅନେକ ଝିଅମାନେ ଏଭରେଷ୍ଟ ଉପରକୁ ଯାଇ ତ୍ରିରଙ୍ଗା ପତାକା ଉଡାଇଛନ୍ତି । କିନ୍ତୁ ଏହି ସ୍ୱାଧୀନତାର ପର୍ବରେ ଏହି କଥାକୁ ମନେ ପକାଇବି କି ଆମର ଦୂର-ଦୂରାନ୍ତର ଜଙ୍ଗଲମାନଙ୍କରେ ଜୀଉଁଥିବା ଛୋଟ-ଛୋଟ କୋମଳମତି ଆଦିବାସୀ ପିଲାମାନେ ଏଥର ଏଭରେଷ୍ଟରେ ତ୍ରିରଙ୍ଗା ପତାକା ଉଡାଇ ତ୍ରିରଙ୍ଗା ପତାକାର ମାନ ସମ୍ମାନକୁ ଆହୁରି ବଢ଼ାଇ ଦେଇଛନ୍ତି ।


    ମୋର ପ୍ରିୟ ଦେଶବାସୀଗଣ , ଏବେ ଏବେ ଲୋକସଭା , ରାଜ୍ୟସଭାର ଅଧିବେଶନ ସମାପ୍ତ ହୋଇଛି । ଆପଣ ଦେଖିଥିବେ କି ସଦନ ବହୁତ ଭଲ ଢ଼ଂଗରେ ଚାଲିଲା ଆଉ ଗୋଟିଏ ପ୍ରକାରରେ ସଂସଦର ଏହି ଅଧିବେଶନ ସଂପୂର୍ଣ୍ଣ ଭାବେ ସାମାଜିକ ନ୍ୟାୟକୁ ସମର୍ପିତ ରହିଥିଲା । ଦଳିତ ହୁଅନ୍ତୁ , ପିଡ଼ୀତ ହୁଅନ୍ତୁ , ବଂଚିତ ହୁଅନ୍ତୁ , ମହିଳା ହୁଅନ୍ତୁ ସେମାନଙ୍କର ଅଧିକାରର ସୁରକ୍ଷା କରିବା ପାଇଁ ଆମର ସଂସଦ ସଂବେଦନଶୀଳତା ଏବଂ ସଜାଗତା ସହିତ ସାମାଜିକ ନ୍ୟାୟକୁ ଆହୁରି ଅଧିକ ବଳବାନ କରିଲା ।


    ଓବିସି ଆୟୋଗଙ୍କୁ ବର୍ଷ ବର୍ଷ ଧରି ସାମ୍ବିଧାନିକ ସ୍ଥାନ ପାଇଁ ଦାବି କରାଯାଉଥିଲା । ଏଥର ସଂସଦ ପଛୁଆ , ଅତି ପଛୁଆ , ସେହି ଆୟୋଗଙ୍କୁ ସାମ୍ବିଧାନିକ ମାନ୍ୟତା ଦେଇ , ଏକ ସାମ୍ବିଧାନିକ ବ୍ୟବସ୍ଥା ଦେଇ , ସେମାନଙ୍କର ଅଧିକାରର ରକ୍ଷା କରିବାର ପ୍ରୟାସ କରିଛି ।


    ଆମେ ଆଜି ସେହି ସମୟରେ ସ୍ୱାଧୀନତାର ପର୍ବ ପାଳନ କରୁଛେ , ଯେତେବେଳେ ଆମର ଦେଶରେ ସେହି ଖବରଗୁଡ଼ିକ ଦେଶରେ ନୂତନ ଚେତନା ଆଣିଛି , ଯିଏ ପ୍ରତ୍ୟେକ ଭାରତୀୟ ଯିଏ କି ଦୁନିଆର କୌଣସି ନା କୌଣସି କୋଣରେ ଥିଲେ ମଧ୍ୟ , ଆଜି ଏହି କଥା ନେଇ ଗର୍ବ କରୁଛନ୍ତି କି , ଭାରତ ବିଶ୍ୱର ଷଷ୍ଠ ବୃହତ ଅର୍ଥବ୍ୟବସ୍ଥା ହୋଇ ନିଜର ନାମକୁ ପଞ୍ଜିକୃତ କରାଇ ଦେଇଛି । ଏଭଳି ଏକ ସକାରାତ୍ମକ ପରିବେଶରେ , ସକାରାତ୍ମକ ଘଟଣାବଳୀର ଶୃଙ୍ଖଳା ମଧ୍ୟରେଆମେ ଆଜି ଆମେ ସ୍ୱାଧୀନତାର ପର୍ବ ପାଳନ କରୁଛେ ।


    ଦେଶକୁ ସ୍ୱାଧୀନତା ଆଣିଦେବା ପାଇଁ ପୂଜ୍ୟ ବାପୁଙ୍କ ନେତୃତ୍ୱରେ ଲକ୍ଷାଧିକ ଲୋକ ନିଜର ଜୀବନ ନିୟୋଜିତ କରିଦେଲେ , ଯୁବାବସ୍ଥା ଜେଲରେ ବିତାଇଦେଲେ । ବହୁ ବିପ୍ଳବୀ ମହାପୁରୁଷମାନେ ଫାଶୀ ଖୁଂଟରେ ଝୁଲି ଦେଶର ସ୍ୱାଧୀନତା ପାଇଁ ଫାଶୀର ଫନ୍ଦାକୁ ଆଲିଙ୍ଗନ କରି ନେଇଥିଲେ । ମୁଁ ଆଜି ଦେଶବାସୀଙ୍କ ତରଫରୁ ସ୍ୱାଧୀନତାର ଏହି ବୀର ସଂଗ୍ରାମୀମାନଙ୍କୁ ହୃଦୟର ସହିତ ପ୍ରଣାମ କରୁଛି , ଅନ୍ତରର ସହିତ ପ୍ରଣାମ ଜଣାଉଛି । ଯେଉଁ ତ୍ରିରଙ୍ଗା ପତାକାର ମାନ-ସମ୍ମାନ ଓ ମର୍ଯ୍ୟାଦା ପାଇଁ , ଆମକୁ ଜୀଇଁବା-ଲଢ଼ିବା ପାଇଁ , ମରିବା-ମାଟିରେ ମିଶିଯିବା ପାଇଁ ପ୍ରେରଣା ଦେଉଛି , ଯେଉଁ ତ୍ରିରଙ୍ଗାର ସମ୍ମାନ ପାଇଁ ଦେଶର ସେନାବାହିନୀର ଯବାନ ନିଜ ଜୀବନର ଆହୁତି ଦେଇ ଦେଉଛନ୍ତି , ଆମର ଅର୍ଦ୍ଧସୈନିକ ବଳ ଜୀବନ ସମର୍ପଣ କରି ଦେଉଛନ୍ତି , ଆମ ପୁଲିସ ବଳର ଯବାନ ସାଧାରଣ ମଣିଷର ରକ୍ଷା ପାଇଁ ଦିନ ରାତି ଦେଶସେବାରେ ଲାଗି ରହିଛନ୍ତି ।


    ମୁଁ ସେନାବାହିନୀର ସମସ୍ତ ଯବାନଙ୍କୁ , ଅର୍ଦ୍ଧସୈନିକ ବଳକୁ , ପୁଲିସର ଯବାନଙ୍କୁ , ସେମାନଙ୍କର ମହାନ ସେବା ପାଇଁ , ସେମାନଙ୍କର ତ୍ୟାଗ ତପସ୍ୟା ପାଇଁ , ସେମାନଙ୍କର ପରାକ୍ରମ ଏବଂ ପୁରୁଷାର୍ଥ ପାଇଁ ଆଜି ତ୍ରିରଙ୍ଗା ପତାକାକୁ ସାକ୍ଷୀ ରଖି ମୁଁ ଲାଲକିଲ୍ଲାର ପ୍ରାଚୀରରୁ ଶତ-ଶତ ପ୍ରଣାମ କରୁଛି ଆଉ ସେମାନଙ୍କୁ ବହୁତ ବହୁତ ଶୁଭକାମନା ଜଣାଉଛି ।


    ଏବେ ଦେଶର ଭିନ୍ନ-ଭିନ୍ନ ଭାଗରେ ଭଲ ବର୍ଷାର ଖବର ଆସୁଛି , ତ ତା ’ ସହିତ ବନ୍ୟାର ଖବର ମଧ୍ୟ ଆସୁଛି । ଅଧିକ ବର୍ଷା ଏବଂ ବନ୍ୟା ଯୋଗୁଁ ଯେଉଁ ପରିବାର ନିଜର ଆତ୍ମୀୟ ସ୍ୱଜନଙ୍କୁ ହରାଇଛନ୍ତି , ଯେଉଁମାନଙ୍କୁ ଅସୁବିଧା ସହିବାକୁ ପଡ଼ିଛି , ସେହି ସମସ୍ତଙ୍କ ପ୍ରତି ଦେଶ ସଂପୂର୍ଣ୍ଣ ଶକ୍ତିର ସହିତ ସେମାନଙ୍କର ସହାୟତା ପାଇଁ ଠିଆ ହୋଇଛି ଆଉ ଯେଉଁମାନେ ନିଜର ଲୋକଙ୍କୁ ହରାଇଛନ୍ତି , ସେମାନଙ୍କ ଦୁଃଖରେ ମୁଁ ସହଭାଗୀ ହୋଇଛି ।


    ମୋର ପ୍ରିୟ ଦେଶବାସୀଗଣ , ଆସନ୍ତା ବୈଶାଖୀ ଆମର ଜାଲିଆନାୱାଲାବାଗର ନରସଂହାରର ଶହେ ବର୍ଷ ହେବାକୁ ଯାଉଛି । ଦେଶର ସାଧାରଣ ଲୋକ ଦେଶ ସ୍ୱାଧୀନତା ପାଇଁ କିଭଳି ଭାବେ ଜୀବନକୁ ବାଜି ଲଗାଇ ଦେଇଥିଲେ ଆଉ ଅତ୍ୟାଚାରର ସୀମା କିପରି ଲଙ୍ଘିଥିଲେ , ଜାଲିଆନାୱାଲାବାଗ ଆମ ଦେଶର ସେହି ବୀରମାନଙ୍କର ତ୍ୟାଗ ଏବଂ ବଳୀଦାନର ସନ୍ଦେଶ ଦେଉଛି । ମୁଁ ସେହି ସମସ୍ତ ବୀରମାନଙ୍କୁ ହୃଦୟର ସହିତ , ଆଦରର ସହିତ ପ୍ରଣାମ କରୁଛି ।


    ମୋର ପ୍ରିୟ ଦେଶବାସୀଗଣ , ଏହି ସ୍ୱାଧୀନତା ଖାଲି ଏଭଳି ଭାବରେ ମିଳି ନାହିଁ । ପୂଜ୍ୟ ବାପୁଙ୍କ ନେତୃତ୍ୱରେ ଅନେକ ମହାପୁରୁଷ , ଅନେକ ବୀର ପୁରୁଷ , ବିପ୍ଳବୀମାନଙ୍କ ନେତୃତ୍ୱରେ ଅନେକ ଯୁବକ , ସତ୍ୟାଗ୍ରହର ଦୁନିଆ ସହିତ ଜଡ଼ିତ ଲୋକମାନେ ନିଜର ଯୁବାବସ୍ଥା ଜେଲରେ ବିତାଇ ଦେଇଥିଲେ । ଦେଶର ସ୍ୱାଧୀନତା ପାଇଁ , କିନ୍ତୁ ସ୍ୱାଧୀନତାର ଏହି ସଙ୍ଘର୍ଷରେ ସ୍ୱପ୍ନ ମଧ୍ୟ ବୁଣିଥିଲେ । ଭାରତର ଭବ୍ୟ ରୂପକୁ ମଧ୍ୟ ସେମାନେ ନିଜ ମନ ଭିତରେ ଆଙ୍କିଥିଲେ । ସ୍ୱାଧୀନତାର ଅନେକ ବର୍ଷ ପୂର୍ବେ ତାମିଲନାଡ଼ୁର ରାଷ୍ଟ୍ରକବି ସୁବ୍ରମଣ୍ୟମ ଭାରତୀ ନିଜ ସ୍ୱପ୍ନକୁ ଶବ୍ଦରେ ଗୁନ୍ଥିଥିଲେ । ସେ ଲେଖିଥିଲେ -


    ଏଲାରୁମ ଅମର ନିଲୀୟଇ ଏଡୁମନନ ମୁରେୟଇ


    ଇଣ୍ଡିଆ ଅଲିଗିରି କୁ ଆଲିକୁମ


    ଇଣ୍ଡିଆ କୁଲାଗିରି କୁ ଆଲିକୁମ


    ଅର୍ଥାତ ଭାରତ , ସେ ସ୍ୱାଧୀନତା ପରେ କ ’ ଣ ସ୍ୱପ୍ନ ଦେଖିଥିଲେ ? ସୁବ୍ରମଣ୍ୟମ ଭାରତୀ କହିଥିଲେ- ଭାରତ ସମଗ୍ର ବିଶ୍ୱରେ ପ୍ରତ୍ୟେକ ପ୍ରକାରର ବନ୍ଧନରୁ ମୁକ୍ତି ପାଇଁ ରାସ୍ତା ଦେଖାଇବ ।


    ମୋର ପ୍ରିୟ ଦେଶବାସୀଗଣ , ଏହି ମହାପୁରୁଷମାନଙ୍କର ସ୍ୱପ୍ନକୁ ପୂରଣ କରିବା ପାଇଁ ସ୍ୱାଧୀନତା ସଂଗ୍ରାମୀମାନେ ଇଚ୍ଛାଗୁଡ଼ିକୁ ପରିପୂର୍ଣ୍ଣ କରିବା ପାଇଁ , ଦେଶର କୋଟି କୋଟି ଜନତାଙ୍କର ଆଶା ଆକାଂକ୍ଷାକୁ ପୂରଣ କରିବା ପାଇଁ ସ୍ୱାଧୀନତା ପରେ ପୂଜ୍ୟ ବାବାସାହେବ ଆମ୍ବେଦକର ମହାଶୟଙ୍କ ନେତୃତ୍ୱରେ ଭାରତ ଏକ ସମାବେଶୀ ସମ୍ବିଧାନ ନିର୍ମାଣ କଲା । ଏହା ହେଉଛି ଆମର ସମାବେଶୀ ସମ୍ବିଧାନ ଏକ ନୂତନ ଭାରତର ନିର୍ମାଣର ସଂକଳ୍ପ ନେଇ ଆସିଛି । ଆମ ପାଇଁ କିଛି ଦାୟିତ୍ୱ ନେଇ କରି ଆସିଛି । ଆମ ପାଇଁ ସୀମାରେଖା ସ୍ଥିର କରି ଆସିଛି । ଆମ ସ୍ୱପ୍ନକୁ ସାକାର କରିବା ପାଇଁ ସମାଜର ପ୍ରତ୍ୟେକ ବର୍ଗର ପ୍ରତ୍ୟେକ ଅଂଚଳକୁ , ଭାରତର ପ୍ରତ୍ୟେକ ଭୂଭାଗକୁ ସମାନ ରୂପରେ ସୁଯୋଗ ମିଳୁ ଆଗକୁ ନେଇ ଯିବା ପାଇଁ ; ଆମର ସମ୍ବିଧାନ ଆମକୁ ମାର୍ଗଦର୍ଶନ କରି ଚାଲିଥାଏ ।


    ମୋର ପ୍ରିୟ ଭାଇ ଓ ଭଉଣୀମାନେ , ଆମ ସମ୍ବିଧାନ ଆମକୁ କହୁଛି କି , ଭାରତର ତ୍ରିରଙ୍ଗା ପତାକାରୁ ଆମକୁ ପ୍ରେରଣା ମିଳିଥାଏ - ଗରିବ ମାନଙ୍କୁ ନ୍ୟାୟ ମିଳୁ , ସମସ୍ତଙ୍କୁ , ଜନ-ଜନକୁ ଆଗକୁ ବଢ଼ିବା ପାଇଁ ସୁଯୋଗ ମିଳୁ , ଆମର ନିମ୍ନ ମଧ୍ୟବିତ୍ତ ବର୍ଗ , ମଧ୍ୟମ ବର୍ଗ , ଉଚ୍ଚ ମଧ୍ୟମ ବର୍ଗ , ସେମାନଙ୍କୁ ଆଗକୁ ବଢ଼ିବା ପାଇଁ କୌଣସି ପ୍ରତିବନ୍ଧକ ନ ଆସୁ , ସରକାରୀ କଟକଣା ନ ଆସୁ , ସମାଜ ବ୍ୟବସ୍ଥା ସେମାନଙ୍କ ସ୍ୱପ୍ନକୁ ଚାପି ନ ଦେଉ , ସେମାନଙ୍କୁ ସର୍ବାଧିକ ସୁଯୋଗ ମିଳୁ , ସେମାନେ ଯେତେ ସଫଳତା ପାଇବାକୁ ଚାହାଁନ୍ତି , ପ୍ରସ୍ଫୁଟିତ ହେବାକୁ ଚାହାଁନ୍ତି , ଆମେ ଏଭଳି ଏକ ବାତାବରଣ ସୃଷ୍ଟି କରିବା ।


    ଆମ ବରିଷ୍ଠ ନାଗରିକ ହୁଅନ୍ତୁ , ଆମର ଦିବ୍ୟାଙ୍ଗ ଜନ ହୁଅନ୍ତୁ , ଆମର ମହିଳା ମାନେ ହୁଅନ୍ତୁ , ଆମର ଦଳିତ , ପିଡ଼ୀତ , ଶୋଷିତ , ଆମ ଜଙ୍ଗଲରେ ଜୀବନ ବିତାଉଥିବା ଆଦିବାସୀ ଭାଇ ଭଉଣୀ ହୁଅନ୍ତୁ , ପ୍ରତ୍ୟେକଙ୍କୁ ସେମାନଙ୍କର ଆଶା ଆଉ ଅପେକ୍ଷା ଗୁଡ଼ିକ ଅନୁସାରେ ଆଗକୁ ବଢ଼ିବାର ସୁଯୋଗ ମିଳୁ । ଗୋଟିଏ ଆତ୍ମନିର୍ଭରଶୀଳ ହିନ୍ଦୁସ୍ଥାନ ହେଉ , ଏକ ସାମର୍ଥ୍ୟବାନ ହିନ୍ଦୁସ୍ଥାନ ହେଉ , ଏକ ନିରନ୍ତର ବିକାଶର ଗତିକୁ ଅତୁଟ ରଖିବା ଭଳି , କ୍ରମାଗତ ଭାବେ ନୂତନ ଶିଖରକୁ ଅତିକ୍ରମ କରିବା ଭଳି ହିନ୍ଦୁସ୍ଥାନ ହେଉ , ଦୁନିଆରେ ହିନ୍ଦୁସ୍ଥାନର ମାନ୍ୟତା ରହୁ , ଆଉ ଏତିକି ହିଁ ନୁହେଁ , ଆମେ ଚାହୁଁଛୁ କି ଦୁନିଆରେ ହିନ୍ଦୁସ୍ଥାନର ଚମକ ଦମକ ମଧ୍ୟ ରହୁ । ସେଭଳି ହିନ୍ଦୁସ୍ଥାନ ନିର୍ମାଣ କରିବା ପାଇଁ ଆମେ ଚାହୁଁଛୁ ।


    ମୋର ପ୍ରିୟ ଦେଶବାସୀଗଣ , ମୁଁ ପ୍ରଥମରୁ ମଧ୍ୟ ଟିମ ଇଣ୍ଡିଆର କଳ୍ପନା ଆପଣମାନଙ୍କ ସାମ୍ନାରେ ରଖିଛି । ଯେତେବେଳେ ଶହେ ପଚିଶ କୋଟି ଦେଶବାସୀଙ୍କ ଭାଗିଦାରୀ ହୋଇଥାଏ , ଜନ-ଜନ ଦେଶକୁ ଆଗକୁ ବଢ଼ାଇ ନେବା ପାଇଁ ଆମର ସାଙ୍ଗରେ ଯୋଡ଼ି ହୋଇ ଥାଆନ୍ତି , ଶହେ ପଚିଶ କୋଟି ସ୍ୱପ୍ନ , ଶହେ ପଚିଶ କୋଟି ସଂକଳ୍ପ , ଶହେ ପଚିଶ କୋଟି ପୁରୁଷାର୍ଥ , ଯେତେବେଳେ ନିର୍ଦ୍ଧାରିତ ଲକ୍ଷ୍ୟ ପ୍ରାପ୍ତି ପାଇଁ ସଠିକ ମାର୍ଗରେ ଚାଲି ଥାଆନ୍ତି , ତ କ ’ ଣ କିଛି ହୋଇ ନ ପାରେ ?


    ମୋର ପ୍ରିୟ ଭାଇ ଓ ଭଉଣୀ ମାନେ , ମୁଁ ଆଜି ବଡ଼ ବିନମ୍ରତାର ସହିତ , ବଡ଼ ଆଦରର ସହିତ ଏହା ନିଶ୍ଚୟ କହିବାକୁ ଚାହିଁବି କି 2014ରେ ଏହି ଦେଶର ଶହେ ପଚିଶ କୋଟି ନାଗରିକ ସରକାର ବାଛି ଥିଲେ ତ ସେମାନେ କେବଳ ସରକାର ଗଠନ କରି , ଅଟକି ନ ଥିଲେ । ସେମାନେ ଦେଶ ନିର୍ମାଣ ପାଇଁ ମଧ୍ୟ ଯୋଡ଼ି ହୋଇଥିଲେ । ଆଉ ଯୋଡ଼ି ହୋଇ ରହିବେ ମଧ୍ୟ । ମୁଁ ବୁଝି ପାରୁଛି କି ଏହା ତ ହେଉଛି ଆମ ଦେଶର ଶକ୍ତି । ଶହେ ପଚିଶ କୋଟି ଦେଶବାସୀ , ହିନ୍ଦୁସ୍ଥାନର ଛଅ ଲକ୍ଷରୁ ଅଧିକ ଗାଁ । ଆଜି ହେଉଛି ଶ୍ରୀ ଅରବିନ୍ଦଙ୍କ ଜୟନ୍ତୀ । ଶ୍ରୀ ଅରବିନ୍ଦ ବହୁତ ସଠିକ କଥା କହିଥିଲେ । ରାଷ୍ଟ୍ର ହେଉଛି କ ’ ଣ , ଆମର ମାତୃଭୂମି ହେଉଛି କ ’ ଣ , ଏହା କୌଣସି ଜମିର ଏକ ଅଂଶ ନୁହେଁ , ନା ଏହା କେବଳ ଏହା ଏକ ସମ୍ବୋଧନ , ନା ହିଁ ଏହା କୌଣସି ଏକ ସାଧାସିଧା କଳ୍ପନା । ରାଷ୍ଟ୍ର ହେଉଛି ଏକ ବିଶାଳ ଶକ୍ତି ଯାହା ଅସଂଖ୍ୟ ଛୋଟ ଛୋଟ ଶାଖାମାନଙ୍କୁ ସଙ୍ଗଠିତ ଉର୍ଜ୍ଜାର ମୂର୍ତ୍ତିମନ୍ତ ରୂପ ଦେଇଥାଏ । ଶ୍ରୀ ଅରବିନ୍ଦଙ୍କର ଏହି କଳ୍ପନା ଆଜି ଦେଶର ପ୍ରତ୍ୟେକ ନାଗରିକଙ୍କୁ , ଦେଶକୁ ଆଗକୁ ନେଇଯିବା ପାଇଁ ଯୋଡ଼ୁଛି । ଆମେ ଆଗକୁ ଯାଉଛେ , ତାହା ଜଣା ମଧ୍ୟ ପଡ଼ୁନାହିଁ । ଯେ ପର୍ଯ୍ୟନ୍ତ ଆମେ କେଉଁଠାରୁ ଆରମ୍ଭ କରିଥିଲେ , ତା ’ ଉପରେ ଯଦି ଆମେ ଦୃଷ୍ଟି ଦେବା କେଉଁଠାରୁ ଆମେ ଯାତ୍ରା ଆରମ୍ଭ କରିଥିଲେ , ଯଦି ସେହି ଆଡ଼କୁ ଦେଖିବା ନାହିଁ , ତ କୁଆଡ଼େ ଯାଇଛେ , କେତେ ବାଟ ଯାଇଛେ , ତାହାର ଅନୁମାନ ବୋଧ ହୁଏ ଲଗାଇ ପାରିବା ନାହିଁ । ଆଉ ଏଥିପାଇଁ 2013ରେ ଆମ ଦେଶ ଯେଉଁ ଗତିରେ ଚାଲୁଥିଲା , ଜୀବନର ପ୍ରତ୍ୟେକ କ୍ଷେତ୍ରରେ 2013ର ଗତି ଥିଲା , ସେହି 2013ର ଗତିକୁ ଯଦି ଆମେ ଆଧାର କରି ଚିନ୍ତା କରିବା ଆଉ ବିଗତ ଚାରି ବର୍ଷରେ ଯେଉଁ କାର୍ଯ୍ୟ ହୋଇଛି , ସେହି କାର୍ଯ୍ୟର ଆପଣ ଯଦି ଚିଠା ତିଆରି କରିବେ , ତ ଆପଣମାନେ ଆଶ୍ଚର୍ଯ୍ୟ ହେବେ କି ଦୁଇଟିଯାକର ଗତି , ବେଗ କିଭଳି ହୋଇଛି । କିଗଳି ଗତିଶୀଳ ହୋଇଛି , ପ୍ରଗତୀ କିଭଳି ଆଗକୁ ଗତିଶୀଳ ହୋଇଛି । ଶୌଚାଳୟକୁ ହିଁ ଧରି ନିଅନ୍ତୁ , ଶୌଚାଳୟ ନିର୍ମାଣରେ 2013ରେ ଯେଉଁ ଗତି ଥିଲା , ସେହି ଗତିରେ ଯଦି ଚାଲି ଥାଆନ୍ତେ ତ , ବୋଧହୁଏ କେତେ ଶତକ ବିତିଯାଇ ଥାଆନ୍ତା , ଶତ ପ୍ରତିଶତ ଶୌଚାଳୟ ନିର୍ମାଣର ଲକ୍ଷ୍ୟ ପୂରଣ କରିବାରେ ।


    ଯଦି ଆମେ ଗାଁରେ ବିଜୁଳି ପହଂଚାଇବାର କଥା କହିବା , ଯଦି 2013 ଆଧାରରେ ଚିନ୍ତା କରିବା ତ ଗାଁରେ ବିଜୁଳି ପାଇଁ ବୋଧହୁଏ ଆହୁରି ଗୋଟିଏ - ଦୁଇଟି ଦଶକ ଲାଗିଯାଇ ଥାଆନ୍ତା । ଯଦି ଆମେ 2013 ଆଧାରରେ ଦେଖିବା ତ ଏଲପିଜି ଗ୍ୟାସ ସଂଯୋଗ , ଗରିବମାନଙ୍କୁ , ଗରିବ ମାଆମାନଙ୍କୁ ଧୂଆଁ ମୁକ୍ତ କରାଉଥିବା ଚୂଲା , ଯଦି 2013 ଗତିରେ ଚାଲି ଥାଆନ୍ତେ , ତ ସେହି କାମକୁ ସଂପୂର୍ଣ୍ଣ କରିବା ପାଇଁ ବୋଧ ହୁଏ ଶହେ ବର୍ଷ ମଧ୍ୟ କମ୍ ପଡ଼ି ଯାଇ ଥାଆନ୍ତା , ଯଦି 2013 ଗତିରେ ଚାଲି ଥାଆନ୍ତେ ତ । ଯଦି ଆମେ 2013ର ଗତିରେ ଅପଟିକାଲ ଫାଇବର ନେଟୱାର୍କ କରି ଚାଲି ଥାଆନ୍ତେ , ଅପଟିକାଲ ଫାଇବର ବିଛାଇବାର କାମ କରି ଥାଆନ୍ତେ ତ ବୋଧହୁଏ କେତୋଟି ପିଢି ବିତି ଯାଇ ଥାଆନ୍ତା , ସେହି ଗତିରେ ଅପଟିକାଲ ଫାଇବର ହିନ୍ଦୁସ୍ଥାନର ଗାଁ ଗାଁରେ ପହଂଚାଇବା ପାଇଁ । ଏହି ବେଗ , ଏହି ଗତି , ଏହି ପ୍ରଗତି , ଏହି ଲକ୍ଷ୍ୟ ଏହାକୁ ପ୍ରାପ୍ତି ପାଇଁ ଆମେ ଆଗକୁ ବଢ଼ିବା ।


    ଭାଇ ଓ ଭଉଣୀ ମାନେ , ଦେଶର ବହୁତ କିଛି ଆଶା ରହିଛି , ଦେଶର ବହୁତ କିଛି ଆବଶ୍ୟକତା ମଧ୍ୟ ରହିଛି ଆଉ ତାହାକୁ ପୂରଣ କରିବା ପାଇଁ ସରକାର ହୁଅନ୍ତୁ , ସମାଜ ହେଉ , କେନ୍ଦ୍ର ସରକାର ହୁଅନ୍ତୁ , ରାଜ୍ୟ ସରକାର ହୁଅନ୍ତୁ , ସମସ୍ତେ ମିଳିମିଶି ପ୍ରୟାସ କରିବା ଏହା ହେଉଛି ନିରନ୍ତର ଆବଶ୍ୟକ । ଆଉ ଏହା ହେଉଛି ତାହାର ପରିଣାମ କି ଆଜି ଦେଶରେ କି ପ୍ରକାର ପରିବର୍ତ୍ତନ ଆସିଛି । ଦେଶ ତାହା ହିଁ ଅଛି , ଧରଣୀ ମଧ୍ୟ ତାହା ହିଁ ଅଛି , ସେହି ପବନ ମଧ୍ୟ ଅଛି , ସେହି ଆକାଶ ମଧ୍ୟ ଅଛି , ସେହି ସମୁଦ୍ର ମଧ୍ୟ ଅଛି , ସେହି ସରକାରୀ କାର୍ଯ୍ୟାଳୟ ଅଛି , ସେହି ଫାଇଲ ମଧ୍ୟ ଅଛି , ନିଷ୍ପତ୍ତି ନେଲାବାଲା ସେହି ଲୋକ ମଧ୍ୟ ଅଛନ୍ତି । କିନ୍ତୁ ଚାରି ବର୍ଷରେ ଦେଶ ପରିବର୍ତ୍ତନ ଅନୁଭବ କରୁଛି । ଦେଶ ଏକ ନୂତନ ଚେତନା , ନୂତନ ଉତ୍ସାହ , ନୂତନ ସଂକଳ୍ପ , ନୂତନ ସାଧନ , ନୂତନ ପୁରୁଷାର୍ଥ , ତାହାକୁ ଆଗକୁ ବଢ଼ାଉଛି ଆଉ ତେବେ ଯାଇ ତ ଆଜି ଦେଶରେ ଦୁଇ ଗୁଣ ଗତିରେ ରାଜପଥ ନିର୍ମାଣ ହେଉଛି । ଦେଶର ଗାଁ ମାନଙ୍କରେ ଚାରି ଗୁଣା ଗତିରେ ନୂତନ ଗୃହ ନିର୍ମାଣ ହେଉଛି । ଆଜି ଦେଶ ରେକର୍ଡ ପରିମାଣର ଖାଦ୍ୟଶସ୍ୟ ଉତ୍ପାଦନ କରୁଛି , ତ ଦେଶ ଆଜି ମଧ୍ୟ ରେକର୍ଡ ପରିମାଣର ମୋବାଇଲ ଫୋନ ଉତ୍ପାଦନ କରୁଛି । ଆଜି ଦେଶରେ ରେକର୍ଡ ପରିମାଣର ଟ୍ରାକ୍ଟର କିଣା ହେଉଛି । ଗାଁର କୃଷକ ଟ୍ରାକ୍ଟର , ରେକର୍ଡ ପରିମାଣର ଟ୍ରାକ୍ଟର କିଣା ହେଉଛି , ତ ଅନ୍ୟ ପକ୍ଷରେ ଦେଶରେ ସ୍ୱାଧୀନତା ପରେ ସବୁଠାରୁ ଅଧିକ ଉଡାଜାହାଜ କିଣିବାର କାର୍ଯ୍ୟ ମଧ୍ୟ ହେଉଛି । ଦେଶ ଆଜି ସ୍କୁଲରେ ଶୌଚାଳୟ ନିର୍ମାଣ କରିବାର କାର୍ଯ୍ୟ ମଧ୍ୟ କରୁଛି , ତ ଦେଶ ଆଜି ନୂତନ ଆଇଆଇଏମ୍ , ଆଇଆଇଟି , ନୂତନ ଏମ୍ସ , ଏହାର ମଧ୍ୟ ସ୍ଥାପନା କରୁଛି । ଦେଶ ଆଜି ଛୋଟ-ଛୋଟ ସ୍ଥାନରେ ନୂତନ ଦକ୍ଷତା ବିକାଶ ମିଶନକୁ ଆଗକୁ ବଢ଼ାଇ ନୂଆ-ନୂଆ କେନ୍ଦ୍ର ଖୋଲୁଛି ତ ଆମର ଦ୍ୱିତୀୟ ଓ ତୃତୀୟ ଶ୍ରେଣୀ ସହରରେ ଷ୍ଟାର୍ଟ-ଅପ୍ ର ଏକ ବନ୍ୟା ଆସିଛି , ସବୁଜିମା ବା ପରିବ୍ୟାପ୍ତି ଆସିଛି ।


    ଭାଇ ଓ ଭଉଣୀମାନେ , ଆଜି ଗାଁ - ଗାଁ ପର୍ଯ୍ୟନ୍ତ ଡିଜିଟାଲ ଇଣ୍ଡିଆକୁ ନେଇ ଆଗକୁ ବଢ଼ୁଛି , ତ ଏକ ସମ୍ବେଦନଶୀଳ ସରକାର ଗୋଟିଏ ପଟେ ଡିଜିଟାଲ ହିନ୍ଦୁସ୍ଥାନ ନିର୍ମାଣ କରିବା , ଏଥିପାଇଁ କାର୍ଯ୍ୟ କରୁଛନ୍ତି , ତ ଅନ୍ୟ ପକ୍ଷରେ ମୋର ଯେଉଁ ଦିବ୍ୟାଙ୍ଗ ଭାଇ-ଭଉଣୀ ଅଛନ୍ତି , ସେମାନଙ୍କ ପାଇଁ ସାଧାରଣ ସଂକେତ , ତାହାର ଭାଷାକୋଷ ତିଆରି କରିବାର କାର୍ଯ୍ୟ ମଧ୍ୟ ସେତିକି ମଧ୍ୟ ନିଷ୍ଠାର ସହିତ ଆଜି ଆମର ଦେଶ କରି ଚାଲିଛି । ଆମ ଦେଶର କୃଷକ ଭାଇ ଆଧୁନିକତା , ବୈଜ୍ଞାନିକତା ଆଡ଼କୁ ଯିବା ପାଇଁ ସୂକ୍ଷ୍ମ ଜଳସେଚନ , ବୁନ୍ଦା ଜଳସେଚନ , ଫୁଆରା ଜଳସେଚନ ଏସବୁ ଉପରେ କାର୍ଯ୍ୟ କରୁଛି । ତ ଅନ୍ୟ ପକ୍ଷରେ ବନ୍ଦ ପଡ଼ିଥିବା 99 ଟି ବଡ଼ ବଡ଼ ଜଳସେଚନ ପ୍ରକଳ୍ପ ମଧ୍ୟ ଚାଲୁ ହୋଇଛି । ଆମ ଦେଶର ସୈନିକ କେଉଁଠାରେ ମଧ୍ୟ ପ୍ରାକୃତିକ ବିପର୍ଯ୍ୟୟ ଦେଖାଦେଲେ ମଧ୍ୟ ପହଂଚି ଯାଉଛନ୍ତି । ବିପଦରେ ପଡ଼ିଥିବା ମଣିଷର ରକ୍ଷା କରିବା ପାଇଁ ଆମର ସେନା କରୁଣା , ମାୟା ମମତାର ସହିତ ପହଂଚି ଯାଉଛନ୍ତି । କିନ୍ତୁ ସେମାନେ ଯେତେବେଳେ ସଂକଳ୍ପ ନେଇ କରି ଚାଲୁଛନ୍ତି , ତ ସର୍ଜିକାଲ ଷ୍ଟ୍ରାଇକ କରି ଦେଶର ଶତ୍ରୁ ମାନଙ୍କୁ କଡ଼ା ଜବାବ ଦେଇ ଫେରୁଛନ୍ତି । ଏହା ହେଉଛି ଆମ ଦେଶର ବିକାଶର କେତେ ବଡ଼ କାନଭାସ ବା ଦୃଶ୍ୟପଟ । ଗୋଟିଏ ପଟେ ଦେଖନ୍ତୁ , ଅନ୍ୟ ଦିଗକୁ ମଧ୍ୟ ଦେଖନ୍ତୁ । ଦେଶର ସମଗ୍ର ବିସ୍ତୃତ କାନଭାସରେ ଆଜି ନୂତନ ଉତ୍ସାହ , ନୂତନ ଉଦ୍ଦୀପନା ସହିତ ଆଗକୁ ବଢ଼ୁଛି ।


    ମୁଁ ଗୁଜରାଟରୁ ଆସିଛି । ଗୁଜରାଟରେ ଏକ ଲୋକକଥା ଅଛି । ‘ ନିଶାନ ଚୁକ ମାଫ୍ ଲେକିନ୍ ନେହିଁ ମାଫ୍ ନିଚୁ ନିଶାନ୍ ’ । ଅର୍ଥାତ୍ ଲକ୍ଷ୍ୟ ବଡ଼ ହେବା ଦରକାର , ସ୍ୱପ୍ନ ବଡ଼ ହେବା ଦରକାର । ସେଥିପାଇଁ ପରିଶ୍ରମ କରିବାକୁ ପଡ଼ିଥାଏ , ଉତ୍ତର ଦେବାକୁ ପଡ଼ିଥାଏ , କିନ୍ତୁ ଯଦି ଲକ୍ଷ୍ୟ ବଡ଼ ନ ଥିବ , ଲକ୍ଷ୍ୟ ସୁଦୂର ପ୍ରସାରୀ ହୋଇ ନ ଥିବ , ତ ପୁଣି ନିଷ୍ପତ୍ତି ମଧ୍ୟ ହୋଇ ନ ଥାଏ । ବିକାଶର ଯାତ୍ରା ମଧ୍ୟ ଅଟକି ଯାଇଥାଏ । ଆଉ ଏଥିପାଇଁ ମୋର ପ୍ରିୟ ଭାଇ ଓ ଭଉଣୀ ମାନେ , ଆମ ପାଇଁ ଆବଶ୍ୟକତା ହେଉଛି ଆମେ ବଡ଼ ଲକ୍ଷ୍ୟକୁ ନେଇ ସଂକଳ୍ପର ସହିତ ଆଗକୁ ବଢ଼ିବାର ଦିଗରେ ପ୍ରୟାସ କରିବା । ଯେତେବେଳେ ଲକ୍ଷ୍ୟ ନିର୍ଦ୍ଧିଷ୍ଟ ଅବା ସ୍ଥିର ନ ଥାଏ , ତ ଇଚ୍ଛା ଶକ୍ତି ଦୃଢ଼ ହୋଇ ନ ଥାଏ । ତ ସମାଜ ଜୀବନର ଜରୁରୀ ନିଷ୍ପତ୍ତି ମଧ୍ୟ ବର୍ଷ ବର୍ଷ ଧରି ସ୍ଥାଣୁ ଭାବେ ପଡ଼ି ରହିଥାଏ । ସର୍ବନିମ୍ନ ସହାୟକ ମୂଲ୍ୟ ବା ଏମଏସପିକୁ ଦେଖନ୍ତୁ , ଏହି ଦେଶର ଅର୍ଥଶାସ୍ତ୍ରୀ ମାନେ ଦାବି କରୁଥିଲେ , କୃଷକ ସଂଗଠନ ମାନେ ଦାବି କରୁଥିଲେ , କୃଷକ ମାନେ ଦାବି କରୁଥିଲେ , ରାଜନୈତିକ ଦଳ ମାନେ ଦାବି କରୁଥିଲେ କି କୃଷକ ମାନଙ୍କୁ ସେମାନଙ୍କ ଖର୍ଚ୍ଚର ଦେଢ଼ଗୁଣା ଏମଏସପି ମିଳିବା ଦରକାର । ବର୍ଷ ବର୍ଷ ଧରି ଏହି ଚର୍ଚ୍ଚା ଚାଲୁ ରହିଥିଲା , ଫାଇଲ ଗୁଡ଼ିକ ଯିବା ଆସିବା କରୁଥିଲା , ଅଟକି ପଡ଼ି ରହୁଥିଲା , ଝୁଲି ରହୁଥିଲା , ଫିଙ୍ଗା ଫୋପଡ଼ା ହେଉଥିଲା , କିନ୍ତୁ ଆମେ ନିଷ୍ପତ୍ତି ନେଲୁ । ସାହସର ସହିତ ନିଷ୍ପତ୍ତି ନେଲୁ କି ମୋ ଦେଶର କୃଷକ ମାନଙ୍କୁ ଖର୍ଚ୍ଚର ଦେଢ଼ଗୁଣ ଏମଏସପି ଦିଆଯିବ ।


    ସାମଗ୍ରୀ ଓ ସେବା କର ବା ଜିଏସଟି , କେହି ସହମତ ନ ଥିଲେ , ସମସ୍ତେ ଚାହୁଁଥିଲେ ଜିଏସଟି , କିନ୍ତୁ ନିଷ୍ପତ୍ତି ହୋଇ ପାରୁ ନ ଥିଲା , ନିଷ୍ପତ୍ତି ହେଲେ ମୋର ନିଜର ଲାଭ , ଅନ୍ୟମାନଙ୍କର ଲାଭ , ରାଜନୀତି , ନିର୍ବାଚନ , ଏହି ସମସ୍ତ କଥାର ଚାପ ରହୁଥିଲା । ଆଜି ମୋ ଦେଶର ଛୋଟ ଛୋଟ ବ୍ୟବସାୟୀଙ୍କୁ ସହାୟତା ଦ୍ୱାରା ଅନେକ ଖୋଲାଖୋଲି ଭାବରେ ନୂତନତ୍ୱକୁ ସ୍ୱୀକାର କରି ସେମାନଙ୍କର ସ୍ୱାଭାବିକତା ଯୋଗୁଁ ଆଜି ଦେଶରେ ଜିଏସଟି ଲାଗୁ କରି ଦିଆ ଯାଇଛି । ବ୍ୟବସାୟୀମାନଙ୍କ ମଧ୍ୟରେ ଏକ ନୂତନ ବିଶ୍ୱାସ ସୃଷ୍ଟି ହୋଇଛି । ଦେଶର ବ୍ୟବସାୟୀମାନଙ୍କୁ , ଛୋଟ ଛୋଟ ଶିଳ୍ପ ବା ବ୍ୟବସାୟୀ ମାନଙ୍କୁ ଜିଏସଟି ସହିତ ଆରମ୍ଭରୁ ଅସୁବିଧା ହୋଇଥିଲେ ମଧ୍ୟ ତାହାକୁ ଆପଣାଇଛନ୍ତି , ସ୍ୱୀକାର କରିଛନ୍ତି । ଦେଶ ଆଗକୁ ବଢ଼ୁଛି । ଆଜି ଆମ ଦେଶରେ ବ୍ୟାଙ୍କିଙ୍ଗ କ୍ଷେତ୍ରକୁ ଶକ୍ତିଶାଳୀ କରିବା ପାଇଁ ଦେବାଳିଆ ଆଇନ ଓ ଋଣ ପରିଶୋଧ ହୋଇଛି । ପୂର୍ବରୁ କିଏ ଅଟକାଇଥିଲା ? ଏଥିପାଇଁ ସାହସ ଦରକାର । ଶକ୍ତି ଦରକାର ହୋଇଥାଏ । ବିଶ୍ୱାସର ଆବଶ୍ୟକତା ପଡ଼ିଥାଏ । ଆଉ ଜନତା ଜନାର୍ଦ୍ଦନଙ୍କ ପ୍ରତି ସଂପୂର୍ଣ୍ଣ ସମର୍ପଣ ଭାବ ଦରକାର ପଡ଼ିଥାଏ । ତେବେ ଯାଇ ନିଷ୍ପତ୍ତି ହୋଇଥାଏ । ବେନାମୀ ସମ୍ପତି ପାଇଁ କାହିଁକି ଆଇନ ଲାଗୁ ହେଉ ନ ଥିଲା ? ଯେତେବେଳେ ଦୃଢ଼ ଇଚ୍ଛା ଶକ୍ତି ଥାଏ , ତ ଦେଶ ପାଇଁ କିଛି କରିବାର ଇଚ୍ଛା ହୋଇଥାଏ , ତ ସେତେବେଳେ ବେନାମୀ ସମ୍ପତ୍ତି ଆଇନ ଲାଗୁ ହୋଇଥାଏ । ମୋ ଦେଶର ସେନାର ଯବାନ , ତିନି-ତିନି , ଚାରି-ଚାରି ଦଶକ ଧରି ‘ ଏକ ପାହ୍ୟା-ଏକ ପେନସନ ’, ଗୋଟିଏ ପଦବୀ , ଗୋଟିଏ ପେନସନର ଦାବି କରି ଆସୁଥିଲେ । ସେମାନେ ଶୃଙ୍ଖଳା ପ୍ରିୟ , ତେଣୁ ଶୃଙ୍ଖଳା ଭିତରେ ରହି ଆନ୍ଦୋଳନ କରୁ ନ ଥିଲେ , କିନ୍ତୁ ସ୍ୱର ଉତ୍ତୋଳନ କରୁଥିଲେ । କେହି ଶୁଣୁ ନ ଥିଲେ । କାହାକୁ ତ ନିଷ୍ପତ୍ତି ନେବାର ଥିଲା । ଆପଣ ଆମକୁ ସେହି ନିଷ୍ପତ୍ତିର ଦାୟିତ୍ୱ ଦେଲେ । ଆମେ ତାହାକୁ ପୂରଣ କରିଦେଲୁ ।


    ମୋର ପ୍ରିୟ ଭାଇ ଓ ଭଉଣୀମାନେ , ଆମେ କଠୋର ନିଷ୍ପତ୍ତି ନେବାର ସାମର୍ଥ୍ୟ ରଖିଛୁ । କାରଣ ଦେଶ ହିତ ହେଉଛି ଆମ ପାଇଁ ସର୍ବୋପରି । ଦଳ ହିତ ପାଇଁ କାମ କରିଲା ବାଲା ଲୋକ ଆମେ ନୁହେଁ । ଆଉ ସେହି କାରଣରୁ ଆମେ ସଂକଳ୍ପ ନେଇ ଚାଲିଛୁ ।


    ମୋର ପ୍ରିୟ ଭାଇ ଓ ଭଉଣୀମାନେ , ଆମେ ଏହା କିପରି ଭୁଲି ପାରିବା କି ଆଜି ବିଶ୍ୱ ଅର୍ଥ ବ୍ୟବସ୍ଥାର ଏହି କାଳଖଣ୍ଡରେ ସମଗ୍ର ଦୁନିଆ ଭାରତର ପ୍ରତ୍ୟେକ କଥାକୁ ଗୁରୁତ୍ୱ ଦେଉଛି । ଆଶା ଅକାଂକ୍ଷାର ସହିତ ଦେଖୁଛି । ଏଥିପାଇଁ ଭାରତର ଛୋଟ ଛୋଟ କଥାକୁ ବଡ଼ ବଡ଼ କଥାକୁ ମଧ୍ୟ ବିଶ୍ୱ ବଡ଼ ଗମ୍ଭୀରତାର ସହିତ ଦେଖୁଛି । ଆପଣ ମନେ ପକାନ୍ତୁ , 2014 ପୂର୍ବରୁ ଦୁନିଆର ସୁନାମଧନ୍ୟ ସଂସ୍ଥାଗୁଡ଼ିକ , ଦୁନିଆର ଗଣ୍ୟମାନ୍ୟ ଅର୍ଥଶାସ୍ତ୍ରୀ , ଦୁନିଆରେ ଯେଉଁମାନଙ୍କର କଥାକୁ ଅଧିକ ଗୁରୁତ୍ୱ ଦିଆ ଯାଇଥାଏ , ଏଭଳି ଲୋକ କେବେ ହେଲେ ମଧ୍ୟ ଆମ ଦେଶ ପାଇଁ କ ’ ଣ କହୁଥିଲେ । ତାହା ମଧ୍ୟ ଏକ ସମୟ ଥିଲା , ଯେତେବେଳେ ଦୁନିଆରୁ ସ୍ୱର ଉଠୁଥିଲା , ବିଜ୍ଞ ଲୋକମାନେ ସ୍ୱର ଉଠାଇ କହୁଥିଲେ କି ହିନ୍ଦୁସ୍ଥାନର ଅର୍ଥବ୍ୟବସ୍ଥା ସଙ୍କଟରେ ଭରି ରହିଛି । ସେମାନଙ୍କୁ ସଙ୍କଟ ଦେଖା ଯାଉଥିଲା । କିନ୍ତୁ ଆଜି ସେହି ଲୋକମାନେ , ସେହି ସଂସ୍ଥାଗୁଡ଼ିକ , ସେହି ଲୋକମାନେ ବଡ଼ ବିଶ୍ୱାସର ସହିତ କହୁଛନ୍ତି କି ସଂସ୍କାରର ଗତିଶୀଳତା ଯୋଗୁଁ ମୂଳଦୁଆକୁ ସୁଦୃଢ଼ ହେଉଛି । କିଭଳି ପରିବର୍ତ୍ତନ ଆସିଛି ? ଗୋଟିଏ ସମୟ ଥିଲା ଘରେ ଥାଆନ୍ତୁ , ଅଥବା ଘର ବାହାରର ଦୁନିଆ ଗୋଟିଏ କଥା କହୁଥିଲେ ନାଲି ଫିତା ରେଡ଼ଟେପ୍ ର କଥା କହୁଥିଲେ । କିନ୍ତୁ ଆଜି ନାଲି କାର୍ପେଟ ରେଡ଼୍ କାର୍ପେଟର କଥା କହୁଛନ୍ତି । ସହଜରେ ବ୍ୟବସାୟ ବା ବ୍ୟବସାୟ ଅନୁକୂଳ ବାତାବରଣରେ ଏବେ ଆମେ ଶହେ ପର୍ଯ୍ୟନ୍ତ ପହଂଚି ସାରିଲେଣି । ଆଜି ସମଗ୍ର ବିଶ୍ୱ ଏହାକୁ ଗର୍ବର ସହ କହୁଛି । ତାହା ମଧ୍ୟ ଏକ ସମୟ ଥିଲା ଯେତେବେଳ ବିଶ୍ୱ ସ୍ଥିର କରି ନେଇଥିଲା କି , ଭାରତ ଅର୍ଥାତ ନୀତିଗତ ସ୍ଥାଣୁତା , ଭାରତ ଅର୍ଥାତ ସଂସ୍କାର ପ୍ରକ୍ରିୟାରେ ବିଳମ୍ବ , ସେ କଥା ଆମେ ଶୁଣୁଥିଲେ । ଆଜି ମଧ୍ୟ ସମ୍ବାଦପତ୍ର ବାହାର କରି ଦେଖିବା ତ ଦେଖିବାକୁ ମିଳିବ । କିନ୍ତୁ ଆଜି ଦୁନିଆରେ ଗୋଟିଏ କଥା ସାମ୍ନାକୁ ଆସୁଛି , ସଂସ୍କାର , ପ୍ରଦର୍ଶନ , ପରିବର୍ତ୍ତନ , ଗୋଟିଏ ପରେ ଗୋଟିଏ ନୀତି ବିଧେୟକ ସମୟବଦ୍ଧ ନିଷ୍ପତ୍ତିର ପ୍ରବାହ ଚାଲୁ ରହିଛି । ତାହା ମଧ୍ୟ ଏକ ସମୟ ଥିଲା , ଯେତେବେଳେ ବିଶ୍ୱ ଭାରତକୁ fragile five ମଧ୍ୟରେ ପରିଗଣିତ କରୁଥିଲା । ଦୁନିଆ ଚିନ୍ତିତ ଥିଲା କି ବିଶ୍ୱକୁ ବୁଡ଼ାଇବାରେ ଭାରତ ନିଜର ଭୂମିକା ତୁଲାଉଛି । fragile five ରେ ଆମକୁ ଗଣନା କରାଯାଉଥିଲା । କିନ୍ତୁ ଆଜି ଦୁନିଆ କହୁଛି କି ଭାରତ ମଲ୍ଟି ଟ୍ରିଲିୟନ ଡଲାର ନିବେଶର ସ୍ଥାନ ପାଲଟି ଯାଇଛି । ସେହିଠାରୁ ହିଁ ସ୍ୱରରେ ପରିବର୍ତ୍ତନ ଆସିଛି ।


    ମୋର ପ୍ରିୟ ଭାଇ ଓ ଭଉଣୀମାନେ , ଦୁନିଆ ଭାରତ ସହିତ ଯୋଡ଼ି ହେବା ପାଇଁ ଚର୍ଚ୍ଚା କରୁଥିବା ସମୟରେ ଆମର ଭିତ୍ତିଭୂମିର ଚର୍ଚ୍ଚା କରୁଥିବା ସମୟରେ କେବେ ବିଜୁଳି ଚାଲିଯାଇ ଅନ୍ଧକାର ହୋଇଗଲା , ସେହି ଦିନର କଥା ମନେ ପକାଉଥିଲା । କେବେ କେବେ ସମସ୍ତ ଅସୁବିଧାକୁ ନେଇ ଚର୍ଚ୍ଚା କରୁଥିଲା । କିନ୍ତୁ ସେହି ଦୁନିଆ , ସେହି ଲୋକ , ସେହି ଦୁନିଆକୁ ମାର୍ଗଦର୍ଶନ ଦେଉଥିବା ଲୋକମାନେ ଏବେ କହୁଛନ୍ତି କି ଶୋଇ ପଡ଼ିଥିବା ହାତୀ ଏବେ ଉଠି ଯାଇଛି , ଚାଲିବା ଆରମ୍ଭ କରିଛି । ଶୋଇ ପଡ଼ିଥିବା ହାତୀ ନିଜର ଦୌଡ଼ ଆରମ୍ଭ କରି ଦେଇଛି । ଦୁନିଆର ଅର୍ଥ ବ୍ୟବସ୍ଥା କହୁଛି , ଅନ୍ତର୍ଜାତିକ ସଂସ୍ଥାନ ଗୁଡ଼ିକ କହୁଛନ୍ତି କି ଆଗାମୀ ତିନି ଦଶକ ପର୍ଯ୍ୟନ୍ତ ଅର୍ଥାତ ତିରିଶ ବର୍ଷ ପର୍ଯ୍ୟନ୍ତ , ବିଶ୍ୱର ଅର୍ଥ ବ୍ୟବସ୍ଥାର ଶକ୍ତିକୁ ଭାରତ ଗତିଶୀଳ କରାଇବ । ଭାରତ ବିଶ୍ୱର ବିକାଶର ଏକ ନୂତନ ସ୍ରୋତ ହେବାକୁ ଯାଉଛି । ଏଭଳି ବିଶ୍ୱାସ ଆଜି ଭାରତ ପାଇଁ ସୃଷ୍ଟି ହୋଇଛି ।


    ଆଜି ଅନ୍ତରାଷ୍ଟ୍ରୀୟ ମଂଚରେ ଭାରତର ମର୍ଯ୍ୟାଦା ବଢ଼ିଛି , ନୀତି ନିଦ୍ଧାରଣ କରୁଥିବା ଛୋଟ ଛୋଟ ଯେଉଁ ସବୁ ସଂଗଠନରେ ଆଜି ହିନ୍ଦୁସ୍ଥାନକୁ ସ୍ଥାନ ମିଳିଛି , ସେଠାରେ ହିନ୍ଦୁସ୍ଥାନର କଥା ଶୁଣାଯାଉଛି । ହିନ୍ଦୁସ୍ଥାନ ସେଥିରେ ପଥ ଦେଖାଇବାରେ , ନେତୃତ୍ୱ ନେବାରେ ନିଜର ଭୂମିକା ନିର୍ବାହ କରୁଛି । ଦୁନିଆର ମଂଚରେ ଆମେ ନିଜ ସ୍ୱରକୁ ଶାଣିତ କରି ପାରିଛୁ ।


    ମୋର ପ୍ରିୟ ଦେଶବାସୀଗଣ , ଅନେକ ବର୍ଷ ଧରି ଯେଉଁ ସଂସ୍ଥା ଗୁଡ଼ିକରେ ଆମକୁ ସଦସ୍ୟତା ପାଇଁ ପ୍ରତୀକ୍ଷା କରିବାକୁ ପଡ଼ୁଥିଲା , ଆଜି ଦେଶକୁ ବିଶ୍ୱର ଅସଂଖ୍ୟ ସଂସ୍ଥା ଗୁଡ଼ିକରେ ସ୍ଥାନ ମିଳିଛି । ଆଜି ଭାରତ ପରିବେଶ ପାଇଁ ଚିନ୍ତା କରୁଥିବା ଲୋକଙ୍କ ପାଇଁ , ବିଶ୍ୱତାପନ ଜନିତ ସମସ୍ୟାର ଚର୍ଚ୍ଚା କରୁଥିବା ଲୋକଙ୍କ ପାଇଁ ଆଶାର କିରଣ ପାଲଟିଛି । ଆଜି ଭାରତ ଅନ୍ତରାଷ୍ଟ୍ରୀୟ ସୌର ମେଂଟରେ ସମଗ୍ର ବିଶ୍ୱର ନେତୃତ୍ୱ ନେଉଛି । ଆଜି କୌଣସି ମଧ୍ୟ ହିନ୍ଦୁସ୍ଥାନୀ ଦୁନିଆରେ କେଉଁଠାରେ ମଧ୍ୟ ପାଦ ରଖୁଛି ତ ବିଶ୍ୱର ପ୍ରତ୍ୟେକ ଦେଶ ତାକୁ ସ୍ୱାଗତ କରିବା ପାଇଁ ଲାଳାୟିତ ହୋଇ ଯାଉଛନ୍ତି । ହିନ୍ଦୁସ୍ଥାନୀଙ୍କୁ ଦେଖି ତାଙ୍କ ଆଖିରେ ଏକ ଚେତନା ଆସି ଯାଇଛି । ଭାରତର ପାସପୋର୍ଟର ଶକ୍ତି ବଢ଼ି ଯାଇଛି । ଏହା ପ୍ରତ୍ୟେକ ଭାରତୀୟଙ୍କ ମଧ୍ୟରେ ଆତ୍ମ ବିଶ୍ୱାସର ଏକ ନୂତନ ଉର୍ଜ୍ଜା , ନୂତନ ଉତ୍ସାହ ନେଇ ଆଗକୁ ବଢ଼ିବାର ସଂକଳ୍ପ ସୃଷ୍ଟି କରିଛି ।


    ମୋର ପ୍ରିୟ ଦେଶବାସୀଗଣ , ବିଶ୍ୱରେ କେଉଁଠାରେ ମଧ୍ୟ ଯଦି ମୋର ହିନ୍ଦୁସ୍ଥାନୀ ସଙ୍କଟରେ ପଡ଼ୁଛି , ତ ଆଜି ତାକୁ ଭରସା ରହିଛି କି ମୋ ଦେଶ ମୋ ପଛରେ ଛିଡ଼ା ହେବ , ମୋ ଦେଶ ସଙ୍କଟ ସମୟରେ ମୋ ସହିତ ଆସିବ । ଆଉ ଇତିହାସ ସାକ୍ଷୀ ଅଛି , ବିଗତ ଦିନର ଅନେକ ଘଟଣା ଗୁଡ଼ିକ ଯାହାକୁ ଆମେ ଓ ଆପଣମାନେ ଦେଖିଛନ୍ତି ।


    ମୋର ପ୍ରିୟ ଦେଶବାସୀଗଣ , ବିଶ୍ୱରେ ମଧ୍ୟ ଭାରତ ପ୍ରତି ଦେଖିବାର ଦୃଷ୍ଟିଭଙ୍ଗୀ ଯେପରି ବଦଳି ଯାଇଛି , ସେହି ଭଳି ଭାବେ ହିନ୍ଦୁସ୍ଥାନରେ ଉତ୍ତର-ପୂର୍ବାଂଚଳ ସମ୍ପର୍କରେ ମଧ୍ୟ ଦୃଷ୍ଟିଭଙ୍ଗୀ ବଦଳି ଯାଇଛି । ଯେତେବେଳେ ଉତ୍ତର-ପୂର୍ବାଂଚଳ ସମ୍ପର୍କରେ ଚର୍ଚ୍ଚା ହେଉଥିଲା , ତ କ ’ ଣ ଖବର ଆସୁଥିଲା , ସେହି ଖବର ଯାହା ଲାଗୁଥିଲା କି ଭଲ ହୋଇଥାଉ , ଏଭଳି ଖବର ଆସି ନ ଥାଏ । କିନ୍ତୁ ଆଜି , ଭାଇ ଓ ଭଉଣୀମାନେ , ଉତ୍ତର-ପୂର୍ବାଂଚଳରୁ ସେହି ଭଳି ଖବର ଆସୁଛି , ଯାହା ଦେଶକୁ ମଧ୍ୟ ପ୍ରେରଣା ଦେଉଛି । ଆଜି କ୍ରୀଡ଼ାଙ୍ଗନରେ ଦେଖନ୍ତୁ , ଆମର ଉତ୍ତର-ପୂର୍ବାଂଚଳର କୃତିତ୍ୱ ଦେଖିବାକୁ ମିଳୁଛି ।


    ମୋର ପ୍ରିୟ ଭାଇ ଓ ଭଉଣୀମାନେ , ଆଜି ଉତ୍ତର-ପୂର୍ବାଂଚଳରୁ ଖବର ଆସୁଛି କି ସର୍ବଶେଷ ଗାଁରେ ମଧ୍ୟ ବିଜୁଳି ପହଂଚି ଯାଇଛି ଆଉ ସାରା ରାତି ଗ୍ରାମବାସୀ ମାନେ ଆନନ୍ଦରେ ନାଚୁଛନ୍ତି । ଆଜି ଉତ୍ତର-ପୂର୍ବାଂଚଳରୁ ଖବର ଆସୁଛି । ଆଜି ଉତ୍ତର-ପୂର୍ବାଂଚଳରେ ରାଜପଥ , ରେଳପଥ , ଆକାଶପଥ , ଜଳପଥ ଏବଂ ସୂଚନାପଥ (ଆଇ-ୱେ) , ସେହି ଖବର ଆସୁଛି । ଆଜି ବିଜୁଳି ପରିବହନ ଲାଇନ ସ୍ଥାପନ ବହୁତ ଦ୍ରୁତ ଗତିରେ ଚାଲୁ ରହିଛି । ଆଜି ଆମର ନୂଆ ନୂଆ ଶିକ୍ଷା ସଂସ୍ଥାନ ଏଠାରେ ଖୋଲୁଛି , ଆଜି ଆମର ଉତ୍ତର-ପୂର୍ବାଂଚଳ ଜୈବିକ କୃଷିର କେନ୍ଦ୍ର ହେବାକୁ ଯାଉଛି । ଆଜି ଆମର ଉତ୍ତର-ପୂର୍ବାଂଚଳ କ୍ରୀଡ଼ା ବିଶ୍ୱବିଦ୍ୟାଳୟର ନେତୃତ୍ୱ ନେଉଛି ।


    ଭାଇ ଓ ଭଉଣୀମାନେ , ଗୋଟିଏ ସମୟ ଥିଲା ଯେତେବେଳେ ଉତ୍ତର-ପୂର୍ବାଂଚଳକୁ ଲାଗୁଥିଲା କି ଦିଲ୍ଲୀ ହେଉଛି ବହୁତ ଦୂର । ଆମେ ଚାରି ବର୍ଷ ମଧ୍ୟରେ ଦିଲ୍ଲୀକୁ ଉତ୍ତର-ପୂର୍ବାଂଚଳର ଦ୍ୱାର ଦେଶରେ ଆଣି ଠିଆ କରାଇ ଦେଇଛୁ ।


    ଭାଇ ଓ ଭଉଣୀମାନେ , ଆଜି ଆମ ଦେଶରେ 65 ପ୍ରତିଶତ ଜନସଂଖ୍ୟା ହେଉଛନ୍ତି 35 ବର୍ଷ ବୟସର । ଆମେ ଦେଶର ଯୁବକ ମାନଙ୍କୁ ନେଇ ଗର୍ବ କରୁଛୁ । ଦେଶର ନବ ଯୁବକ , ନୂତନ ପିଢିକୁ ନେଇ ଗର୍ବ କରୁଛନ୍ତି । ଆମ ଦେଶର ଯୁବକମାନେ ଆଜି ଅର୍ଥର ସମସ୍ତ ମାନଦଣ୍ଡକୁ ବଦଳାଇ ଦେଇଛନ୍ତି । ପ୍ରଗତିର ସମସ୍ତ ମାନଦଣ୍ଡରେ ଏକ ନୂତନ ରଙ୍ଗ ଭରି ଦେଇଛନ୍ତି । କେବେ ବଡ଼ ବଡ଼ ସହରର ଚର୍ଚ୍ଚା ହେଉଥିଲା । ଆଜି ଆମ ଦେଶ ଦ୍ୱିତୀୟ ଓ ତୃତୀୟ ଶ୍ରେଣୀ ସହରର କଥା କହୁଛି । କେବେ ଗାଁକୁ ଯାଇ ଆଧୁନିକ ଚାଷରେ ଲାଗିଥିବା ଯୁବକଙ୍କ ଚର୍ଚ୍ଚା କରୁଥିଲା । ଆମର ଦେଶର ଯୁବକମାନେ ନିଯୁକ୍ତିର ସଂଜ୍ଞାକୁ ସଂପୂର୍ଣ୍ଣ ଭାବେ ବଦଳାଇ ଦେଇଛନ୍ତି । ଷ୍ଟାର୍ଟ-ଅପ୍ ହେଉ , ବିପିଓ ହେଉ , ଇ-ବାଣିଜ୍ୟ ହେଉ , ମୋବିଲିଟିର କ୍ଷେତ୍ର ହେଉ , ଏଭଳି ନୂତନ କ୍ଷେତ୍ର ଗୁଡ଼ିକୁ ଆଜି ମୋ ଦେଶର ଯୁବକମାନେ ନିଜ ଛାତିରେ ବାନ୍ଧି ନୂତନ ଶିଖରକୁ ଦେଶକୁ ନେଇ ଯିବା ପାଇଁ ଲାଗି ପଡ଼ିଛନ୍ତି ।


    ମୋର ପ୍ରିୟ ଭାଇ ଓ ଭଉଣୀମାନେ , 13 କୋଟି ମୁଦ୍ରା ଋଣ , ହେଉଛି ବହୁତ ବଡ଼ କଥା । 13 କୋଟି ଆଉ ସେଥିରୁ ମଧ୍ୟ 4 କୋଟି ହେଉଛନ୍ତି ସେହି ଲୋକ , ହେଉଛନ୍ତି ସେହି ଯୁବକ , ଯେଉଁମାନେ ଜୀବନରେ ପ୍ରଥମ ଥର ପାଇଁ କେଉଁଠାରୁ ଋଣ ନେଇଛନ୍ତି , ଆଉ ନିଜ ଗୋଡ଼ରେ ଠିଆ ହୋଇ ସ୍ୱରୋଜଗାର ଦିଗରେ ଆଗକୁ ବଢ଼ୁଛନ୍ତି । ଏହା ନିଜକୁ ନିଜ ମଧ୍ୟରେ ପରିବର୍ତ୍ତିତ ବାତାବରଣର ହେଉଛି ଏକ ଜୀବନ୍ତ ଉଦାହରଣ । ଆଜି ହିନ୍ଦୁସ୍ଥାନର ଗାଁରେ ଡିଜିଟାଲ ଇଣ୍ଡିଆର ସ୍ୱପ୍ନକୁ ଆଗକୁ ନେଇ ଯିବା ପାଇଁ ହିନ୍ଦୁସ୍ଥାନର ଅଧାରୁ ଅଧିକ ତିନି ଲକ୍ଷ ଗାଁରେ ସାଧାରଣ ସେବା କେନ୍ଦ୍ର ( Common Service Centre ) , ମୋ ଦେଶର ଯୁବ ପୁଅ ଝିଅମାନେ ଚଲାଉଛନ୍ତି । ସେମାନେ ପ୍ରତ୍ୟେକ ଗାଁକୁ , ପ୍ରତ୍ୟେକ ନାଗରିକଙ୍କୁ , ଆଖି ପଲକ ମାତ୍ରେ ବିଶ୍ୱ ସହିତ ଯୋଡ଼ିବା ପାଇଁ ସୂଚନା ପ୍ରଯୁକ୍ତି ବିଦ୍ୟାର ବହୁଳ ବ୍ୟବହାର କରୁଛନ୍ତି ।


    ମୋର ଭାଇ ଓ ଭଉଣୀମାନେ , ଆଜି ମୋ ଦେଶରେ ଭିତିଭୂମି କ୍ଷେତ୍ର ନୂତନ ରୂପ ନେଇଛି । ରେଳର ଗତି ହେଉ , ସଡ଼କର ଗତି ହେଉ , ଆଇ-ୱେ ହେଉ , ରାଜପଥ ହେଉ , ନୂତନ ବିମାନବନ୍ଦର ହେଉ , ଗୋଟିଏ ପ୍ରକାରରେ ଦେଶ ବହୁତ ଦ୍ରୁତ ଗତିରେ ଆଗକୁ ବଢ଼ୁଛି ।


    ମୋର ଭାଇ ଓ ଭଉଣୀମାନେ , ଆମ ଦେଶର ବୈଜ୍ଞାନିକମାନେ ମଧ୍ୟ ଦେଶର ନାମ ଉଜ୍ଜ୍ୱଳ କରିବାରେ କେଉଁଠି ଅଭାବ ରଖି ନାହାଁନ୍ତି । ବିଶ୍ୱ ସନ୍ଦର୍ଭରେ ମୁଁ ହେଉ କିମ୍ବା ଭାରତର ଆବଶ୍ୟକତା ସନ୍ଦର୍ଭରେ , କେଉଁ ହିନ୍ଦୁସ୍ଥାନୀ ଗର୍ବ କରିବ ନାହିଁ ଯେତେବେଳେ ଦେଶର ବୈଜ୍ଞାନିକମାନେ ଏକ ସଙ୍ଗେ ଶହେରୁ ଅଧିକ ଉପଗ୍ରହ ମହାକାଶକୁ ପଠାଇ ଦୁନିଆକୁ ଆଶ୍ଚର୍ଯ୍ୟ କରିଦେଇଥିଲା । ଏହି ସାମର୍ଥ୍ୟ ଆମର ବୈଜ୍ଞାନିକମାନଙ୍କର ରହିଛି । ଆମ ବୈଜ୍ଞାନିକମାନଙ୍କର ପୁରୁଷାର୍ଥ ଥିଲା କି ମଙ୍ଗଳଯାନର ସଫଳତା ପ୍ରଥମ ପ୍ରୟାସରେ ହାସଲ ହେଲା । ମଙ୍ଗଳଯାନ ମଙ୍ଗଳର କକ୍ଷରେ ପ୍ରବେଶ କଲା , ସେଠାରେ ପହଂଚିଲା , ଏହା ନିଜକୁ ନିଜ ମଧ୍ୟରେ ଆମ ବୈଜ୍ଞାନିକ ମାନଙ୍କର ସିଦ୍ଧି ଥିଲା । ଆଗାମୀ କିଛି ଦିନ ମଧ୍ୟରେ ଆମେ ଆମର ବୈଜ୍ଞାନିକଙ୍କ ଆଧାରରେ , କଳ୍ପନା ଏବଂ ଚିନ୍ତାଧାରା ବଳରେ ‘ ନାବିକ ’ କୁ ପ୍ରେରଣ କରିବାକୁ ଯାଉଛୁ । ଦେଶର ମତ୍ସ୍ୟଜୀବୀମାନଙ୍କୁ , ଦେଶର ସାଧାରଣ ନାଗରିକଙ୍କୁ ନାବିକ ଦ୍ୱାରା ଦିଗ ନିର୍ଣ୍ଣୟ କ୍ଷେତ୍ରରେ ବହୁତ ବଡ଼ କାର୍ଯ୍ୟ , ଆଗାମୀ କିଛି ଦିନ ମଧ୍ୟରେ ଆମେ କାର୍ଯ୍ୟରେ ନିୟୋଜିତ କରିବୁ ।


    ମୋର ପ୍ରିୟ ଦେଶବାସୀଗଣ , ଆଜି ଏହି ଲାଲକିଲ୍ଲାର ପ୍ରାଚୀରରୁ ମୁଁ ଦେଶବାସୀମାନଙ୍କୁ ଗୋଟିଏ ଖୁସିର ଖବର ଶୁଣାଇବାକୁ ଚାହୁଁଛି । ଆମ ଦେଶ ମହାକାଶ ଦୁନିଆରେ ପ୍ରଗତି କରୁଛି । କିନ୍ତୁ ଆମେ ସ୍ୱପ୍ନ ଦେଖିଛୁ , ଆମ ବୈଜ୍ଞାନିକ ମାନେ ସ୍ୱପ୍ନ ଦେଖିଛନ୍ତି । ଆମ ଦେଶ ସଂକଳ୍ପ କରିଛି କି 2022 , ଯେତେବେଳେ ସ୍ୱାଧୀନତାର 75 ବର୍ଷ ହେବ , ସେତେବେଳେ ହେଉ , କିମ୍ବା ଯଦି ସମ୍ଭବ ତା ’ ପୂର୍ବରୁ , ସ୍ୱାଧୀନତାର 75 ବର୍ଷ ପାଳନ କରିବା ସେତେବେଳେ , ମାଆ ଭାରତର କୌଣସି ପୁଅ ହେଉ ଅବା ଝିଅ , କେହି ମଧ୍ୟ ହୋଇ ପାରନ୍ତି । ସେ ମହାକାଶକୁ ଯିବେ । ହାତରେ ତ୍ରିରଙ୍ଗା ନେଇ ଯିବେ । ସ୍ୱାଧୀନତାର 75 ବର୍ଷ ପୂର୍ବରୁ ଏହି ସ୍ୱପ୍ନକୁ ସାକାର କରିବାର ଅଛି । ମଙ୍ଗଳ ଯାନରୁ ନେଇ ଭାରତର ବୈଜ୍ଞାନିକମାନେ ନିଜର ଯେଉଁ ଶକ୍ତିର ପରିଚୟ ଦେଇଛନ୍ତି । ଏବେ ଆମେ ମାନବ ବିହୀନ ଗଗନ ଯାନ ନେଇ କରି ଚାଲିବା ଆଉ ଏହି ଗଗନ ଯାନ ଯେତେବେଳେ ମହାକାଶକୁ ଯିବ ତ କୌଣସି ହିନ୍ଦୁସ୍ଥାନୀଙ୍କୁ ନେଇ କରି ଯିବ । ଏହି କାର୍ଯ୍ୟ ହିନ୍ଦୁସ୍ଥାନର ବୈଜ୍ଞାନିକଙ୍କ ଦ୍ୱାରା ସମ୍ଭବ ହେବ । ହିନ୍ଦୁସ୍ଥାନର ପୁରୁଷାର୍ଥଙ୍କ ଦ୍ୱାରା ସମ୍ପର୍ଣ୍ଣ ହେବ । ସେତେବେଳେ ଆମେ ବିଶ୍ୱରେ ଚତୁର୍ଥ ଦେଶ ହେବା ଯିଏ ମଣିଷକୁ ମହାକାଶରେ ପହଂଚାଇବ ।


    ଭାଇ ଓ ଭଉଣୀମାନେ , ଏହି ମହାନ କାର୍ଯ୍ୟ ପାଇଁ ମୁଁ ଦେଶର ବୈଜ୍ଞାନିକମାନଙ୍କୁ ଦେଶର ଟେକ୍ନିସିଆନମାନଙ୍କୁ ହୃଦୟର ସହିତ ବହୁତ ବହୁତ ଶୁଭେଚ୍ଛା ଜଣାଉଛି । ଭାଇ ଓ ଭଉଣୀମାନେ ଆମ ଦେଶ ଆଜି ଖାଦ୍ୟ ଶସ୍ୟରେ ଭରପୂର ହୋଇ ରହିଛି । ପ୍ରଚୁର ପରିମାଣର ଖାଦ୍ୟ ଶସ୍ୟ ଉତ୍ପାଦନ ପାଇଁ , ମୁଁ ଦେଶର କୃଷକମାନଙ୍କୁ , ବିଲବାଡ଼ିରେ କାମ କରୁଥିବା ପରିଶ୍ରମୀ ଶ୍ରମିକମାନଙ୍କୁ , କୃଷି କ୍ଷେତ୍ରରେ କାର୍ଯ୍ୟ କରୁଥିବା ବୈଜ୍ଞାନିକମାନଙ୍କୁ , ଦେଶରେ କୃଷି ବିପ୍ଳବକୁ , ସଫଳତାର ସହିତ ଆଗକୁ ବଢ଼ାଇବା ପାଇଁ ମୁଁ ଏହି ଅବସରରେ ହୃଦୟର ସହିତ ବହୁତ ବହୁତ ଶୁଭେଚ୍ଛା ଜଣାଉଛି ।


    କିନ୍ତୁ ଭାଇ ଓ ଭଉଣୀମାନେ , ଏବେ ସମୟ ବଦଳି ଯାଇଛି , ଆମ କୃଷକ ମାନଙ୍କୁ ମଧ୍ୟ ଆମ କୃଷି ବଜାରକୁ ମଧ୍ୟ ବିଶ୍ୱ ଆହ୍ୱାନର ସାମ୍ନା କରିବାକୁ ପଡ଼ୁଛି । ବିଶ୍ୱ ବଜାରର ସାମ୍ନା କରିବାକୁ ପଡ଼ୁଛି । ଜନସଂଖ୍ୟା ବୃଦ୍ଧି ହେଉଛି , ଚାଷ ଜମି ପରିମାଣ ହ୍ରାସ ପାଉଛି । ସେତେବେଳେ ଆମ କୃଷିକୁ ଆଧୁନିକ କରିବା , ବୈଜ୍ଞାନିକ ପଦ୍ଧତି ଆପଣାଇବା , ଟେକ୍ନୋଲଜି ଆଧାରରେ ଆଗକୁ ନେଇଯିବା , ଏହା ହେଉଛି ସମୟର ଆବଶ୍ୟକତା । ଆଉ ଏଥିପାଇଁ ଆମର ସଂପୂର୍ଣ୍ଣ ଧ୍ୟାନ କୃଷି କ୍ଷେତ୍ରରେ ଆଧୁନିକତା ଆଣିବା ପାଇଁ , ପରିବର୍ତ୍ତନ ଆଣିବା ପାଇଁ ଚାଲୁ ରହିଛି ।


    ଆମେ ସ୍ୱପ୍ନ ଦେଖିଛୁ କି କୃଷକଙ୍କର ଆୟ ଦୁଇଗୁଣା କରିବା । ସ୍ୱାଧୀନତାର 75 ବର୍ଷ ହେବ , କୃଷକଙ୍କର ଆୟ ଦୁଇଗୁଣା କରିବାର ସ୍ୱପ୍ନ ଦେଖିଛୁ । ଯେଉଁ ମାନଙ୍କର ଏହା ଉପରେ ଆଶଙ୍କା ରହିଛି- ଯେଉଁମାନେ ସ୍ୱାଭାବିକ ଅଛନ୍ତି । କିନ୍ତୁ ଆମେ ଲକ୍ଷ୍ୟକୁ ନେଇ ଚାଲିଛୁ । ଆଉ ଆମେ ଲହୁଣୀ ଉପରେ ଗାର ପକାଇବା ଭଳି ଲୋକ ନୁହେଁ , ଆମେ ହେଉଛୁ ପଥର ଉପରେ ଗାର ଟାଣିବା ସ୍ୱଭାବର ଲୋକ । ଲହୁଣୀ ଉପରେ ତ କିଏ ମଧ୍ୟ ଗାଣ ଟାଣି ପାରିବ । ଆରେ , ପଥର ଉପରେ ଗାର ଟାଣିବାରେ ତ ଝାଳ ବୁହାଇବାକୁ ପଡ଼ିଥାଏ । ଯୋଜନା ପ୍ରସ୍ତୁତ କରିବାକୁ ପଡ଼ିଥାଏ । ମନପ୍ରାଣ ଓ ଏକାଗ୍ରତା ଦେଇ ଲାଗିବାକୁ ପଡ଼ିଥାଏ । ଏଥିପାଇଁ ଯେତେବେଳେ ସ୍ୱାଧୀନତାର 75 ବର୍ଷ ହେବ , ସେ ପର୍ଯ୍ୟନ୍ତ ଦେଶର କୃଷକ ମାନଙ୍କୁ ସାଙ୍ଗରେ ନେଇ କୃଷିରେ ଆଧୁନିକତା ଆଣି କୃଷିର ଫଳାଫଳକୁ ବିସ୍ତାରିତ କରି ଆମେ ଆଜି ଚାଲିବାକୁ ଚାହୁଁଛୁ । ବିହନ ଠାରୁ ଆରମ୍ଭ କରି ବଜାର ପର୍ଯ୍ୟନ୍ତ ଆମେ ମୂଲ୍ୟଯୁକ୍ତ କରିବାକୁ ଚାହୁଁଛୁ । ଆମେ ଆଧୁନିକୀକରଣ କରିବାକୁ ଚାହୁଁଛୁ ଆଉ କେତେକ ନୂତନ ଫସଲ ମଧ୍ୟ ଏବେ ରେକର୍ଡ ଉତ୍ପାଦନ କରି ଆଗକୁ ବଢ଼ୁଛନ୍ତି । ନିଜକୁ ନିଜ ମଧ୍ୟରେ ପ୍ରଥମ ଥର ପାଇଁ ଆମେ ଦେଶରେ କୃଷି ରପ୍ତାନୀ ନୀତି ଲାଗୁ କରିବା ଦିଗରେ ଆଗକୁ ବଢ଼ୁଛୁ ଫଳରେ ଆମେ ଆମର ଦେଶର କୃଷକଙ୍କୁ ମଧ୍ୟ ବିଶ୍ୱ ବଜାର ମଧ୍ୟରେ ଦୃଢ଼ତାର ସହିତ ଠିଆ କରାଇ ପାରିବା ।


    ଆଜି ନୂତନ କୃଷି ବିପ୍ଳବ , ଜୈବିକ କୃଷି , ନୀଳ ବିପ୍ଳବ , ମଧୁ ବିପ୍ଳବ , ସୌର କୃଷି - ଏଭଳି ନୂତନ ପରିସରମାନ ଖୋଲି ଯାଇଛି । ତାହାକୁ ନେଇ ଆମେ ଆଗକୁ ବଢ଼ିବାକୁ ଚାହୁଁଛୁ ।


    ଆମ ପାଇଁ ଖୁସିର କଥା ହେଉଛି କି ଆଜି ଆମ ଭାରତ ବିଶ୍ୱରେ ମାଛ ଉତ୍ପାଦନ ଦ୍ୱିତୀୟ ସର୍ବ ବୃହତ ଦେଶ ହୋଇ ପାରିଛି ଆଉ ଦେଖୁ ଦେଖୁ ତାହା ଏକ ନମ୍ବର ସ୍ଥାନରେ ପହଂଚିବାକୁ ଯାଉଛି । ଆଜି ମଧୁ , ଅର୍ଥାତ ମହୁ ରପ୍ତାନୀ ଦୁଇଗୁଣ ହୋଇ ଯାଇଛି । ଆଜି ଆଖୁ ଚାଷୀମାନେ ଖୁସି ହେବେ କି ଆମର ଇଥାନଲର ଉତ୍ପାଦନ ତିନି ଗୁଣ ହୋଇ ଯାଇଛି । ଅର୍ଥାତ ଗୋଟିଏ ପ୍ରକାରରେ ଗ୍ରାମୀଣ ଅର୍ଥ ବ୍ୟବସ୍ଥାରେ କୃଷିର ଯେତିକି ମହତ୍ୱ ରହିଛି , ସେତିକି ମଧ୍ୟ କାରବାରର ରହିଛି । ଆଉ ଏଥିପାଇଁ ଆମେ ମହିଳା ସ୍ୱୟଂ ସହାୟକ ଗୋଷ୍ଠୀ ଦ୍ୱାରା ଶହ ଶହ କୋଟି ଟଙ୍କା ମାଧ୍ୟମରେ , ଗାଁ ମାନଙ୍କରେ ଯେଉଁ ସଂସାଧନ ରହିଛି , ଗାଁର ଯେଉଁ ସାମର୍ଥ୍ୟ ଅଛି , ତାହାକୁ ମଧ୍ୟ ଆମେ ଆଗକୁ ବଢ଼ାଇବାକୁ ଚାହୁଁଛୁ ଆଉ ସେହି ଦିଗରେ ଆମେ ପ୍ରୟାସ କରୁଛୁ ।


    ଖଦୀ- ପୂଜ୍ୟ ବାପୁଜୀଙ୍କ ନାମ ତାହା ସହିତ ଜଡ଼ିତ ହୋଇ ରହିଛି । ସ୍ୱାଧୀନତା ଠାରୁ ଏ ପର୍ଯ୍ୟନ୍ତ ଯେତେ ଖଦୀ ବିକ୍ରି କରିବାର ପରମ୍ପରା ଥିଲା , ମୁଁ ଆଜି ନମ୍ରତାର ସହିତ କହିବାକୁ ଚାହୁଁଛି କି ଖଦୀର ବିକ୍ରି ପୂର୍ବ ଅପେକ୍ଷା ଦୁଇ ଗୁଣ ହୋଇ ଯାଇଛି । ଗରିବ ଲୋକଙ୍କ ହାତରେ ରୋଜଗାରର ସୁଯୋଗ ପହଂଚିଛି ।


    ମୋର ଭାଇ ଓ ଭଉଣୀମାନେ , ମୋ ଦେଶର କୃଷକ ଏବେ ସୌର କୃଷି ଉପରେ ଗୁରୁତ୍ୱ ଦେବାରେ ଲାଗିଛି । ଚାଷବାସ ବ୍ୟତୀତ କୌଣସି ଅନ୍ୟ ସମୟରେ ସେ ସୌର କୃଷିରୁ ମଧ୍ୟ ବିଜୁଳି ବିକ୍ରି କରି ରୋଜଗାର କରି ପାରିବ । ଆମର ହସ୍ତତନ୍ତ ଚଳାଉଥିବା ବ୍ୟକ୍ତି ଆମର ବୟନ ଶିଳ୍ପ ଦୁନିଆର ଲୋକ ; ଏମାନେ ମଧ୍ୟ ନୀତିଦିନ ରୋଜଗାର କରିବାରେ ଲାଗି ପଡ଼ିଛନ୍ତି ।


    ମୋର ପ୍ରିୟ ଭାଇ ଓ ଭଉଣୀମାନେ , ଆମ ଦେଶରେ ଆର୍ଥିକ ବିକାଶ ହେଉ , ଆର୍ଥିକ ସମୃଦ୍ଧି ହେଉ , କିନ୍ତୁ ଏହା ବ୍ୟତୀତ ମଧ୍ୟ ମଣିଷର ଗାରିମା , ଏହା ହେଉଛି ସର୍ବଶ୍ରେଷ୍ଠ । ମଣିଷର ଗାରିମା ବିନା ଦେଶ ସନ୍ତୁଳିତ ଭାବେ ନା ଜୀଇଁ ପାରିଥାଏ , ନା ଆଗକୁ ଚାଲି ପାରିଥାଏ , ନା ବଢ଼ି ପାରିଥାଏ । ଏଥିପାଇଁ ବ୍ୟକ୍ତିର ଗାରିମା , ବ୍ୟକ୍ତିର ସମ୍ମାନ , ଆମକୁ ସେହି ଯୋଜନା ଗୁଡ଼ିକୁ ନେଇକରି ଆଗକୁ ବଢ଼ିବା ଆବଶ୍ୟକ । ଫଳରେ ସେ ସମ୍ମାନର ସହିତ ଜୀବନ ଜୀଇଁ ପାରିବେ , ଗର୍ବର ସହିତ ଜୀଇଁ ପାରିବେ । ନୀତି ଗୁଡ଼ିକ ଏପରି ହେଉ , ରୀତି ଏପରି ହେଉ , ଉଦ୍ଦେଶ୍ୟ ଏଭଳି ହେଉ , ଯାହାଦ୍ୱାରା ସାଧାରଣ ମଣିଷ , ଗରିବରୁ ଗରିବ ମଣିଷ ମଧ୍ୟ ସମସ୍ତଙ୍କୁ ଅନ୍ୟର ସମକକ୍ଷ ଭାବି ନିଜକୁ ନିଜେ ଜୀଇଁବାର ସୁଯୋଗ ଦେଖୁଥାଉ ।


    ଆଉ ଏଥିପାଇଁ ଉଜ୍ଜ୍ୱଳା ଯୋଜନାରେ , ଆମେ ଗରିବ ଲୋକଙ୍କ ଘରେ ଗ୍ୟାସ ପହଂଚାଇବାର କାର୍ଯ୍ୟ କରିଛୁ । ସୌଭାଗ୍ୟ ଯୋଜନାରେ ଗରିବଙ୍କ ଘରେ ବିଜୁଳି ପହଂଚାଇବାର କାର୍ଯ୍ୟ କରିଛୁ । ଶ୍ରମେବ ଜୟତେକୁ ଶକ୍ତି ଦେଇ ଆମେ ଆଗକୁ ବଢ଼ିବା ଦିଗରେ କାର୍ଯ୍ୟ କରୁଛୁ ।


    କାଲି ହିଁ ଆମେ ମହାମହିମ ରାଷ୍ଟ୍ରପତି ମହୋଦୟଙ୍କର ଉଦବୋଧନ ଶୁଣିଲୁ । ସେ ବଡ଼ ବିସ୍ତୃତ ଭାବେ ଗ୍ରାମ ସ୍ୱରାଜ ଅଭିଯାନ ବିଷୟରେ ବର୍ଣ୍ଣନା କଲେ । ଯେତେବେଳେ ମଧ୍ୟ ସରକାରଙ୍କର କଥା ଆସିଥାଏ , ତ କହି ଥାଆନ୍ତି କି ନୀତି ଗୁଡ଼ିକ ତ ପ୍ରସ୍ତୁତ ହୋଇଥାଏ , କିନ୍ତୁ ସବୁଠାରୁ ଶେଷରେ ଥିବା ଲୋକ ପାଖରେ ପହଂଚେ ନାହିଁ । କାଲି ରାଷ୍ଟ୍ରପତି ମହୋଦୟ ବେଶ ଭଲ ଭାବରେ ବର୍ଣ୍ଣନା କରିଛନ୍ତି ଯେ କିଭଳି ଭାବରେ ଅଭିଳାଷୀ ଜିଲ୍ଲା ଗୁଡ଼ିକର 65 ହଜାର ଗାଁରେ , ଦିଲ୍ଲୀରେ ଚାଲୁଥିବା ଯୋଜନାକୁ ଗରିବଙ୍କ ଘର ପର୍ଯ୍ୟନ୍ତ , ଅନୁନ୍ନତ ଗାଁ ପର୍ଯ୍ୟନ୍ତ କିପରି ପହଂଚାଯାଇଛି , ଏହାର କାମ କରାଯାଇଛି ।


    ପ୍ରିୟ ଦେଶବାସୀଗଣ , 2014ରେ ମୁଁ ଏହି ଲାଲକିଲ୍ଲାର ପ୍ରାଚୀରରୁ ଯେତେବେଳେ ସ୍ୱଚ୍ଛତାର କଥା କହିଥିଲି , ତ କିଛି ଲୋକ ଏହାକୁ ପରିହାସରେ ଉଡ଼ାଇ ଦେଇଥିଲେ , ଥଟ୍ଟା କରିଥିଲେ । କିଛି ଲୋକ ଏହା ମଧ୍ୟ କହିଥିଲେ ଆରେ , ସରକାରଙ୍କ ପାଖରେ ବହୁତ କିଛି କାର୍ଯ୍ୟ ଅଛି ଇଏ ସ୍ୱଚ୍ଛତା ଭଳି ନିଜର ଶକ୍ତିକୁ କାହିଁକି ବିନିଯୋଗ କରିବାକୁ ଯାଉଛନ୍ତି । କିନ୍ତୁ ଭାଇ ଓ ଭଉଣୀ ମାନେ , ବିଗତ ଦିନରେ ବିଶ୍ୱ ସ୍ୱାସ୍ଥ୍ୟ ସଂଗଠନ( WHO )ର ରିପୋର୍ଟ ଆସିଛି ଏବଂ ଡବ୍ଲ୍ୟୁଏଚଓ କହୁଛି କି ଭାରତରେ ସ୍ୱଚ୍ଛତା ଅଭିଯାନ କାରଣରୁ 3 ଲକ୍ଷ ଶିଶୁ ମୃତ୍ୟୁ ମୁଖରୁ ବଂଚି ଯାଇଛନ୍ତି । କେଉଁ ହିନ୍ଦୁସ୍ଥାନୀ ଥିବ ଯାହାଙ୍କୁ ସ୍ୱଚ୍ଛତାରେ ଭାଗିଦାରୀ ହୋଇ ଏହି 3 ଲକ୍ଷ ଶିଶୁଙ୍କ ଜୀବନ ବଂଚାଇବାର ପୁଣ୍ୟ ପାଇବାର ସୁଯୋଗ ନ ମିଳିଥିବ । ଗରିବ ମାନଙ୍କର 3 ଲକ୍ଷ ପିଲାଙ୍କର ଜୀବନ ବଂଚାଇବା ହେଉଛି କେତେ ବଡ଼ ମାନବିକତାର କାର୍ଯ୍ୟ । ସାରା ଦୁନିଆର ସଂସ୍ଥା ଗୁଡ଼ିକ ଏହାକୁ ସ୍ୱୀକୃତି ପ୍ରଦାନ କରିଛନ୍ତି ।


    ଭାଇ ଓ ଭଉଣୀମାନେ , ଆସନ୍ତା ବର୍ଷ ହେଉଛି ମହାତ୍ମା ଗାନ୍ଧୀଙ୍କର 150 ତମ ଜୟନ୍ତୀର ବର୍ଷ । ପୂଜ୍ୟ ବାପୁ ନିଜ ଜୀବନରେ ସ୍ୱଚ୍ଛତାକୁ ସ୍ୱାଧୀନତାଠାରୁ ଅଧିକ ମହତ୍ୱ ଦେଇଥିଲେ । ସେ କହୁଥିଲେ କି ସ୍ୱାଧୀନତା ମିଳିଲା , ସତ୍ୟାଗ୍ରହୀ ମାନଙ୍କଠାରୁ , ସ୍ୱଚ୍ଛତା ମିଳିବ ସ୍ୱଚ୍ଛାଗ୍ରହୀ ମାନଙ୍କ ଠାରୁ । ଗାନ୍ଧିଜୀ ସତ୍ୟାଗ୍ରହୀ ତିଆରି କରିଥିଲେ , ଆଉ ଆଜି ଗାନ୍ଧିଜୀଙ୍କ ପ୍ରେରଣା ସ୍ୱେଚ୍ଛାଗ୍ରହୀଙ୍କୁ ତିଆରି କରିଛି । ଆଉ ଆଗାମୀ 150 ତମ ଜୟନ୍ତୀ ଯେତେବେଳେ ପାଳନ କରିବା , ସେତେବେଳେ ଏହି ଦେଶ ପୂଜ୍ୟ ବାପୁଙ୍କୁ ସ୍ୱଚ୍ଛ ଭାରତ ରୂପରେ , ଏ ଆମର କୋଟି କୋଟି ସ୍ୱେଚ୍ଛାଗ୍ରହୀ ପୂଜ୍ୟ ବାପୁଜୀଙ୍କୁ କାର୍ଯ୍ୟାଞ୍ଜଳି ସମର୍ପଣ କରିବେ । ଆଉ ଗୋଟିଏ ପ୍ରକାରରେ ଯେଉଁ ସ୍ୱପ୍ନକୁ ନେଇ କରି ଆମେ ଚାଲୁଛେ , ସେହି ସ୍ୱପ୍ନକୁ ସଂପୂର୍ଣ୍ଣ କରିବା ।


    ମୋର ଭାଇ ଓ ଭଉଣୀମାନେ , ଠିକ ସେହିପରି ସ୍ୱଚ୍ଛତା ମଧ୍ୟ 3 ଲକ୍ଷ ଲୋକଙ୍କର ଜୀବନ ବଂଚାଇଛି । କିନ୍ତୁ ମଧ୍ୟମ ବର୍ଗର କେତେ ସୁଖୀ ପରିବାର ନ ହେଉ କାହିଁକି , ଖୁବ ଭଲ ଆୟ କରିବାବାଲା ବ୍ୟକ୍ତି ହୋଇଥାଉ ନା କାହିଁକି , ଗରିବ ନ ହେଉ ପଛେ , ଥରେ ପରିବାରକୁ ରୋଗ ଆସିଗଲେ ତ ସେହି ବ୍ୟକ୍ତି ନୁହେଁ ସଂପୂର୍ଣ୍ଣ ପରିବାର ରୋଗଗ୍ରସ୍ତ ହୋଇ ଯାଇଥାଏ । ବେଳେବେଳେ ପିଢି ପରେ ପିଢି ରୋଗ କବଳରେ ଫସି ଯାଇ ଥାଆନ୍ତି ।


    ଦେଶର ଗରିବରୁ ଗରିବ ବ୍ୟକ୍ତିଙ୍କୁ ସାଧାରଣ ଜନତାଙ୍କୁ ଆରୋଗ୍ୟର ସୁବିଧା ମିଳୁ , ଏଥିପାଇଁ ଜଟିଳ ରୋଗ ନିମନ୍ତେ ଆଉ ବଡ଼ ଚିକିତ୍ସାଳୟରେ ସାଧାରଣ ମଣିଷକୁ ମଧ୍ୟ ଆରୋଗ୍ୟର ସୁବିଧା ମିଳୁ , ମାଗଣାରେ ମିଳୁ , ଆଉ ଏଥିପାଇଁ ଭାରତ ସରକାର ପ୍ରଧାନମନ୍ତ୍ରୀ ଜନ ଆରୋଗ୍ୟ ଅଭିଯାନ ଆରମ୍ଭ କରିବାକୁ ସ୍ଥିର କରିଛନ୍ତି । ଏହି ପ୍ରଧାନମନ୍ତ୍ରୀ ଜନ ଆରୋଗ୍ୟ ଅଭିଯାନ ଅଧୀନରେ ଆୟୁଷ୍ମାନ ଭାରତ ଯୋଜନାରେ ଦେଶର 10 କୋଟି ପରିବାର , ଏହା ହେଉଛି ପ୍ରାରମ୍ଭିକ ପର୍ଯ୍ୟାୟରେ , ଆଗାମୀ ଦିନ ମାନଙ୍କରେ ନିମ୍ନ ମଧ୍ୟମ ବର୍ଗ , ମଧ୍ୟମ ବର୍ଗ , ଉଚ୍ଚ ମଧ୍ୟମ ବର୍ଗଙ୍କୁ ମଧ୍ୟ ଏହାର ଲାଭ ମିଳିବାକୁ ଯାଉଛି । ଏଥିପାଇଁ 10 କୋଟି ପରିବାରଙ୍କୁ , ଅର୍ଥାତ ପ୍ରାୟ 50 କୋଟି ନାଗରିକ , ପ୍ରତ୍ୟେକ ପରିବାରଙ୍କୁ 5 ଲକ୍ଷ ଟଙ୍କାର ବାର୍ଷିକ ସ୍ୱାସ୍ଥ୍ୟ ବୀମା ଦେବାର ଯୋଜନା ରହିଛି । ଏହା ଆମେ ଏହି ଦେଶକୁ ଦେବାକୁ ଯାଉଛୁ । ଏହା ହେଉଛି ବୈଷୟିକ ଜ୍ଞାନ ଆଧାରିତ ବ୍ୟବସ୍ଥା , ପାରଦର୍ଶିତା ଉପରେ ଗୁରୁତ୍ୱ ଦିଆଯାଉ । କୌଣସି ସାଧାରଣ ବ୍ୟକ୍ତିକୁ ଏହି ସୁଯୋଗ ପାଇବାରେ ଅସୁବିଧା ନ ହେଉ । ପ୍ରତିବନ୍ଧକ ନ ଆସୁ । ଏଥିପାଇଁ ଆମେ ବୈଷୟିକ ଜ୍ଞାନ ପରିଚାଳିତ ଗୁରୁତ୍ୱପୂର୍ଣ୍ଣ ବ୍ୟବସ୍ଥା ରହିଛି । ଏଥିପାଇଁ ଆମର ବୈଷୟିକ ଜ୍ଞାନ ଏକ ଆଧାର ହୋଇଛି ।


    15 ଅଗଷ୍ଟରୁ ଆଗାମୀ 4-5-6 ସପ୍ତାହରେ ଦେଶର ଭିନ୍ନ ଭିନ୍ନ ଭାଗରେ ଏହି ବୈଷୟିକ ଜ୍ଞାନର ପରୀକ୍ଷା ଆରମ୍ଭ ହେବାକୁ ଯାଉଛି ଆଉ ଏହାକୁ ସଂପୂର୍ଣ୍ଣ ଭାବେ ପ୍ରମାଣିତ କରିବା ଦିଗରେ ଏହି ପ୍ରୟାସ ଚାଲୁ ରହିଛି । ଆଉ ପୁଣି ଏହି ଯୋଜନାକୁ ଅଗ୍ରସର କରାଇବା ପାଇଁ 25 ସେପ୍ଟେମ୍ବର ପଣ୍ଡିତ ଦୀନ ଦୟାଲ ଉପାଧ୍ୟାୟଙ୍କ ଜନ୍ମ ଜୟନ୍ତୀରେ , 25 ସେପ୍ଟେମ୍ବର ପଣ୍ଡିତ ଦୀନ ଦୟାଲ ଉପାଧ୍ୟାୟଙ୍କ ଜୟନ୍ତୀରେ ସମଗ୍ର ଦେଶରେ ଏହି ପ୍ରଧାନମନ୍ତ୍ରୀ ଜନ ଆରୋଗ୍ୟ ଅଭିଯାନ ଶୁଭାରମ୍ଭ କରି ଦିଆଯିବ । ଆଉ ଏହାର ପରିଣାମ ଏହା ହେବ କି ଦେଶର ଗରିବ ବ୍ୟକ୍ତିଙ୍କୁ ଏବେ ରୋଗର ସଙ୍କଟ ସମୟରେ ସଙ୍ଘର୍ଷ କରିବାକୁ ପଡ଼ିବ ନାହିଁ । ତାକୁ ସାହୁକାରଙ୍କଠାରୁ ସୁଧ ଦେଇ କରଜ ଆଣିବାକୁ ପଡ଼ିବ ନାହିଁ । ତା ’ ପରିବାର ଛାରଖାର ହେବ ନାହିଁ । ଆଉ ଦେଶରେ ମଧ୍ୟ ମଧ୍ୟମ ବର୍ଗର ପରିବାର ପାଇଁ , ଯୁବକମାନଙ୍କ ପାଇଁ ଆରୋଗ୍ୟ କ୍ଷେତ୍ରରେ ନୂତନ ସୁଯୋଗ ସୃଷ୍ଟି ହେବ । ଦ୍ୱିତୀୟ ଓ ତୃତୀୟ ଶ୍ରେଣୀ ସହରରେ ନୂତନ ଡାକ୍ତରଖାନା ନିର୍ମାଣ ହେବ । ବହୁତ ବଡ଼ ସଂଖ୍ୟାରେ ମେଡିକାଲ କର୍ମଚାରୀଙ୍କର ଆବଶ୍ୟକତା ପଡ଼ିବ । ବହୁତ ବଡ ରୋଜଗାରର ସୁଯୋଗ ମଧ୍ୟ ସୃଷ୍ଟି ହେବ ।


    ଭାଇ ଓ ଭଉଣୀମାନେ , କୌଣସି ଗରିବ , ଗରିବୀ ମଧ୍ୟରେ ବଂଚିବାକୁ ଚାହିଁବ ନାହିଁ । କୌଣସି ଗରିବ , ଗରିବୀ ମଧ୍ୟରେ ମରିବାକୁ ଚାହିଁବ ନାହିଁ । କୌଣସି ଗରିବ ନିଜ ପିଲାମାନଙ୍କୁ ପରମ୍ପରାଗତ ଭାବେ ଗରିବୀକୁ ଦେଇ ଯିବାକୁ ଚାହିଁବ ନାହିଁ । ସେ ବ୍ୟତିବ୍ୟସ୍ତ ହୋଇ ଯାଉଛି କି ସାରା ଜୀବନ ଗରିବୀରୁ ବାହାରି ପାରିଲା ନାହିଁ ଆଉ ଏହି ସଙ୍କଟରୁ ବାହାରକୁ ଆସିବା ପାଇଁ ଗରିବଙ୍କୁ ସଶକ୍ତ କରିବାର ଏହା ହେଉଛି ଉପଚାର , ଏହା ହେଉଛି ଏକ ଉପାୟ ।


    ଆମେ ବିଗତ ଚାରି ବର୍ଷରେ ଗରିବ ମାନଙ୍କୁ ସଶକ୍ତ କରିବା ଦିଗରେ ଗୁରୁତ୍ୱ ଦେଉଛୁ । ଆମର ପ୍ରୟାସ ରହିଛି କି ଗରିବ ସଶକ୍ତ ହୁଅନ୍ତୁ । ଆଉ ଏବେ ଏକ ଅନ୍ତରାଷ୍ଟ୍ରୀୟ ସଂସ୍ଥା ଏକ ବହୁତ ଭଲ ରିପୋର୍ଟ ଦେଇଛି । ସେ କହିଛି ଯେ ବିଗତ ଦୁଇ ବର୍ଷରେ ଭାରତରେ ପାଂଚ କୋଟି ଗରିବ , ଦାରିଦ୍ର୍ୟ ସୀମାରେଖାରୁ ଉପରକୁ ଉଠି ଆସିଛନ୍ତି ।


    ଭାଇ ଓ ଭଉଣୀମାନେ , ଯେତେବେଳେ ଗରିବର ସଶକ୍ତି କରଣ କାର୍ଯ୍ୟ କରନ୍ତି , ଆଉ ଯେତେବେଳେ ମୁଁ ଆୟୁଷ୍ମାନ ଭାରତର କଥା କହୁଥିଲି ଦଶ କୋଟି ପରିବାର ଅର୍ଥାତ 50 କୋଟି ଜନସଂଖ୍ୟା । ବହୁତ କମ୍ ଲୋକଙ୍କୁ ଏହି କଥାର ଅନୁମାନ ରହିଥିବ କି ଏହା ହେଉଛି କେତେ ବଡ ଯୋଜନା । ଯଦି ମୁଁ ଆମେରିକା , କାନାଡା ଏବଂ ମେକ୍ସିକୋର ଜନସଂଖ୍ୟାକୁ ମିଶାଇ ଦେବି , ତ ପ୍ରାୟ ଏତିକି ସଂଖ୍ୟାର ହିତାଧିକାରୀ ଆୟୁଷ୍ମାନ ଭାରତ ଯୋଜନାରେ ଅଛନ୍ତି । ଯଦି ମୁଁ ସମଗ୍ର ୟୁରୋପର ଜନସଂଖ୍ୟାକୁ ଗଣିନେବି ତ ପାଖାପାଖି ସେହି ଜନସଂଖ୍ୟା ଭାରତରେ ଏହି ଆୟୁଷ୍ମାନ ଭାରତର ହିତାଧିକାରୀ ହେବାକୁ ଯାଉଛନ୍ତି ।


    ଭାଇ ଓ ଭଉଣୀମାନେ , ଗରୀବଙ୍କୁ ସଶକ୍ତ କରିବା ପାଇଁ ଆମେ ଅନେକ ଯୋଜନା ପ୍ରସ୍ତୁତ କରିଛୁ । ଯୋଜନା ତ ପ୍ରସ୍ତୁତ ହୋଇଥାଏ । କିନ୍ତୁ ମଧ୍ୟସ୍ଥି , ନକଲି କମ୍ପାନୀ ଏଥିରୁ ମଲାଇ ଖାଇ ଯାଆନ୍ତି । ଗରିବମାନଙ୍କୁ ତାଙ୍କର ଅଧିକାର ମିଳି ନ ଥାଏ । ରାଜକୋଷରୁ ଅର୍ଥ ଯାଇଥାଏ , ଯୋଜନାଗୁଡ଼ିକ କାଗଜରେ ଦେଖିବାକୁ ମିଳିଥାଏ , ଦେଶ ଲୁଟ୍ ହୋଇ ଚାଲିଥାଏ । ସରକାର ଆଖି ବନ୍ଦ କରି ବସି ପାରିବେ ନାହିଁ । ଆଉ ମୁଁ ତ କେବେ ଆଦୌ ବସି ପାରିବି ନାହିଁ ।


    ଆଉ ଏଥିପାଇଁ ଭାଇ ଓ ଭଉଣୀ ମାନେ , ଆମ ବ୍ୟବସ୍ଥାରେ ଆସିଥିବା ତ୍ରୁଟି ବିଚ୍ୟୁତିକୁ ଦୂର କରି ଦେଶର ସାଧାରଣ ମଣିଷଙ୍କ ମନରେ ବିଶ୍ୱାସ ଜନ୍ମାଇବାର ବହୁତ ଆବଶ୍ୟକତା ରହିଛି । ଆଉ ଏହି ଦାୟିତ୍ୱ ରାଜ୍ୟର ହେଉ , କେନ୍ଦ୍ରର ହେଉ , ସ୍ଥାନୀୟ ସ୍ୱାୟତ୍ତ ଶାସନ ସଂସ୍ଥାର ହେଉ , ଆମ ସମସ୍ତଙ୍କୁ ମିଳିମିଶି ତୁଲାଇବାକୁ ପଡ଼ିବ । ଆଉ ଏହାକୁ ଆଗକୁ ବଢ଼ାଇବାକୁ ହେବ । ଆପଣ ଜାଣି ଆଶ୍ଚର୍ଯ୍ୟ ହେବେ , ଯେବେଠାରୁ ଆମେ ସଫାଇ ଅଭିଯାନରେ ଲାଗିଛୁ , ବାଟମାରଣା ବନ୍ଦ କରିବାରେ ଲାଗିଛୁ , କେହି ଉଜ୍ଜ୍ୱଳା ଯୋଜନାର ହିତାଧିକାରୀ ହୋଇଥିବେ , ଗ୍ୟାସ ସଂଯୋଗର ହିତାଧିକାରୀ , ନକଲି ଗ୍ୟାସ ସଂଯୋଗ ବାଲା , କେହି ରାସନକାର୍ଡର ହିତାଧିକାରୀ ହୋଇଥାଉ , କିଏ ବୃତିର ହିତାଧିକାରୀ ହୋଇଥାଉ , କିଏ ପେନସନର ହିତାଧିକାରୀ ହୋଇଥାଉ । ଲାଭ ପାଇବା ପାଇଁ ଏପରି 6 କୋଟି ଲୋକ ଥିଲେ ଯେଉଁମାନେ କେବେ ମଧ୍ୟ ଜନ୍ମ ହୋଇ ନ ଥିଲେ । ଯେଉଁମାନଙ୍କର କୌଣସି ଅସ୍ତିତ୍ୱ ନ ଥିଲା , କିନ୍ତୁ ସେମାନଙ୍କ ନାମରେ ଅର୍ଥ ଯାଉଥିଲା । ଏହି 6 କୋଟି ନାମକୁ ବାଦ ଦେବା କେତେ ବଡ଼ କଠିନ କାର୍ଯ୍ୟ ହେବ , କେତେ ଲୋକଙ୍କୁ ଅସୁବିଧା ହୋଇଥିବ । ଯେଉଁ ମଣିଷ ଜନ୍ମ ହୋଇ ନାହିଁ , ଯେଉଁ ମଣିଷ ମାଟିରେ ନାହିଁ । ଏଭଳି ନକଲି ନାମ ଲେଖି ଟଙ୍କା ହଡ଼ପ କରି ନିଆ ଯାଉଥିଲା ।


    ଏହି ସରକାର ଏହାକୁ ରୋକିଛନ୍ତି । ଭ୍ରଷ୍ଟାଚାର , କଳାଧନ , ଏ ସମସ୍ତ କାରବାର ରୋକିବା ଦିଗରେ ଆମେ ପଦକ୍ଷେପ ଉଠାଇଛୁ ।


    ଭାଇ ଓ ଭଉଣୀମାନେ , ଆଉ ଏହାର ପରିଣାମ କ ’ ଣ ଆସିଲା ? ପାଖାପାଖି 90 ହଜାର କୋଟି ଟଙ୍କା , ଏହା କୌଣସି କମ୍ ଅର୍ଥ ନୁହେଁ । 90 ହଜାର କୋଟି ଟଙ୍କା ଯାହା ନକଲି ଲୋକଙ୍କ ହାତକୁ ଭୁଲ ଉପାୟରେ , ଭୁଲ ପ୍ରକ୍ରିୟା ଦ୍ୱାରା ଚାଲି ଯାଉଥିଲା , ଆଜି ତାହା ଦେଶର ରାଜକୋଷରେ ସଂଚୟ ହେଉଛି , ଯାହା ଦେଶର ସାଧାରଣ ମଣିଷଙ୍କ ଭଲ କାମରେ ବିନିଯୋଗ କରାଯାଇ ପାରୁଛି ।


    ଭାଇ ଓ ଭଉଣୀମାନେ , ଏହା କାହିଁକି ହେଉଛି ? ଏହି ଦେଶ ହେଉଛି ଗରିବଙ୍କର ଗରିମା ପାଇଁ କାମ କରିବାବାଲା ଦେଶ । ଆମ ଦେଶର ଗରିବ ସମ୍ମାନର ସହିତ ବଂଚନ୍ତୁ , ଏଥିପାଇଁ କାମ କରିବାର ଅଛି । କିନ୍ତୁ ଏହି ମଧ୍ୟସ୍ଥି କ ’ ଣ କରୁଛନ୍ତି ? ଆପଣମାନଙ୍କୁ ଜଣାଥିବ କି ବଜାରରେ ଗହମର ଦର 24 -25 ଟଙ୍କା ଅଛି , ଯେତେବେଳେ କି ରାସନ କାର୍ଡରେ ସରକାର ସେହି ଗହମକୁ 24 -25 ଟଙ୍କାରେ କିଣି କେବଳ ଦୁଇ ଟଙ୍କାରେ ଗରିବଙ୍କ ପାଖରେ ପହଂଚାଉଛନ୍ତି । ବଜାରରେ ଚାଉଳର ଦର ହେଉଛି 30-32 ଟଙ୍କା , କିନ୍ତୁ ଗରିବଙ୍କୁ ଚାଉଳ ମିଳୁ , ଏଥିପାଇଁ ସରକାର 30-32 ଟଙ୍କାରେ କିଣି 3 ଟଙ୍କାରେ ରାସନ କାର୍ଡ ପାଇଥିବା ଗରିବଙ୍କ ପାରେ ପହଂଚାଉଛନ୍ତି । ଅର୍ଥାତ 1 କିଲୋ ଗହମ କିଏ ଚୋରି କରି ନେଇଯାଏ , ଭୁଲ ଭାବରେ ନକଲି ନାମରେ ତ ତାକୁ 20-25 ଟଙ୍କା ଏମିତିରେ ମିଳି ଯାଇଥାଏ । ଏକ କିଲୋ ଚାଉଳ ମାରି ନେଲା ତ ତାକୁ 30-35 ଟଙ୍କା ଏମିତିରେ ହିଁ ମିଳି ଯାଇଥାଏ ଆଉ ଏହି କାରଣରୁ ଜାଲ ନାମରେ କାରବାର ଚାଲୁଥିଲା । ଆଉ ଯେତେବେଳେ ଗରିବ ରାସନ କାର୍ଡ ଦୋକାନକୁ ଯାଉଥିଲା , ସେ କହୁଥିଲା ରାସନ ଶେଷ ହୋଇଗଲା , ରାସନ ସେହିଠାରୁ ବାହାରି ଅନ୍ୟ ଦୋକାନକୁ ଚାଲି ଯାଉଥିଲା ଆଉ ସେ 2 ଟଙ୍କାରେ ମିଳୁଥିବା ରାସନ ମୋ ଗରିବଙ୍କୁ 20 ଟଙ୍କାରେ 25 ଟଙ୍କାରେ କିଣିବାକୁ ପଡ଼ୁଥିଲା । ସେମାନଙ୍କର ଅଧିକାର ଛଡ଼ାଇ ନିଆ ଯାଉଥିଲା , ଭାଇ ଓ ଭଉଣୀ ମାନେ । ଆଉ ଏଥିପାଇଁ ଏହି ନକଲି କାରବାରକୁ ଏବେ ବନ୍ଦ କରାଯାଇଛି ଆଉ ତାକୁ ରୋକିଛୁ ।


    ଭାଇ ଓ ଭଉଣୀମାନେ , ଆମ ଦେଶର କୋଟି କୋଟି ଗରିବଙ୍କୁ 2 ଟଙ୍କାରେ , 3 ଟଙ୍କାରେ ଭୋଜନ ମିଳିଥାଏ । ସରକାର ସେଥିପାଇଁ ବହୁତ ବଡ଼ ଅର୍ଥ ଖର୍ଚ୍ଚ କରୁଛନ୍ତି । କିନ୍ତୁ ଏହାର ସୁନାମ ସରକାରଙ୍କୁ ଯାଇ ନ ଥାଏ । ମୁଁ ଆଜି ବିଶେଷ କରି ମୋ ଦେଶର ସଚ୍ଚୋଟ ଟିକସଦାତା ମାନଙ୍କୁ କହିବାକୁ ଚାହୁଁଛି କି ଆଜି ଯେତେବେଳେ ଦ୍ୱିପ୍ରହରରେ ଆପଣ ଖାଦ୍ୟ ଖାଉଛନ୍ତି , କ୍ଷଣକ ପାଇଁ ପରିବାରଙ୍କ ସାଥୀରେ ବସି ମୋ କଥାକୁ ମନେ ପକାଇବେ । ମୁଁ ଆଜି ସଚ୍ଚୋଟ କରଦାତା ମାନଙ୍କର ହୃଦୟକୁ ଛୁଇଁବାକୁ ଚାହୁଁଛି । ସେମାନଙ୍କ ମନ ମନ୍ଦିରରେ ପ୍ରଣାମ କରିବାକୁ ଯାଉଛି । ମୋ ଦେଶବାସୀଙ୍କ ମଧ୍ୟରେ ଯେଉଁ ସଚ୍ଚୋଟ କରଦାତା ଅଛନ୍ତି , ଯେଉଁମାନେ ଟିକସ ଦେଉଛନ୍ତି , ଆପଣମାନଙ୍କୁ ବିଶ୍ୱାସ ଦେବାକୁ ଚାହୁଁଛି କି ଯେଉଁ ସଚ୍ଚୋଟ ବ୍ୟକ୍ତି ଟିକସ ଦେଉଛନ୍ତି , ସେହି ଅର୍ଥରେ ଏହି ଯୋଜନା ଗୁଡ଼ିକ ଚାଲୁଛି । ଏହି ଯୋଜନା ଗୁଡ଼ିକର ପୁଣ୍ୟ ଯଦି କାହାକୁ ମିଳୁଥାଏ , ତ ସରକାରଙ୍କୁ ନୁହେଁ , ମୋର ସଚ୍ଚୋଟ କରଦାତାଙ୍କୁ ମିଳିଥାଏ , ଟିକସଦାତା ମାନଙ୍କୁ ମିଳିଥାଏ । ଆଉ ଏଥିପାଇଁ ଯେତେବେଳେ ଆପଣ ମାନେ ଖାଦ୍ୟ ଖାଇବାକୁ ବସନ୍ତି , ତ ଆପଣ ବିଶ୍ୱାସ କରନ୍ତୁ , ଆପଣଙ୍କ ଟିକସ ଦେବାର ସଚ୍ଚୋଟ ପ୍ରକ୍ରିୟାର ପରିଣାମ ହେଉଛି କି ଯେତେବେଳେ ଆପଣ ଖାଦ୍ୟ ଖାଉଛନ୍ତି , ସେହି ସମୟରେ ତିନୋଟି ଗରିବ ପରିବାର ମଧ୍ୟ ଖାଦ୍ୟ ଖାଉଛନ୍ତି , ଯାହାର ପୁଣ୍ୟ ସଚ୍ଚୋଟ କରଦାତାଙ୍କୁ ମିଳିଥାଏ । ଆଉ ଗରିବଙ୍କ ପେଟ ପୁରିଥାଏ ।


    ବନ୍ଧୁଗଣ , ଦେଶରେ ଟିକସ ଦେଉ ନ ଥିବା ଅପପ୍ରଚାର କରାଯାଉଛି , କିନ୍ତୁ ଯେତେବେଳେ କରଦାତାଙ୍କୁ ଜଣା ଯାଇଥାଏ କି ତା ’ ଟିକସରୁ , ତା ’ କର ମଧ୍ୟରୁ , ଯଦିଓ ସେ ଘରେ ବସିଥାଏ , ଶୀତତାପ ନିୟନ୍ତ୍ରୀତ ଘରେ ବସିଥାଏ । କିନ୍ତୁ ତା ’ ର ଟିକସ ଦ୍ୱାରା ସେହି ସମୟରେ ତିନୋଟି ଗରିବ ପରିବାର ନିଜ ପେଟ ପୁରାଇ ଖାଇ ଥାଆନ୍ତି । ଏହାଠାରୁ ବଡ଼ ସନ୍ତୋଷଜନକ କଥା ଜୀବନରେ ଆଉ କ ’ ଣ ହୋଇପାରେ । ଏହାଠାରୁ ଅଧିକ ପୁଣ୍ୟ ମନକୁ କ ’ ଣ ମିଳି ପାରେ ।


    ଭାଇ ଓ ଭଉଣୀମାନେ , ଆଜି ଦେଶ ସଚ୍ଚୋଟତାର ଉତ୍ସବକୁ ନେଇ ଆଗକୁ ବଢ଼ୁଛି ଆଉ ସଚ୍ଚୋଟତାର ଉତ୍ସବକୁ ନେଇ ଚାଲୁଛି । ଦେଶରେ 2013 ପର୍ଯ୍ୟନ୍ତ , ଅର୍ଥାତ୍ ବିଗତ 70 ବର୍ଷର ଆମର ଗତିବିଧିର ଏହି ପରିଣାମ ରହିଥିଲା କି ଦେଶରେ ପ୍ରତ୍ୟକ୍ଷ କର ଦେଉଥିବା 4 କୋଟି ଲୋକ ଥିଲେ । କିନ୍ତୁ ଭାଇ ଓ ଭଉଣୀମାନେ , ଆଜି ଏହି ସଂଖ୍ୟା ପ୍ରାୟ ଦୁଇ ଗୁଣା ହୋଇ ସାତ କୋଟି ପଂଚସ୍ତରୀ ଲକ୍ଷ ହୋଇ ଯାଇଛି ।


    ଆଉ ଏଥିପାଇଁ ଭାଇ ଓ ଭଉଣୀମାନେ , ଆମ ବ୍ୟବସ୍ଥାରେ ଥିବା ତ୍ରୁଟି ବିଚ୍ୟୁତିକୁ ଶେଷ କରିବା ପାଇଁ ଦେଶର ସାଧାରଣ ମଣିଷଙ୍କ ମନରେ ବିଶ୍ୱାସ ଜନ୍ମାଇବାର ବହୁତ ଆବଶ୍ୟକ ରହିଛି । ଆଉ ଏହି ଦାୟିତ୍ୱ ରାଜ୍ୟ ହେଉ , କେନ୍ଦ୍ର ହେଉ , ସ୍ଥାନୀୟ ସ୍ୱାୟତ୍ତ ଶାସନ ସଂସ୍ଥା ହେଉ , ଆମ ସମସ୍ତଙ୍କୁ ମିଳିମିଶି ତୁଲାଇବାକୁ ପଡ଼ିବ । ଆପଣ ଜାଣି ଆଶ୍ଚର୍ଯ୍ୟ ହେବେ , ଯେବେଠାରୁ ଆମେ ସଫାଇ ଅଭିଯାନରେ ଲାଗିଛୁ , ବାଟମାରଣା ବନ୍ଦ କରିବାରେ ଲାଗିଛୁ , କେହି ଉଜ୍ଜ୍ୱଳା ଯୋଜନାର ହିତାଧିକାରୀ ହୋଇଥିବେ , ଗ୍ୟାସ ସଂଯୋଗର ହିତାଧିକାରୀ , ନକଲି ଗ୍ୟାସ ସଂଯୋଗ ବାଲା , କେହି ରାସନକାର୍ଡର ହିତାଧିକାରୀ ହୋଇଥାଉ , କିଏ ବୃତ୍ତିର ହିତାଧିକାରୀ ହୋଇଥାଉ , କିଏ ପେନସନର ହିତାଧିକାରୀ ହୋଇଥାଉ । ଲାଭ ପାଇବା ପାଇଁ ଏପରି 6 କୋଟି ଲୋକ ଥିଲେ ଯେଉଁମାନେ କେବେ ମଧ୍ୟ ଜନ୍ମ ହୋଇ ନ ଥିଲେ । ଯେଉଁମାନଙ୍କର କୌଣସି ଅସ୍ତିତ୍ୱ ନ ଥିଲା , କିନ୍ତୁ ସେମାନଙ୍କ ନାମରେ ଅର୍ଥ ଯାଉଥିଲା । ଏହି 6 କୋଟି ନାମକୁ ବାଦ ଦେବା କେତେ ବଡ଼ କଠିନ କାର୍ଯ୍ୟ ହେବ , କେତେ ଲୋକଙ୍କୁ ଅସୁବିଧା ହୋଇଥିବ । ଯେଉଁ ମଣିଷ ଜନ୍ମ ହୋଇ ନାହିଁ , ଯେଉଁ ମଣିଷ ମାଟିରେ ନାହିଁ । ଏଭଳି ନକଲି ନାମ ଲେଖି ଟଙ୍କା ହଡ଼ପ କରି ନିଆ ଯାଉଥିଲା ।


    କେଉଁଠି ତିନି , ସାଢ଼େ ତିନି , ତିନି କୋଟି ପଂଚସ୍ତରୀ ଲକ୍ଷ ଆଉ କେଉଁଠି 6 କୋଟି ପଂଚସ୍ତରୀ ଲକ୍ଷ , ଏହା ହେଉଛି ସଚ୍ଚୋଟତାର ଜୀବନ୍ତ ଉଦାହରଣ । 70 ବର୍ଷରେ ଆମ ଦେଶରେ ଯେତେ ଅପ୍ରତ୍ୟକ୍ଷ କର ସହିତ ଉଦ୍ୟମୀମାନେ ଯୋଡ଼ି ହୋଇଥିଲେ ତାହା 70 ବର୍ଷରେ 70 ଲକ୍ଷ ସଂଖ୍ୟାରେ ପହଂଚିଛି । 70 ବର୍ଷରେ 70 ଲକ୍ଷ କିନ୍ତୁ କେବଳ ଜିଏସଟି ଆସିବା ପରେ ବିଗତ ଏକ ବର୍ଷରେ ଏହି 70 ଲକ୍ଷର ସଂଖ୍ୟା ଏକ କୋଟି 16 ଲକ୍ଷ ଉପରେ ପହଂଚି ଗଲା । ଭାଇ ଓ ଭଉଣୀମାନେ , ମୋ ଦେଶର ପ୍ରତ୍ୟେକ ବ୍ୟକ୍ତି ଆଜି ସଚ୍ଚୋଟତାର ଉତ୍ସବରେ ଆଗକୁ ଆସୁଛନ୍ତି । ଯେଉଁମାନେ ମଧ୍ୟ ଆଗକୁ ଆସୁଛନ୍ତି ମୁଁ ସେମାନଙ୍କୁ ପ୍ରଣାମ କରୁଛି । ଯେଉଁମାନେ ଆଗକୁ ଯିବାକୁ ଚାହୁଁଛନ୍ତି ଆମେ ସେମାନଙ୍କୁ ବିଶ୍ୱାସ ଦେବାକୁ ଚାହୁଁଛୁ । ଏବେ ଦେଶ ଅସୁବିଧାରୁ ମୁକୁଳି ଗୌରବପୂର୍ଣ୍ଣ କରଦାତାଙ୍କ ଜୀବନ ସୁନିଶ୍ଚିତ କରିବା ପାଇଁ ପ୍ରତିଶ୍ରୁତିବଦ୍ଧ । ମୁଁ କରଦାତାମାନଙ୍କୁ ବିଶ୍ୱାସ ଦେବାକୁ ଚାହୁଁଛି । ଆପଣ ଦେଶ ନିର୍ମାଣରେ ଯୋଗଦାନ ଦେଉଛନ୍ତି , ଆପଣମାନଙ୍କର ଅସୁବିଧା ହେଉଛି ଆମର ଅସୁବିଧା । ଆମେ ଆପଣମାନଙ୍କ ସହିତ ଠିଆ ହୋଇଛୁ , କାରଣ ଆପଣଙ୍କ ଯୋଗଦାନରେ ଆମେ ଦେଶକୁ ଆଗକୁ ବଢ଼ାଇବାକୁ ଚାହୁଁଛୁ । ଆଉ ଏଥିପାଇଁ ଭାଇ ଓ ଭଉଣୀ ମାନେ ଆମେ କଳାଧନ , ଭ୍ରଷ୍ଟାଚାରକୁ କ୍ଷମା କରିବା ନାହିଁ । ଯେତେ ବଡ଼ ବିପଦ ଆସୁ ନା କାହିଁକି , ଏହି ମାର୍ଗକୁ ତ ମୁଁ ଛାଡ଼ିବାବାଲା ନୁହେଁ ମୋ ଦେଶବାସୀମାନେ । କାରଣ ଦେଶକୁ ଉଈ ଭଳି ଏହି ବେମାରୀ ନଷ୍ଟ କରି ରଖିଛି । ଆଉ ଏଥିପାଇଁ ଆପଣମାନେ ଦେଖିଥିବେ , ଏବେ ଦିଲ୍ଲୀର ଗଳିକନ୍ଦିରେ କ୍ଷମତାର ଦଲାଲମାନଙ୍କୁ ଆଉ ଦେଖିବାକୁ ମିଳୁନାହିଁ ।


    ମୋର ପ୍ରିୟ ଭାଇ ଓ ଭଉଣୀମାନେ , ଏହି ସମୟ ପରିବର୍ତ୍ତିତ ହୋଇ ଯାଇଛି । ଆମେ ଦେଶରେ କିଛି ଲୋକ ନିଜ ଘରେ ବସି କହୁଛୁ ଆରେ ସରକାରଙ୍କର ସେହି ନୀତି ବଦଳାଇ ଦେବି , ଅମୁକ କରିଦେବି , ସମୁକ କରିଦେବି , ସେମାନଙ୍କର ସମସ୍ତ ଦୋକାନ ବନ୍ଦ ହୋଇ ଯାଇଛି , ଦୁଆର ବନ୍ଦ ହୋଇ ଯାଇଛି । ଭାଇ ଓ ଭଉଣୀମାନେ , ଭାଇ-ପୁତୁରା ପରମ୍ପରାକୁ ଆମେ ଶେଷ କରି ଦେଇଛୁ । ମୋ ନିଜର-ପରର ପରମ୍ପରାକୁ ଆମେ ଶେଷ କରି ଦେଇଛୁ । ଲାଂଚ ନେବାବାଲା ଲୋକଙ୍କ ଉପରେ କଠୋର କାର୍ଯ୍ୟାନୁଷ୍ଠାନ ହେଉଛି । ପ୍ରାୟ ତିନି ଲକ୍ଷ ସନ୍ଦିଗ୍ଧ କମ୍ପାନୀରେ ତାଲା ପଡ଼ି ଯାଇଛି । ସେମାନଙ୍କ ନିର୍ଦ୍ଦେଶକଙ୍କ ଉପରେ କଟକଣା ଲାଗୁ କରାଯାଇଛି ଭାଇ ଓ ଭଉଣୀ ମାନେ । ଆଉ ଆଜି ଆମେ ପ୍ରକ୍ରିୟା ଗୁଡ଼ିକୁ ପାରଦର୍ଶୀ କରିବା ପାଇଁ ଅନଲାଇନ୍ ପ୍ରକ୍ରିୟା ଆରମ୍ଭ କରିଛୁ । ଆମେ ଆଇଟି ଟେକ୍ନୋଲୋଜି ଉପଯୋଗ କରିଛୁ । ଆଉ ତାହାର ପରିଣାମ ହେଉଛି କି ଆଜି ପର୍ଯ୍ୟାବରଣ – ଗୋଟିଏ ସମୟ ଥିଲା କି ପରିବେଶ ମଞ୍ଜୁରି ଅର୍ଥାତ ଭ୍ରଷ୍ଟାଚାରର ପାହାଡ଼ ଚଢ଼ି ଚାଲ , ତେବେ ଯାଇ ମଞ୍ଜୁରି ମିଳୁଥିଲା । ଭାଇ ଓ ଭଉଣୀମାନେ , ଆମେ ଏହାକୁ ପାରଦର୍ଶୀ କରି ଦେଇଛୁ । ଅନଲାଇନ୍ କରି ଦେଇଛୁ । କୌଣସି ମଧ୍ୟ ବ୍ୟକ୍ତି ତାହାକୁ ଦେଖି ପାରୁଛନ୍ତି । ଆଉ ଭାରତର ସଂସାଧନର ସଦୁପଯୋଗ ହେଉ , ଏହା ଉପରେ ଆମେ କାର୍ଯ୍ୟ କରୁଛୁ । ଭାଇ ଓ ଭଉଣୀମାନେ , ଆଜି ଆମ ଦେଶ ପାଇଁ ଆଜି ଗର୍ବର ବିଷୟ ହେଉଛି କି ଆମ ଦେଶରେ ଆଜି ସୁପ୍ରିମକୋର୍ଟରେ ତିନି ଜଣ ମହିଳା ବିଚାରପତି ଅଧିଷ୍ଠିତ ହୋଇଛନ୍ତି । ଭାରତର କୌଣସି ମଧ୍ୟ ନାରୀ ଗର୍ବ କରିପାରିବେ କି ଭାରତର ସୁପ୍ରିମକୋର୍ଟରେ ତିନି ଜଣ ମାନ୍ୟବର ମହିଳା ବିଚାରପତି ଆମ ଦେଶକୁ ନ୍ୟାୟ ପ୍ରଦାନ କରୁଛନ୍ତି । ଭାଇ ଓ ଭଉଣୀମାନେ , ମୁଁ ଗର୍ବ ଅନୁଭବ କରୁଛି କି ସ୍ୱାଧୀନତା ପରେ ଏହା ହେଉଛି ପ୍ରଥମ କ୍ୟାବିନେଟ ଯେଉଁଥିରେ ସର୍ବାଧିକ ମହିଳାଙ୍କୁ ସ୍ଥାନ ମିଳିଛି । ଭାଇ ଓ ଭଉଣୀମାନେ , ଆଜି ଏହି ମଂଚରୁ ମୁଁ ମୋର କିଛି ଝିଅମାନେ ଅଛନ୍ତି , ମୋର ସାହସୀ ଝିଅମାନଙ୍କୁ ଏକ ଖୁସୀ ଖବର ଦେବାକୁ ଚାହୁଁଛି । ଭାରତୀୟ ସଶସ୍ତ୍ର ସେନାରେ ଲଘୁ ସେବା ଆୟୋଗ ମାଧ୍ୟମରେ ନିଯୁକ୍ତ ମହିଳା ଅଧିକାରୀମାନଙ୍କୁ ପୁରୁଷଙ୍କ ସମକକ୍ଷ ଅଧିକାରୀମାନଙ୍କ ଭଳି ପାରଦର୍ଶୀ ଚୟନ ପ୍ରକ୍ରିୟା ଦ୍ୱାରା ସ୍ଥାୟୀ କମିଶନ ସଂପର୍କରେ ଆଜି ଘୋଷଣା କରୁଛି । ଆମର ଯେଉଁ ଲକ୍ଷ ଲକ୍ଷ ଝିଅମାନେ ଆଜି ୟୁନିଫର୍ମର ଜୀବନ ଜୀଉଁଛନ୍ତି , ଦେଶ ପାଇଁ କିଛି କରିବାକୁ ଚାହୁଁଛନ୍ତି । ସେମାନଙ୍କୁ ଆଜି ମୁଁ ଏହି ଉପହାର ଦେଉଛି , ଲାଲକିଲ୍ଲାର ପ୍ରାଚୀରରୁ ଉପହାର ଦେଉଛି । ଦେଶର ମହିଳାମାନଙ୍କୁ ଆହୁରି ଶକ୍ତିଶାଳୀ ଭାରତର ନିର୍ମାଣରେ କାନ୍ଧରେ କାନ୍ଧ ମିଶାଇ ଚାଲୁଛନ୍ତି । ଆମ ମାଆ – ଭଉଣୀ ମାନଙ୍କର ଗର୍ବ , ସେମାନଙ୍କର ଯୋଗଦାନ , ସେମାନଙ୍କର ସାମର୍ଥ୍ୟ ଆଜି ଦେଶ ଅନୁଭବ କରୁଛି ।


    ଭାଇ ଓ ଭଉଣୀମାନେ , କିଛି ଦିନ ଧରି ଉତ୍ତର - ପୂର୍ବାଂଚଳରେ ଯେଉଁ ହିଂସାତ୍ମକ ଘଟଣା ଘଟଣାର ଖବର ଆସୁଥିଲା , ବିଚ୍ଛିନ୍ନତାବାଦର ଖବର ଆସୁଥିଲା । ବୋମା , ବନ୍ଧୁକ , ପିସ୍ତୋଲର ଘଟଣା ଶୁଣିବାକୁ ମିଳୁଥିଲା । କିନ୍ତୁ ଆଜି ଏକ ସଶସ୍ତ୍ର ବଳ ସ୍ୱତନ୍ତ୍ର ଶକ୍ତି ଆଇନ , ଯାହା ତିନି – ତିନି , ଚାରି – ଚାରି ଦଶକ ଧରି ଲାଗୁ ହୋଇଥିଲା , ଆଜି ମୁଁ ଖୁସୀ ଯେ , ଆମର ସୁରକ୍ଷାବଳର ପ୍ରୟାସ ଯୋଗୁଁ , ରାଜ୍ୟ ସରକାରଙ୍କର ସକ୍ରିୟତାର କାରଣରୁ , କେନ୍ଦ୍ର ଏବଂ ରାଜ୍ୟର ବିକାଶ ମୂଳକ ଯୋଜନାଗୁଡିକ ଯୋଗୁଁ , ଯେତେବେଳେ ଜନ-ସାଧାରଣଙ୍କୁ ଯୋଡିବାର ପ୍ରୟାସର ପରିଣାମ ହୋଉଛି କି ଆଜି ଅନେକ ବର୍ଷ ପରେ ତ୍ରିପୁରା ଏବଂ ମେଘାଳୟ ସଂମ୍ପୂର୍ଣ୍ଣ ଭାବେ ସଶସ୍ତ୍ର ବଳ ସ୍ୱତନ୍ତ୍ର ଶକ୍ତି ଆଇନରୁ ମୁକ୍ତ ହୋଇ ଯାଇଛି ।


    ଅରୁଣାଚଳ ପ୍ରଦେଶର ମଧ୍ୟ କେତେକ ଜିଲ୍ଲା ଏଥିରୁ ମୁକ୍ତ ହୋଇ ଯାଇଛି । ହାତଗଣତି ଜିଲ୍ଲାରେ ଏବେ ଏହି ସ୍ଥିତି ରହିଛି । ବାମପନ୍ଥୀ ଉଗ୍ରବାଦ , ମାଓବାଦ ଦେଶକୁ ରକ୍ତ ରଂଜିତ କରୁଛି । କିଛି ଦିନ ହେବ ହିଂସାତ୍ମକ ଘଟଣା ଘଟାଇବା , ପଳାଇ ଯିବା , ଜଙ୍ଗଲରେ ଲୁଚିଯିବା , କିନ୍ତୁ ଆମ ସୁରକ୍ଷାବଳର କ୍ରମାଗତ ପ୍ରୟାସ ଯୋଗୁଁ , ବିକାଶର ନୂଆ ନୂଆ ଯୋଜନା ଯୋଗୁଁ ଜନ ସାଧାରଣଙ୍କୁ ଯୋଡ଼ିବାର ପ୍ରୟାସ ଯୋଗୁଁ ବାମପନ୍ଥୀ ଉଗ୍ରବାଦ 126ଟି ଜିଲ୍ଲାରେ ମୃତ୍ୟୁର ଛାଇ ପରି ଜୀବନ ବିତାଇବାକୁ ବାଧ୍ୟ କରୁଥିଲା । କିନ୍ତୁ ଆଜି ତାହା ହ୍ରାସ ପାଇ ପାଖାପାଖି 90 ଟି ଜିଲ୍ଲା ମଧ୍ୟକୁ ଆସି ଯାଇଛି । ବିକାଶ ଏବେ ବହୁତ ଦ୍ରୁତ ଗତିରେ ଆଗକୁ ବଢ଼ୁଛି ।


    ଭାଇ ଓ ଭଉଣୀମାନେ , ଜାମ୍ମୁ ଏବଂ କାଶ୍ମୀର ପ୍ରସଙ୍ଗରେ ଅଟଳ ବିହାରୀ ବାଜପେୟୀ ଆମକୁ ଯେଉଁ ରାସ୍ତା ଦେଖାଇଛନ୍ତି ସେହି ରାସ୍ତା ହେଉଛି ଠିକ୍ । ସେ ରାସ୍ତାରେ ଆମେ ଚାଲିବାକୁ ଚାହୁଁଛୁ । ବାଜପେୟୀ କହିଥିଲେ – ଇନସାନିୟତ୍ , ଜାମ୍ମୁରିୟତ୍ ଏବଂ କାଶ୍ମୀରିୟତ୍ - ଏହି ତିନୋଟି ମୌଳିକ ପ୍ରସଙ୍ଗକୁ ନେଇ ଆମେ କାଶ୍ମୀରର ବିକାଶ କରି ପାରିବା । ସେ ଲଦାଖ ହେଉ , ସେ ଜାମ୍ମୁ ହେଉ ଅଥବା ଶ୍ରୀନଗର ଉପତ୍ୟକା , ସନ୍ତୁଳିତ ବିକାଶ ହେଉ , ସମାନ ବିକାଶ ହେଉ , ସେଠାକାର ସାଧାରଣ ମଣିଷଙ୍କର ଆଶା ଆକାଂକ୍ଷା ପୂରଣ ହେଉ , ଭିତ୍ତିଭୂମିକୁ ଶକ୍ତି ମିଳୁ ଆଉ ଏହା ସହିତ ପ୍ରତିଟି ଜନ ସାଧାରଣଙ୍କୁ କୋଳାଗ୍ରତ କରି ଚାଲିବା । ଏହି ଭାବନା ସହିତ ଆମେ ଆଗକୁ ବଢ଼ିବା ପାଇଁ ଚାହୁଁଛୁ । ଆମେ ଗୁଳି ଏବଂ ଗାଳିର ରାସ୍ତାରେ ନୁହେଁ , କୋଳାଗ୍ରତ କରି ମୋ କାଶ୍ମୀରରେ ଦେଶଭକ୍ତିର ସହିତ ବଂଚୁଥିବା ଲୋକଙ୍କ ସହ ଆଗକୁ ବଢ଼ିବାକୁ ଚାହୁଁଛୁ ।


    ଭାଇ ଓ ଭଉଣୀମାନେ , ଜଳସେଚନ ପ୍ରକଳ୍ପ ଆଗକୁ ବଢ଼ୁଛି । ଆଇଆଇଟି , ଆଇଆଇଏମ୍ , ଏମ୍ସର ନିର୍ମାଣ କାର୍ଯ୍ୟ ଦ୍ରୁତ ଗତିରେ ଚାଲୁ ରହିଛି । ଡାଲ ହ୍ରଦର ପୁନଃନିର୍ମାଣ , ପୁନରୁଦ୍ଧାରର କାର୍ଯ୍ୟ ମଧ୍ୟ ଆମେ ଚାଲୁରଖିଛୁ । ସବୁଠାରୁ ବଡ଼ କଥା ହେଉଛି ଆଗାମୀ ଦିନରେ ଜାମ୍ମୁ କାଶ୍ମୀରର ଗାଁର ପ୍ରତ୍ୟେକ ଲୋକ ମୋ ପାଖରେ ଏକ ବର୍ଷ ଧରି ଦାବି କରି ଆସୁଥିଲେ , ସେଠାକାର ସରପଂଚ ମୋତେ ଶହ ଶହ ସଂଖ୍ୟାରେ ଆସି ସାକ୍ଷାତ କରୁଥିଲେ ଆଉ ସେମାନେ ଦାବି କରିଥିଲେ କି ଜାମ୍ମୁ କାଶ୍ମୀରରେ ପଂଚାୟତ ଏବଂ ସ୍ଥାନୀୟ ସଂସ୍ଥାର ନିର୍ବାଚନ କରାନ୍ତୁ । କୌଣସି ନା କୌଣସି କାରଣରୁ ତାହା ଅଟକି ରହିଥିଲା । ମୁଁ ଖୁସି ଯେ ଆଗାମୀ କିଛି ମାସ ମଧ୍ୟରେ ଜାମ୍ମୁ କାଶ୍ମୀରର ଗାଁର ଲୋକମାନଙ୍କୁ ନିଜ ଅଧିକାର ସାବ୍ୟସ୍ତ କରିବାର ସୁଯୋଗ ମିଳିବ । ନିଜର ସ୍ୱୟଂ ଶାସନ ବ୍ୟବସ୍ଥା ପ୍ରତିଷ୍ଠା କରିବାର ସୁଯୋଗ ମିଳିବ । ଏବେ ତ , ଭାରତ ସରକାରଙ୍କ ଠାରୁ ଏତେ ବଡ଼ ସଂଖ୍ୟାରେ ଯେଉଁ ଅର୍ଥ ସିଧା ଗାଁକୁ ଯାଉଛି ତ ଗାଁକୁ ଆଗକୁ ବଢ଼ିବା ପାଇଁ ସେଠାକାର ନିର୍ବାଚିତ ସରପଂଚଙ୍କ ପାଖରେ ଶକ୍ତି ଆସିବ । ଏଥିପାଇଁ ନିକଟ ଭବିଷ୍ୟତରେ ପଂଚାୟତ ନିର୍ବାଚନ ହେଉ , ସ୍ଥାନୀୟ ନଗର – ପୌର ସଂସ୍ଥା ନିର୍ବାଚନ ହେଉ , ସେଦିଗରେ ଆମେ ଆଗକୁ ବଢ଼ୁଛୁ ।


    ଭାଇ ଓ ଭଉଣୀମାନେ , ଆମକୁ ଦେଶକୁ ନୂତନ ଶିଖରକୁ ନେଇ ଯିବାକୁ ହେବ । ଆମର ମନ୍ତ୍ର ରହିଛି , ‘ ସମସ୍ତଙ୍କ ସହିତ , ସମସ୍ତଙ୍କର ବିକାଶ ’ । କୌଣସି ଭେଦଭାବ ନାହିଁ , କୌଣସି ମୋର - ତୁମର ନାହିଁ , କୌଣସି ପର - ଆପଣାର ନାହିଁ , କୌଣସି ଭାଇ - ପୁତୁରାବାଦ ନାହିଁ , ସମସ୍ତଙ୍କ ସହିତ ଅର୍ଥାତ ସମସ୍ତଙ୍କ ସହିତ । ଆଉ ଏଥିପାଇଁ ଆମେ ଏଭଳି ଲକ୍ଷ୍ୟ ସ୍ଥିର କରି ଚାଲିଛୁ । ଆଉ ମୁଁ ଆଜି ପୁଣି ଥରେ ଏହି ତ୍ରିରଙ୍ଗା ପତାକା ତଳେ ଠିଆ ହୋଇ , ଲାଲକିଲ୍ଲାର ପ୍ରାଚୀରରୁ କୋଟି କୋଟି ଦେଶବାସୀଙ୍କୁ ସେହି ସଂକଳ୍ପକୁ ଦୋହରାଇବାକୁ ଚାହୁଁଛି କି , ସେହି ସଂକଳ୍ପର ଉଦ୍ଘୋଷଣା କରିବାକୁ ଚାହୁଁଛି , ଯେଉଁଥିପାଇଁ ଆମେ ନିଜକୁ ସମର୍ପିତ କରିଦେବା ପାଇଁ ପ୍ରସ୍ତୁତ ଅଛୁ ।


    ପ୍ରତ୍ୟେକ ଭାରତୀୟଙ୍କ ପାଖରେ ନିଜର ଘର ହେଉ- ସମସ୍ତଙ୍କ ପାଇଁ ଘର , ପ୍ରତ୍ୟେକ ଘର ପାଖରେ ବିଜୁଳି ସଂଯୋଗ ହେଉ- ସମସ୍ତଙ୍କୁ ଶକ୍ତି । ପ୍ରତ୍ୟେକ ଭାରତୀୟଙ୍କୁ ରୋଷେଇ କଲାବେଳେ ଧୂଆଁରୁ ମୁକ୍ତି ମିଳୁ , ଆଉ ଏଥିପାଇଁ ସମସ୍ତଙ୍କ ନିମନ୍ତେ ରୋଷେଇ ଗ୍ୟାସ , ପ୍ରତ୍ୟେକ ଭାରତୀୟଙ୍କୁ ଆବଶ୍ୟକତା ଅନୁସାରେ ପାଣି ମିଳୁ , ଆଉ ଏଥିପାଇଁ ସମସ୍ତଙ୍କ ନିମନ୍ତେ ଜଳ , ପ୍ରତ୍ୟେକ ଭାରତୀୟଙ୍କୁ ଶୌଚାଳୟ ମିଳୁ , ଆଉ ଏଥିପାଇଁ ସମସ୍ତଙ୍କ ନିମନ୍ତେ ପରିମଳ ବ୍ୟବସ୍ଥା , ପ୍ରତ୍ୟେକ ଭାରତୀୟଙ୍କୁ କୌଶଳ ମିଳୁ ଆଉ ଏଥିପାଇଁ ସମସ୍ତଙ୍କ ନିମନ୍ତେ ଦକ୍ଷତା , ପ୍ରତ୍ୟେକ ଭାରତୀୟଙ୍କୁ ଭଲ ସ୍ୱାସ୍ଥ୍ୟ ସେବା ମିଳୁ , ଏଥି ନିମନ୍ତେ ସମସ୍ତଙ୍କ ପାଇଁ ସ୍ୱାସ୍ଥ୍ୟ , ପ୍ରତ୍ୟେକ ଭାରତୀୟଙ୍କୁ ସୁରକ୍ଷା ମିଳୁ , ସୁରକ୍ଷାର ବୀମା କବଚ ମିଳୁ , ଆଉ ଏଥିପାଇଁ ସମସ୍ତଙ୍କ ନିମନ୍ତେ ବୀମା , ପ୍ରତ୍ୟେକ ଭାରତୀୟଙ୍କୁ ଇଂଟରନେଟ ସେବା ମିଳୁ , ଆଉ ଏଥିପାଇଁ ସମସ୍ତଙ୍କ ନିମନ୍ତେ ଯୋଗାଯୋଗ ବ୍ୟବସ୍ଥା , ଏହି ମନ୍ତ୍ରକୁ ନେଇ ଆମେ ଦେଶକୁ ଆଗକୁ ବଢ଼ାଇବାକୁ ଚାହୁଁଛୁ ।


    ମୋର ପ୍ରିୟ ଭାଇ ଓ ଭଉଣୀ ମାନେ , ଲୋକମାନେ ମୋ ବିଷୟରେ ମଧ୍ୟ କେତେ କଥା କହୁଛନ୍ତି କିନ୍ତୁ ଯାହା କିଛି ମଧ୍ୟ କହୁଛନ୍ତି , ମୁଁ ଆଜି ସାର୍ବଜନିକ ଭାବରେ କିଛି କଥାକୁ ସ୍ୱୀକାର କରିବାକୁ ଚାହୁଁଛି କି ମୁଁ ହେଉଛି ଧୈର୍ଯ୍ୟହରା । କାରଣ ଅନେକ ଦେଶ ଆମଠାରୁ ଆଗକୁ ଚାଲି ଯାଇଛନ୍ତି , ମୁଁ ହେଉଛି ଧୈର୍ଯ୍ୟହରା କାରଣ ମୋ ଦେଶକୁ ଏହି ସମସ୍ତ ଦେଶ ସହିତ ମଧ୍ୟ ଆଗକୁ ନେଇ ଯିବାକୁ ବ୍ୟସ୍ତ ବିବ୍ରତ ଅଛି । ମୁଁ ବ୍ୟସ୍ତ ବିବ୍ରତ ଅଛି , କାରଣ ମୋ ପ୍ରିୟ ଦେଶବାସୀମାନେ , ମୁଁ ଧୈର୍ଯ୍ୟହରା ମଧ୍ୟ ହୋଇ ପଡ଼ିଛି , ମୁଁ ବ୍ୟସ୍ତ ବିବ୍ରତ ମଧ୍ୟ ହୋଇ ପଡ଼ିଛି । ମୁଁ ବ୍ୟସ୍ତ ବିବ୍ରତ ହୋଇ ପଡ଼ିଛି କାରଣ ଆମ ଦେଶର ପିଲାମାନଙ୍କୁ ବିକାଶ କ୍ଷେତ୍ରରେ ଆଗେଇ ନେବାକୁ ହେବ । କୁପୋଷଣ ଏକ ବହୁତ ବଡ଼ ପ୍ରତିବନ୍ଧକ ହୋଇଛି । ଏକ ବହୁତ ବଡ଼ ସମସ୍ୟା ହୋଇ ଠିଆ ହୋଇଛି । ମୋତେ ମୋ ଦେଶକୁ କୁପୋଷଣରୁ ମୁକ୍ତ କରିବାର ଅଛି , ଏଥିପାଇଁ ମୁଁ ବ୍ୟସ୍ତ ବିବ୍ରତ ମଧ୍ୟ ହୋଇ ପଡ଼ିଛି । ମୋ ଦେଶବାସୀମାନେ ମୁଁ ବ୍ୟାକୁଳ ହେଉଛି କାରଣ ଗରିବ ଲୋକଙ୍କ ପର୍ଯ୍ୟନ୍ତ ଉପଯୁକ୍ତ ସ୍ୱାସ୍ଥ୍ୟ ବ୍ୟବସ୍ଥା ପରିବ୍ୟାପ୍ତ ହେଉ , ଏଥିପାଇଁ ମୁଁ ବ୍ୟସ୍ତ ବିବ୍ରତ ହୋଇ ପଡ଼ିଛି ଫଳରେ ମୋ ଦେଶର ସାଧାରଣ ବ୍ୟକ୍ତି ମଧ୍ୟ ରୋଗ ବିରୁଦ୍ଧରେ ଲଢ଼େଇ କରିପାରୁ , ମୁକାବିଲା କରିପାରୁ ।


    ଭାଇ ଓ ଭଉଣୀ ମାନେ , ମୁଁ ମଧ୍ୟ ବ୍ୟାକୁଳ ହେଉଛି , ବ୍ୟଗ୍ର ମଧ୍ୟ ହେଉଛି କାରଣ ନିଜ ନାଗରିକଙ୍କୁ ଗୁଣାତ୍ମକ ଜୀବନ , ସହଜରେ ସହାବସ୍ଥାନର ସୁଯୋଗ ପ୍ରଦାନ କରାଯାଉ , ସେଥିରେ ମଧ୍ୟ ସୁଧାର ଆସୁ ।


    ମୋର ପ୍ରିୟ ଦେଶବାସୀଗଣ , ମୁଁ ମଧ୍ୟ ବ୍ୟାକୁଳ ହେଉଛି , ବ୍ୟଗ୍ର ମଧ୍ୟ ହେଉଛି , ମୁଁ ମଧ୍ୟ ଅଧିର ହୋଇ ଉଠୁଛି । କାରଣ ଚତୁର୍ଥ ଶିଳ୍ପ ବିପ୍ଳବ ଆସିଛି , ଯାହା ହେଉଛି ଜ୍ଞାନର ଅଧିଷ୍ଠାନ ଉପରେ ଚାଲୁଥିବା ଚତୁର୍ଥ ଶିଳ୍ପ ବିପ୍ଳବ , ସେହି ଚତୁର୍ଥ ଶିଳ୍ପ ବିପ୍ଳବର ନେତୃତ୍ୱ ଆଇଟି , ଯେଉଁମାନଙ୍କର ଆଙ୍ଗୁଠିର ଅଗ୍ରଭାଗରେ ଅଛି , ମୋ ଦେଶ ତାହାର ନେତୃତ୍ୱ ନେଉ । ସେଥିପାଇଁ ମୁଁ ଅଧିର ଓ ବ୍ୟାକୁଳ ହେଉଛି ।


    ମୋର ପ୍ରିୟ ଦେଶବାସୀଗଣ , ମୁଁ ମଧ୍ୟ ଆତୁର ହେଉଛି କାରଣ ଚାହୁଁଛି କି ଦେଶ ନିଜ କ୍ଷମତା ଏବଂ ସଂସାଧନର ସଂପୂର୍ଣ୍ଣ ଲାଭ ଉଠାଉ ଆଉ ବିଶ୍ୱରେ ଗର୍ବ ଓ ଗୌରବର ସହିତ ଆମେ ଆଗକୁ ବଢ଼ିଚାଲୁ ।


    ମୋର ପ୍ରିୟ ଦେଶବାସୀଗଣ , ଆଜି ଆମେ ଯାହା ଅଛୁ କାଲି ତା ’ ଠାରୁ ମଧ୍ୟ ଆଗକୁ ବଢ଼ିବାକୁ ଚାହୁଁଛୁ । ଆମକୁ ସ୍ଥିରତା ମଞ୍ଜୁର ନୁହେଁ । ଆମକୁ ଅଟକିଯିବା ମଞ୍ଜୁର ନୁହେଁ ଆଉ ମୁଣ୍ଡ ନୁଆଁଇବା ତ ଆମର ସ୍ୱଭାବରେ ନାହିଁ । ଏହି ଦେଶ ନା ଅଟକିବ , ନା ମୁଣ୍ଡ ନୁଆଁଇବ , ଏହି ଦେଶ ନା ଥକି ଯିବ , ଆମକୁ ନୂତନ ଶିଖରକୁ ଆଗକୁ ଚାଲିବାର ଅଛି , ଉତ୍ତରୋତ୍ତର ପ୍ରଗତି କରି ଚାଲିବାର ଅଛି ।


    ଭାଇ ଓ ଭଉଣୀ ମାନେ , ବେଦରୁ ବର୍ତ୍ତମାନ ପର୍ଯ୍ୟନ୍ତ ବିଶ୍ୱର ଚିର ପୁରାତନ ପରମ୍ପରାରେ ଆମେ ହେଉଛୁ ଧନୀ । ଆମ ଉପରେ ଏହି ପରମ୍ପରାର ଆଶୀର୍ବାଦ ରହିଛି । ସେହି ପରମ୍ପରାର ଯାହା ଆମର ଆତ୍ମବିଶ୍ୱାସ ଯୋଗୁଁ ବଳବତ୍ତର ରହିଛି । ତାହାକୁ ନେଇ ଆମେ ଭବିଷ୍ୟତରେ ଆହୁରି ଆଗକୁ ବଢ଼ିବାକୁ ଚାହୁଁଛୁ । ଆଉ ମୋର ପ୍ରିୟ ଦେଶବାସୀଗଣ , ଆମେ କେବଳ ଭବିଷ୍ୟତ ଦେଖି ରହିବା ପର୍ଯ୍ୟନ୍ତ ଚାହୁଁ ନାହୁଁ । କିନ୍ତୁ ଭବିଷ୍ୟତର ସେହି ଶିଖର ପର୍ଯ୍ୟନ୍ତ ମଧ୍ୟ ପହଂଚିବାକୁ ଚାହୁଁଛୁ । ଭବିଷ୍ୟତର ଶିଖରର ସ୍ୱପ୍ନ ନେଇ ଆମେ ଚାଲିବାକୁ ଚାହୁଁଛୁ । ଆଉ ଏଥିପାଇଁ ମୋର ପ୍ରିୟ ଦେଶବାସୀଗଣ , ମୁଁ ଆପଣ ମାନଙ୍କୁ ଏକ ନୂତନ ଆଶା ଏକ ନୂତନ ଉତ୍ସାହ , ଏକ ନୂତନ ବିଶ୍ୱାସ ଦେବାକୁ ଚାହୁଁଛି , ଦେଶ ସେହି ପଥରେ ଚାଲେ ଦେଶ ସେହି ମାଧ୍ୟମରେ ବଦଳିଥାଏ ଆଉ ଏଥିପାଇଁ ମୋର ପ୍ରିୟ ଦେଶବାସୀଗଣ....


    ଅପ୍ନେ ମନ୍ ମେଁ ଏକ ଲକ୍ଷ୍ୟ ଲିଏ ,


    (ନିଜ ମନରେ ଏକ ଲକ୍ଷ୍ୟ ନେଇ)


    ଅପ୍ନେ ମନ୍ ମେଁ ଏକ ଲକ୍ଷ୍ୟ ଲିଏ ,


    (ନିଜ ମନରେ ଏକ ଲକ୍ଷ୍ୟ ନେଇ)


    ମଞ୍ଜିଲ ଅପ୍ନି ପ୍ରତ୍ୟକ୍ଷ ଲିଏ ,


    (ନିଜ ଲକ୍ଷ୍ୟକୁ ସମ୍ମୁଖରେ ନେଇ)


    ଅପ୍ନେ ମନ୍ ମେଁ ଏକ ଲକ୍ଷ୍ୟ ଲିଏ ,


    (ନିଜ ମନରେ ଏକ ଲକ୍ଷ୍ୟ ନେଇ)


    ମଞ୍ଜିଲ ଅପ୍ନି ପ୍ରତ୍ୟକ୍ଷ ଲିଏ ହମ ତୋଡ଼ ରହେ ହେଁ ଜଞ୍ଜିରେଁ ,


    (ନିଜ ଲକ୍ଷ୍ୟକୁ ସମ୍ମୁଖରେ ନେଇ , ଆମେ ଶୃଙ୍ଖଳକୁ ଛିଣ୍ଡାଉଛୁ)


    ହମ ତୋଡ଼ ରହେ ହେଁ ଜଞ୍ଜିରେଁ ,


    (ଆମେ ଶୃଙ୍ଖଳକୁ ଛିଣ୍ଡାଉଛୁ)


    ହମ ବଦଲ ରହୈ ହେଁ ତସ୍ୱିରେଁ ,


    (ଆମେ ବଦଳାଉଛୁ ପ୍ରତି ରୂପ )


    ୟେ ନବଯୁଗ ହୈ , ୟେ ନବଯୁଗ ହୈ


    (ଏହା ହେଉଛି ନବ ଯୁଗ , ଏହା ହେଉଛି ନୂତନ ଯୁଗ)


    ୟେ ନବ ଭାରତ ହୈ , ୟେ ନବଯୁଗ ହୈ


    (ଏହା ହେଉଛି ନବ ଭାରତ , ଏହା ହେଉଛି ନବ ଯୁଗ)


    ୟେ ନବ ଭାରତ ହୈ ।


    (ଏହା ହେଉଛି ନବ ଭାରତ) ।


    “ ଖୁଦ୍ ଲିଖେଙ୍ଗେ ଅପନି ତକଦୀର , ହମ ବଦଲ ରହୈ ହେଁ ତସ୍ୱୀର ,


    (ଆମେ ଲେଖିବା ନିଜର ଭାଗ୍ୟ , ଆମେ ବଦଳାଉଛୁ ପ୍ରତିଛବି)


    ଖୁଦ୍ ଲିଖେଙ୍ଗେ ଅପନି ତକଦୀର , ୟେ ନବଯୁଗ ହୈ , ୟେ ନବ ଭାରତ ହୈ ,


    (ଆମେ ଲେଖିବା ନିଜର ଭାଗ୍ୟ , ଏହା ହେଉଛି ନବ ଯୁଗ , ଏହା ହେଉଛି ନବ ଭାରତ)


    ହମ୍ ନିକଲ ପଡେ ହୈ , ହମ୍ ନିକଲ ପଡେ ହୈ ପ୍ରଣ କରକେ ,


    (ଆମେ ବାହାରି ପଡି ଛୁ , ଆମେ ପଣ କରି ବାହାରି ଆସିଛୁ)


    ହମ୍ ନିକଲ ପଡେ ହୈ ପ୍ରଣ କରକେ , ଅପନା ତନମନ ଅର୍ପଣ କରକେ ,


    (ଆମେ ସଂକଳ୍ପ କରି ବାହାରି ଆସିଛୁ , ନିଜର ଶରୀର ଓ ମନକୁ ଅର୍ପଣ କରି)


    ଅପନା ତନମନ ଅର୍ପଣ କରକେ , ଜିଦ୍ ହୈ , ଜିଦ୍ ହୈ , ଜିଦ୍ ହେ


    (ନିଜର ଶରୀର ଓ ମନକୁ ଅର୍ପଣ କରି , ଜିଦ୍ କରି , ଜିଦ୍ କରି , ଜିଦ୍ କରି)


    ଏକ୍ ସୂର୍ଯ୍ୟ ଉଗାନା ହୈ , ଜିଦ୍ ହୈ ଏକ୍ ସୂର୍ଯ୍ୟ ଉଗାନା ହୈ ,


    (ଗୋଟିଏ ସୂର୍ଯ୍ୟ ଉଦୟ କରିବାର ଅଛି , ଜିଦ୍ ଅଛି ଗୋଟିଏ ସୂର୍ଯ୍ୟ ଉଦୟ କରିବାର ଅଛି)


    ଅମ୍ବରସେ ଉଚ୍ଚା ଜାନା ହୈ , ଅମ୍ବରସେ ଉଚ୍ଚା ଜାନା ହୈ ,


    (ଆକାଶଠାରୁ ଉପରକୁ ଛୁଇଁବାର ଅଛି , ଆକାଶଠାରୁ ଉପରକୁ ଯିବାର ଅଛି)


    ଏକ ଭାରତ ନୟା ବନାନା ହୈ , ଏକ ଭାରତ ନୟା ବନାନା ହୈ । ’’


    (ଗୋଟିଏ ନୂତନ ଭାରତ ନିର୍ମାଣ କରିବାର ଅଛି , ଏକ ନୂତନ ଭାରତ ନିର୍ମାଣ କରିବାର ଅଛି) । ’’


    ମୋର ପ୍ରିୟ ଦେଶବାସୀଗଣ , ପୁଣି ଥରେ ସ୍ୱାଧୀନତାର ଏହି ପବିତ୍ର ପର୍ବରେ ଆପଣମାନଙ୍କୁ ଅନେକ ଅନେକ ଶୁଭକାମନା ଜଣାଇ , ଆସନ୍ତୁ ଜୟ ହିନ୍ଦ୍ ର ମନ୍ତ୍ର ସହିତ ଉଚ୍ଚ ସ୍ୱରରେ ମୋ ସହିତ କହିବେ , ଜୟ ହିନ୍ଦ୍ , ଜୟ ହିନ୍ଦ୍ , ଜୟ ହିନ୍ଦ୍ , ଜୟ ହିନ୍ଦ୍ , ଭାରତମାତା କୀ ଜୟ , ଭାରତମାତା କୀ ଜୟ , ଭାରତମାତା କୀ ଜୟ , ବନ୍ଦେ ମାତରମ୍ , ବନ୍ଦେ ମାତରମ୍ , ବନ୍ଦେ ମାତରମ୍ , ବନ୍ଦେ ମାତରମ୍ , ବନ୍ଦେ ମାତରମ୍ , ବନ୍ଦେ ମାତରମ୍ ।


    **********

    
    
    (Release ID: 1543195) Visitor Counter : 5