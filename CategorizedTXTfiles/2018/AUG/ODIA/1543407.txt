      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      କେରଳରେ ଉଦ୍ଧାର ଓ ରିଲିଫ୍ କାର୍ଯ୍ୟ ଜାରି
      • ବିପନ୍ନ ଅଞ୍ଚଳରେ ଖାଦ୍ୟ ଓ ଔଷଧ ସମେତ ଅତ୍ୟାବଶ୍ୟକ ସେବାକୁ ଗୁରୁତ୍ୱ ଦେବାକୁ ସମସ୍ତ ମନ୍ତ୍ରଣାଳୟକୁ ଏନସିଏମସିର ନିର୍ଦ୍ଦେଶ

      Posted On: 19 AUG 2018 3:48PM by PIB Bhubaneshwar

    ରବିବାର ଅନୁଷ୍ଠିତ ନ୍ୟାସନାଲ କ୍ରାଇସିସ୍ ମ୍ୟାନେଜମେଣ୍ଟ ( NCMC )ର ବୈଠକରେ କ୍ୟାବିନେଟ ସଚିବ ପିକେ ସିହ୍ନା କେରଳର ବନ୍ୟା ପ୍ରଭାବିତ ଅଞ୍ଚଳରେ ଖାଦ୍ୟ , ପାନୀୟ ଜଳ , ଔଷଧ ସହ ବନ୍ୟାଜଳ ହ୍ରାସ ପାଇବା ମାତ୍ରେ ବିଦ୍ୟୁତ ସଂଯୋଗ , ଜାଳେଣି , ଦୂରସଞ୍ଚାର ଏବଂ ପରିବହନ ଯୋଗାଯୋଗ ଭଳି ଅତ୍ୟାବଶ୍ୟକ ସେବା ଉପଲବ୍ଧ କରାଇବା ଦିଗରେ ଗୁରୁତ୍ୱ ଦେବାକୁ ସମସ୍ତ ମନ୍ତ୍ରାଳୟକୁ ନିର୍ଦ୍ଦେଶ ଦେଇଛନ୍ତି ।


    ପୂରା ଦମରେ ରିଲିଫ୍ ଓ ଉଦ୍ଧାର କାର୍ଯ୍ୟ ଜାରି ରହିଛି । ହେଲିକପ୍ଟର , ଏୟାରକ୍ରାଫ୍ଟ , ଏବଂ ବହୁ ସଂଖ୍ୟକ ମୋଟର ବୋଟ ସହାୟତାରେ ନୌସେନା , ବାୟୁସେନା , ସ୍ଥଳସେନା , ଏନଡିଆରଏଫ୍ ଏବଂ ଅର୍ଦ୍ଧସାମରିକ ବଳ ଯବାନମାନେ ଉଦ୍ଧାର କାର୍ଯ୍ୟ ଚଳାଇଛନ୍ତି । ପରିସ୍ଥିତି ସ୍ୱାଭାବିକ ହେବା ପର୍ଯ୍ୟନ୍ତ ଏହି ଅପରେସନ ଜାରି ରହିବ ।


    ଏ ପର୍ଯ୍ୟନ୍ତ ବନ୍ୟା ପ୍ରଭାବିତ ଅଞ୍ଚଳରେ ଯବାନମାନେ 38 ହଜାର ଲୋକଙ୍କୁ ଉଦ୍ଧାର କରିଛନ୍ତି । 23 ହଜାର ଲୋକଙ୍କୁ ସ୍ୱାସ୍ଥ୍ୟ ସୁବିଧା ଯୋଗାଇ ଦିଆଯାଇଥିବା ବେଳେ ଖାଦ୍ୟ ପ୍ରକ୍ରିୟାକରଣ ମନ୍ତ୍ରଣାଳୟ ଦ୍ୱାରା 3 ଲକ୍ଷ ଖାଦ୍ୟ ପ୍ୟାକେଟ ଯୋଗାଇ ଦିଆଯାଇଛି ।


    ଆସନ୍ତାକାଲି ରେଳବାଇ ପକ୍ଷରୁ ତିରୁବନନ୍ତପୁରମ୍ ଓ ଏର୍ଣ୍ଣାକୁଲମରୁ କୋଲକାତାକୁ ଦୁଇଟି ସ୍ପେସାଲ ଟ୍ରେନ ଚାଲିବ । ସୋମବାର ସନ୍ଧ୍ୟା ସୁଦ୍ଧା ସମସ୍ତ ଲାଇନରେ ଟ୍ରେନ୍ ଚଳାଚଳ ସ୍ୱାଭାବିକ ହେବା ଆଶା କରାଯାଏ । 14 ଲକ୍ଷ ଲିଟର ପାନୀୟ ଜଳ ନେଇ ଏକ ଟ୍ରେନ୍ ଓ 8 ଲକ୍ଷ ଲିଟର ପାଣି ନେଇ ନୌସେନାର ଏକ ଜାହାଜ ଆସନ୍ତାକାଲି କେରଳରେ ପହଞ୍ଚିବ ।


    ଅଗଷ୍ଟ 20 ତାରିଖରୁ କୋଚି ନୌସେନା ଘାଟିରୁ ବାଣିଜ୍ୟିକ ବିମାନ ଉଡ଼ାଣ ପାଇଁ ବ୍ୟବସ୍ଥା ହୋଇଛି । ଖାଦ୍ୟ ଓ ସାଧାରଣ ଯୋଗାଣ ବିଭାଗ ଅତିରିକ୍ତ ଚାହିଦା ମେଣ୍ଟାଇବା ପାଇଁ 50 ହଜାର ମେଟ୍ରିକ ଟନ୍ ଖାଦ୍ୟଶସ୍ୟ (ଚାଉଳ , ଗହମ) ପ୍ରସ୍ତୁତ ରଖିଛି । ଖାଉଟି ବ୍ୟାପାର ମନ୍ତ୍ରଣାଳୟ ଆସନ୍ତାକାଲି ବିମାନ ଯୋଗେ ଶହେ ମେଟ୍ରିକ ଟନ୍ ଡାଲି ପଠାଉଥିବା ବେଳେ ଅତିରିକ୍ତ ସାମଗ୍ରୀ ଟ୍ରେନ୍ ଯୋଗେ ପଠାଇବ ।


    ପେଟ୍ରୋଲିୟମ ଓ ପ୍ରାକୃତିକ ଗ୍ୟାସ୍ ମନ୍ତ୍ରଣାଳୟ କେରଳକୁ 9300 କିଲୋ ଲିଟର କିରାସିନି ପଠାଇଛି । ଅତିରିକ୍ତ 12 ହଜାର କିଲୋ ଲିଟର କିରାସିନି ପଠାଇବାର ବ୍ୟବସ୍ଥା ମଧ୍ୟ ହୋଇଛି । କୋଚିସ୍ଥିତ ଏଲପିଜି ବଟଲିଂ ପ୍ଲାଣ୍ଟରେ କାର୍ଯ୍ୟ ଆରମ୍ଭ ହୋଇଯାଇଛି ।


    ସୋମବାର ସ୍ୱାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରଣାଳୟ ପକ୍ଷରୁ 60 ଟନ୍ ଜରୁରି ଔଷଧ ପଠାଯାଇଛି । 6ଟି ସ୍ୱତନ୍ତ୍ର ମେଡିକାଲ ଟିମକୁ ପ୍ରସ୍ତୁତ ରଖାଯାଇଛି ।


    ରାଜ୍ୟ ସରକାରଙ୍କ ଜରୁରି ଆବଶ୍ୟକତା ପୂରଣ ପାଇଁ ରେଳବାଇ କମ୍ବଳ ଓ ବେଡସିଟ୍ ଯୋଗାଇ ଦେବ । ରିଲିଫ୍ ସାମଗ୍ରୀ ମାଗଣାରେ କେରଳରେ ପହଞ୍ଚାଇବା ପାଇଁ ଏୟାର ଇଣ୍ଡିଆ ସମ୍ମତି ଦେଇଛି ।


    ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ନିର୍ଦ୍ଦେଶରେ ଆଜି ଏନସିଏମସି ବୈଠକରେ ବନ୍ୟା ସ୍ଥିତିର ସମୀକ୍ଷା କରାଯାଇଥିଲା ଏବଂ ଆସନ୍ତାକାଲି ପୁଣି ବୈଠକ ବସିବ । ସ୍ୱରାଷ୍ଟ୍ର , ପ୍ରତିରକ୍ଷା , ସ୍ୱାସ୍ଥ୍ୟ , ବେସାମରିକ ବିମାନ ଚଳାଚଳ , ଖାଦ୍ୟ ପ୍ରକ୍ରିୟାକରଣ , ଶକ୍ତି ଆଦି ମନ୍ତ୍ରଣାଳୟର ସଚିବ ମାନଙ୍କ ସହ ରେଲୱେ ବୋର୍ଡର ଚେୟାରମ୍ୟାନ୍ ଏବଂ ନୌସେନା , ସ୍ଥଳସେନା , ବାୟୁସେନା , ତଟରକ୍ଷୀ ବାହିନୀ , ଏନଡିଆରଏଫ୍ ଓ ଏନଡିଏମ୍ଏର ବରିଷ୍ଠ ଅଧିକାରୀମାନେ ବୈଠକରେ ଉପସ୍ଥିତ ଥିଲେ ।


    ଭିଡିଓ କନଫରେନ୍ସିଂରେ କେରଳର ମୁଖ୍ୟ ସଚିବ ସମୀକ୍ଷାରେ ଭାଗ ନେଇଥିଲେ । ଧୀରେ ଧୀରେ ପରିସ୍ଥିତିରେ ଉନ୍ନତି ହେଉଥିବା ସେ କହିଥିଲେ । ଆସନ୍ତାକାଲି ଠାରୁ ବର୍ଷା ପରିମାଣ ହ୍ରାସ ପାଇବ ବୋଲି ପାଣିପାଗ ବିଭାଗ ପୂର୍ବାନୁମାନ କରିଛି ।


    ***************


    

    
    (Release ID: 1543407) Visitor Counter : 1