      ଜଳ ସମ୍ପଦ ମନ୍ତ୍ରଣାଳୟ

      କର୍ପୋରେଟମାନେ ନମାମୀ ଗଙ୍ଗେ ପ୍ରକଳ୍ପକୁ ସେମାନଙ୍କର ସିଏସଆର କାର୍ଯ୍ୟଭାବେ ଗ୍ରହଣ କରୁଛନ୍ତି;
      କର୍ପୋରେଟ କାର୍ଯ୍ୟକ୍ରମର ସମୀକ୍ଷା କଲେ ନୀତିନ ଗଡ଼କରୀ, ଜଳମନ୍ଦିର ଓ ଗଙ୍ଗା ସଂଗ୍ରହାଳୟ ଭଳି ପ୍ରକଳ୍ପ ପାଇଁ ଦେଲେ ପରାମର୍ଶ;
      ଗଙ୍ଗା ସ୍ୱଚ୍ଛକରଣ ପାଣ୍ଠି ପାଇଁ 255.02 କୋଟି ଟଙ୍କାର ଅନୁଦାନ, 205.14 କୋଟି ଟଙ୍କାର ପ୍ରକଳ୍ପକୁ ମଂଜୁରି ପ୍ରଦାନ
      Posted On: 01 AUG 2018 7:34PM by PIB Bhubaneshwar


    ପବିତ୍ର ଗଙ୍ଗା ନଦୀର ତଟରେ ବ୍ୟାପକ ବିକାଶ କାର୍ଯ୍ୟକ୍ରମ ହାତକୁ ନିଆଯାଇ ଏହାକୁ ସୁନ୍ଦର ଓ ମନୋରମ କରାଯିବ । ଏଥିପାଇଁ ପ୍ରମୁଖ କର୍ପୋରେଟ ସଂସ୍ଥା ସେମାନଙ୍କର କର୍ପୋରେଟ ସାମାଜିକ ଦାୟିତ୍ୱବୋଧ (ସିଆରଏସ) ସହଯୋଗ ଯୋଗାଇ ଦେବାକୁ ରାଜି ହୋଇଛନ୍ତି । ସେହିସବୁ କାର୍ଯ୍ୟକ୍ରମ ମଧ୍ୟରେ ଗଙ୍ଗାନଦୀର ଘାଟ ସଫେଇ ଓ ବିକାଶ , ବନୀକରଣ , ଲୋକମାନଙ୍କ ସକାଶେ ବିଭିନ୍ନ ପ୍ରକାର ବ୍ୟବସ୍ଥା ଓ ନମାମୀ ଗଙ୍ଗେ କାର୍ଯ୍ୟକ୍ରମ ମାଧ୍ୟମରେ ଅନୁରୂପ କାର୍ଯ୍ୟକ୍ରମମାନ ସଂପାଦନ କରାଯିବ । ଭାରତୀୟ ଜାହାଜ ଚଳାଚଳ ସଂସ୍ଥା , ଇଣ୍ଡୋରାମା କର୍ପୋରେସନ , ଇଣ୍ଡସଇଣ୍ଡ ବ୍ୟାଙ୍କ , ୟେସବ୍ୟାଙ୍କ , ହିନ୍ଦୁଜା ଗ୍ରୁପ୍ , ଆର୍ସେଲର ମିତ୍ତଲ , ନିଉ ଇଣ୍ଡିଆନ୍ ଏକ୍ସପ୍ରେସ୍ , ବଜାଜ ଇଲେକ୍ଟ୍ରିକାଲ୍ସ , ଆମେର ମେରିଟାଇମ୍ , ଏଚସିଏଲ , ରିଲାଏନ୍ସ ଇଣ୍ଡଷ୍ଟ୍ରୀଜ୍ ଏବଂ ଅନ୍ୟ କେତେକ ଶିଳ୍ପ ସଂସ୍ଥା ଏହି କ୍ଷେତ୍ରରେ ବିଭିନ୍ନ ପ୍ରକଳ୍ପ କାର୍ଯ୍ୟକାରୀ କରିବାକୁ ସେମାନଙ୍କର ଆଗ୍ରହ ଦେଖାଇଛନ୍ତି ।


    କମ୍ପାନୀ ଆଇନ 2013ରେ ଗଙ୍ଗା ପୁନର୍ଜାଗରଣ ପ୍ରକଳ୍ପକୁ କର୍ପୋରେଟ ସାମାଜିକ ଦାୟିତ୍ୱବୋଧ କାର୍ଯ୍ୟକ୍ରମରେ ସାମିଲ କରାଯାଇଛି । ତଦନୁସାରେ କର୍ପୋରେଟ ସଂସ୍ଥାମାନେ ଗଙ୍ଗା ସ୍ୱଚ୍ଛକରଣ ପାଣ୍ଠିକୁ ସେମାନଙ୍କର ଅନୁଦାନ ଦେଇପାରିବେ ଏବଂ ଏଥିସହ ନଦୀ ପୁନର୍ଜାଗରଣ କାର୍ଯ୍ୟକ୍ରମ ପ୍ରକଳ୍ପରେ ସାମିଲ ହୋଇପାରିବେ । ସିଏସଆର କାର୍ଯ୍ୟକ୍ରମରେ ସାମିଲ ହେବା ସକାଶେ ଏକ ସମର୍ପିତ ୱେବପେଜ୍ ମଧ୍ୟ ରହିଛି ଯେଉଁଥିରେ ଘାଟ/ ଦାହଗୃହ ନିର୍ମାଣ ଓ ବିକାଶ , ଘାଟ ସଫେଇ , ବାୟୋ ମେଡ଼ିକେସନ ମାଧ୍ୟମରେ ବର୍ଜ୍ୟ ନାଳ ସଫେଇ , ନଦୀ ଶଯ୍ୟା ସଫେଇ , କଠିନ ବର୍ଜ୍ୟ ବିନଷ୍ଟ କରିବା , ବନୀକରଣ କାର୍ଯ୍ୟ , ଗଙ୍ଗା ବାଟିକା ସୃଷ୍ଟି , ଗଙ୍ଗା ଗ୍ରାମ ଗ୍ରହଣ ଏବଂ ଆଇଇସି କାର୍ଯ୍ୟକଳାପ ପ୍ରକଳ୍ପମାନ ରହିଛି ଯେଉଁଥିରେ କର୍ପୋରେଟ ସଂସ୍ଥାମାନେ ଗ୍ରହଣ କରିପାରିବେ ।


    ଦିଲ୍ଲୀଠାରେ ଏହିସବୁ ପ୍ରକଳ୍ପମାନଙ୍କ ପାଇଁ ଅନୁଷ୍ଠିତ ଏକ ସମୀକ୍ଷା ବୈଠକରେ ଯୋଗଦେଇ କେନ୍ଦ୍ର ଜଳସଂପଦ , ନଦୀ ବିକାଶ ଓ ଗଙ୍ଗା ପୁନର୍ଜାଗରଣ , ସଡ଼କ ପରିବହନ ଓ ରାଜପଥ ମନ୍ତ୍ରୀ ଶ୍ରୀ ନୀତିନ ଗଡ଼କରୀ କହିଲେ ଯେ ଗଙ୍ଗା ପୁନର୍ଜାଗରଣ କାର୍ଯ୍ୟକ୍ରମରେ ସାମିଲ ହେବାକୁ କର୍ପୋରେଟ ସଂସ୍ଥାମାନେ ଆଗେଇ ଆସିବା ଉଚିତ ଏବଂ ଏହାକୁ ସେମାନେ ନିଜର କର୍ପୋରେଟ ସାମାଜିକ ଦାୟିତ୍ୱବୋଧ ଭାବେ ଗ୍ରହଣ କରିବା ଆବଶ୍ୟକ । ଏହାଦ୍ୱାରା ଗଙ୍ଗା ପୁନର୍ଜାଗରଣ କାର୍ଯ୍ୟକ୍ରମର ବିଭିନ୍ନ ପ୍ରକଳ୍ପ ତ୍ୱରାନ୍ୱିତ ହୋଇପାରିବ ଏବଂ ସେସବୁ ଗଙ୍ଗା ସ୍ୱଚ୍ଛକରଣ ଯୋଜନାକୁ ସାକାର କରିବା ଦିଗରେ ସହାୟକ ହେବ । ମନ୍ତ୍ରୀ ଶ୍ରୀ ଗଡ଼କରୀ ନିର୍ଭର ପ୍ରତିଶ୍ରୁତି ପ୍ରଦାନ କରିଛନ୍ତି ଯେ ଏନଏମସିଜି ସେମାନଙ୍କ ସହ ହାତକୁ ହାତ ମିଳାଇ କାର୍ଯ୍ୟ କରିବ ଏବଂ ସମସ୍ତ ପ୍ରକାର ମଂଜୁରି ଓ ସ୍ଥାନୀୟ ସହଯୋଗ ଯୋଗାଇ ଦେବ । ଗଙ୍ଗା ପୁନର୍ଜାଗରଣ କ୍ଷେତ୍ରରେ କର୍ପୋରେଟ ସଂସ୍ଥାମାନେ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିପାରିବେ ବୋଲି ଉଲ୍ଲେଖ କରି ସେ କହିଲେ ଯେ ସେମାନେ ନଦୀ ତଟର ପରିବେଶ ଅନୁକୂଳ ବିକାଶମୂଳକ ପ୍ରକଳ୍ପମାନ କାର୍ଯ୍ୟକାରୀ କରିବା ଉପରେ ଗୁରୁତ୍ୱ ଆରୋପ କରନ୍ତୁ । ଏଭଳି କାର୍ଯ୍ୟରେ ସେମାନଙ୍କୁ ଏନଏମସିଜି ଅଧିକାରୀମାନେ ସକଳ ପ୍ରକାର ବୈଧାନିକ ମଂଜୁରି ପ୍ରଦାନ କରିବାକୁ ସେ ପରାମର୍ଶ ଦେଇଥିଲେ ।


    ବିଭିନ୍ନ କର୍ପୋରେଟ ସଂସ୍ଥାମାନେ ଗଙ୍ଗୋତ୍ରୀ ଓ ବଦ୍ରିନାଥଠାରେ ଘାଟମାନଙ୍କର ବିକାଶ ଦିଗରେ କାର୍ଯ୍ୟକ୍ରମମାନ ହାତକୁ ନେଇଛନ୍ତି ଏବଂ ଇଣ୍ଡୋରାମା ଇଣ୍ଡଷ୍ଟ୍ରୀଜ ଲିମିଟେଡ଼ ଦ୍ୱାର କାର୍ଯ୍ୟକାରୀ ହେବାକୁଥିବା ପ୍ରକଳ୍ପର ମୂଲ୍ୟ 25.65 କୋଟି ଟଙ୍କା ହେବ । ଏହି ପ୍ରକଳ୍ପର ଡ଼ିପିଆରୱାପକୋସ ଦ୍ୱାରା ପ୍ରସ୍ତୁତ କରାଯାଇଛି । ଏହି ପ୍ରକଳ୍ପ ମଂଜୁରି ଆବେଦନ ଏବେ ଅଗ୍ରୀମ ପର୍ଯ୍ୟାୟରେ ରହିଛି ଓ ଚଳିତ ମାସ ଶେଷସୁଦ୍ଧା ଏହାର କାର୍ଯ୍ୟ ଆରମ୍ଭ କରାଯିବ ।


    ଇଣ୍ଡସଇଣ୍ଡ ବ୍ୟାଙ୍କ ପକ୍ଷରୁ 9.5 କୋଟି ଟଙ୍କା ବ୍ୟୟରେ ଆହ୍ଲାବାଦ ଓ ଫାରୁକାବାଦରେ 9ଟି ଡ୍ରେନର ପ୍ରକ୍ରିୟାକରଣ କାର୍ଯ୍ୟ ସଂପାଦନ କରାଯାଉଛି । ଏହାର ଡ଼ିପିଆର ଏବେସୁଦ୍ଧା ପ୍ରସ୍ତୁତ ହୋଇସାରିଛି । ସେହିଭଳି ସିପିଂ କର୍ପୋରେସନ୍ ଅଫ୍ ଇଣ୍ଡିଆ ପଶ୍ଚିମ ବଙ୍ଗର କାଟୱା ଘାଟର ବିକାଶ କାର୍ଯ୍ୟ 35 ଲକ୍ଷ ଟଙ୍କା ବ୍ୟୟରେ କାର୍ଯ୍ୟକାରୀ କରିବାକୁ ପ୍ରସ୍ତାବ ଦେଇଛି ।


    ଅନ୍ୟ ପ୍ରକଳ୍ପଗୁଡ଼ିକ ମଧ୍ୟରେ ୟେସବ୍ୟାଙ୍କ୍ ଋଷିକେଶଠାରେ ଏକ ଘାଟର ବିକାଶ କାର୍ଯ୍ୟ ସଂପାଦନ କରିବ ଓ ଉତ୍ତରାଖଣ୍ଡଠାରେ ବ୍ୟାପକ ବନୀକରଣ କାର୍ଯ୍ୟ କରିବ । ନିଉଇଣ୍ଡିଆନ୍ ଏକ୍ସପ୍ରେସ ପକ୍ଷରୁ ଉତ୍ତରାଖଣ୍ଡର କେଦାରନାଥଠାରେ ଶଙ୍କରାଚାର୍ଯ୍ୟ ସମାଧିପୀଠର ବିକାଶ କାର୍ଯ୍ୟ ସଂପାଦନ କରିବ । ହିନ୍ଦୁଜା ଗ୍ରୁପ ହରିଦ୍ୱାର ଓ ଋଷିକେଶଠାରେ ଘାଟ ଉନ୍ନତିକରଣ କାର୍ଯ୍ୟ ଦାୟିତ୍ୱ ନେବାଲାଗି ଆଗ୍ରହ ପ୍ରକଟ କରିଛି । ବଜାଜ ଇଲେକ୍ଟ୍ରିକାଲ୍ସ ଉତ୍ତର ପ୍ରଦେଶର ବାରାଣାସୀ , ଫତେପୁର , ଆଜମଗଡ଼ , ଜଉନପୁର , ପ୍ରତାପଗଡ଼ , ବଲିଆ ଓ ମାଉଠାରେ ବନୀକରଣ କରାଇବ । ଆମେର ମେରୀଟାଇମ କାନପୁରଠାରେ ଘାଟର ଉନ୍ନତିକରଣ କାର୍ଯ୍ୟ କରିବ । ଏଚସିଏଲ ବାରାଣାସୀଠାରେ ଘାଟ ବିକାଶ କାର୍ଯ୍ୟ ସଂପାଦନ ସହ ରିମେଡ଼ିକେଶନ , ବୃକ୍ଷରୋପଣ ଗୋଷ୍ଠୀବିକାଶ ଓ ଗଙ୍ଗା ଗ୍ରାମ ବିକାଶ କାର୍ଯ୍ୟ କରିବାର ଯୋଜନା ରଖିଛି । ରିଲାଏନ୍ସ ଇଣ୍ଡଷ୍ଟ୍ରିଜର ବାରାଣାସୀ , ଆହ୍ଲାବାଦ , ଦିଲ୍ଲୀ , ହରିଦ୍ୱାର , କେଦାରପୁରୀ ଓ ଋଷିକେଶଠାରେ ଘାଟ ବିକାଶ କରିବାକୁ ସ୍ଥିରକରିଛି । ଏହିସବୁ ପ୍ରକଳ୍ପ କାର୍ଯ୍ୟ ଏବେ ପ୍ରବର୍ତ୍ତନ କରାଯିବାର ବିଭିନ୍ନ ପର୍ଯ୍ୟାୟରେ ରହିଛି । ଆର୍ସେଲୋ ମିତ୍ତଲ ଗଙ୍ଗା ସ୍ୱଚ୍ଛକରଣ ପାଣ୍ଠିକୁ ଅନୁଦାନ ଯୋଗାଇ ଦେଉଛି ।


    ଏହି ବୈଠକ ଅବସରରେ ଶ୍ରୀ ଗଡ଼କରୀ ବିଭିନ୍ନ କର୍ପୋରେଟ ସଂସ୍ଥାଙ୍କଠାରୁ ସହଯୋଗ କାମନା କରିବା ସହ ଜାତୀୟ ରାଜଧାନୀର ଯମୁନା ନଦୀ ତଟବର୍ତ୍ତୀ 35 କିଲୋମିଟର କ୍ଷେତ୍ରର ବିକାଶ ପ୍ରକଳ୍ପ ପାଇଁ ସେମାନଙ୍କ ସହଯୋଗ ଲୋଡ଼ିଥିଲେ । ସେହିଭଳି ଗଙ୍ଗା ନଦୀରେ ଏକ ଜଳ ମନ୍ଦିର ସ୍ଥାପନ ସକାଶେ କର୍ପୋରେଟ ସଂସ୍ଥାମାନେ ସହଯୋଗ କରିବାକୁ ସେ ଆହ୍ୱାନ ଜଣାଇଥିଲେ । ସିଏସଆର କାର୍ଯ୍ୟକ୍ରମରେ କାର୍ଯ୍ୟକାରୀ କରାଯିବାକୁ ଥିବା ଅନ୍ୟ କେତେଗୋଟି ପ୍ରକଳ୍ପ ମଧ୍ୟରେ ଦିଲ୍ଲୀ/ ହରିଦ୍ୱାର/ ଆହ୍ଲାବାଦ/ ବାରାଣାସୀଠାରେ ଏସବିଆଇ , ୟୁବିଆଇ , ଏଚଡ଼ିଏଫସି ଏବଂ ଆକ୍ସିସ ବ୍ୟାଙ୍କ ସହଯୋଗରେ ଗଙ୍ଗା ସଂଗ୍ରହାଳୟର ବିକାଶ ଘଟାଯିବ । ଏହିସବୁ ବ୍ୟାଙ୍କମାନଙ୍କର ଏଟିଏମକୁ ବ୍ୟବହାର ବେଳେ ସ୍ୱଚ୍ଛ ଗଙ୍ଗା ବାର୍ତ୍ତାମାନ ପ୍ରଦର୍ଶିତ ହେବ । ସେହିପରି ଉତ୍ତରାଖଣ୍ଡରେ ଅନ୍ୟ କାର୍ଯ୍ୟକ୍ରମ ସହିତ ଗଙ୍ଗା ନଦୀ ତଟରେ ରୁଦ୍ରାକ୍ଷ ବୃକ୍ଷ ରୋପଣ କାର୍ଯ୍ୟକ୍ରମ ହାତକୁ ନିଆଯିବ । 255.02 କୋଟି ଟଙ୍କାର ଗଙ୍ଗା ସ୍ୱଚ୍ଛକରଣ ପାଣ୍ଠି ପାଇଁ ସରକାରୀ ସଂସ୍ଥା , ଘରୋଇ କର୍ପୋରେଟ , ବ୍ୟକ୍ତି ବିଶେଶ , ଏନଆରଆଇ/ ପିଆଇଓ ଏବଂ ଭାରତ ବିକାଶ ନ୍ୟାସ ଅର୍ଥ ଅନୁଦାନ ପ୍ରଦାନ କରିଛନ୍ତି । ସେଥି ମଧ୍ୟରୁ 205.14 କୋଟି ଟଙ୍କାକୁ ବୋର୍ଡ଼ ଅଫ୍ ଟ୍ରଷ୍ଟି ମଂଜୁରି ପ୍ରଦାନ କରିଛନ୍ତି ଓ ସେଥିରେ ଗଙ୍ଗାର ପାଞ୍ଚଟି ମୁଖ୍ୟ ବେସିନ ରାଜ୍ୟର ରାଜ୍ୟ ଜଙ୍ଗଲ ବିଭାଗ ଦ୍ୱାରା ବାର୍ଷିକ ବନୀକରଣ କାର୍ଯ୍ୟକରଣ ସଂପାଦନ କରାଯିବ । ସେଥିପାଇଁ 87.84 କୋଟି ଟଙ୍କା ଖର୍ଚ୍ଚ କରାଯିବ ।


    ଏହି ସମୀକ୍ଷା ବୈଠକରେ ଜଳସଂପଦ , ନଦୀ ବିକାଶ ଓ ଗଙ୍ଗା ପୁନର୍ଜାଗରଣ ରାଷ୍ଟ୍ରମନ୍ତ୍ରୀ ଡ଼କ୍ଟର ସତ୍ୟପାଲ ସିଂହ , ଜାତୀୟ ଗଙ୍ଗା ସ୍ୱଚ୍ଛକରଣ ଅଭିଯାନର ମହାନିର୍ଦ୍ଦେଶକ ଶ୍ରୀ ରାଜୀବ ରଂଜନ ମିଶ୍ର ଏବଂ ଅନ୍ୟାନ୍ୟ ବରିଷ୍ଠ ଅଧିକାରୀମାନେ ଉପସ୍ଥିତ ଥିଲେ ।


    **********


    

    
    (Release ID: 1543460) Visitor Counter : 1