      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ଉଜ୍ଜ୍ୱଳା ଯୋଜନା ସଫଳତାର ଶ୍ରେୟ କ୍ଷେତ୍ର ଅଧିକାରୀମାନଙ୍କୁ ଦେଲେ ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରୀ
      Posted On: 06 AUG 2018 3:19PM by PIB Bhubaneshwar


    କେନ୍ଦ୍ର ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ ପ୍ରଧାନମନ୍ତ୍ରୀ ଉଜ୍ଜ୍ୱଳା ଯୋଜନା ( PMUY ) ପ୍ରବର୍ତ୍ତନ ଓ ସଫଳତାର ସମସ୍ତ ଶ୍ରେୟ କ୍ଷେତ୍ର ଅଧିକାରୀମାନଙ୍କୁ ଦେଇଛନ୍ତି । ଏହି ପରିପ୍ରେକ୍ଷୀରେ ଆଜି ଶ୍ରୀ ପ୍ରଧାନ ତିନି ତୈଳ ବିତରକ କମ୍ପାନୀର କ୍ଷେତ୍ର ଅଧିକାରୀମାନଙ୍କ ସହ ଭାବ ବିନିମୟ କରିଥିଲେ । ମାତ୍ର 28 ମାସର କ୍ଷୁଦ୍ର ଅବଧି , ଯାହାକି ଧାର୍ଯ୍ୟ ଲକ୍ଷ୍ୟ ଠାରୁ ଆଠମାସ କମ୍‌ , ତାହା ମଧ୍ୟରେ ଦେଶର ପାଞ୍ଚ କୋଟି ବିପିଏଲ ପରିବାରଙ୍କୁ ଏଲପିଜ ସଂଯୋଗ ପ୍ରଦାନ ଏକ ବିରାଟ ଉପଲବ୍ଧି ବୋଲି ସେ କହିଛନ୍ତି ।


    ତିନି ତୈଳ ବିତରରକ କମ୍ପାନୀ ( OMC )ର କ୍ଷେତ୍ର ଅଧିକାରୀମାନେ ମନ୍ତ୍ରୀଙ୍କ ସହ “ ଅଡ଼ିଓ ବ୍ରିଜ୍‌ ” ମାଧ୍ୟମରେ ଭାବ ବିନିମୟ କରିଥିଲେ ଏବଂ ନିଜ ନିଜର ଅନୁଭୂତି ବଖାଣିଥିଲେ । ଏହି ଯୋଜନାକୁ ସାକାର କରିବା ନିମନ୍ତେ ସେମାନେ କିଭଳି ଏକମନରେ କାର୍ଯ୍ୟ କରିଥିଲେ ତାହା ସେମାନେ ମନ୍ତ୍ରୀଙ୍କୁ ଅବଗତ କରାଇଥିଲେ । ସେମାନଙ୍କ ମଧ୍ୟରୁ କେତେକ ଅଧିକାରୀ ଏହାକୁ ସେମାନଙ୍କ ଜୀବନର ସବୁଠାରୁ ବଡ଼ ସୁଯୋଗ ବୋଲି ବର୍ଣ୍ଣନା କରିବା ସହ ଗରିବ ପରିବାରଙ୍କୁ ସାହାଯ୍ୟ କରିବା ସେମାନଙ୍କ ପାଇଁ ଏକ ଅଭିନବ ଅନୁଭୂତି ଥିଲା ବୋଲି ସ୍ୱୀକାର କରିଥିଲେ । ସରକାରଙ୍କ ଏଭଳି କାର୍ଯ୍ୟକ୍ରମ ବିନା ସେମାନେ ଏଭଳି ଅନୁଭୂତି ଆହରଣ କରିପାରିନଥାନ୍ତେ ବୋଲି କହିଥିଲେ ।


    ଶ୍ରୀ ପ୍ରଧାନ ଏହି ଅଧିକାରୀମାନଙ୍କୁ କାର୍ଯ୍ୟକ୍ରମକୁ ସଫଳ କରାଇବାରେ ସେମାନଙ୍କର ଯୋଗଦାନ ସକାଶେ ସମସ୍ତ ଶ୍ରେୟ ପ୍ରଦାନ କରିଥିଲେ । ତିନି ତୈଳ ବିତରକ କମ୍ପାନୀ ଏବଂ ଏହାର ସମସ୍ତ କ୍ଷେତ୍ର କର୍ମଚାରୀମାନଙ୍କ ସହଯୋଗ ବିନା ଦେଶର ପାଞ୍ଚ କୋଟି ଗରିବ ପରିବାରଙ୍କ ନିକଟରେ ଏତେ କମ୍‌ ସମୟ ଭିତରେ ଏଲପିଜି ସଂଯୋଗ ପହଞ୍ଚାଇବା କଦାପି ସମ୍ଭବପର ହୋଇନଥାନ୍ତା ବୋଲି ସେ କହିଥିଲେ । ଏହି କାର୍ଯ୍ୟକ୍ରମରେ ଓଏମସିର ସମସ୍ତ ଅଧିକାରୀ ଓ କର୍ମଚାରୀ ପ୍ରତ୍ୟକ୍ଷ ଅବା ପରୋକ୍ଷ ଭାବେ ଜଡ଼ିତ ବୋଲି ସେ କହିଥିଲେ । ଏଭଳି ପ୍ରତିବଦ୍ଧତା ଓ ଉତ୍ସର୍ଗୀକୃତ ଭାବେ କାର୍ଯ୍ୟ କରି ପ୍ରଧାନମନ୍ତ୍ରୀଙ୍କ ପରିକଳ୍ପନା ଓ ଚିନ୍ତାଧାରାକୁ ସାକାର କରିଥିବାରେ ସେମାନେ ସଭିଏଁ ଅଭିନନ୍ଦନର ପାତ୍ର । କ୍ଷେତ୍ରରେ କାର୍ଯ୍ୟ କରିବା ସମୟରେ ସେମାନଙ୍କୁ ଅବଶ୍ୟ ଅନେକ ଚାଲେଞ୍ଜର ସମ୍ମୁଖୀନ ହେବାକୁ ପଡ଼ିଥିବ । ତଥାପି ସେମାନେ ତାହାକୁ ଖାତିର ନକରି ସଫଳତା ହାସଲ କରିବା ଗୌରବର କଥା । ଉଜ୍ଜ୍ୱଳା ଯୋଜନାର ସଫଳ ଅନୁଭୂତିକୁ ସେମାନେ ଅନ୍ୟ ହିତାଧିକାରୀମାନଙ୍କୁ ଉତ୍ତମ ସେବା ଯୋଗାଇ ଦେବାରେ ଉପଯୋଗ କରନ୍ତୁ ବୋଲି ଶ୍ରୀ ପ୍ରଧାନ ପରାମର୍ଶ ଦେଇଥିଲେ ।


    *************

    
    
    (Release ID: 1542077) Visitor Counter : 1