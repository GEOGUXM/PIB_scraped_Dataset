      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      କେରଳର ବନ୍ୟା ପ୍ରଭାବିତ ଅଞ୍ଚଳ ଗସ୍ତ କଲେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ
      ପରିସ୍ଥିତିର ମୁକାବିଲା ପାଇଁ ଯଥାସମ୍ଭବ ସହାୟତା ପ୍ରଦାନ ନେଇ ରାଜ୍ୟ ସରକାରଙ୍କୁ ରାଜନାଥ ସିଂହଙ୍କ ପ୍ରତିଶ୍ରୁତି

      Posted On: 12 AUG 2018 6:29PM by PIB Bhubaneshwar

    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ରବିବାର କେରଳର ବନ୍ୟା/ଭୂସ୍ଖଳନ ପ୍ରଭାବିତ ଅଞ୍ଚଳ ପରିଦର୍ଶନ କରିଛନ୍ତି । ଏହି ଅବସରରେ ତାଙ୍କ ସହ ପର୍ଯ୍ୟଟନ ରାଷ୍ଟ୍ର ମନ୍ତ୍ରୀ (ସ୍ୱାଧୀନ ଦାୟିତ୍ୱ) କେ ଜେ ଆଲଫୋନ୍ସ , ଏନଡିଆରଏଫ୍ ମହାନିର୍ଦ୍ଦେଶକ ସଞ୍ଜୟ କୁମାର ଏବଂ ସ୍ୱରାଷ୍ଟ୍ର ମନ୍ତ୍ରାଳୟର ବରିଷ୍ଠ ଅଧିକାରୀମାନେ ଥିଲେ ।


    ରାଜନାଥ ସିଂହ ଆକାଶମାର୍ଗରୁ ଆଦିମାଲି , ଆଲୁଭା , ପାରାଭୁରତାଲକ , ଚେରୁଥୋନି-ଇଡୁକି ଡ୍ୟାମ୍ ଏବଂ ନଦୀ ତଳିଆ ଅଞ୍ଚଳର ଅବସ୍ଥା ଦେଖିଥିଲେ । ଏଥିସହ ସେ ମୁଖ୍ୟମନ୍ତ୍ରୀ ପିନାରାଇ ବିଜୟନ , ରାଜ୍ୟ ସରକାରଙ୍କ ମନ୍ତ୍ରୀସମୂହ , ମୁଖ୍ୟ ସଚିବ , ପୁଲିସ ମହାନିର୍ଦ୍ଦେଶକ ଏବଂ କେନ୍ଦ୍ର ସରକାରଙ୍କ ବରିଷ୍ଠ ଅଧିକାରୀମାନଙ୍କ ସହ ବୈଠକରେ ବନ୍ୟା ପରିସ୍ଥିତିର ସମୀକ୍ଷା କରିଥିଲେ ।


    ମନ୍ତ୍ରୀମାନେ ରିଲିଫ କ୍ୟାମ୍ପ ବୁଲିବା ସହ ସେଠାରେ ଆଶ୍ରୟ ନେଇଥିବା ଲୋକମାନଙ୍କ ସହ ଆଲୋଚନା କରିଥିଲେ । ବନ୍ୟା ପରିସ୍ଥିତିର ମୁକାବିଲା ସହ ପ୍ରଭାବିତ ଅଞ୍ଚଳ ଏବଂ ରିଲିଫ କ୍ୟାମ୍ପରେ ଲୋକମାନଙ୍କୁ ରାଜ୍ୟ ସରକାର ଯୋଗାଇ ଦେଇଥିବା ଅତ୍ୟାବଶ୍ୟକ ସହାୟତାରେ ସ୍ୱରାଷ୍ଟ୍ର ମନ୍ତ୍ରୀ ସନ୍ତୋଷ ପ୍ରକାଶ କରିଥିଲେ ।


    ରିଲିଫ ଓ ଉଦ୍ଧାର କାର୍ଯ୍ୟରେ ଏନଡିଆରଏଫର 14ଟି ଟିମ୍ ସହ ଆବଶ୍ୟକ ସେନା ଟିମକୁ ମୁତୟନ କରାଯାଇଥିବାରୁ କେନ୍ଦ୍ର ସରକାରଙ୍କୁ ମୁଖ୍ୟମନ୍ତ୍ରୀ ଧନ୍ୟବାଦ ଜଣାଇଥିଲେ । ଯଦି ରାଜ୍ୟ ସରକାର ଚାହିଁବେ ତେବେ ଏନଡିଆରଏଫ , ବାୟୁସେନା , ନୌସେନା , ସେନା ଓ ତଟରକ୍ଷୀ ବାହିନୀର ଅଧିକ ଟିମ୍ ମୁତୟନ କରାଯିବ ବୋଲି ରାଜନାଥ ସିଂହ କହିଥିଲେ ।


    ରାଜନାଥ ସିଂହ କହିଥିଲେ ଯେ , କେନ୍ଦ୍ର ସରକାର ଇତି ମଧ୍ୟରେ ଏସଡିଆରଏଫ ପାଣ୍ଠିର କେନ୍ଦ୍ର ଅଂଶର ଦ୍ୱିତୀୟ କିସ୍ତି 80.25କୋଟି ଟଙ୍କା ମଂଜୁର କରି ସାରିଛନ୍ତି । ରାଜ୍ୟ ସରକାରଙ୍କ ସହାୟତା ପାଇଁ ଜାତୀୟ ବିପର୍ଯ୍ୟୟ ପରିଚାଳନା ପାଣ୍ଠିରୁ ଅଗ୍ରୀମ ଆକାରରେ 100 କୋଟି ଟଙ୍କା ମଂଜୁର ପାଇଁ ରାଜନାଥ ସିଂହ ଘୋଷଣା କରିଥିଲେ ।


    ସେ କହିଥିଲେ ଯେ , ରାଜ୍ୟ ସରକାରଙ୍କ ସ୍ମାରକ ପତ୍ର ଆଧାରରେ ଏକ ଆନ୍ତଃମନ୍ତ୍ରିସ୍ତରୀୟ କମିଟି ଇତି ମଧ୍ୟରେ ରାଜ୍ୟର ବନ୍ୟା ପ୍ରଭାବିତ ଅଞ୍ଚଳ ଗସ୍ତ କରୁଛନ୍ତି । ବନ୍ୟା କ୍ଷୟକ୍ଷତିର ସମୀକ୍ଷା ପରେ କେନ୍ଦ୍ର ସରକାର ଆଇନାନୁସାରେ ଏନଡିଆରଏଫ୍ ପାଣ୍ଠିରୁ ଅତିରିକ୍ତ ସହାୟତା ପ୍ରଦାନ କରିବେ ।


    ବନ୍ୟାରେ ଧନଜନ ଓ ବ୍ୟାପକ ଫସଲ କ୍ଷୟକ୍ଷତି ପାଇଁ ରାଜନାଥ ସିଂହ ଉଦବେଗ ପ୍ରକାଶ କରିଥିଲେ । ବନ୍ୟା ସ୍ଥିତିର ମୁକାବିଲା ପାଇଁ ରାଜ୍ୟ ସରକାରଙ୍କୁ କେନ୍ଦ୍ର ପକ୍ଷରୁ ଯଥାସମ୍ଭବ ସହାୟତା ମିଳିବ ବୋଲି ସେ ଗଣମାଧ୍ୟମକୁ ସୂଚନା ଦେଇଥିଲେ ।


    ଚଳିତ ଦକ୍ଷିଣ-ପଶ୍ଚିମ ମୌସୁମୀ ଋତୁରେ କେରଳର ଅନେକ ଭାଗ ପ୍ରବଳ ବର୍ଷା ଓ ବର୍ଷାଜନିତ ବିପର୍ଯ୍ୟୟରେ କ୍ଷତିଗ୍ରସ୍ତ ହୋଇଛି । ରାଜ୍ୟର ସବୁଠାରୁ ଅଧିକ ପ୍ରଭାବିତ ତ୍ରିସୁର , ଏର୍ଣ୍ଣାକୁଲମ , କୋଝିକୋଡ୍ , ଇଡୁକି , ୱେନାଦ୍ ଏବଂ ଆଲାପୁଝା ଅଞ୍ଚଳରେ ରିଲିଫ ଓ ଉଦ୍ଧାର କାର୍ଯ୍ୟରେ ରାଜ୍ୟ ପ୍ରଶାସନକୁ ସହାୟତା କରିବା ପାଇଁ ଏନଡିଆରଏଫର 14ଟି ଟିମରେ 404 ଜଣ ଯବାନ ଏବଂ 31ଟି ବୋଟ ମୁତୟନ କରାଯାଇଛି । ପ୍ରଭାବିତ ଅଞ୍ଚଳରେ ଜରୁରି ସ୍ଥିତିରେ ରିଲିଫ ସାମଗ୍ରୀ ଓ ଔଷଧ ପହଞ୍ଚାଇବାରେ ମଧ୍ୟ ଏମାନେ ସହାୟତା କରୁଛନ୍ତି ।


    ଏଥିସହ ସେନା , ନୌସେନା ଓ ତଟରକ୍ଷୀ ବାହିନୀର ଯଥେଷ୍ଟ ସଂଖ୍ୟକ ଟିମ୍ ମୁତୟନ କରାଯାଇଛି । ବାୟୁସେନା , ନୌସେନା ଓ ତଟରକ୍ଷୀ ବାହିନୀର ହେଲିକପ୍ଟରଗୁଡ଼ିକ ମଧ୍ୟ ରାଜ୍ୟ ପ୍ରଶାସନକୁ ସହାୟତା ଓ ପ୍ରଭାବିତ ଅଞ୍ଚଳରେ ରିଲିଫ ସାମଗ୍ରୀ ପହଞ୍ଚାଇବା ପାଇଁ ନିୟୋଜିତ କରାଯାଇଛି ।


    **********


    

    
    (Release ID: 1542902) Visitor Counter : 2