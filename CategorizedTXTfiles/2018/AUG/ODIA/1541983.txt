      ରାଷ୍ଟ୍ରପତିଙ୍କ ସଚିବାଳୟ

      ଆଇଆଇଟି ହାଇଦ୍ରାବାଦର ସପ୍ତମ ସମାବର୍ତ୍ତନ ଉତ୍ସବରେ ରାଷ୍ଟ୍ରପତିଙ୍କ ଉଦ୍‌ବୋଧନ
      Posted On: 05 AUG 2018 6:22PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଆଜି (ଅଗଷ୍ଟ 5 , 2018) ହାଇଦ୍ରାବାଦଠାରେ ଆଇଆଇଟି , ହାଇଦ୍ରାବାଦର ସପ୍ତମ ସମାବର୍ତ୍ତନ ସମାରୋହରେ ଯୋଗ ଦେବାସହ ଉଦ୍‌ବୋଧନ ଦେଇଛନ୍ତି ।


    ଏହି ସମାରୋହରେ ଉପସ୍ଥିତ ଛାତ୍ରଛାତ୍ରୀ ତଥା ଶିକ୍ଷକସମୂହଙ୍କୁ ସମ୍ବୋଧିତ କରି ରାଷ୍ଟ୍ରପତି କହିଲେ ଯେ ଦ୍ୱିତୟ ପିଢ଼ିର ଏକ ଆଇଆଇଟି ଭାବେ ଆଇଆଇଟି ହାଇଦ୍ରାବାଦ ଅତୀତର ଏହି ଧରଣର ଶିକ୍ଷାନୁଷ୍ଠାନମାନଙ୍କ ଠାରୁ ସେମାନଙ୍କର ଅନୁଭୂତି ତଥା ଅଭିଜ୍ଞତା ଶିକ୍ଷା ଲାଭ କରିବା ସହ ନିଜକୁ ଏକ ମଡ଼େଲ ଶିକ୍ଷାନୁଷ୍ଠାନରେ ପରିଣତ କରିପାରିଛି । 1950 ଓ 1960 ଦଶକରେ ଦେଶରେ ଯେଉଁଭଳି ସ୍ଥିତି ଥିଲା ତାହା ଏବେ ନାହିଁ । ସେଥିରେ ଆମୂଳଚୂଳ ପରିବର୍ତ୍ତନ ଘଟିସାରିଛି । ପ୍ରଯୁକ୍ତି ତଥା ଇଞ୍ଜିନିୟରିଂ ଶିକ୍ଷାରେ ବ୍ୟାପକ ପରିବର୍ତ୍ତନ ହୋଇସାରିଛି । ଆମର ଆଶା ଓ ଆକାଂକ୍ଷା ମଧ୍ୟ ବହୁଗୁଣିତ ହୋଇଛି । ପୂର୍ବରୁ ଭାରୀଶିଳ୍ପ ଭିତ୍ତିକ ପ୍ରଗତି ଉପରେ ଆମେମାନେ ନିର୍ଭରଶୀଳ ଥିବାବେଳେ ଏବେ ଛଅ ଦଶନ୍ଧି ପରେ ସେଥିରେ ବିବର୍ତ୍ତନ ଆସିଛି । ତେଣୁ ଆଇଆଇଟି ହାଇଦ୍ରାବାଦ ନିଜକୁ ଚତୁର୍ଥ ଶିଳ୍ପ ବିପ୍ଳବ ସକାଶେ ପ୍ରସ୍ତୁତ କରିବା ଆବଶ୍ୟକ । ଏହା ଏକବିଂଶ ଶତାବ୍ଦୀର ଇତିହାସ ରଚନା କରିବ । ଏହି ଶିକ୍ଷାନୁଷ୍ଠାନରେ ଏକ ଉଦ୍ୟୋଗୀ ପ୍ରୋତ୍ସାହନ ଗବେଷଣା କେନ୍ଦ୍ର ସ୍ଥାପନ କରାଯିବା ତାଙ୍କୁ ଅତ୍ୟନ୍ତ ଆନନ୍ଦ ଦେଇଛି ବୋଲି ରାଷ୍ଟ୍ରପତି ମତ ପୋଷଣ କରିଥିଲେ ।


    ରାଷ୍ଟ୍ରପତି କହିଲେ ଯେ ଦେଶର ଶ୍ରେଷ୍ଠ ବୈଜ୍ଞାନିକ ଶିକ୍ଷାନୁଷ୍ଠାନ ଅଥବା ବିଶ୍ୱବିଦ୍ୟାଳୟଗୁଡ଼ିକ କେବଳ ଶିକ୍ଷାଦାନର କେନ୍ଦ୍ର ନୁହନ୍ତି । ସେହିସବୁ ଅନୁଷ୍ଠାନଗୁଡ଼ିକ ଅଭିନବତ୍ୱର ଅନ୍ତୁଡ଼ିଶାଳ ତଥା ଉତ୍ସ । ପୁଣି ପ୍ରଯୁକ୍ତିକୁ ସେଠାରେ ନୂଆ ରୂପ ପ୍ରଦାନ କରାଯାଉଛି । ପ୍ରଯୁକ୍ତିଭିତ୍ତିକ ଷ୍ଟାର୍ଟ ଅପ୍‌ ଜନ୍ମ ନେଉଛି । ଜନ ନିବେଶର ଜ୍ଞାନ ବାତାବରଣ ଯୋଗୁ ବିଜ୍ଞାନ , ଶିକ୍ଷାନୁଷ୍ଠାନ ଓ ବିଶ୍ୱବିଦ୍ୟାଳୟଗୁଡ଼ିକରେ ଗବେଷଣା ବିଜ୍ଞାନାଗାର , ବ୍ୟବସାୟିମ ପ୍ରୟୋଗ ଏବଂ ଘରୋଇ ଉଦ୍ୟୋଗମାନଙ୍କ ସକାଶେ ପ୍ରଗତିର ମାର୍ଗ ଉନ୍ମୋଚନ କରିପାରିଛି । ଏହାର ଶ୍ରେଷ୍ଠ ଉଦାହରଣ ହେଲା ଯୁକ୍ତରାଷ୍ଟ୍ର ଆମେରିକାର ସିଲିକନ୍‌ ଭ୍ୟାଲି । ସିଲିକନ ଭ୍ୟାଲିର ମୌଳିକ ଉଦ୍ଦେଶ୍ୟଟି ହେଲା ମୌଳିକ ବିଜ୍ଞାନ ଓ ପ୍ରଯୁକ୍ତିକୁ କ୍ୟାମ୍ପସରେ ପ୍ରୋତ୍ସାହନ ପ୍ରଦାନ କରିବା ଏବଂ ସେହି ହିସାବରେ ଛାତ୍ରଛାତ୍ରୀ ତଥା ସୁଯୋଗ୍ୟ ଶିକ୍ଷକମାନଙ୍କୁ ଗଢ଼ିବା ।


    ରାଷ୍ଟ୍ରପତି କହିଲେ ଯେ ଆଇଆଇଟି ହାଇଦ୍ରାବାଦ ଏପରି ଏକ ସହରରେ ଓ ମେଟ୍ରୋପୋଲିଟାନ ଅଞ୍ଚଳରେ ସ୍ଥାପିତ ହୋଇଛି ଯେଉଁଠି ଏହାର ଶ୍ରୀବୃଦ୍ଧି ସକାଶେ ନାନା ପ୍ରକାର ସକାରାତ୍ମକ ଉପାଦାନ ମହଜୁଦ ରହିଛି । ବିଜ୍ଞାନ ଆବିଷ୍କାର ଏବଂ ଏହାର ପ୍ରୟୋଗ ସକାଶେ ହାଇଦ୍ରାବାଦର ଏକ ସୁଦୀର୍ଘ ଇତିହାସ ଓ ପରମ୍ପରା ରହିଛି । ହାଇଦ୍ରାବାଦରେ ପ୍ରାୟ 19ଟି ଗବେଷଣା ପ୍ରତିଷ୍ଠାନ ରହିଛି ଏବଂ ସେସବୁ ଭାରତୀୟ ଶିଳ୍ପ ଗବେଷଣା ପରିଷଦ , ଭାରତୀୟ ବିଜ୍ଞାନ ଓ ପ୍ରଯୁକ୍ତି ବିଭାଗ , ବାୟୋଟେକ୍ନୋଲଜି ବିଭାଗ , ଆଣବିକ ଶକ୍ତି ବିଭାଗ , ପ୍ରତିରକ୍ଷା ଗବେଷଣା ଓ ବିକାଶ ପ୍ରତିଷ୍ଠାନ ଏବଂ ଭାରତୀୟ ମହାକାଶ ଗବେଷଣା ସଂସ୍ଥା ଅଧୀନରେ କାର୍ଯ୍ୟ କରୁଛନ୍ତି ।


    ରାଷ୍ଟ୍ରପତି କହିଲେ ଯେ ବ୍ୟକ୍ତିଗତ ଭାବେ ଏହିସବୁ ଅନୁଷ୍ଠାନ ଓ ପ୍ରତିଷ୍ଠାନ ଅତି ଉଲ୍ଲେଖନୀୟ କାର୍ଯ୍ୟ କରି ଆସୁଛନ୍ତି । ସେମାନଙ୍କ ମଧ୍ୟରେ ସହଯୋଗ ପ୍ରତିଷ୍ଠା ହେବା ଆବଶ୍ୟକ । ଆଇଆଇଟି ହାଇଦ୍ରାବାଦ କେବଳ ଏହି ସଂଖ୍ୟାରେ ଆଉ ଗୋଟିଏ ହୋଇ ଯୋଡ଼ିହେବାକୁ ପ୍ରତିଷ୍ଠା କରାଯାଇନାହିଁ । ବରଂ , ଏହା ଏହି ପ୍ରକାର ଗବେଷଣା ବାତାବରଣର ପ୍ରାଣକେନ୍ଦ୍ରରେ ପରିଣତ ହେବା ଆବଶ୍ୟକ । ଏହା ସମସ୍ତ ଗବେଷଣା ପ୍ରତିଷ୍ଠାନମାନଙ୍କ ମଧ୍ୟରେ ସଂଯୋଗକାରୀ ତନ୍ତୁ ଭାବେ କାର୍ଯ୍ୟ କରିବା ଉଚିତ । ସେମାନଙ୍କ ମଧ୍ୟରେ ସମନ୍ୱୟ ରକ୍ଷା କରିବା ଦିଗରେ ପ୍ରୟାସ କରିବା ବାଂଛନୀୟ । ସମସ୍ତ ପ୍ରକାର ପ୍ରତିବନ୍ଧକୁ ଆଇଆଇଟି ହାଇଦ୍ରାବାଦ ଭାଙ୍ଗିବା ଏବଂ ଅନ୍ୟ ପ୍ରତିଷ୍ଠାନମାନେ ଏହି ଆଦର୍ଶକୁ ଅନୁସରଣ କରିବାକୁ ରାଷ୍ଟ୍ରପତି ଆହ୍ୱାନ ଜଣାଇଥିଲେ । ତାହା ହେଲେ ଭାରତ ଆଇଆଇଟି ହାଇଦ୍ରାବାଦର ସାମର୍ଥ୍ୟକୁ ଜାଣିପାରିବ ଏବଂ ଏହାର ସାଫଲ୍ୟକୁ କେବଳ ଏହାର ଛାତ୍ରଛାତ୍ରୀମାନେ ନୁହେଁ ଦେଶବାସୀ ଉପଯୋଗ କରିପାରିବେ । ହାଇଦ୍ରାବାଦକୁ ଜ୍ଞାନର ଏକ ପ୍ରାଣକେନ୍ଦ୍ରରେ ପରିଣତ କରିବା ସକାଶେ ରାଷ୍ଟ୍ରପତି ଉଭୟ ଛାତ୍ର ଓ ଶିକ୍ଷକମାନଙ୍କୁ ଆହ୍ୱାନ ଜଣାଇଥିଲେ ।


    ***************

    
    
    (Release ID: 1541983) Visitor Counter : 2