      ଆଦିବାସୀ ବ୍ୟାପାର ମନ୍ତ୍ରଣାଳୟ

      ଜନଜାତି ବର୍ଗର ଲୋକମାନଙ୍କ ଭୂମି ଅଧିକାରର ସୁରକ୍ଷା ନିମନ୍ତେ ସାମ୍ବିଧାନିକ ତଥା ବୈଧାନିକ ବ୍ୟବସ୍ଥା
      Posted On: 09 AUG 2018 6:38PM by PIB Bhubaneshwar


    ଜନଜାତି ବର୍ଗର ଲୋକମାନଙ୍କ ଭୂମି ଅଧିକାରର ସୁରକ୍ଷା ନିମନ୍ତେ ସରକାର ଅନେକ ସାମ୍ବିଧାନିକ ତଥା ବୈଧାନିକ ବ୍ୟବସ୍ଥା ଗ୍ରହଣ କରିଛନ୍ତି ।


    ଜନଜାତି ବର୍ଗର ଲୋକମାନଙ୍କ ଭୂମି ଅଧିକାରର ସୁରକ୍ଷା ନିମନ୍ତେ ଗ୍ରହଣ କରାଯାଇଥିବା ସାମ୍ବିଧାନିକ ତଥା ବୈଧାନିକ ବ୍ୟବସ୍ଥା:


    ସମ୍ବିଧାନର ଭାଗ-10 ତଫସିଲଭୁକ୍ତ ଜାତି ଓ ଜନଜାତି ଅଧ୍ୟୁଷିତ କ୍ଷେତ୍ରର ଶାସନ ନିମନ୍ତେ ବିଶେଷ ପ୍ରାବଧାନ ଗ୍ରହଣର ବ୍ୟବସ୍ଥା ବର୍ଣ୍ଣିତ ରହିଛି । ସମ୍ବିଧାନର ଧାରା 244(1) ଅଧୀନରେ ସିଡ୍ୟୁଲ-5ର ଭାଗ-ବି ’ ର ପାରା 5ର ଉପ-ପାରା 2ରେ ଦର୍ଶାଯାଇଛି ଯେ ରାଜ୍ୟପାଳ ରାଜ୍ୟର ଯେକୌଣସି କ୍ଷେତ୍ର ଯାହାକି ସାମୟିକ ଭାନେ ଏକ ତଫସିଲଭୁକ୍ତ କ୍ଷେତ୍ର ଭାବେ ଚିହ୍ନିତ ସେଠାରେ ଶାନ୍ତି ସ୍ଥାପନ ଓ ଉତ୍ତମ ଶାସନ ସକାଶେ ନିୟମ ପ୍ରବର୍ତ୍ତନ କରିପାରନ୍ତି । ବିଶେଷ କରି ଏବଂ ସାଧାରଣ ଭାବେ ପୂର୍ବଗାମୀ କ୍ଷମତାରେ କୌଣସି ପ୍ରକାର ପକ୍ଷପାତ ନରଖି ଏଭଳି ନିୟମାବଳୀ –


    ସେଭଳି କ୍ଷେତ୍ରରେ ତଫସିଲଭୁକ୍ତ ଜନଜାତି ବର୍ଗର ସଦସ୍ୟମାନଙ୍କ ମଧ୍ୟରେ ଅଥବା ସେମାନଙ୍କ ଦ୍ୱାରା ହସ୍ତାନ୍ତର କରାଯାଉଥିବା ଜମି ହସ୍ତାନ୍ତରଣକୁ ନିଷିଦ୍ଧ କିମ୍ବା ସଂକୁଚିତ କରିପାରିବେ ; ସେଭଳି କ୍ଷେତ୍ରରେ ତଫସିଲଭୁକ୍ତ ଜନଜାତି ବର୍ଗର ସଦସ୍ୟଙ୍କ ମଧ୍ୟରେ ଜମି ଆବଣ୍ଟନକୁ ନିୟନ୍ତ୍ରଣ କରିପାରିବେ ; ସେଭଳି କ୍ଷେତ୍ରରେ ତଫସିଲଭୁକ୍ତ ଜନଜାତି ବର୍ଗର ସଦସ୍ୟଙ୍କୁ ବ୍ୟବସାୟିକ ଭିତ୍ତିରେ ମହାଜନ ଭାବେ ଟଙ୍କା ଉଧାର ଦେଉଥିବା ଲୋକମାନଙ୍କ କାର୍ଯ୍ୟକୁ ନିୟନ୍ତ୍ରଣ କରିପାରିବେ । ଏଭଳି ନିୟମାବଳୀ ପ୍ରସ୍ତୁତ କଲାବେଳେ , ରାଜ୍ୟପାଳ ସଂସଦ ଅଥବା ରାଜ୍ୟ ବିଧାନସଭାରେ ପୂର୍ବରୁ ପାରିତ ହୋଇଥିବା ଯେକୌଣସି ଆଇନକୁ ରଦ୍ଦ ଅଥବା ସଂଶୋଧନ କରିପାରନ୍ତି କିମ୍ବା ଯେକୌଣସି ପ୍ରଚଳିତ ଆଇନ ଯାହାକି ଆଲୋଚିତ କ୍ଷେତ୍ର ପାଇଁ ପ୍ରଯୁଜ୍ୟ ଥିବା ତାହାକୁ ରଦ୍ଦ ଅଥବା ସଂଶୋଧନ କରିପାରନ୍ତି ।


    ପଞ୍ଚାୟତ (ତଫସିଲଭୁକ୍ତ କ୍ଷେତ୍ରକୁ ସଂପ୍ରସାରିତ) ଆଇନ , 1996 ବ୍ୟବସ୍ଥା କରିଛି ଯେ ସମ୍ବିଧାନର ଭାଗ-9 ତଫସିଲଭୁକ୍ତ କ୍ଷେତ୍ରର ପଞ୍ଚାୟତ ଅଞ୍ଚଳକୁ ସଂପ୍ରସାରିତ ହୋଇପାରିବ । ଏହି ଆଇନରେ , ଅନ୍ୟ ବ୍ୟବସ୍ଥା ସହିତ ପ୍ରାବଧାନ ରହିଛି ଯେ ଗ୍ରାମସଭା ଅଥବା ପଞ୍ଚାୟତ ସହିତ ତଫସିଲଭୁକ୍ତ ଜନଜାତି କ୍ଷେତ୍ରରୁ ବିକାଶମୂଳକ କାର୍ଯ୍ୟକ୍ରମ ପ୍ରବର୍ତ୍ତନ ସକାଶେ ଜମି ଅଧିଗ୍ରହଣ ପୂର୍ବରୁ ଯଥାଯଥ ଭାବେ ଆଲୋଚନା କରାଯିବ । ତଫସିଲଭୁକ୍ତ ଜନଜାତି କ୍ଷେତ୍ରର ପ୍ରକଳ୍ପ ଅଞ୍ଚଳରେ ବାସଚ୍ୟୁତ ହୋଇଥିବା ଲୋକମାନଙ୍କୁ ପ୍ରଥମେ ପୁନର୍ବାସ ଓ ପୁନଃବ୍ୟବସ୍ଥିତ କରାଯିବ ।


    ତଫସିଲଭୁକ୍ତ ଜନଜାତି ଓ ଅନ୍ୟାନ୍ୟ ପାରମ୍ପରିକ ବନବାସୀ (ଜଙ୍ଗଲ ଅଧିକାର ସ୍ୱୀକୃତ) ଆଇନ 2006ରେ ଉଲ୍ଲେଖ ରହିଛିଯେ ଜଙ୍ଗଲ ଅଧିକାର ଓ ଜଙ୍ଗଲ ଭୂମିର ପେଶା ଯାହାକି ବନବାସୀ ତଫସିଲଭୁକ୍ତ ଜନଜାତି ଓ ଓଟିଏଫଡ଼ିମାନଙ୍କର ରହିଛି ସେମାନଙ୍କୁ ସ୍ୱୀକୃତ କରିବା ସହ ସେମାନଙ୍କ ହାତରେ ଜଙ୍ଗଲ ଅଧିକାର ନ୍ୟସ୍ତ କରାଯିବ । କାରଣ ସେହିସବୁ ବନବାସୀମାନେ ପିଢ଼ି ପିଢ଼ି ଧରି ବଣଜଙ୍ଗଲରେ ବସବାସ କରିଆସୁଛନ୍ତି । ଏଭଳି ଆଇନକୁ କାର୍ଯ୍ୟକାରୀ କରିବା ଦାୟିତ୍ୱ ରାଜ୍ୟ/ କେନ୍ଦ୍ରଶାସିତ କ୍ଷେତ୍ର ପ୍ରଶାସନଙ୍କ ଉପରେ ନ୍ୟସ୍ତ । ଜଙ୍ଗଲ ଅଧିକାର ଆଇନ 2006ର ଧାରା 4(5) ସୁନିଶ୍ଚିତ କରେଯେ କୌଣସି ବନବାସୀ ତଫସିଲଭୁକ୍ତ ଜନଜାତି ଅଥବା ଅନ୍ୟାନ୍ୟ ପାରମ୍ପରିକ ବନବାସୀଙ୍କୁ ସେମାନଙ୍କର ବୃତ୍ତିକୁ ସ୍ୱୀକୃତି ପ୍ରଦାନ ଏବଂ ଏହାର ଯାଞ୍ଚ ପ୍ରକ୍ରିୟେ ଶେଷ ନହେବା ପର୍ଯ୍ୟନ୍ତ ଜଙ୍ଗଲ ଭୂମିରୁ ବହିଷ୍କାର କିମ୍ବା ବିଚ୍ୟୁତ କରାଯିବନାହିଁ ।


    ଦେଶରେ ସର୍ବତ୍ର ଜନଜାତିର ଲୋକମାନଙ୍କୁ ଉପଯୁକ୍ତ କ୍ଷତିପୂରଣ ଏବଂ ଉପଯୁକ୍ତ ପୁନର୍ବାସ ବ୍ୟବସ୍ଥା କରିବା ସକାଶେ “ ଉପଯୁକ୍ତ କ୍ଷତିପୂରଣ ଓ ଜମି ଅଧିଗ୍ରହଣରେ ସ୍ୱଚ୍ଛତା , ପୁନର୍ବାସ ଓ ପୁନଃ ଥଇଥାନ (ଆରଏଫସିଟିଏଲଏଆରଆର) ଆଇନ , 2013ରେ ପର୍ଯ୍ୟାପ୍ତ ବ୍ୟବସ୍ଥା କରାଯାଇଛି । ଏହି ଆଇନର ଧାରା 41 ଅନୁସାରେ , ଯଥାସମ୍ଭବ , ତଫସିଲଭୁକ୍ତ ଜନଜାତି କ୍ଷେତ୍ରରୁ କୌଣସି ଭୂମି ଅଧିଗ୍ରହଣ କରାଯିବ ନାହିଁ । ଯଦି ତଫସିଲଭୁକ୍ତ ଜନଜାତି କ୍ଷେତ୍ରର କୌଣସି ସ୍ଥାନରେ କିଛି ଜମି ଅଧିଗ୍ରହଣ କରାଯାଏ କିମ୍ବା ତାହାକୁ ପୃଥକ କରାଯାଏ , ସେ କ୍ଷେତ୍ରରେ ଗ୍ରାମ ସଭା କିମ୍ବା ପଞ୍ଚାୟତ ଅଥବା ସ୍ୱୟଂଶାସିତ ଜିଲ୍ଲା ପରିଷଦ , ବାସ୍ତବ କ୍ଷେତ୍ରରେ ଏଥିରୁ ଯେଉଁଟି ପ୍ରଯୁଜ୍ୟ , ପ୍ରାକ୍ ଅନୁମତି ହାସଲ ଗ୍ରହଣ କରିବା ଜରୁରି । ଏହି ଆଇନରେ ମଧ୍ୟ ପୁନର୍ବାସ ଓ ପୁନଃଥଇଥାନର ବିଧି ଓ ଉପାୟର ପ୍ରାବଧାନ ରହିଛି ଯାହାକି ଜମି ଅଧିଗ୍ରହଣର ଏକ ଅବିଚ୍ଛେଦ୍ୟ ଅଙ୍ଗ । ଆଲୋଚିତ ଅଧ୍ୟାୟ-5 ଓ 6ରେ ପୁନର୍ବାସ ଓ ପୁନଃଥଇଥାନ ବ୍ୟବସ୍ଥା ଓ ସେଗୁଡ଼ିକ ପ୍ରବର୍ତ୍ତନର ବ୍ୟାପକ ବର୍ଣ୍ଣନା ରହିଛି । ଆରଏଫସିଟିଏଲଏଆରଆର ଆଇନ , 2013ର ଧାରା 48 ବ୍ୟବସ୍ଥା ଅନୁସାରେ , ପୁନର୍ବାସ ଓ ପୁନଃଥଇଥାନ ଯୋଜନା ପ୍ରବର୍ତ୍ତନର ସମୀକ୍ଷା ଓ ମନିଟରିଂ ସକାଶେ ଜାତୀୟ ସ୍ତରରେ ଏକ ମନିଟରିଂ କମିଟି ଗଠନ କରାଯିବ । ଏହି କମିଟି ବିସ୍ଥାପିତ ଲୋକମାନଙ୍କ ବିଭିନ୍ନ ପ୍ରସଙ୍ଗ , କ୍ଷତିପୂରଣ ପ୍ରଦାନ , ପୁନର୍ବାସ ଓ ପୁନଃଥଇଥାନ ଏବଂ ଜମି ଅଧିଗ୍ରହଣର ସ୍ଥିତି ସଂପର୍କରେ ତର୍ଜମା କରି ଦେଖିବେ ।


    କେନ୍ଦ୍ର ଆଦିବାସୀ ବ୍ୟାପାର ରାଷ୍ଟ୍ରମନ୍ତ୍ରୀ ଶ୍ରୀ ସୁଦର୍ଶନ ଭଗତ ଆଜି ରାଜ୍ୟସଭାରେ ଏହି ସୂଚନା ପ୍ରଦାନ କରିଛନ୍ତି ।


    **********************

    
    
    (Release ID: 1542906) Visitor Counter : 1