      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ପ୍ଲାଷ୍ଟିକର ଜାତୀୟ ପତାକା ବ୍ୟବହାର ବିରୋଧରେ ସ୍ୱରାଷ୍ଟ୍ର ମନ୍ତ୍ରଣାଳୟର ପରାମର୍ଶ
      Posted On: 13 AUG 2018 9:19PM by PIB Bhubaneshwar


    ସ୍ୱାଧୀନତା ଦିବସର ଅବ୍ୟବହିତ ପୂର୍ବରୁ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟ ପକ୍ଷରୁ ସମସ୍ତ ରାଜ୍ୟର ମୁଖ୍ୟ ସଚିବ/ମୁଖ୍ୟ ପ୍ରଶାସକ/କେନ୍ଦ୍ରଶାସିତ ଅଞ୍ଚଳର ପ୍ରଶାସକ/ସମସ୍ତ ମନ୍ତ୍ରଣାଳୟର ସଚିବ/କେନ୍ଦ୍ର ସରକାରଙ୍କ ସମସ୍ତ ବିଭାଗକୁ କଡ଼ାକଡ଼ି ଭାବେ ଫ୍ଲାଗ୍ କୋଡ୍ ଅଫ୍ ଇଣ୍ଡିଆ 2002 (ଭାରତୀୟ ଧ୍ୱଜା ସଂହିତା) ଏବଂ ଦ ପ୍ରିଭେନ୍ସନ ଅଫ ଇନସଲ୍ଟସ ଟୁ ନ୍ୟାସନାଲ ଅନର ଆକ୍ଟ , 1971 (ରାଷ୍ଟ୍ରୀୟ ପ୍ରତୀକର ଅବମାନନା ପ୍ରତିରୋଧ ଆଇନ) ପାଳନ କରିବାକୁ ପରାମର୍ଶ ଜାରି କରାଯାଇଛି । ପରାମର୍ଶରେ କୁହାଯାଇଛି ଯେ , ଜାତୀୟ ପତାକା ଦେଶବାସୀଙ୍କ ଆଶା ଓ ଆକାଂକ୍ଷାର ପ୍ରତୀକ , ତେଣୁ ଏହା ସମ୍ମାନର ହକଦାର । ଜାତୀୟ ପତାକା ପ୍ରତି ସମସ୍ତଙ୍କ ଭଲପାଇବା , ସମ୍ମାନ ଓ ଆନୁଗତ୍ୟ ରହିଛି । ଏହାସତ୍ତ୍ୱେ ଜାତୀୟ ପତାକା ଉଡ଼ାଇବା କ୍ଷେତ୍ରରେ ଥିବା ବିଭିନ୍ନ ନିୟମ ବାବଦରେ ସଚେତନତା ଅଭାବରୁ ଅନେକ ସରକାରୀ/ବେସରକାରୀ ସଂସ୍ଥା ଓ ବ୍ୟକ୍ତିବିଶେଷ ତ୍ରୁଟି କରିବସନ୍ତି । ତେଣୁ ଏହି ନିୟମାବଳୀ ବାବଦରେ ବ୍ୟାପକ ଜନସଚେତନତା ସୃଷ୍ଟି ସକାଶେ ଛାପା ଓ ବୈଦ୍ୟୁତିକ ଗଣମାଧ୍ୟମରେ ବିଜ୍ଞାପନ ଦେବାକୁ ପରାମର୍ଶରେ କୁହାଯାଇଛି ।


    ଏଥିସହ ସ୍ୱରାଷ୍ଟ୍ର ମନ୍ତ୍ରଣାଳୟର ପରାମର୍ଶରେ ଉଲ୍ଲେଖ କରାଯାଇଛି ଯେ , ଅନେକ ଜାତୀୟ , ସାଂସ୍କୃତିକ ଓ କ୍ରୀଡ଼ା ଉତ୍ସବରେ କାଗଜର ଜାତୀୟ ପତାକା ପରିବର୍ତ୍ତେ ପ୍ଲାଷ୍ଟିକ ପତାକା ଉଡ଼ା ଯାଉଥିବା ପରିଲକ୍ଷିତ ହେଉଛି । ପ୍ଲାଷ୍ଟିକ ପତାକା କାଗଜ ପତାକା ଭଳି ଶୀଘ୍ର ନଷ୍ଟ ହୁଏନାହିଁ ଏବଂ ଏହାକୁ ଉଚିତ ସମ୍ମାନ ମିଳିବା କଷ୍ଟକର ହୋଇଥାଏ । ତେଣୁ ଭାରତୀୟ ଧ୍ୱଜା ଆଇନ , 2002 ଅନୁସାରେ ଲୋକମାନେ କାଗଜ ପତାକା ବ୍ୟବହାର କରିବାକୁ ଏହି ପରାମର୍ଶରେ କୁହାଯାଇଛି । କାର୍ଯ୍ୟକ୍ରମ କିମ୍ବା ଉତ୍ସବ ଶେଷରେ ପତାକାକୁ ଭୂଇଁରେ ଫିଙ୍ଗି ଦେବା ଉପରେ ମଧ୍ୟ କଠୋର ଭାବେ ବାରଣ କରାଯାଇଛି । ଏହାକୁ ସମ୍ମାନର ସହ ନଷ୍ଟ କରିବାକୁ କୁହାଯାଇଛି । ତେଣୁ ପ୍ଲାଷ୍ଟିକର ଜାତୀୟ ପତାକା ବ୍ୟବହାର ଉପରେ କଟକଣା ପାଇଁ ବ୍ୟାପକ ଭାବେ ବିଜ୍ଞାପନ ମାଧ୍ୟମରେ ସଚେତନତା ସୃଷ୍ଟି ପାଇଁ ସ୍ୱରାଷ୍ଟ୍ର ମନ୍ତ୍ରଣାଳୟ ପକ୍ଷରୁ କୁହାଯାଇଛି ।


    ଜାତୀୟ ପତାକା ବ୍ୟବହାର ନେଇ ସମସ୍ତ ନିୟମାବଳୀ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟର ୱେବସାଇଟରେ ଉପଲବ୍ଧ ; ( www.mha.nic.in ) at https://mha.gov.in/sites/default/files/nationalFlagEmblemAnthemEng_06082018_0.pdf


    ***********

    
    
    (Release ID: 1543088) Visitor Counter : 2