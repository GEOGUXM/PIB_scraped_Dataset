      ରେଳ ମନ୍ତ୍ରଣାଳୟ

      ଭାରତୀୟ ରେଳବାଇ ଓ ଗେଲ୍ ମଧ୍ୟରେ ବୁଝାମଣା
      • ରେଲୱେ ୱାର୍କସପ୍ ଓ ପ୍ରଡକ୍ସନ ୟୁନିଟରେ ବ୍ୟବହାର ହେବ ପ୍ରାକୃତିକ ଗ୍ୟାସ୍
      • ଭୁବନେଶ୍ୱର ରେଲୱେ କଲୋନିରେ 1100 ଘରକୁ ଯୋଗାଣ ହେଉଛି ଡି-ପିଏନଜି
      Posted On: 30 AUG 2018 4:58PM by PIB Bhubaneshwar


    ଭାରତୀୟ ରେଳବାଇର ୱାର୍କସପ୍ , ପ୍ରଡକ୍ସନ ୟୁନିଟ ଏବଂ ଗୋଦାମ ଗୁଡ଼ିକରେ ଏବେ ଡିଜୋଲଭଡ ଏସିଟିଲିନ୍ , ଏଲପିଜି , ବିଏମସିଜି , ଫର୍ଣ୍ଣେସ ଅଏଲ୍ , ହାଇସ୍ପିଡ୍ ଡିଜେଲ ପରିବର୍ତ୍ତେ ପରିବେଶ ଅନୁକୂଳ ପ୍ରାକୃତିକ ଗ୍ୟାସ୍ ବ୍ୟବହାର କରାଯିବ । ଏଥିପାଇଁ ନୂଆଦିଲ୍ଲୀସ୍ଥିତ ରେଲ ଭବନରେ ଆଜି ଭାରତୀୟ ରେଳବାଇ ଓ ଗେଲ୍ ଇଣ୍ଡିଆ ଲିମିଟେଡ ମଧ୍ୟରେ ଏକ ଚୁକ୍ତିନାମା ସ୍ୱାକ୍ଷର ହୋଇଛି । ପ୍ରାକୃତିକ ଗ୍ୟାସ୍ ବ୍ୟବହାର ଲାଗି ମୌଳିକ ଭତ୍ତିଭୂମି ସୁବିଧା ଗେଲ୍ ଯୋଗାଇ ଦେବ । ଏହି ଅବସରରେ ରେଲୱେ ବୋର୍ଡ ଚେୟାରମ୍ୟାନ୍ ଅଶ୍ୱନୀ ଲୋହାନୀ ଓ ଗେଲର ସିଏମଡି ବି.ସି. ତ୍ରିପାଠୀ ଉପସ୍ଥିତ ଥିଲେ ।


    ଚୁକ୍ତିନାମାରେ ଭାରତୀୟ ରେଳବାଇ ପକ୍ଷରୁ ଇଣ୍ଡିଆନ ରେଲୱେ ଅର୍ଗାନାଇଜେସନ ଫର ଅଲଟରନେଟ ଫୁଏଲ୍ସର ଶ୍ରୀ ଚେତରାମ ଏବଂ ଗେଲ୍ ଇଣ୍ଡିଆ ପକ୍ଷରୁ ନିର୍ଦ୍ଦେଶକ (ମାର୍କେଟିଙ୍ଗ) ଗଜେନ୍ଦ୍ର ସିଂ ସ୍ୱାକ୍ଷର କରିଥିଲେ ।


    ଭାରତୀୟ ରେଳବାଇକୁ ଉଭୟ ଔଦ୍ୟୋଗିକ ଓ ଘରୋଇ ବ୍ୟବହାର ପାଇଁ ସିଏନଜି/ଏଲ୍ଏନଜି/ପିଏନଜି ଯୋଗାଣ ସହ ଏଥି ସକାଶେ ମୌଳିକ ଭିତ୍ତିଭୂମି ଗେଲ୍ ପ୍ରସ୍ତୁତ କରିବ । ରେଲୱେରେ ଥିବା ମୋଟ 54ଟି ୱାର୍କସପ୍ ମଧ୍ୟରୁ ପ୍ରଥମ ପର୍ଯ୍ୟାୟରେ 23ଟିରେ ଔଦ୍ୟୋଗିକ ଗ୍ୟାସ୍ ପରିବର୍ତ୍ତେ ପ୍ରାକୃତିକ ଗ୍ୟାସ୍ ବ୍ୟବହାର ପାଇଁ ଚିହ୍ନଟ କରାଯାଇଛି । ଘରୋଇ ବ୍ୟବହାର ପାଇଁ ଭୁବନେଶ୍ୱରର ରେଲୱେ କଲୋନିରେ ପ୍ରାୟ 1100 ଘରକୁ ଡି-ପିଏନଜି ଯୋଗାଣ ହେଉଛି ।


    ରେଳବାଇରେ ବାର୍ଷିକ ବ୍ୟବହାର ହେଉଥିବା ପ୍ରାୟ 844027 କ୍ୟୁବିକ୍ ମିଟର ଏସିଟିଲିନ୍ , 2354425 କି.ଗ୍ରା. ଏଲପିଜି , 140991 କି.ଗ୍ରା. ବିଏମସିଜି , 5500 କିଲୋଲିଟର ଏଚଏସଡି/ଫର୍ଣ୍ଣେସ୍ ଅଏଲ୍ (ମୋଟ 70 କୋଟି ଟଙ୍କା) ବଦଳରେ ପ୍ରାକୃତିକ ଗ୍ୟାସ୍ ବ୍ୟବହାର କରାଯିବାର ପ୍ରସ୍ତାବ ରହିଛି । ପ୍ରାକୃତିକ ଗ୍ୟାସ୍ ବ୍ୟବହାର ଦ୍ୱାରା ରେଳବାଇର ବାର୍ଷିକ 20 କୋଟି ଟଙ୍କା ସଂଚୟ ହୋଇପାରିବ ।


    ଏହି ଅବସରରେ ରେଲୱେ ବୋର୍ଡ ଚେୟାରମ୍ୟାନ୍ ଅଶ୍ୱନୀ ଲୋହାନୀ କହିଥିଲେ ଯେ , 2018 ଡିସେମ୍ବର 31 ତାରିଖ ସୁଦ୍ଧା 23ଟି ୱାର୍କସପ୍ ପ୍ରାକୃତିକ ଗ୍ୟାସ୍ ବ୍ୟବହାର ଆରମ୍ଭ କରିବେ । 2019 ଜୁନ୍ 30 ତାରିଖ ସୁଦ୍ଧା ସମସ୍ତ 54ଟି ୱାର୍କସପ୍ ପ୍ରାକୃତିକ ଗ୍ୟାସ୍ ବ୍ୟବହାର କରିବାର ଲକ୍ଷ୍ୟ ରହିଛି । ସେହିପରି ରେଲୱେର ସମସ୍ତ ଏଷ୍ଟାବ୍ଲିସମେଣ୍ଟ , ଆଇଆରସିଟିସି କିଚେନ୍ , ସମସ୍ତ ଗେଷ୍ଟ ହାଉସ୍ , ଛାତ୍ରାବାସ ଏବଂ ରେଲୱେ ଡିଭିଜନ ଗୁଡ଼ିକ 2019 ଜୁନ୍ 30 ତାରିଖ ସୁଦ୍ଧା ପ୍ରାକୃତିକ ଗ୍ୟାସ୍ ବ୍ୟବହାର କରିବାକୁ ସେ ନିଦେ୍ର୍ଦଶ ଦେଇଛନ୍ତି । 2018 ସେପ୍ଟେମ୍ବର 30 ତାରିଖ ସୁଦ୍ଧା ୱାର୍କସପ୍ ଗୁଡ଼ିକରେ ପ୍ରାକୃତିକ ଗ୍ୟାସ୍ ବ୍ୟବହାର ପାଇଁ ଗେଲ୍ ଓ ଆଇଆରଓଏଏଫ୍ ଏକ ରିପୋର୍ଟ ପ୍ରସ୍ତୁତ କରିବେ ବୋଲି ସେ କହିଥିଲେ ।


    ************

    
    
    (Release ID: 1544656) Visitor Counter : 5