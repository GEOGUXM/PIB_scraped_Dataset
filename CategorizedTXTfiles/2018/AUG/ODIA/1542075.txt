      ଜଳ ସମ୍ପଦ ମନ୍ତ୍ରଣାଳୟ

      ଗଙ୍ଗା ସ୍ୱଚ୍ଛକରଣ ପ୍ରକଳ୍ପ ସକାଶେ ଜିଆଇଏସ ପ୍ରଯୁକ୍ତି
      Posted On: 06 AUG 2018 3:14PM by PIB Bhubaneshwar


    ଜାତୀୟ ଗଙ୍ଗା ସ୍ୱଚ୍ଛକରଣ ଅଭିଯାନ ( NMCG ) ପାଇଁ ଏବେ ଜିଓଗ୍ରାଫିକ୍ ଇନଫର୍ମେସନ୍ ସିଷ୍ଟମ୍ ( GIS ) ପ୍ରଯୁକ୍ତିର ଉପଯୋଗ କରାଯାଇ ଏହି ପ୍ରକଳ୍ପ ପାଇଁ ଯୋଜନା ପ୍ରସ୍ତୁତ , ରୂପାୟନ ଏବଂ ମନିଟରିଂ ବ୍ୟବସ୍ଥା ଗ୍ରହଣ କରାଯାଇଛି । ଏହା ଦ୍ୱାରା କେନ୍ଦ୍ରୀୟ ରିପୋଜିଟୋରୀ ସକାଶେ ଗଙ୍ଗା ଅବବାହିକା ସଂପର୍କୀତ ସକଳ ପ୍ରକାର ଡ଼ାଟା ଏବଂ ବର୍ଜ୍ୟଜଳ ପ୍ରକ୍ରିୟାକରଣ ପ୍ଲାଣ୍ଟ/ ସର୍ବସାଧାରଣ ବର୍ଜ୍ୟ ପ୍ରକ୍ରିୟାକରଣ ପ୍ଲାଣ୍ଟ , ଜଳର ଗୁଣାତ୍ମକମାନ ମନିଟର କରିବାର ସ୍ଥଳୀ , ବନୀକରଣ , ଘାଟ ଓ ଶ୍ମଶାନଘାଟ , ନଦୀ ତଟର ଉନ୍ନତିକରଣ ଆଦି ତଥ୍ୟ ସଂଗ୍ରହ କରାଯାଉଛି । ଏହା ଦ୍ୱାରା ଏନଏମସିଜି ପ୍ରଦୂଷଣ ବୃଦ୍ଧିକୁ ରୋକିବା ତଥା ନଦୀର ପୁନର୍ଜାଗରଣ କାର୍ଯ୍ୟ ତ୍ୱରାନ୍ୱିତ ହୋଇପାରୁଛି ।


    ଭାରତ ସରକାର ଏ ଦିଗରେ ରାଜ୍ୟ ସରକାରମାନଙ୍କ କାର୍ଯ୍ୟରେ ସହଯୋଗ କରୁଛନ୍ତି ଏବଂ ଗଙ୍ଗା ନଦୀ ପ୍ରଦୂଷଣକୁ ରୋକିବା ଦିଗରେ ଆର୍ଥିକ ସହାୟତା ପ୍ରଦାନ କରୁଛନ୍ତି । ଭାରତ ସରକାର ନମାମୀ ଗଙ୍ଗେ କାର୍ଯ୍ୟକ୍ରମକୁ 2015 ମସିହା ମେ ମାସରେ ମଞ୍ଜୁରି ପ୍ରଦାନ କରିଥିଲେ ଏବଂ ଗଙ୍ଗା ନଦୀର ସୁରକ୍ଷା ଏହାର ମୁଖ୍ୟ ଉଦ୍ଦେଶ୍ୟ । ଏଥିପାଇଁ ମୋଟ 20 , 000 କୋଟି ଟଙ୍କା ମଂଜୁର କରାଯାଇଛି । ନମାମୀ ଗଙ୍ଗେ କାର୍ଯ୍ୟକ୍ରମ ଏକ ବିରାଟ ପ୍ରୟାସ ଯାହା ମଧ୍ୟରେ ଗଙ୍ଗା ନଦୀର ସ୍ୱଚ୍ଛକରଣ ସକାଶେ ପୂର୍ବରୁ କାର୍ଯ୍ୟକାରୀ ହେଉଥିବା ସମସ୍ତ କାର୍ଯ୍ୟକ୍ରମକୁ ସାମିଲ କରାଯାଇଛି । ସେଥିରେ ଏହି କାର୍ଯ୍ୟକ୍ରମମାନଙ୍କୁ ସଫଳତାର ସହ ପ୍ରବର୍ତ୍ତନ କରିବା , ସେଥିପାଇଁ ସବୁ ଉତ୍ସ ମଧ୍ୟରେ ସମନ୍ୱୟ ରକ୍ଷା ଓ ସେଥିପାଇଁ ଆବଶ୍ୟକ ଅତିରିକ୍ତ ଅର୍ଥ ଯୋଗାଣ ଏହି କାର୍ଯ୍ୟକ୍ରମକୁ ବ୍ୟାପକ ଓ ସହଯୋଗ ଭିତ୍ତିରେ ଉନ୍ନତ କରିବାରେ ସହାୟକ ହୋଇଛ ।


    ନମାମୀ ଗଙ୍ଗେ କାର୍ଯ୍ୟକ୍ରମ ମାଧ୍ୟମରେ ନିମ୍ନରେ ପ୍ରଦତ୍ତ ସଂଶୋଧନୀ କାର୍ଯ୍ୟକ୍ରମମାନ ଉତ୍ତର ପ୍ରଦେଶ ଓ ଅନ୍ୟ ରାଜ୍ୟମାନଙ୍କରେ ଗତ ତିନିବର୍ଷ ମଧ୍ୟରେ ହାତକୁ ନିଆଯାଇ ପ୍ରବର୍ତ୍ତନ କରାଯାଉଛି:


    1) ସ୍ଥିତି ଆକଳନ ଅଧ୍ୟୟନ ହାତକୁ ନିଆଯାଇ ବର୍ଜ୍ୟର ଉତ୍ପତ୍ତି ସ୍ଥଳ ଠାବ କରିବା ଏବଂ ଟାଉନମାନଙ୍କରେ ବର୍ଜ୍ୟ ପ୍ରକ୍ରିୟାକଣ କ୍ଷେତ୍ରରେ ଥିବା ବୈଷମ୍ୟକୁ ଦୂର କରାଯାଉଛି । ଗଙ୍ଗାନଦୀର ମୁଖ୍ୟ ଧାର କ୍ଷେତ୍ରରେ ବର୍ଜ୍ୟ ପ୍ରକ୍ରିୟାକରଣ ସଂସାଧନ ପ୍ରକଳ୍ପଗୁଡ଼ିକ ସାମଗ୍ରିକ ତଥା ବୈଜ୍ଞାନିକ ଢ଼ଙ୍ଗରେ ସୁଦୃଢ଼ କରାଯାଉଛି ;


    2) ବର୍ତ୍ତମାନ କାର୍ଯ୍ୟକ୍ଷମ ଥିବା ଏସଟିପି ଏବଂ ସେମାନଙ୍କର କାର୍ଯ୍ୟ ଓ ରକ୍ଷଣାବେକ୍ଷଣର ପୁନଃଥଇଥାନକରଣ ;


    3) ନମାମୀ ଗଙ୍ଗେ କାର୍ଯ୍ୟକ୍ରମ ହେଉଛି 100% କେନ୍ଦ୍ରୀୟ ସେକ୍ଟର ଯୋଜନା ଯାହାଦ୍ୱାରା ରାଜ୍ୟ ସରକାରମାନଙ୍କୁ ଯଥେଷ୍ଟ ପାଣ୍ଠି ଉପଲବ୍ଧ କରାଯାଇଛି । ଏହା ଫଳରେ ରାଜ୍ୟ ସରକାରମାନଙ୍କ ଅଂଶ ପାଇବାରେ ସମୟସୀମାରେ ହ୍ରାସ ଘଟିଛି । ଏହା ଫଳରେ ଚୁକ୍ତିନାମା ସବୁ ଯଥାଶୀଘ୍ର ସ୍ୱାକ୍ଷରିତ ହୋଇପାରୁଛି ଏବଂ ପ୍ରକଳ୍ପକୁ ସଫଳତାର ସହ ପ୍ରବର୍ତ୍ତନ କରାଯାଉଛି ।


    4) ଏସଟିପିର କାର୍ଯ୍ୟସୀମାକୁ ବୃଦ୍ଧି କରିବା ଉଦ୍ଦେଶ୍ୟରେ ଏହାର କାର୍ଯ୍ୟକ୍ଷମତାର ଅବଧିକୁ 5 ବର୍ଷରୁ 15 ବର୍ଷକୁ ବୃଦ୍ଧି କରାଯାଇଛି ।


    5) ଏନଏମସିଜିକୁ ଏକ ପ୍ରାଧିକାଣ ଭାବେ ଗଠନ କରାଯାଇଛି ଏବଂ ଏହାର ଆର୍ଥିକ କ୍ଷମତାକୁ ବଢ଼ାଇ ଦିଆଯାଇଛି ଯାହା ଫଳରେ ପ୍ରକଳ୍ପମାନଙ୍କ ସକାଶେ କଣ୍ଟ୍ରାକ୍ଟ ଚୁକ୍ତି ସ୍ୱାକ୍ଷର କରିବା କାର୍ଯ୍ୟ ତ୍ୱରାନ୍ୱିତ ହୋଇଛି ; ରାଜ୍ୟ ଓ ଜିଲ୍ଲା ସ୍ତରରେ ତୃଣମୂଳ ସ୍ତରରେ କାର୍ଯ୍ୟ ସୁପରିଚାଳନା ସକାଶେ ଗଙ୍ଗା କମିଟିମାନ ଗଠନ କରାଯାଇଛି ।


    6) ହାଇବ୍ରିଡ଼ ଆନୁଇଟି ମୋଡ଼ ( HAM )ରେ ପ୍ରକଳ୍ପଗୁଡ଼ିକୁ କାର୍ଯ୍ୟକାରୀ କରାଯାଉଛି ଯଦ୍ୱାରା ସବ୍ ଅପ୍ଟିମାଲ ଡ଼ିଜାଇନ୍ , କମ୍ ଓ ଆଣ୍ଡ ଏମ ସହଯୋଗ ଓ ମାଲିକାନା ବିହୀନତା ସହଜସାଧ୍ୟ ହୋଇପାରିବ । ଏଚଏଏମ ମଧ୍ୟ ମାଲିକାନା ତଥା ନିର୍ଦ୍ଦିଷ୍ଟ ଭାବେ ଉତ୍ତରଦାୟିତ୍ୱ ଯାହାକି ନିରବଚ୍ଛିନ୍ନ ଗ୍ରହଣୀୟ କାର୍ଯ୍ୟକାରୀତା ଏସଟିପି ପାଇଁ ଦୀର୍ଘକାଳୀନ ଅବସର ପ୍ରଦାନ କରିବ ।


    7) ଗୋଟିଏ ସହର ଗୋଟିଏ ଅପରେଟର: ବର୍ତ୍ତମାନ 13ଟି ସହରରେ ଏସଟିପି ରହିଛି । ସେଗୁଡ଼ିକ କାନପୁର , ଆହ୍ଲାବାଦ , ମଥୁରା , ପାଟନା , କୋଲକାତା , ହାଓଡ଼ା-କମରହାଟି-ବାରାନଗର ଓ ଭାଗଲପୁରକୁ ସମନ୍ୱିତ କରାଯାଇ ଏହାକୁ ଗୋଟିଏ ନୂଆ ଏସଟିପିରେ ପରିଣତ କରାଯାଇଛି । ଏହାକୁ ଏଚଏଏମ ଅଧୀନରେ ପିପିପି ମୋଡ଼ରେ ଟେଣ୍ଡର କରାଯାଉଛି । ଉତ୍ତମ ଉତ୍ତର ଦାୟିତ୍ୱ ଓ ମନିଟରିଂ ନିର୍ଦ୍ଦିଷ୍ଟ ଭାବେ କାର୍ଯ୍ୟକାରୀ କରାଯାଇପାରିବ ।


    8) ପ୍ରକ୍ରିୟାକୃତ ବର୍ଜ୍ୟ ଜଳ ପୁନଃଚକ୍ରଣ ଏବଂ ପୁନଃବ୍ୟବହାରକୁ ପ୍ରୋତ୍ସାହନ ପ୍ରଦାନ: ଇଣ୍ଡିଆନ୍ ଅଏଲ କର୍ପୋରେସନ୍ ଲିମିଟେଡ଼ ସହ ଏକ ବୁଝାମଣା ପତ୍ର ସ୍ୱାକ୍ଷରିତ ହୋଇଛି ଯାହା ପ୍ରକ୍ରିୟାକୃତ ବର୍ଜ୍ୟ ଜଳ ତା ’ ର ମଥୁରା ବିଶୋଧନାଗାର ପାଇଁ ବ୍ୟବହାର କରାଯିବ ।


    9) ଅଭିନବ ପ୍ରଯୁକ୍ତି ଓ ମଡ଼ୁଲାର ଏସଟିପି ବ୍ୟବହାର ଦ୍ୱାରା ଡ଼୍ରେନର ପ୍ରକ୍ରିୟାକରଣ


    10) ଗ୍ରାମାଞ୍ଚଳ ପରିମଳ ବ୍ୟବସ୍ଥା ସୃଷ୍ଟି କରାଯାଇଛି ଏବଂ ଏଥିପାଇଁ ଗଙ୍ଗାକୂଳର ନିର୍ଦ୍ଦିଷ୍ଟ ଗ୍ରାମମାନଙ୍କୁ ଚିହ୍ନଟ କରାଯାଇଛି । ପାନୀୟ ଜଳ ଓ ପରିମଳ ବିଭାଗ ପକ୍ଷରୁ ଏଥିପାଇଁ ସହଯୋଗ ଯୋଗାଇ ଦିଆଯାଇଛି । ଗଙ୍ଗା କୂଳର ମୋଟ 4465ଟି ଗ୍ରାମକୁ ମୁକ୍ତାକାଶ ପରିମଳମୁକ୍ତ ଗ୍ରାମ ଘୋଷଣା କରାଯାଇଛି ।


    11) ନଦୀପୃଷ୍ଠ ସ୍ୱଚ୍ଛକରଣ କାର୍ଯ୍ୟକ୍ରମକୁ ହାତକୁ ନିଆଯାଇଛି ଏବଂ ନଦୀକୂଳ କଠିନ ବର୍ଜ୍ୟ ସଫେଇକୁ ନିୟମିତ ଭିତ୍ତିରେ କାର୍ଯ୍ୟକାରୀ କରାଯାଉଛି ।


    ଏନଏମସିଜି ଯୋଜନା କାର୍ଯ୍ୟକାରୀ ହେବା ଦିନଠାରୁ ଏଥିପାଇଁ ହୋଇଥିବା ବ୍ୟୟ ଯଥା , 2011-12 ଠାରୁ 2018-19 ଆର୍ଥିକ ବର୍ଷ 2018 ଜୁନ 30 ତାରିଖ ସୁଦ୍ଧା ମୋଟ 4,322.37 କୋଟି ଟଙ୍କା ବ୍ୟୟ କରାଯାଇଛି । ନମାମୀ ଗଙ୍ଗେ କାର୍ଯ୍ୟକ୍ରମ ଅଧୀନରେ ମୋଟ 221ଟି ପ୍ରକଳ୍ପ ପାଇଁ 22,238.49 କୋଟି ଟଙ୍କା ମଂଜୁର କରାଯାଇଛି । 221ଟି ପ୍ରକଳ୍ପ ମଧ୍ୟରୁ 58ଟି ପ୍ରକଳ୍ପ ଏବେ ସୁଦ୍ଧା ସଂପୂର୍ଣ୍ଣ ହୋଇଛି ଏବଂ ଅନ୍ୟ 95ଟି ପ୍ରକଳ୍ପ କାର୍ଯ୍ୟ ଏବେ ଜାରି ରହିଛି । ଏହାର ବିସ୍ତୃତ ବିବରଣୀ ନିମ୍ନରେ ପ୍ରଦାନ କରାଗଲା:

      * ବର୍ଜବସ୍ତୁ ନିଷ୍କାସନ ଭିତ୍ତିଭୂମି ବିକାଶ ସକାଶେ 105ଟି ପ୍ରକଳ୍ପକୁ ମଞ୍ଜୁରି ପ୍ରଦାନ କରାଯାଇଛି ଏବଂ ଏହାର ମୋଟ ବର୍ଜ୍ୟ ପ୍ରକ୍ରିୟାକରଣ କ୍ଷମତା 3,293.68 ଏମଏଲଡ଼ି (ସେଥି ମଧ୍ୟରେ 887.00 MLD ର ପୁନଃଥଇଥାନ ସାମିଲ) ଏବଂ 4,842.30 କିଲୋମିଟର ଦୈର୍ଘ୍ୟର ବର୍ଜ୍ୟ ନିଷ୍କାସନ ନେଟୱାର୍କ ନିର୍ମାଣ ଯାହାପାଇଁ ମୋଟ 17,485.11 କୋଟି ଟଙ୍କା ବ୍ୟୟ କରାଯିବ । ସେଥି ମଧ୍ୟରୁ 26ଟି ପ୍ରକଳ୍ପ କାର୍ଯ୍ୟ ଇତି ମଧ୍ୟରେ ଶେଷ ହୋଇସାରିଛି ଯାହା 328.13 ଏମଏଲଡ଼ି କ୍ଷମତାର ଏକ ନୂତନ ଏସଟିପି ସୃଷ୍ଟି କରିଛି ଏବଂ 92 ଏମଏଲଡ଼ିର ଏସଟିପି କ୍ଷମତାର ପୁନଃଥଇଥାନ କରାଯାଇଛି । ଏହାତିରିକ୍ତ , 44ଟି ପ୍ରକଳ୍ପର କାର୍ଯ୍ୟ ସଂପୂର୍ଣ୍ଣ ହେବାର ଆଗୁଆ ପର୍ଯ୍ୟାୟରେ ପହଞ୍ଚିଛି ଯାହା ନୂଆ 769 ଏମଏଲଡ଼ି କ୍ଷମତା ବିଶିଷ୍ଟ ଏସଟିପି ସୃଷ୍ଟି କରିବ ଓ 86 ଏମଏଲଡ଼ି କ୍ଷମତାର ପୁନଃଥଇଥାନ କରିବ ।
      * ଗୋଟିଏ ପ୍ରକଳ୍ପରେ 20ଟି ଡ଼୍ରେନ ସାମିଲ କରାଯିବାକୁ ମଞ୍ଜୁରି ପ୍ରଦାନ କରାଯାଇଛି ଯାହାକି ମଡ଼ୁଲାର ଏସଟିପି ମାଧ୍ୟମରେ ଡ଼୍ରେନ ଟ୍ରିଟମେଣ୍ଟ କରାଯାଇପାରିବ । ଘାଟ , ଶ୍ମଶାନ ଘାଟ ଏବଂ ନଦୀକୂଳର ବିକାଶ ଘଟାଯାଉଛି: ମୋଟ 63ଟି ଏଭଳି ପ୍ରକଳ୍ପକୁ ମଞ୍ଜୁରି ପ୍ରଦାନ କରାଯାଇ ଘାଟ , ଶ୍ମଶାନ ଘାଟ ଓ ନଦୀକୂଳର ବିକାଶ ଘଟାଯାଉଛି । ସେଥି ମଧ୍ୟରୁ 24ଟି ପ୍ରକଳ୍ପ କାର୍ଯ୍ୟ ଶେଷ ହୋଇଛି । ଅବଶିଷ୍ଟ ପ୍ରକଳ୍ପ କାର୍ଯ୍ୟ ଜାରି ରହିଛି । ସେଥିମଧ୍ୟରୁ 54ଟି ଘାଟ , 10ଟି ଶ୍ମଶାନ ଘାଟ ଏବେ ସୁଦ୍ଧା ସଂପୂର୍ଣ୍ଣ ହୋଇଛି ।
      * ବାରାଣାସୀର ଘାଟ ସଫେଇ ସକାଶେ ମଂଜୁର ପ୍ରକଳ୍ପ: ବିଠୁର , କାନପୁର , ଆହ୍ଲାବାଦ , ମଥୁରା-ବୃନ୍ଦାବନ ଓ ହରିଦ୍ୱାର ।
      * ନଦୀପଠା ସଫେଇ କାର୍ଯ୍ୟ 11ଟି ସ୍ଥାନରେ କରାଯାଉଛି ଏବଂ ସେଥି ମଧ୍ୟରେ ଦିଲ୍ଲୀ , ହରିଦ୍ୱାର , ମଥୁରା-ବୃନ୍ଦାବନ , ଗଡ଼ମୁକ୍ତେଶ୍ୱର , କାନପୁର , ଆହ୍ଲାବାଦ , ବାରାଣାସୀ , ପାଟଣା , ସାହିବଗଞ୍ଜ , ହାଓଡ଼ା ଏବଂ ନବଦ୍ୱୀପ ।
      * ଜଳର ଗୁଣାତ୍ମକ ମାନ ନିର୍ଦ୍ଧାରଣ ସକାଶେ ଆନୁଷ୍ଠାନିକ ପ୍ରକଳ୍ପର ବିକାଶ ନିମନ୍ତେ 14ଟି ପ୍ରକଳ୍ପକୁ ମଞ୍ଜୁରି ମିଳିଛି । ସେଥି ମଧ୍ୟରୁ ଗୋଟିଏ ପ୍ରକଳ୍ପ କାର୍ଯ୍ୟ ଶେଷ ହୋଇଛି ଏବଂ 7ଟିର କାର୍ଯ୍ୟ ଜାରିରହିଛି ।
      * ପ୍ରବର୍ତ୍ତନ ସହଯୋଗ/ଗବେଷଣା ବିକାଶ ସକାଶେ 4ଟି ପ୍ରକଳ୍ପକୁ ମଞ୍ଜୁରି ପ୍ରଦାନ: ସେଥି ମଧ୍ୟରୁ ଗୋଟିଏ ପ୍ରକଳ୍ପ କାର୍ଯ୍ୟ ଶେଷ ହୋଇଥିବା ବେଳେ ଅନ୍ୟ ଗୋଟିଏ ଚାଲୁ ରହିଛି ।
      * ଜୈବ ବିବିଧତା ସଂରକ୍ଷଣ ଓ ବନୀକରଣ ନିମନ୍ତେ 19ଟି ପ୍ରକଳ୍ପକୁ ମଞ୍ଜୁରି ଦିଆଯାଇଛି । ସେଥି ମଧ୍ୟରୁ 6ଟି ପ୍ରକଳ୍ପ କାର୍ଯ୍ୟ ଶେଷ ହୋଇଥିବା ବେଳେ ଆଉ 8ଟି ପ୍ରକଳ୍ପ କାର୍ଯ୍ୟ ଜାରି ରହିଛି ।
      * କମ୍ପୋଜିଟ୍ ପର୍ଯ୍ୟାବରଣ ଟାସ୍କ ଫୋର୍ସ ଗଠନ ସକାଶେ ମଂଜୁର ପ୍ରକଳ୍ପ କାର୍ଯ୍ୟ ଜାରି ରହିଛି ।
      * ବର୍ଜ୍ୟନାଳର ଜୈବ ଉପଚାର ସକାଶେ 8ଟି ପ୍ରକଳ୍ପକୁ ମଞ୍ଜୁରି ମିଳିଛି
      * ଗଙ୍ଗାନଦୀ କୂଳରେ ଅବସ୍ଥିତ ଗ୍ରାମପଞ୍ଚାୟତଗୁଡ଼ିକରେ ଶୌଚାଗାରର ନିର୍ମାଣ ସକାଶେ ଏକ ପ୍ରକଳ୍ପର ବିକାଶ ଘଟାଯାଉଛି ।

    କେନ୍ଦ୍ର ଜଳ ସଂପଦ , ନଦୀ ବିକାଶ ଓ ଗଙ୍ଗା ସଂରକ୍ଷଣ ରାଷ୍ଟ୍ରମନ୍ତ୍ରୀ ଡ଼କ୍ଟର ସତ୍ୟ ପାଲ ସିଂହ ରାଜ୍ୟସଭାରେ ଏକ ପ୍ରଶ୍ନର ଲିଖିତ ଉତ୍ତର ଦେଇ ଆଜି ଏହି ସୂଚନା ପ୍ରଦାନ କରିଛନ୍ତି ।


    **************

    
    
    (Release ID: 1542075) Visitor Counter : 2
    
    
    
    
    

*