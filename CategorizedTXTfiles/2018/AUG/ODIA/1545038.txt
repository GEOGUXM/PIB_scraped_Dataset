      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ବିମଷ୍ଟେକ ପୂର୍ଣାଙ୍ଗ ଅଧିବେଶନରେ ପ୍ରଧାନମନ୍ତ୍ରୀଙ୍କ ବକ୍ତବ୍ୟ (ଅଗଷ୍ଟ 30, 2018)
      Posted On: 30 AUG 2018 7:32PM by PIB Bhubaneshwar


    ମହାମହିମ , ରାଇଟ ଅନରେବଲ ପ୍ରଧାନମନ୍ତ୍ରୀ ଓଲି ମହୋଦୟ ,


    ବିମଷ୍ଟେକ ସଦସ୍ୟ ଦେଶମାନଙ୍କରୁ ଆସିଥିବା ମୋର ସାଥୀ ନେତୃମଣ୍ଡଳୀ ,


    ସର୍ବପ୍ରଥମେ ମୁଁ ଏହି ଚତୁର୍ଥ ବିମଷ୍ଟେକ ଶିଖର ସମ୍ମିଳନୀର ସଫଳ ଆୟୋଜନ ଲାଗି ନେପାଳ ସରକାରଙ୍କୁ ଏବଂ ପ୍ରଧାନମନ୍ତ୍ରୀ ଓଲିଙ୍କୁ ହୃଦୟର କୃତଜ୍ଞତା ପ୍ରକଟ କରିବାକୁ ଚାହୁଁଛି । ଯଦିଓ ମୋ ପାଇଁ ଏହା ପ୍ରଥମ ବିମଷ୍ଟେକ ଶିଖର ସମ୍ମିଳନୀ ଅଟେ , କିନ୍ତୁ 2016 ରେ ମୋତେ ଗୋଆରେ ବ୍ରିକ୍ସ ଶିଖର ସମ୍ମିଳନୀ ସହିତ ବିମଷ୍ଟେକ ରିଟ୍ରିଟ ଆୟୋଜନ କରିବାର ସୁଯୋଗ ମିଳିଥିଲା । ଗୋଆରେ ଆମେ ପଦକ୍ଷେପ ପାଇଁ ଏଜେଣ୍ଡା ନିର୍ଦ୍ଧାରଣ କରିଥିଲୁ , ଏହାର ଅନୁରୂପ ହିଁ ଆମର ଦଳ ପ୍ରଶଂସନୀୟ ପରବର୍ତ୍ତୀ ପଦକ୍ଷେପ ନେଇଛି ।


    ଏଥିରେ ସାମିଲ ରହିଛି :


    ପ୍ରଥମ ବାର୍ଷିକ ବିମଷ୍ଟେକ ବିପର୍ଯ୍ୟୟ ପରିଚାଳନା କାର୍ଯ୍ୟକ୍ରମର ଆୟୋଜନ ।


    ଜାତୀୟ ସୁରକ୍ଷା ମୁଖ୍ୟମାନଙ୍କର ଦୁଇଟି ସାକ୍ଷାତ ।


    ବିମଷ୍ଟେକ ବାଣିଜ୍ୟ ସୁବିଧା ଚୁକ୍ତି ଉପରେ ଚର୍ଚ୍ଚାରେ ଅଗ୍ରଗତି ।


    ବିମଷ୍ଟେକ ଗ୍ରିଡ ଆନ୍ତଃ ସଂଯୋଗ ବିଷୟରେ ବୁଝାମଣା ।


    ଏଥିପାଇଁ ମୁଁ ସବୁ ଦେଶର ପ୍ରତିନିଧିମାନଙ୍କୁ ଅଭିନନ୍ଦନ ଜଣାଉଛି ।


    ମହାମହିମଗଣ ,


    ଏହି କ୍ଷେତ୍ରର ସମସ୍ତ ଦେଶମାନଙ୍କ ସହିତ ଭାରତର କେବଳ କୂଟନୈତିକ ସମ୍ପର୍କ ନାହିଁ । ଆମେ ସବୁ ଦେଶ ଶହ ଶହ ବର୍ଷ ଧରି ସଭ୍ୟତା , ଇତିହାସ , କଳା , ଭାଷା , ଖାଦ୍ୟ-ପେୟ ଏବଂ ଆମର ସହଭାଗୀ ସଂସ୍କୃତିର ଅତୁଟ ବନ୍ଧନରେ ଯୋଡ଼ି ହୋଇଛୁ । ଏହି କ୍ଷେତ୍ରର ଗୋଟିଏ ପଟେ ମହାନ ହିମାଳୟ ପର୍ବତ ଶୃଙ୍ଖଳା ରହିଛି ଏବଂ ଅନ୍ୟପଟେ ଭାରତ ଏବଂ ପ୍ରଶାନ୍ତ ମହାସାଗର ମଧ୍ୟରେ ଥିବା ବଙ୍ଗୋପସାଗର । ବଙ୍ଗୋପସାଗରର ଏହି କ୍ଷେତ୍ର ଆମ ସମସ୍ତଙ୍କ ବିକାଶ , ସୁରକ୍ଷା ଏବଂ ପ୍ରଗତି ଲାଗି ବିଶେଷ ଗୁରୁତ୍ୱ ବହନ କରିଥାଏ । ଏବଂ ସେଥିପାଇଁ , ଏହା ଆଶ୍ଚର୍ଯ୍ୟର କଥା ନୁହେଁ ଯେ ଭାରତର “ ପଡୋଶୀ ପ୍ରଥମ ” ଏବଂ “ ପ୍ରାଚ୍ୟମୁଖୀ ନୀତି ” ( Act East), ଉଭୟ ନୀତିର ମିଳନ ଏହି ବଙ୍ଗୋପସାଗରର କ୍ଷେତ୍ରରେ ହେଉଅଛି ।


    ମହାମହିମଗଣ ,


    ଆମେ ସମସ୍ତେ ବିକାଶଶୀଳ ଦେଶ ଅଟୁ । ନିଜ ନିଜ ଦେଶରେ ଶାନ୍ତି , ସମୃଦ୍ଧି ଏବଂ ସୌଭାଗ୍ୟ ଆମର ସବୁଠୁ ବଡ଼ ପ୍ରାଥମିକତା ଅଟେ । କିନ୍ତୁ ଆଜିର ପରସ୍ପର ସଂଯୁକ୍ତ ବିଶ୍ୱରେ ଏହି କାମ କେହି ଏକୁଟିଆ କରିପାରିବେ ନାହିଁ । ଆମକୁ ପରସ୍ପରର ସହ ଚାଲିବାକୁ ଅଛି , ପରସ୍ପରର ସହାୟକ ହେବାର ଅଛି , ପରସ୍ପରର ପ୍ରୟାସର ପରିପୂରକ ହେବାକୁ ଅଛି । ମୁଁ ମାନୁଛି ଯେ ସବୁଠୁ ବଡ଼ ସୁଯୋଗ ହେଉଛି ସଂଯୋଗର- ବାଣିଜ୍ୟ ଯୋଗାଯୋଗ , ଅର୍ଥନୈତିକ ସଂଯୋଗ , ପରିବହନ ସଂଯୋଗ , ଡିଜିଟାଲ ସଂଯୋଗୀକରଣ ଏବଂ ଜନସାଧାରଣଙ୍କ ମଧ୍ୟରେ ସମ୍ପର୍କ- ସମସ୍ତ ଦିଗରେ ଆମକୁ କାମ କରିବାକୁ ହେବ । ବିମଷ୍ଟେକରେ ଉପକୂଳ ଜାହାଜ ଚଳାଚଳ ଏବଂ ମୋଟର ବାହନ ବୁଝାମଣାକୁ ଆଗକୁ ବଢ଼ାଇବା ଲାଗି ଆମେ ଭବିଷ୍ୟତରେ ମଧ୍ୟ ସାକ୍ଷାତର ଆୟୋଜନ କରିପାରିବା । ଆମର ଉଦ୍ୟୋଗୀମାନଙ୍କ ମଧ୍ୟରେ ସମ୍ପର୍କ ଏବଂ ଯୋଗାଯୋଗକୁ ବଢ଼ାଇବା ଲାଗି ଭାରତ ବିମଷ୍ଟେକ ଷ୍ଟାର୍ଟ ଅପ କନକ୍ଲେଭ ଆୟୋଜନ କରିବା ଲାଗି ପ୍ରସ୍ତୁତ ଅଛୁ । ଆମେ ସବୁ ଦେଶ ଅଧିକାଂଶ ଭାବେ କୃଷି ପ୍ରଧାନ ଅଟୁ ଏବଂ ଜଳବାୟୁ ପରିବର୍ତ୍ତନର ଆଶଙ୍କା ସହ ସଂଘର୍ଷ କରୁଅଛୁ । ଏହି ସନ୍ଦର୍ଭରେ କୃଷି ଗବେଷଣା , ଶିକ୍ଷା ଏବଂ ବିକାଶ କ୍ଷେତ୍ରରେ ସହଯୋଗ ଲାଗି ଭାରତ , ଜଳବାୟୁ ସ୍ମାର୍ଟ କୃଷି ବ୍ୟବସ୍ଥା ବିଷୟରେ ଏକ ଅନ୍ତର୍ଜାତୀୟ ସମ୍ମିଳନୀର ଆୟୋଜନ କରିବ । ଡିଜିଟାଲ ସଂଯୋଗୀକରଣ କ୍ଷେତ୍ରରେ ଭାରତ ନିଜ ଜାତୀୟ ଜ୍ଞାନ ନେଟୱାର୍କକୁ ଶ୍ରୀଲଙ୍କା , ବାଂଲାଦେଶ , ଭୂଟାନ ଏବଂ ନେପାଳକୁ ସମ୍ପ୍ରସାରିତ କରିବା ଲାଗି ଆରମ୍ଭରୁ ପ୍ରତିବଦ୍ଧ ହୋଇ ରହିଛି । ଆମେ ଏହାକୁ ମିଆଁମାର ଏବଂ ଥାଇଲାଣ୍ଡକୁ ମଧ୍ୟ ସମ୍ପ୍ରସାରିତ କରିବା ଲାଗି ପ୍ରସ୍ତାବ ଦେଉଛୁ । ମୁଁ ଆଶା କରୁଛି ଯେ ସମସ୍ତ ବିମଷ୍ଟେକ ଦେଶ ଚଳିତ ବର୍ଷ ଅକ୍ଟୋବରରେ ନୂଆଦିଲ୍ଲୀରେ ଆୟୋଜନ କରାଯିବାକୁ ଥିବା ଇଣ୍ଡିଆ ମୋବାଇଲ କଂଗ୍ରେସରେ ଭାଗିଦାର ହେବେ । ଏହି କଂଗ୍ରେସରେ ବିମଷ୍ଟେକ ମନ୍ତ୍ରୀସ୍ତରୀୟ ସମ୍ମିଳନୀ ମଧ୍ୟ ସାମିଲ ଅଛି । ବିମଷ୍ଟେକ ସଦସ୍ୟ ଦେଶଗୁଡ଼ିକ ସହିତ ଯୋଗାଯୋଗ ବଢ଼ାଇବାରେ ଭାରତର ପୂର୍ବୋତ୍ତର କ୍ଷେତ୍ରର ଗୁରୁତ୍ୱପୂର୍ଣ୍ଣ ଭୂମିକା ରହିବ । ଭାରତର ପୂର୍ବୋତ୍ତର କ୍ଷେତ୍ରର ବିକାଶ ଲାଗି ଉତ୍ତର ପୂର୍ବାଂଚଳ କ୍ଷେତ୍ରରେ ବିଜ୍ଞାନ ଏବଂ ପ୍ରଯୁକ୍ତି ହସ୍ତକ୍ଷେପ ନାମକ ଏକ ପ୍ରୟାସ ଆରମ୍ଭ କରାଯାଇଛି । ଆମେ ଏହି କାର୍ଯ୍ୟକ୍ରମକୁ ବିମଷ୍ଟେକ ସଦସ୍ୟ ଦେଶଗୁଡ଼ିକ ପାଇଁ ସମ୍ପ୍ରସାରିତ କରିବା ଲାଗି ପ୍ରସ୍ତାବ ଦେଉଛୁ । ଏହା ମାଧ୍ୟମରେ ଗ୍ରାମୀଣ କ୍ଷେତ୍ରରେ ଶକ୍ତି , ବର୍ଜ୍ୟବସ୍ତୁ ପରିଚାଳନା , କୃଷି ଏବଂ ଦକ୍ଷତା ବିକାଶକୁ ପ୍ରୋତ୍ସାହନ ଦିଆଯାଇପାରିବ । ଏଥିସହିତ ଭାରତର ଉତ୍ତର ପୂର୍ବ ମହାକାଶ ପ୍ରୟୋଗ କେନ୍ଦ୍ରରେ ବିମଷ୍ଟେକ ସଦସ୍ୟ ଦେଶଗୁଡ଼ିକର ଗବେଷକ , ଛାତ୍ରଛାତ୍ରୀ ଏବଂ ପେସାଦାରମାନଙ୍କ ପାଇଁ ଆମେ 24 ଟି ସ୍କଲାରଶିପ ମଧ୍ୟ ଯୋଗାଇ ଦେବୁ ।


    ମହାମହିମଗଣ ,


    ଏହି କ୍ଷେତ୍ରର ଲୋକମାନଙ୍କ ମଧ୍ୟରେ ଶହ ଶହ ବର୍ଷ ପୁରୁଣା ସମ୍ପର୍କ ଆମ ସମ୍ପର୍କକୁ ଏକ ଦୃଢ଼ ମୂଳଦୁଆ ପ୍ରଦାନ କରିଥାଏ । ଏବଂ ଏହି ସମ୍ପର୍କର ମଧ୍ୟ ଏକ ବିଶେଷ ଦିଗ ହେଉଛି ବୌଦ୍ଧ ଧର୍ମ ଏବଂ ଚିନ୍ତନ । ଅଗଷ୍ଟ 2020 ରେ ଭାରତ ଅନ୍ତର୍ଜାତୀୟ ବୌଦ୍ଧ ସମ୍ମେଳନ ଆୟୋଜନ କରିବ । ମୁଁ ସମସ୍ତ ବିମଷ୍ଟେକ ସଦସ୍ୟ ରାଷ୍ଟ୍ରମାନଙ୍କୁ ଏହି ଅବସରରେ ସମ୍ମାନିତ ଅତିଥି ଭାବେ ଭାଗିଦାର ହେବା ଲାଗି ନିମନ୍ତ୍ରଣ ଜଣାଉଛି । ଆମର ଯୁବପିଢ଼ିଙ୍କ ମଧ୍ୟରେ ସର୍ମ୍ପକୁ ପ୍ରୋତ୍ସାହନ ଦେବା ଲାଗି ବିମଷ୍ଟେକ ଯୁବ ଶିଖର ସମ୍ମିଳନୀ ଏବଂ ବିମଷ୍ଟେକ ବ୍ୟାଣ୍ଡ ଫେଷ୍ଟିଭାଲର ଆୟୋଜନ ନିମନ୍ତେ ଭାରତ ପ୍ରସ୍ତାବ ରଖିବାକୁ ଚାହୁଁଛି । ଏମାନଙ୍କ ସହିତ ଆମେ ବିମଷ୍ଟେକ ଯୁବ ଜଳ କ୍ରୀଡ଼ାର ଆୟୋଜନ ମଧ୍ୟ କରିପାରିବା । ବିମଷ୍ଟେକ ଦେଶମାନଙ୍କର ଯୁବ ଛାତ୍ରମାନଙ୍କ ପାଇଁ ନାଳନ୍ଦା ବିଶ୍ୱ ବିଦ୍ୟାଳୟରେ 30 ଟି ସ୍କଲାରଶିପ ଏବଂ ଜିପମାର ଇନଷ୍ଟିଚ୍ୟୁଟରେ ଏଡଭାନ୍ସ ମେଡିସିନ ଲାଗି 12 ଟି ଗବେଷଣା ଫେଲୋସିପ ମଧ୍ୟ ଦିଆଯିବ । ଏଥିସହିତ , ଭାରତର ଆଇଟେକ କାର୍ଯ୍ୟକ୍ରମ ଅନ୍ତର୍ଗତ ପର୍ଯ୍ୟଟନ , ପରିବେଶ , ବିପର୍ଯ୍ୟୟ ପରିଚାଳନା , ନବୀକରଣଯୋଗ୍ୟ ଶକ୍ତି , କୃଷି ବାଣିଜ୍ୟ ଏବଂ ବିଶ୍ଵ ବାଣିଜ୍ୟ ସଂଗଠନ ଭଳି ବିଷୟରେ 100 ଟି ସ୍ୱଳ୍ପ ଅବଧି ତାଲିମ ପାଠ୍ୟକ୍ରମ ମଧ୍ୟ ଉପଲବ୍ଧ କରାଯିବ । ବଙ୍ଗୋପସାଗର କ୍ଷେତ୍ରରେ କଳା , ସଂସ୍କୃତି , ସାମୁଦ୍ରିକ ଆଇନ ଏବଂ ଅନ୍ୟ ବିଷୟ ଉପରେ ଗବେଷଣା ଲାଗି ଆମେ ନାଳନ୍ଦା ବିଶ୍ୱବିଦ୍ୟାଳୟରେ ଏକ ବଙ୍ଗୋପସାଗର ଅଧ୍ୟୟନ କେନ୍ଦ୍ରର ମଧ୍ୟ ପ୍ରତିଷ୍ଠା କରିବୁ । ଏହି କେନ୍ଦ୍ରରେ ଆମେ ସବୁ ଦେଶର ଭାଷାମଧ୍ୟରେ ପରସ୍ପର ସହ ରହିଥିବା ସମ୍ପର୍କ ବିଷୟରେ ମଧ୍ୟ ଗବେଷଣା କରିପାରିବା । ଆମେ ସବୁ ଦେଶମାନେ ନିଜ ନିଜର ଦୀର୍ଘ ଇତିହାସ , ଏବଂ ଇତିହାସ ସହ ଜଡ଼ିତ ପର୍ଯ୍ୟଟନର ସମ୍ଭାବନାର ସମ୍ପୂର୍ଣ୍ଣ ଲାଭ ଉଠାଇବା ଲାଗି ଐତିହାସିକ ଅଟ୍ଟାଳିକା ଏବଂ ସ୍ମାରକୀଗୁଡ଼ିକ ପୁନରୁଦ୍ଧାର ଲାଗି ଆମେ ସହଯୋଗ କରିପାରିବା ।


    କ୍ଷେତ୍ରୀୟ ସଂଯୋଗୀକରଣ ଏବଂ ଆର୍ଥିକ ପ୍ରଗତି ଏବଂ ସମୃଦ୍ଧି ଲାଗି ଆମର ଏହି ମିଳିତ ପ୍ରୟାସର ସଫଳତା ଲାଗି ଏହା ଆବଶ୍ୟକ ଅଟେ ଯେ ଆମ କ୍ଷେତ୍ରରେ ଶାନ୍ତି ଏବଂ ସୁରକ୍ଷାର ବାତାବରଣ ରହୁ । ହିମାଳୟ ଏବଂ ବଙ୍ଗୋପସାଗର ସହ ସଂଲଗ୍ନ ଆମ ଦେଶଗୁଡ଼ିକ , ବାରମ୍ବାର ପ୍ରାକୃତିକ ବିପର୍ଯ୍ୟୟର ସମ୍ମୁଖୀନ ହେଉଛନ୍ତି । କେତେବେଳେ ବନ୍ୟା , କେତେବେଳେ ବାତ୍ୟା , କେତେବେଳେ ଭୂକମ୍ପ । ଏହି ସନ୍ଦର୍ଭରେ ପରସ୍ପର ସହିତ ମାନବୀୟ ଏବଂ ବିପର୍ଯ୍ୟୟ ସହାୟତା ପ୍ରୟାସରେ ଆମ ସହଯୋଗ ଏବଂ ସମନ୍ୱୟ ନିହାତି ଆବଶ୍ୟକ । ଆମ କ୍ଷେତ୍ରର ଭୌଗଳିକ ସ୍ଥିତି ବିଶ୍ୱସ୍ତରୀୟ ସାମୁଦ୍ରିକ ବାଣିଜ୍ୟ ମାର୍ଗ ସହ ଯୋଡ଼ି ହୋଇ ରହିଛି , ଏବଂ ଆମ ସମସ୍ତଙ୍କ ଅର୍ଥବ୍ୟବସ୍ଥାରେ ମଧ୍ୟ ନୀଳ ଅର୍ଥବ୍ୟବସ୍ଥାର ବିଶେଷ ଗୁରୁତ୍ୱ ରହିଛି । ଏଥିସହିତ , ଆଗାମୀ ଡିଜିଟାଲ ଯୁଗରେ ଆମର ଅର୍ଥବ୍ୟବସ୍ଥା ଲାଗି ସାଇବର ଅର୍ଥବ୍ୟବସ୍ଥାର ମହତ୍ୱ ମଧ୍ୟ ଅଧିକରୁ ଅଧିକ ବଢ଼ିବ । ଏହା ସ୍ପଷ୍ଟ ଯେ ଆମର କ୍ଷେତ୍ରୀୟ ସୁରକ୍ଷା ସହଯୋଗରେ ଏ ସମସ୍ତ ବିଷୟରେ ସହଯୋଗକୁ ସୁଦୃଢ଼ କରିବା ଦିଗରେ ଆମକୁ ଦୃଢ଼ ପଦକ୍ଷେପ ଉଠାଇବାକୁ ହେବ । ଏବଂ ସେଥିପାଇଁ , ଆସନ୍ତା ମାସରେ ଭାରତରେ ଆୟୋଜନ ହେବାକୁ ଥିବା ବିମଷ୍ଟେକ ବହୁପକ୍ଷୀୟ ସାମରିକ କ୍ଷେତ୍ର ତାଲିମ ଯୋଜନା ଏବଂ ସ୍ଥଳ ସେନା ପ୍ରମୁଖମାନଙ୍କ କନକ୍ଲେଭକୁ ମୁଁ ସ୍ୱାଗତ କରୁଛି । ଭାରତ ବିମଷ୍ଟେକ ଦେଶଗୁଡ଼ିକୁ ନେଇ ଏକ ତ୍ରୀପକ୍ଷୀୟ ସେବା ମାନବୀୟ ସହାୟତା ଏବଂ ବିପର୍ଯ୍ୟୟ ଉଦ୍ଧାର କାର୍ଯ୍ୟକ୍ରମର ମଧ୍ୟ ଆୟୋଜନ କରିବ । ଦ୍ୱିତୀୟ ବାର୍ଷିକ ବିମଷ୍ଟେକ ବିପର୍ଯ୍ୟୟ ପରିଚାଳନା କାର୍ଯ୍ୟକ୍ରମର ଆୟୋଜନ ଲାଗି ମଧ୍ୟ ଭାରତ ପ୍ରସ୍ତୁତ ରହିଛି । ଆମେ ବିପର୍ଯ୍ୟୟ ପରିଚାଳନା କ୍ଷେତ୍ରରେ କାର୍ଯ୍ୟରତ ଅଧିକାରୀମାନଙ୍କ ଲାଗି ସାମର୍ଥ୍ୟ ନିର୍ମାଣରେ ମଧ୍ୟ ସହଯୋଗ କରିବା ଲାଗି ପ୍ରସ୍ତୁତ ଅଛୁ । ଭାରତ ନୀଳ ଅର୍ଥବ୍ୟବସ୍ଥା ଉପରେ ମଧ୍ୟ ସମସ୍ତ ବିମଷ୍ଟେକ ଦେଶଗୁଡ଼ିକର ଯୁବକମାନଙ୍କ ଏକ ହ୍ୟାକାଥନ ଆୟୋଜନ କରିବ । ଏହାଦ୍ୱାରା ନୀଳ ଅର୍ଥବ୍ୟବସ୍ଥାର ସମ୍ଭାବନା ଏବଂ ସହଯୋଗ ଉପରେ ମଧ୍ୟ ଦୃଷ୍ଟି ଦିଆଯିବ ।


    ମହାମହିମଗଣ ,


    ଆମ ଭିତରେ ଏମିତି କୌଣସି ଗୋଟିଏ ଦେଶ ନାହିଁ ଯେଉଁ ଦେଶ ଆତଙ୍କବାଦ ଏବଂ ଆତଙ୍କବାଦର ନେଟୱାର୍କ ସହ ଜଡ଼ିତ ଆନ୍ତଃଦେଶୀୟ ଅପରାଧ ଏବଂ ନିଶା କାରବାର ଭଳି ସମସ୍ୟାର ସାମ୍ନା କରିନାହିଁ । ନିଶା ଦ୍ରବ୍ୟର ସମ୍ବନ୍ଧୀୟ ବିଷୟରେ ଆମେ ବିମଷ୍ଟେକ ମଂଚରେ ଏକ ସମ୍ମିଳନୀର ଆୟୋଜନ କରିବା ଲାଗି ପ୍ରସ୍ତୁତ ଅଛୁ । ଏହା ସ୍ପଷ୍ଟ ଯେ ଏହି ସମସ୍ୟା କୌଣସି ଗୋଯିଏ ଦେଶର ଆଇନ ଶୃଙ୍ଖଳା ସମସ୍ୟା ନୁହେଁ । ଏହାର ମୁକାବିଲା କରିବା ଲାଗି ଆମକୁ ଏକଜୁଟ ହେବାକୁ ପଡ଼ିବ । ଏବଂ ସେଥିପାଇଁ ଯଥୋଚିତ ଆଇନ ଏବଂ ନିୟମର ବ୍ୟବସ୍ଥା ସ୍ଥାପନ କରିବାକୁ ହେବ । ଏହି ସନ୍ଦର୍ଭରେ ଆମର ଆଇନ ପ୍ରଣେତାମାନେ , ବିଶେଷ କରି ମହିଳା ସାଂସଦମାନଙ୍କ ଆପୋସ ସମ୍ପର୍କ ସହାୟକ ସାବ୍ୟସ୍ତ ହୋଇପାରିବ । ମୋର ପ୍ରସ୍ତାବ ଯେ ଆମେ ବିମଷ୍ଟେକ ମହିଳା ସାଂସଦମାନଙ୍କ ମଂଚ ପ୍ରତିଷ୍ଠା କରିବା ଉଚିତ ।


    ମହାମହିମଗଣ ,


    ଗତ ଦୁଇ ଦଶକରେ ବିମଷ୍ଟେକ ଉଲ୍ଲେଖନୀୟ ଅଗ୍ରଗତି ହାସଲ କରିଛି । କିନ୍ତୁ ଏବେ ଆମ ସମ୍ମୁଖରେ ବହୁତ ଦୀର୍ଘ ପଥ ପଡ଼ିରହିଛି । ଆମର ଆର୍ଥିକ ଏକୀକରଣକୁ ଆହୁରି ଗଭୀର କରିବା ଲାଗି ଏବେ ବ୍ୟାପକ ସମ୍ଭାବନା ରହିଛି । ଏବଂ ଏହା ଆମର ଲୋକମାନେ ଆମ ଠାରୁ ଆଶା ମଧ୍ୟ କରୁଛନ୍ତି । ଏହି ଚତୁର୍ଥ ଶିଖର ସମ୍ମିଳନୀ , ଆମର ଜନମାନସର ଆଶା , ଆକାଂକ୍ଷା ଏବଂ ଅଭିଳାଷାକୁ ପୂରଣ କରିବା ଦିଗରେ ଦୃଢ଼ ପଦକ୍ଷେପ ଉଠାଇବାର ବହୁତ ଭଲ ସୁଯୋଗ ଅଟେ । ଏହି ଚତୁର୍ଥ ଶିଖର ସମ୍ମିଳନୀର ଘୋଷଣାନାମା ବହୁସଂଖ୍ୟକ ଗୁରୁତ୍ୱପୂର୍ଣ୍ଣ ନିଷ୍ପତ୍ତିକୁ ନିଜ ଭିତରେ ସମାହିତ କରି ରଖିଛି । ଏଗୁଡ଼ିକ ଦ୍ୱାରା ବିମଷ୍ଟେକର ସଂଗଠନ ଏବଂ ପ୍ରକ୍ରିୟାକୁ ବହୁତ ଲାଭ ମିଳିବ । ଏଥିସହିତ ବିମଷ୍ଟେକର ପ୍ରକ୍ରିୟାକୁ ଦୃଢ଼ ଭାବେ ସ୍ଥାପିତ କରିବା ଲାଗି ଏହି ଶିଖର ସମ୍ମିଳନୀର ସଫଳତା ଏକ ଗୁରୁତ୍ୱପୂର୍ଣ୍ଣ ମାଇଲଖୁଣ୍ଟ ସାବ୍ୟସ୍ତ ହୋଇବ । ଏଥିପାଇଁ ମୁଁ ଆୟୋଜକ ଦେଶ , ନେପାଳ ସରକାର , ଓଲି ମହୋଦୟ , ଏବଂ ସମସ୍ତ ଅଂଶଗ୍ରହଣକାରୀ ନେତୃବୃନ୍ଦଙ୍କୁ ହୃଦୟରୁ ଅଭିନନ୍ଦନ ଜଣାଉଛି । ଆଗକୁ ମଧ୍ୟ ଭାରତ ଆପଣମାନଙ୍କ ସହିତ କାନ୍ଧକୁ କାନ୍ଧ ମିଳାଇ ଚାଲିବା ଲାଗି ପ୍ରତିବଦ୍ଧ ଅଟେ ।


    ଧନ୍ୟବାଦ ।


    ବହୁତ ବହୁତ ଧନ୍ୟବାଦ ।


    **********


    

    
    (Release ID: 1545038) Visitor Counter : 1