      ସଡକ ପରିବହନ ଓ ରାଜପଥ ମନ୍ତ୍ରଣାଳୟ

      ପ୍ରଥମ ଟୋଲ୍-ଅପରେଟ-ଟ୍ରାନ୍ସଫର ପ୍ରକଳ୍ପକୁ ବନ୍ଦ କଲା ଏନ୍ଏଚ୍ଏଆଇ
      Posted On: 29 AUG 2018 3:41PM by PIB Bhubaneshwar


    ଭାରତର ଜାତୀୟ ରାଜପଥ କର୍ତ୍ତୃପକ୍ଷ ( NHAI ) ଏହାର ପ୍ରଥମ ଟୋଲ୍-ଅପରେଟ-ଟ୍ରାନ୍ସଫର ( TOT ) ପ୍ରକଳ୍ପକୁ ଆର୍ଥିକ ଭାବେ ବନ୍ଦ କରିଛନ୍ତି । ମାକ୍ୱାରିର ଭାରତ ମୁଖ୍ୟ ବୁଧବାର ନୂଆଦିଲ୍ଲୀରେ କେନ୍ଦ୍ର ସଡ଼କ ପରିବହନ ଓ ରାଜମାର୍ଗ , ଜାହାଜ ଚଳାଚଳ , ଜଳସମ୍ବଳ , ନଦୀ ବିକାଶ ଏବଂ ଗଙ୍ଗା ସଂରକ୍ଷଣ ମନ୍ତ୍ରୀ ନୀତୀନ ଗଡକରୀଙ୍କୁ 9681.5 କୋଟି ଟଙ୍କାର ଚେକ୍ ପ୍ରଦାନ କରିଛନ୍ତି । ଭାରତରେ ପ୍ରଥମ ଥର ପାଇଁ କୌଣସି ସରକାର ଏଭଳି ପଦକ୍ଷେପ ନେଇଛନ୍ତି । ଏନଏଚଏଆଇ ଏବେ ଦ୍ୱିତୀୟ ପର୍ଯ୍ୟାୟରେ ଗୁଜରାଟ , ରାଜସ୍ଥାନ , ପଶ୍ଚିମବଙ୍ଗ ଏବଂ ବିହାରରେ 586.55 କିଲୋମିଟର ଦୈର୍ଘ୍ୟର ରାଜପଥ ପାଇଁ ନିଲାମ ଆହ୍ୱାନ କରିଛି ।


    ଏହି ଅବସରରେ ଶ୍ରୀ ଗଡକରୀ କହିଥିଲେ ଯେ , 2014 ପରେ ସରକାର ଜାତୀୟ ରାଜପଥ କ୍ଷେତ୍ରରେ ନିବେଶକୁ ପ୍ରାୟ 4 ଗୁଣା ବୃଦ୍ଧି କରିଛନ୍ତି । ଚଳିତ ବର୍ଷ ଦେଶରେ ସଡ଼କ ଏବଂ ରାଜପଥର ବିକାଶ ପାଇଁ ସରକାର 71 ହଜାର କୋଟି ଟଙ୍କା ମଞ୍ଜୁର କରିଛନ୍ତି । ଆବଶ୍ୟକ ପଡ଼ୁଥିବା ବଳକା ଅର୍ଥ ବଜାରରୁ ଋଣ ସୂତ୍ରରେ କିମ୍ବା ବେସରକାରୀ କ୍ଷେତ୍ରର ନିବେଶ ଦ୍ୱାରା ପୂରଣ କରାଯିବ ।


    ମନ୍ତ୍ରୀ କହିଥିଲେ ଯେ , ଦ୍ୱିତୀୟ ପର୍ଯ୍ୟାୟ ଟିଓଟି ନିଲାମ ପ୍ରକ୍ରିୟା ଆରମ୍ଭ ହୋଇଛି ଏବଂ ଆଗାମୀ ଦିନରେ ଅଧିକ ଟିଓଟି ନିଲାମ ପାଇଁ ମଧ୍ୟ ପଦକ୍ଷେପ ନିଆଯିବ । ଏହି ନିଲାମ ପ୍ରକ୍ରିୟାରେ ଅଂଶ ଗ୍ରହଣ କରିବାକୁ ସେ ବେସରକାରୀ ନିବେଶକମାନଙ୍କୁ ଆହ୍ୱାନ କରିଥିଲେ । ମୌଳିକ ଭିତ୍ତିଭୂମି କ୍ଷେତ୍ରରେ ନୂତନ ନିବେଶ ପ୍ରସ୍ତାବ ଆଣିବାକୁ ମଧ୍ୟ ସେ ନିବେଶକମାନଙ୍କୁ ଆମନ୍ତ୍ରଣ କରିଥିଲେ ।


    ନିବେଶକମାନେ ସଡ଼କ ନିରାପତ୍ତା , ଗୁଣବତ୍ତା ଏବଂ ଟୋଲ୍ ପ୍ଲାଜା ଗୁଡ଼ିକର ଦେୟ ଆଦାୟ ପଦ୍ଧତିରେ ପରିବର୍ତ୍ତନ ପ୍ରତି ଦୃଷ୍ଟି ଦେବାକୁ ଶ୍ରୀ ଗଡକରୀ ପରାମର୍ଶ ଦେଇଥିଲେ , ଯଦ୍ୱାରାକି ଟୋଲ ପ୍ଲାଜା ଗୁଡ଼ିକରେ ଅପେକ୍ଷା କରିବାର ସମୟ ହ୍ରାସ ପାଇପାରିବ ।


    ସଡ଼କ ପରିବହନ ଏବଂ ରାଜମାର୍ଗ ରାଷ୍ଟ୍ର ମନ୍ତ୍ରୀ ମନସୁଖ୍ ଲାଲ ମାଣ୍ଡଭୀୟ ଉତ୍ତମ ପ୍ରଶାସନ ଦିଗରେ ସରକାରଙ୍କ ପ୍ରତିବଦ୍ଧତାକୁ ଉଲ୍ଲେଖ କରିଥିଲେ । ସେ କହିଥିଲେ ଯେ , ସରକାର ମୌଳିକ ଭିତ୍ତିଭୂମିର ବିକାଶ ପାଇଁ ବଜେଟରେ 1.5 ଲକ୍ଷ କୋଟିରୁ ବୃଦ୍ଧି କରି 7 ଲକ୍ଷ କୋଟି ଟଙ୍କା ବ୍ୟବସ୍ଥା କରିଛନ୍ତି । ସଡ଼କ କ୍ଷେତ୍ରରେ ଅଧିକ ପବ୍ଲିକ-ପ୍ରାଇଭେଟ ପାର୍ଟନରସିପ୍ ବଢ଼ାଇବାକୁ ସେ ଆହ୍ୱାନ ଦେଇଥିଲେ ।


    ସଡ଼କ ପରିବହନ ଏବଂ ରାଜମାର୍ଗ ସଚିବ ଯୁଦ୍ଧବିର ସିଂ ମାଲିକ ସଡ଼କ ନିରାପତ୍ତା ଓ ଗୁଣବତ୍ତାକୁ ଗୁରୁତ୍ୱ ଦେଇଥିଲେ । ସଡ଼କ ବିକାଶ ଓ ନିରାପତ୍ତା କ୍ଷେତ୍ରରେ ଆନ୍ତଜାତିକ ମାନ ପ୍ରୟୋଗ ପାଇଁ ସେ ବିଦେଶୀ ନିବେଶକଙ୍କୁ ଆମନ୍ତ୍ରଣ କରିଥିଲେ ।


    2018ରେ ଆନ୍ଧ୍ର ପ୍ରଦେଶ ଓ ଗୁଜରାଟରେ ପ୍ରଥମ ପର୍ଯ୍ୟାୟରେ 681 କିଲୋମିଟରର 9ଟି ପ୍ରକଳ୍ପ ପ୍ରଦାନ କରାଯାଇଥିଲା । ବିଦେଶୀ ନିବେଶକମାନେ ଏଥିରେ ଅଧିକ ଆଗ୍ରହ ପ୍ରକାଶ କରିଥିଲେ । ଟିଓଟି ବଣ୍ଡଲ-1 ମାକ୍ୱାରିକୁ 9781 କୋଟି ଟଙ୍କାରେ ଦିଆଯାଇଥିଲା ।


    ଦ୍ୱିତୀୟ ବଣ୍ଡଲରେ ଏବେ ରାଜସ୍ଥାନ , ଗୁଜରାଟ , ପଶ୍ଚିମ ବଙ୍ଗ ଏବଂ ବିହାରରେ 586 କିଲୋମିଟର ନିଲାମ ହେବ । ଏଥିରେ 4ଟି ରାଜପଥରେ ମୋଟ 12ଟି ଟୋଲ ପ୍ଲାଜା ରହିଛି ।


    ****************

    
    
    (Release ID: 1544507) Visitor Counter : 3