      ମହାକାଶ ବିଭାଗ

      ଜାମ୍ମୁ, ଅଗରତାଲାରେ ପ୍ରତିଷ୍ଠା ହେବ ମହାକାଶ ଗବେଷଣା ପ୍ରଯୁକ୍ତ କେନ୍ଦ୍ର
      Posted On: 12 AUG 2018 7:37PM by PIB Bhubaneshwar


    ଏକ ସ୍ୱୟଂସଂପୂର୍ଣ୍ଣ ମହାକାଶ ପ୍ରଯୁକ୍ତି ଗବେଷଣା କେନ୍ଦ୍ର ସ୍ଥାପନ ହେବାରେ ସମଗ୍ର ଉତ୍ତର ଭାରତରେ ଜାମ୍ମୁ ପ୍ରଥମ ସହର ହେବ ବୋଲି କେନ୍ଦ୍ର ଉତ୍ତର ପୂର୍ବାଞ୍ଚଳ ବିକାଶ (ସ୍ୱାଧୀନ ଦାୟିତ୍ୱ) , ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ , କାର୍ମିକ , ଆଣବିକ ଶକ୍ତି ଓ ମହାକାଶ ବିଭାଗ ରାଷ୍ଟ୍ରମନ୍ତ୍ରୀ ଡକ୍ଟର ଜିତେନ୍ଦ୍ର ସିଂହ ସୂଚାଇଛନ୍ତି । ଏହି କେନ୍ଦ୍ରରେ ଗବେଷଣା , ଅଧ୍ୟୟନ ଏବଂ ସ୍ନାତ୍ତକୋତ୍ତର ଶିକ୍ଷାଦାନର ବ୍ୟବସ୍ଥା ରହିବ । ଜାମ୍ମୁ କେନ୍ଦ୍ରୀୟ ବିଶ୍ୱ ବିଦ୍ୟାଳୟ ଅଧୀନରେ ଏହି କେନ୍ଦ୍ର କାର୍ଯ୍ୟ କରିବ । ଜାମ୍ମୁ ବ୍ୟତୀତ , ଅନ୍ୟ ଯେଉଁ ସହରରେ ମହାକାଶ ପ୍ରଯୁକ୍ତି ଗବେଷଣ କେନ୍ଦ୍ର ସ୍ଥାପନ ସକାଶେ ସ୍ଥିର କରାଯାଇଛି ତାହା ହେଲା ତ୍ରିପୁରାର ଉତ୍ତର-ପୂର୍ବାଞ୍ଚଳ ଯାହା ଜାତୀୟ ପ୍ରଯୁକ୍ତି ପ୍ରତିଷ୍ଠାନ (ଏନଆଇଟି) ତ୍ରିପୁରା ଅଧୀନରେ କାର୍ଯ୍ୟ କରିବ । ଭାରତୀୟ ମହାକାଶ ଗବେଷଣା ସଂସ୍ଥା (ଇସ୍ରୋ) ମାଧ୍ୟମରେ “ ସରାଭାଇ ଶତବାର୍ଷିକୀ ” କାର୍ଯ୍ୟକ୍ରମ ଯାହାକି ବର୍ଷ ବ୍ୟାପୀ ପାଳନ କରାଯିବାକୁ ସ୍ଥିର ହୋଇଛି ତାହା ଆଜିଠାରୁ ଶୁଭାରମ୍ଭ ହୋଇଛି । ଏହା ଇସ୍ରୋର ପ୍ରଥମ ଅଧ୍ୟକ୍ଷ ଡ଼କ୍ଟର ବିକ୍ରମ ସରାଭାଇଙ୍କ 99ତମ ଜୟନ୍ତୀ ଅବସରରେ ଆରମ୍ଭ ହୋଇଛି । ଡ଼କ୍ଟର ସରାଭାଇ ଭାରତୀୟ ମହାକାଶ ଗବେଷଣା କାର୍ଯ୍ୟକ୍ରମର ଜନକ ଭାବେ ସର୍ବତ୍ର ସୁପରିଚିତ । ଏହି କାର୍ଯ୍ୟକ୍ରମରେ ଯୋଗଦେଇ ମନ୍ତ୍ରୀ ଡକ୍ଟର ସିଂହ ଏଭଳି ଦୁଇଟି ଗବେଷଣା କେନ୍ଦ୍ର ସ୍ଥାପନ କରାଯିବା ସଂପର୍କରେ ସୂଚନା ଦେଇଥିଲେ ।


    ମନ୍ତ୍ରୀ ଡକ୍ଟର ଜିତେନ୍ଦ୍ର ସିଂହ ଏହି ଅବସରରେ ସ୍ମରଣ କରାଇ ଦେଇଥିଲେ ଯେ ଡକ୍ଟର ବିକ୍ରମ ସରାଭାଇ “ ଜାତୀୟସ୍ତରରେ ” ଇସ୍ରୋ ସଦାବେଳେ ଏକ ଦାୟିତ୍ୱସଂପନ୍ନ ଭୂମିକା ଗ୍ରହଣ କରୁ ବୋଲି ଗୁରୁତ୍ୱ ଆରୋପ କରୁଥିଲେ । ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ନେତୃତ୍ୱାଧୀନ ସରକାରଙ୍କ ଚାରିବର୍ଷର ଶାସନକାଳ ମଧ୍ୟରେ ମହାକାଶ ସଂପର୍କୀତ ଅଧ୍ୟୟନ ଓ ଗବେଷଣା କାର୍ଯ୍ୟକ୍ରମରେ ଏପରିକି ଦେଶର ଦୁର୍ଗମ ଅଞ୍ଚଳରେ ଇସ୍ରୋର ସୁଫଳ ପହଞ୍ଚାଯିବା ଡ଼କ୍ଟର ସରାଭାଇଙ୍କ ସ୍ୱପ୍ନକୁ ସାକାର କରାଯାଇପାରିଛି । ମହାକାଶ ଗବେଷଣା କ୍ଷେତ୍ରରେ ଏତେ ମାତ୍ରାରେ ସଫଳତା ପୂର୍ବରୁ କେବେ ଉପଲବ୍ଧ ହୋଇନଥିଲା ।


    ଜାମ୍ମୁ ଓ ତ୍ରିପୁରାଠାରେ ମହାକାଶ ପ୍ରଯୁକ୍ତି ଗବେଷଣା କେନ୍ଦ୍ର ସ୍ଥାପନ କରାଯିବ ସଂପର୍କରେ ସୂଚନା ଦେଇ ଡକ୍ଟର ଜିତେନ୍ଦ୍ର ସିଂହ କହିଲେ ଯେ ଏହି ଦୁଇ କେନ୍ଦ୍ର ପ୍ରଗତିର ଏକ ନୂତନ ମାର୍ଗ ଉନ୍ମୋଚନ କରିବ ଏବଂ ବିଦ୍ୟାର୍ଥୀ ଓ ଯୁବ ଗବେଷକମାନଙ୍କୁ ଏହା ମହାକାଶ ବିଜ୍ଞାନ ସଂପର୍କରେ ଅଧିକ ଜ୍ଞାନ ଆହରଣର ସୁଯୋଗ ପ୍ରଦାନ କରିବ ଯଦ୍ୱାରା ସେମାନେ ମହାକାଶ ଗବେଷଣା ସଂପର୍କରେ ନିଜର କ୍ୟାରିଅର ଗଢ଼ିବା ସହ ଅଧିକରୁ ଅଧିକ ଗବେଷଣାର ସୁଯୋଗ ପାଇପାରିବେ ।


    ଇସ୍ରୋ ମୁଖ୍ୟାଳୟ ଅନ୍ତରୀକ୍ଷ ଭବନଠାରେ ଆୟୋଜିତ ଏହି କାର୍ଯ୍ୟକ୍ରମରେ ଇସ୍ରୋର ସମ୍ମାନନୀୟ ବିଶିଷ୍ଟ ପରାମର୍ଶଦାତା ଡ଼କ୍ଟର କେ କସ୍ତୁରୀରଙ୍ଗନ , ମହାକାଶ ବିଭାଗର ସଚିବ/ ଅଧ୍ୟକ୍ଷ ଡ଼କ୍ଟର କେ ଶିବନ ଯୋଗଦେବା ସହ ଡ଼କ୍ଟର ବିକ୍ରମ ସରାଭାଇଙ୍କର ଏକ ପ୍ରତିମୂର୍ତ୍ତିକୁ ଅନାବରଣ କରିଥିଲେ । ଏହି ଅବସରରେ ମନ୍ତ୍ରୀ ଡକ୍ଟର ଜିତେନ୍ଦ୍ର ସିଂହ ସରାଭାଇ ସ୍ମାରକୀ ବକ୍ତୃତା ପ୍ରଦାନ କରିଥିଲେ । ଏହା ପରେ ଇସ୍ରୋ ଅଧ୍ୟକ୍ଷ ସାମ୍ବାଦିକମାନଙ୍କୁ ବିକ୍ରମ ସରାଭାଇଙ୍କ ଜନ୍ମ ଶତବାର୍ଷିକୀ ସମାରୋହ ଯାହାକି ବର୍ଷବ୍ୟାପୀ ଇସ୍ରୋ ପକ୍ଷରୁ ପାଳନ କରାଯିବାକୁ ସ୍ଥିର ହୋଇଛି ସେ ସଂପର୍କରେ ସୂଚନା ଦେଇଥିଲେ ।


    **********


    

    
    (Release ID: 1542926) Visitor Counter : 3