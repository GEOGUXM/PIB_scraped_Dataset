      ବାଣିଜ୍ୟ ଓ ଶିଳ୍ପ ମନ୍ତ୍ରଣାଳୟ

      ନିର୍ଯ୍ୟାତ ମିତ୍ର ମୋବାଇଲ ଆପର ଶୁଭାରମ୍ଭ କଲେ ବାଣିଜ୍ୟ ଓ ଶିଳ୍ପ ମନ୍ତ୍ରୀ ସୁରେଶ ପ୍ରଭୁ
      Posted On: 08 AUG 2018 5:34PM by PIB Bhubaneshwar


    କେନ୍ଦ୍ରୀୟ ବାଣିଜ୍ୟ ଓ ଶିଳ୍ପ ତଥା ବେସାମରିକ ବିମାନ ଚଳାଚଳ ମନ୍ତ୍ରୀ ସୁରେଶ ପ୍ରଭୁ ଆଜି ନୂଆଦିଲ୍ଲୀରେ ନିର୍ଯ୍ୟାତ ମିତ୍ର ମୋବାଇଲ ଆପର ଶୁଭାରମ୍ଭ କରିଛନ୍ତି । ଭାରତୀୟ ରପ୍ତାନୀ ମହାସଂଘ ( FIEO ) ଦ୍ୱାରା ବିକଶିତ ଏହି ଆପ ଆଣ୍ଡ୍ରୋଏଡ ଏବଂ ଆଇଓସି ପ୍ଲାଟଫର୍ମର ସମସ୍ତ ମୋବାଇଲ ଫୋନରେ ଉପଲବ୍ଧ । ଏହା ଜରିଆରେ ଆନ୍ତର୍ଜାତିକ ବ୍ୟବସାୟ ସହିତ ସମ୍ବନ୍ଧିତ ସମସ୍ତ ନିୟମ ଏବଂ ବ୍ୟବସାୟ ସମ୍ବନ୍ଧିତ ସୂଚନା ହାସଲ କରାଯାଇ ପାରିବ । ଏଥିରେ ଆମଦାନୀ ରପ୍ତାନୀ ସହିତ ଜଡିତ ନୀତି , ଜିଏସଟିର ଦର , ରପ୍ତାନୀ ପାଇଁ ମିଳୁଥିବା ପ୍ରୋତ୍ସାହନ , ଶୁଳ୍କ ତଥା ବଜାରରେ ପହଞ୍ଚିବା ପାଇଁ ଆବଶ୍ୟକ ବିଷୟ ସାମିଲ ରହିଛି । ଏଥିରେ 87ଟି ଦେଶର ତଥ୍ୟ ସାମିଲ କରାଯାଇଛି । ଏହାର ସବୁଠାରୁ ପ୍ରମୁଖ ବିଶେଷତା ହେଉଛି ଯେ ଏଥିରେ ବାଣିଜ୍ୟିକ ଶୁଳ୍କ ସହିତ ଜଡିତ ସମସ୍ତ ସୂଚନା ଉପଲବ୍ଧ ।


    ଶ୍ରୀ ପ୍ରଭୁ ଏହି ଅବସରରେ କହିଥିଲେ ଯେ ଡିଜିଟାଲ ପ୍ରାଦ୍ୟୋଗିକୀ ବ୍ୟବସାୟ ଓ କାରବାରରେ ପ୍ରମୁଖ ଭୂମିକା ନିର୍ବାହ କରିବାକୁ ଯାଉଛି । ନୂତନ ଆପ୍ ଡିଜିଟାଲ ଇଣ୍ଡିଆ ଅବଧାରଣାକୁ ବାସ୍ତବ ରୂପ ପ୍ରଦାନ କରିବା ଦିଗରେ ଏକ ପ୍ରମୁଖ ପ୍ରୟାସ । ସେ କହିଲେ ଯେ ରପ୍ତାନୀ ମଞ୍ଚରେ ଭଲ ସଂକେତ ମିଳୁଛି । ଏଥିରେ ଶତକଡା 20 ପ୍ରତିଶତ ହାରରେ ବୃଦ୍ଧି ହୋଇଛି । ସରକାର ରପ୍ତାନୀକୁ ବୃଦ୍ଧି କରିବା ପାଇଁ କାରବାରକୁ ସୁଗମ କରିବାର ପ୍ରଚେଷ୍ଟା କରୁଛନ୍ତି । ସେ ରପ୍ତାନୀକୁ ବୃଦ୍ଧି କରିବା ପାଇଁ ନୂତନ ଆପର ଭରପୁର ଉପଯୋଗ କରିବା ଲାଗି ଉଦ୍ୟୋଗ ଜଗତକୁ ଅନୁରୋଧ କରିଥିଲେ ।


    **************


    

    
    (Release ID: 1542320) Visitor Counter : 4