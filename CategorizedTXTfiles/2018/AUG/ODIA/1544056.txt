      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ଗୁଜରାଟ ଫରେନସିକ ବିଜ୍ଞାନ ବିଶ୍ୱବିଦ୍ୟାଳୟର ସମାବର୍ତ୍ତନ ଉତ୍ସବରେ ଯୋଗ ଦେଲେ ପ୍ରଧାନମନ୍ତ୍ରୀ
      Posted On: 23 AUG 2018 5:53PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ଗୁଜରାଟ ଫରେନସିକ ବିଜ୍ଞାନ ବିଶ୍ୱବିଦ୍ୟାଳୟର ସମାବର୍ତ୍ତନ ଉତ୍ସବରେ ଯୋଗ ଦେଇଥିଲେ ।


    ସେ ଏହି ବିଶ୍ୱବିଦ୍ୟାଳୟ ଏବଂ ଏହାର ଛାତ୍ରଛାତ୍ରୀଙ୍କୁ ଉଦ୍ଭାବକ ଭାବେ ବର୍ଣ୍ଣନା କରିଥିଲେ । ପାରମ୍ପରିକ ଭାବେ ଅଣପାରମ୍ପରିକ ବୋଲି ବିଶ୍ୱାସ କରାଯାଉଥିବା , କିନ୍ତୁ ବର୍ତ୍ତମାନ ସମୟରେ ଅତ୍ୟନ୍ତ ଗୁରୁତ୍ୱପୂର୍ଣ୍ଣ , ଏପରି ଏକ ବିଷୟ ବାଛିଥିବାରୁ ସେ ଛାତ୍ରଛାତ୍ରୀଙ୍କ ଦୃଢ଼ସଂକଳ୍ପକୁ ପ୍ରଶଂସା କରିଥିଲେ । ସେ କହିଥିଲେ ଯେ ଏହି ଆତ୍ମବିଶ୍ୱାସ ଏବଂ ସମର୍ପଣ ଆଗାମୀ ଦିନରେ ଛାତ୍ରଛାତ୍ରୀଙ୍କୁ ଲାଭାନ୍ୱିତ କରିବ ।


    ପ୍ରଧାନମନ୍ତ୍ରୀ କହିଥିଲେ ଯେ ଅପରାଧ କରୁଥିବା କୌଣସି ଲୋକ ମନରେ ଧରା ପଡ଼ିବାର ଭୟ ରହିବା ସ୍ୱଭାବିକ । ଠିକ ଏହି ସମୟରେ ଫରେନସିକ ବିଜ୍ଞାନର ଗୁରୁତ୍ୱ ବୃଦ୍ଧି ପାଇଥାଏ ବୋଲି ପ୍ରଧାନମନ୍ତ୍ରୀ କହିଥିଲେ ।


    ଅପରାଧିକ ତଦନ୍ତ ଏବଂ ନ୍ୟାୟ ପ୍ରଦାନ କ୍ଷେତ୍ରରେ ଅନ୍ତର୍ଜାତୀୟ ମାନବ ସମ୍ବଳ କ୍ଷେତ୍ର ସୃଷ୍ଟି କରିଥିବାରୁ ସେ ଜିଏଫଏସୟୁକୁ ପ୍ରଶଂସା କରିଥିଲେ । ବିଶ୍ୱ ନିରାପତ୍ତା କ୍ଷେତ୍ରରେ ତାଲିମ ଏବଂ ଶିକ୍ଷା ମାଧ୍ୟମରେ ଗୁଜରାଟ ଫରେନସିକ ବିଜ୍ଞାନ ବିଶ୍ୱବିଦ୍ୟାଳୟ ଏକ ଗୁରୁତ୍ୱପୂର୍ଣ୍ଣ ଭୂମିକା ନିର୍ବାହ କରୁଛି ।


    ସାଇବର ଅପରାଧର ଆହ୍ୱାନ ସମ୍ପର୍କରେ ପ୍ରଧାନମନ୍ତ୍ରୀ ବ୍ୟାପକ ଭାବେ ଆଲୋଚନା କରିଥିଲେ ଏବଂ ଏହି ପରିପ୍ରେକ୍ଷୀରେ ଫରେନସିକ ଏବଂ ସାଇବର ଫରେନସିକ ବିଜ୍ଞାନାଗାରଗୁଡ଼ିକୁ ସୁଦୃଢ଼ କରିବା ଉପରେ ଗୁରୁତ୍ୱାରୋପ କରିଥିଲେ । ବୀମା ଶିଳ୍ପରେ ମଧ୍ୟ ଫରେନସିକ ବିଜ୍ଞାନର ଗୁରୁତ୍ୱ ବିଷୟରେ ସେ ଉଲ୍ଲେଖ କରିଥିଲେ ।


    ଦୋଷୀକୁ ଧରା ପକାଇବା ଲାଗି ନ୍ୟାୟିକ ବ୍ୟବସ୍ଥାରେ ଡିଏନଏ ବୃତ୍ତାନ୍ତର ବ୍ୟବହାର ପାଇଁ ସେ ଫରେନସିକ ବିଶେଷଜ୍ଞମାନଙ୍କୁ ଆହ୍ୱାନ କରିଥିଲେ । ସେ କହିଥିଲେ ଯେ ଆଗାମୀ ଦିନରେ ଆମେ ମହିଳାଙ୍କ ବିରୋଧରେ ହେଉଥିବା ଅପରାଧ ସମେତ ଅତି ଗୁରୁତର ଅପରାଧକୁ ଧରିବା ଲାଗି ଆମେ ସକ୍ଷମ ହୋଇପାରିବା ବୋଲି ସେ ବିଶ୍ୱାସ ପ୍ରକଟ କରିଥିଲେ ।


    ବିଶ୍ୱସ୍ତରରେ ବଦଳୁଥିବା ଧାରାର କେନ୍ଦ୍ରସ୍ଥଳୀରେ ରହିବା ଲାଗି ସେ ଛାତ୍ରଛାତ୍ରୀଙ୍କୁ ଆହ୍ୱାନ କରିଥିଲେ ।


    ଆମ ବିଶ୍ୱ ଯେପରି ଏକ ଉନ୍ନତ ସ୍ଥାନ ହୋଇପାରିବ ସେଥିପାଇଁ ପ୍ରଗତିଶୀଳ ପରିବର୍ତ୍ତନ ଆଣିବା ଲାଗି ପ୍ରୟାସ କରିବା ନିମନ୍ତେ ସେ ଛାତ୍ରଛାତ୍ରୀଙ୍କୁ ଉତ୍ସାହିତ କରିଥିଲେ । ସେ ସମସ୍ତ ସ୍ନାତକ ଉତ୍ତୀର୍ଣ୍ଣ ଛାତ୍ରଛାତ୍ରୀଙ୍କ ଉଜ୍ଜ୍ୱଳ ଏବଂ ସଜୀବ ଭବିଷ୍ୟତ କାମନା କରିଥିଲେ ।


    **********

    
    
    (Release ID: 1544056) Visitor Counter : 1