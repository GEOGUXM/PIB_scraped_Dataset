      ରାଷ୍ଟ୍ରପତିଙ୍କ ସଚିବାଳୟ

      ରାଷ୍ଟ୍ରପତିଙ୍କ ଦ୍ୱାର 2013-2017 ବର୍ଷର ଶ୍ରେଷ୍ଠ ସାଂସଦ ପୁରସ୍କାର ପ୍ରଦାନ;
      ଲୋକଙ୍କ ଆଶା ଆକାଂକ୍ଷାକୁ ପୂରଣ କରିବାରେ ସାଂସଦମାନେ ଯତ୍ନବାନ ହେବାକୁ ରାଷ୍ଟ୍ରପତିଙ୍କ ଆହ୍ୱାନ
      
      Posted On: 01 AUG 2018 7:36PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଆଜି ( ଅଗଷ୍ଟ 1 , 2018 ) ନୂଆଦିଲ୍ଲୀଠାରେ 2013-2017 ବର୍ଷରେ ଶ୍ରେଷ୍ଠ ବିବେଚିତ ହୋଇଥିବା ସାଂସଦମାନଙ୍କୁ ଶ୍ରେଷ୍ଠ ସାଂସଦ ସମ୍ମାନରେ ସମ୍ମାନିତ କରିଛନ୍ତି ।


    ଏହି ଅବସରରେ ଉଦ୍ବୋଧନ ଦେଇ ରାଷ୍ଟ୍ରପତି ସର୍ବ ପ୍ରଥମେ ଶ୍ରେଷ୍ଠ ସାଂସଦ ସମ୍ମାନ ଲାଭ କରିଥିବା ସାଂସଦମାନଙ୍କୁ – ଶ୍ରୀମତୀ ନଜମା ହେପାତୁଲ୍ଲା , ଶ୍ରୀ ହୁକୁମଦେବ ନାରାୟଣ ଯାଦବ , ଶ୍ରୀ ଗୁଲାମ ନବୀ ଆଜାଦ , ଶ୍ରୀ ଦୀନେଶ ତ୍ରିବେଦୀ ଏବଂ ଶ୍ରୀ ଭର୍ତ୍ତୃହରି ମହତାବଙ୍କୁ ଅଭିନନ୍ଦନ ଜଣାଇଥିଲେ । ରାଷ୍ଟ୍ରପତି କହିଲେ ଯେ ସାଂସଦ ଭାବେ ପ୍ରତ୍ୟେକ ସଦସ୍ୟ ଗୃହର ମର୍ଯ୍ୟାଦା ବୃଦ୍ଧି କରିଛନ୍ତି । ସମସ୍ତ ସାଂସଦ ସେମାନଙ୍କର କର୍ତ୍ତବ୍ୟ ସଂପାଦନ ବେଳେ ସଂସଦର ଗରିମା ରକ୍ଷା କରିବା ଉଚିତ । ସେଥିପାଇଁ ସେମାନେ ନିଜ ନିଜର ଜ୍ଞାନ ଓ ପ୍ରଜ୍ଞାର ଉପଯୋଗ କରିବା ଆବଶ୍ୟକ । ସେମାନେ ଏଭଳି ଆଚରଣ କରିବା ଉଚିତ ଯାହା ଅନ୍ୟମାନଙ୍କ ସକାଶେ ଅନୁକରଣୀୟ ଉଦାହରଣ ହୋଇପାରିବ ।


    ରାଷ୍ଟ୍ରପତି କହିଲେ ଯେ ଭାରତୀୟ ଗଣତନ୍ତ୍ରର ଆତ୍ମା ସଂସଦରେ ନିହିତ । ତେଣୁ ସାଂସଦମାନେ କେବଳ କୌଣସି ନିର୍ଦ୍ଦିଷ୍ଟ ଦଳର କିମ୍ବା କୌଣସି ନିର୍ବାଚନ ମଣ୍ଡଳୀର ପ୍ରତିନିଧି ନୁହନ୍ତି । ସେମାନେ ସାମ୍ବିଧାନିକ ଆଦର୍ଶବୋଧର ରକ୍ଷାକର୍ତ୍ତା । ସବୁ ସାଂସଦ ଦେଶର କୋଟି କୋଟି ନାଗରିକମାନଙ୍କ ଆଶା ଓ ଆକାଂକ୍ଷା ନିକଟରେ ଉତ୍ତରଦାୟୀ । ଏହା ଏକ ବିରାଟ ଦାୟିତ୍ୱ ବୋଲି ସେ ମତପୋଷଣ କରିଥିଲେ ।


    ରାଷ୍ଟ୍ରପତି କହିଲେ ଯେ ଭାରତର ନାଗରିକ , ବିଶେଷକରି ଗରିବ ଓ ଅବହେଳିତ ଜନତା , ସେମାନଙ୍କର ପ୍ରତିନିଧିମାନଙ୍କୁ ବେଶ୍ ଆଶା ଓ ଆକାଂକ୍ଷାର ସହ ଚାହିଁ ରହିଛନ୍ତି । ସେମାନଙ୍କର ଜନ ପ୍ରତିନିଧିମାନଙ୍କ ଉପରେ ଗଭୀର ଆସ୍ଥା ରହିଛି । ସେମାନଙ୍କ ଜୀବନଧାରଣ ମାନରେ ଉନ୍ନତି ଆଣିବା ଏବଂ ସମାଜର ଉନ୍ନତି କରିବା ଲାଗି ସେମାନେ ଅପେକ୍ଷାରତ । ସେହିକାରଣ ହେତୁ , ସେମାନେ ନିଜର ପ୍ରତିନିଧିମାନଙ୍କୁ ସଦାବେଳେ କାର୍ଯ୍ୟବ୍ୟସ୍ତ ଏବଂ ନିରନ୍ତର ସେମାନଙ୍କ ଉନ୍ନତି ପାଇଁ କାର୍ଯ୍ୟ କରିବା ପ୍ରତ୍ୟାଶା ରଖନ୍ତି । ପ୍ରତ୍ୟେକ ସାଧାରଣ ନାଗରିକଙ୍କର ଏହାହିଁ ଆଶା । ସଂସଦରେ ସେମାନଙ୍କର ସମସ୍ୟା ଏବଂ ସେସବୁର ସମାଧାନ ଲାଗି ଆଲୋଚନା ହେଉ ତାହା ସେମାନେ ଆଶା କରନ୍ତି । ତେଣୁ ସେମାନଙ୍କ ଆଶା ଓ ଭରସାକୁ ସମ୍ମାନ ଜଣାଇ ସଦସ୍ୟମାନେ ସେହି ଦିଗରେ ବ୍ରତୀ ହେବାକୁ ରାଷ୍ଟ୍ରପତି ସାଂସଦମାନଙ୍କୁ ଆହ୍ୱାନ ଜଣାଇଥିଲେ । ତଦ୍ୱାରା ଆମର ସଂସଦୀୟ ବ୍ୟବସ୍ଥା ସୁଦୃଢ଼ ହୋଇପାରିବ ଏବଂ ଏହାର ଯଥାର୍ଥତା ପ୍ରମାଣିତ ହୋଇପାରିବ ବୋଲି ସେ ମତପୋଷଣ କରିଥିଲେ ।


    **********


    

    
    (Release ID: 1543461) Visitor Counter : 2