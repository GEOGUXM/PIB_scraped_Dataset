      ପ୍ରତିରକ୍ଷା ମନ୍ତ୍ରଣାଳୟ

      କେରଳରେ ଆଇଏଏଫ ଦ୍ୱାରା ଏଚଏଡିଆର ଅପରେସନ
      Posted On: 21 AUG 2018 7:47PM by PIB Bhubaneshwar


    କେରଳର ବିଭିନ୍ନ ଭାଗରେ ବନ୍ୟା ଓ ଭୂସ୍କଳନ ଜାରି ରହିଛି । ଭାରତୀୟ ବାୟୁସେନା ଏହି ବିପର୍ଯ୍ୟୟର ତୁରନ୍ତ ମୁକାବିଲା କରିବା ପାଇଁ ତଥା କେରଳର ନାଗରିକମାନଙ୍କୁ ସହାୟତା ଯୋଗାଇ ଦେବା ପାଇଁ ମାନବୀୟ ସହାୟତା ବିପର୍ଯ୍ୟୟ ରିଲିଫ( HADR )ମିଶନ ମାଧ୍ୟମରେ ଅପରେସନ ଆରମ୍ଭ କରିଛି । ବନ୍ୟାଜଳରେ ଫସିରହିଥିବା ବ୍ୟକ୍ତିମାନଙ୍କୁ ସହାୟତା ଯୋଗାଇ ଦେବା ପାଇଁ ଆଇଏଏଫ ଦ୍ୱାରା ପ୍ରୟାସ କରାଯାଇଛି । ଅଧାବୁଡି ରହିଥିବା ଘରମାନଙ୍କ ଛାତ ଉପରେ ଫସିରହିଥିବା ମହିଳା , ଛୋଟପିଲା ଏବଂ ବୟସ୍କ ବ୍ୟକ୍ତି ତଥା ଅନ୍ୟାନ୍ୟ ବ୍ୟକ୍ତିମାନଙ୍କୁ ଆଇଏଏଫ ହେଲିକପ୍ଟର ମାଧ୍ୟମରେ ଉଦ୍ଧାର କରାଯାଉଛି । ଏପର୍ଯ୍ୟନ୍ତ ଆଇଏଏଫ 663 ବ୍ୟକ୍ତିଙ୍କୁ ଉଦ୍ଧାର କରିସାରିଲାଣି । ପ୍ରଭାବିତ ଅଂଚଳରେ ଫସିରହିଥିବା ବ୍ୟକ୍ତିମାନଙ୍କ ପାଖରେ ଆଇଏଏଫ ହେଲିକପ୍ଟର ଆକାଶମାର୍ଗରୁ ଖାଦ୍ୟ ତଥା ପାଣି ପ୍ୟାକେଟ ପକାଉଛି । ରିଲିଫ ଶିବରରେ ରିଲିଫ ସାମଗ୍ରୀ ମହଜୁଦ ରହିବା ନିଶ୍ଚିତ କରିବା ନେଇ ଦେଶର ପ୍ରତ୍ୟେକ କୋଣ ଅନୁକୋଣରୁ ଦିନରାତି ବାୟୁଯାନ ପଇଁତରା ମାରୁଛନ୍ତି ।


    ଗତକାଲିଠାରୁ ବନ୍ୟା ପ୍ରଭାବିତ ଜିଲ୍ଲାମାନଙ୍କରୁ ଜଳସ୍ତର ହ୍ରାସ ପାଉଛି । ଆଜି ଆଇଏଏଫ ଉଦ୍ଧାର କାର୍ଯ୍ୟ ହ୍ରାସ କରିବା ସହ ରିଲିଫ ଅପରେସନରେ ବୃଦ୍ଧି କରିଛି । ଏପର୍ଯ୍ୟନ୍ତ କେରଳ ରାଜ୍ୟକୁ ମୋଟ 974 ଟନର ରିଲିଫ ସାମଗ୍ରୀ ଆକାଶମାର୍ଗରେ ପଠାଯାଇଛି । ଚିକିତ୍ସା ସହାୟତା ପ୍ରଦାନ କରିବା ପାଇଁ ବିଭିନ୍ନ ସ୍ଥାନରେ ଦକ୍ଷିଣ ବାୟୁ କମାଣ ଏବଂ ପ୍ରଶିକ୍ଷଣ କମାଣର ଚିକିତ୍ସା ଦଳକୁ ମୁତୟନ କରାଯାଇଛି । କେରଳର ଅଧିବାସୀମାନଙ୍କ ଚିକିତ୍ସା କାର୍ଯ୍ୟରେ ସହାୟତା କରିବା ପାଇଁ ବାଙ୍ଗାଲୋରରେ ଥିବା ବାୟୁସେନା କମାଣ ହସପିଟାଲରୁ ନଂ-1 ରାପିଡ ଆକ୍ସନ ମେଡିକାଲ ଟିମ ( RAMT )କୁ ତିରୁବନନ୍ତପୁରମକୁ ଆକାଶମାର୍ଗରେ ସ୍ଥାନାନ୍ତରିତ କରାଯାଇଛି । ଉଭୟ ଚିକିତ୍ସା ଏବଂ ସର୍ଜରୀ କାର୍ଯ୍ୟ କ୍ଷେତ୍ରରେ ଆରଏଏମଟିର ଦକ୍ଷତା ରହିଛି । ଆହୁରି ବିଭିନ୍ନ ଚିକିତ୍ସା ଶିବିର ପାଇଁ ଅତିରିକ୍ତ 119 ଜଣ ଡାକ୍ତରଙ୍କୁ 63 ଟନ ଔଷଧ ଏବଂ ଉପକରଣ ସହ କୋଚିରୁ ତିରୁବନନ୍ତପୁରମକୁ ଆକାଶମାର୍ଗରେ ସ୍ଥାନାନ୍ତରିତ କରାଯାଇଛି ।


    *********

    
    
    (Release ID: 1543630) Visitor Counter : 1