      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ବିଶ୍ୱଜୈବ ଇନ୍ଧନ ଦିବସ ପାଳିତ ହେବ ଅଗଷ୍ଟ 10ରେ
      Posted On: 09 AUG 2018 5:10PM by PIB Bhubaneshwar


    ପ୍ରତିବର୍ଷ ଅଗଷ୍ଟ 10 ତାରିଖ ଦିନ ପାଳିତ ହୋଇଥାଏ ବିଶ୍ୱଜୈବ ଇନ୍ଧନ ଦିବସ । ଅଣ ଫସିଲ ଇନ୍ଧନର ଗୁରୁତ୍ୱ ସଂପର୍କରେ ଜନ ସଚେତନତା ବୃଦ୍ଧି କରିବା , ଏହାକୁ ପାରମ୍ପରିକ ଜୈବ ଇନ୍ଧନ ପରିବର୍ତ୍ତେ ବ୍ୟବହାର କରିବା ଏବଂ ଜୈବଇନ୍ଧନ ସେକ୍ଟରରେ ସରକାର ଏହି ଉଦ୍ଦେଶ୍ୟ ସାଧନ ସକାଶେ କାର୍ଯ୍ୟକାରୀ କରୁଥିବା କାର୍ଯ୍ୟକ୍ରମମାନଙ୍କ ବିଷୟରେ ଲୋକମାନଙ୍କୁ ଅବଗତ କରିବା ଏହି ଦିବସ ପାଳନର ମୂଳ ଉଦ୍ଦେଶ୍ୟ । ପେଟ୍ରୋଲିୟମ୍ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ ପକ୍ଷରୁ ଗତ ତିନିବର୍ଷ ଧରି ବିଶ୍ୱଜୈବ ଇନ୍ଧନ ଦିବସ ପାଳନ କରାଯାଇ ଆସୁଛି ।


    ଚଳିତ ବର୍ଷ , ବିଶ୍ୱଜୈବ ଇନ୍ଧନ ଦିବସ ପାଳନ ସକାଶେ ଅଗଷ୍ଟ 10 , 2018ରେ ନୂଆଦିଲ୍ଲୀର ବିଜ୍ଞାନ ଭବନଠାରେ ଏକ ବିଶେଷ କାର୍ଯ୍ୟକ୍ରମର ଆୟୋଜନ କରାଯାଇଛି । ମାନ୍ୟବର ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଏହି କାର୍ଯ୍ୟକ୍ରମରେ ମୁଖ୍ୟ ଅତିଥି ଭାବେ ଯୋଗଦେଇ ଏହାକୁ ଉଦ୍ଘାଟନ କରିବେ । ପ୍ରଧାନମନ୍ତ୍ରୀଙ୍କ ସହିତ ଏହି କାର୍ଯ୍ୟକ୍ରମରେ ବହୁ କେନ୍ଦ୍ରମନ୍ତ୍ରୀ ଯୋଗଦେବେ ।


    ପ୍ରସ୍ତାବିତ କାର୍ଯ୍ୟକ୍ରମରେ ଅନେକ ଆଖୁ ଏବଂ ଅନ୍ୟାନ୍ୟ ଚାଷୀ , ବୈଜ୍ଞାନିକ , ଜୈବ ଇନ୍ଧନ ଉଦ୍ୟୋଗୀ , କୃଷିବିଜ୍ଞାନ ଛାତ୍ର , ବିଜ୍ଞାନ ଓ ଇଞ୍ଜିନିୟରିଂ ଛାତ୍ରଛାତ୍ରୀ , ସାଂସଦ , ରାଷ୍ଟ୍ରଦୂତ , କେନ୍ଦ୍ର ଓ ରାଜ୍ୟ ସରକାରଙ୍କ ବହୁ ଉଚ୍ଚପଦାଧିକାରୀ , ବାୟୋଏନର୍ଜି ସେକ୍ଟର ସହ ଜଡ଼ିତ ବହୁ କମ୍ପାନୀ , ଜାତୀୟ ଓ ଅନ୍ତର୍ଜାତୀୟ ସ୍ତରର ଗଣମାଧ୍ୟମ ପ୍ରତିନିଧି ତଥା ଅନ୍ୟାନ୍ୟ ପ୍ରତିନିଧିମାନେ ଯୋଗ ଦେବାର କାର୍ଯ୍ୟକ୍ରମ ରହିଛି । ଏହି କାର୍ଯ୍ୟକ୍ରମ ପାଳନ ଅବସରରେ ଅନ୍ୟ ଅଧିବେଶନରେ ଇଥାନୋଲ , ବାୟୋଡ଼ିଜେଲ , ବାୟୋସିଏନଜି ଏବଂ ଦ୍ୱିତୀୟ ପିଢ଼ିର ବାୟୋ ଇନ୍ଧନ ଉପରେ ବିସ୍ତୃତ ଆଲୋଚନା କରାଯିବ ।


    ବାୟୋ ଇନ୍ଧନ ବ୍ୟବହାରର ଉପକାରୀତା ଏହା ଯେ ଏହା ଦ୍ୱାର ଅଶୋଧିତ ତୈଳ ଉପରେ ନିର୍ଭରଶୀଳତା ହ୍ରାସ ପାଇବ ଏବଂ ପରିବେଶକୁ ସ୍ୱଚ୍ଛ ରଖା ଯାଇପାରିବ । ଏହାତିରିକ୍ତ , କୃଷକମାନଙ୍କ ଉପାର୍ଜନ ବୃଦ୍ଧି ପାଇବ ଓ ଦେଶରେ ବିଶେଷ କରି ଗ୍ରାମାଞ୍ଚଳରେ ନିଯୁକ୍ତି ସୁଯୋଗ ବୃଦ୍ଧିପାଇବ । ଜୈବ ଇନ୍ଧନ କାର୍ଯ୍ୟକ୍ରମ ମଧ୍ୟ ଭାରତ ସରକାରଙ୍କ ମେକ୍ ଇନ୍ ଇଣ୍ଡିଆ , ସ୍ୱଚ୍ଛ ଭାରତ କାର୍ଯ୍ୟକ୍ରମକୁ ଆଗକୁ ଆଗେଇ ନେବାରେ ପ୍ରମୁଖ ଭୂମିକା ଗ୍ରହଣ କରିବ ।


    2014 ମସିହାଠାରୁ ଭାରତ ସରକାର ଜୈବ ଇନ୍ଧନକୁ ଦେଶରେ ପ୍ରସାର ଦିଗରେ ତଥା ଜନ ସଚେତନତା ବୃଦ୍ଧି ପାଇଁ ଅନେକଗୁଡ଼ିଏ କାର୍ଯ୍ୟକ୍ରମ କାର୍ଯ୍ୟକାରୀ କରାଇ ଆସୁଛନ୍ତି । ସେହିସବୁ ବ୍ୟବସ୍ଥା ମଧ୍ୟରେ ପ୍ରଶାସନିକ ସ୍ତରରେ ଇଥାନୋଲର ମୂଲ୍ୟ ମେକାନିଜମ , ଓଏମସିମାନଙ୍କ ଦ୍ୱାରା ସଂଗୃହୀତ ବ୍ୟବସ୍ଥାର ସରଳୀକରଣ , ଶିଳ୍ପ (ବିକାଶ ଓ ନିୟନ୍ତ୍ରଣ) ଆଇନ 1951ରେ ଥିବା ବ୍ୟବସ୍ଥାର ସଂଶୋଧନ ଏବଂ ଇଥାନୋଲ ସଂଗ୍ରହର ଲିଗ୍ନୋସେଲୁଲୋଜିକ ପଥକୁ ସାକାର କରିବା ଅନ୍ୟତମ ।


    ଭାରତ ସରକାରଙ୍କ ଦ୍ୱାରା କାର୍ଯ୍ୟକାରୀ ହେଉଥିବା ଏଭଳି ବ୍ୟବସ୍ଥା ସକାରାତ୍ମକ ସୁଫଳ ପ୍ରଦାନ କରିବା ଆରମ୍ଭ କରିଛି । ଏହା ଦ୍ୱାରାପେଟ୍ରୋଲରେ ଇଥାନୋଲ ମିଶ୍ରଣ 2013-14ରେ 38 କୋଟି ଲିଟର ଥିବା ବେଳେ 2017-18ରେ ତାହା 141 କୋଟି ଲିଟରକୁ ବୃଦ୍ଧି ପାଇଛି । ଦେଶରେ ବାୟୋ ଡ଼ିଜେଲ ମିଶ୍ରଣ 2015 ଅଗଷ୍ଟ 10 ତାରିଖରେ ଆରମ୍ଭ କରାଯାଇଥିଲା ଏବଂ 2018-19ରେ ତୈଳ ବିତରକ କମ୍ପାନୀମାନେ 7.6 କୋଟି ଲିଟର ବାୟୋ ଡ଼ିଜେଲ ମଂଜୁର କରିଛନ୍ତି । ତୈଳ କ୍ଷେତ୍ରର ରାଷ୍ଟ୍ରାୟତ୍ତ କମ୍ପାନୀମାନେ 12ଟି ଦ୍ୱିତୀୟ ପିଢ଼ିର ବାୟୋ ତୈଳ ବିଶୋଧନଗାର ପ୍ରତିଷ୍ଠା ପାଇଁ ଯୋଜନା କରୁଛନ୍ତି । ଏହା ଦ୍ୱାର ଇଥାନୋଲ ଯୋଗାଣ ଏବଂ ପର୍ଯ୍ୟାବରଣ ସୁରକ୍ଷା ପ୍ରସଙ୍ଗକୁ ବିଶେଷ ଭାବେ ସାକାର କରାଯାଇ ପାରିବ ଏବଂ କୃଷି କ୍ଷେତ୍ରରେ ପାଳପୋଡ଼ା ଯଥେଷ୍ଟ ମାତ୍ରାରେ ହ୍ରାସ ପାଇବ ।


    ସରକାର ଜୈବ ଇନ୍ଧନ-2018 ଜାତୀୟ ନୀତି 2018 ଜୁନ ମାସରେ ପ୍ରଣୟନ କରିଛନ୍ତି । ଏହି ନୀତି ଅନୁସାରେ 20% ଇଥାନୋଲ ମିଶ୍ରଣ ଉଦ୍ଦେଶ୍ୟ ହାସଲ କରିବା ଏବଂ 5% ବାୟୋ ଡ଼ିଜେଲ ମିଶ୍ରଣ ଲକ୍ଷ୍ୟ 2030 ସୁଦ୍ଧା ହାସଲ କରାଯିବାକୁ ସ୍ଥିର ହୋଇଛି । ଅନ୍ୟାନ୍ୟ କାର୍ଯ୍ୟକ୍ରମମାନଙ୍କ ସହ ଏହି ନୀତିର ସଂପ୍ରସାରଣ , ଇଥାନୋଲ ଉତ୍ପାଦନ ସକାଶେ ଫିଡ଼ଷ୍ଟକର ବ୍ୟବସ୍ଥାରେ ଦେଶରେ ଅତ୍ୟାଧୁନିକ ବାୟୋ ଇନ୍ଧନ ଉତ୍ପାଦନ ସକାଶେ ପ୍ରୋତ୍ସାହନ ଯୋଗାଇବ ।


    ନିକଟରେ ସରକାର ସି-ହେଭିଗୁଡ଼ ଭିତ୍ତିକ ଇଥାନୋଲର ମୂଲ୍ୟକୁ ଟ.40.85 ରୁ ଟ.43.70କୁ ବୃଦ୍ଧି କରିଛନ୍ତି । ଏହା ଦ୍ୱାରା ଇବିପି କାର୍ଯ୍ୟକ୍ରମକୁ ପ୍ରୋତ୍ସାହନ ମିଳିବ । ବି-ହେଭିଗୁଡ଼ ଭିତ୍ତିକ ଇଥାନୋଲ ଓ ଆଖୁ ରସ ଭିତ୍ତିକ ଇଥାନୋଲର ମୂଲ୍ୟ ପ୍ରଥମ ଥର ପାଇଁ 47 ଟଙ୍କା 40 ପଇସାକୁ ଧାର୍ଯ୍ୟ କରାଯାଇଛି । ସେହିଭଳି ଇଥାନୋଲ ବ୍ଲେଣ୍ଡିଂ ଉପରେ ସରକାର ଜିଏସଟି ମାତ୍ରାକୁ 18% ରୁ 5%କୁ ହ୍ରାସ କରିଛନ୍ତି । ପେଟ୍ରୋଲିୟମ୍ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ ପେଟ୍ରୋଲ ସକାଶେ ପର୍ଯ୍ୟାପ୍ତ ଇଥାନୋଲ ଯୋଗାଣ ନିମନ୍ତେ ସକଳ ପ୍ରକାର ପ୍ରୟାସ କରୁଛନ୍ତି ଏବଂ ଏହି ଦିଗରେ ଅନେକଗୁଡ଼ିଏ ପଦକ୍ଷେପ ଗ୍ରହଣ କରିଛନ୍ତି ।


    **********

    
    
    (Release ID: 1542632) Visitor Counter : 1