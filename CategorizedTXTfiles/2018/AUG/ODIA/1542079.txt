      ଜଳ ସମ୍ପଦ ମନ୍ତ୍ରଣାଳୟ

      99ଟି କେନ୍ଦ୍ର ଭାଗିଦାରୀ ଜଳସେଚନ ପ୍ରକଳ୍ପ ସକାଶେ ସଂଶୋଧିତ ବୁଝାମଣାପତ୍ର ସ୍ୱାକ୍ଷରିତ
      Posted On: 07 AUG 2018 3:23PM by PIB Bhubaneshwar


    ଭାରତ ସରକାର ( ଜଳସଂପଦ , ନଦୀ ବିକାଶ ଏବଂ ଗଙ୍ଗା ସଂରକ୍ଷଣ ମନ୍ତ୍ରଣାଳୟ ମାଧ୍ୟମରେ) , ନାବାର୍ଡ଼ ଏବଂ ଜାତୀୟ ଜଳ ବିକାଶ ଏଜେନ୍ସି ( NWDA ) ମଧ୍ୟରେ ଏକ ସଂଶୋଧିତ ବୁଝାମଣା ପତ୍ର ସ୍ୱାକ୍ଷରିତ ହୋଇଛି । ଏହି ବୁଝାମଣା ପତ୍ର 99ଟି କେନ୍ଦ୍ର ଭାଗିଦାରୀ ଅଗ୍ରାଧିକାରଭିତ୍ତିକ ଜଳସେଚନ ପ୍ରକଳ୍ପକୁ ପାଣ୍ଠି ଯୋଗାଣ ସକାଶେ ଉଦ୍ଦିଷ୍ଟ । ଏହି ପ୍ରକଳ୍ପଗୁଡ଼ିକ ପ୍ରଧାନମନ୍ତ୍ରୀ କୃଷି ସିଞ୍ଚନ ଯୋଜନା ମାଧ୍ୟମରେ ଦୀର୍ଘକାଳୀନ ଜଳସେଚନ ପାଣ୍ଠି ଜରିଆରେ କାର୍ଯ୍ୟକାରୀ କରାଯିବ ।


    ଏହା ଫଳରେ ମନ୍ତ୍ରଣାଳୟକୁ କେନ୍ଦ୍ରୀୟ ପାଣ୍ଠି ସହାୟତା ଯୋଗାଣ ସହଜସାଧ୍ୟ ହୋଇପାରିବ । ପ୍ରଧାନମନ୍ତ୍ରୀ କୃଷି ସିଞ୍ଚନ ଯୋଜନା ମାଧ୍ୟମରେ ଏହିସବୁ ଅଗ୍ରାଧିକାରଭିତ୍ତିକ ପ୍ରକଳ୍ପଗୁଡ଼ିକୁ ସମୟାନ୍ତରେ ଏଭଳି ପାଣ୍ଠି ଯୋଗାଣ ଜରୁରି ବୋଲି ଅନୁଭୂତ ହୋଇଥାଏ ।


    2015-16 ଆର୍ଥିକ ବର୍ଷରେ ପ୍ରଧାନମନ୍ତ୍ରୀ କୃଷି ସିଞ୍ଚନ ଯୋଜନା କେନ୍ଦ୍ର ସରକାରଙ୍କ ଦ୍ୱାରା ଆରମ୍ଭ କରାଯାଇଥିଲା ଏବଂ ଦେଶର ସମସ୍ତ କୃଷି କ୍ଷେତ୍ରକୁ ସୁରକ୍ଷିତ ଭାବେ ଜଳସେଚନ ସୁବିଧା ଯୋଗାଇଦେବା ଏହି କାର୍ଯ୍ୟକ୍ରମର ଲକ୍ଷ୍ୟ । ସେହିଭଳି “ ପ୍ରତିବୁନ୍ଦା ଅଧିକ ଅମଳ ” ମାଧ୍ୟମରେ ଗ୍ରାମାଞ୍ଚଳ କୃଷକମାନଙ୍କ ସମୃଦ୍ଧି ସାଧନ ଏହାର ମୂଳ ଉଦ୍ଦେଶ୍ୟ ।


    ପ୍ରଧାନମନ୍ତ୍ରୀ କୃଷି ସିଞ୍ଚନ ଯୋଜନା ଅଧୀନରେ ଏବେ 99ଟି ଜଳସେଚନ ପ୍ରକଳ୍ପ ଚିହ୍ନଟ କରାଯାଇ କାର୍ଯ୍ୟକାରୀ ହେଉଛି । ଏହାକୁ 2019 ମସିହା ଡ଼ିସେମ୍ବର ମାସ ସୁଦ୍ଧା ମିଶନ ମୋଡ଼ରେ ସଂପୂର୍ଣ୍ଣ କରିବା ସକାଶେ ଲକ୍ଷ୍ୟ ଧାର୍ଯ୍ୟ ହୋଇଛି । ଏହିସବୁ ପ୍ରକଳ୍ପ ନିମନ୍ତେ ମୋଟ 77 , 595 କୋଟି ଟଙ୍କା (ପ୍ରକଳ୍ପ କାର୍ଯ୍ୟ ପାଇଁ 48,546 କୋଟି ଏବଂ କମାଣ୍ଡ ଏରିଆ ବିକାଶ କାର୍ଯ୍ୟ ସକାଶେ 29,049 କୋଟି ଟଙ୍କା) ବ୍ୟୟ କରାଯିବ । ସେଥିରେ କେନ୍ଦ୍ରୀୟ ସହାୟତାର ପରିମାଣ 31 , 342 କୋଟି ଟଙ୍କା ରହିବ ।


    ପରବର୍ତ୍ତନୀ ସମୟରେ , 2016 ମସିହା ସେପ୍ଟେମ୍ବର ମାସରେ ଏକ ତ୍ରିପାକ୍ଷିକ ରାଜିନାମା ସ୍ୱାକ୍ଷରିତ ହୋଇଥିଲା । ସେଥିରେ ଭାରତ ସରକାର (କେନ୍ଦ୍ର ଜଳ ସଂପଦ , ନଦୀ ବିକାଶ ଓ ଗଙ୍ଗା ସଂରକ୍ଷଣ ମନ୍ତ୍ରଣାଳୟ) , ନାବାର୍ଡ଼ ଓ ଏନଡ଼ବ୍ଲୁଡ଼ିଏ ଏହି ସମସ୍ତ 99ଟି ଯାକ ପ୍ରକଳ୍ପ ଲାଗି କେନ୍ଦ୍ରୀୟ ପାଣ୍ଠିଯୋଗାଇ ଦେବାକୁ ତଥା ଏଲଟିଆଇଏଫ ମାଧ୍ୟମରେ ସେସବୁକୁ କାର୍ଯ୍ୟକାରୀ କରିବାକୁ ସହମତ ହୋଇଥିଲେ । 2016-17 ଏବଂ 2017-18 ଆର୍ଥିକ ବର୍ଷରେ , ଏଲଟିଆଇଏଫ ସୂତ୍ରରୁ ଏହି ସବୁ ପ୍ରକଳ୍ପ ସକାଶେ ମୋଟ 7863.60 କୋଟି ଟଙ୍କାର ପୁନଃପୌନିକ ଋଣ ଯୋଗାଇ ଦିଆଯାଇଛି । ଏବେ ଆର୍ଥିକ ବ୍ୟାପାର ମନ୍ତ୍ରଣାଳୟ , ଅର୍ଥ ମନ୍ତ୍ରଣାଳୟ ଏହି 99ଟି ଯାକ ପ୍ରକଳ୍ପ ଯାହାକି ଏଲଟିଆଇଏଫ ମାଧ୍ୟମରେ କାର୍ଯ୍ୟକାରୀ ହେଉଛି ସେସବୁକୁ ଋଣ ଯୋଗାଣ ବ୍ୟବସ୍ଥାରେ କେତେକ ପରିବର୍ତ୍ତନ ଆଣିଛନ୍ତି । ସେହିସବୁ ପରିବର୍ତ୍ତନ ପାଣ୍ଠିର ଉତ୍ସ , ବଣ୍ଡ ଉପରେ କୁପନ ସେବା ଯୋଗାଇଦେବାକୁ ଉତ୍ତରଦାୟୀ ରହିବା , ଋଣର ପରିଶୋଧ ବିଧି ଇତ୍ୟାଦି ଯାହାକି ଏଭଳି ବୁଝାମଣା ପତ୍ରରେ ଆବଶ୍ୟକ ସଂଶୋଧନ ଘଟାଇବା ନେଇ ଆବଶ୍ୟକ ହୋଇଥିଲା ।


    *************

    
    
    (Release ID: 1542079) Visitor Counter : 1