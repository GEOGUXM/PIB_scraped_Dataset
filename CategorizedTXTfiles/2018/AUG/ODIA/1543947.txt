      ରେଳ ମନ୍ତ୍ରଣାଳୟ

      ରେଳବାଇରେ ନିଯୁକ୍ତି ଆଶାୟୀ ପ୍ରାର୍ଥୀଙ୍କୁ ଠକିବାକୁ ଚେଷ୍ଟା କରୁଥିବା ଲୋକଙ୍କ ପ୍ରତି ସତର୍କ ରହିବାକୁ ପରାମର୍ଶ
      Posted On: 24 AUG 2018 8:58PM by PIB Bhubaneshwar


    ରେଳବାଇରେ ଚାଲିଥିବା ନିଯୁକ୍ତି ପ୍ରକ୍ରିୟା ନିୟମାନୁଯାୟୀ ଓ ସ୍ୱଚ୍ଛତାର ସହ ହେଉଛି । ଏହି ପ୍ରକ୍ରିୟାରେ ସାମିଲ ହେବା ପାଇଁ ଭାରତୀୟ ରେଳବାଇ କୌଣସି ଏଜେଣ୍ଟ , କୋଚିଙ୍ଗ ସେଣ୍ଟର , ମଧ୍ୟସ୍ଥି କିମ୍ବା ଅନ୍ୟ କୌଣସି ବ୍ୟକ୍ତି/ସଂସ୍ଥାକୁ ଚୟନ କରିନାହିଁ କିମ୍ବା ନିଯୁକ୍ତି ଦେଇନାହିଁ ।


    ବିଭିନ୍ନ ପଦବିରେ ନିଯୁକ୍ତି ପାଇଁ ଭାରତୀୟ ରେଳବାଇ ପ୍ରକ୍ରିୟା ଆରମ୍ଭ କରିଛି । ଏଥିରେ ଅଛି 64


    ହଜାର ଆସିଷ୍ଟାଣ୍ଟ ଲୋକୋ ପାଇଲଟ ପଦବି , ବିଭିନ୍ନ ବର୍ଗର ଟେକନିସିଆନ୍ (ଗ୍ରୁପ୍ ‘ ସି ’ ପଦବି) ଏବଂ ଲେଭଲ୍- 1 ର ଟ୍ରାକ୍ ମେଣ୍ଟେନର୍ସ , ଆସିଷ୍ଟାଣ୍ଟ ପଏଣ୍ଟ ମେନ ଭଳି ପ୍ରାୟ 63 ହଜାର ପଦବି (ପୂର୍ବରୁ ଗ୍ରୁପ୍ ‘ ଡି ’) ରହିଛି ।


    ଏହି ନିଯୁକ୍ତି ପ୍ରକ୍ରିୟା ରେଲୱେ ରିକ୍ରୁଟମେଣ୍ଟ ବୋର୍ଡ (ଆରଆରବି) ମାଧ୍ୟମରେ ହେଉଛି । ରେଳ ସୁରକ୍ଷା ବଳ (ଆରପିଏଫ୍)ରେ ମଧ୍ୟ 8619 କନଷ୍ଟବଲ ଓ 1120 ସବ୍-ଇନ୍ସପେକ୍ଟର ପଦବିରେ ନିଯୁକ୍ତି ପାଇଁ ଭାରତୀୟ ରେଳବାଇ ମଧ୍ୟ ପ୍ରକ୍ରିୟା ଆରମ୍ଭ କରିଛି । ଆରପିଏଫ୍ ମହାନିର୍ଦ୍ଦେଶକଙ୍କ ଦ୍ୱାରା ଏହି ନିଯୁକ୍ତି ପ୍ରକ୍ରିୟା ହେଉଛି ।


    ଗ୍ରୁପ୍ ‘ ସି ’ ପଦବି ପାଇଁ ପ୍ରାୟ 47 ଲକ୍ଷ ପ୍ରାର୍ଥୀ ଆବେଦନ କରିଛନ୍ତି । ଲେଭଲ-1 ପଦବି ପାଇଁ ପ୍ରାୟ 1.89 କୋଟି ପ୍ରାର୍ଥୀ ଆବେଦନ କରିଛନ୍ତି । ଆରପିଏଫରେ କନଷ୍ଟବଲ ଓ ସବ-ଇନ୍ସପେକ୍ଟର ପଦବି ପାଇଁ ପ୍ରାୟ 58 ଲକ୍ଷ ଓ 14 ଲକ୍ଷ ପ୍ରାର୍ଥୀ ଆବେଦନ କରିଛନ୍ତି ।


    ଏହା ନଜରକୁ ଆସୁଛି କି କେତେକ ବ୍ୟକ୍ତି ଏହି ନିଯୁକ୍ତି ପ୍ରକ୍ରିୟାରେ ରେଳ ମନ୍ତ୍ରୀଙ୍କ କୋଟା ଅଛି ଏବଂ ଲାଞ୍ଚ ଦେଲେ ସେଥିରେ ନିଯୁକ୍ତି ହୋଇପାରିବ ବୋଲି ପ୍ରାର୍ଥୀମାନଙ୍କ ନିକଟରେ ପ୍ରଚାର କରୁଛନ୍ତି । ଏହା ଜଣାପଡ଼ିଛି ଯେ ମହାରାଷ୍ଟ୍ର , ବିଶେଷ କରି ବସାଇରେ କେତେକ ବ୍ୟକ୍ତି ଏହି ଭଳି ମିଥ୍ୟା ପ୍ରଚାର କରି ପ୍ରାର୍ଥୀମାନଙ୍କ ଠାରୁ 93 ଲକ୍ଷ ଟଙ୍କା ଆଦାୟ କରିଛନ୍ତି । ମୁମ୍ବାଇ ପୁଲିସର ମାତା ରାମବାଇ ଆମ୍ବେଦକର ମାର୍ଗ ଥାନାରେ ଏ ସମ୍ପର୍କରେ ରେଳବାଇ ପକ୍ଷରୁ ଆଇପିସିର ଧାରା 419 , 420 ଏବଂ 34 ଦଫାରେ (ନଂ 210/2018) ମାମଲା ରୁଜୁ ହୋଇଛି । ମୁମ୍ବାଇ ପୁଲିସ ତତ୍କାଳ କାର୍ଯ୍ୟାନୁଷ୍ଠାନ ସ୍ୱରୂପ 2 ଜଣଙ୍କୁ ଗିରଫ କରି ତଦନ୍ତ ଚଳାଇଛି ।


    ଏକଥା ଉଲ୍ଲେଖଯୋଗ୍ୟ ଯେ , ରେଳବାଇରେ ହେଉଥିବା ଏହି ନିଯୁକ୍ତି ପ୍ରକ୍ରିୟା ସମ୍ପୂର୍ଣ୍ଣ ନିୟମାନୁଯାୟୀ ଓ ସ୍ୱଚ୍ଛତାର ସହ ହେଉଛି । ଏହା କମ୍ପ୍ୟୁଟର ଭିତ୍ତିକ ପରୀକ୍ଷା ମାଧ୍ୟମରେ ହେଉଛି । ଦେଶବ୍ୟାପୀ ଚୟନ କରାଯାଇଥିବା କେନ୍ଦ୍ରରେ ଏହି ପରୀକ୍ଷା କରାଯାଉଛି । ପରୀକ୍ଷା କେନ୍ଦ୍ର ଗୁଡ଼ିକରେ ସିସିଟିଭି ଓ ନିରାପଦ ଇଣ୍ଟରନେଟ ସଂଯୋଗ ଉପଲବ୍ଧ । କୌଣସି ପ୍ରକାର ବେନିୟମ ପଦ୍ଧତିରେ ନିଯୁକ୍ତି ପାଇବାର ପ୍ରଶ୍ନ ଉଠୁନାହିଁ ।


    ଜାତୀୟ ଓ ଆଞ୍ଚଳିକ ସମ୍ବାଦପତ୍ରରେ ବିଜ୍ଞାପନ ଦେଇ ରେଳବାଇ ପ୍ରାର୍ଥୀମାନଙ୍କୁ ଠକ କିମ୍ବା ମିଥ୍ୟା ଲୋଭନୀୟ ପ୍ରତିଶ୍ରୁତିର ଶିକାର ନ ହେବାକୁ ସଚେତନ କରାଯାଇଛି ।


    ଯଦି କେହି ଏଭଳି ମିଥ୍ୟା ପ୍ରତିଶ୍ରୁତି ଦେଉଥିବା କିମ୍ବା ଠକିବାକୁ ଚେଷ୍ଟା କରୁଥିବା ନଜରକୁ ଆସେ ତେବେ ତତକ୍ଷଣାତ ସ୍ଥାନୀୟ ପୁଲିସ ଥାନା କିମ୍ବା ରେଳବାଇରେ ଅଭିଯୋଗ କରିବାକୁ ପରାମର୍ଶ ଦିଆଯାଇଛି ।


    ଅଭିଯୋଗ କରିବାକୁ ଠିକଣା ;


    ଟେଲିଫୋନ ନମ୍ବର: 080-23330378/080-23334147


    ଇମେଲ ଆଇଡି: enquiry.rrbsbc@gmail.com


    ଠିକଣା: ରେଲୱେ ରିକ୍ରୁଟମେଣ୍ଟ ବୋର୍ଡ , 18 , ମିଲର୍ସ ରୋଡ୍ , ବେଙ୍ଗାଲୁରୁ-560046


    **********

    
    
    (Release ID: 1543947) Visitor Counter : 4