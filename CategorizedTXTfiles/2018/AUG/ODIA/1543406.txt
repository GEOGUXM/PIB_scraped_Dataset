      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      90 ବିମାନ ଓ 500 ମୋଟର ବୋଟ ସହ କେରଳରେ ଶତାଧିକ ଉଦ୍ଧାରକାରୀ ଦଳ ମୁତୟନ
      Posted On: 18 AUG 2018 3:46PM by PIB Bhubaneshwar


    କ୍ରମାଗତ ତୃତୀୟ ଦିନରେ ଶନିବାର ନ୍ୟାସନାଲ କ୍ରାଇସିସ ମ୍ୟାନେଜମେଣ୍ଟ କମିଟି ( NCMC ) ଏକ ବୈଠକରେ କେରଳର ବନ୍ୟା ପ୍ରଭାବିତ ଅଞ୍ଚଳରେ ଚାଲିଥିବା ବ୍ୟାପକ ଉଦ୍ଧାର ଓ ରିଲିଫ କାର୍ଯ୍ୟର ସମୀକ୍ଷା କରିଛି । ବୈଠକରେ ଅଧ୍ୟକ୍ଷତା କରିଥିଲେ କ୍ୟାବିନେଟ ସଚିବ ପି କେ ସିହ୍ନା ଏବଂ ଭିଡିଓ କନଫରେନ୍ସିଂ ଜରିଆରେ କେରଳର ମୁଖ୍ୟ ସଚିବଙ୍କ ସହ ସେ ବନ୍ୟା ପରିସ୍ଥିତି , ଉଦ୍ଧାରକାରୀ ଦଳ ମୁତୟନ , ମୋଟର ବୋଟ , ଲାଇଫ ଜ୍ୟାକେଟ , ହେଲିକପ୍ଟର , ଖାଦ୍ୟ , ଜଳ ଓ ଔଷଧ ବ୍ୟବସ୍ଥା , ବିଦ୍ୟୁତ ସରବରାହ ପୁନର୍ବହାଲ , ସଞ୍ଚାର ଓ ପରିବହନ ବ୍ୟବସ୍ଥା ସମ୍ପର୍କରେ ଆଲୋଚନା କରିଥିଲେ ।


    ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ନିର୍ଦ୍ଦେଶରେ ବନ୍ୟା ପ୍ରଭାବିତ ଅଞ୍ଚଳରେ ଭାରତୀୟ ନୌସେନା , ସ୍ଥଳସେନା , ବାୟୁସେନା , ଏନଡିଆରଏଫ , ତଟରକ୍ଷୀ ବାହିନୀ ଏବଂ ଅନ୍ୟାନ୍ୟ ଅର୍ଦ୍ଧ ସାମରିକ ବଳର ଯବାନମାନେ 67ଟି ହେଲିକପ୍ଟର , 24ଟି ଏୟାରକ୍ରାଫ୍ଟ , 548ଟି ମୋଟର ବୋଟ ସହାୟତାରେ ଉଦ୍ଧାର ଓ ରିଲିଫ କାର୍ଯ୍ୟ ବ୍ୟାପକ ଭାବେ ଚଳାଇଛନ୍ତି । ରାଜ୍ୟ ସରକାରଙ୍କ ଅନୁରୋଧ କ୍ରମେ 6900 ଲାଇଫ ଜ୍ୟାକେଟ , 3000 ଲାଇଫ ବୟ , 167ଟି ଟାୱାର ଲାଇଟ , 2100 ରେନକୋଟ୍ , 1300 ଗମବୁଟ ଏବଂ 153ଟି ଚେନ୍ ଯୋଗାଇ ଦିଆଯାଇଛି ।


    ବାୟୁସେନା , ନୌସେନା ଓ ଓଏନଜିସି ଦ୍ୱାରା ଆଉ 5ଟି ହେଲିକପ୍ଟର ତୁରନ୍ତ ମୁତୟନ କରିବାକୁ କ୍ୟାବିନେଟ ସଚିବ ନିର୍ଦ୍ଦେଶ ଦେଇଥିଲେ । ଅତିରିକ୍ତ ମୋଟର ବୋଟ ମୁତୟନ କରିବାକୁ ପ୍ରସ୍ତୁତ ରଖିବାକୁ ମଧ୍ୟ ନିର୍ଦ୍ଦେଶ ଦେଇଛନ୍ତି ।


    ବିଭିନ୍ନ କେନ୍ଦ୍ର ମନ୍ତ୍ରଣାଳୟ 3 ଲକ୍ଷ ଖାଦ୍ୟ ପ୍ୟାକେଟ , 6 ଲକ୍ଷ ମେଟ୍ରିକ ଟନ୍ ଦୁଗ୍ଧ , 14 ଲକ୍ଷ ଲିଟର ପାନୀୟ ଜଳ , 150 ଜଳ ପରିଷ୍କରଣ କିଟ୍ ବନ୍ୟାଞ୍ଚଳ ପାଇଁ ପ୍ରଦାନ କରିଛନ୍ତି । ଇରୋଡ ଓ ମଦୁରାଇ ଭାୟା ଦେଇ ତିରୁବନନ୍ତପୁରମକୁ ଟ୍ରେନ ଚଳାଚଳ କରୁଥିବା ରେଳବାଇ ସୂଚନା ଦେଇଛି । ତିରୁବନନ୍ତପୁରମରୁ ଏର୍ଣ୍ଣାକୁଲମ ମଧ୍ୟରେ ସମସ୍ତ ଷ୍ଟେସନରେ ଖାଦ୍ୟ ଓ ଔଷଧ ବଣ୍ଟନ ପାଇଁ ରାଜ୍ୟ ସରକାରଙ୍କ ଅନୁରୋଧ କ୍ରମେ ଏକ ସ୍ୱତନ୍ତ୍ର ଟ୍ରେନ ଯିବ ବୋଲି ରେଳବାଇ ପକ୍ଷରୁ କୁହାଯାଇଛି ।


    ଅଗଷ୍ଟ 20 ତାରିଖ ସୁଦ୍ଧା କୋଚିରେ ଥିବା ନୌସେନା ଏୟାରଷ୍ଟ୍ରିପକୁ ବାଣିଜ୍ୟିକ ବିମାନ ଚଳାଚଳ ପାଇଁ ପ୍ରସ୍ତୁତ କରିବାକୁ ସମୀକ୍ଷା ବୈଠକରେ ନିଷ୍ପତ୍ତି ହୋଇଥିଲା । ବିଭିନ୍ନ ମନ୍ତ୍ରଣାଳୟରୁ ଆବଶ୍ୟକତା ଅନୁଯାୟୀ ବିଦ୍ୟୁତ ଲାଇନ ପୁନର୍ବହାଲ , ପେଟ୍ରେଲ ପମ୍ପ , ଏଲପିଜି , ସ୍ୱାସ୍ଥ୍ୟ ସେବା , ଔଷଧ , ଖାଦ୍ୟ ଓ ଗୋଖାଦ୍ୟ ଇତ୍ୟାଦିର ବ୍ୟବସ୍ଥା ଜରୁରି ଭିତ୍ତିରେ କରିବାକୁ ମଧ୍ୟ ନିଷ୍ପତ୍ତି ହୋଇଥିଲା ।


    ଟେଲିଫୋନ୍ ଯୋଗାଯୋଗରେ ସମସ୍ୟା ଦୂର କରିବାକୁ ଦୂରସଞ୍ଚାର ବିଭାଗ ଇଣ୍ଟ୍ରା-ସର୍କଲ ରୋମିଙ୍ଗ ସୁବିଧା ଦେଇଛି , ଯଦ୍ୱାରାକି ଗୋଟିଏ ମୋବାଇଲ କମ୍ପାନିର ଟାୱାରକୁ ଅନ୍ୟ କମ୍ପାନି ମଧ୍ୟ ବ୍ୟବହାର କରିପାରିବ । ସମସ୍ତ ମୋବାଇଲ କମ୍ପାନି ବନ୍ୟାଞ୍ଚଳରେ ମାଗଣା ଏସଏମଏସ ଓ ଡାଟା ସୁବିଧା ଯୋଗାଇ ଦେଇଛନ୍ତି । ମୋବାଇଲ ଟାୱାର ‘ ସେଲୁଲାର ଅନ୍ ହ୍ୱିଲ୍ସ ’ ମାଧ୍ୟମରେ ମୁତୟନ କରାଯାଇଛି , ଯେମିତି କି ସମସ୍ତ ବ୍ଲକରେ ମୋବାଇଲ ଫୋନର ସୁବିଧା ରହିପାରିବ ।


    ବନ୍ୟାଜଳ ହ୍ରାସ ପାଇବା ମାତ୍ରେ ଯେପରି ସମସ୍ତ ଅଞ୍ଚଳରେ ଆବଶ୍ୟକ ଔଷଧ ସହ ସ୍ୱାସ୍ଥ୍ୟ ସେବା ଟିମ୍ ମୁତୟନ ରହିବେ ସେଥିପାଇଁ ସ୍ୱାସ୍ଥ୍ୟ ମନ୍ତ୍ରଣାଳୟ ପ୍ରସ୍ତୁତି କରିଛି । ବିଭିନ୍ନ ରାଜ୍ୟ ସରକାର ଓ ସଂସ୍ଥା ପକ୍ଷରୁ ମିଳୁଥିବା ରିଲଫ୍ ସାମଗ୍ରୀର ଉଚିତ ବଣ୍ଟନ ଦିଗରେ ସମନ୍ୱୟ ରକ୍ଷା କରିବାକୁ କ୍ୟାବିନେଟ ସଚିବ ନିର୍ଦ୍ଦେଶ ଦେଇଥିଲେ ।


    ଉଚିତ ସମୟରେ କେନ୍ଦ୍ରୀୟ ସହାୟତାକୁ କେରଳ ମୁଖ୍ୟ ସଚିବ ପ୍ରଶଂସା କରିବା ସହ ବର୍ଷା କମି ଥିବାରୁ କେତେକ ଡ୍ୟାମରେ ଜଳସ୍ତର ହ୍ରାସ ପାଇଥିବା ସୂଚନା ଦେଇଥିଲେ । ଗୋଟିଏ ଦୁଇଟି ଜିଲ୍ଲାକୁ ଛାଡ଼ି ଦେଲେ ଅନ୍ୟ ଅଞ୍ଚଳରେ ବର୍ଷା କମିଯିବ ବୋଲି ପାଣିପାଗ ବିଭାଗ ସୂଚନା ଦେଇଥିବା ସେ କହିଥିଲେ ।


    ବୈଠକରେ ସ୍ୱରାଷ୍ଟ୍ର ବିଭାଗ , ସ୍ୱାସ୍ଥ୍ୟ , ବେସାମରିକ ବିମାନ ଚଳାଚଳ , ଖାଦ୍ୟ ପ୍ରକ୍ରିୟାକରଣ , ଦୂରସଞ୍ଚାର , ଜଳ ସମ୍ବଳ ମନ୍ତ୍ରଣାଳୟର ସଚିବ ଏବଂ ସ୍ଥଳସେନା , ନୌସେନା , ବାୟୁସେନା , ତଟରକ୍ଷୀ ବାହିନୀ , ଏନଡିଆରଏଫ , ଜାତୀୟ ବିପର୍ଯ୍ୟୟ ପରିଚାଳନା କର୍ତ୍ତୃପକ୍ଷର ବରିଷ୍ଠ ଅଧିକାରୀମାନଙ୍କ ସହିତ କେନ୍ଦ୍ରୀୟ ଜଳ କମିସନର ଅଧ୍ୟକ୍ଷ ଓ ଅନ୍ୟାନ୍ୟ ବରିଷ୍ଠ ଅଧିକାରୀମାନେ ଉପସ୍ଥିତ ଥିଲେ ।


    **************

    
    
    (Release ID: 1543406) Visitor Counter : 3