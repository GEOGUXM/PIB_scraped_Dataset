      ରାଷ୍ଟ୍ରପତିଙ୍କ ସଚିବାଳୟ

      ସ୍ୱାଧୀନତା ଦିବସର ପୂର୍ବ ସନ୍ଧ୍ୟାରେ ଭାରତର ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦଙ୍କର ରାଷ୍ଟ୍ର ଉଦ୍ଦେଶ୍ୟରେ ବାର୍ତ୍ତା
      Posted On: 14 AUG 2018 10:16PM by PIB Bhubaneshwar


    ରାଷ୍ଟ୍ରପତି ଭବନ , 14 ଅଗଷ୍ଟ , 2018


    ମୋର ପ୍ରିୟ ଦେଶବାସୀ ,


    1. ଆସନ୍ତାକାଲି ଆମ ସ୍ୱାଧୀନତାର 71 ବର୍ଷ ପୂରଣ ହେଉଛି । ଆସନ୍ତାକାଲି ଆମେ ଆମ 72ତମ ସ୍ୱାଧୀନତା ଦିବସ ପାଳନ କରିବୁ । ରାଷ୍ଟ୍ର-ଗୌରବର ଏହି ଅବସରରେ , ମୁଁ ଆପଣମାନଙ୍କୁ , ସମସ୍ତ ଦେଶବାସୀଙ୍କୁ ଅଭିନନ୍ଦନ ଜଣାଉଛି । 15 ଅଗଷ୍ଟର ଏହି ଦିନ , ପ୍ରତ୍ୟେକ ଭାରତୀୟ ପାଇଁ ପବିତ୍ର ହୋଇଥାଏ , ସେମାନେ ଦେଶରେ ଥା ’ ନ୍ତୁ କି ବିଦେଶରେ । ଏହି ଦିନ , ଆମେ ସମସ୍ତେ ଆମ ‘ ଜାତୀୟ ପତାକା ’ ନିଜ ନିଜ ଘରେ , ବିଦ୍ୟାଳୟରେ , କାର୍ଯ୍ୟାଳୟରେ , ନଗର ଏବଂ ଗ୍ରାମ ପଞ୍ଚାୟତ , ସରକାରୀ ଏବଂ ଘରୋଇ ବାସଭବନରେ ଉତ୍ସାହର ସହିତ ଉତ୍ତୋଳନ କରିଥାଉ । ଆମର ‘ ତ୍ରିରଙ୍ଗା ’ ଆମ ଦେଶର ଅସ୍ମୀତାର ପ୍ରତୀକ ଅଟେ । ଏହି ଦିନ ଆମେ ଦେଶର ସାର୍ବଭୌମତ୍ୱର ଉତ୍ସବ ପାଳନ କରିଥାଉ ଏବଂ ନିଜ ପୂର୍ବପୁରୁଷମାନଙ୍କ ଯୋଗଦାନକୁ କୃତଜ୍ଞତାର ସହିତ ସ୍ମରଣ କରିଥାଉ , ଯେଉଁମାନଙ୍କ ପ୍ରୟାସ କାରଣରୁ ଆମେ ଅନେକ କିଛି ହାସଲ କରିଛୁ । ଏହି ଦିନ , ରାଷ୍ଟ୍ର ନିର୍ମାଣରେ , ସେହି ବଳକା ରହିଥିବା କାର୍ଯ୍ୟକୁ ପୂରଣ କରିବାର ସଂକଳ୍ପର ମଧ୍ୟ ଦିନ ଅଟେ , ଯାହାକୁ ଆମର ପ୍ରତିଭାଶାଳୀ ଯୁବକଯୁବତୀ ନିଶ୍ଚିତ ଭାବେ ପୂରଣ କରିବେ ।


    2. ବର୍ଷ 1947 ର 14 ଏବଂ 15 ଅଗଷ୍ଟର ମଧ୍ୟରାତ୍ରିର ସମୟ , ଆମ ଦେଶ ସ୍ୱାଧୀନତା ଲାଭ କରିଥିଲା । ଏହି ସ୍ୱାଧୀନତା ଆମ ପୂର୍ବପୁରୁଷ ଏବଂ ସମ୍ମାନନୀୟ ସ୍ୱାଧୀନତା ସଂଗ୍ରାମୀମାନଙ୍କ ବର୍ଷ ବର୍ଷର ତ୍ୟାଗ ଏବଂ ବୀରତ୍ୱର ପରିଣାମ ଥିଲା । ସ୍ୱାଧୀନତା ସଂଗ୍ରାମରେ ସଂଘର୍ଷ କରୁଥିବା ସମସ୍ତ ବୀର ଏବଂ ବୀରାଙ୍ଗନା , ଅସାଧାରଣ ଭାବେ ସାହସୀ , ଏବଂ ଦୂରଦ୍ରଷ୍ଟା ଥିଲେ । ଏହି ସଂଗ୍ରାମରେ , ଦେଶର ସମସ୍ତ କ୍ଷେତ୍ର , ସମାଜର ସମସ୍ତ ବର୍ଗ ଏବଂ ସମ୍ପ୍ରଦାୟର ଲୋକମାନେ ସାମିଲ ଥିଲେ । ସେମାନେ ଚାହିଁଥିଲେ , ସୁବିଧାପୂର୍ଣ୍ଣ ଜୀବନ ବିତାଇ ପାରିଥାନ୍ତେ । କିନ୍ତୁ ଦେଶ ପ୍ରତି ନିଜର ଅତୁଟ ନିଷ୍ଠା କାରଣରୁ , ସେମାନେ ଏପରି କଲେ ନାହିଁ । ସେମାନେ ଏପରି ଏକ ସ୍ୱାଧୀନ ଏବଂ ଆଧିପତ୍ୟ-ସମ୍ପନ୍ନ ଭାରତ ନିର୍ମାଣ କରିବାକୁ ଚାହିଁଥିଲେ , ଯେଉଁଠି ସମାଜରେ ସମାନତା ଏବଂ ଭ୍ରାତୃଭାବ ଥିବ । ଆମେ ସେମାନଙ୍କ ଯୋଗଦାନକୁ ସର୍ବଦା ସ୍ମରଣ କରିଥାଉ । ଏବେ 9 ଅଗଷ୍ଟରେ ହିଁ , ‘ ଭାରତ ଛାଡ଼ ଆନ୍ଦୋଳନ ’ ର 76ତମ ବର୍ଷ ପୂର୍ତ୍ତିରେ , ସ୍ୱାଧୀନତା ସଂଗ୍ରାମୀମାନଙ୍କୁ , ରାଷ୍ଟ୍ରପତି ଭବନରେ ସମ୍ମାନିତ କରାଯାଇଥିଲା ।


    3. ଆମେ ଭାଗ୍ୟଶାଳୀ ଯେ ଆମକୁ ଏପରି ଏକ ମହାନ ଦେଶଭକ୍ତମାନଙ୍କ ବଂଶପରମ୍ପରା ପ୍ରାପ୍ତ ହୋଇଛି । ସେମାନେ ଆମକୁ ଏକ ସ୍ୱାଧୀନ ଭାରତ ଅର୍ପଣ କରିଛନ୍ତି । ଏଥିସହିତ , ସେମାନେ ଏପରି କେତେକ କାର୍ଯ୍ୟ ଅର୍ପଣ କରିଛନ୍ତି , ଯାହାକୁ ଆମେ ସମସ୍ତେ ମିଶି ପୂରଣ କରିବା । ଦେଶର ବିକାଶ କରିବା ଏବଂ ଦାରିଦ୍ର୍ୟ ଓ ଅସମାନତାରୁ ମୁକ୍ତି ପାଇବା ଲାଗି , ଏହି ଗୁରୁତ୍ୱପୂର୍ଣ୍ଣ କାର୍ଯ୍ୟ ଆମ ସମସ୍ତଙ୍କୁ କରିବାକୁ ପଡିବ । ଏହି କାର୍ଯ୍ୟଗୁଡ଼ିକୁ ପୂରଣ କରିବା ଦିଗରେ , ଆମର ଜାତୀୟ ଜୀବନର ପ୍ରତ୍ୟେକ ପ୍ରୟାସ ସେହି ସ୍ୱାଧୀନତା ସଂଗ୍ରାମୀମାନଙ୍କ ପ୍ରତି ଆମର ଶ୍ରଦ୍ଧାଞ୍ଜଳି ଅଟେ ।


    4. ଯଦି ଆମେ ସ୍ୱାଧୀନତାର କେବଳ ରାଜନୈତିକ ଅର୍ଥକୁ ଗ୍ରହଣ କରିବା ତ ’ ଲାଗିବ ଯେ 15 ଅଗଷ୍ଟ , 1947ର ଦିନ ଆମର ଲକ୍ଷ୍ୟ ପୂରଣ ହୋଇସାରିଥିଲା । ସେହି ଦିନ ରାଜକ୍ଷମତାର ବିରୋଧରେ ସଂଘରେ ଆମକୁ ସଫଳତା ମିଳିଥିଲା ଏବଂ ଆମେ ସ୍ୱାଧୀନ ହୋଇଥିଲୁ । କିନ୍ତୁ , ସ୍ୱାଧୀନତାର ଆମ ଅବଧାରଣ ବହୁତ ବ୍ୟାପକ ଅଟେ । ଏହାର କୌଣସି ନିର୍ଦ୍ଦିଷ୍ଟ ଏବଂ ସୀମିତ ପରିଭାଷା ନାହିଁ । ସ୍ୱାଧୀନତାର ପରିଧିକୁ ବଢ଼ାଇ ଚାଲିବା , ଏକ ନିରନ୍ତର ପ୍ରୟାସ ଅଟେ । 1947ରେ ରାଜନୈତିକ ସ୍ୱାଧୀନତା ମିଳିବାର , ଏତେ ଦଶକ ପରେ ମଧ୍ୟ ପ୍ରତ୍ୟେକ ଭାରତୀୟ , ଜଣେ ସ୍ୱାଧୀନତା ସଂଗ୍ରାମୀ ଭାବେ ହିଁ ଦେଶ ପ୍ରତି ନିଜ ଯୋଗଦାନ ଦେଇପାରିବ , ଯାହାଙ୍କଠାରୁ ଆମର ଦେଶ ଏବଂ ଦେଶବାସୀମାନଙ୍କୁ ବିକାଶର ନୂଆ ନୂଆ ସୁଯୋଗ ପ୍ରାପ୍ତ ହେବ ।


    5. ଆମର କୃଷକ , ସେହି କୋଟି କୋଟି ଦେଶବାସୀଙ୍କ ଲାଗି ଅନ୍ନ ଉତ୍ପନ୍ନ କରୁଛନ୍ତି , ଯେଉଁମାନଙ୍କୁ ସେମାନେ କେବେ ସାମ୍ନାସାମ୍ନି ଭେଟିନାହାନ୍ତି । ସେମାନେ ଦେଶ ଲାଗି ଖାଦ୍ୟ ସୁରକ୍ଷା ଏବଂ ପୁଷ୍ଟିକର ଖାଦ୍ୟ ଉପଲବ୍ଧ କରାଇ , ଆମ ସ୍ୱାଧୀନତାକୁ ବଳ ଦେଉଛନ୍ତି । ଯେତେବେଳେ ସେମାନଙ୍କ ଜମିର ଉତ୍ପାଦନ ଏବଂ ସେମାନଙ୍କ ଆୟ ବଢ଼ାଇବା ଲାଗି ଆଧୁନିକ ପ୍ରଯୁକ୍ତି ଏବଂ ଅନ୍ୟ ସୁବିଧା ଉପଲବ୍ଧ କରାଉଛୁ , ସେତେବେଳେ ଆମେ ସ୍ୱାଧୀନତା ସଂଗ୍ରାମୀମାନଙ୍କ ସ୍ୱପ୍ନର ଭାରତ ନିର୍ମାଣ କରୁଛୁ ।


    6. ଆମର ସୈନିକ , ସୀମାରେ ରହି , ବରଫାବୃତ୍ତ ପାହାଡ଼ରେ , ଟାଣ ଖରାରେ , ସାଗର ଏବଂ ଆକାଶରେ , ପୂର୍ଣ୍ଣ ସାହସର ସହିତ ଏବଂ ସତର୍କତାର ସହିତ , ଦେଶର ସୁରକ୍ଷାରେ ସମର୍ପିତ ରହୁଛନ୍ତି । ସେମାନେ ବାହ୍ୟ ବିପଦରୁ ସୁରକ୍ଷା ପ୍ରଦାନ କରି ଆମ ସ୍ୱାଧୀନତାକୁ ସୁନିଶ୍ଚିତ କରୁଛନ୍ତି । ଯେତେବେଳେ ଆମେ ସେମାନଙ୍କ ଲାଗି ଉନ୍ନତ ଅସ୍ତ୍ରଶସ୍ତ୍ର ଉପଲବ୍ଧ କରାଉଛୁ , ସ୍ୱାଦେଶରେ ହିଁ ପ୍ରତିରକ୍ଷା ସରଞ୍ଜାମ ଲାଗି ଯୋଗାଣ-ଶୃଙ୍ଖଳା ବିକଶିତ କରୁଛୁ , ଏବଂ ସୈନିକମାନଙ୍କୁ କଲ୍ୟାଣକାରୀ ସୁବିଧା ପ୍ରଦାନ କରୁଛୁ , ସେତେବେଳେ ଆମେ ଆମ ସ୍ୱାଧୀନତା ସଂଗ୍ରାମୀମାନଙ୍କ ସ୍ୱପ୍ନର ଭାରତ ନିର୍ମାଣ କରୁଛୁ ।


    7. ଆମର ପୋଲିସ ଏବଂ ଅର୍ଦ୍ଧସାମରିକ ବାହିନୀ ଅନେକ ପ୍ରକାରର ଆହ୍ୱାନର ସମ୍ମୁଖୀନ ହୋଇଥାନ୍ତି । ସେମାନେ ଆତଙ୍କବାଦର ମୁକାବିଲା କରିଥାନ୍ତି , ଏବଂ ଅପରାଧର ନିରାକରଣ ତଥା ଆଇନ ଶୃଙ୍ଖଳା ରକ୍ଷା କରିଥାନ୍ତି । ଏଥିସହିତ ପ୍ରାକୃତିକ ଦୁର୍ବିପାକ ସମୟରେ , ସେମାନେ ଆମ ସମସ୍ତଙ୍କୁ ସହାୟତା କରିଥାନ୍ତି । ଯେତେବେଳେ ଆମେ ସେମାନଙ୍କ କାର୍ଯ୍ୟ ଏବଂ ବ୍ୟକ୍ତିଗତ ଜୀବନରେ ସୁଧାର ଆଣିଥାଉ , ସେତେବେଳେ ଆମେ ଆମ ସ୍ୱାଧୀନତା ସଂଗ୍ରାମୀମାନଙ୍କ ସ୍ୱପ୍ନର ଭାରତ ନିର୍ମାଣ କରିଥାଉ ।


    8. ମହିଳାମାନଙ୍କର , ଆମ ସମାଜରେ , ଏକ ବିଶେଷ ଭୂମିକା ରହିଛି । ଅନେକ ମାନ୍ୟତାରେ , ମହିଳମାନଙ୍କ ସ୍ୱାଧୀନତାକୁ ବ୍ୟାପ କରିବାରେ ହିଁ ଦେଶର ସ୍ୱାଧୀନତା ସାର୍ଥକ ହୋଇଥାଏ । ଏହି ସାର୍ଥକତା , ଘରେ ମା ’, ଭଉଣୀ ଏବଂ ଝିଅମାନଙ୍କ ରୂପରେ , ଏବଂ ଘର ବାହାରେ ନିଜ ନିଷ୍ପତ୍ତି ଅନୁସାରେ ଜୀବନ ବିତାଇବା ଲାଗି ସେମାନଙ୍କ ସ୍ୱାଧୀନତାରେ ପ୍ରତିଫଳିତ ହୋଇପାରିବ । ସେମାନଙ୍କୁ ନିଜ ଢଙ୍ଗରେ ବଂଚିବାର , ଏବଂ ନିଜ କ୍ଷମତାର ସମ୍ପୂର୍ଣ୍ଣ ଉପଯୋଗ କରିବାର ସୁରକ୍ଷିତ ବାତାବରଣ ଏବଂ ସୁଯୋଗ ମିଳିବା ଆବଶ୍ୟକ । ସେମାନେ ନିଜ କ୍ଷମତାର ଉପଯୋଗ ପରିବାରର ପ୍ରଗତିରେ କରନ୍ତୁ , କିମ୍ବା ଆମ କାର୍ଯ୍ୟ ଶକ୍ତି କିମ୍ବା ଉଚ୍ଚ ଶିକ୍ଷା ପ୍ରତିଷ୍ଠାନରେ ଗୁରୁତ୍ୱପୂର୍ଣ୍ଣ ଯୋଗଦାନ ଦେଇ କରନ୍ତୁ , ସେମାନଙ୍କୁ ନିଜ ବିକଳ୍ପ ଚୟନ କରିବାର ସମ୍ପୂର୍ଣ୍ଣ ସ୍ୱାଧୀନତା ରହିବା ଆବଶ୍ୟକ । ଏକ ରାଷ୍ଟ୍ର ଏବଂ ସମାଜ ରୂପରେ ଆମକୁ ଏହା ସୁନିଶ୍ଚିତ କରିବା ଆବଶ୍ୟକ ଯେ ମହିଳାମାନଙ୍କୁ , ଜୀବନରେ ଆଗକୁ ବଢ଼ିବାର ସମସ୍ତ ଅଧିକାର ଏବଂ କ୍ଷମତା ସୁଲଭ ହେଉ ।


    9. ଯେତେବେଳେ ଆମେ ମହିଳମାନଙ୍କ ଦ୍ୱାରା ପରିଚାଳିତ ଉଦ୍ୟୋଗ କିମ୍ବା ଷ୍ଟାର୍ଟଅପ ଲାଗି ଆର୍ଥିକ ସମ୍ବଳ ଉପଲବ୍ଧ କରାଇଥାଉ , କୋଟି କୋଟି ଘରେ ଏଲପିଜି ସଂଯୋଗ ପହଁଚାଇଥାଉ , ଏବଂ ଏହି ପ୍ରକାରରେ , ମହିଳାମାନଙ୍କ ସଶକ୍ତିକରଣ କରିଥାଉ , ସେତେବେଳେ ଆମେ ଆମ ସ୍ୱାଧୀନତା ସଂଗ୍ରାମୀମାନଙ୍କ ସ୍ୱପ୍ନର ଭାରତ ନିର୍ମାଣ କରିଥାଉ ।


    10. ଆମର ନବଯୁବକ , ଭାରତର ଆଶା ଏବଂ ଆକାଂକ୍ଷାର ମୂଳଦୁଆ ଅଟନ୍ତି । ଆମର ସ୍ୱାଧୀନତା ସଂଗ୍ରାମରେ ଯୁବକମାନଙ୍କର ଏବଂ ବରିଷ୍ଠଜନ , ସମସ୍ତଙ୍କର ଭାଗିଦାରୀ ଥିଲା । କିନ୍ତୁ ସେହି ସଂଗ୍ରାମରେ ଶକ୍ତି ଭରିବାର କାର୍ଯ୍ୟ ବିଶେଷ କରି ଯୁବବର୍ଗମାନେ କରିଥିଲେ । ସ୍ୱାଧୀନତାର ଆଶାରେ , ହୁଏତ ’ ସେମାନେ ଭିନ୍ନ ରାସ୍ତା ବାଛିଥିଲେ , କିନ୍ତୁ ସେମାନେ ସମସ୍ତେ ସ୍ୱାଧୀନ ଭାରତ , ଉନ୍ନତ ଭାରତ , ଏବଂ ସମୃଦ୍ଧ ଭାରତ ପାଇଁ ନିଜ ଆଦର୍ଶ ଏବଂ ସଂକଳ୍ପରେ ଦୃଢ଼ ରହିଥିଲେ ।


    11. ଆମେ ନିଜ ଯୁବକମାନଙ୍କର ଦକ୍ଷତା ବିକାଶ କରିଥାଉ , ସେମାନଙ୍କୁ ପ୍ରଯୁକ୍ତି , ଇଞ୍ଜିନିୟରିଂ ଏବଂ ଉଦ୍ୟମୀତା ଲାଗି , ତଥା କଳା ଏବଂ ଶିଳ୍ପ ଲାଗି ଅନୁପ୍ରାଣିତ କରିଥାଉ । ସେମାନଙ୍କ ସଂଗୀତର ସୃଷ୍ଟିଠାରୁ ଆରମ୍ଭ କରି ମୋବାଇଲ ଆପ୍ସ ତିଆରି କରିବା ଲାଗି ଏବଂ କ୍ରୀଡ଼ା ପ୍ରତିଯୋଗିତାରେ ଉତ୍କର୍ଷ ପ୍ରଦର୍ଶନ କରିବା ଲାଗି ପ୍ରୋତ୍ସାହିତ କରିଥାଉ । ଏହିପରି , ଯେତେବେଳେ ଆମେ ନିଜ ଯୁବକମାନଙ୍କ ଅସୀମିତ ପ୍ରତିଭାକୁ ବିକଶିତ କରିବା ଲାଗି ସୁଯୋଗ ପ୍ରଦାନ କରିଥାଉ , ସେତେବେଳେ ଆମେ ଆମର ସ୍ୱାଧୀନତା ସଂଗ୍ରାମୀମାନଙ୍କ ସ୍ୱପ୍ନର ଭାରତ ନିର୍ମାଣ କରିଥାଉ ।


    12. ମୁଁ ରାଷ୍ଟ୍ର ନିର୍ମାଣର କେତେକ ଉଦାହରଣ ଦେଲି । ଏପରି ଅନେକ ଉଦାହରଣ ଦିଆଯାଇପାରିବ । ବାସ୍ତବରେ , ସେହି ପ୍ରତ୍ୟେକ ଭାରତୀୟ ଯେଉଁମାନେ ନିଜ କାମ ନିଷ୍ଠା ଏବଂ ସମର୍ପଣ ସହିତ କରିଥାଏ , ଯିଏ ସମାଜକୁ ନୈତିକତାପୂର୍ଣ୍ଣ ଯୋଗଦାନ ଦେଇଥାଏ-ସେ ଡାକ୍ତର ହୁଅନ୍ତୁ , ନର୍ସ ହୁଅନ୍ତୁ , ଲୋକସେବକ ହୁଅନ୍ତୁ , କାରଖାନା କର୍ମଚାରୁ ହୁଅନ୍ତୁ , ବ୍ୟବସାୟୀ ହୁଅନ୍ତୁ , ବରିଷ୍ଠ ମାତା-ପିତାଙ୍କ ଯତ୍ନ ନେଉଥିବା ସନ୍ତାନ ହୁଅନ୍ତୁ- ସେ ସମସ୍ତେ ନିଜ ନିଜ ଢଙ୍ଗରେ ସ୍ୱାଧୀନତାର ଆଦର୍ଶ ପାଳନ କରୁଛନ୍ତି । ସେ ସମସ୍ତ ନାଗରିକ , ଯେଉଁମାନେ କର୍ତ୍ତବ୍ୟ ଏବଂ ଦାୟିତ୍ୱର ନିର୍ବାହ କରୁଛନ୍ତି ଏବଂ ନିଜ ପ୍ରତିଶ୍ରୁତି ପୂରଣ କରୁଛନ୍ତି , ସେମାନେ ମଧ୍ୟ ସ୍ୱାଧୀନତା ସଂଗ୍ରାମର ଆଦର୍ଶର ପାଳନ କରୁଛନ୍ତି । ମୁଁ କହିବାକୁ ଚାହିଁବି ଯେ ଆମର ଯେଉଁ ଦେଶବାସୀମାନେ ଲାଇନରେ ଛିଡ଼ା ହୋଇ ନିଜ ପାଳି ଆସିବାକୁ ଅପେକ୍ଷା କରିଛନ୍ତି , ଏବଂ ନିଜଠାରୁ ଆଗରେ ଛିଡ଼ା ହୋଇଥିବା ଲୋକର ଅଧିକାରକୁ ସମ୍ମାନ କରୁଛନ୍ତି , ସେମାନେ ମଧ୍ୟ ଆମ ସ୍ୱାଧୀନତା ସଂଗ୍ରାମୀମାନଙ୍କ ସ୍ୱପ୍ନର ଭାରତ ନିର୍ମାଣ କରୁଛନ୍ତି । ଏହା ଏକ ବହୁତ ଛୋଟ ପ୍ରୟାସ ଅଟେ । ଆସନ୍ତୁ , ପ୍ରୟାସ କରିବା , ଏହାକୁ ଆମେ ସମସ୍ତେ ନିଜ ଜୀବନର ଅଂଶବିଶେଷ କରିବା ।


    ପ୍ରିୟ ଦେଶବାସୀ ,


    13. ଆପଣମାନେ ଆଶ୍ଚର୍ଯ୍ୟ ହୋଇପାରନ୍ତି ମଧ୍ୟ । ଯାହାକିଛି ମୁଁ କହିଲି , ତାହା କ ’ ଣ ଆଜକୁ ଦଶ-କୋଡ଼ିଏ ବର୍ଷ ତଳେ , ପ୍ରାସଙ୍ଗିକ ନଥିଲା ? କେତେକ କ୍ଷେତ୍ର ପର୍ଯ୍ୟନ୍ତ ଏହା ନିଶ୍ଚିତ ଭାବେ ସେତେବେଳେ ପ୍ରାସଙ୍ଗିକ ରହିଥିବ । ତଥାପି , ଆଜି ଆମେ ନିଜ ଇତିହାସର ଏପରି ଏକ ମୋଡ଼ରେ ଛିଡ଼ା ହୋଇଛୁ , ଯାହା ପୂର୍ବାପେକ୍ଷା ଭିନ୍ନ । ଆଜି ଆମେ ଏପରି ଅନେକ ଲକ୍ଷ୍ୟର ଯଥେଷ୍ଟ ନିକଟରେ ରହିଛୁ , ଯେଉଁଥିପାଇଁ ଆମେ ବର୍ଷ ବର୍ଷ ଧରି ପ୍ରୟାସ କରିଆସୁଛୁ । ସମସ୍ତ ପାଇଁ ବିଦ୍ୟୁତ ସଂଯୋଗ , ଖୋଲାରେ ମଳତ୍ୟାଗରୁ ମୁକ୍ତି , ସବୁ ବାସହୀନଙ୍କ ପାଇଁ ଘର ଏବଂ ଅତି ଦାରିଦ୍ର୍ୟ ଦୂର କରିବାର ଲକ୍ଷ୍ୟ ଏବେ ଆମ ହାତ ପାହାନ୍ତାରେ ରହିଛି । ଆଜି ଆମେ ଏକ ନିର୍ଣ୍ଣାୟକ ସମୟ ଦେଇ ଗତି କରୁଛୁ । ଏପରି ସ୍ଥିତିରେ , ଆମକୁ ଏଥିପ୍ରତି ଜୋର ଦେବା ପଡ଼ିବ ଯେ ଆମେ ଯେପରି ଧ୍ୟାନ ଏଡ଼ାଇବା ଭଳି ପ୍ରସଙ୍ଗରେ ମଜ୍ଜି ରହିବା ନାହିଁ , ଏବଂ ନିରର୍ଥକ ବିବାଦରେ ପଡ଼ି ନିଜ ଲକ୍ଷ୍ୟ ପଥରୁ ବିଚ୍ୟୁତ ହେବା ନାହିଁ ।


    14. ଆଉ ଚାରି ବର୍ଷ ପରେ ଆମେ ସ୍ୱାଧୀନତାର 75ତମ ବର୍ଷ ପୂର୍ତ୍ତି ପାଳନ କରିବା । ପାଖାପାଖି ତିନି ଦଶକ ପରେ ଆମେ ସମସ୍ତେ ସ୍ୱାଧୀନତାର 100ତମ ବର୍ଷପୂର୍ତ୍ତି ପାଳନ କରିବା । ସାରା ବିଶ୍ୱ , ଦ୍ରୁତ ଗତିରେ ବଦଳୁଛି । ଆମକୁ ବିଶ୍ୱ ତୁଳନାରେ ଅଧିକ ଦ୍ରୁତ ଗତିରେ ପରିବର୍ତ୍ତନ ଏବଂ ବିକାଶ କରିବାକୁ ଅଛି । ଆଜି ଆମେ ଯେଉଁ ନିଷ୍ପତ୍ତି ନେଉଛୁ , ଯାହା ମୂଳଦୂଆ ଆମେ ପ୍ରତିଷ୍ଠା କରୁଛୁ , ଯେଉଁ ପ୍ରକଳ୍ପ ଆମେ ଆରମ୍ଭ କରୁଛୁ , ଯେଉଁ ସାମାଜିକ ଏବଂ ଆର୍ଥିକ ପଦକ୍ଷେପ ଆମେ ନେଉଛୁ- ତାହା ଦ୍ୱାରା ଏହା ନିର୍ଦ୍ଧାରଣ ହେବ ଯେ ଆମ ଦେଶ କେତେଦୂର ଯାଇପାରୁଛି । ଆମ ଦେଶରେ ପରିବର୍ତ୍ତନ ଏବଂ ବିକାଶ ଦ୍ରୁତ ଗତିରେ ହେଉଛି ଏବଂ ଏହାର ପ୍ରଶଂସା ମଧ୍ୟ କରାଯିବା ଉଚିତ । ଆମ ଦେଶରେ , ଏ ପ୍ରକାରର ପରିବର୍ତ୍ତନ ଆମର ଜନସାଧାରଣ , ଆମେ ପ୍ରବୁଦ୍ଧ ନାଗରିକ ଏବଂ ସମାଜ ଏବଂ ସରକାରଙ୍କ ଭାଗିଦାରୀରେ ପରିଚାଳିତ ହେଉଅଛି । ସବୁବେଳେ ଆମର ଚିନ୍ତାଧାରା ଏହା ରହିଛି ଯେ ଏପରି ପରିବର୍ତ୍ତନ ଦ୍ୱାରା ସମାଜର ବଂଚିତ ବର୍ଗମାନଙ୍କର ଏବଂ ଗରିବଙ୍କ ଜୀବନ , ଉନ୍ନତ ହେଉ ।


    15. ମୁଁ ଆପଣମାନଙ୍କୁ କେବଳ ଗୋଟିଏ ଉଦାହରଣ ଦେବାକୁ ଚାହୁଁଛି । ବର୍ତ୍ତମାନ ଗ୍ରାମ ସ୍ୱରାଜ ଅଭିଯାନ ଅନ୍ତଗର୍ତ 7ଟି ପ୍ରମୁଖ କାର୍ଯ୍ୟକ୍ରମର ଲାଭ ଆମର ସର୍ବାଧିକ ଗରିବ ଏବଂ ବଂଚିତ ନାଗରିକମାନଙ୍କ ପାଖରେ ପହଁଚାଯାଉଛି । ଏହି ସେବାରେ ବିଦ୍ୟୁତ ସଂଯୋଗ , ବ୍ୟାଙ୍କିଙ୍ଗ , କଲ୍ୟାଣମୂଳକ ଏବଂ ବୀମା କାର୍ଯ୍ୟକ୍ରମ ସହିତ ଦୁର୍ଗମ ଇଲାକାରେ ଟିକାକରଣର ସୁବିଧା ପହଁଚାଇବା ମଧ୍ୟ ସାମିଲ ରହିଛି । ଗ୍ରାମ ସ୍ୱରାଜ ଅଭିଯାନର ପରିଧି ମଧ୍ୟରେ ସେହି 117ଟି ଅଭିଳଷିତ ଜିଲ୍ଲାଗୁଡ଼ିକୁ ମଧ୍ୟ ସାମିଲ କରାଯାଇଛି , ଯେଉଁଗୁଡ଼ିକ ସ୍ୱାଧୀନତାର ସାତ ଦଶନ୍ଧି ପରେ ମଧ୍ୟ , ଆମର ବିକାଶ ଯାତ୍ରାରେ ପଛରେ ପଡ଼ିଯାଇଛନ୍ତି ।


    16. ଏହି ଜିଲ୍ଲାର ଜନସଂଖ୍ୟାରେ , ଅନୁସୂଚିତ ଜାତି ଏବଂ ଜନଜାତିର ଲୋକମାନଙ୍କ ସଂଖ୍ୟା ଅଧିକ ଅଟେ । ଆମ ସମ୍ମୁଖରେ , ସାମାଜିକ ଏବଂ ଆର୍ଥିକ ପିରାମିଡରେ ସବୁଠୁ ତଳେ ରହିଯାଇଥିବା ଦେଶବାସୀଙ୍କ ଜୀବନ ଧାରଣର ମାନରେ ଦ୍ରୁତ ଗତିରେ ସୁଧାର ଆଣିବାର ଭଲ ସୁଯୋଗ ରହିଛି । ଗ୍ରାମ ସ୍ୱରାଜ ଅଭିଯାନର କାର୍ଯ୍ୟ କେବଳ ସରକାରଙ୍କ ଦ୍ୱାରା କରାଯାଉନାହିଁ । ଏହି ଅଭିଯାନ , ସରକାର ଏବଂ ସମାଜର ମିଳିତ ପ୍ରୟାସରେ ଚାଲିଛି । ଏହି ପ୍ରୟାସରେ , ଏପରି ନାଗରିକ ସକ୍ରିୟ ଅଛନ୍ତି , ଯେଉଁମାନେ ଦୁର୍ବଳ ବର୍ଗଙ୍କ କଷ୍ଟକୁ ଦୂର କରିବା , ସେମାନଙ୍କ ଯନ୍ତ୍ରଣାକୁ ଲାଘବ କରିବା ଏବଂ ସମାଜକୁ କିଛି ଅବଦାନ ଦେବା ଲାଗି , ସବୁବେଳେ ପ୍ରସ୍ତୁତ ରହିଥାନ୍ତି ।


    17. ଭାରତୀୟ ପରମ୍ପରାରେ , ଦରିଦ୍ର-ନାରାୟଣଙ୍କ ସେବାକୁ ସବୁଠୁ ଭଲ କାମ ବୋଲି କୁହାଯାଇଛି । ଭଗବାନ ବୁଦ୍ଧ ମଧ୍ୟ କହିଥଲେ ଯେ ‘ ଅଭିତ୍ୱରେତ କଲ୍ୟାଣେ ’ ଅର୍ଥାତ କଲ୍ୟାଣକାରୀ କାମ , ସର୍ବଦା ତତ୍ପରତାର ସହିତ କରିବା ଉଚିତ । ମୋର ବିଶ୍ୱାସ ଯେ ଆମେ ସମସ୍ତେ ଭାରତବାସୀ , ସମାଜ ଏବଂ ଦେଶର କଲ୍ୟାଣ ଲାଗି , ତତ୍ପରତାର ସହିତ ନିଜର ଯୋଗଦାନ ଦେଇଚାଲିବା ।


    ପ୍ରିୟ ଦେଶବାସୀ ,


    18. ସ୍ୱାଧୀନତା ଦିବସର ସବୁବେଳେ ଏକ ସ୍ୱତନ୍ତ୍ର ମହତ୍ୱ ରହିଥାଏ । କିନ୍ତୁ ଏଥର ଏହି ଦିବସର ସହିତ ଏକ ଭଲ କଥା ଯୋଡ଼ି ହୋଇ ରହିଛି । କିଛି ସପ୍ତାହ ପରେ 2 ଅକ୍ଟୋବର ଠାରୁ ମହାତ୍ମା ଗାନ୍ଧୀଙ୍କ 150ତମ ଜୟନ୍ତୀ ସମାରୋହ ଆରମ୍ଭ ହୋଇଯିବ । ଗାନ୍ଧୀଜୀ , କେବଳ ଆମ ସ୍ୱାଧୀନତା ସଂଗ୍ରାମର ନେତୃତ୍ୱ ନେଇନଥିଲେ , ବରଂ ସେ ଆମର ନୈତିକ ପଥ ପ୍ରଦର୍ଶକ ମଧ୍ୟ ଥିଲେ , ଏବଂ ସବୁବେଳେ ରହିଥିବେ । ଭାରତର ରାଷ୍ଟ୍ରପତି ଭାବେ , ମୁଁ ଆଫ୍ରିକୀୟ ଦେଶଗୁଡ଼ିକୁ ଯାତ୍ରା କରିବାର ସୁଅବସର ପ୍ରାପ୍ତ କରିଛି । ବିଶ୍ୱରେ , ପ୍ରତ୍ୟେକ ସ୍ଥାନରେ , ଯେଉଁଠିକୁ ମଧ୍ୟ ମୁଁ ଯାଇଛି , ସମଗ୍ର ମାନବ ଜଗତର ଆଦର୍ଶ ରୂପରେ ଗାନ୍ଧୀଜୀଙ୍କୁ ସମ୍ମାନର ସହିତ ସ୍ମରଣ କରାଯାଇଥାଏ । ତାଙ୍କୁ ଜୀବନ୍ତ ଭାରତର ମୂର୍ତ୍ତିମନ୍ତ ପ୍ରତୀକ ରୂପରେ ଦେଖାଯାଇଥାଏ ।


    19. ଆମକୁ ଗାନ୍ଧୀଜୀଙ୍କ ବିଚାରଧାରାର ଗଭୀରତାକୁ ବୁଝିବା ଲାଗି ପ୍ରୟାସ କରିବାକୁ ହେବ । ସେ ରାଜନୀତି ଏବଂ ସ୍ୱାଧୀନତାର ସୀମିତ ପରିଭାଷାକୁ ଗ୍ରହଣ କରୁନଥିଲେ । ଯେତେବେଳେ ଗାନ୍ଧୀଜୀ ଏବଂ ତାଙ୍କ ପତ୍ନୀ କସ୍ତୁରବା , ଚମ୍ପାରଣରେ ନୀଳ ଚାଷ କରୁଥିବା କୃଷମାନଙ୍କ ଆନ୍ଦୋଳନ ପ୍ରସଙ୍ଗରେ ବିହାର ଯାଇଥିଲେ ତ ସେଠାରେ ସେମାନେ ଅନେକ ସମୟ ପର୍ଯ୍ୟନ୍ତ ସେଠାକାର ଲୋକମାନଙ୍କୁ , ବିଶେଷ କରି ମହିଳାମାନଙ୍କୁ ଏବଂ ଶିଶୁମାନଙ୍କୁ , ସ୍ୱଚ୍ଛତା ଏବଂ ସ୍ୱାସ୍ଥ୍ୟର ଶିକ୍ଷା ଦେବାରେ ଲଗାଇଲେ । ଚମ୍ପାରଣରେ , ଏବଂ ଅନ୍ୟ ବହୁତ ସ୍ଥାନରେ , ଗାନ୍ଧୀଜୀ ନିଜେ , ସ୍ୱଚ୍ଛତା ଅଭିଯାନର ନେତୃତ୍ୱ ନେଇଥିଲେ । ସେ ସଫସୁତୁରା ରହିବାକୁ , ଆତ୍ମ ଅନୁଶାସନ ଏବଂ ଶାରୀରିକ ଏବଂ ମାନସିକ ସ୍ୱାସ୍ଥ୍ୟ ପାଇଁ ଆବଶ୍ୟକ ବୋଲି ଗ୍ରହଣ କରିଥିଲେ ।


    20. ସେ ସମୟରେ , ଅନେକ ଲୋକ ଏହି ପ୍ରଶ୍ନ ଉଠାଇଥିଲେ ଯେ ଏ ସବୁ କଥାର ସ୍ୱାଧୀନତା ସଂଗ୍ରାମ ସହିତ କ ’ ଣ ସମ୍ପର୍କ ରହିଛି ? ମହାତ୍ମା ଗାନ୍ଧୀଙ୍କ ପାଇଁ , ସ୍ୱାଧୀନତାର ଅଭିଯାନରେ , ସେହି କଥାଗୁଡ଼ିକର ବିଶେଷ ମହତ୍ୱ ରହିଥିଲା । ତାଙ୍କ ପାଇଁ ଏହା କେବଳ ରାଜନୈତିକ କ୍ଷମତା ପ୍ରାପ୍ତ କରିବାର ସଂଗ୍ରାମ ନଥିଲା , ବରଂ ଗରିବରୁ ଗରିବ ଲୋକଙ୍କୁ ସଶକ୍ତ କରିବା , ଅଶିକ୍ଷିତ ଲୋକମାନଙ୍କ ଶିକ୍ଷିତ କରିବା , ତଥା ପ୍ରତ୍ୟେକ ବ୍ୟକ୍ତି ପରିବାର , ସମୂହ ଏବଂ ଗ୍ରାମ ପାଇଁ ସମ୍ମାନର ସହିତ ଜୀବନ ଜିଇଁବାର ଅଧିକାର ଲାଗି ସଂଘର୍ଷ ଥିଲା ।


    21. ଗାନ୍ଧୀଜୀ ସ୍ୱଦେଶୀ ଉପରେ ବିଶେଷ ଗୁରୁତ୍ୱ ଦେଉଥିଲେ । ତାଙ୍କ ପାଇଁ ଏହା ଭାରତୀୟ ପ୍ରତିଭା ଏବଂ ସମ୍ବେଦନଶୀଳତାକୁ ପ୍ରୋତ୍ସାହିତ କରିବାର ପ୍ରଭାବୀ ମାଧ୍ୟମ ଥିଲା । ସେ ବିଶ୍ୱର ଅନ୍ୟ ଭାଗରେ ପ୍ରଚଳିତ ଚିନ୍ତାଧାରା ବିଷୟରେ ସଚେତନ ଥିଲେ । ସେ ଏହା ଭାବୁଥିଲେ ଯେ ଭାରତୀୟ ସଭ୍ୟତା ଅନୁଯାୟୀ , ଆମକୁ ପୂର୍ବାଗ୍ରହରୁ ମୁକ୍ତ ହୋଇ , ନୂଆ ନୂଆ ବିଚାର ଲାଗି , ନିଜ ମସ୍ତିଷ୍କର ଝରକା ଖୋଲା ରଖିବାକୁ ହେବ । ଏହା ତାଙ୍କର ନିଜସ୍ୱ ସ୍ୱଦେଶୀ ଚିନ୍ତାଧାରା ଥିଲା । ବିଶ୍ୱ ସହିତ ଆମ ସମ୍ପର୍କକୁ ପରିଭାଷିତ କରିବାରେ- ଆମର ଅର୍ଥବ୍ୟବସ୍ଥା , ସ୍ୱାସ୍ଥ୍ୟ , ଶିକ୍ଷା , ସାମାଜିକା ଆକାଂକ୍ଷା ଏବଂ ନୀତିଗତ ବିକଳ୍ପକୁ ଚୟନ ଦ୍ୱାରା- ସ୍ୱଦେଶୀର ଏହି ଚିନ୍ତାଧାରା ଆଜି ମଧ୍ୟ ପ୍ରାସଙ୍ଗିକ ଅଟେ ।


    22. ଗାନ୍ଧୀଜୀଙ୍କ ମହାନତମ ବାର୍ତ୍ତା ଏହା ଥିଲା ଯେ ହିଂସା ଅପେକ୍ଷା , ଅହିଂସାରେ ଅଧିକ ଶକ୍ତି ରହିଛି । ପ୍ରହାର କରିବା ଅପେକ୍ଷା , ଧୈର୍ଯ୍ୟ ରଖିବା , ଅଧିକ ପ୍ରଶଂସନୀୟ ଅଟେ ଏବଂ ଆମ ସମାଜରେ ହିଂସା ପାଇଁ କୌଣସି ସ୍ଥାନ ନାହିଁ । ଗାନ୍ଧୀଜୀ ଅହିଂସାର ଏହି ଅମୋଘ ଅସ୍ତ୍ର ଆମକୁ ପ୍ରଦାନ କରିଛନ୍ତି । ତାଙ୍କର ଅନ୍ୟ ଶିକ୍ଷା ଭଳି , ଅହିଂସାର ଏହି ମନ୍ତ୍ର ମଧ୍ୟ , ଭାରତର ପ୍ରାଚୀନ ପରମ୍ପରାରେ ରହିଥିଲା , ଏବଂ ଆଜି ଏକବିଂଶ ଶତାବ୍ଦୀରେ ମଧ୍ୟ , ଆମ ଜୀବନରେ ଏହା ସେତିକି ଉପଯୋଗୀ ଏବଂ ପ୍ରାସଙ୍ଗିକ ଅଟେ ।


    23. ଏହି ସ୍ୱାଧୀନତା ଦିବସ ଅବସରରେ , ଯାହା ଗାନ୍ଧୀଜୀଙ୍କ 150ତମ ଜୟନ୍ତୀ ସମାରୋହର , ଏତେ ପାଖରେ ରହିଛି , ଆମେ ସମସ୍ତ ଭାରତବାସୀ ନିଜ ଦୈନିକ ଅଚାରଣରେ , ତାଙ୍କ ଦ୍ୱାରା ପ୍ରଦର୍ଶିତ ମାର୍ଗରେ ଚାଲିବା ପାଇଁ ସଂକଳ୍ପ ନେବା । ଆମ ସ୍ୱାଧୀନତାର ଉତ୍ସବକୁ ପାଳନ କରିବା , ତଥା ଭାରତୀୟତାର ଗୌରବକୁ ଅନୁଭବ କରିବା , ଏହାଠାରୁ ଭଲ ଅନେକ କୌଣସି ଉପାୟ ନାହିଁ ।


    24. ଏହି ଭାରତୀୟତା କେବଳ ଆମ ପାଇଁ ନୁହେଁ । ଏହା ସାରା ବିଶ୍ୱକୁ ଭାରତୀୟ ସଭ୍ୟତାର ଦାନ ଅଟେ । ଗାନ୍ଧୀଜୀ ଏବଂ ଭାରତର ଚିନ୍ତାଧାରା “ ବସୁଧୈବ କୁଟୁମ୍ବକମ୍ ” ଭାବେ ରହିଆସିଛି , ଆମେ ସାରା ବିଶ୍ୱକୁ ଏକ ପରିବାର ବୋଲି ଗ୍ରହଣ କରିଛୁ । ସେଥିପାଇଁ ଆମର ଧ୍ୟାନ ସବୁବେଳେ ବିଶ୍ୱ କଲ୍ୟାଣ ପ୍ରତି ରହିଥାଏ , ତାହା ଆଫ୍ରିକୀୟ ଦେଶଗୁଡ଼ିକୁ ସହାୟତା ହେଉ , ଜଳବାୟୁ ପରିବର୍ତ୍ତନ ପ୍ରସଙ୍ଗରେ ପ୍ରୟାସ କରିବାରେ ହେଉ , ମିଳିତ ଜାତିସଂଘର ଶାନ୍ତି ଅଭିଯାନ ଲାଗି ବିଶ୍ୱର ବିଭିନ୍ନ କ୍ଷେତ୍ରକୁ ସେନା ପଠାଇବା ଲାଗି ହେଉ , ପଡ଼ୋଶୀ ଦେଶରେ ପ୍ରାକୃତିକ ବିପର୍ଯ୍ୟୟ ସମୟରେ ସହାୟତା ପହଁଚାଇବାରେ ହେଉ , କିମ୍ବା ପୁଣି ବିଶ୍ୱରେ ଯେକୌଣସି ସ୍ଥାନରେ ବିଷମ ପରିସ୍ଥିତରେ ଫସି ରହିଥିବା ଭାରତବାସୀଙ୍କୁ ସେଠାରୁ ସୁରକ୍ଷିତ ଭାବେ ଆଣିବା ସହିତ ଅନ୍ୟ ଦେଶର ନାଗରିକମାନଙ୍କୁ ମଧ୍ୟ ସେଠାରୁ ବାହାରକୁ ଆଣିବାରେ ହେଉ । ଗାନ୍ଧୀଜୀ ଏବଂ ଭାରତର ଏହି ଚିନ୍ତାଧାରା ଅନୁଯାୟୀ , ଆମେ ସ୍ୱାସ୍ଥ୍ୟ ଏବଂ ମାନବ କଲ୍ୟାଣ ଲାଗି ଯୋଗାଭ୍ୟାସକୁ , ତଥା ବିକାଶ ଲାଗି ଆଧୁନିକ ପ୍ରଯୁକ୍ତିକୁ , ସାରା ବିଶ୍ୱ ସହିତ ବାଣ୍ଟିଥାଉ । ଆମେ ସମସ୍ତେ ଗାନ୍ଧୀଜୀଙ୍କ ସନ୍ତାନ ଅଟୁ । ଯେତେବେଳେ ଆମେ ଏକାକୀ ପଥରେ ଚାଲିଥାଉ , ସେତେବେଳେ ମଧ୍ୟ ଆମ ଆଖିରେ ସାରା ମାନବ ଜଗତର କଲ୍ୟାଣର ସ୍ୱପ୍ନ ଥାଏ ।


    ପ୍ରିୟ ଦେଶବାସୀ ,


    25. ଅନେକ ବିଶ୍ୱବିଦ୍ୟାଳୟରେ ନିଜ ଆଲୋଚନା କାଳରେ , ମୁଁ ଛାତ୍ରଛାତ୍ରୀଙ୍କୁ ଏହି ଅନୁରୋଧ କରିଥିଲି ଯେ ସେମାନେ ବର୍ଷକୁ ଚାରି କିମ୍ବା ପାଞ୍ଚ ଦିନ ଗାଁରେ ବିତାଉଛନ୍ତୁ । ୟୁଏସଆର ଅର୍ଥ ‘ ୟୁନିଭର୍ସିଟିଜ ସୋସିଆଲ ରେସପନସିବଲିଟି ’ ଭାବେ କରାଯାଉଥିବା ଏହି ପ୍ରୟାସ ଦ୍ୱାରା ଛାତ୍ରଛାତ୍ରୀଙ୍କ ମଧ୍ୟରେ , ନିଜ ଦେଶର ବାସ୍ତବିକତା ବିଷୟରେ ସୂଚନା ବଢ଼ିବ । ସେମାନଙ୍କୁ , ସାମାଜିକ କଲ୍ୟାଣର କାର୍ଯ୍ୟକ୍ରମ ସହିତ ଯୋଡ଼ି ହେବା ଏବଂ ସେଥିରେ ଭାଗ ନେବା ଲାଗି ସୁଯୋଗ ମିଳିବ , ତଥା ସେମାନେ ଏପରି କାର୍ଯ୍ୟକ୍ରମର ପ୍ରଭାବକୁ ଉତ୍ତମ ଢଙ୍ଗରେ ବୁଝିପାରିବେ । ଏହି ପ୍ରୟାସ ଦ୍ୱାରା ଛାତ୍ରଛାତ୍ରୀଙ୍କୁ ମଧ୍ୟ ଲାଭ ମିଳିବା ସହିତ ଗ୍ରାମୀଣ କ୍ଷେତ୍ରକୁ ମଧ୍ୟ ସହାୟତା ମିଳିପାରିବ । ଏହାଦ୍ୱାରା , ଆମ ସ୍ୱାଧୀନତା ସଂଗ୍ରାମ ଭଳି ଉତ୍ସାହ ପୁଣିଥରେ ସୃଷ୍ଟି ହେବ ଏବଂ ପ୍ରତ୍ୟେକ ନାଗରିକଙ୍କୁ ରାଷ୍ଟ୍ର ନିର୍ମାଣ ସହିତ ଯୋଡ଼ି ହେବା ଲାଗି ପ୍ରେରଣା ମଧ୍ୟ ମିଳିବ ।


    26. ନିଜ ଦେଶର ଯୁବକମାନଙ୍କଠାରେ ଆଦର୍ଶବାଦ ଏବଂ ଉତ୍ସାହକୁ ଦେଖି ମୋତେ ଅତ୍ୟନ୍ତ ସନ୍ତୋଷ ଅନୁଭୂତ ହେଉଛି । ସେମାନଙ୍କଠାରେ ନିଜ ପାଇଁ , ନିଜ ପରିବାର ପାଇଁ , ସମାଜ ପାଇଁ ଏବଂ ନିଜ ଦେଶ ପାଇଁ କିଛି ନା କିଛି ହାସଲ କରିବାର ଭାବନା ଦେଖାଦେଉଛି । ନୈତିକ ଶିକ୍ଷାର ଏହାଠାରୁ ଉତ୍ତମ ଉଦାହରଣ ଆଉ ନାହିଁ । ଶିକ୍ଷାର ଉଦ୍ଦେଶ୍ୟ କେବଳ ଡିଗ୍ରୀ କିମ୍ବା ଡିପ୍ଲୋମା ହାସଲ କରିବାରେ ନାହିଁ , ବରଂ ସମସ୍ତଙ୍କ ଜୀବନକୁ ଉନ୍ନତ କରିବାର ଭାବନାକୁ ଜଗାଇବାରେ ରହିଛି । ଏପରି ଭାବନା ଦ୍ୱାରା ହିଁ ସମ୍ବେଦନଶୀଳତା ଏବଂ ବନ୍ଧୁତାକୁ ପ୍ରୋତ୍ସାହନ ମିଳିବ । ଏହା ହିଁ ଭାରତୀୟତା । ଏହା ହିଁ ଭାରତ ଅଟେ । ଏ ଭାରତ ଦେଶ ‘ ଆମ ସମସ୍ତ ଭାରତବାସୀଙ୍କର ଅଟେ ’, କେବଳ ସରକାରଙ୍କର ନୁହେଁ ।


    27. ଏକଜୁଟ ହୋଇ , ଆମେ ‘ ଭାରତବାସୀ ’ ନିଜ ଦେଶର ପ୍ରତ୍ୟେକ ନାଗରିକମାନଙ୍କୁ ସହାୟତା କରିପାରିବା । ଏକଜୁଟ ହୋଇ , ଆମେ ନିଜ ଜଙ୍ଗଲ ଏବଂ ପ୍ରାକୃତିକ ସମ୍ପଦର ସଂରକ୍ଷଣ କରିପାରିବା , ଆମେ ଆମ ଗ୍ରାମୀଣ ଏବଂ ସହରୀ ଜନବସତିକୁ ନୂଆ ଜୀବନ ଦେଇପାରିବା । ଆମେ ସମସ୍ତେ ଦାରିଦ୍ର୍ୟ , ଅଶିକ୍ଷା ଏବଂ ଅସମାନତାକୁ ଦୂର କରିପାରିବା । ଆମ ସମସ୍ତେ ମିଶି , ଏ ସମସ୍ତ କାମ କରିପାରିବା , ଏବଂ ଆମକୁ ଏହା କରିବାକୁ ହେବ । ଯଦିଓ ଏଥିରେ ସରକାରଙ୍କର ପ୍ରମୁଖ ଭୂମିକା ରହିଛି , କିନ୍ତୁ ଏକମାତ୍ର ଭୂମିକା ନାହିଁ । ଆସନ୍ତୁ ଆମେ ଆମ ପ୍ରୟାସକୁ ଆଗୋଇ ନେବାରେ ସରକାରଙ୍କ କାର୍ଯ୍ୟକ୍ରମ ଏବଂ ଯୋଜନାଗୁଡ଼ିକର ସମ୍ପୂର୍ଣ୍ଣ ଉପଯୋଗ କରିବା । ଆସନ୍ତୁ , ଦେଶର କାମକୁ ନିଜ କାମ ବୋଲି ଭାବିବା , ଏହି ଚିନ୍ତାଧାରା ଆମକୁ ପ୍ରେରଣା ଦେବ ।


    28. ଏହି ଶବ୍ଦଗୁଡ଼ିକ ସହିତ , ମୁଁ ପୁଣି ଥରେ ଆପଣମାନଙ୍କୁ ଏବଂ ଆପଣମାନଙ୍କ ପରିବାରର ସଦସ୍ୟମାନଙ୍କୁ , ସ୍ୱାଧୀନତା ଦିବସର ହାର୍ଦ୍ଦିକ ଶୁଭକାମନା ଏବଂ ଆପଣମାନଙ୍କୁ ସମସ୍ତଙ୍କର ସ୍ୱର୍ଣ୍ଣିମ ଭବିଷ୍ୟତ ପାଇଁ ଅନେକ ଅନେକ ଶୁଭକାମନା ଜଣାଉଛି ।


    ଧନ୍ୟବାଦ , ଜୟହିନ୍ଦ!


    **********

    
    
    (Release ID: 1543093) Visitor Counter : 8