      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      “ବିଶ୍ୱ ଜୈବ ଇନ୍ଧନ ଦିବସ 2018” ଆୟୋଜନ
      Posted On: 10 AUG 2018 7:43PM by PIB Bhubaneshwar


    ନୂଆଦିଲ୍ଲୀଠାରେ “ ବିଶ୍ୱ ଜୈବ ଇନ୍ଧନ ଦିବସ 2018 ” ଅନୁଷ୍ଠିତ ହୋଇଯାଇଛି । ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଏହି କାର୍ଯ୍ୟକ୍ରମକୁ ଉଦ୍ଘାଟନ କରିଛନ୍ତି । ଏହି କାର୍ଯ୍ୟକ୍ରମରେ ସମାଜର ବିବିଧ ବର୍ଗର ଲୋକ ଯଥା , କୃଷକ , ବୈଜ୍ଞାନିକ , ଉଦ୍ୟୋଗୀ , ଛାତ୍ରଛାତ୍ରୀ , ସରକାରୀ ପଦାଧିକାରୀ ଓ ଜନ ପ୍ରତିନିଧିମାନେ ଅଂଶଗ୍ରହଣ କରିଥିଲେ । ଏହି ଅବସରରେ ପ୍ରଧାନମନ୍ତ୍ରୀ “ ଜାତୀୟ ଜୈବ ଇନ୍ଧନ ନୀତି 2018 ” ପୁସ୍ତିକାକୁ ଉନ୍ମୋଚନ କରିଛନ୍ତି । ଏହା ବ୍ୟତୀତ ପ୍ରଧାନମନ୍ତ୍ରୀ ଶ୍ରୀ ମୋଦୀ “ ପରିବେଶ ” ( ପ୍ରୋଆକ୍ଟିଭ୍‌ ଆଣ୍ଡ ରେସପନ୍ସିଭ୍‌ ଫାସିଲିଟେସନ୍‌ ବାଏ ଇଣ୍ଟରଆକ୍ଟିଭ୍‌ ଆଣ୍ଡ ଭର୍ଚୁଅସ୍‌ ଏନଭିରୋନମେଣ୍ଟାଲ୍‌ ସିଙ୍ଗଲ୍‌ ୱିଣ୍ଡୋ ହବ୍‌ ” ର ଶୁଭାରମ୍ଭ କରିଛନ୍ତି । ଅନ୍ୟମାନଙ୍କ ମଧ୍ୟରେ ଏହି କାର୍ଯ୍ୟକ୍ରମରେ କେନ୍ଦ୍ର ସଡ଼କ ପରିବହନ ଓ ରାଜମାର୍ଗ , ଜାହାଜ ଚଳାଚଳ ନଦୀ ବିକାଶ ଓ ଗଙ୍ଗା ସଂରକ୍ଷଣ ମନ୍ତ୍ରୀ ଶ୍ରୀ ନୀତିଶ ଗଡ଼କରୀ , ଖାଦ୍ୟ ଓ ସାଧାରଣ ବଣ୍ଟନ ମନ୍ତ୍ରୀ ଶ୍ରୀ ରାମବିଳାଶ ପଶ୍ୱାନ , କୃଷି ଓ କୃଷକ କଲ୍ୟାଣ ମନ୍ତ୍ରୀ ଶ୍ରୀ ରାଧା ମୋହନ ସିଂହ , ବିଜ୍ଞାନ ଓ ପ୍ରଯୁକ୍ତି , ଭୂବିଜ୍ଞାନ ଓ ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରୀ ଡକ୍ଟର ହର୍ଷ ବର୍ଦ୍ଧନ ଏବଂ ପେଟ୍ରୋଲିୟମ୍‌ ଓ ପ୍ରାକୃତିକ ବାଷ୍ପ ତଥା କୌଶଳ ବିକାଶ ଓ ଉଦ୍ୟମୀତା ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ ପ୍ରମୁଖ ଉପସ୍ଥିତ ଥିଲେ ।


    ଏହି ଅବସରରେ ଉଦ୍ବୋଧନ ଦେଇ ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ କହିଲେ ଯେ ବିଶ୍ୱ ଜୈବ ଇନ୍ଧନ ଦିବସ 2015 ମସିହାଠାରୁ ପାଳନ କରାଯାଇ ଆସୁଛି ଏବଂ ଜନସାଧାରଣଙ୍କୁ ଅଣ ଜିବାଷ୍ମ ଇନ୍ଧନର ଉପକାରୀତା ସଂପର୍କରେ ଅବଗତ ଓ ସଚେତନ କରାଇବା ହେଉଛି ଏହି ଦିବସ ପାଳନର ମୁଖ୍ୟ ଉଦ୍ଦେଶ୍ୟ । ଏଭଳି ଇନ୍ଧନକୁ ଅଧିକରୁ ଅଧିକ ମାତ୍ରାରେ ବିକଳ୍ପ ଇନ୍ଧନ ଭାବେ ବ୍ୟବହାର କରାଯିବା ଦରକାର । ସରକାର ଜୈବ ଇନ୍ଧନ କ୍ଷେତ୍ରରେ ଅନେକଗୁଡ଼ିଏ ଉଦ୍ୟମ ଉପରେ ଗୁରୁତ୍ୱ ଆରୋପ କରିଆସୁଛନ୍ତି । ଏହି ଦିନ ସରକାର ଅଣ ଜିବାଶ୍ମ ଇନ୍ଧନ ବ୍ୟବହାର ପ୍ରତି ନିଜର ପ୍ରତିବଦ୍ଧତା ପ୍ରକଟ କରିବା ସହ କୃଷକମାନଙ୍କ ଉପାର୍ଜନ ବୃଦ୍ଧି ଏବଂ ପରିବେଶର ସୁରକ୍ଷା ଉପରେ ପ୍ରାଧାନ୍ୟ ଆରୋପ କରୁଛନ୍ତି । ମନ୍ତ୍ରୀ ଶ୍ରୀ ପ୍ରଧାନ କହିଳେ ଯେ ସରକାର ଗ୍ରହଣ କରିଥିବା ବିଭିନ୍ନ ପଦକ୍ଷେପ ମଧ୍ୟରୁ ଇଥାନୋଲ ମିଶ୍ରଣଯୁକ୍ତ ପେଟ୍ରୋଲ ଓ ଡ଼ିଜେଲର ଉତ୍ପାଦନ ଓ ଯୋଗାଣ ବୃଦ୍ଧି ଉପରେ ପ୍ରାଧାନ୍ୟ ଦେଉଛନ୍ତି । ତେଣୁ 2013-14ରେ ଏହା 38 କୋଟି ଲିଟର ଥିବାବେଳେ ଚଳିତ ବର୍ଷ ଏହା 141 କୋଟି ଲିଟର ଛୁଇଁଛି । ଶ୍ରୀ ପ୍ରଧାନ କହିଲେ ଯେ ସରକାର ନୂତନ ଜାତୀୟ ବାୟୋ ଇନ୍ଧନ ନୀତୀ 2018 ପ୍ରଣୟନ କରିଛନ୍ତି ଯାହା 20% ମିଶ୍ରଣଯୁକ୍ତ ପେଟ୍ରୋଲ 2030 ମସିହା ସୁଦ୍ଧା ବଜାରରେ ଉପଲବ୍ଧ କରାଇବାକୁ ସଂକଳ୍ପବଦ୍ଧ । ଏହି ନୀତି ଇଥାନୋଲ ସଂଗ୍ରହ ସକାଶେ କଞ୍ଚାମାଲ ସଂଗ୍ରହ ବ୍ୟବସ୍ଥାକୁ ଅଧିକ ବ୍ୟାପକ କରିବ ।


    **********

    
    
    (Release ID: 1542808) Visitor Counter : 1