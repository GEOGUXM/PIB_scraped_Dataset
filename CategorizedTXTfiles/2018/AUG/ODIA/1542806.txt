      ମହାକାଶ ବିଭାଗ

      ଖରିଫ ଧାନ ଫସଲ କ୍ଷେତ୍ରର ନକ୍ସାକରଣ
      Posted On: 09 AUG 2018 7:42PM by PIB Bhubaneshwar


    ଝାଡ଼ଖଣ୍ଡରେ ଖରିଫ ଧାନ ଫସଲ ହେଉଥିବା କୃଷି କ୍ଷେତ୍ରର ମ୍ୟାପିଂ ତଥା ଇନଭେଣ୍ଟୋରିଂ କାର୍ଯ୍ୟ କୃଷି ତଥା କୃଷକ କଲ୍ୟାଣ ମନ୍ତ୍ରଣାଳୟ ଅଧୀନସ୍ଥ ମହାଲାନୋବିଶ୍‌ ଜାତୀୟ କ୍ଷେତ୍ର ପୂର୍ବାନୁମାନ କେନ୍ଦ୍ର (ଏମଏନସିଏଫସି) ଦ୍ୱାରା କରାଯାଉଛି । ଏଭଳି ମ୍ୟାପିଂ କାର୍ଯ୍ୟ ପାଇଁ ଆବଶ୍ୟକ ମେଥୋଡ଼ୋଲୋଜି ଭାରତୀୟ ମହାକାଶ ଗବେଷଣା ସଂସ୍ଥା (ଇସ୍ରୋ) ଦ୍ୱାରା ବିକାଶ ଘଟାଯାଇଛି ।


    ଏଭଳି ଖରିଫ ଧାନଚାଷ କରାଯାଉଥିବା କ୍ଷେତ୍ର ମ୍ୟାପିଂ ସକାଶେ ଉପଗ୍ରହରୁ ଉପଲବ୍ଧ ଡ଼ାଟାକୁ ଉପଯୋଗ କରାଯାଉଛି । ସେହିଭଳି ଝାଡ଼ଖଣ୍ଡରେ ଖରିଫ ଧାନ ଚାଷ ପରେ ଅବ୍ୟବହୃତ ହୋଇ ପଡ଼ିରହୁଥିବା ଚାଷ ଜମିର ପରିମାଣକୁ ମପାଯାଉଛି । ଦେଶର ପୂର୍ବାଞ୍ଚଳରେ ସବୁଜ ବିପ୍ଳବକୁ ଅଧିକ ମାତ୍ରାରେ ସାକାର କରାଇବା ଉଦ୍ଦେଶ୍ୟରେ ଏହି କାର୍ଯ୍ୟ ହାତକୁ ନିଆଯାଇଛି । ତଦ୍ଦ୍ୱାରା ଖରିଫ ଚାଷ ପରେ ଯେଉଁସବୁ ଚାଷଜମି ଅବ୍ୟବହୃତ ରହୁଛି ତାହାକୁ ଆକଳନ କରାଯାଇ ସେଥିରେ କି ପ୍ରକାର ଅନ୍ୟାନ୍ୟ ଚାଷ କରାଯାଇପାରିବ ତାହା ତର୍ଜମା କରି ଦେଖାଯାଉଛି । ଏହା ଦ୍ୱାରା ଝାଡ଼ଖଣ୍ଡରେ କେବଳ କୃଷି ଉତ୍ପାଦନ ବୃଦ୍ଧି ପାଇବ ନାହିଁ ଅପରନ୍ତୁ ରାଜ୍ୟର କୃଷକମାନଙ୍କ ଉପାର୍ଜନ ମଧ୍ୟ ବଢ଼ିବ । 2016-17 ମସିହାରେ ରାଜ୍ୟରେ ମୋଟ 13.94 ଲକ୍ଷ ହେକ୍ଟର ଜମିରେ ଖରିଫ ଧାନ ଚାଷ କରାଯାଇଥିଲା । ପ୍ରାଥମିକ ଆକଳନରୁ ଜଣାପଡ଼ିଛି ଯେ ଖରିଫ ଧାନ ଚାଷ ପରବର୍ତ୍ତୀ ସମୟରେ ରାଜ୍ୟରେ 65-70% ଚାଷ ଜମିକୁ ଅବ୍ୟବହୃତ ଭାବେ ଛାଡ଼ି ଦିଆଯାଇଥାଏ । ରାଜ୍ୟର ମୁଖ୍ୟତଃ ଦକ୍ଷିଣାଞ୍ଚଳରେ ଚାଷଜମିକୁ ଏଭଳି ଛାଡ଼ି ଦିଆଯାଉଥିବା ପରିଲକ୍ଷିତ ହୋଇଛି । ତେବେ ସେଥି ମଧ୍ୟରୁ 25-30% ଚାଷ ଜମିରେ ଖରିଫ ଧାନ ଚାଷ ପରେ ଅନ୍ୟାନ୍ୟ ସ୍ୱଳ୍ପ ଅବଧି ମଧ୍ୟରେ ହୋଇପାରୁଥିବା ଅନ୍ୟାନ୍ୟ ଖାଦ୍ୟଶସ୍ୟ ଚାଷ କରାଯାଇପାରିବ । ମୁଖ୍ୟତଃ ରାଞ୍ଚି , ଗୁମଲା , ସିମଡ଼େଗା , ପଶ୍ଚମ ସିଂହଭୂମି , ଗିରିଡ଼ିହ , କୋଦର୍ମା ଆଦି ଜିଲ୍ଲାରେ ଏହି ଚାଷ କରାଯାଇପାରିବ ।


    ଏଭଳି ବିଶ୍ଳେଷଣର ତଥ୍ୟ ଏବେ ସ୍ଥାନୀୟ ପ୍ରଶାସନ ଏବଂ ବିଭାଗମାନଙ୍କୁ ଯୋଗାଇ ଦିଆଯାଉଛି । କେଉଁ କେଉଁ ସ୍ଥାନରେ ତାହା କରାଯାଇପାରିବ ଏବଂ ସେସବୁର ନିର୍ଦ୍ଦିଷ୍ଟ ସ୍ଥିତି ଯାହାକି କୃଷକମାନେ ଉପଯୋଗ କରି ସେମାନଙ୍କର ଜମିରୁ ସର୍ବାଧିକ କୃଷି ଉତ୍ପାଦନ ପାଇପାରିବେ ଓ ସେହି ଜମିରୁ ଆଉ ଗୋଟିଏ ଫସଲ ଉପୁଜାଇପାରିବେ ସେହି ଦିଗରେ ପ୍ରୟାସ କରାଯାଉଛି ।


    କେନ୍ଦ୍ର ଉତ୍ତର ପୂର୍ବାଞ୍ଚଳ ବିକାଶ (ସ୍ୱାଧୀନ ଦାୟିତ୍ୱ) , ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ , କାର୍ମିକ , ସାଧାରଣ ଅଭିଯୋଗ ଓ ପେନସନ୍‌ , ଆଣବିକ ଶକ୍ତି ଓ ମହାକାଶ ବିଭାଗ ରାଷ୍ଟ୍ରମନ୍ତ୍ରୀ ଡକ୍ଟର ଜିତେନ୍ଦ୍ର ସିଂହ ଆଜି ରାଜ୍ୟସଭାରେ ଏକ ପ୍ରଶ୍ନର ଲିଖିତ ଉତ୍ତର ରଖି ଏହି ବିଷୟ ପ୍ରକାଶ କରିଛନ୍ତି ।


    **********

    
    
    (Release ID: 1542806) Visitor Counter : 2