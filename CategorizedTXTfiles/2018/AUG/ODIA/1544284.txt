      ମହାକାଶ ବିଭାଗ

      2022 ସୁଦ୍ଧା ମହାକାଶକୁ ପ୍ରଥମ ଭାରତୀୟଙ୍କୁ ପଠାଇବ ଇସ୍ରୋ
      • ପ୍ରଧାନମନ୍ତ୍ରୀଙ୍କ ଉକ୍ତିକୁ ଦୋହରାଇଲେ ବିଜ୍ଞାନ ଓ ପ୍ରଯୁକ୍ତି ମନ୍ତ୍ରୀ ଡକ୍ଟର ଜିତେନ୍ଦ୍ର ସିଂହ
      • 10,000 କୋଟି ଟଙ୍କାର ପ୍ରକଳ୍ପ ଭାରତୀୟ ମହାକାଶ ଗବେଷଣାର ମୋଡ଼ ବଦଳାଇବ
      • ମହାକାଶ ଅଭିଯାନ ସକାଶେ ସକଳ ପ୍ରକାର ଇଞ୍ଜିନିୟରିଂ ଉପକରଣ ପ୍ରସ୍ତୁତ
      • 2019 ଜାନୁଆରୀ ସୁଦ୍ଧା ଚନ୍ଦ୍ରଯାନ-2 ଉତକ୍ଷେପଣ କାର୍ଯ୍ୟସୂଚୀ: ଇସ୍ରୋ ଅଧ୍ୟକ୍ଷ
      Posted On: 28 AUG 2018 2:42PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ତାଙ୍କର ସ୍ୱାଧୀନତା ଦିବସ ଅଭିଭାଷଣରେ ଯେଉଁ ଘୋଷଣା କରିଥିଲେ ତାହାକୁ ଆଜି କେନ୍ଦ୍ର ଉତ୍ତର ପୂର୍ବାଞ୍ଚଳ ବିକାଶ (ସ୍ୱାଧୀନ ଦାୟିତ୍ୱ) ପ୍ରଧାନମନ୍ତ୍ରୀ କାର୍ଯ୍ୟାଳୟ , କାର୍ମିକ , ଜନ ଅଭିଯୋଗ ଓ ପେନସନ , ଆଣବିକ ଶକ୍ତି ଓ ମହାକାଶ ବିଭାଗ ରାଷ୍ଟ୍ରମନ୍ତ୍ରୀ ଡକ୍ଟର ଜିତେନ୍ଦ୍ର ସିଂହ ଦୋହରାଇଛନ୍ତି । ଡକ୍ଟର ସିଂହ କହିଛନ୍ତି ଯେ 2022 ମସିହା ସୁଦ୍ଧା ଭାରତୀୟ ମହାକାଶ ଗବେଷଣା ସଂସ୍ଥା (ଇସ୍ରୋ) ତା ’ ର ନିଜସ୍ୱ ମହାକାଶ ଯାନରେ ପ୍ରଥମ ଭାରତୀୟଙ୍କୁ ମହାଶୂନ୍ୟକୁ ପଠାଇବ । ଏହା ଇସ୍ରୋର ପ୍ରଥମ ମାନବଯୁକ୍ତ ମହାକାଶ ଅଭିଯାନ ହେବ । ଆଜି ନୂଆଦିଲ୍ଲୀଠାରେ ଆୟୋଜିତ ଏକ ସାମ୍ବାଦିକ ସମ୍ମିଳନୀରେ ଡକ୍ଟର ସିଂହ ଏହି ସୂଚନା ଦେଇଛନ୍ତି । ନିର୍ଦ୍ଧାରିତ ସମୟସୀମା ମଧ୍ୟରେ ଏହି ଲକ୍ଷ୍ୟକୁ ସାକାର କରିବା ସକାଶେ ଇସ୍ରୋର ସମସ୍ତ ସାମର୍ଥ୍ୟ ରହିଛି ଏବଂ ଇସ୍ରୋ ତାହା ସାକାର କରି ଦେଖାଇବ ବୋଲି ଅଧ୍ୟକ୍ଷ ଡକ୍ଟର କେ ଶିବାନ୍‌ ଏହି ଅବସରରେ କହିଛନ୍ତି । ଡକ୍ଟର ଶିବାନ୍‌ କହିଲେ ଯେ ଏହା ଏକ ଗୁରୁ ଦାୟିତ୍ୱ ଏବଂ ଇସ୍ରୋ ପାଇଁ ଏହା ଏକ ଚାଲେଞ୍ଜ୍‌ । କିନ୍ତୁ ଆମେ ଏଥିରେ ସଫଳ ହେବୁ ବୋଲି ସେ ଦୃଢ଼ୋକ୍ତି ବ୍ୟକ୍ତ କରିଥିଲେ । ଏହି କାର୍ଯ୍ୟକ୍ରମ ସାକାର ହେଲେ ମାନବଯୁକ୍ତ ମହାକାଶ ଯାନ ପ୍ରେରଣରେ ଭାରତ ବିଶ୍ୱର ଚତୁର୍ଥ ରାଷ୍ଟ୍ର ହେବ । ଏଯାବତ୍‌ ଆମେରିକା , ରୁଷିଆ ଏବଂ ଚୀନ୍‌ ଏହି ସଫଳତା ହାସଲ କରିପାରିଛନ୍ତି ।


    ସୂଚନାଯୋଗ୍ୟ ଯେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ତାଙ୍କର ଗତ ସ୍ୱାଧୀନତା ଦିବସ ଉଦ୍‌ବୋଧନ ବେଳେ ‘ ଗଗନାୟନ- ଭାରତର ପ୍ରଥମ ମାନବଯୁକ୍ତ ମହାକାଶ ଅଭିଯାନ ’ ସଂପର୍କରେ ସୂଚନା ଦେଇଥିଲେ । ପ୍ରଧାନମନ୍ତ୍ରୀ ଘୋଷଣା କରିଥିଲେ ଯେ ଭାରତର କୌଣସି ଜଣେ ସୁପୁତ୍ର ଅଥବା ସୁପୁତ୍ରୀ ଭାରତ ଭୂମିରୁ ଭାରତୀୟ ମହାକାଶ ଯାନରେ 2022 ମସିହା ସୁଦ୍ଧା ମହାକାଶ ଯାତ୍ରା କରିବେ । ଦେଶ ସ୍ୱାଧୀନତାର 75 ବର୍ଷ ପୂର୍ତ୍ତି ପାଳନ ଅବସରରେ ଏହି ମହତ୍ତ୍ୱାକାଂକ୍ଷୀ କାର୍ଯ୍ୟକ୍ରମକୁ ଇସ୍ରୋର ମହାକାଶ ବିଜ୍ଞାନୀମାନେ ସାକାର କରିବାକୁ ଯାଉଛନ୍ତି । ଏଯାବତ୍‌ ଇସ୍ରୋର ଏହା ସବୁଠାରୁ ଗୁରୁତ୍ୱପୂର୍ଣ୍ଣ ଅଭିଯାନ ଏବଂ ଏହା ଦେଶର ବିଜ୍ଞାନ ଓ ପ୍ରଯୁକ୍ତିର ପ୍ରଗତିକୁ ସବୁଠାରୁ ଅଧିକ ପ୍ରେରଣା ପ୍ରଦାନ କରିବ ବୋଲି ଡକ୍ଟର ଶିବାନ କହିଛନ୍ତି । ଏହା ବିଶେଷ କରି ଦେଶର ଯୁବବର୍ଗଙ୍କୁ ବଡ଼ ବଡ଼ ଚାଲେଞ୍ଜର ସାମ୍ନା କରିବାକୁ ପ୍ରୋତ୍ସାହିତ କରିବ ।


    ଇସ୍ରୋ ଏବେ ସୁଦ୍ଧା ରି-ଏଣ୍ଟ୍ରି ଦକ୍ଷତାଯୁକ୍ତ କେତେକ ଜଟିଳ ପ୍ରଯୁକ୍ତିର ଅଧିକାରୀ ହୋଇସାରିଛି ଏବଂ ସେ ଦିଗରେ କେତେଗୁଡ଼ିଏ ଗୁରୁତ୍ୱପୂର୍ଣ୍ଣ ଯନ୍ତ୍ରାଂଶର ବିକାଶ ଘଟାଇସାରିଛି । ସେଥି ମଧ୍ୟରେ କ୍ରିଉ ଏକକେପ୍‌ ବ୍ୟବସ୍ଥା , କ୍ରିଉ ମଡ୍ୟୁଲ କନଫିଗୁରେସନ୍‌ , ଥର୍ମାଲ ସୁରକ୍ଷା ବ୍ୟବସ୍ଥା , ଡ଼େସିଲେରେସନ୍‌ ଏବଂ ଫ୍ଲୋଟେସନ୍‌ ବ୍ୟବସ୍ଥା , ଜୀବନ ରକ୍ଷାକାରୀ ସବ୍‌-ସିଷ୍ଟମ୍‌ ଇତ୍ୟାଦି ରହିଛି ଯାହାକି ମହାକାଶ ଅଭିଯାନ ସକାଶେ ଏକାନ୍ତ ଜରୁରି । ସେଥି ମଧ୍ୟରୁ କେତେକ ପ୍ରଯୁକ୍ତି ସଫଳତାର ସହ ପରୀକ୍ଷା କରାଯାଇ ସାରିଲାଣି । । ସ୍ପେସ୍‌ କ୍ୟାପସୁଲ୍‌ ରିକଭରୀ ଏକ୍ସପେରିମେଣ୍ଟ (SRE-2007 , କ୍ରିଉ ମଡ଼୍ୟୁଲ ବାୟୁମଣ୍ଡଳୀୟ ପୁନଃପ୍ରବେଶ ପରୀକ୍ଷଣ (କେୟାର 2014) ଏବଂ ପ୍ୟାଡ଼୍‌ ଆବୋର୍ଟ ଟେଷ୍ଟ (2018) ଭଳି ପରୀକ୍ଷଣ ସେଥି ମଧ୍ୟରେ ସାମିଲ । ଏଭଳି ଜଟିଳ ପ୍ରଯୁକ୍ତିର ପରୀକ୍ଷଣ ସଂପନ୍ନ କରାଯାଇସାରିଥିବା ଦୃଷ୍ଟିରୁ ଆଗାମୀ ଚାରି ବର୍ଷ ମଧ୍ୟରେ ଇସ୍ରୋ ତାର ମାନବଯୁକ୍ତ ମହାକାଶ ଅଭିଯାନକୁ ସଫଳତାର ସହ ସାକାର କରିପାରିବ ବୋଲି ମନ ଦୃଢ଼ କରିଛି ।


    ଏହି ଅଭିଯାନ ସକାଶେ ଆବଶ୍ୟକ ଜିଏସଏଲଭି Mk-3 ଉତକ୍ଷେପଣ ଯାନ , ଯାହାର କି ଆବଶ୍ୟକ ମାତ୍ରାର ପେ ଲୋଡ଼ କ୍ଷମତା ରହିଛି , ତାହାକୁ ଗଗନାୟନ କାର୍ଯ୍ୟକ୍ରମରେ ବ୍ୟବହାର କରାଯିବ । ଭାରତୀୟ ମହାକାଶଚାରୀଙ୍କୁ ମହାଶୂନ୍ୟକୁ ପଠାଯିବା ପୂର୍ବରୁ ଦୁଇଟି ମାନବବିହୀନ ଗଗନାୟନ ଅଭିଯାନ ସଂପନ୍ନ କରାଯିବ ।


    ଗଗନାୟନ ସକାଶେ ସବୁ ପ୍ରକାର ପ୍ରସ୍ତୁତି କାର୍ଯ୍ୟ 2022 ସୁଦ୍ଧା ଶେଷ ହେବ ଏବଂ ଆଗାମୀ 30 ମାସ ମଧ୍ୟରେ ପ୍ରଥମ ମାନବବିହୀନ ମହାକାଶ ଯାନ ମହାଶୂନ୍ୟକୁ ପ୍ରେରଣ କରାଯିବ । ଗଗନାୟନ କାର୍ଯ୍ୟକ୍ରମରେ ତିନିଜଣ ମହାକାଶଚାରୀଙ୍କୁ ମହାଶୂନ୍ୟକୁ ପଠାଯିବାର ଯୋଜନା ରହିଛି । ମହାକାଶ ଯାନଟି ଭୂପୃଷ୍ଠର 300-400 କିଲୋମିଟର ସ୍ୱଳ୍ପ ଉଚ୍ଚତାରେ ପୃଥିବୀକୁ ପ୍ରଦକ୍ଷିଣ କରିବ ଏବଂ ତାହା ପାଞ୍ଚରୁ ସାତ ଦିନ ପର୍ଯ୍ୟନ୍ତ ମହାକାଶରେ ରହିବ । ଏହି କାର୍ଯ୍ୟକ୍ରମ ସକାଶେ ମୋଟ 10 , 000 କୋଟି ଟଙ୍କାର ବ୍ୟୟ ଅଟକଳ କରାଯାଇଛି ।


    ଏହି ଅଭିଯାନକୁ ଏକ ଜଟିଳ କାର୍ଯ୍ୟକ୍ରମ ବୋଲି ବର୍ଣ୍ଣନା କରି ଇସ୍ରୋ ଅଧ୍ୟକ୍ଷ ଡକ୍ଟର ଶିବାନ କହିଲେ ଯେ ଏହାକୁ ବାସ୍ତବ ପକ୍ଷେ ଏକ ଜାତୀୟ ପ୍ରୟାସ ବୋଲି ଅଭିହିତ କରାଯାଇପାରେ । ଏଥିରେ ଇସ୍ରୋ ବ୍ୟତୀତ ଦେଶର ବିଭିନ୍ନ ବିଜ୍ଞାନୀ , ଶିଳ୍ପସଂସ୍ଥା ତଥା ସରକାରୀ ଓ ବେସରକାରୀ ଏଜେନ୍ସି ଭାଗୀଦାର ରହିବେ । ଏହି କାର୍ଯ୍ୟକ୍ରମକୁ ତ୍ୱରାନ୍ୱିତ କରିବା ସକାଶେ ଇସ୍ରୋ କେତେକ ବନ୍ଧୁରାଷ୍ଟ୍ରର ମହାକାଶ ଏଜେନ୍ସିମାନଙ୍କ ସହ ସହଯୋଗ ସ୍ଥାପନ ପ୍ରସ୍ତାବ ବିଷୟ ମଧ୍ୟ ଚିନ୍ତା କରିପାରେ ।


    ଭାରତୀୟ ମହାକାଶ କାର୍ଯ୍ୟକ୍ରମ ଅତି ସରଳ ଅଭିଯାନରୁ ଆରମ୍ଭ ହୋଇ ଏବେ ଏକ ବ୍ୟାପକ କାର୍ଯ୍ୟକ୍ରମରେ ପରିଣତ ହୋଇଛି ଏବଂ ମହାକାଶ ପ୍ରଯୁକ୍ତିକୁ ବିଭିନ୍ନ ପ୍ରକାର ସାମାଜିକ ବିକାଶ ଯୋଜନାରେ ରୂପାୟନ କରାଯାଇପାରୁଛି । ଏହି ଯୋଜନାର ବୀଜ ଆଜକୁ ଛଅ ଦଶନ୍ଧି ପୂର୍ବେ ରୋପଣ କରାଯାଇଥିଲା । ଅଧୁନା ମହାକାଶ ଭିତ୍ତିକ କାର୍ଯ୍ୟକ୍ରମ ଭାରତରେ ବୈପ୍ଳବିକ ପରିବର୍ତ୍ତନ ସାଧନ କରିପାରିଛି । ଚନ୍ଦ୍ରାୟଣ -1 କାର୍ଯ୍ୟକ୍ରମ , ମଙ୍ଗଳ ଅଭିଯାନ ଏବଂ ଆଷ୍ଟ୍ରୋସାଟ୍‌ ଭଳି କାର୍ଯ୍ୟକ୍ରମ କେବଳ ମହାକାଶ ବିଜ୍ଞାନ କ୍ଷେତ୍ରରେ ନୁହେଁ , ଅନ୍ୟାନ୍ୟ ବିଭିନ୍ନ ପ୍ରକାର କାର୍ଯ୍ୟକ୍ରମରେ ବିଶ୍ୱ ଜ୍ଞାନ ଓ ପ୍ରଗତିକୁ ତ୍ୱରାନ୍ୱିତ କରିଛି ।


    ମନ୍ତ୍ରୀ ଡକ୍ଟର ଜିତେନ୍ଦ୍ର ସିଂହ କହିଲେ ଯେ ଇସ୍ରୋ ଦ୍ୱାରା ସଂପୂର୍ଣ୍ଣ ସ୍ୱଦେଶୀ ଜ୍ଞାନକୌଶଳରେ ନିର୍ମିତ ମହାକାଶ ଯାନରେ ଭାରତୀୟ ମହାକାଶଚାରୀଙ୍କୁ ମହାକାଶକୁ ପଠାଇବାର ମହତ୍ତ୍ୱାକାଂକ୍ଷୀ ଯୋଜନା ସ୍ଥିର କରାଯାଇଛି । ଏହା ଦେଶ ଓ ଦେଶବାସୀଙ୍କ ପାଇଁ ଏକ ଗର୍ବ ଓ ଗୌରବର କଥା ହେବ । ଯଦିଚ ଭାରତୀୟ ମହାକାଶଚାରୀମାନେ ଇତି ପୂର୍ବରୁ ମହାଶୂନ୍ୟକୁ ଯାତ୍ରା କରିସାରିଛନ୍ତି ତଥାପି ଇସ୍ରୋ ଯାନରେ ମହାକାଶ ଯାତ୍ରାର ବିଶେଷ ମହତ୍ତ୍ୱ ରହିଛି । ମହାକାଶ ପ୍ରଯୁକ୍ତିର ଅଧିକରୁ ଅଧିକ ଉପଯୋଗ ଉପରେ ସରକାର ଗୁରୁତ୍ୱ ଆରୋପ କରିଆସୁଛନ୍ତି । ଅଧୁନା ଏହା କୃଷି , ରେଳବାଇ , ମାନବ ସମ୍ବଳ ବିକାଶ ଏବଂ ସଡ଼କ , ପରିବହନ ତଥା ରାଜମାର୍ଗ ଆଦି ବିଭାଗରେ ପ୍ରବର୍ତ୍ତନ କରାଯାଇଆସୁଛି ।


    ଗଗନାୟନ କାର୍ଯ୍ୟକ୍ରମ ସଂପର୍କରେ ବିସ୍ତୃତ ସୂଚନା ଦେଇ ଡକ୍ଟର ଶିବାନ କହିଲେ ଯେ ଏହି ଯାନରେ ଏକ ଅଭିଯାତ୍ରୀ ମଡ଼୍ୟୁଲ ଏବଂ ଏକ ସେବା ମଡ଼୍ୟୁଲ ରହିବ । ଏହା ହେବ ପ୍ରଦକ୍ଷିଣ ମଡ୍ୟୁଲ୍‌ । ଏହାର ମୋଟ ଓଜନ 7 ଟନ୍‌ ମଧ୍ୟରେ ରହିବ ଯାହାକୁ ଏକ ରକେଟ ମହାଶୂନ୍ୟକୁ ବହନ କରିନେବ । କ୍ରିଉ ମଡ୍ୟୁଲର ଓଜନ 3.7 mts x 7 mts ମିଟର ହେବ । ଏହି ଅଭିଯାନ ସମୟରେ ମହାକାଶଚାରୀମାନେ ମାଇକ୍ରୋଗ୍ରାଭିଟି ସଂପର୍କୀତ ପରୀକ୍ଷଣ କରିବେ । ଏହି ଅଭିଯାନରେ କିଏ ମହାକାଶଚାରୀ ଭାବେ ମହାଶୂନ୍ୟକୁ ଯିବେ ତାହା ଭାରତୀୟ ବାୟୁ ସେନା ଓ ଇସ୍ରୋ ମିଳିତ ଭାବେ ସ୍ଥିର କରିବେ ଏବଂ ମହାକାଶଚାରୀମାନଙ୍କୁ ଦୁଇରୁ ତିନି ବର୍ଷ ପର୍ଯ୍ୟନ୍ତ ସକଳ ପ୍ରକାର ତାଲିମ ପ୍ରଦାନ କରାଯିବ । ଡକ୍ଟର ଶିବାନ କହିଲେ ଯେ ଇସ୍ରୋ ସକାଶେ ବାୟୋସାଇନ୍ସ ଏକ ନୂତନ ଗବେଷଣାର କ୍ଷେତ୍ର ଏବଂ ସେଥି ସକାଶେ ଅନ୍ୟାନ୍ୟ ବିଭିନ୍ନ ଅନୁଷ୍ଠାନ ଓ ପ୍ରତିଷ୍ଠାନର ସହଯୋଗ ଆବଶ୍ୟକ ।


    ଏହି ଅଭିଯାନର ବୈଶିଷ୍ଟ୍ୟ ଓ ଉଦ୍ଦେଶ୍ୟ ସଂପର୍କରେ ସେ ନିମ୍ନଲିଖିତ ସୂଚନା ପ୍ରଦାନ କରିଥିଲେ:


    1. ଦେଶରେ ବିଜ୍ଞାନ ଓ ପ୍ରଯୁକ୍ତିର ସ୍ତରକୁ ସଂପ୍ରସାରଣ କରିବା ;


    2. ବିଭିନ୍ନ ପ୍ରତିଷ୍ଠାନ , ଶିକ୍ଷାବିତ୍‌ ଏବଂ ଶିଳ୍ପସଂସ୍ଥାଙ୍କୁ ଏକତ୍ର କରି ଏକ ଜାତୀୟ ପ୍ରକଳ୍ପର ବିକାଶ ଘଟାଇବା ;


    3. ଏହି ଶିଳ୍ପ ବିକାଶର ଉନ୍ନତିକରଣ ;


    4. ଯୁବଶକ୍ତିଙ୍କୁ ପ୍ରୋତ୍ସାହନ ପ୍ରଦାନ ;


    5. ସାମାଜିକ ଉପକାର ସିଦ୍ଧି ସକାଶେ ପ୍ରଯୁକ୍ତିର ବିକାଶ ; ଏବଂ


    6. ଆନ୍ତର୍ଜାତୀୟ ସ୍ତରରେ ସହଯୋଗକୁ ବ୍ୟାପକ କରିବା


    ଏହି ସାମ୍ବାଦିକ ସମ୍ମିଳନୀରେ ସେ ଇସ୍ରୋର ଆଗାମୀ ଚନ୍ଦ୍ରାୟଣ-2 ଯାହାକି 2019 ଜାନୁଆରୀ ମାସରେ ସାକାର କରାଯିବାକୁ ସ୍ଥିରୀକୃତ ହୋଇଛି ସେ ସଂପର୍କରେ ସୂଚନା ପ୍ରଦାନ କରିଥିଲେ । ଏହି ଅଭିଯାନରେ ଅର୍ବିଟରର ମୋଟ ଓଜନ 2379 କିଲୋଗ୍ରାମ ହେବ ଏବଂ ସେଥିରେ ଲ୍ୟାଣ୍ଡର ଯାହାର ନାମ ବିକ୍ରମ ରଖାଯାଇଛି ଏବଂ ଯାହାର ଓଜନ 1471 କିଲୋଗ୍ରାମ ହେବ ତାହା ରହିବ । ସେହିଭଳି ରୋଭର ଯାନର ଓଜନ 27 କିଲୋଗ୍ରାମ ହେବ । ଚନ୍ଦ୍ରାୟଣ-2 ଅଭିଯାନରେ ବିଳମ୍ବ ଘଟିବା ସଂପର୍କରେ ସୂଚନା ଦେଇ ସେ କହିଲେ ଯେ ଏହାର ପେଲୋଡ଼ କ୍ଷମତା ବୃଦ୍ଧି ଯୋଗୁ ଏଭଳି ବିଳମ୍ବ ଘଟିଛି । ଏହା ଜିଏସଏଲଭି ଏମକେ-3 ଲ୍ୟାଣ୍ଡର ରକେଟ ଉତକ୍ଷେପଣ ସକାଶେ ଆବଶ୍ୟକ ।


    ମନ୍ତ୍ରୀ ଡକ୍ଟର ସିଂହ କହିଲେ ଯେ ଇସ୍ରୋ 2019 ସୁଦ୍ଧା 19ଟି ଅଭିଯାନ ସାକାର କରିବାର ଯୋଜନା ରହିଛି । ସେଥିରେ ଚାରିଟି ଉପଗ୍ରହକୁ ମହାକାଶକୁ ପ୍ରେରଣ କରାଯିବ ଏବଂ ତାହା ଡ଼ିଜିଟାଲ ଇଣ୍ଡିଆ କାର୍ଯ୍ୟକ୍ରମର ଅଂଶବିଶେଷ । ତାହା ଦେଶର ବ୍ୟାଣ୍ଡ ସଂପ୍ରସାରଣ ଓ ସଂଯୋଗ କ୍ଷମତାକୁ ଯଥେଷ୍ଟ ମାତ୍ରାରେ ବୃଦ୍ଧି ଘଟାଇବ ।


    ଇସ୍ରୋର ବିଜ୍ଞାନ ବିଭାଗ ସଚିବ ଶ୍ରୀ ଆର ଉମାମହେଶ୍ୱରନ ଏବଂ ମହାକାଶ ବିଭାଗର ଅନ୍ୟ ବରିଷ୍ଠ ଅଧିକାରୀମାନେ ଏହି ସମ୍ମିଳନୀରେ ଉପସ୍ଥିତ ଥିଲେ ।


    **************

    
    
    (Release ID: 1544284) Visitor Counter : 5