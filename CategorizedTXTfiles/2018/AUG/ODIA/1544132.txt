      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ସାଇବର ବିପଦ ପ୍ରତି ସଚେତନ ରୁହ, ମୁକାବିଲା ପାଇଁ ପୁଲିସକୁ ପ୍ରସ୍ତୁତ କର: ଉପ ରାଷ୍ଟ୍ରପତି
      • ବିପିଆର ଆଣ୍ଡ ଡିର 48ତମ ପ୍ରତିଷ୍ଠା ଦିବସରେ ଶ୍ରୀ ଏମ୍. ଭେଙ୍କେୟା ନାଇଡୁଙ୍କ ଉଦବୋଧନ
      • ରାଜ୍ୟ ପୁଲିସ ଫୋର୍ସର ଆଧୁନିକୀକରଣକୁ ଗୁରୁତ୍ୱ ଦେବାକୁ ଗୃହ ରାଷ୍ଟ୍ରମନ୍ତ୍ରୀ କିରେନ୍ ରିଜିଜୁଙ୍କ ପରାମର୍ଶ
      Posted On: 27 AUG 2018 4:16PM by PIB Bhubaneshwar


    ଉପ ରାଷ୍ଟ୍ରପତି ଏମ୍. ଭେଙ୍କେୟା ନାଇଡୁ କହିଲେ ଯେ , ନୂତନ ଯୁଗ ସାଇବର ମୁକାବିଲାର ସମୟ , ନୂତନ ଶତ୍ରୁ କେବଳ ଜ୍ଞାନ ଦ୍ୱାରା ଆକ୍ରମଣ କରିପାରେ । ବ୍ୟୁରୋ ଅଫ ପୁଲିସ ରିସର୍ଚ୍ଚ ଆଣ୍ଡ ଡେଭଲପମେଣ୍ଟ ( BPR&D )ର 48ତମ ପ୍ରତିଷ୍ଠା ଦିବସରେ ସୋମବାର ଉଦବୋଧନ ଦେଇ ଉପ ରାଷ୍ଟ୍ରପତି ଏହା କହିଛନ୍ତି । ଏହି ଅବସରରେ ଗୃହ ରାଷ୍ଟ୍ରମନ୍ତ୍ରୀ କିରେନ ରିଜିଜୁଙ୍କ ସହ ଅନ୍ୟାନ୍ୟ ଗଣ୍ୟମାନ୍ୟ ବ୍ୟକ୍ତି ଉପସ୍ଥିତ ଥିଲେ ।


    ଇଣ୍ଟରନେଟରେ ସକ୍ରିୟ ଥିବା ହ୍ୟାକରମାନେ ହଜାର ହଜାର କିଲୋମିଟର ଦୂରରୁ ଆକ୍ରମଣ କରିବାର ଆଶଙ୍କା ଥିବାରୁ ଦେଶର ନିରାପତ୍ତା ପାଇଁ ଏହାର ମୁକାବିଲା କରିବାକୁ ପୁଲିସ ସଜ୍ଜିତ ହେବା ଉଚିତ ବୋଲି ଉପରାଷ୍ଟ୍ରପତି ସଚେତ କରାଇଥିଲେ । ଜାତୀୟ ନିରାପତ୍ତା ପ୍ରତି ବିପଦ ସୃଷ୍ଟି କରୁଥିବା ନୂତନ ଯୁଗର ଶତ୍ରୁମାନଙ୍କ ମୁକାବିଲା ପାଇଁ ପୁଲିସକୁ ଦକ୍ଷ କରିବା ଦିଗରେ କାମ କରିବାକୁ ସେ ବିପିଆର ଆଣ୍ଡ ଡିକୁ ପରାମର୍ଶ ଦେଇଥିଲେ ।


    ଉପ ରାଷ୍ଟ୍ରପତି କହିଲେ ଯେ , ସାଇବର ଆକ୍ରମଣକୁ ପ୍ରତିହତ କରିବାକୁ ଭାରତ ସରକାର ଅନେକ ଗୁଡ଼ିଏ ପଦକ୍ଷେପ ନେଇଛନ୍ତି ଏବଂ ପୁଲିସର ଦକ୍ଷତା ବୃଦ୍ଧି କରିବା ଦିଗରେ ଗୁରୁତ୍ୱ ଦେଇଛନ୍ତି । ସାଇବର ସ୍ପେସରେ ନୂତନ ଯୁଗର ଏହି ଶତ୍ରୁର ମୁକାବିଲା ଏବେ ଆଉ କେବଳ ଗୋଟିଏ ସରକାରୀ ସଂସ୍ଥାର କାନ୍ଥ ମଧ୍ୟରେ ସୀମିତ ହୋଇ ରହିନାହିଁ ବୋଲି ସେ କହିଥିଲେ ।


    ଉପ ରାଷ୍ଟ୍ରପତି କହିଥିଲେ ଯେ , ଉଭୟ ସରକାରୀ ଓ ବେସରକାରୀ ଉଭୟ କ୍ଷେତ୍ରର ସଂସ୍ଥା ମିଳିତ ଭାବେ ପୁଲିସକୁ ଭବିଷ୍ୟତର ଆହ୍ୱାନର ମୁକାବିଲା ଦିଗରେ ପ୍ରସ୍ତୁତ କରିବା ଦରକାର । ଦେଶର ସମସ୍ତ ପୁଲିସ ସଂସ୍ଥା ସାଇବର ଫୋରେନସିକ୍ ଜ୍ଞାନ ଆହରଣ କରିବା ସହ ସାଇବର ଆକ୍ରମଣର ମୁକାବିଲା ଏବଂ ସାଇବର ଅପରାଧର ତଦନ୍ତ ଦିଗରେ ନିଜକୁ ପ୍ରସ୍ତୁତ କରିବା ଦରକାର ବୋଲି ସେ କହିଥିଲେ ।


    ନିଜ ଉଦବୋଧନରେ କିରେନ ରିଜିଜୁ ପୁଲିସ ବଳର ଆଧୁନିକୀକରଣକୁ ଗୁରୁତ୍ୱ ଦେଇଥିଲେ । 2014 ନଭେମ୍ବର 30ରେ ଗୁଆହାଟୀରେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ସର୍ବଭାରତୀୟ ପୁଲିସ ଡିଜି/ଆଇଜିଙ୍କ ସମ୍ମିଳନୀରେ ନିଜ ଉଦବୋଧନରେ ଉଲ୍ଲେଖ କରିଥିବା ପାଞ୍ଚଟି ତଥ୍ୟ (ସେନ୍ସିଟିଭ୍ , ମଡର୍ଣ୍ଣ ଏବଂ ମୋବିଲିଟି , ଆଲର୍ଟ ଏବଂ ଆକାଉଣ୍ଟେବଲ , ରିଲାଏବଲ , ରେସପନ୍ସିଭ୍ , ଟେକ୍ନୋ ସାଭି ଏବଂ ଟ୍ରେନଡ)କୁ ସେ ମନେ ପକାଇଥିଲେ । ଏହି ସ୍ମାର୍ଟ ପୁଲିସିଙ୍ଗ ବ୍ୟବସ୍ଥାରେ ପୁଲିସ ସଂସ୍ଥା ଗୁଡ଼ିକୁ ଗୁରୁତ୍ୱପୂର୍ଣ୍ଣ ଭୂମିକା ନେବାକୁ ପଡ଼ିବ ବୋଲି ଶ୍ରୀ ରିଜିଜୁ କହିଥିଲେ ।


    ଚତୁର୍ଦ୍ଦଶ ଅର୍ଥ କମିସନଙ୍କ ପରାମର୍ଶ ଅନୁସାରେ ପୁଲିସ ଆଧୁନିକୀକରଣ ଯୋଜନା ରାଜ୍ୟକୁ ହସ୍ତାନ୍ତର କରିବା ନେଇ ଶ୍ରୀ ରିଜିଜୁ ଏହି ଯୋଜନାକୁ ଗୁରୁତ୍ୱ ଦେବାକୁ ରାଜ୍ୟ ଗୁଡ଼ିକୁ ଅନୁରୋଧ କରିଥିଲେ । ଅନେକ ରାଜ୍ୟ ଏହି ଯୋଜନାକୁ ଗୁରୁତ୍ୱ ଦେଉ ନଥିବାରୁ ସେ କ୍ଷୋଭ ପ୍ରକାଶ କରିବା ସହ କେତେକ ରାଜ୍ୟରେ ପୁଲିସର ଚେହେରାରେ ପରିବର୍ତ୍ତନ ଆବଶ୍ୟକ ବୋଲି କହିଥିଲେ ।


    ସେ କହିଥିଲେ , ପୁଲିସ ସକ୍ରିୟ ତଥା ଲୋକଙ୍କ ନିକଟତର ହେବା ଉଚିତ । କାରଣ ଯେତେ ଫଳପ୍ରଦ ହେବ , ଲୋକେ ସେତିକି ଅଧିକ ଆଶାବାଦୀ ହେବେ ।


    ବିପିଆର ଆଣ୍ଡ ଡିର ମହାନିର୍ଦ୍ଦେଶକ ଡକ୍ଟର ଏପି ମାହେଶ୍ୱରୀ ଦେଶରେ ପୁଲିସ ବ୍ୟବସ୍ଥାର ଏକ ନିର୍ଦ୍ଦିଷ୍ଟ ମାନାଙ୍କ ସହ ଡ୍ରୋନ ପରିଚାଳନା ପାଇଁ ନିୟମ ପ୍ରଣୟନକୁ ଗୁରୁତ୍ୱ ଦେଇଥିଲେ । ଖୁବ ଶୀଘ୍ର ସମସ୍ତ ପୁଲିସ ଥାନାର ଷ୍ଟେସନ ହାଉସ ଅଫିସରମାନଙ୍କ ଜାତୀୟ ଅଧିବେଶନ ଅନୁଷ୍ଠିତ ହେବ ବୋଲି ସେ କହିଥିଲେ ।


    ଏହି ଅବସରରେ ଉପ ରାଷ୍ଟ୍ରପତି ବିପିଆର ଆଣ୍ଡ ଡି ଉପରେ ଏକ ଭିଡିଓ ସିଡି ଏବଂ କଫି ଟେବଲ ବୁକ୍ ଉନ୍ମୋଚନ କରିଥିଲେ । କାର୍ଯ୍ୟକ୍ରମରେ ସ୍ୱରାଷ୍ଟ୍ର ମନ୍ତ୍ରଣାଳୟ , ବିପିଆର ଆଣ୍ଡ ଡି , ପୁଲିସ ବଳ ଏବଂ ସିପିଓର ବରିଷ୍ଠ ଅଧିକାରୀମାନେ ଉପସ୍ଥିତ ଥିଲେ ।


    *************

    
    
    (Release ID: 1544132) Visitor Counter : 1