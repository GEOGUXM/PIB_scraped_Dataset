      ଇସ୍ପାତ ମନ୍ତ୍ରଣାଳୟ

      ଇସ୍ପାତ ମନ୍ତ୍ରଣାଳୟ ଅଧୀନ ରାଷ୍ଟ୍ରାୟତ ଉଦ୍ୟୋଗଗୁଡ଼ିକ ପାଇଁ କର୍ପୋରେଟ କ୍ରୀଡ଼ା ନୀତି ଜାରି
      Posted On: 27 AUG 2018 3:17PM by PIB Bhubaneshwar


    ଦେଶରେ କ୍ରୀଡ଼ା ପ୍ରତିଭାମାନଙ୍କୁ ବିକଶିତ କରିବା ଏବଂ 2024 ଅଲମ୍ପିକ ପାଇଁ ମେଡାଲ ସମ୍ଭାବନା ଉଜ୍ଜ୍ୱଳ ଥିବା କ୍ରୀଡ଼ାବିତଙ୍କ ସୃଷ୍ଟି ଉଦ୍ଦେଶ୍ୟରେ ଇସ୍ପାତ ମନ୍ତ୍ରଣାଳୟ ପକ୍ଷରୁ ଏହାର କେନ୍ଦ୍ରୀୟ ରାଷ୍ଟ୍ରାୟତ ଉଦ୍ୟୋଗ ( CPSE ) ଗୁଡ଼ିକ ପାଇଁ ଏକ କର୍ପୋରେଟ କ୍ରୀଡ଼ା ନୀତି ଜାରି କରାଯାଇଛି । ପ୍ରଥମ ଥର ପାଇଁ ମନ୍ତ୍ରଣାଳୟ ପକ୍ଷରୁ ଏପରି ଏକ ନୀତି ପ୍ରସ୍ତୁତ କରାଯାଇଛି । ଆଜି 27 ଅଗଷ୍ଟ , 2018ରେ ନୂଆଦିଲ୍ଲୀର ସ୍କୋପ କମ୍ପ୍ଲେକ୍ସଠାରେ ଆୟୋଜିତ ଏକ ସମାରୋହରେ କେନ୍ଦ୍ର ଇସ୍ପାତ ମନ୍ତ୍ରୀ ଚୌଧୁରୀ ବୀରେନ୍ଦ୍ର ସିଂ ଏହି ନୀତି ଡକ୍ୟୁମେଣ୍ଟ ଜାରି କରିଥିଲେ । ଏହି ଅବସରରେ ମନ୍ତ୍ରଣାଳୟର କ୍ରୀଡ଼ା କମିଟି ଅଧ୍ୟକ୍ଷ ତଥା ଏନଏମଡିସି ଲିଃର ସିଏମଡି ଏନ ବୈଜେନ୍ଦ୍ର କୁମାର ଏବଂ ସେଲର ଅଧ୍ୟକ୍ଷ ସରସ୍ୱତୀ ପ୍ରସାଦ ଉପସ୍ଥିତ ଥିଲେ ।


    ଏହି ଅବସରରେ ନିଜ ଉଦବୋଧନରେ ଇସ୍ପାତ ମନ୍ତ୍ରୀ ଚୌଧୁରୀ ବୀରେନ୍ଦ୍ର ସିଂ କହିଥିଲେ ଯେ ବର୍ତ୍ତମାନ ଦେଶର ଅଭିବୃଦ୍ଧିରେ କ୍ରୀଡ଼ା ଏକ ପରିବର୍ତ୍ତନର ବାର୍ତ୍ତାବହ ଭାବେ କାର୍ଯ୍ୟ କରୁଛି । ଭାରତର ଜିଡିପିରେ ଇସ୍ପାତ କ୍ଷେତ୍ରର ଯୋଗଦାନ 2%ରୁ ଅଧିକ । କ୍ରୀଡ଼ା କ୍ଷେତ୍ରକୁ ପ୍ରୋତ୍ସାହନ ଦେବା ଲାଗି ଇସ୍ପାତ କ୍ଷେତ୍ର ଆଗେଇ ଆସିବାର ଆବଶ୍ୟକତା ରହିଛି । ଦିନକୁ ଦିନ କ୍ରୀଡ଼ା ପ୍ରତି ସଚେତନତା ବୃଦ୍ଧି ପାଉଛି । ସେ କହିଥିଲେ ଯେ ବର୍ତ୍ତମାନ ଅଭିଭାବକମାନେ ସେମାନଙ୍କ ପିଲାମାନଙ୍କୁ ଖେଳିବା ପାଇଁ ଉତ୍ସାହିତ କରୁଛନ୍ତି । ଏହା କେବଳ ସେମାନଙ୍କୁ ଫିଟ ରଖୁନାହିଁ , ବରଂ ସେମାନଙ୍କ ପାଇଁ ଏକ ଭଲ କ୍ୟାରିଅର ବିକଳ୍ପ ଯୋଗାଇ ଦେଉଛି । ଏହି ନୀତି ମଧ୍ୟ ଜାତୀୟ କ୍ରୀଡ଼ା ଆକାଂକ୍ଷା ହାସଲ କରିବା ପ୍ରତି ଲକ୍ଷ୍ୟବଦ୍ଧ ।


    ଏହି ନୀତି ଅଧୀନରେ ସିପିଏସଇଗୁଡ଼ିକ ନିମ୍ନୋକ୍ତ ଭୂମିକା ନିର୍ବାହ କରିବେ-

      * ଭିତ୍ତିଭୂମି , କ୍ରୀଡ଼ାସ୍ଥଳୀ , ସୁବିଧା , ସଂସ୍ଥାନ ଆଦି ବ୍ୟବସ୍ଥା କରିବେ ।
      * ପ୍ରାୟୋଜକ , ସହାୟତା , ସୁବିଧା ଆଦି ଯୋଗାଇ ଦେବେ ।
      * ସମ୍ମାନ , ପ୍ରସାର , ପୁରସ୍କାର ଆଦି ଆର୍ଥିକ ସହାୟତା ଯୋଗାଇଦେବେ ।

    କ୍ରୀଡ଼ା ନୀତିର ବିଶେଷତ୍ୱ

      * ପ୍ରତିଭା ଚିହ୍ନଟ , ଆର୍ଥିକ ସହାୟତା (ସ୍କଲାରଶିପ) , ତାଲିମ , କୋଚିଂ , କର୍ମଶାଳା , ଶିବିର , ଗସ୍ତ , ପରାମର୍ଶ , ସ୍ୱତନ୍ତ୍ର ଛୁଟି , କାର୍ଯ୍ୟରେ ନମନୀୟତା ଆଦି ପାଇଁ ସଂସ୍ଥାଗତ ଏବଂ ଢାଂଚାଗତ ସହାୟତା ଜରିଆରେ ଇସ୍ପାତ ମନ୍ତ୍ରଣାଳୟ ଅଧୀନ ସିପିଏସଇଗୁଡ଼ିକ ଯୋଗାଇ ଦେବେ ।
      * ବିଭିନ୍ନ ଜାତୀୟ ଏବଂ ଅନ୍ତର୍ଜାତୀୟ କ୍ରୀଡ଼ା ପ୍ରତିଯୋଗିତା ପାଇଁ ଇସ୍ପାତ ମନ୍ତ୍ରଣାଳୟ ଅଧୀନ ସିପିଏସଇଗୁଡ଼ିକ ସମ୍ପୂର୍ଣ୍ଣ କିମ୍ବା ଆଂଶିକ ପ୍ରାୟୋଜକ ରହିବେ । ସେମାନେ ଉଦୀୟମାନ ଯୁବ ପ୍ରତିଭାମାନଙ୍କୁ କ୍ରୀଡ଼ା ସରଞ୍ଜାମ , କ୍ରୀଡ଼ା ମାର୍ଗଦର୍ଶନ ଆଦି ଯୋଗାଇଦେବେ ।
      * ଇସ୍ପାତ ମନ୍ତ୍ରଣାଳୟ ଅଧୀନ ସିପିଏସଇଗୁଡ଼ିକ ଏକ ଶୀର୍ଷ କ୍ରୀଡ଼ା ସଂସ୍ଥା ଗଠନ କରିବେ , ଯାହା ଜାତୀୟ ସ୍ତରର କ୍ରୀଡ଼ା ସଂଘ ଏବଂ ମହାସଂଘ , ଭାରତୀୟ ଅଲମ୍ପିକ୍ସ ସଂଘ , ପାରା ଅଲମ୍ପିକ୍ସ ମହାସଂଘ ଏବଂ ସଂଘ ସହିତ ଅନୁବନ୍ଧିତ ହେବେ ।
      * ଏହି ଶୀର୍ଷ କ୍ରୀଡ଼ା ସଂସ୍ଥା ଇସ୍ପାତ ମନ୍ତ୍ରଣାଳୟ ଅଧୀନ ସିପିଏସଇଗୁଡ଼ିକର କ୍ରୀଡ଼ା କାର୍ଯ୍ୟକଳାପ ଅନୁଧ୍ୟାନ କରିବା ସହିତ ଜାତୀୟ ଏବଂ ଅନ୍ତର୍ଜାତୀୟ ଇଭେଂଟରେ ପ୍ରତିଭା ସମ୍ପନ୍ନ କ୍ରୀଡ଼ାବିତଙ୍କ ଅଂଶଗ୍ରହଣ ପାଇଁ ସୁବିଧା ଯୋଗାଇଦେବ । ଏଏସବିର ମୁଖ୍ୟ କାର୍ଯ୍ୟାଳୟ ନୂଆଦିଲ୍ଲୀରେ ରହିବ ।
      * ପ୍ରତ୍ୟେକ ସିପିଏସଇଗୁଡ଼ିକ ପାଇଁ ଇସ୍ପାତ ମନ୍ତ୍ରଣାଳୟ ଦ୍ୱାରା ଚିହ୍ନଟ କରାଯାଇଥିବା ଦୁଇରୁ ତିନୋଟି କ୍ରୀଡ଼ା ବିଭାଗ ପାଇଁ ବ୍ୟବସ୍ଥିତ କାର୍ଯ୍ୟକଳାପରେ ସିପିଏସଇଗୁଡ଼ିକ ନିୟୋଜିତ ରହିବେ ।
      * ଚିହ୍ନଟ କରାଯାଇଥିବା ନିର୍ଦ୍ଦିଷ୍ଟ ଗୋଟିଏ କ୍ରୀଡ଼ା ବିଭାଗରେ ଇସ୍ପାତ ମନ୍ତ୍ରଣାଳୟ ଅଧୀନ ମହାରତ୍ନ ଏବଂ ନବରତ୍ନ ସିପିଏସଇଗୁଡ଼ିକ କ୍ରୀଡ଼ା ଏକାଡେମୀ/ନର୍ସରୀ ଗଠନ କରିବେ ଏବଂ ସାଧାରଣ ଫିଟନେସ ସରଞ୍ଜାମ ଏବଂ ସୁବିଧା ସହିତ ଭିତ୍ତିଭୂମି ଯୋଗାଇଦେବେ ।
      * ଉତୀର୍ଣ୍ଣ ହେଉଥିବା କ୍ରୀଡ଼ାବିତଙ୍କ ସ୍ଥାନରେ ପ୍ରତିବର୍ଷ ନୂଆ କ୍ୟାଡେଟ ନିଯୁକ୍ତି ପାଇବେ । ନିର୍ଦ୍ଦିଷ୍ଟ କ୍ରୀଡ଼ା ପାଇଁ ସେମାନଙ୍କ ମୂଳ ପ୍ରତିଭା ଉପରେ ବିଶେଷ ଗୁରୁତ୍ୱ ଦିଆଯାଇ ସର୍ବଭାରତୀୟ ସ୍ତରରେ ଜନସଂଖ୍ୟାକୁ ଲକ୍ଷ୍ୟ ରଖି କ୍ୟାଡେଟ ଚୟନ କରାଯିବ ।
      * ପରିଚୟ ସୃଷ୍ଟିର ଅଂଶବିଶେଷ ସ୍ୱରୂପ ଜାତୀୟ/ଅନ୍ତର୍ଜାତୀୟ ସ୍ତରର ମାନ୍ୟତାପ୍ରାପ୍ତ କ୍ରୀଡ଼ାର ପଦକ ବିଜେତାମାନଙ୍କୁ ବ୍ରାଣ୍ଡଆମ୍ବାସାଡର/କ୍ରୀଡ଼ା ଗାଇଡ ଭାବେ ଆପୋସ ବୁଝାମଣା ଭିତ୍ତିରେ ସିପିଏସଇଗୁଡ଼ିକ ନିୟମିତ ନିଯୁକ୍ତି/ନିର୍ଦ୍ଦିଷ୍ଟ ଅବଧି ପାଇଁ ନିଯୁକ୍ତି ଦେବେ ।
      * ଇସ୍ପାତ ମନ୍ତ୍ରଣାଳୟ ଅଧୀନ ସିପିଏସଇଗୁଡ଼ିକ ସମ୍ପୂର୍ଣ୍ଣ କିମ୍ବା ଆଂଶିକ ପ୍ରାୟୋଜକ ଭାବେ ବାର୍ଷିକ ଏବଂ ସାମୟିକ କ୍ରୀଡ଼ା କାର୍ଯ୍ୟକ୍ରମ ଆୟୋଜନ କରି ଗ୍ରାମାଂଚଳ କ୍ରୀଡ଼ା , ଭିନ୍ନକ୍ଷମ ଏବଂ ବରିଷ୍ଠଙ୍କ ପାଇଁ କ୍ରୀଡ଼ାକୁ ପ୍ରୋତ୍ସାହନ ଦେବେ ଏବଂ ଗୃହିଣୀ ଓ ବୟସ୍କମାନଙ୍କ ପାଇଁ ପ୍ରତିଯୋଗିତା ଆୟୋଜନ କରିବେ ।
      * ଜାତୀୟ ଏବଂ ଅନ୍ତର୍ଜାତୀୟ ଉପସ୍ଥିତି ହାସଲ କରିବା ପାଇଁ ଶୀର୍ଷ କ୍ରୀଡ଼ା ସଂସ୍ଥା ଚିହ୍ନଟ କରାଯାଇଥିବା କ୍ରୀଡ଼ା କ୍ଷେତ୍ରରେ ଜାତୀୟ କ୍ରୀଡ଼ା ସଂସ୍ଥାନ ( NIS )ଠାରୁ ବିଶେଷଜ୍ଞ ସହାୟତା ହାସଲ କରିବା ଏବଂ ସମୟ ସମୟରେ ଆବଶ୍ୟକ ମାର୍ଗଦର୍ଶନ ଲାଗି ଭାରତୀୟ ଅଲମ୍ପିକ୍ସ ସଂଘ ଏବଂ ପାରା ଅଲମ୍ପିକ୍ସ ସଂଘର ଅନୁବନ୍ଧନ ହାସଲ କରିବେ ।
      * ନିଜସ୍ୱ ସାମର୍ଥ୍ୟ ଏବଂ ଆର୍ଥିକ ସମ୍ବଳ ଅନୁଯାୟୀ ସିପିଏସଇଗୁଡ଼ିକ କ୍ରୀଡ଼ା କାର୍ଯ୍ୟକଳାପ ପାଇଁ ଆର୍ଥିକ ସହାୟତା ଯୋଗାଇ ଦେବା ଉଦ୍ଦେଶ୍ୟରେ ସ୍ୱତନ୍ତ୍ର ବଜେଟ ବ୍ୟବସ୍ଥା କରିବେ । ପ୍ରତ୍ୟେକ ଆର୍ଥିକ ବର୍ଷରେ ଏକକାଳୀନ ବ୍ୟବସ୍ଥା ପାଇଁ ସେମାନେ ମଧ୍ୟ ଯୋଜନା କରିବେ ।
      * ଏଏସବି ପାଣ୍ଠିରେ ଯୋଗଦାନ କରିବା ବ୍ୟତୀତ ବ୍ୟକ୍ତିଗତ ସିପିଇସିଗୁଡ଼ିକର ନିଜସ୍ୱ ବାର୍ଷିକ ବଜେଟ ରହିବ । ବାର୍ଷିକ ବଜେଟ ବ୍ୟବସ୍ଥାରେ କ୍ରୀଡ଼ା କ୍ଷେତ୍ର ପାଇଁ ଗୁରୁତ୍ୱପୂର୍ଣ୍ଣ ଆର୍ଥିକ ପ୍ରତିବଦ୍ଧତା ରହିବ । ଯାହା ନିମ୍ନ ବ୍ୟବସ୍ଥା :

    1. ପ୍ରଚଳିତ ବ୍ୟବସ୍ଥା , ଭିତ୍ତିଭୂମି ସଂସ୍ଥାନର ପରିଚାଳନା


    2. କ୍ରୀଡ଼ା ଏକାଡେମୀ/ନର୍ସରୀ ପରିଚାଳନା


    କ୍ୟାଡେଟମାନଙ୍କୁ ଦରମା , ଷ୍ଟାଇପେଣ୍ଡ , ଆର୍ଥିକ ପ୍ରୋତ୍ସାହନ/କ୍ରୀଡ଼ାବିତ ଙ୍କୁ ସହାୟତା


    ବଜେଟ ଆହୁରି ମଧ୍ୟ:


    1. ଗୋଷ୍ଠୀ କ୍ରୀଡ଼ା ପାଇଁ ସହାୟତା ଯୋଗାଇଦେବ


    2. ଅନ୍ତର୍ଜାତୀୟ/ଜାତୀୟ କ୍ରୀଡ଼ାରେ ଉତ୍କର୍ଷତା ଅର୍ଜନ କରିଥିବା କ୍ରୀଡ଼ାବିତଙ୍କୁ ସମ୍ମାନିତ କରିବ


    କ୍ରୀଡ଼ା ସମାରୋହ/ଅଭିଯାନର -ଆଂଶିକ କିମ୍ବା ପୂର୍ଣ୍ଣ ପ୍ରଯୋଜନା ଯୋଗାଇଦେବ


    କ୍ରୀଡ଼ା ଭିତିଭୂମି ଏବଂ ପଦକ ଯୋଗାଇ ଦେଇ ଦେଶକୁ ଗୌରବାନ୍ୱିତ କରିବାରେ ସହାୟକ ହୋଇଥିବା ସିପିଏସଇଗୁଡ଼ିକୁ ମାନ୍ୟବର ଇସ୍ପାତ ମନ୍ତ୍ରୀ ପ୍ରଶଂସା କରିଥିଲେ ।


    ପୂର୍ବରୁ ଇସ୍ପାତ ମନ୍ତ୍ରଣାଳୟ ଅଧୀନ ଶୀର୍ଷ କ୍ରୀଡ଼ା ସଂସ୍ଥା (ଏଏସବି)ର ଅଧ୍ୟକ୍ଷ ତଥା ଏନଏମଡିସିର ଅଧ୍ୟକ୍ଷ ଶ୍ରୀ ଏନ. ବୈଜେନ୍ଦ୍ର କୁମାର କହିଥିଲେ ଯେ ଏହି ନୀତି କ୍ରୀଡ଼ାର ଯଥେଷ୍ଟ ଗ୍ରହଣୀୟତା ଯୋଗାଇ ଦେବ ଏବଂ ସାମଗ୍ରୀକ ତାଲିମ , ସକାରାତ୍ମକ ସ୍ୱାସ୍ଥ୍ୟ , ପ୍ରତିଯୋଗୀତାମୂଳକ ଉତ୍କର୍ଷତା , ଜୀବିକା , ସାମାଜିକ ସୌହାର୍ଦ୍ଦ୍ୟ ଏବଂ ସଦ୍ଦିଚ୍ଛା ପାଇଁ ସହାୟତା ଯୋଗାଇ ଦେବ । ସେ ଆହୁରି କହିଥିଲେ ଏହି ପରିର୍ତ୍ତନରେ ସହାୟକ ହେବା ଲାଗି ଇସ୍ପାତ ସିପିଇସିଗୁଡ଼ିକର କ୍ରୀଡ଼ା ନୀତି ସରକାରଙ୍କ ଯୋଜନାରେ ଅତିରିକ୍ତ ସହାୟତା ଯୋଗାଇ ଦେବେ ଏବଂ ନିଜସ୍ୱ କାର୍ଯ୍ୟ କ୍ଷେତ୍ରରେ କ୍ରୀଡ଼ାକୁ ପ୍ରୋତ୍ସାହନ ଯୋଗାଇଦେବ ।


    ଇସ୍ପାତ ମନ୍ତ୍ରଣାଳୟର ସ୍ୱତନ୍ତ୍ର ସଚିବ ତଥା ଆର୍ଥିକ ପରାମର୍ଶଦାତା ଏବଂ ସେଲର ଅଧ୍ୟକ୍ଷ ସରସ୍ୱତୀ ପ୍ରସାଦ ତାଙ୍କ ଅଭିଭାଷଣରେ କହିଥିଲେ ଯେ ଏହି ନୀତି ସମାଜରେ ପରିବର୍ତ୍ତନର ବାହକ ସାଜିବ । ସେ ଆହୁରି ମଧ୍ୟ ସାରା ଦେଶର ବିଭିନ୍ନ କାର୍ଯ୍ୟକ୍ଷମ ପ୍ରକଳ୍ପରେ ସେଲ ଦ୍ୱାରା ଯୋଗାଇ ଦିଆଯାଉଥିବା କ୍ରୀଡ଼ା ପ୍ରୋତ୍ସାହନ ଯୋଜନା ବିଷୟରେ କହିଥିଲେ ।


    ଏନଏମଡିସିର ନିର୍ଦ୍ଦେଶକ (କାର୍ମିକ) ଶ୍ରୀ ସନ୍ଦୀପ ତୁଲା ତାଙ୍କର ସ୍ୱାଗତ ଭାଷଣରେ ଏହି ନୀତିର ବିଭିନ୍ନ ବୈଶିଷ୍ଟ୍ୟ ବିଷୟରେ ବିସ୍ତୃତ ବିବରଣୀ ଦେଇଥିଲେ । ସେଲର କାର୍ଯ୍ୟନିର୍ବାହୀ ନିର୍ଦ୍ଦେଶକ (କର୍ପୋରେଟ ବ୍ୟାପାର) ଶ୍ରୀ ଏମ ସି ଅଗ୍ରୱାଲ ଧନ୍ୟବାଦ ଦେଇଥିଲେ ।


    ଏହି ଅବସରରେ କୁସ୍ତି କୋଚ ଶ୍ରୀ ପ୍ରେମ ସିଂ , ଆଥଲେଟ ସୁନୀତା ଗୋଦାରା ଏବଂ ଇସ୍ପାତ ରାଷ୍ଟ୍ରାୟତ ଉଦ୍ୟୋଗଗୁଡ଼ିକର ସିଏମଡିମାନେ ଉପସ୍ଥିତ ଥିଲେ ।


    **************

    
    
    (Release ID: 1544123) Visitor Counter : 1
    
    
    
    
    

*