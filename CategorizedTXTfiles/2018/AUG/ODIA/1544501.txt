      ସାମାଜିକ ନ୍ୟାୟ ଓ ସଶକ୍ତିକରଣ ମନ୍ତ୍ରଣାଳୟ

      ଅନୁସୂଚିତ ଜାତି ଓ ଜନଜାତିର ମେଧାବୀ ଛାତ୍ରଛାତ୍ରୀଙ୍କୁ ‘ଡ. ଆମ୍ବେଦକର ନ୍ୟାସନାଲ ମେରିଟ ଆୱାର୍ଡ-2017’ ପ୍ରଦାନ କଲେ ଶ୍ରୀ ଥାୱରଚନ୍ଦ ଗେହଲଟ
      Posted On: 29 AUG 2018 3:36PM by PIB Bhubaneshwar


    କେନ୍ଦ୍ର ସାମାଜିକ ନ୍ୟାୟ ଏବଂ ସଶକ୍ତିକରଣ ମନ୍ତ୍ରୀ ଶ୍ରୀ ଥାୱରଚନ୍ଦ ଗେହଲଟ ଅନୁସୂଚିତ ଜାତି ଓ ଜନଜାତିର ମେଧାବୀ ଛାତ୍ରଛାତ୍ରୀମାନଙ୍କୁ ଆଜି ଡା. ଆମ୍ବେଦକର ନ୍ୟାସନାଲ ମେରିଟ ଆୱାର୍ଡ- 2017 ପ୍ରଦାନ କରିଛନ୍ତି । ସାମାଜିକ ନ୍ୟାୟ ଏବଂ ସଶକ୍ତିକରଣ ମନ୍ତ୍ରଣାଳୟ ଅଧିନସ୍ଥ ଡା. ଆମ୍ବେଦକର ଫାଉଣ୍ଡେସନ ଦ୍ୱାରା ଆୟୋଜିତ ଏହି ସମାରୋହରେ ସାମାଜିକ ନ୍ୟାୟ ଏବଂ ସଶକ୍ତିକରଣ ରାଷ୍ଟ୍ରମନ୍ତ୍ରୀ ଶ୍ରୀ କ୍ରିଷନ ପାଲ ଗୁର୍ଜ୍ଜର , ଶ୍ରୀ ବିଜୟ ସମ୍ପଲା ଏବଂ ଫାଉଣ୍ଡେସନର ଯୁଗ୍ମ ସଚିବ ଏବଂ ସଦସ୍ୟ ସଚିବ ଶ୍ରୀମତୀ ରଶ୍ମି ଚୌଧୁରୀ ପ୍ରମୁଖ ଉପସ୍ଥିତ ଥିଲେ ।


    ପୁରସ୍କାର ବିଜେତା ଛାତ୍ରଛାତ୍ରୀମାନଙ୍କୁ ସମ୍ବୋଧିତ କରି ଶ୍ରୀ ଥାୱରଚନ୍ଦ ଗେହଲଟ କହିଥିଲେ , ଏହା ଅତ୍ୟନ୍ତ ଖୁସିର ବିଷୟ ଯେ 27ଜଣ ଛାତ୍ରଛାତ୍ରୀ ପରୀକ୍ଷାରେ 99 ପ୍ରତିଶତ ନମ୍ବର ରଖି ଉତ୍ତୀର୍ଣ୍ଣ ହୋଇଛନ୍ତି ଏବଂ ଅନେକ ଛାତ୍ରଛାତ୍ରୀ 90 ପ୍ରତିଶତରୁ ଅଧିକ ନମ୍ବର ରଖି ଉତ୍ତୀର୍ଣ୍ଣ ହୋଇଛନ୍ତି । ପାଠ୍ୟକ୍ରମରେ କ୍ରୀଡା ଏବଂ ଶାରିରୀକ କାର୍ଯ୍ୟକ୍ରମ ସାମିଲ କରାଗଲେ ଛାତ୍ରଛାତ୍ରୀମାନଙ୍କ ମଧ୍ୟରେ ବ୍ୟକ୍ତିଗତ ଶୃଙ୍ଖଳା ରକ୍ଷା କରିବାରେ ସହାୟକ ହେବ । ସେ କହିଥିଲେ ଯେ ଆଜିର ନ୍ୟାସନାଲ ମେରିଟ ଆୱାର୍ଡ ଅନ୍ୟ ମେଧାବୀ ଛାତ୍ରଛାତ୍ରୀମାନଙ୍କୁ ପରୀକ୍ଷାରେ ଉତ୍ତମ ପ୍ରଦର୍ଶନ ପାଇଁ ପ୍ରେରଣା ଦେବ । ଡା. ଆମ୍ବେଦକର ଫାଉଣ୍ଡେସନର ପ୍ରଶଂସା କରି କହିଥିଲେ ଯେ ଏହା ଭାରତରେ ଏବଂ ବିଦେଶରେ ଜନସାଧାରଣଙ୍କ ମଧ୍ୟରେ ଡା. ଆମ୍ବେଦକରଙ୍କ ବିଚାରଧାରା ଏବଂ ବାର୍ତ୍ତା ପହଂଚାଇବା ଉଦ୍ଦେଶ୍ୟରେ କାର୍ଯ୍ୟ କରୁଛି ।


    ସୂଚନାଯୋଗ୍ୟ ଯେ , ଡ. ଆମ୍ବେଦକର ଫାଉଣ୍ଡେସନ ( DAF ) 24 ମାର୍ଚ୍ଚ 1992ରେ ପ୍ରତିଷ୍ଠା କରାଯାଇଥିଲା ଏବଂ ସେତେବେଳେ କେନ୍ଦ୍ର ସାମାଜିକ ନ୍ୟାୟ ଏବଂ ସଶକ୍ତିକରଣ ମନ୍ତ୍ରୀ ଏହାର ଅଧ୍ୟକ୍ଷ ଥିଲେ । ମାଧ୍ୟମିକ ସ୍କୁଲ (10ମ ଶ୍ରେଣୀ) ପରୀକ୍ଷାରେ ମେଧାବୀ ଅନୁସୂଚିତ ଜାତି ଓ ଜନଜାତି ଛାତ୍ରଛାତ୍ରୀଙ୍କର ଚିହ୍ନଟ ଏବଂ ଉଚ୍ଚ ମାଧ୍ୟମିକ (12ଶ୍ରେଣୀ)ର ସମସ୍ତ ବିଜ୍ଞାନ , ହ୍ୟୁମାନିଟି ଏବଂ ବାଣିଜ୍ୟ ପରୀକ୍ଷାରେ ଉତ୍ତମ ପ୍ରଦର୍ଶନ କରିଥିବା ଅନୁସୂଚିତ ଜାତିର ମୋଧାବୀ ଛାତ୍ରଛାତ୍ରୀମାନଙ୍କ ପାଇଁ ପୁରସ୍କାର ବିତରଣ କାର୍ଯ୍ୟକ୍ରମ 2002-03 ରେ ଆରମ୍ଭ କରାଯାଇଥିଲା । ଛାତ୍ରଛାତ୍ରୀମାନଙ୍କର ପ୍ରଦର୍ଶନ ବିଷୟରେ ସମସ୍ତ 29ଟି କେନ୍ଦ୍ର ଏବଂ ରାଜ୍ୟ ବୋର୍ଡରୁ ଫାଉଣ୍ଡେସନ ଏଥିପାଇଁ ସୂଚନା ପ୍ରାପ୍ତ କରିଥାଏ ।


    2017ରେ ଦେଶର ସମସ୍ତ 29ଟି ବୋର୍ଡ/ପରିଷଦ ମଧ୍ୟରୁ ମାଧ୍ୟମିକ ସ୍କୁଲର 336 ଜଣ ଏବଂ ଉଚ୍ଚ ମାଧ୍ୟମିକରୁ 529 ଜଣଙ୍କୁ ଡା. ଆମ୍ବେଦକର ରାଷ୍ଟ୍ରୀୟ ମେଧା ପୁରସ୍କାର-2017 ପ୍ରଦାନ କରାଯାଇଥିଲା । ପୁରସ୍କାର ବିଜେତାଙ୍କ ମଧ୍ୟରୁ 190ଜଣ ଆଜିର ଏହି ଅବସରରେ ଅଂଶଗ୍ରହଣ କରିଥିଲେ ।


    ଏହି ଯୋଜନାରେ ପ୍ରଥମ , ଦ୍ୱିତୀୟ ଏବଂ ତୃତୀୟ ଶ୍ରେଣୀରେ ସର୍ବାଧିକ ନମ୍ବର ପ୍ରାପ୍ତ କରି ଉତ୍ତୀର୍ଣ୍ଣ ହୋଇଥିବା ବିଜେତାଙ୍କୁ ନଗଦ 60 ହଜାର ଟଙ୍କା , 50 ହଜାର ଟଙ୍କା ଏବଂ 40 ହଜାର ଟଙ୍କାର ପୁରସ୍କାର ପ୍ରଦାନ କରାଯାଇଛି । ଏଥିସହିତ ପୁରସ୍କାର ବିଜେତାମାନଙ୍କୁ ମେରିଟ ମାନପତ୍ର , ଡା. ଆମ୍ବେଦକରଙ୍କ ପୁସ୍ତକ ଏବଂ ଭାରତୀୟ ସମ୍ବିଧାନର ଏକ ନକଲ ମଧ୍ୟ ପ୍ରଦାନ କରାଯାଇଥିଲା । ସଂପୃକ୍ତ ବର୍ଗରେ କୌଣସି ଛାତ୍ରୀ ନଥିବା କ୍ଷେତ୍ରରେ ସର୍ବାଧିକ ନମ୍ବର ରଖିଥିବା ଛାତ୍ରୀଙ୍କୁ ମଧ୍ୟ 40 ହଜାର ଟଙ୍କାର ପୁରସ୍କାର ପ୍ରଦାନ କରାଯାଉଛି । ଏଥିସହିତ ଅନୁସୂଚିତ ଜାତି ଓ ଜନଜାତି ଜନସଂଖ୍ୟା ଅନୁଯାୟୀ ରାଜ୍ୟ ସ୍ତରରେ ପ୍ରଥମ , ଦ୍ୱିତୀୟ ଏବଂ ତୃତୀୟ ସ୍ଥାନ ପରେ ସର୍ବାଧିକ ନମ୍ବର ରଖିଥିବା ଅନୁସୂଚିତ ଜାତି ଏବଂ ଜନଜାତିର 250 ଜଣ ଛାତ୍ରଛାତ୍ରୀମାନଙ୍କୁ ସ୍ପେଶାଲ ମେରିଟ ପୁରସ୍କାର ଭାବେ 10 ହଜାର ଟଙ୍କା ଲେଖାଏଁ ପ୍ରଦାନ କରାଯାଇଛି ।


    ମେରିଟ ପୁରସ୍କାର ପାଇଁ ରଖାଯାଇଥିବା ଯୋଗ୍ୟତାଗୁଡିକ ମଧ୍ୟରେ :

     1. 10ମ ଶ୍ରେଣୀ ପାଇଁ ଛାତ୍ରଛାତ୍ରୀମାନେ ଅନୁସୂଚିତ ଜାତି ଓ ଜନଜାତିର ହୋଇଥିବା ଆବଶ୍ୟକ ।
     2. ଉଚ୍ଚ ମାଧ୍ୟମିକ ବୋର୍ଡ (ଦ୍ୱାଦଶ ଶ୍ରେଣୀ) କ୍ଷେତ୍ରରେ ଛାତ୍ରଛାତ୍ରୀମାନେ ଅନୁସୂଚିତ ଜାତିର ହୋଇଥିବା ଆବଶ୍ୟକ ।
     3. ଅନୁସୂଚିତ ଜାତି ଓ ଜନଜାତି ବର୍ଗଙ୍କ ପାଇଁ ଭିନ୍ନ ଭିନ୍ନ ପୁରସ୍କାର ହେବା ଆବଶ୍ୟକ ।
     4. ଛାତ୍ରଛାତ୍ରୀମାନେ ରାଜ୍ୟ/ସେଣ୍ଟ୍ରାଲ ବୋର୍ଡ ଅଫ ସେକେଣ୍ଡାରୀ ଏଜୁକେସନ/ଆଇସିଏସଇ ଭଳି ସ୍ୱୀକୃତୀପ୍ରାପ୍ତ ବୋର୍ଡ ପରୀକ୍ଷା (10ମ ଏବଂ ଦ୍ୱାଦଶ) ରେ ହାରାହାରି 50 ପ୍ରତିଶତ ନମ୍ବର ପ୍ରାପ୍ତ କରିଥିବା ଆବଶ୍ୟକ ।

    ପ୍ରତିବର୍ଷ , ଏହି ଫାଉଣ୍ଡେସନ , ଛାତ୍ରଛାତ୍ରୀ/ପୁରସ୍କାର ବିଜେତାମାନଙ୍କ ସହିତ ଜଣେ ଅଭିଭାବକଙ୍କୁ ପୁରସ୍କାର ବିତରଣ ସମାରୋହକୁ ଆମନ୍ତ୍ରିତ କରିଥାନ୍ତି ଏବଂ ସେମାନଙ୍କୁ ତାଙ୍କର ଘର କିମ୍ବା ଶିକ୍ଷାନୁଷ୍ଠାନରୁ ଏଠାକୁ ଗସ୍ତ ଖର୍ଚ୍ଚ ବାବଦରେ ଟ୍ରେନ , ବସ ଭଡା ପ୍ରଦାନ କରାଯାଏ । ସେମାନଙ୍କ ରହିବା , ଖାଦ୍ୟପେୟ , ଲୋକାଲ ଟ୍ରାଭେଲ , ସଂସଦ ଏବଂ ଆମ୍ବେଦକର ମ୍ୟୁଜିୟମ ପରିଦର୍ଶନ ଆଦି ଖର୍ଚ୍ଚ ଫାଉଣ୍ଡେସନ ବହନ କରିଥାଏ ।


    *************

    
    
    (Release ID: 1544501) Visitor Counter : 1
    
    
    
    
    

4.