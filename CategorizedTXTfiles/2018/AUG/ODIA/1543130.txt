      ରାଷ୍ଟ୍ରପତିଙ୍କ ସଚିବାଳୟ

      ପିବିଜି ଉପରେ ନିର୍ମିତ ଏକ ବିଶେଷ ଡ଼କୁମେଣ୍ଟାରୀକୁ ଦେଖିଲେ ରାଷ୍ଟ୍ରପତି
      Posted On: 14 AUG 2018 9:23PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ରାଷ୍ଟ୍ରପତିଙ୍କ ଅଙ୍ଗରକ୍ଷୀ ବାହିନୀ (ପିବିଜି)ଙ୍କ ଉପରେ ନିର୍ମିତ ଏକ ପ୍ରାମାଣିକ ଚଳଚ୍ଚିତ୍ର ପ୍ରଦର୍ଶନକୁ ଆଜି ( ଅଗଷ୍ଟ 14 , 2018) ରାଷ୍ଟ୍ରପତି ଭବନରେ ବିଶେଷ ଭାବେ ପ୍ରଦର୍ଶନ କରାଯିବାବେଳେ ତାହାକୁ ଦେଖିଛନ୍ତି ।


    ନ୍ୟାସନାଲ ଜିଓଗ୍ରାଫିକ୍‌ ଦ୍ୱାରା ନିର୍ମିତ ଏହି ଡକୁମେଣ୍ଟାରୀକୁ ଶ୍ରୀ ରବିନ୍ ରୟ ନିର୍ଦ୍ଦେଶନା ଦେଇଛନ୍ତି ଏବଂ ଏଥିରେ ସ୍ୱର ଦେଇଛନ୍ତି ଶ୍ରୀ ଅମିତାଭି ବଚ୍ଚନ । 2018 ଅଗଷ୍ଟ 15 ତାରିଖ ଦିନ 21.00ଟା ସମୟରେ ନ୍ୟାସନାଲ ଜିଓଗ୍ରାଫିକ୍‌ ଚାନେଲରେ ଏହାର ପ୍ରିମିୟର ପ୍ରଦର୍ଶିତ ହେବ ।


    ଏହି ଡ଼କୁମେଣ୍ଟାରୀରେ ରାଷ୍ଟ୍ରପତିଙ୍କ ଅଙ୍ଗରକ୍ଷକ ବାହିନୀର ବୀରଗାଥା ବର୍ଣ୍ଣନା କରାଯାଇଛି । ଏହା ହେଉଛି ସର୍ବପ୍ରାଚୀନ ଅଶ୍ୱାରୋହୀ ବାହିନୀ ଏବଂ ଭାରତୀୟ ସେନାର ସର୍ବବରିଷ୍ଟ ରେଜିମେଣ୍ଟ ମଧ୍ୟରୁ ଅନ୍ୟତମ । ଏହି ରେଜିମେଣ୍ଟର 245 ବର୍ଷର ଗୌରବ ଗାଥା ରହିଛି ଏହି ରେଜିମେଣ୍ଟରେ ପ୍ରାୟ 200 ସୈନିକ ରହିଛନ୍ତି ଯେଉଁମାନେ ଚରମ ବଳିଦାନ ଏବଂ ନିସ୍ୱାର୍ଥପର ସେବା ପାଇଁ ସର୍ବଦା ସମର୍ପିତ ।


    ଏହି ପ୍ରାମାଣିକ ଚଳଚ୍ଚିତ୍ରର ଅଂଶବିଶେଶ ସ୍ୱରୂପ ଏଥିରେ ରାଷ୍ଟ୍ରପତିଙ୍କର ଏକ ସାକ୍ଷାତକାର ରହିଛି ଏବଂ ସେଥିରେ ରାଷ୍ଟ୍ରପତି କହିଛନ୍ତି ଯେ “ ଭାରତୀୟ ସଶସ୍ତ୍ର ବଳର ଶୃଙ୍ଖଳା ଓ ରଣ କୌଶଳ ପରମ୍ପରାକୁ ରାଷ୍ଟ୍ରପତିଙ୍କ ଅଙ୍ଗରକ୍ଷକ ବାହିନୀ ନିଷ୍ଠାର ସହ ସଂପାଦନ ଓ ପ୍ରଦର୍ଶନ କରିଆସିଛନ୍ତି । ସେମାନଙ୍କର ନିର୍ଭୁଲ କର୍ମନିଷ୍ଠା ଓ ଚିତ୍ତାକାର୍ଷକ ପ୍ରଦର୍ଶନ ଆମ ଦେଶର ମହାନ ପରମ୍ପରା ସଶସ୍ତ୍ର ବାହିନୀର ସମର୍ପଣଭାବକୁ ପ୍ରତିପାଦିତ କରେ । ପୁଣି ସେମାନଙ୍କର ଏହି ରଣ କୌଶଳ ପଛରେ , ଯେତେବେଳେ ସେମାନେ ଅଶ୍ୱାରୋହଣ କରି ନିର୍ଭୀକ ଭାବେ ଦଣ୍ଡାୟମାନ ହୁଅନ୍ତି , ତାହା ସେମାନଙ୍କର ବର୍ଷ ବର୍ଷର କଠିନ ଶ୍ରମ ଓ ନିର୍ଭୁଲ ପ୍ରୟାସକୁ ପ୍ରତିପାଦନ କରେ । ସେମାନେ ହେଉଛନ୍ତି ଦେଶର ଅକ୍ଳାନ୍ତ , ସମର୍ପିତ ତଥା ବୀର ସୈନିକ- ବିଶ୍ୱର ସର୍ବଶ୍ରେଷ୍ଠ ସୈନିକ । ମୁଁ ସେମାନଙ୍କ ପାଇଁ ଗର୍ବିତ । ”


    **********

    
    
    (Release ID: 1543130) Visitor Counter : 2