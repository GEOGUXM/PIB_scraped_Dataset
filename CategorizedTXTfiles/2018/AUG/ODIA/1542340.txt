      ପରିବେଶ ଓ ଜଙ୍ଗଲ ମନ୍ତ୍ରଣାଳୟ

      କାଞ୍ଚନଜଙ୍ଘା ସଂରକ୍ଷିତ ଜୈବମଣ୍ଡଳ ଭାରତର ଏକାଦଶ ସଂରକ୍ଷିତ ଜୈବମଣ୍ଡଳ
      ବିଶ୍ୱ ସଂରକ୍ଷିତ ଜୈବମଣ୍ଡଳ ନେଟୱାର୍କରେ ହେବ ସାମିଲ

      Posted On: 08 AUG 2018 5:46PM by PIB Bhubaneshwar

    ଭାରତର କାଞ୍ଚନଜଙ୍ଘା ସଂରକ୍ଷିତ ଜୈବମଣ୍ଡଳ ଦେଶର ଏକାଦଶ ସଂରକ୍ଷିତ ଜୈବମଣ୍ଡଳ ଭାବେ ପରିଚିତ ହେବ । ଏହାକୁ ୟୁନେସ୍କୋ ସ୍ୱୀକୃତ ବିଶ୍ୱ ବାୟୋସ୍ଫିୟର ରିଜର୍ଭ ନେଟୱାର୍କ ( WNBR )ର ମାନ୍ୟତା ତାଲିକାରେ ସାମିଲ କରାଯାଇଛି । କାଞ୍ଚନଜଙ୍ଘା ସଂରକ୍ଷିତ ଜୈବମଣ୍ଡଳକୁ ଏହି ତାଲିକାରେ ସାମିଲ କରିବା ସକାଶେ 2018 ଜୁଲାଇ 23-27 ପର୍ଯ୍ୟନ୍ତ ଇଣ୍ଡୋନେସିଆର ପାଲେମବାଙ୍ଗଠାରେ ଅନୁଷ୍ଠିତ ୟୁନେସ୍କୋର ମାନବ ଓ ଜୈବମଣ୍ଡଳ ଶୀର୍ଷକ ଆନ୍ତର୍ଜାତିକ ସମନ୍ୱୟ ପରିଷଦ ବୈଠକରେ ନିଷ୍ପତ୍ତି ଗ୍ରହଣ କରାଯାଇଥିଲା । ଭାରତର ଅଧୁନା 18ଟି ସଂରକ୍ଷିତ ଜୈବମଣ୍ଡଳ ରହିଛି ଏବଂ ସେଥିରେ କାଞ୍ଚନଜଙ୍ଘାକୁ ସଦ୍ୟ ସାମିଲ କରାଯାଇଛି । 18ଟି ଜୈବମଣ୍ଡଳ ମଧ୍ୟରୁ 11ଟି ହେଉଛି ଆନ୍ତର୍ଜାତିକ ସ୍ତରରେ ଡ଼ବ୍ଲୁଏନବିଆର ସ୍ୱୀକୃତ ଜୈବମଣ୍ଡଳ ଏବଂ 7ଟି ହେଉଛି ଜାତୀୟସ୍ତରର ସଂରକ୍ଷିତ ଜୈବମଣ୍ଡଳ ।


    କାଞ୍ଚନଜଙ୍ଘା ସଂରକ୍ଷିତ ଜୈବମଣ୍ଡଳ ସିକିମରେ ଅବସ୍ଥିତ ଏବଂ ଏହା ବିଶ୍ୱର ଅନ୍ୟତମ ସୁଉଚ୍ଚ ସ୍ଥାନରେ ଅବସ୍ଥିତ ସଂରକ୍ଷିତ ଜୈବମଣ୍ଡଳ । ଏହା ସମୁଦ୍ର ପତ୍ତନ ଠାରୁ 1220 ମିଟର ଉଚ୍ଚରେ ଅବସ୍ଥିତ । ଏହି ଜୈବମଣ୍ଡଳରେ ଏକାଧିକ ଜୈବରେଖା ରହିଛି ଯାହା ସବ୍‌ ଟ୍ରପିକ ଠାରୁ ଆରମ୍ଭ କରି ଆର୍କଟିକ୍‌ ପର୍ଯ୍ୟନ୍ତ ବିଭିନ୍ନ ଧରଣର । ପୁଣି ଏଥିରେ ବିଭିନ୍ନ ପ୍ରକାର ଜୈବମଣ୍ଡଳୀୟ ଜଙ୍ଗଲ ରହିଛି ଯାହାକି ଏହାକୁ ଏକ ଉନ୍ନତ ଜଙ୍ଗଲ ଓ ଜୈବକ୍ଷେତ୍ରରେ ପରିଣତ କରିବାରେ ସହାୟକ ହୋଇପାରିଛି ।


    କାଞ୍ଚନଜଙ୍ଘା ସଂରକ୍ଷିତ ଜୈବମଣ୍ଡଳ କ୍ଷେତ୍ରର କେନ୍ଦ୍ରସ୍ଥଳ ଏକ ଆନ୍ତସୀମାକ୍ଷେତ୍ରୀୟ ସଂରକ୍ଷିତ ବନ୍ୟପ୍ରାଣୀ ସ୍ଥଳ । ଦକ୍ଷିଣ ଓ କେନ୍ଦ୍ରୀୟ ଭୂମି ଯାହାକି କେନ୍ଦ୍ରସ୍ଥଳର 86% କ୍ଷେତ୍ର ତାହା ଗ୍ରେଟର ହିମାଳୟ ମଧ୍ୟରେ ଅବସ୍ଥିତ । ଉତ୍ତର ଅଂଶ ମାତ୍ର 14% କ୍ଷେତ୍ରକୁ ନେଇ ଗଠିତ ଏବଂ ଏଥିରେ ହିମାଳୟ ବହିର୍ଭୂତ କେତେକ ବୈଶିଷ୍ଟ୍ୟ ପରିଲକ୍ଷିତ ହୋଇଥାଏ । ଏହାର ବଫର ଜୋନକୁ ଏକ ପରିବେଶ-ପର୍ଯ୍ୟଟନ ସ୍ଥଳୀ ଭାବେ ବିକାଶ ଘଟାଇବାର ଯୋଜନା କରାଯାଇଛି । ସେହି ଦୃଷ୍ଟିରୁ ସେଠାରେ ଏବେ ବ୍ୟାପକ ବୃକ୍ଷରୋପଣ ଏବଂ ମୃତ୍ତିକା ସଂରକ୍ଷଣ କାର୍ଯ୍ୟ କରାଯାଉଛି ।


    କାଞ୍ଚନଜଙ୍ଘାର କୋର ଜୋନ୍‌ ଜାତୀୟ ପ୍ରାଣୀ ଉଦ୍ୟାନକୁ ବିଶ୍ୱ ଐତିହ୍ୟ ମାନ୍ୟତା 2016 ମସିହାରୁ ମିଳିସାରିଛି । ତେବେ ଏହା “ ମିଶ୍ରିତ ବର୍ଗ ” ରେ ମିଳିଛି । ଏଥିରେ ଥିବା ଅନେକ ପର୍ବତ , ଶୃଙ୍ଗ , ହ୍ରଦ , ଗୁମ୍ଫା , ପ୍ରସ୍ତର , ସ୍ତୂପ (ମଠ) ଏବଂ ଉଷ୍ମ ପ୍ରଶବଣକୁ ପର୍ଯ୍ୟଟକମାନେ ବହୁଳ ମାତ୍ରାରେ ଆସିଥାନ୍ତି । ଉତ୍ତର ସିକିମରେ ଜୋଙ୍ଗୁ ଉପତ୍ୟକାରେ 118 କିସମର ଔଷଧୀୟ ବୃକ୍ଷଲତା ଓ ଗୁଳ୍ମ ବହୁଳ ମାତ୍ରରେ ଉପଲବ୍ଧ । ଏହାର ଜନଜାତି-ଔଷଧୀୟ ଦ୍ରବ୍ୟଗୁଣ ତଥା ଉପଯୋଗୀତା ରହିଛି । ମିଶ୍ରିତ ଜୋନ୍‌କୁ ପରିବେଶ ବିକାଶ କାର୍ଯ୍ୟକ୍ରମ ପାଇଁ ଚିହ୍ନିତ କରାଯାଇଛି ଏବଂ ସେଠାରେ ବନୀକରଣ , ଔଷଧୀୟ ବୃକ୍ଷରୋପଣ ଏବଂ ମୃତ୍ତିକା ସଂରକ୍ଷଣ କାର୍ଯ୍ୟ ତ୍ୱରାନ୍ୱିତ କରାଯାଇଛି ।


    ************

    
    
    (Release ID: 1542340) Visitor Counter : 2