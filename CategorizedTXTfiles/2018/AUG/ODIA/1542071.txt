      ରାଷ୍ଟ୍ରପତିଙ୍କ ସଚିବାଳୟ

      କେରଳ ବିଧାନସଭାର ହୀରକ ଜୟନ୍ତୀ ଅବସରରେ ଆୟୋଜିତ “ଗଣତନ୍ତ୍ର ଉତ୍ସବ” କାର୍ଯ୍ୟକ୍ରମକୁ ଉଦଘାଟନ ଅବସରରେ ରାଷ୍ଟ୍ରପତିଙ୍କ ଅଭିଭାଷଣ
      Posted On: 06 AUG 2018 3:09PM by PIB Bhubaneshwar


    ଆଜି ଏଠାକୁ ଆସି କେରଳ ବିଧାନସଭାର ହୀରକ ଜୟନ୍ତୀ ପାଳନ ଅବସରରେ ଆୟୋଜିତ “ ଗଣତନ୍ତ୍ର ଉତ୍ସବ ” କାର୍ଯ୍ୟକ୍ରମକୁ ଉଦଘାଟନ କରି ମୁଁ ଅତ୍ୟନ୍ତ ଆନନ୍ଦିତ । ଏହି ଅବସରରେ ମୁଁ ସମସ୍ତ କେରଳବାସୀ ଏବଂ ଏହାର ସମସ୍ତ ବିଧାୟକ ତଥା ପୂର୍ବତନ ବିଧାୟକମାନଙ୍କୁ ଅଭିନନ୍ଦନ ଜ୍ଞାପନ କରୁଛି । ଏଥିସହ ବିଧାନସଭାର ସମସ୍ତ ଅଧିକାରୀ ତଥା କର୍ମଚାରୀ ଯେଉଁମାନେ କି ଏଠାରେ ଦୀର୍ଘଦିନ ଧରି କାର୍ଯ୍ୟ କରିଆସିଛନ୍ତି ସେମାନଙ୍କୁ ମୋର ଶୁଭେଚ୍ଛା ଜଣାଉଛି । ଏହି ଉତ୍ସବ ଏକ ମାଇଲଖୁଣ୍ଟ ।


    ଏହି ଅବସରରେ ବିଶେଷ ଭାବେ ମୁଁ ବିଧାନସଭାର ଅଧ୍ୟକ୍ଷଙ୍କୁ ପ୍ରଶଂସା କରୁଛି ଯିଏକି ପ୍ରୟାସ କରି ଏହାକୁ ଏକ ଜାତୀୟସ୍ତରୀୟ ଉତ୍ସବ ଭାବେ ପାଳନ କରୁଛନ୍ତି । ମୁଁ ଜାଣିବାକୁ ପାଇଛି ଯେ ଏହି କାର୍ଯ୍ୟକ୍ରମ ଅବସରରେ ସଂସଦୀୟ ଗଣତନ୍ତ୍ର ଶୀର୍ଷକ ଉପରେ ଛଅଟି ଭିନ୍ନ ଭିନ୍ନ ଆଲୋଚନାଚକ୍ର ଅନୁଷ୍ଠିତ ହେବ । ସେଥି ମଧ୍ୟରେ ଦୁର୍ବଳ ଶ୍ରେଣୀର ଲୋକମାନଙ୍କୁ ବିଶେଷ କରି ତଫସିଲଭୁକ୍ତ ଜାତି ଓ ତଫସିଲଭୁକ୍ତ ଜନଜାତି ବର୍ଗର ଲୋକମାନଙ୍କୁ ସଶକ୍ତ କରିବା ; ମହିଳା ଓ ଲିଙ୍ଗଗତ ପ୍ରସଙ୍ଗ ଉପରେ ଆଲୋଚନା କରାଯିବା ; ବିଧାନସଭାର କାର୍ଯ୍ୟକୁ କିଭଳି ଅଧିକ ସକ୍ରିୟ ଓ ପରିଣାମଧର୍ମୀ କରାଯାଇପାରିବ ସେ ଦିଗରେ ଚିନ୍ତନ ; ଗଣମାଧ୍ୟମ ଓ ଛାତ୍ରଛାତ୍ରୀମାନଙ୍କୁ ସଂସଦୀୟ ଗଣତନ୍ତ୍ର ସହ ଅଧିକ ସକ୍ରିୟ ଭାବେ ଯୋଡ଼ିବା ; ଏବଂ ଶେଷତଃ କେରଳ ବିକାଶ ମଡ଼େଲକୁ ଅଧିକ ଫଳପ୍ରସୂ କରିବା ଓ ଏହାର ବ୍ୟାପକ ପ୍ରୟୋଗତା ବିଷୟରେ ମାନସମନ୍ଥନ ।


    ଏହି ସମସ୍ତ ପ୍ରସଙ୍ଗ ବେଶ୍ ଗୁରୁତ୍ୱପୂର୍ଣ ଏବଂ ଅର୍ଥପୂର୍ଣ୍ଣ । ମୋର ପୂର୍ଣ୍ଣ ବିଶ୍ୱାସ ଯେ “ ଗଣତନ୍ତ୍ର ଉତ୍ସବ ” ଅବସରରେ ଆୟୋଜିତ କାର୍ଯ୍ୟକ୍ରମ ଏହିସବୁ ପ୍ରସଙ୍ଗ ଉପରେ ବ୍ୟାପକ ଆଲୋଚନାର ସୁଯୋଗ ପ୍ରଦାନ କରିବ ଏବଂ ସେଥିରୁ ଯଥେଷ୍ଟ ନିର୍ଯ୍ୟାସ ବାହାରିପାରିବ ଯାହାକି ଦେଶର ସଂସଦୀୟ ଗଣତନ୍ତ୍ରର ପ୍ରଗତିରେ ଯଥେଷ୍ଟ ସହାୟକ ହେବ ।ଏଭଳି ଚିନ୍ତନ ଉତ୍ସବ କେରଳର ମହାନ ବୌଦ୍ଧିକ ପରମ୍ପରା ସହ ତାଳ ଦେଇ ପ୍ରସ୍ତୁତ କରାଯାଇଛି ।


    ରାଜନୀତି , ରାଜନୈତିକ ଜୀବନ ଏବଂ ଗଣତାନ୍ତ୍ରିକ ମୂଲ୍ୟବୋଧ ଗୋଟିଏ ସମାଜର ମୌଳିକ ଚିନ୍ତନର ପ୍ରତିଫଳନ । ସେହି ଦୃଷ୍ଟିରୁ ବିଚାର କଲେ କେରଳ ବିଧାନସଭା ଏବଂ ଏହାର ବିତର୍କ ଓ ଆଲୋଚନା , ମାନବୀୟ ମୂଲ୍ୟବୋଧ ଦୀର୍ଘଦିନରୁ ଏହି ପରମ୍ପରାକୁ ପ୍ରତିଫଳିତ କରିଆସିଛି । ଏହିଭଳି ଚିନ୍ତାଧାରା ଉପରେ ସେମାନେ ବିଶ୍ୱାସୀ ଯାହାକି ରାଜ୍ୟର ସମୁଜ୍ଜ୍ୱଳ ପରମ୍ପରାକୁ ପ୍ରତିପାଦିତ କରୁଛି । କେରଳ ରାଜ୍ୟ ହିଁ ରାଷ୍ଟ୍ରକୁ ରାଷ୍ଟ୍ରପତି କେ ଆର ନାରାୟଣନଙ୍କ ଭଳି ଜଣେ ଉତ୍ତୁଙ୍ଗ ବ୍ୟକ୍ତିତ୍ୱଙ୍କୁ ପ୍ରଦାନ କରିଥିଲା । ସେ ରାଷ୍ଟ୍ରପତି ଭବନରେ ମୋର ପୂର୍ବସୂରୀ । ଅତି ଚାଲେଞ୍ଜିଂ ପରିସ୍ଥିତିରୁ ଉଠି ସେ ଦେଶର ସର୍ବୋଚ୍ଚ ଆସନ ଅଳଂକୃତ କରିପାରିଥିଲେ ଏବଂ ତାଙ୍କର ପାଣ୍ଡିତ୍ୟ , ପ୍ରଜ୍ଞା , କଠିନ ଶ୍ରମ ଓ ଅଧ୍ୟବସାୟ ବଳରେ ତାହା ସମ୍ଭବପର ହୋଇପାରିଥିଲା ।


    ଏପରିକି ପୂର୍ବବର୍ତ୍ତୀ ଶତାବ୍ଦୀରେ କେରଳର ସାମାଜିକ ଢ଼ାଞ୍ଚା ଅନେକ ବିତର୍କ ଓ ଆଲୋଚନାକୁ ପ୍ରୋତ୍ସାହିତ କରିଛି । ଆଦି ଶଙ୍କରାଚାର୍ଯ୍ୟ , ଶ୍ରୀ ନାରାୟଣ ଗୁରୁ ଓ ଆୟାଙ୍କଲୀଙ୍କ ଭଳି ଦୂରଦ୍ରଷ୍ଟା ସଂସ୍କାରକମାନଙ୍କ ମାର୍ଗ ଏଇଆ ଥିଲା । ଏହା ବିବିଧ ଧର୍ମ ଓ ବିଶ୍ୱାସର ଲୋକମାନଙ୍କୁ ପରସ୍ପର ମଧ୍ୟରେ ଆଲୋଚନା ପାଇଁ ଖୋରାକ ଯୋଗାଇଥିଲା । ସେମାନଙ୍କ ମଧ୍ୟରେ ମହାନ ଚିନ୍ତକ ଓ ଆଧ୍ୟାତ୍ମିକ ପରମ୍ପରା- ହିନ୍ଦୁଧର୍ମ , ଇହୁଦୀ , ଖ୍ରୀଷ୍ଟଧର୍ମାବଲମ୍ବୀ , ଇସଲାମ ଏବଂ ଅନ୍ୟାନ୍ୟ ଚିନ୍ତକ ଥିଲେ ଏବଂ ସେମାନେ ସମସ୍ତେ କେରଳକୁ ସେମାନଙ୍କର ବାସସ୍ଥଳୀ ରୂପେ ଗ୍ରହଣ କରିଥିଲେ । ଜଣେ ବ୍ୟକ୍ତି କୌଣସି ଗୋଟିଏ ଅଥବା ଅନ୍ୟ ଧର୍ମରେ ବିଶ୍ୱାସୀ ହୋଇପାରେ - କିମ୍ବା ସେ ଚାହିଁଲେ କୌଣସି ଧର୍ମରେ ବିଶ୍ୱାସ ରଖିନପାରେ । ତାହା ଗୁରୁତ୍ୱପୂର୍ଣ୍ଣ ନୁହେଁ । ଗୁରୁତ୍ୱପୂର୍ଣ୍ଣ କଥାଟି ହେଲା ଯେ ଭଦ୍ର ଓ ଶିକ୍ଷିତ ତଥା ଉଦାରଚିତ୍ତ ଭାବେ ପରସ୍ପର ମଧ୍ୟରେ ଆଲୋଚନା କରିବାର ସଂସ୍କୃତିରେ ବିଶ୍ୱାସ ରଖିବା ଏବଂ ଅନ୍ୟର ଚିନ୍ତାଧାରାକୁ ସମ୍ମାନ ଜଣାଇବା । ଏହା କେରଳର ଚିନ୍ତନର ବୈଶିଷ୍ଟ୍ୟ ଏବଂ ତାହାକୁ କେରଳବାସୀ ଏଯାବତ୍‌ ଅକ୍ଷୁର୍ଣ୍ଣ ରଖିଆସିଛନ୍ତି । ଜନଜୀବନରେ ଏଭଳି ଚେତନା ଉଜ୍ଜୀବୀତ ରହିବା ଆବଶ୍ୟକ ଏବଂ ଏହି ବିଧାନସଭା ପାଇଁ ଏହା ବଜାୟ ରହିବା ବାଂଛନୀୟ ।


    ବିଗତ 60 ବର୍ଷ ମଧ୍ୟରେ ଏହି ବିଧାନସଭାର ସୌଭାଗ୍ୟ ଯେ ଏହା ବିଭିନ୍ନ ବିରଳ ପ୍ରତିଭାମାନଙ୍କ ସ୍ୱର ଓ ପ୍ରଜ୍ଞାରୁ ଏହା ପୁଷ୍ଟ ହୋଇଛି ସେମାନଙ୍କ ମଧ୍ୟରେ କେରଳର ପ୍ରାରମ୍ଭିକ ବର୍ଷର ଅନେକ ମୁଖ୍ୟମନ୍ତ୍ରୀ ଅଛନ୍ତି । ସେମାନଙ୍କ ମଧ୍ୟରେ ଇ ଏମ ଏସ ନମ୍ବୁଦ୍ରିପଦ , ଶ୍ରୀ ଆର ଶଙ୍କର ଏବଂ ସି ଅଚ୍ୟୁତ ମେନନ ଅନ୍ୟତମ । ଆଦରଣୀୟ ଓ ସମ୍ମାନନୀୟ ଜଷ୍ଟିସ ଭି ଆର କ୍ରିଷ୍ଣା ଆୟାର , ଯିଏକି ପ୍ରଥମ ବିଧାନସଭାର ସଦସ୍ୟ ଥିଲେ । ମହାନ ବ୍ୟକ୍ତିତ୍ୱ ଯଥା ଶ୍ରୀ କେ କରୁଣାକରନ ଓ ଶ୍ରୀ ଇ କେ ନୟନାର , ଶ୍ରୀ ଭି ଏକ ଅଚ୍ୟୁତାନନ୍ଦନ ଓ ଶ୍ରୀମତୀ କେ ଆର ଗୌରଆମ୍ମା ଯିଏକି ସ୍ୱାଧୀନ ଭାରତର ମହିଳା ରାଜନୀତିଜ୍ଞମାନଙ୍କ ମଧ୍ୟରେ ଜଣେ ସମ୍ମାନନୀୟ ବ୍ୟକ୍ତିତ୍ୱ ଥିଲେ , ସେମାନଙ୍କ ଭଳି ଭେଟେରାନ ; ସମସାମୟିକ ରାଜନୀତିଜ୍ଞ ଯଥା ଶ୍ରୀ ଏ କେ ଆଣ୍ଟୋନୀ ଏବଂ ମୁଖ୍ୟମନ୍ତ୍ରୀ ଶ୍ରୀ ପିନାରାୟି ବିଜୟନ୍‌ ଅନ୍ୟତମ । ମୁଁ କେବଳ କିଛି ନେତାଙ୍କ ନାମ ଉଚ୍ଚାରଣ କରିଛି ମାତ୍ର । ଏହି ତାଲିକାରେ ଆହୁରି ଅନେକ ନେତୃବର୍ଗ ଅଛନ୍ତି । ସେମାନଙ୍କର ସାମୂହିକ ଅବଦାନ ପ୍ରତି ଏହି ହୀରକ ଜୟନ୍ତୀ ଏକ ଉପଯୁକ୍ତ ସମ୍ମାନ ପ୍ରଦର୍ଶନ ।


    ବାଚସ୍ପତି ମହୋଦୟ , ଗୃହର ସଦସ୍ୟବୃନ୍ଦ ଏବଂ ଉପସ୍ଥିତ ଭଦ୍ରମହିଳା ଓ ଭଦ୍ରବ୍ୟକ୍ତିଗଣ ,


    ଭୂସଂସ୍କାର ଠାରୁ ପଞ୍ଚାୟତିରାଜ ବ୍ୟବସ୍ଥା ପର୍ଯ୍ୟନ୍ତ , ସାକ୍ଷରତା ଠାରୁ ନେଇ ସ୍ୱାସ୍ଥ୍ୟସେବା ଯାଏ , କେରଳର ଜନସାଧାରଣ ଅନେକ କିଛି ସଫଳତା ହାସଲ କରିଛନ୍ତି । ପୁଣି ଏହି ପ୍ରକ୍ରିୟାକୁ ଆଇନ ଉପଯୁକ୍ତ ସହାୟତା ପ୍ରଦାନ କରିଛି ଯାହାକି ଏହି ଗୃହରେ ହିଁ ପାରିତ ହୋଇଛି । ସେହିସବୁ ପ୍ରଗତି ସାମାଜିକ ସେକ୍ଟରରେ ଏଭଳି ସାଫଲ୍ୟ ଆଣିଛି ଯାହାକି ସର୍ବତ୍ର “ କେରଳ ମଡ଼େଲ ” ଭାବେ ସୁପରିଚିତ । ମୁଁ ଏବେ ଯାହା ସୂଚାଇଲି , ଆଜି ଯେଉଁ ଉତ୍ସବ ଉଦ୍ଘାଟିତ ହୋଇଛି ତାହାର ଗୋଟିଏ ଅଧିବେଶନରେ ଏହି ପ୍ରସଙ୍ଗରେ ମଧ୍ୟ ଆଲୋଚନା କରାଯିବ ।


    ତଥାପି , ଯେତେବେଳେ ଆମେ ସନ୍ତୁଷ୍ଟିର ସହ ପଶ୍ଚାତ୍‌ଲୋକନ କରୁଛେ , ସେତେବେଳେ ଆମକୁ ଅଧିକ ଆଶା ଆକାଂକ୍ଷାର ସହ ଆଗକୁ ମଧ୍ୟ ଦୃଷ୍ଟିପାତ କରିବାକୁ ହେବ । କେରଳର ସାମାଜିକ କ୍ଷେତ୍ରରେ କରାଯାଇଥିବା ନିବେଶ ଏଠାକାର ଶିକ୍ଷିତ ଲୋକଙ୍କୁ କେବଳ ଜାତୀୟ ଅର୍ଥନୀତିକୁ ସମୃଦ୍ଧ କରିବାର ସୁଯୋଗ ଦେଇନାହିଁ ଅପରନ୍ତୁ ବିଶ୍ୱର ଅନ୍ୟାନ୍ୟ ଭାଗରେ ମଧ୍ୟ ବିକାଶ ପ୍ରକ୍ରିୟାକୁ ତ୍ୱରାନ୍ୱିତ କରିବାରେ ସହାୟକ ହୋଇଛି । ଶିକ୍ଷକ ଭାବେ ହେଉ ଅଥବା ସ୍ୱାସ୍ଥ୍ୟସେବା ଯୋଗାଣକାରୀ ଭାବେ ହେଉ , ପ୍ରଯୁକ୍ତିବିଦ୍‌ ଭାବେ ହେଉ କିମ୍ବା ବ୍ୟବସାୟୀ ଭାବେ ହେଉ , ନିଷ୍ଠାପର କର୍ମୀମାନେ ଏବଂ ବିଶ୍ରାମହୀନ ନିର୍ମାଣ ଶ୍ରମିକମାନେ , ଏବଂ ସେମାନଙ୍କ ଭିତରେ ପର୍ଯ୍ୟଟନ ଶିଳ୍ପ ବି ସାମିଲ , କେରଳର ଯୁବକମାନଙ୍କୁ ସଦାବେଳେ ମୂଲ୍ୟବାନ ଏବଂ ସବୁଠାରୁ ଅଗ୍ରଣୀ ମାନବ ସମ୍ବଳ ଭାବେ ଲୋଡ଼ା ଯାଇଥାଏ ।


    “ କେରଳ ମଡ଼େଲ ” ର ପରବର୍ତ୍ତୀ ପର୍ଯ୍ୟାୟ କେରଳର ଯୁବକଯୁବତୀମାନଙ୍କୁ ଅଧିକ ସୁଯୋଗ ପ୍ରଦାନ ସୁନିଶ୍ଚିତ କରିବା ଉଚିତ । କାରଣ ସେମାନେ ନିଜ ରାଜ୍ୟରେ ହିଁ କର୍ମନିଯୁକ୍ତର ସୁଯୋଗ ପାଇପାରିବେ । ଏକଥା ସୁନିଶ୍ଚିତ ଯେ ସେମାନେ ଦେଶର ଯେକୌଣସି ସ୍ଥାନରେ କାର୍ଯ୍ୟ କରିବାକୁ ସଦାବେଳେ ସ୍ୱାଗତଯୋଗ୍ୟ । କିନ୍ତୁ ଔଦ୍ୟୋଗିକ ଏବଂ ବ୍ୟବସାୟିକ ପୁଞ୍ଜିର ଇନକୁବେସନର ଯେଉଁ ତାରତମ୍ୟ ସୃଷ୍ଟି ହେବ ତାହା ସମସ୍ତ ପକ୍ଷଙ୍କ ଦ୍ୱାରା ସମାହିତ ହେବା ବାଂଛନୀୟ । ମୋର ଦୃଢ଼ ବିଶ୍ୱାସ ଯେ ଆଗାମୀ ଦୁଇ ଦିନ ଧରି ଯେଉଁ ଆଲୋଚନା ଅନୁଷ୍ଠିତ ହେବ ସେଥିରେ ଏହି ପ୍ରସଙ୍ଗକୁ ଗୁରୁତ୍ୱ ପ୍ରଦାନ କରାଯିବ ।


    ଆଉ ଗୋଟିଏ ଉଦ୍‌ବେଗର ପ୍ରସଙ୍ଗ ରହିଛି ଯାହା ଉପରେ ମୁଁ ଆପଣମାନଙ୍କ ଧ୍ୟାନ ଆକର୍ଷଣ କରିବାକୁ ଚାହେଁ । ମୁଁ ଯାହା ଗୁରୁତ୍ୱର ସହ ସୂଚାଇ ସାରିଛି , ଆଲୋଚନାର ଇତିହାସ , ପାରସ୍ପରିକ ସମ୍ମାନବୋଧ ଏବଂ ଅନ୍ୟର ମତକୁ ଗ୍ରହଣ କରିବାର ମାନସିକତା ଦୃଷ୍ଟିରୁ କେରଳର ସମାଜ ଏକ ଜ୍ୱଳନ୍ତ ନମୁନା । ଏହି ଦୃଷ୍ଟିରୁ ମାଲୟାଲିମାନେ ଦେଶର ଚିନ୍ତନରେ ନେତୃତ୍ୱ ନେଇଛନ୍ତି କହିଲେ ଅତ୍ୟୁକ୍ତ ହେବନାହିଁ । ଏହି ଧାରଣା ମଧ୍ୟ ଏହି ଗୃହର ମାନ୍ୟବର ସଦସ୍ୟମାନଙ୍କୁ ବିଗତ 60 ବର୍ଷ ଧରି ପ୍ରଭାବିତ କରିଛି । ଏହା ସତ୍ତ୍ୱେ କେରଳରେ ମଧ୍ୟ ରାଜନୈତିକ ହିଂସାର ଦୃଷ୍ଟାନ୍ତ ରହିଛି , ବିଶେଷ କରି ରାଜ୍ୟର କେତେକ କ୍ଷେତ୍ରରେ ଏହା ଘଟିଛି ।


    ଏହା ନିଶ୍ଚିତ ଭାବେ ଦୁର୍ଭାଗ୍ୟଜନକ ଏବଂ ଏହା ଏହି ରାଜ୍ୟ ଓ ରାଜ୍ୟବାସୀଙ୍କ ଗୌରବମୟ ପରମ୍ପରାକୁ କଳୁଷିତ କରିଛି । ତେଣୁ ପ୍ରତ୍ୟେକ ରାଜନୈତିକ ଗୋଷ୍ଠୀ ଓ ସଚେତନ ନାଗରିକଙ୍କ ସକାଶେ ଏହା ଗୁରୁତ୍ୱପୂର୍ଣ୍ଣ ଯେ ସେମାନେ ଏଭଳି ଘଟଣା ବୃଦ୍ଧିକୁ ରୋକିବା ଦିଗରେ ଯଥାସମ୍ଭବ ପ୍ରୟାସ କରନ୍ତୁ । ବିତର୍କ , ବିରୋଧାଭାଷ ଏବଂ ଭିନ୍ନମତ ପୋଷଣ ନିଶ୍ଚିତ ଭାବେ ଗ୍ରହଣୀୟ ଏବଂ ଏହା ରାଜ୍ୟନୀତିରେ ସ୍ୱାଗତଯୋଗ୍ୟ । କିନ୍ତୁ ହିଂସାର ସମ୍ବିଧାନରେ କୌଣସି ସ୍ଥାନ ନାହିଁ । ତେଣୁ ଏହି “ ଗଣତନ୍ତ୍ରର ଉତ୍ସବ ” ଅବସରରେ ଏହା ଉପରେ ଆମେ କିଛି ଚିନ୍ତା କରିବା ଉଚିତ ହେବ । କେରଳବାସୀ ଏବଂ ଭାରତର ନାଗରିକ ଏହା ଉପରେ ଆମେ ଗୁରୁତ୍ୱର ସହ ଚିନ୍ତା କରୁ ବୋଲି ଆଶା କରନ୍ତି ।


    ପରିଶେଷରେ , ମୁଁ ପୁଣି ଥରେ କେରଳର ନାଗରିକମାନଙ୍କୁ ଏବଂ ଏହି ଗୃହର ସଦସ୍ୟମାନଙ୍କୁ କେରଳ ବିଧାନସଭାର ହୀରକ ଜୟନ୍ତୀ ପାଳନ ଅବସରରେ ଅଭିନନ୍ଦନ ଜଣାଉଛି । ଏବଂ କହିବା ବାହୁଲ୍ୟ , ଆଗାମୀ ଓଣମ୍‌ ପର୍ବ ସକାଶେ ମୁଁ ସମସ୍ତଙ୍କୁ ମୋର ଆଗୁଆ ଶୁଭେଚ୍ଛା ଜଣାଉଛି । ଏହି ପର୍ବ ଚଳିତ ମାସର ଦ୍ୱିତୀୟାର୍ଦ୍ଧରେ ପାଳିତ ହେବ । ଏହି ପର୍ବ ରାଜ୍ୟର ପ୍ରତ୍ୟେକ ନାଗରିକ ଏବଂ ପ୍ରତ୍ୟେକ ପରିବାରରେ ଆନନ୍ଦ ଭରିଦେଉ ।


    ଆପଣମାନଙ୍କୁ ଧନ୍ୟବାଦ ।


    ଜୟ ହିନ୍ଦ୍‌


    ***************!

    
    
    (Release ID: 1542071) Visitor Counter : 1