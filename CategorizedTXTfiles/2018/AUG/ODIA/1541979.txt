      ଜାହାଜ ଚଳାଚଳ ମନ୍ତ୍ରଣାଳୟ

      ଜଳମାର୍ଗ ବିକାଶ ପ୍ରକଳ୍ପରେ ଗଙ୍ଗା ଉପକୂଳ ଲୋକଙ୍କ ସହ ସମ୍ପର୍କ ଯୋଡ଼ିଲା ଆଇଡବ୍ଲୁଏଆଇ
      Posted On: 05 AUG 2018 6:20PM by PIB Bhubaneshwar


    ଗଙ୍ଗାରେ ଜଳମାର୍ଗ ବିକାଶ ପ୍ରକଳ୍ପର କାର୍ଯ୍ୟ ଦ୍ରୁତ ଗତିରେ ଚାଲିଥିବା ବେଳେ ଆଇଡବ୍ଲୁଏଆଇର ଏକ ଟିମ୍ ଝାଡ଼ଖଣ୍ଡର ସାହିବଗଞ୍ଜ ଓ ରାଜମହଲଠାରେ ଲୋକଙ୍କୁ ସଚେତନ କରାଇବାକୁ ଦୁଇଦିନିଆ କର୍ମଶାଳା ଆୟୋଜନ କରିଛି । ଜୁଲାଇ ମାସରେ ବାରାଣସୀରୁ ହଳଦିଆ ପର୍ଯ୍ୟନ୍ତ ଏହି ପ୍ରକଳ୍ପ ଅଧୀନରେ ଆରମ୍ଭ ହୋଇଥିବା ଏକ ମାସବ୍ୟାପୀ କାର୍ଯ୍ୟକ୍ରମର ଏହା ଅଂଶବିଶେଷ ।


    ଆଇଡବ୍ଲୁଏଆଇ ଝାଡ଼ଖଣ୍ଡର ସାହିବଗଞ୍ଜରେ 280.90 କୋଟି ଟଙ୍କା ବିନିମୟରେ ଏକ ବହୁମୁଖୀ ଟର୍ମିନାଲ ପ୍ରତିଷ୍ଠା କରୁଥିବା ବେଳେ ଏକ ଫ୍ରେଟ ଭିଲେଜ ଏବଂ ଜାହାଜ ମରାମତି କାରଖାନା ପାଇଁ ମଧ୍ୟ ପ୍ରସ୍ତାବ ରହିଛି । ବିକାଶର ଧାରାରେ ପଡ଼ି ନଥିବା ପଛୁଆ ଅଞ୍ଚଳର ଲୋକଙ୍କ ବିକାଶ ଲକ୍ଷ୍ୟରେ ଏହି କାର୍ଯ୍ୟକ୍ରମ ଉଦ୍ଦିଷ୍ଟ ।


    ସାହିବଗଞ୍ଜର ସାମଦାନାଲା ଓ ରାଜମହଲର ସିଙ୍ଗି ଦଲନଠାରେ ଆୟୋଜିତ କାର୍ଯ୍ୟକ୍ରମରେ 500ରୁ ଅଧିକ ଲୋକ ଅଂଶ ଗ୍ରହଣ କରିଥିଲେ । ଜେଏମଭିପି ଦ୍ୱାରା ହଳଦିଆ ବନ୍ଦର ଏବଂ ବାରାଣସୀ ପର୍ଯ୍ୟନ୍ତ ଯାତାୟାତ କରିପାରିବ । କର୍ମଶାଳାରେ ଅଂଶ ଗ୍ରହଣ କରିଥିବା ଲୋକଙ୍କ ମଧ୍ୟରେ ଏନଜିଓ , ପଞ୍ଚାୟତ ସଭ୍ୟ , ଗ୍ରାମ ମୁଖ୍ୟ , କୃଷକ , ମତ୍ସ୍ୟଜୀବୀ , ନାଉରିଆ ଏବଂ ଅନ୍ୟାନ୍ୟ ସ୍ଥାନୀୟ ସମ୍ପ୍ରଦାୟର ଲୋକମାନେ ସାମିଲ ଥିଲେ । ଏହି ପ୍ରକଳ୍ପ ପ୍ରତି ସେମାନେ ପ୍ରବଳ ଆଗ୍ରହ ଦେଖାଇଥିଲେ , ଯାହାକି ଆଗାମୀ ଦିନରେ ଗ୍ରାମାଞ୍ଚଳର ଅର୍ଥନୀତିରେ ବିକାଶ ଆଣିବ ।


    ଆଇଡବ୍ଲୁଏଆଇ ଟିମ୍ 5369 କୋଟି ଟଙ୍କାର ଜେଏମଭିପି ବାବଦରେ ବିସ୍ତୃତ ସୂଚନା ଦେଇଥିଲେ । ଉତ୍ତର ପ୍ରଦେଶ , ବିହାର , ଝାଡଖଣ୍ଡ ଏବଂ ପଶ୍ଚିମ ବଙ୍ଗରେ ଏହି ପ୍ରକଳ୍ପ ଜରିଆରେ ପ୍ରତ୍ୟକ୍ଷ ଓ ପରୋକ୍ଷ ଭାବେ 1.5 ଲକ୍ଷ ନିଯୁକ୍ତି ସୁଯୋଗ ସୃଷ୍ଟି ହେବ । ସାମଗ୍ରିକ ଅଭିବୃଦ୍ଧି ମଧ୍ୟରେ ହିତାଧିକାରୀମାନଙ୍କୁ ସାମିଲ କରିବା ପ୍ରକ୍ରିୟା ଇତି ମଧ୍ୟରେ ଆରମ୍ଭ ହୋଇଯାଇଛି ।


    ରାଜ୍ୟ ଜୀବିକା ମିଶନ ସହ ମିଶି ଆଇଡବ୍ଲୁଏଆଇ ଯୁବକ , ନାଉରିଆ ଏବଂ ଅନ୍ୟାନ୍ୟ ଗୋଷ୍ଠୀର ଲୋକଙ୍କୁ ଦକ୍ଷତା ପ୍ରଶିକ୍ଷଣ ପ୍ରଦାନ କରୁଛି , ଯଦ୍ୱାରାକି ସେମାନେ ନିଯୁକ୍ତି ସୁଯୋଗର ଫାଇଦା ନେଇପାରିବେ ବୋଲି କାର୍ଯ୍ୟକ୍ରମ ପରିଚାଳନା କରୁଥିବା ଆଇଡବ୍ଲୁଏଇର ଅଧିକାରୀମାନେ ସୂଚନା ଦେଇଥିଲେ ।


    ବାରାଣସୀରୁ ହଳଦିଆ 1390 କିଲୋମିଟର ଦୈର୍ଘ୍ୟର ଜାତୀୟ ଜଳପଥ-1ର ବିକାଶ ପାଇଁ ସାହିବଗଞ୍ଜରେ ହେଉଥିବା ବହୁମୁଖୀ ଟର୍ମିନାଲର ଭୂମିକା ଗୁରୁତ୍ୱପୂର୍ଣ୍ଣ । ସ୍ୱଦେଶୀ ଜ୍ଞାନକୌଶଳରେ ନିର୍ମିତ ହେଉଥିବା ଏହି ଟର୍ମିନାଲ 2019 ଶେଷ ସୁଦ୍ଧା ବାର୍ଷିକ 2.24 ନିୟୁତ ଟନ୍ ମାଲ ପରିବହନ କ୍ଷମତା ବିଶିଷ୍ଟ ହୋଇପାରିବ । ଏହି ଟର୍ମିନାଲରେ ଦୁଇଟି ଜାହାଜ ରହିବା ସହ ଷ୍ଟକୟାର୍ଡ , କନଭେୟର ବେଲ୍ଟ ସିଷ୍ଟମ , ବାର୍ଜ ଲୋଡରସ , ଉପକୂଳ ସୂରକ୍ଷା କାମ , ପାର୍କିଂ ଅଞ୍ଚଳ , ସଡ଼କ ଏବଂ ଟର୍ମିନଲ କୋଠା ରହିବ । ବିହାରର ମନିହାରି ସହ ସଂଯୋଗ କରିବା ଲକ୍ଷ୍ୟରେ ରୋଲ-ଅନ୍-ରୋଲ୍-ଅଫ ସିଷ୍ଟମ ଆରମ୍ଭ ହେବ । ସାହିବଗଞ୍ଜରେ ଇତି ମଧ୍ୟରେ ଶହେରୁ ଉର୍ଦ୍ଧ୍ଵ ଟ୍ରକ ସୁବିଧା ନେବା ଆରମ୍ଭ କଲେଣି । ଅନ୍ୟ ଏକ ରୋ-ରୋ ବ୍ୟବସ୍ଥା ଝାଡ଼ଖଣ୍ଡର ରାଜମହଲଠାରୁ ପଶ୍ଚିମବଙ୍ଗର ମାନିକଛକକୁ ସଂଯୋଗ କରିବ । ରୋ-ରୋ ସୁବିଧାରେ ଟ୍ରକ ଗୁଡ଼ିକର କ୍ରସିଂ ଯୋଗୁ ସଡ଼କ ପଥରେ ଖର୍ଚ୍ଚ ହେଉଥିବା ଜାଳେଣି ଓ ସମୟ ସଞ୍ଚୟ ହୋଇପାରିବ ।


    ସାହିବଗଞ୍ଜ ବହୁମୁଖୀ ଟର୍ମିନାଲ ଝାଡ଼ଣ୍ଡର ଆଭ୍ୟନ୍ତର ଅଞ୍ଚଳ ସହ ଯୋଗାଯୋଗରେ ଗୁରୁତ୍ୱପୂର୍ଣ୍ଣ ଭୂମିକା ନେବ । ଏହା ଯୋଗୁ ଜାତୀୟ ଜଳପଥ-1 ପାର୍ଶ୍ଵରେ ଥିବା ପାୱାର ପ୍ଲାଣ୍ଟ ଗୁଡ଼ିକୁ ରାଜମହଲ ଅଞ୍ଚଳରୁ କୋଇଲା ପରିବହନରେ ସୁବିଧା ହୋଇପାରିବ । ଏହି ଟର୍ମିନାଲ ଜରିଆରେ କୋଇଲା ସମେତ ସାର , ପଥର ଚିପ୍ସ , ସିମେଣ୍ଟ ଏବଂ ଚିନି ମଧ୍ୟ ପରିବହନ ହୋଇପାରିବାର ସୁବିଧା ମିଳିବ ।


    **************

    
    
    (Release ID: 1541979) Visitor Counter : 2