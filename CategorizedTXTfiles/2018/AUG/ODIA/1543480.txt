      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପୂର୍ବ ପ୍ରଧାନମନ୍ତ୍ରୀ ଅଟଳ ବିହାରୀ ବାଜପେୟୀଙ୍କ ସ୍ମୃତି ପ୍ରାର୍ଥନା ସଭାରେ ପ୍ରଧାନମନ୍ତ୍ରୀଙ୍କ ଉଦବୋଧନ
      Posted On: 20 AUG 2018 9:34PM by PIB Bhubaneshwar


    ନିକଟରେ ପରଲୋକ ଗମନ କରିଥିବା ପୂର୍ବତନ ପ୍ରଧାନମନ୍ତ୍ରୀ ଶ୍ରୀ ଅଟଳ ବିହାରୀ ବାଜପେୟୀଙ୍କ ସ୍ମୃତି ଉଦ୍ଦେଶ୍ୟରେ ଆଜି ନୂଆଦିଲ୍ଲୀରେ ଆୟୋଜିତ ପ୍ରାର୍ଥନା ସଭାରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଉଦବୋଧନ ଦେଇଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ଆମ ଜୀବନ କେତେ ଲମ୍ବା ହେବ ତାହା ଆମ ହାତରେ ନାହିଁ , କିନ୍ତୁ ଆମ ଜୀବନ କିଭଳି ହେବ ତାହା ଆମେ ନିର୍ଦ୍ଧାରଣ କରିପାରିବା । ଜୀବନ କିଭଳି ହେବା ଉଚିତ ଏବଂ ଏହାର ଉଦ୍ଦେଶ୍ୟ କ ’ ଣ ହେବା ଉଚିତ ତାହା ଅଟଳ ଜୀ ନିଜ ଜୀବନ କାଳରେ ପ୍ରଦର୍ଶିତ କରିଥିଲେ । ଅଟଳ ଜୀ ନିଜ ଜୀବନର ପ୍ରତ୍ୟେକ ମୁହୂର୍ତ୍ତ ସାଧାରଣ ଲୋକଙ୍କ ପାଇଁ ବଂଚୁଥିଲେ ବୋଲି ସେ କହିଥିଲେ । ଯୁବାବସ୍ଥା ଠାରୁ ଆରମ୍ଭ କରି ଶାରୀରିକ ଭାବେ ସକ୍ଷମ ଥିବା ପର୍ଯ୍ୟନ୍ତ ସେ ଦେଶ ପାଇଁ ବଂଚିଥିଲେ ବୋଲି ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ । ସେ କହିଥିଲେ ଯେ ଅଟଳଜୀ ଦେଶବାସୀ , ନିଜ ଆଦର୍ଶ ଏବଂ ସାଧାରଣ ଜନତାଙ୍କ ଆଶାଆକାଂକ୍ଷା ପୂରଣ ପାଇଁ ନିଜ ଜୀବନ ବିତାଇଥିଲେ ।


    ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ ଯେ ବାଜପେୟୀ ଜୀ ନିଜ ରାଜନୈତିକ ଜୀବନ ଏପରି ଏକ ସମୟରେ ବିତାଇଥିଲେ ଯେତେବେଳେ ପ୍ରଭାବଶାଳୀ ରାଜନୈତିକ ବିଚାରଧାରାର ପ୍ରାୟତଃ କୌଣସି ବିକଳ୍ପ ନଥିଲା । ପ୍ରତିକୂଳ ପରିସ୍ଥିତି ସତ୍ତ୍ୱେ ସେ ନିଜ ଆଦର୍ଶ ପ୍ରତି ସମର୍ପିତ ରହିଥିଲେ । ସେ ଅନେକ ଦିନ ପର୍ଯ୍ୟନ୍ତ ବିରୋଧୀ ଦଳରେ ରହିଥିଲେ , ତଥାପି ତାଙ୍କର ବିଚାରଧାରା ପ୍ରଭାବିତ ହୋଇନଥିଲା ବୋଲି ପ୍ରଧାନମନ୍ତ୍ରୀ କହିଥିଲେ । ଶ୍ରୀ ନରେନ୍ଦ୍ର ମୋଦୀ କହିଥିଲେ ଯେ ବାଜପେୟୀ ଜୀ ସଂସଦୀୟ ପରମ୍ପରାକୁ ସମ୍ମାନ କରୁଥିଲେ ଏବଂ ଯେତେବେଳେ ସୁଯୋଗ ଆସିଲା ନିଜର ଦୂରଦୃଷ୍ଟିକୁ ସେ ଜନସାଧାରଣଙ୍କ ଲାଭ ପାଇଁ କାର୍ଯ୍ୟକାରୀ କରିଥିଲେ ।


    ପ୍ରତ୍ୟେକ ମୁହୁର୍ତ୍ତ ତାଙ୍କଠାରେ “ ଅଟଳ ” ର ଅନୁଭବ ହେଉଥିଲା ବୋଲି ପ୍ରଧାନମନ୍ତ୍ରୀ କହିଥିଲେ । ପ୍ରଧାନମନ୍ତ୍ରୀ ସ୍ମରଣ କରାଇ ଦେଇଥିଲେ ଯେ ମେ 11 , 1998ରେ ପରମାଣୁ ପରୀକ୍ଷଣ କରି ସେ ସାରା ବିଶ୍ୱକୁ ଚମତ୍କୃତ କରିଦେଇଥିଲେ । ଏହି ପରୀକ୍ଷଣର ଶ୍ରେୟ ସେ ଆମ ବୈଜ୍ଞାନିକମାନଙ୍କୁ ଦେଇଥିଲେ । ବିଶ୍ୱସ୍ତରରେ ବିପରୀତ ପ୍ରତିକ୍ରିୟା ସତ୍ତ୍ୱେ , ଅଟଳ ଜୀ ଚାପରେ ନଇଁ ନଥିଲେ ଏବଂ ଭାରତ “ ଅଟଳ ” ବୋଲି ସାରା ବିଶ୍ୱକୁ ଦେଖାଇ ଦେଇଥିଲେ ।


    ବାଜପେୟୀ ଜୀଙ୍କ ନେତୃତ୍ୱରେ ବିନା ଅଶାନ୍ତିରେ ତିନୋଟି ନୂଆ ରାଜ୍ୟ ଗଠନ ହୋଇଥିଲା । ନିଷ୍ପତ୍ତି ନେବାର ପ୍ରକ୍ରିୟାରେ ସମସ୍ତଙ୍କୁ କିଭଳି ଭାବେ ଏକତ୍ରିତ କରିବାକୁ ହୁଏ ତାହା ବାଜପେୟୀ ଜୀ ପ୍ରମାଣିତ କରିଥିଲେ ବୋଲି ସେ କହିଥିଲେ ।


    ପ୍ରଧାନମନ୍ତ୍ରୀ ସ୍ମରଣ କରାଇ ଦେଇଥିଲେ ଯେ ପ୍ରଥମ ଥର କେନ୍ଦ୍ରରେ ଯେତେବେଳେ ଅଟଳ ଜୀ ସରକାର ଗଠନ କଲେ , କେହି ତାଙ୍କୁ ସମର୍ଥନ ଜଣାଇବା ପାଇଁ ଇଚ୍ଛା ପ୍ରକଟ କଲେ ନାହିଁ ଏବଂ ସରକାର ମାତ୍ର 13 ଦିନରେ ଭାଙ୍ଗିଯାଇଥିଲା । କିନ୍ତୁ ଅଟଳ ଜୀ ନିରାଶ ହୋଇନଥିଲେ ଏବଂ ଲୋକମାନଙ୍କ ସେବା ପ୍ରତି ସମର୍ପିତ ରହିଥିଲେ । ମେଣ୍ଟ ରାଜନୀତିକୁ ସେ ମାର୍ଗ ଦେଖାଇଥିଲେ ବୋଲି ପ୍ରଧାନମନ୍ତ୍ରୀ କହିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ କାଶ୍ମୀର ଉପରେ ବିଶ୍ୱର ଅବଧାରଣାକୁ ବାଜପେୟୀ ଜୀ ବଦଳାଇ ଦେଇଥିଲେ । ସେ ଆତଙ୍କବାଦ ପ୍ରସଙ୍ଗ ଉଲ୍ଲେଖ କରିଥିଲେ ଏବଂ ବିଶ୍ୱସ୍ତରରେ ଏହାକୁ କେନ୍ଦ୍ରସ୍ଥଳକୁ ଆଣିପାରିଥିଲେ ।


    ପ୍ରଧାନମନ୍ତ୍ରୀ କହିଥିଲେ ଯେ ଅଟଳ ଜୀ ସବୁଦିନ ପାଇଁ ପ୍ରେରଣା ହୋଇ ରହିବେ । ସେ ଏକ ଦଶନ୍ଧିରୁ ଉର୍ଦ୍ଧ୍ଵ ସମୟ ଧରି ରାଜନୀତି ଏବଂ ସାଧାରଣ ଜୀବନ ଠାରୁ ଦୂରରେ ରହିଥିଲେ , ତଥାପି ତାଙ୍କର ବିୟୋଗରେ ଅନେକ ଲୋକ ଶୋକରେ ଅଧୀର ହୋଇପଡ଼ିଲେ । ଏହା ତାଙ୍କ ମହାନତାକୁ ଦର୍ଶାଉଛି ବୋଲି ପ୍ରଧାନମନ୍ତ୍ରୀ କହିଥିଲେ । ପ୍ରଧାନମନ୍ତ୍ରୀ ଉଲ୍ଲେଖ କରିଥିଲେ ଯେ ଯୁବ କୁସ୍ତି ଖେଳାଳୀ ବଜରଙ୍ଗ ପୁନିଆ ଜୀବନରେ କେବେ ବି ଅଟଳ ଜୀଙ୍କୁ ଭେଟିନଥିଲେ ମଧ୍ୟ ଗତକାଲି ଏସୀୟ କ୍ରୀଡ଼ାରେ ସେ ଜିତିଥିବା ସ୍ୱର୍ଣ୍ଣ ପଦକ ଅଟଳ ଜୀଙ୍କ ସ୍ମୃତିରେ ଉତ୍ସର୍ଗ କରିଥିଲେ । ଏଣୁ ଜଣେ ମଣିଷ କେତେ ଅଧିକ ଉଚ୍ଚତା ଏବଂ କେତେ ଅଧିକ ସଫଳତା ହାସଲ କରିପାରେ , ଏହା ତାର ନିଦର୍ଶନ ବୋଲି ପ୍ରଧାନମନ୍ତ୍ରୀ ମତବ୍ୟକ୍ତ କରିଥିଲେ ।


    **********

    
    
    (Release ID: 1543480) Visitor Counter : 4