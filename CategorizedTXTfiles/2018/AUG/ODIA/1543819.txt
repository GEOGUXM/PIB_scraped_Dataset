      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ବନ୍ୟା ପ୍ରଭାବିତ କେରଳ ପାଇଁ କେନ୍ଦ୍ରୀୟ ସହାୟତା
      Posted On: 23 AUG 2018 2:55PM by PIB Bhubaneshwar


    କେରଳ ବନ୍ୟା ସମୟରେ ଜରୁରି ଭିତ୍ତିରେ କେନ୍ଦ୍ର ସରକାରଙ୍କ ପକ୍ଷରୁ ବିନା ପାତରଅନ୍ତରରେ ସହାୟତା ଓ ରିଲିଫ ସାମଗ୍ରୀ ଯୋଗାଇ ଦିଆଯାଇଛି । ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ନିୟମିତ ପରିସ୍ଥିତିର ସମୀକ୍ଷା କରୁଥିଲେ ଏବଂ ସେ ଅଗଷ୍ଟ 17 ଓ 18 ତାରିଖରେ ରାଜ୍ୟକୁ ଗସ୍ତ କରିଥିଲେ । ତାଙ୍କ ନିର୍ଦ୍ଦେଶରେ କ୍ୟାବିନେଟ ସଚିବଙ୍କ ଅଧ୍ୟକ୍ଷତାରେ ନ୍ୟାସନାଲ କ୍ରାଇସିସ ମ୍ୟାନେଜମେଣ୍ଟ କମିଟି ( NCMC ) ଅଗଷ୍ଟ 16 ରୁ 21 ତାରିଖ ପର୍ଯ୍ୟନ୍ତ ଦୈନିକ ପରିସ୍ଥିତିର ସମୀକ୍ଷା କରିବା ସହ ରାଜ୍ୟସରକାରଙ୍କ ସହ ସମନ୍ୱୟ ରକ୍ଷା କରି ଉଦ୍ଧାର ଓ ରିଲିଫ କାର୍ଯ୍ୟ ପରିଚାଳନା କରିଥିଲା । ବୈଠକରେ ପ୍ରତିରକ୍ଷା ବିଭାଗ , ଏନଡିଆରଏଫ୍ , ଏନଡିଏମଏ ଏବଂ ବିଭିନ୍ନ ମନ୍ତ୍ରଣାଳୟର ସଚିବମାନେ ଯୋଗ ଦେଇଥିଲେ । ଭିଡିଓ କନ୍ଫରେନ୍ସିଂ ଜରିଆରେ କେରଳ ମୁଖ୍ୟ ସଚିବ ବୈଠକରେ ଭାଗ ନେଇଥିଲେ ।


    ବୈଠକର ନିଷ୍ପତ୍ତି ଅନୁସାରେ କେନ୍ଦ୍ର ସରକାରଙ୍କ ପକ୍ଷରୁ ବ୍ୟାପକ ରିଲିଫ ଓ ଉଦ୍ଧାର ଅଭିଯାନ ଚାଲିଥିଲା । ସବୁଠାରୁ ବଡ଼ ଉଦ୍ଧାର ଅଭିଯାନ ସ୍ୱରୂପ 40ଟି ହେଲିକପ୍ଟର , 31ଟି ଏୟାରକ୍ରାଫ୍ଟ , 182ଟି ଉଦ୍ଧାରକାରୀ ଟିମ୍ , ପ୍ରତିରକ୍ଷା ବାହିନୀର 18ଟି ମେଡିକାଲ ଟିମ୍ , ଏନଡିଆରଏଫର 58ଟି ଟିମ୍ , 7କମ୍ପାନି ଅର୍ଦ୍ଧ ସାମରିକ ବଳ ଯବାନ୍ 500ଟି ବୋଟ୍ ଏବଂ ଅନ୍ୟାନ୍ୟ ଆବଶ୍ୟକ ଉପକରଣ ସହ ସାମିଲ ହୋଇଥିଲେ । ସେମାନେ ସଫଳତାର ସହ 60 ହଜାର ଲୋକଙ୍କୁ ଜଳମଗ୍ନ ଅଞ୍ଚଳରୁ ଉଦ୍ଧାର କରି ରିଲିଫ କ୍ୟାମ୍ପରେ ଛାଡ଼ିଥିଲେ । ପ୍ରତିରକ୍ଷା ବାହିନୀର ହେଲିକପ୍ଟର ଓ ଏୟାରକ୍ରାଫ୍ଟ 1084 ଥରରେ 1168 ଘଣ୍ଟା ଉଡ଼ାଣ କରି 1286 ଟନ୍ ପରିବହନ କରିବା ସହ ଉଦ୍ଧାରକାରୀ ଦଳର 3332 ଜଣଙ୍କୁ ପହଞ୍ଚାଇ ଥିଲେ । ଏଥି ସହ ନୌସେନା ଓ ତଟରକ୍ଷୀ ବାହିନୀର ଜାହାଜ କେରଳକୁ ରିଲିଫ ସାମଗ୍ରୀ ପରିବହନ କରିଥିଲେ । ଉଦ୍ଧାର ଅଭିଯାନ ଓ ସମ୍ବଳ ପରିଚାଳନା ପାଇଁ କେନ୍ଦ୍ରସରକାର ବହୁ କୋଟି ଟଙ୍କା ବହନ କରିବେ ।


    କୌଣସି ରାଜ୍ୟରେ ପ୍ରାକୃତିକ ବିପର୍ଯ୍ୟୟ ବେଳେ ଉଦ୍ଧାର ଓ ରିଲିଫ କାର୍ଯ୍ୟରେ ହେଉଥିବା ଖର୍ଚ୍ଚ ଷ୍ଟେଟ ଡିଜାଷ୍ଟର ରେସପଣ୍ଡ ଫଣ୍ଡ୍ ( SDRF ) ଓ ନ୍ୟାସନାଲ ଡିଜାଷ୍ଟର ରେସପଣ୍ଡ ଫଣ୍ଡ୍ ( NDRF )ର ନିୟମାନୁସାରେ କରାଯାଇଥାଏ । ପ୍ରତ୍ୟେକ ରାଜ୍ୟରେ ଏସଡିଆରଏଫ୍ ଗଠନ କରାଯାଇଛି ଏବଂ ସାଧାରଣବର୍ଗ ରାଜ୍ୟ ପାଇଁ କେନ୍ଦ୍ର 75% ଖର୍ଚ୍ଚବହନ କରୁଥିବା ବେଳେ ପାହାଡ଼ିଆ ଅଞ୍ଚଳର ସ୍ପେସାଲ କାଟାଗୋରୀ ରାଜ୍ୟ ପାଇଁ 90% ବହନ କରିଥାଏ ।


    ନିୟମାନୁଯାୟୀ , କେନ୍ଦ୍ର ସରକାର ପ୍ରତି ରାଜ୍ୟର ଏସଡିଆରଏଫ୍ ପାଇଁ ଅଗ୍ରୀମ ଦୁଇ କିସ୍ତି ପ୍ରଦାନ କରିଥାନ୍ତି । କୌଣସି ପ୍ରକାର ପ୍ରାକୃତିକ ବିପର୍ଯ୍ୟୟ ହେଲେ ରିଲିଫ ଓ ଉଦ୍ଧାର କାର୍ଯ୍ୟରେ ରାଜ୍ୟ ସରକାର ସେହି ପାଣ୍ଠିରୁ ଅର୍ଥ ଖର୍ଚ୍ଚ କରିଥାନ୍ତି । ଯଦି କ୍ଷମତା ଠାରୁ ଭୟାନକ ବିପର୍ଯ୍ୟୟ ହୋଇଥାଏ , ତେବେ ରାଜ୍ୟ ସରକାର କ୍ଷୟକ୍ଷତିର ବିସ୍ତୃତ ସ୍ମାରକପତ୍ର କେନ୍ଦ୍ର ସରକାରଙ୍କୁ ସହାୟତା ପାଇଁ ପ୍ରଦାନ କରିଥାନ୍ତି । ସ୍ମାରକପତ୍ର ପାଇବା ପରେ ଏକ ଆନ୍ତଃମନ୍ତ୍ରଣାଳୟ କେନ୍ଦ୍ରୀୟ ଟିମ୍ ( IMCT ) କେନ୍ଦ୍ର ସରକାର ରାଜ୍ୟର ପ୍ରଭାବିତ ଅଞ୍ଚଳକୁ କ୍ଷୟକ୍ଷତି ସମ୍ପର୍କରେ ଅବଗତ ହେବାକୁ ପରିଦର୍ଶନ ପାଇଁ ପଠାଇଥାନ୍ତି । ଆଇଏମସିଟି ଦେଇଥିବା ରିପୋର୍ଟ କେନ୍ଦ୍ର ସ୍ୱରାଷ୍ଟ୍ର ସଚିବଙ୍କ ଅଧ୍ୟକ୍ଷତାରେ ଥିବା ନ୍ୟାସନାଲ ଏକଜିକ୍ୟୁଟିଭ କମିଟିର ସବକମିଟି ଦ୍ୱାରା ବିଚାରକୁ ନିଆଯାଇଥାଏ । ଏହାପରେ କେନ୍ଦ୍ର ସ୍ୱରାଷ୍ଟ୍ରମନ୍ତ୍ରୀଙ୍କ ଅଧ୍ୟକ୍ଷତାରେ ଏକ ଉଚ୍ଚସ୍ତରୀୟ କମିଟିରେ ସହାୟତା ପରିମାଣ ନିର୍ଦ୍ଧାରଣ କରି ଏନଡିଆରଏଫ ପାଣ୍ଠିରୁ ଦିଆଯାଇଥାଏ ।


    କେରଳରେ ହୋଇଥିବା ଚଳିତ ବନ୍ୟା ଓ ଭୂସ୍ଖଳନ ପରିପ୍ରେକ୍ଷୀରେ ରାଜ୍ୟ ସରକାର ଜୁଲାଇ 21 ତାରିଖରେ ଏକ ଅନ୍ତରୀଣ ସ୍ମାରକପତ୍ର କେନ୍ଦ୍ରକୁ ପ୍ରଦାନ କରିଥିଲେ । ତୁରନ୍ତ କେନ୍ଦ୍ର ଆଇଏମସିଟି ଗଠନ କରିଥିଲା ଏବଂ ଏହା ଅଗଷ୍ଟ 7ରୁ 12 ତାରିଖ ପର୍ଯ୍ୟନ୍ତ ରାଜ୍ୟର ବନ୍ୟା ପ୍ରଭାବିତ ଅଞ୍ଚଳ ବୁଲି କ୍ଷୟକ୍ଷତି ଆକଳନ କରିଥିଲା । କେନ୍ଦ୍ର ସ୍ୱରାଷ୍ଟ୍ର ରାଷ୍ଟ୍ରମନ୍ତ୍ରୀ କିରେନ ରିଜିଜୁ ଜୁଲାଇ 21 ତାରିଖରେ କେରଳ ଗସ୍ତରେ ଯାଇଥିବା ବେଳେ ଅଗଷ୍ଟ 12 ତାରିଖରେ ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ବନ୍ୟାଞ୍ଚଳ ଗସ୍ତ କରିଥିଲେ । ଏହାପରେ ଦ୍ୱିତୀୟ ଥର ପାଇଁ ରାଜ୍ୟ ବନ୍ୟାର ସମ୍ମୁଖିନ ହୋଇଛି ଏବଂ ରାଜ୍ୟ ପକ୍ଷରୁ ପୁଣି ଥରେ କ୍ଷୟକ୍ଷତିର ସମୀକ୍ଷା ପରେ ଅତିରିକ୍ତ ସ୍ମାରକପତ୍ର କେନ୍ଦ୍ରକୁ ପ୍ରଦାନ କରାଯିବ ।


    ଏହି ସ୍ମାରକପତ୍ର ପାଇବା ବିଳମ୍ବ ହେବାକୁ ଥିବାରୁ କେନ୍ଦ୍ର ସରକାର ଅଗ୍ରୀମ 600 କୋଟି ଟଙ୍କାର ସହାୟତା ପ୍ରଦାନ କରିଛନ୍ତି । ଯଦିଓ ଆଇଏମସିଟି ଓ ଉଚ୍ଚସ୍ତରୀୟ କମିଟିର ରିପୋର୍ଟ ଏ ପର୍ଯ୍ୟନ୍ତ କେନ୍ଦ୍ରର ହସ୍ତଗତ ହୋଇନାହିଁ । ଏହା ପୂର୍ବରୁ ରାଜ୍ୟର ଏସଡିଆରଏଫରେ 562.45 କୋଟି ଟଙ୍କା ରହିଛି । ଏଥିସହ କେନ୍ଦ୍ର ସରକାର ଜରୁରି ଭିତ୍ତିରେ ଖାଦ୍ୟ , ପାନୀୟଜଳ , ଔଷଧ ଏବଂ ଅନ୍ୟାନ୍ୟ ଅତ୍ୟାବଶ୍ୟକ ସାମଗ୍ରୀ ସହ ରାଜ୍ୟ ସରକାରଙ୍କ ଅନୁରୋଧ କ୍ରମେ ଅତିରିକ୍ତ ଖାଦ୍ୟଶସ୍ୟ ଯୋଗାଇ ଦେଇଛି । କେରଳକୁ ଜରୁରି ସହାୟତା କ୍ଷେତ୍ରରେ କୌଣସି ଆଇନ ପ୍ରତିବନ୍ଧକ ହୋଇନାହିଁ । ପ୍ରଧାନମନ୍ତ୍ରୀଙ୍କ କେରଳ ଗସ୍ତ ପରେ ରାଜ୍ୟ ପାଇଁ କେନ୍ଦ୍ର ସରକାରଙ୍କ ପକ୍ଷରୁ ବିଭିନ୍ନ ଯୋଜନାରେ ମଧ୍ୟ ସହାୟତା ଘୋଷଣା କରାଯାଇଛି । ସେଥିରେ ଅଛି ; ପ୍ରଧାନମନ୍ତ୍ରୀଙ୍କ ନ୍ୟାସନାଲ ରିଲିଫ ଫଣ୍ଡରୁ ସହାୟତା , ପ୍ରଧାନମନ୍ତ୍ରୀ ଆବାସ ଯୋଜନାରେ କ୍ଷତିଗ୍ରସ୍ତ ହୋଇଥିବା ଘରର ମରାମତି , ମନରେଗାରେ ଅତିରିକ୍ତ 5.5 କୋଟି ଦିବସ ମଜୁରି ଯୋଗାଣ , ଜାତୀୟ ରାଜପଥ ମରାମତି ଓ ବିଦ୍ୟୁତ ଯୋଗାଯୋଗ ପୁନର୍ବହାଲ ପାଇଁ ଏନଏଚ୍ଏଆଇ , ଏନଟିପିସି ଏବଂ ପିଜିସିଆଇଏଲ୍ ପକ୍ଷରୁ ସହାୟତା କରାଯାଇଛି ।


    ****************

    
    
    (Release ID: 1543819) Visitor Counter : 1