      குடியரசுத் துணைத் தலைவர் செயலகம்

      நாடாளுமன்றத்திற்குள் அரசியல் வேறுபாடுகளை மறந்து, கொள்கைகளை வகுப்பதில் சிறப்பாக பாடுபட வேண்டும்: குடியரசுத் துணைத் தலைவர்
      Posted On: 04 AUG 2018 1:28PM by PIB Chennai


    நாடாளுமன்ற உறுப்பினர்கள், தங்களது அரசியல் உணர்வுகளை அவைக்கு வெளியே விட்டுவிட்டு, ஏழை மக்களின் நலனுக்கான திட்டங்கள் மற்றும் கொள்கைகளை வகுப்பதில் மிகச்சிறந்த பங்களிப்பை வழங்க வேண்டும் என குடியரசுத் துணைத் தலைவர் திரு. எம். வெங்கையா நாயுடு கேட்டுக் கொண்டுள்ளார். மாநிலங்களவைக்கு புதிதாக தேர்ந்தெடுக்கப்பட்டுள்ள மற்றும் நியமன உறுப்பினர்களுக்கான பயிற்சி வகுப்பை புதுதில்லியில் இன்று (04.08.2018) தொடங்கிவைத்துப் பேசுகையில் அவர் இதனைத் தெரிவித்தார்.


    நாடாளுமன்ற விதிமுறைகள் அனைவருக்கும் புனித நூல் போன்றது என்று குறிப்பிட்ட திரு. வெங்கையா நாயுடு, உறுப்பினர்கள் அனைவரும் இந்த விதிமுறைகளுக்கு கட்டுப்பட்டு நடந்து கொள்ள வேண்டும் என்றார். பொது முக்கியத்துவம் வாய்ந்த பிரச்சினைகளை அவையில் எழுப்ப இந்த விதிமுறைகளில் ஏராளமான வழிவகை செய்யப்பட்டிருப்பதாகவும் அவர் கூறினார். விதிமுறைகளை முறையாகப் பின்பற்றி, கிடைக்கும் நேரத்தை பயனுள்ள வகையில் பயன்படுத்திக் கொள்ள வேண்டும் எனவும் அவர் தெரிவித்தார்.


    நமது நாடாளுமன்ற ஜனநாயகம், மாறுபட்ட கருத்துகளை பிரதிபலிப்பதாகவும் அவர் மேலும் கூறினார். ஒரு பிரச்சினை குறித்து விரிவாக விவாதிக்கும் போது, ஏராளமான கருத்துகளை வெளிப்படுத்துவதன் மூலம், அது சட்டமாக்கப்படும் போது விரிவான அம்சங்களைக் கொண்டதாக அமையும் என்றும் குடியரசுத் துணைத் தலைவர் குறிப்பிட்டார். மாநிலங்களவையில் பின்பற்றப்படும் விதிமுறைகளும், நடைமுறைகளும், அவை நடவடிக்கைகள் முறையாக நடைபெறுவதை உறுதிசெய்யும் என்றும் அவர் தெரிவித்தார். இந்தப் பயிற்சித் திட்டம் புதிய உறுப்பினர்கள் நாடாளுமன்ற விதிமுறைகளை தெளிவாக அறிந்துகொள்ள உதவும் என்றும் அவர் கூறினார்.


    இந்தியா தற்போது உலகில் வேகமாக வளர்ந்து வரும் பொருளாதார நாடுகளில் ஒன்றாக உருவெடுத்து வரும் வேளையில், புதிய வாய்ப்புகள் மற்றும் புதிய சவால்களை சந்திக்க வேண்டியிருப்பதாகவும் குடியரசுத் துணைத் தலைவர் குறிப்பிட்டார். பொருளாதார சீர்திருத்தங்களை நிலையானவையாக நீடித்த மற்றும் சமத்துவ தன்மை கொண்டதாக உருவாக்குவதற்கான சட்ட நடைமுறைகளை உருவாக்க வேண்டியிருப்பதாகவும் அவர் மேலும் தெரிவித்தார். தொழில் தொடங்குவதற்கான நடைமுறைகளை எளிமைப்படுத்துவதன் மூலமே, நமது பொருளாதார சீர்திருத்தங்களின் வெற்றியை மதிப்பிட முடியும் என்றும் அவர் கூறினார்.


    மேம்பட்ட திறமையை வெளிப்படுத்துவதற்கு தகவல் தொழில்நுட்பம் இன்றியமையாத ஒன்றாக மாறிவிட்டது என்று குறிப்பிட்ட அவர், புதிய நாடாளுமன்ற உறுப்பினர்களில் பெரும்பாலானோர், தகவல் தொழில்நுட்பத்தை அதிகளவில் பயன்படுத்தி வருவதையும் சுட்டிக்காட்டினார். எனவே, புதிய உறுப்பினர்கள் தகவல் தொழில்நுட்பத்தின் புதிய முன்முயற்சிகளை அதிகளவில் பயன்படுத்திக் கொள்ளுமாறும் அவர் கேட்டுக்கொண்டார். நாடாளுமன்ற உறுப்பினர்களின் வசதிக்காக இ-நோட்டீஸ் முறை அறிமுகப்படுத்தப்பட்டு இருப்பதை எடுத்துரைத்த திரு வெங்கையா நாயுடு, உறுப்பினர்கள் தாங்கள் எழுப்பவிரும்பும் பிரச்சினைகள் குறித்த நோட்டீஸ்களை ஆன்லைன் முறையிலேயே சமர்ப்பிக்கலாம் என்றும் தெரிவித்தார்.


    மேலும் விவரங்களுக்கு www.pib.nic.in என்ற இணையதளத்தை பார்க்கவும்.

    
    
    (Release ID: 1541636) Visitor Counter : 34
    
    
      Read this release in: English