      வணிகம் மற்றும் தொழில்துறை அமைச்சகம்

      இந்தியா - கென்யா கூட்டு வர்த்தகக் குழுவின் கூட்டம் நைரோபியில் நடைபெற்றது
      Posted On: 27 AUG 2018 11:18AM by PIB Chennai


    கென்யாவில் உள்ள நைரோபியில் இந்தியா - கென்யா கூட்டு வர்த்தகக் குழுவின் 8-வது கூட்டம் ஆகஸ்ட் 22 முதல் 25 வரை நடைபெற்றது. இந்தக் கூட்டத்திற்கு மத்திய தொழில், வர்த்தகத் துறை மற்றும் விமானப் போக்குவரத்துத் துறை அமைச்சர் திரு. சுரேஷ் பிரபுவும், கென்யா அரசின் தொழில், வர்த்தகம் மற்றும் கூட்டுறவுத்துறை அமைச்சர் திரு. பீட்டர் முன்யா-வும் தலைமை வகித்தனர்.


    உணவுப் பாதுகாப்பு, குறைந்த செலவில் வீட்டுவசதி, அனைவருக்கும் சுகாதாரம், தொழில்துறை உற்பத்தி எனும் கென்யாவின் நான்கு பெரிய திட்டங்களை செயல்படுத்துவதில், இந்தியாவின் பங்களிப்பு பற்றி இந்தக் கூட்டத்தில் விவாதிக்கப்பட்டது. இருதரப்பு வர்த்தகத்தில் விரிவுபடுத்துதல் மற்றும் பல்வகைப்படுத்துதல், சர்வதேச சூரியசக்தி கூட்டணியில் சேர கென்யாவின் தயார் நிலை, மின்சாரத்தை கொண்டு செல்வதில் இந்தியா அளிக்க முன்வந்துள்ள சுமார் 220 மில்லியன் அமெரிக்க டாலர்களுக்கான கடன் உறுதிக் கடிதத்தை செயல்படுத்துதல் போன்ற விஷயங்களும் விவாதிக்கப்பட்டன.


    இந்தக் கூட்டத்தில் ஒப்புக் கொள்ளப்பட்ட பேச்சுப் பதிவேட்டில், இரு அமைச்சர்களும் கையெழுத்திட்டனர். கூட்டு வர்த்தகக் குழுக் கூட்டத்தினிடையே இந்தியா – கென்யா கூட்டு வணிகக் குழுமத்தின் கூட்டமும் நடைபெற்றது.


    கென்யா, இந்தியா வணிகத் தலைவர்களிடையே உரையாற்றிய திரு. சுரேஷ் பிரபு, கென்யாவுக்கு தேவைப்படும் குறிப்பிட்ட பொருட்கள் பற்றிய வடிவமைப்பும், ஆராய்ச்சியும் அவசியம் என்று கூறினார். இருதரப்பு ஒத்துழைப்புக்கு முன்னுரிமைத் துறைகளை அடையாளம் காண்பதற்கான சந்தை ஆய்வை மேற்கொள்ளவும் இந்திய வணிகர்களை அவர் வலியுறுத்தினார்.


    இந்தப் பயணத்தின்போது, கென்யா அதிபர் திரு. உஹுரு கென்யாட்டா, துணை அதிபர் திரு. வில்லியம் ரூட்டோ ஆகியோரை திரு. சுரேஷ் பிரபு சந்தித்தார். வர்த்தக அமைச்சருடன் தொழில், வர்த்தக அமைச்சகத்தின் மூத்த அதிகாரிகளும், வணிகர்கள் குழுவினரும் உடன் சென்றனர்.


    ---------

    
    
    (Release ID: 1544020) Visitor Counter : 62
    
    
      Read this release in: English , Marathi