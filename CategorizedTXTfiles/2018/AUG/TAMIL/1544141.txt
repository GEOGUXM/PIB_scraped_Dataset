      பணியாளர் நலன், பொதுமக்கள் குறை தீர்ப்பு மற்றும் ஓய்வூதியங்கள் அமைச்சகம்

      இந்திய பெண் பத்திரிகையாளர் சங்க உறுப்பினர்களுடன் டாக்டர். ஜிதேந்திர சிங் கலந்துரையாடல்
      Posted On: 27 AUG 2018 7:25PM by PIB Chennai


    பிரதமர் அலுவலகம் மற்றும் மத்திய பணியாளர் நலத்துறை இணையமைச்சர் டாக்டர். ஜிதேந்திர சிங், புதுதில்லியில் இன்று (27.08.2018) இந்திய பெண் பத்திரிகையாளர் சங்க உறுப்பினர்களுடன் கலந்துரையாடினார்.


    பெண் பத்திரிகையாளர் சங்கத்தில் உறுப்பினராக உள்ள பெண் பத்திரிகையாளர்களுடன் கலந்துரையாடிய டாக்டர். ஜிதேந்திர சிங், திரு.நரேந்திர மோடி தலைமையிலான மத்திய அரசு, தகவல் அறியும் உரிமைச்சட்டத்தை நீர்த்துப் போகச் செய்யவும், அதிகாரங்களை கட்டுப்படுத்தவும் முயற்சிப்பதாக ஊடகங்களிலும், சமூகத்தின் சில தரப்பிலும் ஐயப்பாடு எழுந்துள்ளதை சுட்டிக்காட்டினார். ஆனால், இந்த ஐயப்பாடு, ஆதாரமற்றது என்று குறிப்பிட்ட அமைச்சர், மாறாக, கடந்த நான்கு ஆண்டுகளில், அரசு ஆளுகையில் மேலும் வெளிப்படைத்தன்மை மற்றும் பொறுப்புணர்வுடன் குடிமக்களின் பங்களிப்பை அதிகரிப்பதற்கான நடவடிக்கைகளை மத்திய அரசு மேற்கொண்டு வருவதாகவும் தெரிவித்தார்.


    ஊழல் தடுப்பு திருத்தச் சட்டம் - 2018 பற்றிய கேள்விக்கு பதில் அளித்த அமைச்சர், ஊழலை துளியும் பொறுத்துக் கொள்வதில்லை என்ற கொள்கையைத்தான் மத்திய அரசு பின்பற்றி வருவதாகவும் புதிய சட்டத்திருத்தம் மூலம், ஊழல் நடைமுறைகள் முற்றிலுமாக கட்டுப்படுத்தப்படும் என்றும் தெரிவித்தார்.


    அரசின் உயர் பதவிகளுக்கு நேரடி நியமனம் மேற்கொள்ளப்படுவது பற்றி குறிப்பிட்ட திரு.ஜிதேந்திர சிங், கடந்த காலங்களிலும் இதுபோன்ற நடைமுறை பின்பற்றப்பட்டதாகவும், இந்த நடைமுறையின் நோக்கத்தை நிறைவேற்றவும், வல்லுனர்களை அரசு துறைகளுக்கு கொண்டுவருவதற்கான நடைமுறைகளை முறைப்படுத்துவதற்கான முயற்சிகளைத்தான் தற்போதைய அரசு மேற்கொண்டுவருவதாகவும் அவர் தெரிவித்தார்.


    *****

    
    
    (Release ID: 1544141) Visitor Counter : 36
    
    
      Read this release in: English