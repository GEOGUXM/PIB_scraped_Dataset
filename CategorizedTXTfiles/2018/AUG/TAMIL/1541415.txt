      ரெயில்வே அமைச்சகம்

      ரயில்வே விளையாட்டு வீரர்களுக்கான புதிய பதவி உயர்வு கொள்கைக்கு திரு. பியூஷ் கோயல் ஒப்புதல்
      Posted On: 02 AUG 2018 12:48PM by PIB Chennai


    ரயில்வேயில் பணிபுரியும் விளையாட்டு வீரர்களுக்கான புதிய பதவி உயர்வு கொள்கைக்கு ரயில்வே, நிலக்கரித் துறை மற்றும் நிதியமைச்சர் திரு. பியூஷ் கோயல் ஒப்புதல் அளித்துள்ளார். இதன்படி ஒலிம்பிக்கில் பதக்கம், பட்டம் வெல்லும் விளையாட்டு வீரர்களுடன், பத்மஸ்ரீ விருது பெற்ற விளையாட்டு வீரர்கள் மற்றும் பயிற்சியாளர்களும் அதிகாரிகளாக பதவி உயர்வு பெறுவார்கள்.


    விளையாட்டு வீரர்களின் திறமைக்கு அங்கீகாரம் அளிக்கும் வகையில், ஒலிம்பிக் போட்டிகளில் இரண்டு முறை பங்கேற்றவர்கள், ஆசிய விளையாட்டுப் போட்டிகள் மற்றும் காமன்வெல்த் போட்டிகளில் பதக்கம் வென்றவர்களுக்கு, அதிகாரிகள் அளவிலான பதவி உயர்வு வழங்க தற்போது முடிவு செய்யப்பட்டுள்ளது. மேலும் அர்ஜூனா, ராஜீவ் காந்தி கேல் ரத்னா விருது பெறும் ரயில்வே விளையாட்டு வீரர்களுக்கும் இந்தப் பதவி உயர்வு பொருந்தும்.


    விளையாட்டு வீரர்களின் திறமையை வெற்றிகரமாக பயன்படுத்தும் பயிற்சியாளர்களின் பங்களிப்பும் உரிய முறையில் அங்கீகரிக்கப்படும். ஒலிம்பிக், உலகக் கோப்பை, உலகச் சாம்பியன் பட்டம், ஆசிய விளையாட்டுப் போட்டிகள், காமன்வெல்த் போட்டிகளில் குறைந்தபட்சம் 3 பதக்கங்களை வெல்லும் விளையாட்டு வீரர்களின் பயிற்சியாளர்களும், ஒலிம்பிக் போட்டியில் குறைந்தபட்சம் ஒரு பதக்கம் வெல்லும் வீரரின் பயிற்சியாளர்களும் அதிகாரி அந்தஸ்த்தில் பதவி உயர்வு பெற தகுதி பெறுவார்கள்.


    இந்த தாராளமயமாக்கப்பட்ட பதவி உயர்வு கொள்கை நாட்டின் விளையாட்டு வீரர்களுக்கும், பயிற்சியாளர்களுக்கும் ஊக்கமளிக்கும். மேலும், விளையாட்டுத் துறையை மேம்படுத்தும் ரயில்வேயின் உறுதிப்பாட்டையும் இது விளக்கும்.


    2018 காமன்வெல்த் போட்டிகளில் பதக்கம் வென்றவர்களுக்கு கடந்த ஏப்ரல் மாதம், தேசிய ரயில் அருங்காட்சியகத்தில், ரயில்வே விளையாட்டு மேம்பாட்டு வாரியம் ஏற்பாடு செய்திருந்த பாராட்டு விழாவில், ரயில்வே தடகளப் போட்டியாளர்களின் நியாயமான விருப்பங்களை நிறைவேற்றும் வகையில் மேம்பாட்டுக் கொள்கை விரைவில் வகுக்கப்படும் என்று திரு. பியூஷ் கோயல் அறிவித்தார். பதக்கம் பெறுபவர்களுடன் விளையாட்டுத் துறையில் பெரும் திறமைகளை வெளிப்படுத்தும் முயற்சியில் ஈடுபடுபவர்களும் கவுரவப்படுத்தப்படுவார்கள் என்று அவர் கூறினார். வெற்றிகரமான விளையாட்டு வீரர்களை உருவாக்கும் பயிற்சியாளர்களின் பங்கையும் அமைச்சர் பாராட்டினார்.


    ******

    
    
    (Release ID: 1541415) Visitor Counter : 40
    
    
      Read this release in: English , Marathi , Hindi , Bengali , Malayalam