      கப்பல் போக்குவரத்து அமைச்சகம்

      கேரளாவுக்கு உதவும் கப்பல்துறையினர்
      நாட்டின் பல்வேறு பகுதிகளிலிருந்தும் கடல் வழியாக கொச்சிக்கு வரும் நிவாரணப் பொருட்கள்

      Posted On: 21 AUG 2018 6:08PM by PIB Chennai

    பெருமழை – வெள்ளத்தால் உருக்குலைந்த கேரளாவுக்கு, நிவாரணப் பொருட்களைக் கடல் வழியாக கொச்சி துறைமுகத்திற்கு கொண்டு வருவதற்கான நடவடிக்கைகளை மத்திய அரசின் கப்பல்துறை மேற்கொண்டுள்ளது. இதற்கென கொச்சித் துறைமுகப் பொறுப்புக் கழகம் எர்ணாகுளம் மற்றும் மட்டாஞ்சேரியில் உள்ள இரண்டு சரக்கு இறக்கும் தளங்களை ஒதுக்கியுள்ளது. இந்த இரண்டு தளங்களிலும் கேரளாவுக்கு நிவாரணப் பொருட்களை ஏற்றிவரும் கப்பல்களை நிறுத்த வசதி செய்யப்பட்டுள்ளது. அத்துடன், மருந்து மற்றும் நிவாரணப் பொருட்களை இறக்கி வைக்க ஏதுவாக இரண்டு சரக்குக் கிடங்குகளும் ஒதுக்கப்பட்டுள்ளன.


    தூத்துக்குடி வ.உ.சிதம்பரனார் துறைமுகம், புது மங்களூர், சென்னை மற்றும் எண்ணூர் காமராஜர் துறைமுகங்களிலிருந்து அனுப்பப்படும் நிவாரணப் பொருட்கள், தூத்துக்குடி வ.உ.சி துறைமுகத்தில் மொத்தமாக சேகரிக்கப்பட்டு, அங்கிருந்து கொச்சித் துறைமுகத்திற்கு அனுப்பி வைக்கப்படுகின்றன.


    மும்பையிலிருந்து கடற்படைக்குச் சொந்தமான ஐ.என்.எஸ். தீபக் கப்பல் மூலம் 800 டன் தூய்மையான குடிநீர் மற்றும் 18 டன் மளிகைப் பொருட்கள் கொச்சிக்கு கொண்டுவரப்பட்டுள்ளன. பின்னர் அங்கிருந்து, பாதிக்கப்பட்ட பகுதிகளுக்கு குடிநீர் அனுப்பி வைக்கப்படுகிறது. இதேபோன்று, கச்சா எண்ணெய் உள்ளிட்ட எரிபொருட்களும் கப்பல் மூலம் கொச்சிக்குக் கொண்டுவரப்பட்டுள்ளது.


    கப்பல் துறையினரின் இந்த நடவடிக்கைகளை, மத்திய கப்பல் மற்றும் சாலைப் போக்குவரத்துத்துறை அமைச்சர் திரு. நிதின் கட்கரி பாராட்டியுள்ளார்.


    --------------

    

    
    (Release ID: 1543570) Visitor Counter : 45
    
    
      Read this release in: English , Bengali , Malayalam