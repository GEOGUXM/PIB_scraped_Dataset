      தேர்தல் ஆணையம்

      தேர்தல் சீர்திருத்தங்கள் தொடர்பாக அரசியல் கட்சிகளுடன் தேர்தல் ஆணையம் ஆலோசனை
      Posted On: 27 AUG 2018 7:42PM by PIB Chennai


    தலைமைத் தேர்தல் ஆணையர் திரு.ஓ.பி.ராவத், தேர்தல் ஆணையர்கள் திரு. சுனில் அரோரா மற்றும் திரு. அசோக் லாவாசா ஆகியோர் அடங்கிய இந்திய தேர்தல் ஆணையம், தேர்தல் தொடர்பான பல்வேறு அம்சங்கள் குறித்து, அங்கீகரிக்கப்பட்ட அனைத்து தேசிய மற்றும் மாநில கட்சிகளுடன், விரிவான கலந்துரையாடல் கூட்டத்தை புதுதில்லியில் இன்று (27.08.2018) நடத்தியது. இக்கூட்டத்தில் ஏழு தேசிய கட்சிகள் மற்றும் 34 மாநில கட்சிகளின் பிரதிநிதிகள் கலந்து கொண்டனர்.


    கூட்டத்தில் தொடக்கவுரையாற்றிய தலைமைத் தேர்தல் ஆணையர் திரு.ஓ.பி. ராவத், நம் நாட்டின் தேர்தல் நடைமுறைகளை, வலுவானதாகவும், நேர்மையானதாகவும், நம்பகத் தன்மையுடையதாகவும் மாற்றுவதற்காக அரசியல் கட்சிகள் தெரிவிக்கும் கருத்துகளைத் தேர்தல் ஆணையம் மிகுந்த மதிப்புடன் வரவேற்பதாகக் கூறினார். அரசியல் கட்சிகள் நன்கொடை பெறுவதில் வெளிப்படைத்தன்மை, சமூக ஊடகங்கள் உள்ளிட்ட அனைத்து ஊடகங்களின் மேலாண்மை, வாக்குப்பதிவு மற்றும் வாக்கு எண்ணிக்கை தொடர்பான நடவடிக்கைகளில் நம்பகத்தன்மையை ஏற்படுத்துவது குறித்தும், இந்திய ஜனநாயகத்தை உலகிற்கே வழிகாட்டியானதாக மாற்றுவதற்கு தேவையான கருத்துக்களைத் தெரிவிக்குமாறும் தேர்தல் ஆணையம் அரசியல் கட்சிகளை கேட்டுக் கொண்டது.


    தகவல் தொழில்நுட்ப முன்னேற்றம் மற்றும் புதிய ஊடகங்களின் வருகையால் உலகம் முழுவதும் உள்ள ஜனநாயக நாடுகள் எதிர்கொள்ளும் சவால்களைச் சுட்டிக்காட்டிய தலைமைத் தேர்தல் ஆணையர், இதுபோன்ற தலையீடுகளைத் தடுக்க தேவையான முன்முயற்சிகளை தேர்தல் ஆணையம் மேற்கொண்டுள்ளதாகவும் கூறினார். இதுபோன்ற மற்றும் பிற சவால்களை உறுதியுடன் எதிர்கொள்ளவும் தேர்தலை நேர்மையாகவும், நியாயமானதாகவும் நடத்தி முடிக்கவும் தேவையான ஆலோசனைகளையும், ஆதரவையும் வழங்குமாறும் அவர் அரசியல் கட்சிகளைக் கேட்டுக் கொண்டார். முழுமையான வாக்காளர் பட்டியல் தயாரிப்பதில் தேர்தல் ஆணையத்திற்கு முழு ஒத்துழைப்பு வழங்குவதாக கூட்டத்தில் பங்கேற்ற அரசியல் கட்சிகள் உறுதியளித்தன.


    மாற்றுத்திறனாளி வாக்காளர்கள் உட்பட அனைத்து வாக்காளர்களையும் உள்ளடக்கிய தேர்தல் நடைமுறைகளை உருவாக்கும் தேர்தல் ஆணையத்தின் முயற்சிகளுக்கும் அனைத்து கட்சிகளும் பாராட்டு தெரிவித்தன. நடைமுறைச் சார்ந்த வாக்காளர் கல்வி மற்றும் தேர்தல் நடைமுறைகளின்படி, வாக்காளர்களிடம் விழிப்புணர்வை அதிகப்படுத்தவும் தேர்தலில் அதிக அளவு பங்கேற்கச் செய்வதற்கும் தேர்தல் ஆணையம் மேற்கொண்டுள்ள நடவடிக்கைகளுக்கும் அனைத்து கட்சிகளும் ஆதரவு தெரிவித்தன.


    வாக்காளர் பட்டியலை திறமையான முறையில் கையாள ஏதுவாக, வாக்காளர் பட்டியலுடன் ஆதார் எண்ணை இணைக்க வேண்டும் எனவும், அரசியல் கட்சிகள் தேர்தல் ஆணையத்திடம் வலியுறுத்தின.


    மேலும், பணம் கொடுத்து செய்தி வெளியிடுவது குறித்து கவலை தெரிவித்த அரசியல் கட்சிகள், இந்தப்போக்கை தடுக்க இதனை தேர்தல் விதிமீறலாக அறிவிக்குமாறும் கேட்டுக் கொண்டன.


    தூர்தர்ஷன் மற்றும் அகில இந்திய வானொலியைப் போல, தனியார் ஊடகங்களிலும் அரசியல் கட்சிகளுக்கு தேர்தல் பிரச்சாரத்திற்கு நேரம் ஒதுக்க நடவடிக்கை எடுக்குமாறும் தேர்தல் ஆணையத்திற்கு அரசியல் கட்சிகள் கோரிக்கை விடுத்தன.


    கூடுதல் விவரங்களுக்கு www.pib.nic.in . என்ற வலைதளத்தைப் பார்க்கவும்.


    *****

    
    
    (Release ID: 1544131) Visitor Counter : 315
    
    
      Read this release in: English , Urdu , Bengali