      PIB Headquarters

      சென்னை பரங்கிமலை ரெயில் நிலையத்தில் ஏற்பட்ட விபத்தில் 5 பேர் உயிரிழந்த சம்பவம் ரெயில்வே பாதுகாப்பு ஆணையர் அறிக்கை தாக்கல்
      Posted On: 27 AUG 2018 5:25PM by PIB Chennai


    சென்னை பரங்கிமலை ரயில் நிலையத்தில் கடந்த மாதம் நடைபெற்ற விபத்தில் 5 பேர் உயிரிழந்தனர். 4 பேர் படுகாயமடைந்தனர். இச்சம்பவம் குறித்து விசாரணை நடத்திய ரெயில்வே பாதுகாப்பு ஆணையர் திரு. கே. ஏ. மனோகரன், தனது அறிக்கையை தாக்கல் செய்துள்ளார்.


    சென்னை கடற்கரையிலிருந்து திருமால்பூர் சென்று கொண்டிருந்த ரயில், மாற்றுப்பாதையில் திருப்பிவிடப்பட்டதாலும், நீண்ட நேரம் ரயில் இயக்கப்படாத காரணத்தால் அளவுக்கு அதிகமான பயணிகள் ரயிலில் ஏறியதாலும் ரயில் பெட்டிக்கு வெளியில் தொங்கிக் கொண்டு சென்றதால், ரயில் பாதை அருகே அமைக்கப்பட்டிருந்த தடுப்புச்சுவரில் மோதி உயிரிழந்தனர். பலர் படுகாயம் அடைந்தனர்.


    இதுபற்றி ரயில்வே பாதுகாப்பு ஆணையர் திரு கே. ஏ. மனோகரன், விபத்து நடந்த இடத்தை நேரில் ஆய்வு செய்து விசாரணை செய்து முதல் கட்ட தகவல் திரட்டினார். பின்னர் விபத்தை நேரில் கண்ட சாட்சிகள் மற்றும் ரெயில்வே அதிகாரிகளுடன் விசாரணை மேற்கொண்டார். அதைத் தொடர்ந்து இந்த விபத்து குறித்த முதல்கட்ட அறிக்கையை தாக்கல் செய்துள்ளார்.


    26 பக்கங்கள் கொண்ட இந்த அறிக்கையில், விபத்துக்கான காரணம் பொறியியல் கட்டுமானம் மற்றும் பராமரிப்பில் பிழை மற்றும் பயணிகள் பயணம் செய்த விதத்தில் ஏற்பட்ட பிழை காரணமாக நடைபெற்ற விபத்து என கண்டறியப்பட்டு வகைப்படுத்தப்பட்டுள்ளது.


    ரயில் பெட்டிக்கு வெளியே தொங்கிக் கொண்டு பயணம் செய்த பயணிகள், பக்கவாட்டு சுவற்றில் மோதி கீழே விழுந்த போது மற்ற பயணிகளையும் பிடித்து இழுத்து விழச்செய்தனர் என்று அந்த அறிக்கையில் குறிப்பிடப்பட்டுள்ளது.


    கடந்த ஜூலை 24 ஆம் தேதி காலை மாம்பலம் ரயில் நிலையம் அருகில் உயர் அழுத்த ரயில் மின்சார கம்பி அறுந்து விழுந்த காரணத்தால், ரயில் போக்குவரத்து பாதிக்கப்பட்டது. சென்னை கடற்கரையிலிருந்து தாம்பரம் நோக்கி செல்லும் ரயில்கள், அதிவேக ரயில்களுக்கான பாதை வழியாக திருப்பிவிடப்பட்டன.


    சென்னை கடற்கரையிலிருந்து திருமால்பூர் செல்லவேண்டிய புறநகர் ரயில் 52 நிமிடங்கள் தாமதமாக காலை 8.26 மணிக்கு பரங்கிமலை ரயில் நிலையத்தை நெருங்கியது. விரைவு ரயில்கள் செல்லும் ரயில் பாதை மற்றும் புறநகர் ரயில்கள் செல்லும் ரயில் பாதை இடையே அமைக்கப்பட்டிருந்த தடுப்புச்சுவர் மீது தொங்கிக் கொண்டு வந்த பயணிகள் மோதினார்கள்.


    மேற்படி ரயிலில் 1,168 பயணிகள் மட்டுமே பயணம் செய்ய முடியும். ஆனால், சம்பவம் நடைபெற்ற தினத்தன்று சுமார் 2,200 பயணிகள் பயணித்திருக்கக் கூடும் என்று ரயில்வே வணிகத்துறை கணக்கிட்டுள்ளது.


    ரயில் நிலையத்தில் ரயில் நிற்பதற்காக வேகம் குறைக்கப்பட்டு நிறுத்தப்பட்டது. மொத்தம் 10 பயணிகள் சுவர் மோதி கீழே விழுந்துள்ளனர். அவர்களில் 3 பேர் சம்பவ இடத்திலேயே உயிரிழந்தனர், ஒருவர் மருத்துவமனைக்கு செல்லும் வழியில் உயிரிழந்தார். மற்றொருவர் சிகிச்சை பலனின்றி இரண்டு நாட்களுக்குப்பின் உயிரிழந்தார். மேலும் படுகாயமடைந்த 4 பேர் மருத்துவமனையில் அனுமதிக்கப்பட்டனர்.


    இந்த விபத்து காரணமாக ரயிலுக்கு எந்த சேதமும் ஏற்படவில்லை. சில பெட்டிகளில் மின் சாதனங்கள் சேதமடைந்த வகையில் ரூ.294 மட்டும் இழப்பு ஏற்பட்டதாகவும் விசாரணையில் தெரியவந்தது.


    இந்த விபத்து பயணிகள் ரயில் பெட்டிக்கு வெளியே தொங்கிக் கொண்டு பயணம் செய்த காரணத்தால், இரண்டு ரயில் பாதைகளுக்கு நடுவே அமைக்கப்பட்டிருந்த தடுப்புச்சுவரில் மோத வேண்டிய நிலை ஏற்பட்டது என்று இந்த விபத்தின் விசாரணை அதிகாரியும், ரயில்வே பாதுகாப்பு ஆணையருமான மனோகரன் தமது அறிக்கையில் தெரிவித்துள்ளார்.


    மேலும் இதுபோன்ற விபத்துகளை தவிர்க்க பல்வேறு பரிந்துரைகளையும் வழங்கியுள்ளார்.

     1. கூட்ட நேரங்களில் பயணிகள் நெரிசலை சமாளிக்க புறநகர் மின்சார ரயில்களின் இருக்கைகள் கூடுதல் பயணிகளை ஏற்றுவதற்கு வசதியாக மெட்ரோ ரயில்களில் இருப்பது போல் நீளவாக்கில் அமைக்க வேண்டும்.
     2. ரயில் பாதைகளை கடப்பதாலும், ரயிலில் தொங்கிக் கொண்டு பயணம் செய்வதாலும் ஏற்படக்கூடிய அபாயங்கள் குறித்து பள்ளி மற்றும் கல்லூரி மாணவர்களிடையே விழிப்புணர்வு நிகழ்ச்சி நடத்தப்பட வேண்டும்.
     3. பிரதான ரயில் நிலையங்களிலும், நடைபாதைகளிலும் பயணிகள் கூட்டத்தை சமாளிக்கவும், பயணிகள் ரயில் பெட்டிகளில் தொங்கிக் கொண்டு பயணம் செய்வதைத் தடுக்கவும் ரயில்வே பாதுகாப்புப் படை வீரர்கள் அதிக அளவில் ஈடுபடுத்தப்பட வேண்டும்.
     4. படிகளில் பயணம் செய்பவர்களிடம் அபராதம் வசூலிப்பது தீவிரப்படுத்தப்பட வேண்டும் / கடுமையாக்கப்பட வேண்டும்.
     5. புறநகர் ரயில்களில் தானாக கதவு மூடிக்கொள்ளும் வசதிகள் ஏற்படுத்தப்பட வேண்டும்.
     6. விபத்தில் பலியானவர்களின் உறவினர்கள் மற்றும் காயமடைந்த பயணிகளுக்கு உரிய இழப்பீடு வழங்கப்பட வேண்டும். ஏனெனில் அவர்கள் உண்மையான பயணிகள், அவர்களின் பாதுகாப்பு ரயில்வேயின் பொறுப்பு என்பன உள்ளிட்ட பரிந்துரைகளை ரயில்வே பாதுகாப்பு ஆணையர் கே. ஏ. மனோகரன் வழங்கியுள்ளார்.

    *****


    ரெசின் / உமா

    
    
    (Release ID: 1544047) Visitor Counter : 75
    
    
    
    
    

6.