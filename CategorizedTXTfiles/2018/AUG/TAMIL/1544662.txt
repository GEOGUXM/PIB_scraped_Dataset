      குடியரசுத் தலைவர் செயலகம்

      இந்திய வருவாய் பணி (சுங்கம் மற்றும் கலால்) தகுதிகாண் பருவ அதிகாரிகள் குடியரசுத் தலைவரைச் சந்தித்தனர்
      Posted On: 30 AUG 2018 12:49PM by PIB Chennai


    இந்திய வருவாய் பணி ( சுங்கம் மற்றும் கலால் ) யின் 68- ஆம் தொகுப்பைச் சேர்ந்த தகுதிகாண் பருவ அதிகாரிகள் குடியரசுத் தலைவர் திரு ராம் நாத் கோவிந்தை குடியரசுத் தலைவர் மாளிகையில் சந்தித்தனர் .


    இந்த அதிகாரிகளிடம் பேசிய குடியரசுத் தலைவர் , பன்னெடுங் காலமாக வரிகள்தான் ஆளுகையின் அடித்தளமாக அமைந்துள்ளன என்று குறிப்பிட்டார் . பழங்காலத்தில் மன்னர்களும் ஆட்சியாளர்களும் அவர்களது வரி முறையைக் கொண்டே மதிப்பிடப்பட்டனர். நாட்டின் வரி அமைப்பு நியாயமாகவும், திறம்பட்டதாகவும், நேர்மையாகவும், சமத்துவ தன்மை கொண்டதாகவும் இருக்க வேண்டும். கிராமப்புற, நகர்ப்புற பகுதிகளில் உள்கட்டமைப்பு வசதிகளை உருவாக்குதல், பள்ளிகள், மருத்துவமனைகள், பாதுகாப்பு கட்டமைப்புகள் போன்ற தேசிய மேம்பாட்டின் பல்வேறு அம்சங்களுக்கு நிதி திரட்டுவதற்கான வரி ஆதாரங்களை உறுதி செய்வது இந்திய வருவாய் பணி அதிகாரிகளின் முக்கிய கடமையாகும். இந்த அதிகாரிகள் தங்கள் கடமைகளை நிறைவேற்றும் போது நேர்மையாக சட்டத்திற்கு உட்பட்டு, வரி செலுத்துவோரை ஊக்குவிக்கும் விதமாகவும், வரி செலுத்துவோருக்கு எவ்வித இன்னலும் ஏற்படாத வகையிலும் செயல்பட வேண்டும் என்று குடியரசுத் தலைவர் கூறினார்.


    கடந்த ஆண்டு அரசு பொருட்கள் மற்றும் சேவைகள் வரி ஜிஎஸ்டியை அறிமுகம் செய்தது என்று குறிப்பிட்ட குடியரசுத் தலைவர், நாடு இதுவரை பார்த்த வரிகளில் இதுவே மிகவும் விரிவான சீர்திருத்த வரிமுறை என்றும் கூறினார். இந்த பெரிய சீர்திருத்தத்தை நாடெங்கும் சிறப்பாக அமல்படுத்துவது இந்திய வருவாய் சேவை (சுங்கம் மற்றும் மத்திய கலால்) அதிகாரிகளின் கடமையாகும் என்ற அவர், புதிய வரிமுறை குறித்து வரி செலுத்துவோருக்கு நன்கு எடுத்துரைக்க வேண்டும் என்றும் கேட்டுக் கொண்டார். ஜிஎஸ்டி வரிமுறை வெற்றிகரமாக செயல்படுத்தப்பட்டு, நாட்டின் பொருளாதாரத்திற்கும், நேர்மையாக வரி செலுத்துவோருக்கும் நன்மை அளித்திருப்பது மிகவும் திருப்தியளிக்கும் விஷயம் என்றும் குடியரசுத் தலைவர் தெரிவித்தார்.


    குடியரசுத் தலைவரின் முழு உரைக்கு www.pib.nic.in என்ற வலைதளத்தை பார்க்கவும்.


    ***

    
    
    (Release ID: 1544662) Visitor Counter : 91
    
    
      Read this release in: English , Marathi