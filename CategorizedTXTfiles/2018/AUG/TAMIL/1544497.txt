      வீட்டு வசதி மற்றும் நகர்ப்புற வறுமை ஒழிப்பு அமைச்சகம்

      வீடுகள் வாங்குவோருக்கு ஏற்படும் பிரச்சினைகளை தீர்ப்பதற்கு அரசு உறுதியுடன் உள்ளது: திரு. ஹர்தீப் பூரி
      Posted On: 29 AUG 2018 7:26PM by PIB Chennai


    வீடுகளை வாங்குபவர்களுக்கு ஏற்படும் பிரச்சினைகளுக்கு தீர்வுகளை வழங்குவதில் மத்திய அரசு உறுதியுடன் இருப்பதாக மத்திய வீட்டு வசதி மற்றும் நகர்ப்புற விவகாரங்கள் துறை இணையமைச்சர் (தனிப்பொறுப்பு) திரு. ஹர்தீப் சிங் பூரி கூறியிருக்கிறார். புதுதில்லியில் இன்று (29.08.2018) இந்திய தொழில்கள் கூட்டமைப்பு ஏற்பாடு செய்திருந்த “நிலம் சார்ந்த சொத்துக்கள் – வாய்ப்புகளும் சவால்களும்” என்ற பொருள் சார்ந்த நிகழ்ச்சியில் அமைச்சர் பேசினார். அரசு அளிக்கும் தீர்வுகளால் வீடு வாங்குவோர் இயன்ற விரைவில் அவற்றை வாங்க இயலும் என்று கூறினார். இந்தியாவின் மிகப் பெரிய நகர்ப்புற திட்டங்கள். அடிப்படை கட்டமைப்பு முதலீடுகளில் பெரிய முன்னேற்றம் மட்டுமன்றி சமுதாய குறியீடுகளை அடைவது மற்றும் சுற்றுச்சூழல் நோக்கங்களை நிறைவேற்றுவது ஆகியவற்றையும் இணைத்து செயல்படுவன என்று கூறினார்.


    பாதிக்கப்பட்ட வீடு வாங்குவோர் விஷயம் குறித்து உச்சநீதிமன்றம் விசாரணை மேற்கொண்டிருப்பதாகவும் அம்ராபளியில் முற்றுப்பெறாமல் உள்ள திட்டங்களை நிறைவு செய்வதற்கான சாத்தியக்கூறுகளை பொதுத்துறை நிறுவனமான தேசிய கட்டடங்கள் கட்டுமானக் கழகம் ஆராய வேண்டும் என்று அது கேட்டுக் கொண்டிருப்பதாகவும் அமைச்சர் தெரிவித்தார். இதனையடுத்து, வீடு வாங்க விரும்பும் ஆயிரக்கணக்கானவர்கள் விரைவில் தங்கள் சொந்த வீடுகளைப் பெற வாய்ப்பு ஏற்படும் என்றும் அவர் கூறினார்.


    வேலைவாய்ப்பைப் பொறுத்தவரை விவசாயத்திற்கு அடுத்தபடியாக கட்டுமானத் துறைதான் இரண்டாவது மிகப்பெரிய துறை என்றும், நாட்டின் பொருளாதாரத்தில் இந்தத்துறை முக்கியமான பங்கினை வகிப்பதுடன், மக்களின் கனவான சொந்த வீடு என்பதை நனவாக்கும் வகையில் அவர்களுக்கு உதவி வருகிறது என்று அமைச்சர் கூறினார். நாடு சுதந்திரம் அடைந்த பின், கடந்த 70 ஆண்டுகளாக நிலச்சொத்து துறையில் நாட்டில் கட்டுப்பாட்டு அமைப்பு ஏதும் இல்லை என்றும், 2016-ல் முதல் முறையாக நிலச் சொத்துக்கள் வரன்முறை மற்றும் மேம்பாட்டு சட்டம் 2016 பிரதமர் திரு. நரேந்திர மோடி தலைமையிலான தேசிய ஜனநாயக கூட்டணி அரசால் கொண்டுவரப்பட்டது என்றும் கூறினார். இந்தச் சட்டம் நம்பிக்கை, விதிகள், கட்டுப்பாடுகள் மற்றும் கட்டுப்பாட்டு மேற்பார்வை ஆகியவற்றை அடிப்படை அம்சங்களாக கொண்டது என்று அமைச்சர் கூறினார்.


    தமது அமைச்சகத்தின் பல்வேறு முக்கிய திட்டங்கள் மூலமாக ஒரு கோடி வீடுகளை கட்டி வருவதாகவும், 70 லட்சத்திற்கும் அதிகமான தனிநபர்கள் மற்றும் சமுதாய கழிவறைகளை ஏற்படுத்தி வருவதாகவும் நூறு சீர்மிகு நகரங்களை உருவாக்கி வருவதாகவும் அனைத்திற்கும் மேலாக குழாய் மூலமான குடிநீர் வசதி மற்றும் கழிவுநீர் அகற்றும் வசதி ஆகியவற்றுடன் கூடிய 500 முதல் நிலை நகரங்களை உருவாக்கும் திட்டம் கொண்டுவரப்பட்டிருப்பதாகவும் அமைச்சர் திரு. ஹர்தீப் சிங் பூரி கூறினார். இவை அனைத்தும் சுற்றுச்சூழல் பாதிப்புகள் ஏதுமின்றி நடைமுறைப்படுத்தப் படுவதாகவும், பசுமை கட்டடங்கள், மீட்டெழுச்சித்திறன் உள்ள அமைப்புகள் ஆகியவற்றுக்கு முன்னுரிமை தரும் அணுகுமுறைகளை பயன்படுத்தப்படுவதாகவும் அமைச்சர் கூறினார். வீடுகளை கட்டுவதில் புதிய மற்றும் மாற்று கட்டுமானத் தொழில்நுட்பங்கள் பயன்படுத்தப்படுவதாகவும், உள்ளூர் பருவநிலைக்கு ஏற்ற சுற்றுச்சூழலுக்கு உகந்த உள்ளூரிலேயே கிடைக்கும் பொருட்கள் பயன்படுத்தப்படுவதாகவும், இதனால் கட்டுமான செலவு குறைவதோடு, கார்பன் அடிப்படை கழிவுகள் குறைக்கப்படுவதாகவும் அமைச்சர் தெரிவித்தார்.


    *****

    
    
    (Release ID: 1544497) Visitor Counter : 65
    
    
      Read this release in: English