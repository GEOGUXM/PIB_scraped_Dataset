      குடியரசுத் துணைத் தலைவர் செயலகம்

      திட்டமிடுவோர், நாடாளுமன்ற உறுப்பினர்கள், ஊடகங்கள், கிராமப்புற இந்தியா சார்பாக சிந்திக்க வேண்டும்: குடியரசுத் துணைத் தலைவர்
      ஊரக புதுமைப்படைப்பாளர் தொடக்க நிலை நிறுவனங்கள் மாநாட்டை தொடங்கிவைத்தார்

      Posted On: 30 AUG 2018 1:51PM by PIB Chennai

    திட்டமிடுவோர், நாடாளுமன்ற உறுப்பினர்கள், ஊடகங்கள், கிராமப்புற இந்தியா சார்பாக வெளிப்படையான கருத்துடனும், ஒதுக்கீடு மனப்பான்மையுடனும் செயல்பட வேண்டும் என்று குடியரசுத் துணைத் தலைவர் திரு. எம். வெங்கையா நாயுடு கூறியிருக்கிறார். கிராமங்களுக்கு நிதி கிடைக்கச் செய்வதில் ஒதுக்கீட்டு மனப்பான்மையுடன் செயல்பட்டால்தான், நகர்ப்புற, கிராமப்புற இடைவெளி குறைந்து நாட்டின் ஒருங்கிணைந்த மேம்பாடு உறுதி செய்யப்படும் என்று அவர் கூறினார். கிராமப்புற புதுமைப் படைப்புகளுக்கு வங்கிகளும் முன்னுரிமை அளிக்க வேண்டும் என்று அவர் கேட்டுக் கொண்டார்.


    ஹைதராபாதில் இன்று (30.08.2018) தேசிய ஊரக மேம்பாடு மற்றும் பஞ்சாயத்து ராஜ் தேசிய நிறுவனத்தில் நடைபெற்ற கிராமப்புற புதுமை படைப்பாளர் தொடக்க நிலை நிறுவனங்கள் மாநாட்டை அவர் தொடங்கிவைத்து பேசினார். தெலங்கானா ஆளுநர் திரு.ஈ.எஸ்.எல். நரசிம்மன், தெலங்கானா துணை முதலமைச்சர் திரு. மொகமது மஹ்மூத் அலி, மத்திய ஊரக மேம்பாட்டுத் துறை இணையமைச்சர் திரு. ராம் கிருபால் யாதவ், மற்றும் பிரமுகர்கள் நிகழ்ச்சியில் பங்கேற்றனர்.


    “கிராமங்களுக்கு திரும்பச் செல்லுங்கள்” என்ற தேசப்பிதா மகாத்மா காந்தியடிகள் விடுத்த அழைப்பை பின்பற்றாதது குறித்து குடியரசுத் துணைத் தலைவர் ஆதங்கம் தெரிவித்தார். அடுத்தடுத்து வந்த அரசுகள் ஊரக மேம்பாட்டில் கவனம் செலுத்தி வந்த போதும், போதுமான கவனம் செலுத்தப்படவில்லை என்றும், அதனால் இரண்டு இந்தியாக்கள் உருவாகின்றன என்றும் கூறினார்.


    கல்வி, வேலைவாய்ப்பு, பொழுதுபோக்கு, சிறப்பான மருத்துவ வசதி, பொருளாதார வாய்ப்புகள் ஆகியவற்றை 5-E-கள் என்று குறிப்பிட்டு, இவை காரணமாகத்தான் கிராமங்களிலிருந்து நகரங்களை நோக்கி பெரிய அளவிலான குடிபெயர்வு ஏற்பட்டு வருவதை குடியரசுத் துணைத் தலைவர் குறிப்பிட்டார். கிராம, நகர்ப்புற இடைவெளியை கூடிய விரைவில் குறைக்க வேண்டும் என்றும், இதற்கென நகர்ப்புறங்களில் இருப்பது போன்ற வசதிகளை கிராமப்புறங்களில் ஏற்படுத்த வேண்டும் என்றும் அவர் கூறினார்.


    நமது பொருளாதாரத்தின் ஒட்டுமொத்த வளர்ச்சிக்கு வேலைவாய்ப்பு உருவாக்குதல் மிகவும் முக்கியமானது என்று கூறிய குடியரசுத் துணைத் தலைவர், அனைத்து வேலை வாய்ப்புகளையும் அரசு மட்டுமோ, அல்லது பெரிய தொழிற்சாலைகள் மட்டுமோ ஏற்படுத்திவிட முடியாது என்றார். குறு மற்றும் சிறு தொழில்கள் தொடக்க நிலை அமைப்பு முறையை கடைபிடித்து தொழில்நுட்பத்தை அதிகளவில் பயன்படுத்தி விரிவாக்கத்தையும், திறன் மேம்பாட்டையும் பெறவேண்டும் என்றும், அப்போதுதான் வேலைவாய்ப்பு உருவாக்குவதில் அவை முக்கிய பங்காற்ற முடியும் என்றும் அவர் கூறினார்.


    பின்னர், குடியரசுத் துணைத்தலைவர் கிராமப்புற புதுமை படைப்பாளர்கள் ஏற்பாடு செய்திருந்த கண்காட்சியை திறந்துவைத்தார். கண்காட்சியின் அரங்குகளுக்கு சென்று இளம் தொழில்முனைவோர் மற்றும் புதுமைப் படைப்பாளர் ஆகியோருடன் கலந்துரையாடினார். இந்த இரண்டு நாள் மாநாட்டில் தொடக்க நிலை புதுமைப் படைப்பாளர் சுமார் 150 பேர் மற்றும் நிபுணர்கள் பங்கேற்கின்றனர்

    
    
    (Release ID: 1544666) Visitor Counter : 65
    
    
      Read this release in: English