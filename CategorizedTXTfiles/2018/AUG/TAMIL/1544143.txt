      சுகாதாரம் மற்றும் குடும்ப நலத்துறை அமைச்சகம்

      பிரதம மந்திரி ஜன் ஆரோக்கிய திட்டத்தில் திறன் மேம்பாட்டுக்கு ஒரு லட்சம் பேருக்குப் பயிற்சி: ஒப்பந்தம் கையெழுத்து
      Posted On: 27 AUG 2018 7:01PM by PIB Chennai


    பிரதம மந்திரி ஜன் ஆரோக்கிய யோஜனா (PMJAY) திட்டத்தில் திறன் மேம்பாட்டுக்காக ஒரு லட்சம் பேருக்குப் பயிற்சி அளிக்கும் வகையில் தேசிய திறன் மேம்பாட்டுக் கழகத்துக்கும் ( National Skill Development Corporation ) தேசிய சுகாதார முகமைக்கும் ( National Health Agency ) இடையே புரிந்துணர்வு ஒப்பந்தம் இன்று கையெழுத்தானது.


    தேசிய சுகாதார முகமையின் முதன்மைச் செயல் அலுவலர் டாக்டர் இந்து பூஷண், தேசிய திறன் மேம்பாட்டுக் கழகத்தின் மேலாண் இயக்குநர் திரு. மனிஷ்குமார் ஆகியோர் இந்த உடன்பாட்டில் கையெழுத்திட்டனர். இதற்கான நிகழ்ச்சியில் மத்திய திறன் மேம்பாட்டு அமைச்சர் திரு. தர்மேந்திர பிரதான், மக்கள் நல்வாழ்வு மற்றும் குடும்ப நலத் துறை அமைச்சர் திரு. ஜே.பி. நட்டா, சுகாதாரம் மற்றும் குடும்ப நலத் துறை இணையமைச்சர்கள் திரு. அஸ்வினி குமார் சவுபே, திருமதி அனுப்பிரியா பட்டேல் ஆகியோர் கலந்துகொண்டனர்.


    முன்னதாக மக்கள்நல்வாழ்வுத் துறை அமைச்சர் திரு. ஜே.பி. நட்டா பேசுகையில், “இந்த உடன்பாட்டில் 29 மாநிலங்களும் யூனியன் பிரதேசங்களும் கையெழுத்திட்டுள்ளன” என்றார்.


    இந்தப் புரிந்துணர்வு ஒப்பந்தத்தின்படி, தேசிய திறன் மேம்பாட்டுக் கழகம் ( NSDC ) ஆரோக்கிய மித்ராக்களுக்கு மிகச் சிறந்த தரமான பயிற்சியை அளிக்க வகை செய்யும். திறன் மேம்பாட்டு மையங்கள் ( Skill Development Centres ) பிரதம மந்திரி கவுஷல் கேந்திரங்கள் ( Pradhan Mantri Kaushal Kendras ) ஆகியவற்றின் மூலம் இப்பயிற்சி அளிக்கப்படும். இதற்காக நியமிக்கப்பட்ட ஆரோக்கிய மித்ராக்களுக்கு உரிய சான்றிதழ்கள் அளிக்கப்படும் .


    நிகழ்ச்சியில் பேசிய அமைச்சர் திரு. தர்மேந்திர பிரதான், “பிரதம மந்திரி ஜன் ஆரோக்கிய யோஜனா திட்டம் நாடு முழுவதும் 50 கோடி பேரின் உடல்நலத்தைப் பேணுவதற்கு உதவும் திட்டமாகும். இதன் வெற்றி நாட்டின் வெற்றியாகும்” என்றார்.


    இத்திட்டத்தைச் செயல்படுத்துவதற்காக, உரிய மேற்பார்வை, நவீன தொழில்நுட்பப் பயன்பாடு, புதிய நுணுக்கங்கள் கடைப்பிடிக்கப்படும். ஆரோக்கிய மித்ராக்களின் பங்களிப்பு மிகவும் முக்கியமானதாகும். அவர்கள் திட்டத்தின் செயல்பாட்டுக்கும் பலனாளிகளுக்கும் அவர்கள் சிறந்த பாலமாகத் திகழ்வார்கள். பிரதம மந்திரி ஜன் ஆரோக்கிய யோஜனா (PMJAY) திட்டம் வெற்றிகரமாகச் செயல்படுவதில் திறன் மேம்பாட்டு அமைச்சகத்தின் பங்களிப்பு முக்கியமானது.


    “பிரதம மந்திரி ஜன் ஆரோக்கிய யோஜனா (PMJAY) திட்டம் மிகச் சிறந்த திட்டமாகும். அதற்காக ஏராளமான அடித்தளப் பணிகள் மேற்கொள்ளப்பட்டு வருகின்றன. இத்திட்டத்தின் மூலம் 10கோடியே 74 லட்சம் நலிவடைந்த, கைவிடப்பட்டோருக்கு நிதிப் பாதுகாப்பு கிடைக்கும். அவர்களுக்கு இத்திட்டத்தின் மூலம் ஒவ்வொரு குடும்பத்துக்கும் ரூ. 5 லட்சம் கிடைக்கும். தரமான நலத்தை அளிப்பதில் ஆரோக்கிய மித்ராக்களுக்குப் பெரும் பங்கு இருக்கிறது” என்று அமைச்சர் திரு. ஜே.பி. நட்டா கூறினார்.


    ***************

    
    
    (Release ID: 1544143) Visitor Counter : 154
    
    
      Read this release in: English , Marathi , Bengali , Bengali