      PIB Headquarters

      தென்மண்டல ஏற்றுமதி வாய்ப்புகளை வெளிக்கொண்டுவரும் ‘ஆஹார்’ உணவுத் திருவிழா, சென்னை வர்த்தக மையத்தில் ஆகஸ்ட் 23-முதல் தொடங்குகிறது
      Posted On: 20 AUG 2018 6:26PM by PIB Chennai


    சர்வதேச உணவு மற்றும் விருந்தோம்பல் திருவிழாவான 12-வது ‘ஆஹார்’ கண்காட்சிக்கு இந்திய தொழில் மேம்பாட்டு நிறுவனம் மற்றும் தமிழ்நாடு தொழில் மேம்பாட்டு நிறுவனம் ஆகியவை கூட்டாக ஏற்பாடு செய்துள்ளன. மத்திய அரசின் உணவுப் பதப்படுத்தல் தொழில்துறை மற்றும் வேளாண்மை & பதப்படுத்தப்பட்ட உணவுப் பொருள் ஏற்றுமதி மேம்பாட்டு ஆணையத்தின் ஒத்துழைப்புடன் நடத்தப்படும் இந்த கண்காட்சி, சென்னை நந்தம்பாக்கம் வர்த்தக மையத்தில், 2018, ஆகஸ்ட் 23-முதல் 25-வரை நடைபெறவுள்ளது.


    இந்த ஆண்டு, இந்த விழாவை சென்னை வர்த்தக மையத்தின் அரங்கு எண்.3-ல் 2018, ஆகஸ்ட் 23 அன்று காலை 10.30 மணிக்கு தமிழக அரசின் கூட்டுறவு, உணவு & நுகர்வோர் பாதுகாப்புத் துறை செயலாளர் திரு.குமார் ஜெயந்த் இ.ஆ.ப., தொடங்கி வைக்கவுள்ளார்.


    இந்தியாவைச் சேர்ந்த 80 முன்னணி தொழில் நிறுவனங்களின் உற்பத்திப் பொருட்களான பதப்படுத்தப்பட்ட உணவு வகைகள், உணவுப் பதப்படுத்தும் சாதனங்கள், உணவு சுவையூட்டிகள் மற்றும் விருந்தோம்பல் மற்றும் உணவகப் பொருட்கள் விநியோகம் தொடர்பான பொருட்கள், சென்னை ஆஹார் கண்காட்சியில் காட்சிப்படுத்தப்படவுள்ளன.


    உணவுப் பதப்படுத்துதல் மற்றும் வேளாண் சார்ந்த தொழில்துறையில், அதிக அளவில் முதலீடு மற்றும் ஏற்றுமதி செய்வதற்கான இடமாக தென்மண்டலம் உருவாகி வருகிறது. குறிப்பாக ஆஹார் சென்னை கண்காட்சி, பிரதமரின் ‘இந்தியாவில் உற்பத்தி’, ‘திறன் இந்தியா’, ‘தொடங்கிடு இந்தியா’, மற்றும் ‘எழுந்திடு இந்தியா’ போன்ற இயக்கங்கள் மற்றும் சீர்திருத்தங்கள் தொடர்பான நோக்கத்தை நிறைவேற்றும் விதமாக நடைபெறவுள்ளது.


    உணவுப் பதப்படுத்துதல் மற்றும் விருந்தோம்பல் தொழிலுக்கு உகந்த இடமாக தென்மண்டலம் திகழ்வதால், உணவுத் துறை சார்ந்த தொழில்களை தொடங்குவதற்கான வாய்ப்புகளைக் கண்டறிந்து, வர்த்தக நடவடிக்கைகளை ஊக்குவிப்பதற்கான பெரும் வாய்ப்புகள் உள்ளன. இந்திய ஓட்டல் மற்றும் உணவக சாதனங்கள் உற்பத்தியாளர் சங்கம், இந்திய விருந்தோம்பல் தொழில் நிறுவனங்கள் சங்கம் & இந்திய விருந்தோம்பல் ஆதரவு சங்கம், இந்திய வேளாண் & உணவுப் பதப்படுத்தும் இயந்திரச் சாதனங்கள் & தொழில்நுட்ப வல்லுநர்கள் சங்கம், இந்திய இனிப்பு & காரவகை உற்பத்தியாளர்கள் கூட்டமைப்பு மற்றும் இந்திய உணவு சுவையூட்டிகள் உற்பத்தியாளர்கள் & விநியோகஸ்தர்கள் சங்கம் ஆகியவை இந்த விழாவுக்கு இணை ஏற்பாட்டாளர்களாக உள்ளன.


    இந்த கண்காட்சியை தினந்தோறும் காலை 10 மணிமுதல் மாலை 6 மணிவரை பார்வையிடலாம்.


    -------------

    
    
    (Release ID: 1543444) Visitor Counter : 113