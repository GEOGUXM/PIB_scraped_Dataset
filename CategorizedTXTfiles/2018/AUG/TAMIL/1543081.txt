      குடியரசுத் தலைவர் செயலகம்

      இந்தியாவின் 72 வது சுதந்திரதினத்தை முன்னிட்டு குடியரசுத்தலைவர் ராம்நாத் கோவிந்த் ஆற்றிய உரை
      Posted On: 14 AUG 2018 7:48PM by PIB Chennai


    எனது அருமை சக குடிமக்களே :


    நாடு சுதந்திரம் பெற்று 71 ஆண்டுகள் நிறைவுற்ற இந்நாளில் உங்கள் அனைவருக்கும் எனது வாழ்த்துக்கள் . நாளை நாம் நமது 72 வது சுதந்திரதினத்தை கொண்டாடவிருக்கிறோம் . நாட்டில் வாழும் இந்திய மக்களுக்கும் , உலகின் இதர பகுதிகளில் வாழும் இந்தியருக்கும் ஆகஸ்ட் 15 புனிதநாள் . அன்றைய நாளில் நாம் பணியாற்றும் இடங்களிலும் நகராட்சிகளிலும் ஊராட்சிகளிலும் கல்லூரிகளிலும் பள்ளிகளிலும் வீடுகளிலும் அக்கம்பக்கத்திலும் மிகுந்த உற்சாகத்தோடு நமது தேசியக்கொடியை ஏற்றி வைக்கிறோம் . நமது மூவண்ணக்கொடி நம் நாட்டின் பெருமையை பறைசாற்றும் அடையாளமாகும் . நமது சுய நம்பிக்கையை அது தொடர்ந்து நினைவூட்டுகிறது . நமது முன்னோர்கள் பாடுபட்டு பெற்ற சுதந்திரத்தின் பலனை அனுபவிக்கும் நாளாகவும் அவர்களுக்கு நன்றி செலுத்தும் நாளாகவும் இந்த நாள் விளங்குகிறது . சுதந்திரம் பெற்றபின் நாம் நிறைவேற்றவேண்டிய தேசிய நிர்மாணம் மற்றும் விட்டுப்போன திட்டங்களை நமது இளைய தலைமுறையினர் நிறைவேற்றுவார்கள் என்ற நம்பிக்கை தரும் நாள் இது .


    1947 ஆகஸ்ட் 14 ம் தேதி நள்ளிரவில் 15 ம் தேதி நம் நாடு சுதந்திரம் பெற்றது . நமது சுதந்திரப்போராட்ட வீரர்களும் நமது மூதாதையர்களும் துணிவுடன் பல பத்தாண்டுகள் ஈடுபட்ட போராட்டங்கள் பல நூற்றாண்டுகள் செய்த தியாகம் ஆகியவற்றின் பலனாக கிடைத்ததே இந்த சுதந்திரம் . இந்த போராட்டத்தில் ஈடுபட்ட ஆண்களும் , பெண்களும் பிரத்யேக துணிவும் , தொலைநோக்கு பார்வையும் கொண்டிருந்தார்கள் . நாட்டின் பல்வேறு பகுதிகள் , பிரிவுகள் , சமுதாயங்கள் , சமூக பொருளாதார குழுக்கள் என்று அனைத்து தரப்பிலிருந்தும் வந்தவர்கள் அவர்கள் . தங்கள் சுயநலனுக்காக சமரசம் செய்துகொண்டு தங்கள் வாழ்வின் வசதியை அவர்கள் மேம்படுத்திக்கொண்டிருக்க முடியும் . ஆனால் , அவர்கள் அதை செய்யவில்லை . சுதந்திரமான இறையாண்மை மிக்க பன்முகத்தன்மை கொண்ட , சமத்துவ இந்தியாவை உருவாக்குவது என்று உறுதி எடுத்துக்கொண்டிருந்தார்கள் . ஆகஸ்ட் 9 ம் தேதி குடியரசுத்தலைவர் மாளிகையில் வெள்ளையனே வெளியேறு வருடாந்திர நிகழ்ச்சியின்போது அந்த சுதந்திரப்போராட்ட வீரர்களை கவுரவிக்கும் பெருமை எனக்கு கிட்டியது .


    அத்தகைய உயர்ந்த தேச பக்தர்கள் விட்டுச்சென்ற கொடையை நாம் பெற்றுள்ளோம் . நமக்கு அவர்கள் சுதந்திரத்தை மட்டும் விட்டுச்செல்லவில்லை . நமது சமுதாயத்தை மேம்படுத்தவும் கடைக்கோடி இந்தியருக்கும் அதிகாரம் வழங்குவதற்கும் வறுமை , சமூக பொருளதார ஏற்றத்தாழ்விலிருந்து விடுதலை பெறுவதற்கும் நிறைவேற்றவேண்டிய கடமைகளையும் அவர்கள் விட்டுச்சென்றுள்ளார்கள் . நாம் விடும் ஒவ்வொரு மூச்சும் அந்த மாவீரர்களுக்கு நமது மரியாதையையும் இன்னும் நிறை ‍ வேற்றாமல் விடப்பட்டுள்ள கடமைகளையும் நமக்கு நினைவூட்டுகின்றன .


    நமது சுதந்திரத்தை அரசியல்ரீதியாக பார்த்தால் 1947 ஆகஸ்ட் 15 ஒரு அத்தியாயத்தின் நிறைவு என்று கூறலாம் , அன்னிய ஏகாதிபத்தியத்தை எதிர்த்து நடத்திய அரசியல் போராட்டத்தின் உச்சக்கட்டம்தான் நாம் பெற்ற சுதந்திரம் . சுதந்திரம் என்பது ஒரு குறுகிய எல்லைக்குள் நிற்பதல்ல . அதற்கு இன்னும் ஆழமான பொருள் இருக்கிறது . சுதந்திரம் என்பது தொடர்ச்சியான , தடையற்ற முயற்சிக்கு வழிவகுப்பதாகும் . 1947 ம் ஆண்டு சுதந்திரம் பெற்று பல பத்தாண்டுகளை கடந்த பின்னரும் நமது சுதந்திரப்போராட்ட வீரர்களின் கனவை நாம் ஒவ்வொருவரும் நிறைவேற்ற முடியும் . நமது சுதந்திரத்தின் வரம்பையும் வாய்ப்பின் எல்லைகளையும் விரிவாக்குவதன் மூலம் சக இந்தியர்களுக்கும் நாம் நேசிக்கும் தாய்நாட்டிற்கும் பங்களிப்பை செலுத்த முடியும் .


    நமது விவசாயிகள் பல கோடி சக குடிமக்களுக்காக உணவு உற்பத்தியில் ஈடுபட்டுள்ளார்கள் . அவர்களின் முகம் கூட விவசாயிகளுக்கு தெரியாது . என்றாலும் நமது உணவு பாதுகாப்பையும் நமது குழந்தைகளுக்கு சத்தான உணவையும் வழங்குவதன் மூலம் நமது சுதந்திரத்தின் மாண்பை அவர்கள் உயர்த்தி பிடிக்கிறார்கள் . அந்த விவசாயிகளுக்கு தொழில்நுட்ப உதவியையும் உற்பத்தி உயர்வுக்கான கருவிகளையும் வருவாய் உயர்வுக்கான வழிகளையும் வழங்குவதன் மூலம் நமது சுதந்திரப்போராட்டத்தின் கோட்பாடுகளை நாம் உறுதி செய்கிறோம் .


    நமது ராணுவ வீரர்கள் , வெயில் - மழை , கடும் குளிர் போன்ற பருவநிலைகளிலும் மலை உச்சியிலும் வான்வெளியிலும் கடலிலும் நமது எல்லையை துணிவுடன் பாதுகாக்கிறார்கள் . வெளிநாட்டு அபாயத்திலிருந்து நமது நாட்டை பாதுகாத்து நமது சுதந்திரத் ‍ தை அவர்கள் உயர்த்தி பிடிக்கிறார்கள் . அந்த மாவீரர்களுக்கு சிறந்த ஆயுதங்களையும் தளவாடங்களையும் தங்குதடையின்றி வழங்குவதின் மூலம் அவர்களின் நலனை பாதுகாப்பதன் மூலம் நமது சுநத்திரப் போராட்டத்தின் கோட்பாடுகளை நாம் உறுதி செய்கிறோம் .


    நமது காவல்துறையும் துணை ராணுவப்படைகளும் பயங்கரவாத சவாலை துணிவுடன் எதிர்கொள்வதுடன் , சட்டம் ஒழுங்கை நிலைநாட்டுவது , வெள்ளம் சூழ்ந்த சமயத்தில் சாதாரண மக்களை கைகோர்த்து பத்திரமாக அழைத்து செல்வது என்ற பணிகளில் ஈடுபடுகிறார்கள் .


    அதன்மூலம் , நமது மக்களின் சுதந்திரம் பாதுகாக்கப்படுகிறது . அந்த வீரர்களின் பணி மேம்பாட்டுக்கும் தனிப்பட்ட தேவைகளுக்கும் உதவுவதன் மூலம் , நமது சுதந்திரப்போராட்டத்தின் கோட்பாடுகளை நாம் உறுதி செய்கிறோம் .


    நமது சமுதாயத்தில் மகளிருக்கு பிரத்யேக இடம் உள்ளது . நமது நாட்டின் சுதந்திரம் என்பது பெண்களின் சுதந்திரத்தை மேலும் விரிவாக்குவதையும் உள்ளடக்கியதாகும் . பெண்களை தாயாக , சகோதரியாக மகளாக அல்லது தனிப்பட்ட பெண்ணாக பார்த்தாலும், அவர்கள் தங்களுக்கேற்ற வாழ்க்கையை தேர்ந்தெடுத்துக்கொள்ளவும் தங்களின் வாய்ப்புகளை பாதுகாத்துக்கொள்ளவும் உரிமை உண்டு . நமது குடும்ப வாழ்விலும் உயர்கல்வி நிறுவனங்களிலும் பணியாற்றும் இடங்களிலும் அவர்கள் நம்பிக்கைக்குரிய செயல்பாட்டாளர்களாக விளங்க முடியும் . இதில் , எதை தேர்வு செய்வது என்பது அவர்களின் உரிமை . நாடு என்ற முறையிலும் சமுதாயம் என்ற முறையிலும் அவர்கள் அந்த உரிமையை தேர்வு செய்வதற்கான அதிகாரத்தை நாம் உறுதி செய்யவேண்டும் .


    மகளிர் நடத்தும் நிறுவனங்கள் , அவர்கள் தொடங்கியுள்ள தொழில்களுக்கு உரிய கடனுதவியை செய்து கொடுப்பதன் மூலமாகவும் லட்சக்கணக்கான வீடுகளில் சமையல் அறைக்கு எரிவாயு வழங்குவதன் மூலமாகவும் நமது சுதந்திரப்போராட்ட கோட்பாடுகளை உயர்த்தி பிடிக்க முடியும் . நமது இளைஞர்களும் இளம் பெண்களும் இந்தியாவின் எதிர்காலம் பற்றி நல்வாய்ப்புக்கு பிரதிநிதிகளாக திகழ்கிறார்கள் . நமது சுதந்திரப்போராட்டத்தில் இளைஞர்களும் முதியோரும் இணைந்து ஈடுபட்ட போதிலும் போராட்டத்தின் சக்தியாக திகழ்ந்தவர்கள் இளைஞர்கள்தான் . சுதந்திரத்தை பெறுவதற்கு அவர்கள் பல வழிகளை தேர்வு செய்தார்கள் . அவர்களின் உறுதியும் லட்சிய தாகமும் சுதந்திர இந்தியாவை , சிறந்த இந்தியாவை சமத்துவ இந்தியாவை படைப்பது என்பதில் எந்த சமரசத்திற்கும் இடமில்லை என்று உறுதி கொண்டிருக்கிறார்கள் .


    அந்த இளம்தலைமுறையின் திறமைகளை மேலும் மேம்படுத்தும் சுடரை நாம் ஏற்றியிருக்கிறோம் . திறன் வளர்ப்புக்கான உதவித்தொகை , தொழில்நுட்பம் , பொறியியல் , தொழில் முனைவு , படைப்பாற்றல் , அதற்கான சாதனங்கள் இசை பயிற்சி , மொபைல் செயலி உருவாக்கல் , விளையாட்டுகளில் சாதனை படைத்தல் என்று நமது இளைஞர்களின் எல்லையற்ற மனிதவள ஆற்றலை நாம் மேம்படுத்தி வருகிறோம் . இதன்மூலம் நமது சுதந்திரப்போராட்ட கோட்பாடுகளை உயர்த்தி பிடிக்கிறோம் .


    மேலும் பல சான்றுகள் இருக்கக்கூடும் என்றாலும் ஒருசிலவற்றையே நான் இங்கு கூறியுள்ளேன் . தனது கடமையை இதயசுத்தியுடன் ஆற்றும் ஒவ்வொரு இந்தியனும் தங்களின் தொழில் தர்மம் மூலம் சமுதாயத்திற்கு பங்களிப்பை செலுத்துகிறார்கள் . மருத்துவரானாலும் , செவிலியரானாலும் ஆசிரியரானாலும் , அரசு ஊழியரானாலும் , தொழிலாளியானாலும் , வர்த்தகரானாலும் தங்கள் பணியின் தர்மத்தை பாதுகாக்கிறார்கள் . தங்களை போற்றி பாதுகாத்து வளர்த்த வயதான தங்களின் பெற்றோரை பேணுவதில் கடைபிடிக்கும் தர்மம் மூலமாகவும் சுதந்திரத்தின் மாண்பு உயர்த்திப்பிடிக்கப்படுகிறது . அதன்மூலம் சுதந்திரத்தின் பலனையும் சேவையையும் சக இந்தியர்களுக்கு அவர்கள் வழங்குகிறார்கள் . தங்கள் கடமையை இதயசுத்தியுடன் நிறைவேற்றும் ஒவ்வொரு இந்தியரும் தனிப்பட்ட முறையிலும் பணி ரீதியிலும் சுதந்திரப்போராட்டத்தின் கோட்பாடுகளை உயர்த்தி பிடிக்கிறார்கள் . மற்றொருவர் வாழ்வில் குறுக்கிடாமலும் அடுத்தவர் இடத்தை ஆக்கிரமிக்காமலும் வாழ்பவர்களும் சுதந்திரப்போராட்ட கோட்பாடுகளை உயர்த்திப் பிடிக்கிறார்கள் என்று என்னால் துணிந்து கூற முடியும் . அது மிகச்சிறிய பணிதான் என்றாலும் நாம் அதனை பின்பற்றுவோம் .


    எனது அருமை சக குடிமக்களே :


    நான் இங்கே எடுத்துரைத்த கருத்துகள் கடந்த பத்து அல்லது இருபது ஆண்டுகளுக்கு முன்னர் பொருத்தமற்றவையாக இருந்திருக்கக்கூடும் . அது உண்மையும்கூட . இதுவரை நாம் சந்திக்காத மாறுபட்ட அனுபவத்தை சந்திக்கும் காலம் இது . நீண்டநாட்கள் காத்திருந்த லட்சியத்தை நிறைவேற்றும் தருணத்தில் நாம் நிற்கிறோம் . அனைவருக்கும் மின்வசதி , திறந்தவெளி கழிப்பிட முறைக்கு முடிவுகட்டல் , வீடற்ற நிலைக்கு முற்றுப்புள்ளி , வறுமை ஒழிப்பு ஆகியவை நாம் சாதிக்கக் கூடிய லட்சியங்கள்தான் . அந்த லட்சியத்தை நிறைவேற்றும் முக்கிய தருணத்தில் நாம் நிற்கிறோம் . இதர தேவையற்ற பிரச்சினைகள் மீதான விவாதம் நம்மை திசைதிருப்ப அனுமதிக்க கூடாது .


    அடுத்த நான்காண்டுகளில் நமது சுதந்திரத்தின் 75 வது வருடாந்திர நிறைவை கொண்டாடவிருக்கிறோம் . இன்னும் முப்பது ஆண்டுகளுக்குள் இந்திய சுதந்திரத்தின் நூற்றாண்டு விழாவை நமது மக்கள் கொண்டாடவுள்ளார்கள் . இன்று நாம் எடுக்கும் முடிவு அமைக்கும் அடித்தளம் நிறைவேற்றும் திட்டங்கள் - சமூக பொருளாதார முதலீடுகள் - உடனடி பலன் அளிப்பதாக இருந்தாலும் எதிர்காலத்தை குறிக்கோளாக கொண்டிருந்தாலும் நாம் எங்கே நிற்கிறோம் என்பதை அது தீர்மானிக்கும் . நமது நாட்டில் தற்போது நிகழும் மாற்றங்களின் வேகம் போற்றத்தக்கது .


    நமது பாரம்பரியப்படி , மக்களும் அரசும் இணைந்து செயல்படுவதன் மூலம் அந்த சாதனையை நிகழ்த்துகிறோம் . நலிவுற்றவர்களுக்கு மேம்பட்ட வாழ்வை அளிப்பதே அதன் குறிக்கோளாகும் .


    ஒரு எடுத்துக்காட்டை கூற விரும்புகிறேன் . கிராம சுயராஜ்ஜிய அபியான் என்ற கிராம தன்னிறைவு திட்டம் ஏழு முன்னோடி திட்டங்களை உள்ளடக்கியது . நமது மக்களில் ஏழை - எளிய நலிவுற்றவர்களை கைதூக்கி விடும் திட்டம் அது . இதுவரை அந்த மக்களுக்கு கிட்டாத மின் இணைப்பு வழங்குதல் . வங்கி கணக்கு தொடங்குதல் , நல்வாழ்வு மற்றும் காப்பீடு திட்டங்களில் பங்கேற்பு , நோய் தடுப்பு மருத்துவம் முதலியவை அவர்களுக்கு கிடைக்க செய்வது. சுதந்திரம் பெற்று 70 ஆண்டுகளுக்கு பிறகும் , இந்த வாய்ப்புகள் கிட்டாத 117 மாவட்டங்களுக்கு இந்த கிராம தன்னிறைவு திட்டம் விரிவாக்கப்பட்டுள்ளது .


    இந்த மாவட்டங்களில் வாழும் மக்களுக்கு குறிப்பாக , வரலாற்று ரீதியாக நலிவுற்ற ஷெட்யூல்டு மற்றும் பழங்குடியினருக்கு இந்த பலன்கள் உரிய வகையில் கிட்டவில்லை . சமுதாய அமைப்பில் அடித்தளத்தில் உள்ள அந்த துரதிருஷ்டசாலிகளின் வாழ்க்கைத்தரத்தை மேம்படுத்துவதற்கான வாய்ப்பு இப்போது கிட்டியுள்ளது . இந்த கிராம தன்னிறைவு திட்டம் என்பது அரசினால் மட்டுமே செயல்படுத்தப்படுவதல்ல , மக்கள் அமைப்புகள் , சமுதாய குழுக்கள் , தன்னலமற்ற குடிமக்கள் ஆகியோர் இணைந்து நிறைவேற்றும் திட்டம் இது .


    எனது அருமை சக குடிமக்களே :


    சுதந்திரம் தினம் என்பது எப்போதுமே சிறப்பானது , இந்த ஆண்டு சுதந்திர தினத்திற்கு தனிச்சிறப்பு உண்டு . அடுத்த சில வாரங்களில் அக்டோபர் இரண்டாம் தேதி நாம் மகாத்மா காந்தியின் 150 வது பிறந்த தினத்தை கொண்டாடவிருக்கிறோம் , மகாத்மாகாந்தி நமது சுதந்திரப்போராட்டத்திற்கு மட்டுமே தலைமை வகித்தவர் அல்ல . இன்றைக்கும் நமது ஒழுக்க நெறிகளுக்கு திசைகாட்டியாக திகழ்கிறார் .


    குடியரசுத்தலைவர் என்ற முறையில் நான் உலகின் பல நாடுகளுக்கும் குறிப்பாக , ஆப்பிரிக்க நாடுகளுக்கு செல்லும் வாய்ப்பை பெற்றுள்ளேன் . எந்த கண்டத்திற்கு சென்றாலும் அங்கு மகாத்மாகாந்தியின் பெயரை உச்சரித்த மட்டிலேயே மனிதகுலத்தின் மகானாக அவர் போற்றப்படுவதை கண்டிருக்கிறேன் , இந்தியாவின் ஒட்டுமொத்த உருவாக அவர் திகழ்கிறார் .


    மகாத்மாகாந்தியை புரிந்துகொள்வது எப்போதும் எளிதானதல்ல . அரசியல் வளையத்திற்குள்ளும் , சுதந்திர போராட்டத்திற்குள்ளேயும் அவர் தன்னை சுருக்கிக்கொண்டவர் அல்ல . காந்திஜியும் , அவரது துணைவியார் கஸ்தூரிபாவும் பீஹாரில் சம்பாரன் பகுதிக்கு சென்றபோது , போராடிக்கொண்டிருந்த விவசாயிகளுக்கு ஆதரவு தெரிவித்ததுடன் நின்றுவிடவில்லை . அந்த மக்கள் குறிப்பாக பெண்களும் குழந்தைகளும் எப்படி தூய்மையை பேண வேண்டும் என்பதை எடுத்துரைப்பதில் தங்களின் கணிசமான நேரத்தை செலவிட்டனர் .


    இங்கு மட்டுமின்றி , இதர இடங்களிலும் காந்திஜி தூய்மை பற்றிய போதனையை எடுத்துரைத்துக்கொண்டேயிருந்தார் . அசுத்தத்தை அப்புறப்படுத்துவது சுய கட்டுப்பாட்டிற்கும் உடல் மற்றும் மன வளர்ச்சிக்கும் வழிவகுக்கும் என்று அவர் கூறியிருந்தார் .


    அப்போது பலருக்கும் ஆச்சரியம். இதற்கும் சுதந்திரத்திற்கும் என்ன தொடர்பு என்று வியந்தார்கள் . சுதந்திரத்தின் மையக்கருத்து தூய்மை என்பது காந்திஜியின் எண்ணம் . நாம் நடத்திய போராட்டம் வெறும் அரசியல் சுதந்திரத்திற்காக மட்டுமல்ல , ஏழை எளியோருக்கு அதிகாரமளிப்பது , கல்வியறிவற்றவர்களுக்கு கல்வி போதிப்பதும் ஒவ்வொரு கிராமம் , அண்டை அயலார் குடும்பம் , தனிநபர் - இப்படி அனைவருக்கும் கண்ணியமான வாழ்வை பெற்றுக்கொடுப்பதும் சுதந்திரப்போராட்டத்தின் குறிக்கோள் என்பது அவரது கருத்து .


    சுதேசி என்ற சொல்லை மகாத்மாகாந்தி பயன்படுத்தியதிலும் ஒரு லட்சிய தாகம் உண்டு . இந்தியாவின் படைப்பாற்றலையும் இந்திய மக்களின் உணர்வுகளையும் ‘ சுதேசி’ மூலம் வெளிக்கொண்டு வரமுடியும் என்று அவர் கருதினார் .


    அதேசமயம் , உலகின் இதர பகுதிகளில் வளர்ந்து வந்த அறிவாற்றல் நீரோட்டத்தையும் அவர் கருத்தில் கொண்டிருந்தார் . இந்த அறிவாற்றலை நாம் பெற்று நம்மை செழுமைப்படுத்திக் கொள்ள வேண்டும் என்று அவர் கூறினார் . இந்திய நாகரீகம் என்பது திறந்த சாளரத்தை கொண்டதேயன்றி , மூடப்பட்ட கதவைக்கொண்டதல்ல என்பது மகாத்மா காந்தியின் கருத்து . சுதேசி என்று அவர் கூறியது இந்த அடிப்படையில்தான் . பொருளாதாரமானாலும் , ஆரோக்கியமானாலும் கல்வி என்றாலும் சமூக வேட்கை என்றாலும் கொள்கை என்றாலும் உலகத்துடன் நம்மை இணைத்துக்கொள்ளவேண்டும் என்பதுதான் காந்திஜி காட்டிய வழி .


    அகிம்சையின் சக்தியை சுட்டிக்காட்டுவதே காந்திஜியின் அற்புதமான போதனையாகும் . இம்சையை காட்டிலும் அகிம்சை சக்திவாய்ந்தது என்றார் அவர் . தாக்குவதை விட , தாங்கிக் கொள்வதுதான் மிகச்சிறந்த பண்பு என்று குறிப்பிட்ட அவர் , சமுதாயத்தில் இம்சைக்கு இடமில்லை என்று அறுதியிட்டு கூறினார் . மகாத்மாகாந்தி நமக்கு வழங்கிய சக்திவாய்ந்த ஆயுதம் அகிம்சைதான் . அவரது மற்ற போதனைகளைப் போலவே அகிம்சையும் இந்தியாவின் வேரூன்றி வளர்ந்த ஞானத்தின் வெளிப்பாடாகும் . அதனால்தான் இந்த 21 ம் நூற்றாண்டிலும் நமது அன்றாட வாழ்வில் அது எதிரொலித்துக் கொண்டே இருக்கிறது .


    இந்த ஆண்டின் சுதந்திர நாள் மகாத்மாகாந்தி பிறந்த 150 வது வருடாந்திர தின நிகழ்ச்சியை நெருங்கி வருகிறது . அவரது லட்சியங்களையும் கொள்கைகளையும் நாம் அனைவரும் நமது வாழ்வின் ஒவ்வொரு அம்சத்திலும் சுவீகரித்துக்கொள்வோம் . நமது சுதந்திரத்தை கொண்டாடுவதற்கு இதைவிட வேறு சிறந்த வழி எனக்கு தெரியவில்லை . இந்தியத் தன்மை என்பது நமக்கு மட்டுமே உரித்தானதல்ல . உலக அரங்கில் நமது நாட்டு கலாச்சாரத்தின் ஒருபகுதி அது . மகாத்மாகாந்தியின் உணர்வின்படி , இந்தியா என்ற உணர்வு அடிப்படையில் உலகமே ஒரு குடும்பம் என்ற பழம்பெரும் கொள்கையை நாம் ஏற்றுக் கொண்டிருக்கிறோம் . ஆப்பிரிக்க நாடுகளுக்கும் , மனிதகுலத்திற்கும் பல்வேறு உதவிகளை நாம் செய்வதும், பருவநிலை மாற்ற பிரச்சினையில் நமது பங்களிப்பும் உலகின் பல பகுதிகளிலும் பணியாற்றும் ஐநா மன்றத்தின் அமைதிப்படையில் நமது பங்களிப்பும், இயற்கை சீற்றத்தின்போது , அண்டை நாடுகளுக்கு நாம் அளிக்கும் உதவியும்மீட்பும், மனிதகுலம் மீது நாம் கொண்டுள்ள மாறாத பற்றின் வெளிப்பாடாகும் .

      * காட்டிய உணர்வு அடிப்படையிலும் இந்தியாவின் பாரம்பரிய அடிப்படையிலும் தேக ஆ ‍ ரோக்கியத்திற்கு யோகா பயிற்சியின் சிறப்பையும் வளர்ச்சிக்கான தொழில்நுட்பத்தையும் நாம் பகிர்ந்து கொள்கிறோம் . நாம் மகாத்மாகாந்தியின் குழந்தைகள் . தனியாக நடந்து செல்லும்போதும்கூட மனிதகுலம்தான் நமது கனவில் நிற்கிறது .

    எனது அருமை சக குடிமக்களே :


    நான் கலந்துகொண்ட பல்வேறு மாணவர் மற்றும் பல்கலைக்கழக நிகழ்ச்சிகளில் ஒரு கருத்தை வலியுறுத்தி வருகிறேன் . கல்வி பயிலும் மாணவர்கள் ஆண்டில் குறைந்தது நான்கு ஐந்து நாட்களையாவது கிராமத்தில் செலவிடவேண்டும் என்று நான் விழைந்திருக்கிறேன் . பல்கலைக்கழகத்தின் சமூக கடமை என்ற அடிப்படையில் இந்த அனுபவம் நாட்டை புரிந்துகொள்ள உதவும் . சமூகநல திட்டங்களில் ஈடுபாடுகொண்டு அவற்றின் பலன்களை புரிந்துகொள்ளவும் மாணவர்களுக்கு அது வாய்ப்பளிக்கும் . அதன்மூலம் அந்த மாணவர் பலனடைவதோடு , கிராமமும் அதன் மூலம் நாடும் பலன்பெறும் . சுதந்திரப் ‍ போராட்டத்தின் உணர்வுகளை அது மீண்டும் நிலைநாட்டி ஒவ்வொரு குடிமகனுக்கும் தேசிய இயக்கத்தில் பங்கேற்பை அடையாளம் காட்டும் .


    நமது இளைஞர்களின் சிந்தனை , லட்சிய வேட்கை , எனக்கு மகிழ்ச்சி அளிக்கிறது தனிப்பட்ட முறையிலும் குடும்பத்திற்காகவும் சமுதாயத்திற்காகவும் நாட்டிற்காகவும் ஏதாவது சாதிக்கவேண்டும் என்ற உணர்வு அவர்களிடம் உள்ளது . இதுவே நாம் விரும்பும் உயர்ந்த தார்மீக கல்வியாகும் . கல்வி என்பது ஒரு பட்டமோ , பட்டயமோ பெறுவதுடன் நிற்பதல்ல , மற்றொருவர் வாழ்வில் முன்னேற்றம் ஏற்பட நாம் காட்டும் உறுதியையும் அது பிரதிபலிக்கும் .


    இதுவே சக மக்களுக்கு நாம் காட்டும் தோழமையாகும் . இதுதான் இந்திய உணர்வு . இதுதான் இந்தியா ஏனெனில் இந்தியா என்பது அரசு அல்ல , அரசுக்கு மட்டும் சொந்தமானதல்ல , மக்களுக்கு சொந்தமானது .


    நாட்டு மக்கள் ஒவ்வொருவருக்கும் நாம் ஒன்றுசேர்ந்து உதவிட முடியும் , நமது வனவளத்தையும் இயற்கை வளத்தையும் ஒன்றாக நின்று பாதுகாக்க முடியும் , பல தலைமுறைகளாக உள்ள நினைவுச் சின்னங்களை பாதுகாத்து நமது கிராமப்புற நகர்ப்புற வாழ்வை புதுப்பிக்க முடியும் . நாம் ஒன்றாக இணைந்து நின்று வறுமையை , கல்லாமையை , சமத்துவமின்மையை ஒழிக்க முடியும் . இதனை நாம் ஒருசேர சாதிப்போம் . அரசுக்கு இதில் முக்கிய பங்கு உண்டு என்றாலும் , இதனை நிறைவேற்றும் முழு பொறுப்பும் அரசை சார்ந்ததல்ல . அரசின் திட்டங்கள் இந்த முயற்சிக்கு உந்துசக்தியாக இருக்கட்டும் . அந்த லட்சிய உணர்வோடு செயல்படுவோம் .


    இந்த வார்த்தைகளுடன் எனது உரையை நிறைவு செய்கிறேன் . உங்கள் வாழ்வு ஒளிமிக்கதாக திகழ இந்த சுதந்திர நாளில் வாழ்த்துகிறேன் .


    நன்றி


    ஜெய்ஹிந்த் .........


    *****

    
    
    (Release ID: 1543081) Visitor Counter : 33
    
    
      Read this release in: English , Assamese , Bengali , Gujarati , Kannada , Malayalam
    
    
    

*