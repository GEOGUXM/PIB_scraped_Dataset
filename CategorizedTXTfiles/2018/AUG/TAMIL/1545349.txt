      குடியரசுத் துணைத் தலைவர் செயலகம்

      விவசாயத்தை நிலைபெறச் செய்வதற்குப் பாரம்பரியம், திறமை, தொழில்நுட்பம், வர்த்தகம் ஆகிய 4 ‘டி’ சூத்திரத்தைப் கடைப்பிடியுங்கள் :குடியரசுத் துணைத் தலைவர்
      Posted On: 31 AUG 2018 3:31PM by PIB Chennai


    பிரதமர் திரு. நரேந்திர மோடியின் உறுதிப்பாட்டிற்கு ஏற்ப 2022 ஆம் ஆண்டுக்குள் விவசாயிகளின் வருமானத்தை இரட்டிப்பாக்கும் வகையில் விஞ்ஞானிகளும் ஆராய்ச்சியாளர்களும் விவசாயிகளுடன் தொடர்ந்து கலந்துரையாடவும் இயக்கத்தை முன்னெடுத்துச் செல்லவும் வேண்டும் என்று குடியரசுத் துணைத் தலைவர் கேட்டுக் கொண்டுள்ளார்.


    கர்நாடக மாநிலம், பிதாரில் கர்நாடகக் கால்நடை , விலங்கியல் மற்றும் மீன்வள அறிவியல் பல்கலைக்கழகத்தின் 10ஆவது பட்டமளிப்பு விழாவில் உரையாற்றுகையில், நீலப் புரட்சியின் மீது கவனத்தைக் குவிப்பதன் அவசியத்தைக் குடியரசுத் துணைத் தலைவர் வலியுறுத்தினார். மீன்வளத்துறை ஊக்குவிக்கப்பட வேண்டும் எனவும் வேளாண்மை மற்றும் பால்வளத்துறை ஆகியவற்றுடன் அத்துறைக்கும் முன்னுரிமை அளிக்கப்பட வேண்டும் எனவும் அவர் கூறினார்.


    இடுபொருள் செலவு குறைப்பு, மதிப்புக் கூட்டுதல், வேளாண்மை விளைபொருள்களை முறையாகச் சந்தைப்படுத்துதல் ஆகியவற்றின் மூலம் விவசாயிகளின் வருமானத்தை இரட்டிப்பாக்குவதைச் சாதிக்க முடியும் என்றும் அவர் கூறினார். பிழைப்புக்காக விவசாயம் செய்தல் என்னும் நிலையிலிருந்து பணம் ஈட்டும் கால்நடைத் தொழில் நோக்கிச் செல்லும் முயற்சிகளை உறுதிப்படுத்த அதிகாரிகள் உண்மையாகச் செயல்படவேண்டும் என்று குடியரசுத் துணைத் தலைவர் கூறினார்.


    ஒருங்கிணைந்த உள்நாட்டு கால்நடை மையங்கள் அல்லது கோகுல் கிராமங்களை ஏற்படுத்துவதற்கான முன்மொழிவைக் குறிப்பிடுகையில், கோகுல் கிராமங்கள் தற்சார்பு கொண்டதாக இருக்கும் எனவும் ஏ2 பால் விற்பனை, இயற்கை உரம், மண்புழு உரம், வீட்டுப் பயன்பாட்டிற்காக உயிரி வாயுவிலிருந்து மின்சாரம் உற்பத்தி செய்தல், விலங்குகளில் இருந்து தயாரிக்கப்படும் பொருள்களை விற்பனை செய்தல் ஆகியவற்றின் மூலம் பொருளாதார வளங்களை உருவாக்க வேண்டும் எனவும் அவர் கூறினார்.


    ஒருங்கிணைந்த பண்ணை மாதிரிகளைச் செயல்படுத்திக்காட்டவும் அவற்றை விவசாயிகளிடையே பரவலாக்க வேண்டும் எனவும் குடியரசுத் துணைத் தலைவர் கூறினார். விவசாயத்தை நிலைபெறச் செய்வதற்குப் பாரம்பரியம், திறமை, தொழில்நுட்பம், வர்த்தகம் ஆகியவற்றை விஞ்ஞானிகள் கடைப்பிடிக்க வேண்டும் எனவும் அவர் கேட்டுக்கொண்டார்.


    குடியரசுத் துணைத் தலைவரின் முழு உரையை www.pib.nic.in வலைத்தளத்தில் பார்க்கவும்.

    
    
    (Release ID: 1545349) Visitor Counter : 41
    
    
      Read this release in: Marathi , English