      பாதுகாப்பு அமைச்சகம்

      இந்திய பாதுகாப்பு அமைச்சரின் தாய்லாந்து பயணம்
      Posted On: 27 AUG 2018 8:06PM by PIB Chennai


    தாய்லாந்துக்கு அரசுமுறைப் பயணம் மேற்கொண்டுள்ள இந்திய பாதுகாப்பு அமைச்சர் திருமதி நிர்மலா சீதாராமன், அந்நாட்டு பிரதமர் ஜென்ரல் பிரயூட் சான் ஓ சா –வை நேற்று பாங்காக்கில் சந்தித்துப் பேசினார். தாய்லாந்து பிரதமரோடு பிராந்திய பாதுகாப்பு மேம்பாடு குறித்து அமைச்சர் திருமதி நிர்மலா சீதாராமன் விவாதித்தார். இந்திய பசிபிக் பிராந்தியத்தில் இருநாடுகளும் மேற்கொண்டு வரும் அணுகுமுறைகள் குறித்து இருதலைவர்களும் பரஸ்பரம் மகிழ்ச்சியை வெளிப்படுத்தியதோடு இருநாடுகளுக்கும் பரஸ்பரம் நன்மைபயக்கக்கூடிய விஷயங்கள் குறித்து தொடர்ந்து விவாதங்கள் மேற்கொள்ளவும் முடிவு செய்தனர்.


    அமைச்சர் திருமதி நிர்மலா சீதாராமன் அந்நாட்டு துணைப்பிரதமரும், பாதுகாப்பு அமைச்சருமான ஜென்ரல் பிரதீப் ஊங்ஸ்வோனுடன் நேற்று விரிவான பேச்சுக்கள் நடத்தினார்.


    இருநாடுகளும் இருதரப்பு கடற்படை பயிற்சியை மேற்கொள்ள முடிவு செய்ததோடு, ஏற்கனவே மேற்கொண்டு வரும் பயங்கரவாதத்திற்கு எதிரான ராணுவ ஒத்துழைப்பை மேலும் விரிவுப்படுத்துவதற்கான வாய்ப்புக்களை ஆய்வு செய்யவும் முடிவு செய்தன. பாதுகாப்பு அமைச்சர்களின் பேச்சுக்களில் இருநாடுகளுக்கும் இடையிலான பாதுகாப்பு ஒத்துழைப்பு தொடர்பான விஷயங்கள் குறித்து விரிவாக விவாதிக்கப்பட்டதோடு பாதுகாப்பு ஒத்துழைப்புகளில் காணப்படும் சாதகமான அம்சங்களை வரவேற்றனர். தாய்லாந்து ராணுவத்திற்கு இந்தியாவில் கூடுதல் பயிற்சி வாய்ப்புக்கள் அளிக்கப்படும் என்று பாதுகாப்பு அமைச்சர் நிர்மலா சீதாராமன் தெரிவித்ததை தாய்லாந்து பாதுகாப்பு அமைச்சர் வரவேற்றார்.


    பாதுகாப்பு தொழிற்சாலைகள், ஆராய்ச்சி மற்றும் மேம்பாட்டிலும் ஒத்துழைப்புகளை அதிகரிப்பது குறித்து இருஅமைச்சர்களும் விவாதித்தனர். இதற்கு உண்டான குறிப்பிட்ட தொழிற்பிரிவுகளை கண்டறிந்து அவற்றில் ஒத்துழைப்புக்களை மேம்படுத்த அதிகார மட்டத்தில் பேச்சுக்கள் நடத்தவும் அமைச்சர்கள் முடிவு செய்தனர்.


    தென்கிழக்கு ஆசிய நாடுகளின் கூட்டமைப்பின் (ஆசியான்) அடுத்த தலைவராக தாய்லாந்து பொறுப்பேற்கவுள்ள நிலையில் அதற்கு பாதுகாப்பு அமைச்சர் திருமதி நிர்மலா சீதாராமன் வரவேற்பு தெரிவித்தார். இந்த அமைப்பின் ஒருங்கிணைப்பாளர் வாய்ப்பு இந்தியாவுக்கு அளிக்கப்படவுள்ளதையும் அமைச்சர் வரவேற்றார். இதன்மூலம் இருநாடுகளுக்கும் இடையே உள்ள ஒத்துழைப்புக்களை மேலும் விரிவுப்படுத்த கூடுதல் வாய்ப்புக்கள் ஏற்படும் என்று இந்திய பாதுகாப்பு அமைச்சர் தெரிவித்தார். வங்காள விரிகுடா பலதரப்பு தொழில்நுட்ப மற்றும் பொருளாதார ஒத்துழைப்பு (BIMSTEC) துவக்க ராணுவ ஒத்திகையை நடத்த இந்தியா எடுக்கும் முன்முயற்சிகளுக்கு தாய்லாந்து பாதுகாப்பு அமைச்சர் வரவேற்பு தெரிவித்தார். இந்த ஆண்டு செப்டம்பர் மாதம் இந்தியாவில் நடைபெறவிருக்கும் படைத் தளபதிகள் மாநாட்டில் தாய்லாந்து பங்கேற்கும் என்றும் அவர் கூறினார்.


    ************************

    
    
    (Release ID: 1544113) Visitor Counter : 25
    
    
      Read this release in: English , Urdu