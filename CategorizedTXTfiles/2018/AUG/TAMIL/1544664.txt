      சுற்றுச்சூழல் மற்றும் வனத்துறை அமைச்சகம்

      இந்தியாவின் தேசிய ரெட் ப்ளஸ் அணுகுமுறை திட்டத்தை வெளியிட்டார் சுற்றுச் சூழல் துறை அமைச்சர்
      Posted On: 30 AUG 2018 2:26PM by PIB Chennai


    பருவநிலை மாற்றத்திற்கான பாரீஸ் உடன்படிக்கையில் இந்தியா உறுதியுடன் இருப்பதாகத் தெரிவித்த மத்திய சுற்றுச்சூழல், வனம், பருவநிலை மாற்றம் துறை அமைச்சர் டாக்டர் ஹர்ஷ்வர்தன், ரெட் பிளஸ் அணுகுமுறை திட்டத்தை அமல்படுத்துவதில் பழங்குடியினர், இதர வனவாழ் மக்கள் மற்றும் ஒட்டுமொத்த சமுதாயத்தின் ஈடுபாடும், ஒத்துழைப்பும் மிகவும் அவசியம் என்று வலியுறுத்தினார். வன அழிவு, வனத் தரக்குறைவு ஆகியவற்றால் ஏற்படும் கார்பன்-டை-ஆக்ஸைடு வெளியீட்டை குறைப்பதற்கான நடவடிக்கைகள் என பொருள்படும் ரெட் பிளஸ் தேசிய அணுகுமுறை திட்டத்தை இன்று புதுதில்லியில் அவர் வெளியிட்டுப் பேசினார். இது தொடர்பான புதிய கருத்துக்கள், புதுமை படைப்புகள் ஆகியவற்றின் அவசியத்தையும் டாக்டர் ஹர்ஷ்வர்தன் வலியுறுத்தினார். நாட்டில் ஆரோக்கியமான வாழ்க்கை சூழலுக்கு நமது வனங்கள் நன்றாக இருக்க வேண்டியது அவசியம் என்றும் அவர் தெரிவித்தார். ரெட் பிளஸ் செயல்பாடுகள் உள்ளூர் சமுதாயத்தினரின் நிலைத்த வாழ்வாதாரங்களுக்குப் பெரிதும் உதவும் என்று வலியுறுத்திய அவர், உயிரி பலதரப்பு தன்மையைப் பாதுகாக்கவும் இது அவசியம் என்றார்.


    நிபுணர் குழு உறுப்பினர்களின் பணியைப் பாராட்டிய டாக்டர் வர்தன், தேசிய ரெட் பிளஸ் அணுகுமுறை திட்டத்தை அமல்படுத்துவதில் பங்களிக்க முன்வருமாறு நிபுணர்களையும், மக்களையும் கேட்டுக் கொண்டார். இந்த அணுகுமுறை திட்ட ஆவணத்தை தயாரிப்பதில் ஒத்துழைத்த அனைவருக்கும் அவர் நன்றி தெரிவித்துக் கொண்டார். பாரீஸ் உடன்படிக்கையை இந்தியா உறுதியுடன் அமல்படுத்துவதற்கு இந்திய தேசிய ரெட் பிளஸ் அணுகுமுறை திட்டம் ஒரு கருவியாக இருக்கும் என்று அமைச்சர் கூறினார்.


    மத்திய சுற்றுச்சூழல், வனம், பருவநிலை மாற்ற அமைச்சகத்தின் வனத்துறை தலைமை இயக்குனர் மற்றும் சிறப்பு செயலாளர் டாக்டர் சித்தானந்த தாஸ், இந்த அமைச்சகத்தின் கூடுதல் செயலாளர் திரு. ஏ. கே. மேத்தா, மற்றும் உயரதிகாரிகள் இந்நிகழ்ச்சியில் பங்கேற்றனர்.


    *****

    
    
    (Release ID: 1544664) Visitor Counter : 200
    
    
      Read this release in: English , Marathi