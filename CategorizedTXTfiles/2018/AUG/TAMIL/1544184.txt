      குடியரசுத் துணைத் தலைவர் செயலகம்

      குருகுலக் கல்வி மீண்டும் அறிமுகப்படுத்த வேண்டும்: குடியரசுத் துணைத் தலைவர்
      Posted On: 28 AUG 2018 4:58PM by PIB Chennai


    நாடு முழுதும் குருகுலக் கல்வி முறையை மீண்டும் கொண்டு வரவேண்டும் என்று குடியரசுத் துணைத் தலைவர் திரு. எம். வெங்கையா நாயுடு வலியுறுத்தினார்.


    மைசூரு, ஸ்ரீ ஜகத்குரு சிவராத்ரி ராஜேந்திர மாகாஸ்வாமியின் 103வது ஜெயந்தி விழாவையொட்டி இன்று மைசூரில் பேசிய அவர், “குருகுல கல்வி முறை ஆசிரியருக்கும் மாணவனுக்கும் இடையிலான மிக உன்னதமான உறவைச் சித்திரிக்கிறது. குரு சிஷ்ய பரம்பரைக்கு முக்கியத்துவம் அளிக்கும் இத்தகைய பண்பாடு இந்தியாவைத் தவிர வேறு எந்த நாட்டிலும் கிடையாது” என்றார்.


    சுட்டூர் என்ற புனிதத் தலத்தில் அமைந்துள்ள குருகுலக் கல்விக்கான புதிய கட்டடத்தைக் குடியரசுத் துணைத் தலைவர் திறந்து வைத்தார். நிகழ்ச்சியில் கர்நாடக மாநில முதலமைச்சர் திரு. எச்.டி. குமாரசாமி உள்ளிட்ட பிரமுகர்கள் கலந்துகொண்டனர்.


    நிகழ்ச்சியில் திரு. எம். வெங்கையா நாயுடு பேசியதாவது:


    குருவிடம் கல்வி கற்பது தவம் இருப்பதைப் போல் புனிதமான செயலாகும். குருகுலக் கல்வி முறையை நாட்டில் மீண்டும் கொண்டு வருவதில் தனியார் நிறுவனங்களும் தன்னார்வத் தொண்டு நிறுவனங்களும் மிகப் பெரிய அளவில் முன் வரவேண்டும்.


    நாட்டின் சீரான வளர்ச்சிக்கும் ஒற்றுமைக்கும் நகர்ப்புறத்தையும் கிராமப்புறத்தையும் இணைப்பது மிகவும் அவசியமாகும். நகர்ப்புற இந்தியாவை மாற்றுவதிலும் கிராமப்புற மக்களின் வாழ்க்கையை மேம்படுத்துவதிலும் கல்விக்கு வல்லமை உண்டு.


    ஜகத்குரு டாக்டர் ராஜேந்திர மஹாஸ்வாமியின் தொலைநோக்கு அசாதாரணமானது. உண்மையிலே சிறந்த குருவாகத் திகழ்ந்தவர். இந்தியா குறித்து, தனது காலத்தை மீறி தொலைநோக்கோடு கனவு கண்டவர். வளமான பாரம்பரியம் கொண்டிருந்தாலும் பொருளியல் வாழ்வில் வறுமை கொண்டுள்ளது குறித்து அவர் சிந்தித்துள்ளார்.


    மைசூருவில் உள்ள சுட்டூர் ஸ்ரீக்ஷேத்ரா போன்ற மடங்கள் ஆன்மிக ஒளி தொடர்ந்து பிரகாசிப்பதற்காக தங்கள் பங்களிப்பைச் செலுத்தி, அரும்பாடு பட்டுவருகின்றன. கர்நாடக மாநிலத்தின் கிராமப் பகுதிகளில் கல்வி, மக்கள் நல்வாழ்வு மேம்பாட்டுக்காக ஸ்ரீக்ஷேத்ரா மடம் மிகச் சிறந்த தொண்டாற்றி வருவது பாராட்டுக்குரியது. இப்பணிகளுக்குத் தனியார் நிறுவனங்களும் தொண்டு நிறுவனங்களும் துணை புரிய வேண்டும்.


    இவ்வாறு குடியரசுத் துணைத்தலைவர் பேசினார்.


    குடியரசுத் துணைத் தலைவரின் முழு உரையைப் பார்க்க: http://www.pib.nic.in


    *****

    
    
    (Release ID: 1544184) Visitor Counter : 53
    
    
      Read this release in: English