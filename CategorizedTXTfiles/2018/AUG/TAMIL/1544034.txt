      குடியரசுத் துணைத் தலைவர் செயலகம்

      இணையப் போர் குறித்து எச்சரிக்கை தேவை, அச்சுறுத்தலை முறியடிக்க காவல்துறையை தயார் செய்ய வேண்டும்: குடியரசுத் துணைத் தலைவர்
      Posted On: 27 AUG 2018 12:48PM by PIB Chennai


    இணையப் போர் என்ற புதிய சகாப்தம் உருவாகியுள்ளது என்றும், இந்தப் புதிய எதிரியை அறிவின் சக்தி மூலம் மட்டுமே முறியடிக்க முடியும் என்றும் குடியரசுத் துணைத் தலைவர் திரு. எம். வெங்கையா நாயுடு கூறியிருக்கிறார். புதுதில்லியில் இன்று (27.08.2018) நடைபெற்ற காவல்துறை ஆய்வு மற்றும் மேம்பாட்டுப் பிரிவின் 48-வது அமைப்பு தின நிகழ்ச்சியில் கூடியிருந்தோரிடையே அவர் உரையாற்றினார். இந்த நிகழ்ச்சியில் உள்துறை இணையமைச்சர் திரு. கிரண் ரிஜிஜு மற்றும் பிரமுகர்கள் கலந்து கொண்டனர்.


    ஆயிரக்கணக்கான மைல்களுக்கு அப்பாலிருந்து இணையத்தின் வழியாக தகவல்களை திருடி, குற்றங்கள் செய்வோருக்கு எதிராக எச்சரிக்கையுடன் இருக்க வேண்டும் என்ற குடியரசுத் துணைத் தலைவர், தேசப் பாதுகாப்பை சீர்குலைக்கும் இத்தகைய தாக்குதல்களைக் கையாள காவல்துறையினரை தயார்படுத்த வேண்டும் என்று கேட்டுக் கொண்டார். புதிய முறையில் அதிகரித்து வரும் தேசப் பாதுகாப்பு அச்சுறுத்தல்களை முறியடிக்க சிறந்த செயல்முறைகளையும், கொள்கைகளையும், நடைமுறைகளையும் உருவாக்க வேண்டும் என்று காவல்துறை ஆராய்ச்சி மற்றும் வளர்ச்சிப் பிரிவினரை அவர் கேட்டுக் கொண்டார்.


    இணையவழித் தாக்குதல்களை தடுக்க, மத்திய அரசு பல்வேறு நடவடிக்கைகளை எடுத்து வருவதாகக் கூறிய குடியரசுத் துணைத் தலைவர், இதனை எதிர்கொள்ளும் காவல்துறையின் திறன்களை அதிகரிக்க வேண்டியதன் அவசியத்தை வலியறுத்தினார். இணையப் பரப்பில் உருவாகிவரும் புதிய எதிரியை முறியடிப்பதற்கு, நான்கு சுவர்களுக்குள் இருந்து செயல்படும் அரசின் ஒரேயொரு துறையால் மட்டுமே இயலாது என்றும் அவர் குறிப்பிட்டார்.


    நவீன போர் முறையால் ஏற்பட்டுள்ள அச்சுறுத்தல்கள் உட்பட, எதிர்கால சவால்களுக்கு ஏற்ப காவல்துறையை உருவாக்குவதற்கு அரசும், தனியார் துறையினரும் கூட்டான வழிமுறை ஒன்றை உருவாக்க வேண்டும் என்று குடியரசுத் துணைத் தலைவர் கூறினார். நாட்டில் உள்ள அனைத்துக் காவல் படையினரும், இணையக் குற்றத்தின் தடயவியல் தொழில்நுட்பங்கள், இணையவழித் தாக்குதலை எதிர்கொள்ளும் அறிவுக்கூர்மை, இணையவழிக் குற்றப் புலனாய்வு ஆகியவற்றில் தங்களைத் தாங்களே தயார்படுத்திக் கொள்ள வேண்டும் என்றும் அவர் கூறினார்.


    ------------

    
    
    (Release ID: 1544034) Visitor Counter : 37
    
    
      Read this release in: English , Marathi , Bengali