      কেন্দ্রীয়মন্ত্রিসভা

      তামিলনাড়ুর প্রাক্তন মুখ্যমন্ত্রী ডঃ এম করুণানিধির প্রয়াণে কেন্দ্রীয় মন্ত্রিসভার শোক প্রকাশ
      Posted On: 10 AUG 2018 5:19PM by PIB Kolkata


    নয়াদিল্লি , ০ ৯ আগস্ট, ২০১ ৮


    প্রধানমন্ত্রী শ্রী নরেন্দ্র মোদীর পৌরহিত্যে বৃহস্পতিবার (৯ আগস্ট) কেন্দ্রীয় মন্ত্রিসভার বৈঠকে তামিলনাডুর প্রাক্তন মুখ্যমন্ত্রী ডঃ এম করুণানিধির প্রয়াণে শোক প্রকাশ করা হয়। উল্লেখ করা যেতে পারে, ডঃ করুণানিধি চেন্নাইয়ের কাবেরি হাসপাতালে গত ৭ আগস্ট প্রয়াত হন।


    কেন্দ্রীয় মন্ত্রিসভা তাঁর স্মৃতির উদ্দেশে দু মিনিট নীরবতা পালন করে এবং একটি শোক প্রস্তাব গ্রহণ করে। শোক প্রস্তাবের বিষয় নিম্নরূপ –


    কেন্দ্রীয় মন্ত্রিসভা তামিলনাড়ুর প্রাক্তন মুখ্যমন্ত্রী ডঃ এম করুণানিধির দুঃখদায়ক প্রয়াণে গভীর শোক প্রকাশ করছে। চেন্নাইয়ের কাবেরি হাসপাতালে ৭ আগস্ট তিনি প্রয়াত হন। তাঁর প্রয়াণে দেশ একজন প্রবীণ ও বিশিষ্ট নেতাকে হারাল। যাঁকে স্নেহবশত ‘কলাইগনার’ বলা হ’ত।


    নাগাপাট্টিনাম জেলার থিরুক্কুভালাই গ্রামে ১৯২৪ সালে ৩ জুন তিনি জন্মগ্রহণ করেন। তামিলনাড়ুর রাজনীতিতে সুদীর্ঘ কর্মজীবনে তিনি সার্বজনিক ও রাজনৈতিক ক্ষেত্রে বহু গুরুত্বপূর্ণ পদে কাজ করেছেন। ১৯৫৭ সালের নির্বাচনে কুলিথালাই আসন থেকে জয়ী হয়ে তিনি তামিলনাড়ু বিধানসভায় প্রবেশ করেন। তখন তাঁর বয়স ছিল ৩৩। ১৯৬৭ সালে তামিলনাড়ু সরকারে তিনি মন্ত্রীত্ব পান। এরপর, ১৯৬৯ সালে প্রথমবার তিনি রাজ্যের মুখ্যমন্ত্রী হন। তিনি পাঁচ বার তামিলনাড়ুর মুখ্যমন্ত্রী পদে দায়িত্ব পালন করেছেন।


    রাজনৈতিক জীবনের পাশাপাশি, তিনি তামিল চলচ্চিত্রের জনপ্রিয় চিত্রনাট্যকার ছিলেন। দ্রাবিড় আন্দোলনের আদর্শগুলি প্রচারের জন্য তিনি চলচ্চিত্রকে হাতিয়ার হিসাবে ব্যবহার করেন। ডঃ করুণানিধি তাঁর লেখনীগুণ ও সুবক্তা হিসাবেও জনপ্রিয় ছিলেন। তামিল সাহিত্যে তাঁর গভীর অবদান রয়েছে। সেই সঙ্গে কবিতা, চিত্রনাট্য, উপন্যাস, আত্মজীবনী, নাটক, সংলাপ ও সিনেমার গান রচনার ক্ষেত্রেও তিনি স্বতন্ত্র পরিচয় রেখেছিলেন।


    তাঁর প্রয়াণে তামিলনাড়ুর মানুষ একজন জনপ্রিয় নেতাকে হারাল।


    কেন্দ্রীয় মন্ত্রিসভা সরকার ও সমগ্র জাতির পক্ষ থেকে ডঃ করুণানিধির শোক-সন্তপ্ত পরিবার ও তামিলনাড়ুর জনগণের প্রতি সমবেদনা প্রকাশ করেছে।


    SSS/BD/ SB……

    
    
    (Release ID: 1542642) Visitor Counter : 4
    
    
      Read this release in: English