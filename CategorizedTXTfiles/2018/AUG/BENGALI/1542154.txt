      তথ্যওসম্প্রচারমন্ত্রক

      জলপাইগুড়ি জেলার সংবাদ ও সংবাদকর্মীদের জন্য পিআইবি কলকাতার উদ্যোগে একদিনের কর্মশালা ‘বার্তালাপ’-এর সফল সমাপ্তি
      Posted On: 09 AUG 2018 11:00AM by PIB Kolkata


    জলপাইগুড়ি, ৮ আগস্ট, ২০১৮


    ‘প্রধানমন্ত্রী জীবনজ্যোতি বিমা যোজনা’, ‘প্রধানমন্ত্রী সুরক্ষা বিমা যোজনা’, ‘প্রধানমন্ত্রী জন ধন যোজনা’ এবং ‘প্রধানমন্ত্রী মুদ্রা যোজনা’ সহ অন্যান্য কল্যাণমূলক সরকারি কর্মসূচি সম্পর্কে আলোচনার জন্য সংবাদমাধ্যম কর্মীদের সঙ্গে আজ জলপাইগুড়িতে ‘বার্তালাপ’ কর্মশালার আয়োজন করে প্রেস ইনফরমেশন ব্যুরো (পিআইবি)-র কলকাতা আঞ্চলিক কার্যালয়। এই উন্নয়ন কর্মসূচিগুলির বাস্তবায়নের ক্ষেত্রে অর্জিত সাফল্য ও অগ্রগতির বিভিন্ন দিক কর্মশালায় তুলে ধরেন সংশ্লিষ্ট প্রকল্প আধিকারিক এবং কর্মসূচি রূপায়ণের সঙ্গে যুক্ত অগ্রণী ব্যাঙ্ক ব্যবস্থাপকরা। মহিলা স্বনির্ভর গোষ্ঠীগুলির জন্য তহবিল গঠন সহ অন্যান্য সফল পদক্ষেপ প্রসঙ্গে ‘বার্তালাপ’-এর মঞ্চে বক্তব্য রাখেন জলপাইগুড়ি জেলার অগ্রণী ব্যাঙ্ক সেন্ট্রাল ব্যাঙ্ক অফ ইন্ডিয়া’র চিফ ম্যানেজার শ্রী দেবজিৎ সরকার। তিনি জানান, জেলায় কর্মসূচিগুলির সুফল গ্রহীতাদের কাছে ব্যাঙ্ক বিশেষ সাফল্যের সঙ্গেই সরকারি সহায়তার যোগান পৌঁছে দিয়েছে। এই স্বনির্ভর গোষ্ঠীগুলি তাদের ঋণের ৯৫ শতাংশই ইতিমধ্যে পরিশোধ করেছে বলে তিনি উল্লেখ করেন। ব্যাঙ্কের আর্থিক সাক্ষরতা কর্মসূচির ভারপ্রাপ্ত আধিকারিক শ্রী সুভাষ দত্ত কর্মশালার প্রশ্নোত্তর পর্বে ‘বেটি বাঁচাও, বেটি পড়াও’ এবং ‘স্বচ্ছ ভারত মিশন’-এর মতো বিভিন্ন কর্মসূচির বৈশিষ্ট্যগুলি তুলে ধরেন।


    পিআইবি কলকাতার উপ-নির্দেশক শ্রী অজয় মহমিয়া সারা দেশে জেলা পর্যায়ে সাংবাদিক ও সংবাদকর্মীদের জন্য এই ধরণের কর্মশালা আয়োজনের লক্ষ্য ও উদ্দেশ্যের কথা বিবৃত করেন। তিনি জানান, পিআইবি-র উদ্যোগে সারা বছর ধরেই দেশের বিভিন্ন জেলায় এই ধরণের কর্মশালা আয়োজিত হচ্ছে। সময়মতো বেতন ও পারিশ্রমিক না পাওয়া বা কম পাওয়া, সামাজিক সুরক্ষার অভাব এবং সরকারিভাবে অনুমোদিত সাংবাদিক ও সংবাদকর্মীদের জন্য অ্যাক্রিডিটেশন কার্ড ইস্যু না করার মতো সমস্যাগুলি সম্পর্কে উপস্থিত সাংবাদিকরা দৃষ্টি আকর্ষণ করলে শ্রী মহমিয়া বিশেষ জোর দিয়ে বলেন যে কেন্দ্রীয় সরকার বরাবরই সংবাদমাধ্যমগুলির স্বনিয়ন্ত্রিত ব্যবস্থাকে উৎসাহদান করে আসছে। সুতরাং, এই ধরণের বিষয়গুলি সংবাদমাধ্যম সংস্থা ও জেলা পর্যায়ের প্রেস ক্লাবগুলির মাধ্যমে দ্রুত নিষ্পত্তির চেষ্টা করা যেতে পারে। বর্ষীয়ান সাংবাদিক শ্রী জ্যোতি সরকার এবং শ্রী পুলকেশ ঘোষ জেলা পর্যায়ের সাংবাদিকদের কাজকর্মের ক্ষেত্রে পিআইবি-র ইস্যু করা প্রেস রিলিজ, সরকারি পরিসংখ্যান এবং তথ্য ও নিবন্ধের উপযোগিতার ওপর আলোকপাত করেন। প্রামাণ্য তথ্যের প্রচার ও প্রকাশের স্বার্থে পিআইবি-র মতো সরকারি মাধ্যমের সঙ্গে নিরন্তর সংযোগ ও যোগাযোগ রক্ষা করে কাজ করে যাওয়ার জন্য তাঁরা আর্জি জানান সংবাদপত্র ও বৈদ্যুতিন মাধ্যমের সংবাদকর্মীদের কাছে।


    সংবাদ ও প্রচারমাধ্যম এবং জেলার প্রেস ক্লাব সচিব শ্রী প্রদীপ সরকারের বিভিন্ন প্রশ্নের এদিন উত্তর দেন পিআইবি কলকাতার উপ-নির্দেশক শ্রীমতী চিত্রা গুপ্ত। তিনি বলেন, এই ধরণের কর্মশালার উদ্দেশ্য হল মোটামুটিভাবে সংবাদমাধ্যমগুলির সাহায্যে জনসাধারণের কাছে কেন্দ্রীয় সরকার গৃহীত বিভিন্ন কল্যাণমূলক কর্মসূচিগুলির কথা পৌঁছে দেওয়া। এই পর্বটির পরিচালনার দায়িত্বও পালন করেন তিনি । পিআইবি-র নতুনভাবে সাজিয়ে তোলা ওয়েবসাইটটিতে বিভিন্ন ভাষায় তথ্য ও রেফারেন্স আপলোড-এর যে ব্যবস্থা করা হয়েছে, সে সম্পর্কে কর্মশালায় একটি অডিও-ভিস্যুয়াল উপস্থাপনা পেশ করেন পিআইবি-র পক্ষে শ্রী শান্তনু সিনহা।


    পিআইবি-র উদ্যোগে জেলা পর্যায়ের পরবর্তী ‘বার্তালাপ’ অনুষ্ঠিত হবে দার্জিলিং-এ আগামী শুক্রবার, ১০ই আগস্ট।


    SSS/SKD/DM/….

    
    
    (Release ID: 1542154) Visitor Counter : 9
    
    
      Read this release in: English