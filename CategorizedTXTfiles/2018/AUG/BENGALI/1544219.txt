      দক্ষতাউন্নয়নওশিল্পোদ্যোগমন্ত্রক

      প্রধানমন্ত্রী জন আরোগ্য যোজনার আওতায় ‘আরোগ্যমিত্র’দের দক্ষতা উন্নয়নে মউ স্বাক্ষর
      Posted On: 29 AUG 2018 1:13PM by PIB Kolkata


    নয়াদিল্লি, ২৮ আগস্ট, ২০১৮


    প্রধানমন্ত্রী জন আরোগ্য যোজনার (পিএমজেএওয়াই) কার্যকর রূপায়ণ সুনিশ্চিত করতে এবং উন্নতমানের পরিষেবা প্রদান অব্যাহত রাখতে ‘আরোগ্যমিত্র’দের দক্ষতা বৃদ্ধির জন্য জাতীয় দক্ষতা উন্নয়ন নিগম (এনএসডিসি) ও জাতীয় স্বাস্থ্য সংস্থার (এনএইচএ) মধ্যে একটি সমঝোতাপত্র স্বাক্ষরিত হয়েছে। সোমবার নতুন দিল্লিতে এক অনুষ্ঠানে এই সমঝোতাপত্রে স্বাক্ষর করেন জাতীয় স্বাস্থ্য সংস্থার কার্যনির্বাহী আধিকারিক ডঃ ইন্দুভূষণ এবং এনএসডিসি-র ম্যানেজিং ডিরেক্টর তথা সিইও শ্রী মণীষ কুমার। স্বাক্ষরদান অনুষ্ঠানে কেন্দ্রীয় দক্ষতা উন্নয়ন ও শিল্পোদ্যোগ মন্ত্রী শ্রী ধর্মেন্দ্র প্রধান, কেন্দ্রীয় স্বাস্থ্য ও পরিবারকল্যাণ মন্ত্রী শ্রী জে পি নাড্ডা, বিভাগীয় দুই প্রতিমন্ত্রী শ্রী অশ্বিনী কুমার চৌবে ও শ্রীমতী অনুপ্রিয়া প্যাটেল উপস্থিত ছিলেন।


    এই উপলক্ষে শ্রী ধর্মেন্দ্র প্রধান বলেন, প্রধানমন্ত্রী জন আরোগ্য যোজনা একটি উল্লেখযোগ্য কর্মসূচি। এই কর্মসূচির মাধ্যমে ৫০ কোটি মানুষ স্বাস্থ্য সুবিধা পাবেন। এমনকি, এই কর্মসূচির সাফল্য দেশের সার্বিক উন্নয়নে সাহায্য করবে। কর্মসূচির উদ্দেশ্য পূরণে উপযুক্ত নজরদারি, সময়ানুগ পরিষেবা প্রদান সহ আধুনিক প্রযুক্তি কাজে লাগানো হবে। পরিষেবা প্রদান ও সুফলভোগীদের মধ্যে যোগসূত্র স্থাপনে ‘আরোগ্যমিত্র’দের গুরুত্বপূর্ণ ভূমিকার কথা উল্লেখ করে শ্রী প্রধান বলেন, এঁদের দক্ষতার পরিচয় তাঁদের আচার-আচরণ, জ্ঞান ও বিচক্ষণতার মধ্য দিয়ে প্রতিফলিত হবে। সঙ্গত কারণেই প্রধানমন্ত্রী জন আরোগ্য যোজনার সাফল্যে দক্ষতা উন্নয়ন মন্ত্রকের বড় ভূমিকা থাকছে বলেও শ্রী প্রধান অভিমত প্রকাশ করেন।


    শ্রী নাড্ডা বলেন, প্রধানমন্ত্রী জন আরোগ্য যোজনা এক উচ্চাকাঙ্ক্ষী কর্মসূচি। এই কর্মসূচির সফল রূপায়ণে প্রতিটি স্তরে ব্যাপক প্রয়াস নেওয়া হচ্ছে। তিনি বলেন, এই কর্মসূচি ১০ কোটি ৭৪ লক্ষ গরিব পরিবারকে আর্থিক সুরক্ষা প্রদান করবে। এর ফলশ্রুতিস্বরূপ, প্রতিটি পরিবার ৫ লক্ষ টাকার আর্থিক সুবিধা পাবে। উপযুক্ত পরিষেবা প্রদানের ক্ষেত্রেও ‘আরোগ্যমিত্র’দের গুরুত্বপূর্ণ ভূমিকা থাকছে বলে শ্রী নাড্ডা মন্তব্য করেন।


    CG/BD/DM/…

    
    
    (Release ID: 1544219) Visitor Counter : 1
    
    
      Read this release in: English