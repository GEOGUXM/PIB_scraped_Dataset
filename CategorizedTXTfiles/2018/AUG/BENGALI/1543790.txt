      বৈদ্যুতিন ও তথ্যপ্রযুক্তি মন্ত্রক

      আইনজীবী এবং মামলার সঙ্গে যুক্ত বিভিন্ন পক্ষের সুবিধার্থে কয়েকটি অ্যাপ-এর সূচনা করেছেন ভারতের প্রধান বিচারপতি
      Posted On: 23 AUG 2018 8:36PM by PIB Kolkata


    নয়াদিল্লি, ২৩ আগস্ট, ২০১৮


    আইনজীবী এবং মামলার সঙ্গে যুক্ত বিভিন্ন পক্ষের সুবিধার্থে এ মাসের তৃতীয় সপ্তাহে কয়েকটি অ্যাপ-এর সূচনা করেন ভারতের প্রধান বিচারপতি শ্রী দীপক মিশ্র। শীর্ষ আদালতে আয়োজিত এই অনুষ্ঠানে আদালতের কাজকর্ম ও প্রক্রিয়ার বৈদ্যুতিন পদ্ধতি সম্পর্কে সংশ্লিষ্ট সকল পক্ষের মধ্যে সচেতনতার প্রসারে একটি পুস্তিকা ও খুঁটিনাটি বিষয়ের ওপর সঙ্কলন প্রকাশ করেন কেন্দ্রীয় আইন ও বিচার মন্ত্রী শ্রী রবিশঙ্কর প্রসাদ।


    শীর্ষ আদালতের ই-কমিটির দায়িত্বপ্রাপ্ত বিচারপতি শ্রী এম বি লোকুর বিভিন্ন অ্যাপ-এর বৈশিষ্ট্য ও কার্যকারিতার বিষয়গুলি ব্যাখ্যা করেন। উল্লেখ্য, বিচারপতি লোকুরের পরামর্শ ও তত্ত্বাবধানেই ডিজিটাল আদালত পরিষেবার কাজ বর্তমানে অনেকটাই এগিয়ে গেছে। এছাড়াও, শীর্ষ আদালতের ঐ অনুষ্ঠানে নাগরিক-কেন্দ্রিক যে অ্যাপগুলির সূচনা করা হয়, তা বিচারপতি লোকুরের নেতৃত্বেই তৈরি করা হয়েছে। অন্যদিকে, ই-আদালত পরিষেবার প্রধান প্রধান বিষয়, বিশেষত সর্বভারতীয় ‘ওয়ান’ সংযোগ কর্মসূচি রূপায়ণে নেতৃত্ব দেন কেন্দ্রীয় বিচার দপ্তরের সচিব ডঃ অলোক শ্রীবাস্তব।


    ই-ফাইলিং, ই-পে এবং এনএসটিইপি (ন্যাশনাল সার্ভিস অ্যান্ড ট্র্যাকিং অফ ইলেক্ট্রনিক প্রসেসেস)-এর মতো অ্যাপগুলির ঐ অনুষ্ঠানে সূচনা করা হয়। ই-ফাইলিং-এর জন্য আইনজীবী এবং মামলার সঙ্গে যুক্ত সকলপক্ষ efiling.ecourts.gov.in – এই ওয়েবপোর্টালটির সাহায্য গ্রহণ করতে পারবেন। এর মাধ্যমে ভারতের যে কোন প্রান্ত থেকে যে কোন আদালতেই নথিভুক্তির মাধ্যমে মামলা দায়ের করা যাবে। আবার, pay.ecourts.gov.in – এই ওয়েবপোর্টালটিতে অনলাইন ব্যবস্থায় আদালতের ফি জমা করা যাবে। এটি হল একটি নিরাপদ ও সুরক্ষিত পদ্ধতি যাতে খুব সহজে এবং দ্রুততার সঙ্গে আদালতের ফি জমা দেওয়া যায়।


    এনএসটিইপি হল এমন একটি অ্যাপ যা কেস ইনফরমেশন সফ্‌টওয়্যার (সিআইএস), ওয়েবপোর্টাল এবং মোবাইল অ্যাপ্লিকেশনের মধ্যে এক সমন্বয় গড়ে তুলতে পারে। কোন একটি নির্দিষ্ট স্থান থেকে আরেকটি স্থানে তথ্য পাঠানোর ক্ষেত্রে এটি হল এক নিরাপদ ও সুরক্ষিত ব্যবস্থা।


    CG/SKD/DM/….

    
    
    (Release ID: 1543790) Visitor Counter : 1
    
    
      Read this release in: English