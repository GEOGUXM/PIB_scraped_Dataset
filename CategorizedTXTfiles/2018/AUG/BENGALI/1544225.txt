      প্রতিরক্ষামন্ত্রক

      ভারতে চোরাচালানের সময় নদীয়া থেকে চারটি সোনার বিস্কুট উদ্ধার করল বিএসএফ
      Posted On: 29 AUG 2018 1:18PM by PIB Kolkata


    কলকাতা, ২৮ আগস্ট, ২০১৮


    সীমান্ত সুরক্ষা বাহিনীর (বিএসএফ) জওয়ানরা মঙ্গলবার নদীয়া জেলার ছাপড়া পুলিশ থানার অধীন হাটখোলা গ্রামে এক অভিযান চালিয়ে ৪৬০ গ্রাম ওজনের চারটি সোনার বিস্কুট উদ্ধার করেছে। বর্তমানে এর বাজার মূল্য ১৩ লক্ষ ৮০ হাজার ৫৯৮ টাকা। সোনার বিস্কুটগুলি বাংলাদেশ থেকে ভারতে পাচার করা হচ্ছিল। সুনির্দিষ্ট তথ্যের ভিত্তিতে বিএসএফ-এর ৮১ নম্বর ব্যাটেলিয়নের জওয়ানরা ঐ বিস্কুটগুলি উদ্ধার করে।


    বিএসএফ জওয়ানরা আজ সকাল ৯-১৫ মিনিট নাগাদ মোটরসাইকেল আরোহী এক ব্যক্তির সন্দেহজনক গতিবিধি লক্ষ্য করে তাকে থামতে বলে। কিন্তু ঐ ব্যক্তি থামার পরিবর্তে মোটরসাইকেলের গতি বাড়িয়ে পালিয়ে যাওয়ার চেষ্টা করে। গতি বাড়ানোর ফলে মোটরসাইকেলের নিয়ন্ত্রণ হারিয়ে সে মাটিতে পড়ে যায়। জওয়ানদের হাতে ধরা পড়ে যাওয়ার ভয়ে ঐ ব্যক্তি পকেট থেকে একটি প্যাকেট ছুঁড়ে দিয়ে মোটরসাইকেল ফেলে পালিয়ে যায়। জওয়ানরা ফেলে যাওয়া ঐ প্যাকেট থেকে চারটি সোনার বিস্কুট উদ্ধার করে। উদ্ধার হওয়া বিস্কুট ও মোটরসাইকেলটি ছাপড়া পুলিশ থানার হাতে তুলে দেওয়া হয়েছে। মোটরসাইকেলের মালিক আতিকুর রহমান মণ্ডলের নামে ঐ থানায় এফআইআর দায়ের করা হয়েছে।


    উল্লেখ করা যেতে পারে, বিএসএফ-এর দক্ষিণবঙ্গ শাখার জওয়ানরা চলতি বছরে এখনও পর্যন্ত ছ’জন সোনা চোরাচালানকারীকে আটক করেছে এবং প্রায় ১৭ কিলোগ্রাম সোনা উদ্ধার করেছে, যার বাজার মূল্য আনুমানিক ৪ কোটি ২৬ লক্ষ ৩৫ হাজার টাকার মতো।


    CG/BD/DM/….

    
    
    (Release ID: 1544225) Visitor Counter : 25