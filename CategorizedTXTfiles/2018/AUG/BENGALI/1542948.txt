      বিশেষপরিষেবাওনিবন্ধ

      বিশ্ব জৈব জ্বালানি দিবস ২০১৮ উদযাপন অনুষ্ঠান উদ্বোধনের পর প্রধানমন্ত্রীর ভাষণ
      Posted On: 14 AUG 2018 1:08PM by PIB Kolkata


        নয়াদিল্লি , ১ ০ আগস্ট, ২০১ ৮


        এখানে উপস্থিত সমাজের ভিন্ন ভিন্ন ক্ষেত্রের সঙ্গে যুক্ত ভদ্রমহিলা ও ভদ্রমহোদয়গণ,


        এই আগস্ট মাসটি নিজেই পবিত্রতা এবং সংকল্পের আবহ নিয়ে আসে। এটি বিপ্লবের মাস, এটি দেশের স্বাধীনতার জন্য নিজেদের সর্বস্ব সমর্পণ করা বীর সেনানীদের স্মরণের মাস। স্বাধীনতা দিবসের পর-পরই এই মাসে অনেক উৎসব আসে, যা আমাদের সামাজিক ও সাংস্কৃতিক জীবনকে সমৃদ্ধ করে তোলে। এই উৎসবগুলির জন্য আপনাদের সবাইকে অনেক অনেক শুভেচ্ছা জানাই।


        আমাদের পরম্পরায়, আমাদের উৎসবে, আমাদের লোকাচার-ব্যবহারে প্রকৃতি ও পরিবেশের স্থান অনেকটা ওপরে। আজকের এই অনুষ্ঠানও প্রকৃতি, পরিবেশ এবং আধুনিক পরম্পরার সঙ্গে যুক্ত। আমি আপনাদের সবাইকে বিশ্ব জৈব জ্বালানি দিবসের শুভেচ্ছা জানাই।


        বন্ধুগণ, ১২৫ কোটি ভারতবাসীর জীবনকে কিভাবে উন্নত করা যায়, সেদিকে লক্ষ্য রেখে সরকার অনেক পদক্ষেপ নিয়েছে ও নিচ্ছে। নিরন্তর প্রচেষ্টা চলছে, নতুন নতুন প্রকল্প গড়ে উঠছে, যেমন – গ্রামের অর্থ ব্যবস্থাকে শক্তিশালী করা, কৃষকদের আয় বৃদ্ধি, পেট্রোল, ডিজেল ও জ্বালানি গ্যাসের বিকল্প তৈরি করার মাধ্যমে পরিবেশকে সুরক্ষিত করা। এটি আমাদের সরকারের অন্যতম অগ্রাধিকার। জৈব জ্বালানি আমাদের এই লক্ষ্য-সাধনে গুরুত্বপূর্ণ ভূমিকা পালন করতে চলেছে। জৈব জ্বালানি পরিবেশ ও আমাদের আর্থিক উন্নয়নের মাঝে ভারসাম্য বজায় রাখতে একটি বড় সহায়ক হয়ে ওঠার শক্তি রাখে।


        বন্ধুগণ, জৈব জ্বালানি শুধু বিজ্ঞান নয়, এটি এমন একটি মন্ত্র, যা একবিংশ শতাব্দীর ভারত’কে; শুধু ভারত কেন, গোটা বিশ্বের মানবজাতিকে নতুন প্রাণশক্তি দেবে। জৈব জ্বালানি অর্থাৎ ফসলের বর্জ্য থেকে নিষ্কাশিত জ্বালানি। এটি ভারতের গ্রাম থেকে শুরু করে শহরের জীবনকে বদলে দেবে, উন্নত করবে। একটু আগেই আপনারা যে তথ্য চিত্রটি দেখলেন, তা একটি পুরনো প্রবাদকে মনে করায় – ‘আম তো আম, আঁটিরও দাম’।


        কৃষকরা যত বেশি জৈব জ্বালানি ব্যবহার করবেন, ততই তাঁদের আমদানি বাড়বে। কর্মসংস্থানের নতুন নতুন সুযোগ তৈরি হবে। দেশের অর্থ সাশ্রয় হবে, পরিবেশের জন্যও আশীর্বাদ-স্বরূপ হয়ে উঠবে। দেশের জন্য আমাদের এই পদক্ষেপ একটি ব্যাপক দূরদৃষ্টির অংশ। যেখানে পরিচ্ছন্নতা, গ্রামীণ স্বাস্থ্য, গরিব কৃষকের সমৃদ্ধির পথ আরও মজবুত হবে। এছাড়া, আমাদের নগরোন্নয়নের আধুনিক মডেলের সঙ্গেও এটি যুক্ত। শহরে নির্মল জ্বালানি ব্যবহারের মাধ্যমে জৈব জ্বালানি বায়ু দূষণ হ্রাস করার ক্ষেত্রে অত্যন্ত সহায়ক হয়ে উঠবে।


        বন্ধুগণ, এখানে বিপুল সংখ্যায় আমাদের কৃষক ভাই-বোনেরা এসেছেন। বিজ্ঞান ভবনের অনুষ্ঠানে কৃষক ভাই-বোনদের আসা ব্যাপারটাই একটি নতুন বার্তা বহন করে। দেশের অধিকাংশ অংশে বর্ষার স্থিতি ভিন্ন ভিন্ন রকম। কোথাও অল্প বৃষ্টি আবার কোথাও বন্যা পরিস্থিতি তৈরি হচ্ছে। আমরা নিয়মিত সেসব খবর পড়ছি ও দেখছি। আবার অনেক জায়গায় খুব ভালো বৃষ্টি হয়েছে বলে আনন্দের পরিবেশ সৃষ্টি হয়েছে।


        বিশেষ করে, আমার প্রিয় ভাই ও বোনেরা, আমার মনে হয় ইতিমধ্যেই দেশের অধিকাংশ স্থানেই খরিফ ফসলের বপণ সম্পন্ন হয়েছে। আপনারা জানেন যে সরকার ১৪টি খরিফ ফসলের ন্যূনতম সহায়ক মূল্য দেড় গুণ বৃদ্ধি করেছে। কৃষির কথা উঠলেই দেশের বিশিষ্ট বৈজ্ঞানিক স্বামীনাথন মহোদয়ের কথা মনে পড়ে। আমি অত্যন্ত আনন্দিত যে, ২-৩ দিন আগেই শ্রদ্ধেয় স্বামীনাথন মহোদয় তাঁর একটি নিবন্ধে লিখেছেন যে, কিভাবে কৃষি ক্ষেত্রে পরিবর্তন আসছে, সরকারের বিভিন্ন উদ্যোগ ও নীতি কিভাবে কৃষকদের জীবনে স্থায়ী পরিবর্তন আনতে সক্ষম হয়েছে, সে সম্পর্কে তিনি বিস্তারিত লিখেছেন। তাঁর মতো একজন বিশ্ব শ্রেষ্ঠ কৃষি বিজ্ঞানী বিস্তারিত বর্ণনার মাধ্যমে ভারত সরকারের কৃষি সংক্রান্ত নীতি, প্রকল্প ও প্রচেষ্টাগুলিকে প্রশংসায় ভরিয়ে দিয়েছেন।


        আর আপনারাও এই তথ্যচিত্রটিতে দেখেছেন যে, খরিফ ফসলের পাশাপাশি আখের জন্য আমরা যে ন্যূনতম সহায়ক মূল্য নির্ধারণ করেছিলাম, তাতে কৃষকদের বিনিয়োগের ওপর প্রায় ৮০ শতাংশ লাভ হয়েছে। এই ঋতুতে আখের ন্যূনতম সহায়ক মূল্য ২০ টাকা বাড়িয়ে ক্যুইন্টাল প্রতি ২৭৫ টাকা করা হয়েছে। ন্যূনতম সহায়ক মূল্যে এই বৃদ্ধির ফলে দেশের কৃষকদের সরাসরি লাভ হবে। তাছাড়া, আখ থেকে ইথানল উৎপাদনের জন্য সরকার যে প্রচেষ্টা চালাচ্ছে, তার দ্বারাও কৃষকদের উপকার সুনিশ্চিত।


        বন্ধুগণ, আখ থেকে ইথানল উৎপাদনের প্রকল্পটির কাজ শুরু হয়েছিল শ্রদ্ধেয় অটল বিহারী বাজপেয়ী নেতৃত্বাধীন সরকারের সময়ে। কিন্তু আমরা সরকারে আসার পূর্ববর্তী এক দশকে সরকারের যে দুর্দশা ছিল, এই প্রকল্পেরও একই দশা হয়েছিল। ২০১৪ সালে কেন্দ্রে ভারতীয় জনতা পার্টির নেতৃত্বে এনডিএ সরকার দায়িত্ব নিয়ে একটি নতুন রোডম্যাপ গড়ে তোলে। ইথানল ব্লেন্ডিং প্রোগ্রাম চালু করা হয়। আজ দেশের ২৫টি রাজ্য ও কেন্দ্রশাসিত অঞ্চলে এই প্রোগ্রাম সুচারুভাবে চালু হয়েছে। বিগত চার বছরে রেকর্ড পরিমাণ ইথানল উৎপাদন হয়েছে এবং আগামী চার বছরে প্রায় ৪৫০ কোটি লিটার ইথানল উৎপাদনের লক্ষ্যে দেশ এখন এগিয়ে চলেছে।


        বন্ধুগণ,


        ইথানল শুধু কৃষকদের উপকার করেনি, দেশের অনেক অর্থসাশ্রয় করেছে। ইথানল পেট্রোলের সঙ্গে মেশানোর ফলে গতবছর দেশ প্রায় ৪ হাজার কোটি টাকা বিদেশি-মূদ্রা সাশ্রয় করতে পেরেছে। সরকারের লক্ষ্য হল আগামী চার বছরে এই বাবদ ১২ হাজার কোটি টাকা বিদেশি-মূদ্রা সাশ্রয় করতে হবে। শুধু তাই নয়, আগামী চার বছরে আখ থেকে ইথানল উৎপাদনের মাধ্যমেই প্রায় ২০ হাজার কোটি টাকা অধিক আয় হবে বলে অনুমান করা হচ্ছে। এই সাশ্রয়ের মাধ্যমে আর আখের ক্ষেত্রে যেসব নতুন বিকল্প এসেছে সেগুলির সাহায্যে আখচাষীদের অনেক সমস্যার স্থায়ী সমাধানের পথ বেরোবে। তাছাড়া, পেট্রোল ব্যবহারের ফলে যানবাহন দ্বারা সৃষ্ট পরিবেশ দূষণও কমবে।


        বন্ধুগণ, জৈব জ্বালানির ক্ষেত্রে আমরা যে লক্ষ্য স্থির করেছি, তা কোনও আকাশ-কুসুম কল্পনা নয়। এই লক্ষ্য-সাধনের জন্য নীতিসমূহ প্রণয়ন করা হচ্ছে, উপযুক্ত রণনীতি গড়ে তোলা হচ্ছে, দায়িত্ব ও দায়ভার স্থির করা হচ্ছে, নিয়মিত তদারকি করা হচ্ছে, লক্ষ্য-সাধনের জন্য সময়-নির্দিষ্ট আয়োজন করা হচ্ছে। ইথানল সহ জৈব জ্বালানি সকল মাধ্যমকে বিকশিত করার জন্য সরকার জাতীয় নীতি প্রণয়ন করেছে। সেই নীতি অনুসারে দেশের সর্বত্র ২০২২ সালের মধ্যে পেট্রোলের সঙ্গে ১০ শতাংশ এবং ২০৩০ সালের মধ্যে তার দ্বিগুণ অর্থাৎ ২০ শতাংশ ইথানল মেশানোর ক্ষমতা গড়ে তোলা হচ্ছে।


        জৈব জ্বালানির মাধ্যমে আখচাষীরা তো নিশ্চিতভাবেই বিকল্পের সন্ধান পাবেন। এছাড়াও দেশের প্রত্যেক কৃষক উপকৃত হবেন। আমাদের চাল, গম, ভুট্টা, আলু ও শাক-সব্জি এগুলি সঠিক গুদামজাতকরণের অভাবে নষ্ট হয়ে যায় - আগে এসব ফেলে দেওয়া হ’ত কিন্তু এখন সরকার এগুলি থেকেও ইথানল উৎপাদনের সিদ্ধান্ত নিয়েছে।


        প্রাকৃতিক কারণে কৃষকদের আরেকটি সমস্যার সম্মুখীন হতে হয়। যেমন – শাক-সব্জি ও ফলে দাগ লাগা, আকারে ছোট হওয়া ইত্যাদি কারণে যেগুলি বিক্রি হয় না – সেগুলিও ফেলে দিতে হয়। এখন সেই দাগ লাগা, ছোট, কম দানা ইত্যাদি থেকেও ইথানল উৎপাদিত হবে। আমরা যদি এভাবে সুপরিকল্পিতভাবে এগিয়ে যাই, তা হলে আমার দৃঢ় বিশ্বাস যে, কৃষকদের পরিশ্রমে উৎপাদিত একটি দানাও ব্যর্থ হবে না।


        বন্ধুগণ, জাতীয় নীতিতে শুধু ফসল নয়, ঘর-গৃহস্থলীর বর্জ্য, ক্ষেতের আগাছা এবং পশুর গোবরকে জ্বালানিতে রূপান্তরিত করা একটি দে শ ব্যাপী প্রকল্প গড়ে তোলা হচ্ছে। আগামীদিনে কলার খোসা এবং বিভিন্ন ফলমূলের খোসা থেকেও জ্বালানি তৈরি করা হবে। এছাড়া, ঘাস ও বাঁশ থেকেও ইথানাল উৎপন্ন করা হচ্ছে। বিশেষ করে, উত্তর-পূর্ব ভারত এবং দেশের অন্যান্য জনজাতি অধ্যুষিত অঞ্চলে বাঁশ খুব ভালো হয়। বাঁশ থেকে ইথানল উৎপাদিত হলে এই জনজাতি ভাই-বোনেরা অত্যন্ত উপকৃত হবেন।


        বন্ধুগণ,


        অজ্ঞানতাবশত আমাদের কৃষকরা পরালি প্রথা অনুসরণ করে ফসল কেটে নেওয়ার পর ক্ষেতে থেকে যাওয়া অবশিষ্টাংশে আগুন লাগিয়ে দেন। এছাড়া, আদিবাসী অধ্যুষিত অঞ্চলে জুম চাষে অনেক গাছ-গাছাগাছালি এবং মূল্যবান ভেষজ লতাগুল্ম পুড়ে ছাই হয়ে যায়। বিশেষ করে, পাঞ্জাব ও হরিয়ানার কৃষকরা এই পরালি প্রথা অনুসরণ করে নিজেদের ও পরিবেশের অনেক ক্ষতি করেন। এটা আমাদের সামনে একটি বড় সমস্যা।


        আমি কৃষক ভাই-বোনদের বারবার বোঝাবার চেষ্টা করেছি যে, পরালি জ্বালিয়ে দিলে জমির উর্বরতা কমে। পাশাপাশি, এর ধোঁয়া পরিবেশ দূষণের কারণ হয়ে ওঠে। সেজন্য পরালি থেকে ইথানল উৎপাদনের সম্ভাবনা নিয়ে আমরা ব্যাপক স্তরে কাজ করছি। অর্থাৎ আপনার ক্ষেতের পরালিও একদিন আপনার রোজগারের উৎস হয়ে উঠতে পারে।


        পরিবেশ দূষণ থেকে মুক্তি পাওয়ার পাশাপাশি কৃষকের অতিরিক্ত আয় – জৈব অবশেষকে জৈব জ্বালানিতে রূপান্তরণের জন্য সরকার অনেক বড় মাত্রায় বিনিয়োগ করছে। সারা দেশে ১০ হাজার কোটি টাকা বিনিয়োগে ১২টি আধুনিক তৈল শোধনাগার গড়ে তোলার প্রকল্প গড়ে তুলেছে। একটি তৈল শোধনাগারে প্রায় এক থেকে দেড় হাজার মানুষের কর্মসংস্থানের সম্ভাবনা রয়েছে। অর্থাৎ তৈল শোধনাগার সঞ্চালন থেকে শুরু করে সরবরাহ শৃঙ্খল পর্যন্ত প্রক্রিয়ায় প্রায় দেড় লক্ষ যুবক-যুবতীর কর্মসংস্থানের সুযোগ গড়ে উঠবে। এছাড়া, গোবর থেকে জ্বালানি উৎপাদনের প্রকল্পও দ্রুতগতিতে এগিয়ে চলেছে।


        বিগত বাজেটে আপনারা দেখেছেন যে, আমরা একটি স্বতন্ত্র প্রকল্প গড়ে তুলেছি – গোবর ধন। এই গোবর ধন প্রকল্পের মাধ্যমে সারা দেশে প্রত্যেক জেলায় একটি করে বায়ো গ্যাস প্রকল্প চালু করা হচ্ছে। ইতিমধ্যেই ৭৫০টি এহেন বায়ো গ্যাস উৎপাদন কেন্দ্র গড়ে উঠেছে। এই কাজ দ্রুতগতিতে এগিয়ে চলেছে। এগুলির সঙ্গে সারা দেশে কৃষকদের স্বনির্ভর গোষ্ঠীগুলিকেও যুক্ত করা হচ্ছে।


        বন্ধুগণ, আজ গোবর ধন, বন ধন, জন ধন – এই প্রকল্পগুলির মাধ্যমে গরিব কৃষক ও জনজাতি মানুষদের জীবনে একটি নতুন আর্থিক সম্ভাবনা, আর্থিক সামর্থ্য এবং নতুন পরিবর্তন সুনিশ্চিত হচ্ছে। এতে শুধু আপনাদের ফসল নয়, পশুর গোবর, ক্ষেতের অবশেষ, বাড়ির আবর্জনা – এইসব কিছু থেকেই যাতে আপনারা রোজগার করতে পারেন, সেই লক্ষ্য নিয়েই এগিয়ে যাওয়া হচ্ছে।


        এছাড়া, অরণ্যে উৎপাদিত ফলমূল বিক্রি করে আপনারা যা রোজগার করতে পারবেন আর পর্ণমোচি ঋতুতে অরণ্যে অনেক জায়গায় ১-২ ফুট পাতা জড়ো হয়, এগুলিও আপনাদের রোজগারের উৎস হয়ে উঠতে পারে। বর্জ্য থেকে সম্পদ অভিযান এটাই। এর মাধ্যমে স্বচ্ছ ভারত অভিযানও গতিময় হয়ে উঠছে। এই বর্জ্যই হ’ল অপরিচ্ছন্নতার অন্যতম বড় কারণ।


        বন্ধুগণ, এই অভিযানে আমাদের বৈজ্ঞানিক বন্ধুরা আর স্টার্ট আপ-এর মাধ্যমে প্রযুক্তি যোগানে যুবসম্প্রদায়ের গুরুত্বপূর্ণ অবদান রয়েছে। আজ এই উপলক্ষে আপনাদের সবার প্রতি আমি কৃতজ্ঞতা জানাই। আপনারা জৈব জ্বালানি সংশ্লিষ্ট প্রযুক্তিকে উন্নত করার জন্য নিরন্তর প্রচেষ্টা চালিয়ে যাচ্ছেন। কিন্তু এখনও এক্ষেত্রে অনেক কিছু করার সম্ভাবনা রয়েছে। যেমন – ফসল ছাড়াও এমন উৎসের কথা ভাবা জরুরি, যেখান থেকে উৎকৃষ্ট ও অধিক মাত্রায় জৈব জ্বালানি উৎপাদন করা যায়। সেজন্য স্টার্ট আপ-এর সঙ্গে যুক্ত শিল্পপতি এবং প্রযুক্তিবিদদের এক সঙ্গে মিলেমিশে কাজ করতে হবে।


        আমি মনে করি যে, আমাদের ইঞ্জিনিয়ারিং কলেজ, আইটিআই, পলিটেকনিক – এর সিলেবাসে জৈব জ্বালানি সংশ্লিষ্ট পাঠ্যক্রমকে অগ্রাধিকার দেওয়া উচিৎ। এছাড়া, সারা দেশে কৃষি বিজ্ঞান কেন্দ্রের মাধ্যমে জৈব জ্বালানি সম্পর্কে কৃষকদের যত বেশি সম্ভব সচেতন করে তোলা যায়, সেদিকে আপনাদের লক্ষ্য রাখতে হবে। সারা দেশে আয়োজিত কৃষি মেলাগুলিতেও জৈব জ্বালানিকে মূল বিষয় করে কৃষকদের সচেতনতা বৃদ্ধি করা যেতে পারে।


        বন্ধুগণ, নাগরিক পরিচ্ছন্নতার বড় সমস্যাগুলি যেমন - কঠিন বর্জ্য ব্যবস্থাপনা, পয়ঃপ্রণালীর জল, কারখানার দূষিত তরল – সরকার এই সমস্ত কিছু থেকে জ্বালানি উৎপাদনের চেষ্টা করছে। আমি একবার খবরের কাগজে পড়েছিলাম, কোনও ছোট শহরের নর্দমার পাশে একটি চায়ের ঠেলাওয়ালার মাথায় প্রথম এই বুদ্ধিটা এসেছিল। নর্দমার গ্যাস যেখান থেকে নির্গত হয়, সেখানে একটি ফুটো বাসনকে উপুড় করে, ফুটোতে পাইপ লাগিয়ে সেই গ্যাস দিয়ে তাঁর ঠেলায় চা বানানো শুরু করেন। খুব সরল প্রযুক্তি। কিভাবে তিনি এটা করেছিলেন, তা তাঁর কাছ থেকেই জানা যেতে পারে।


        আমি যখন গুজরাটের মুখ্যমন্ত্রী ছিলাম, একবার আমি কনভয় নিয়ে যাচ্ছিলাম, তখন দেখি এক কৃষক স্কুটারের পেছনে একটি হাওয়া ভরা ট্র্যাক্টরের টিউব বেঁধে নিয়ে যাচ্ছিলেন। ক্লপনা করুন কেমন দৃশ্য হবে! আমি ভয় পাচ্ছিলাম যে লোকটা নির্ঘাত কোনও দুর্ঘটনার শিকার হবেন। আপনারাও ভাবতে পারেন যে, ট্র্যাক্টর নিয়ে গিয়ে হাওয়া ভরলেই হ’ত। আমি কনভয় চালককে অনুরোধ করলাম যে, আমি ঐ কৃষকের সঙ্গে কথা বলতে চাই।


        আমি কনভয় থামিয়ে ঐ স্কুটার চালককে জিজ্ঞেস করি, ভাই এটা কি করছেন? কোথাও পড়ে গিয়ে মরে যাবেন। তিনি বলেন, আমি এই টিউবটা ক্ষেতে নিয়ে যাচ্ছি। আমার বাড়িতে রান্নাঘরের আবর্জনা থেকে এবং দুটি গৃহপালিত পশুর গোবর থেকে জ্বালানি গ্যাস উৎপাদনের জন্য প্ল্যান্ট বসিয়েছি। সেই গ্যাস আমি এই টিউবে ভরেছি। এবার ক্ষেতে নিয়ে গিয়ে এই গ্যাস দিয়ে আমি সেচের পাম্প চালাব। আপনারা কল্পনা করুন, আমাদের দেশের কৃষকদের উদ্ভাবন শক্তি কেমন, আর কত সামর্থ্য রয়েছে! আজও আমাদের গ্রামের কৃষকরা এরকম কত নতুন নতুন প্রয়োগ করে সাফল্য পাচ্ছেন!


        আমি স্টার্ট আপ দুনিয়ার মানুষদের বলছি, আপনারা বড় বড় কলেজে যে জ্ঞান পাবেন না, গ্রামের কৃষকদের ব্যবহারিক প্রয়োগে এমন অনেক সুলভ ও সাশ্রয়কারী প্রয়োগ দেখতে পাবেন। এগুলিকে আত্মস্থ করে আপনারা অনেক উপকৃত হতে পারেন।


        আজ ‘বি-৩’ অর্থাৎ বায়োমাস, বায়ো ফুয়েল এবং বায়ো এনার্জি-কে সংহত করে একটি ব্যাপক প্রকল্প গড়ে তোলা হয়েছে। ইথানল ছাড়াও আজ আবর্জনা থেকে সিএনজি বা বায়ো সিএনজি উৎপাদনের কাজও দ্রুতগতিতে এগিয়ে চলেছে। দেশের পরিবহণ ব্যবস্থায় সিএনজি-র ব্যবহারকে উৎসাহ প্রদান করা হচ্ছে, যাতে পেট্রোল, ডিজেল ব্যবহার থেকে নিসৃত বায়ু দূষণ কম করা যায়। সেজন্য ইতিমধ্যেই দেশে ১৭৫টিরও বেশি প্ল্যান্ট চালু করা হয়েছে। সেদিন আর দূরে নেই, যখন শহরের পাশাপাশি গ্রামগুলিতেও সিএনজি চালিত গাড়ি যাতায়াত করবে।


        বন্ধুগণ, আজ আমাদের চারপাশে প্লাস্টিক, রাবারের টায়ার, এরকম অনেক অবিনশ্বর বর্জ্য, পয়ঃপ্রণালী ও বাস্তুতন্ত্রের জন্য সমস্যা সৃষ্টি করছে। এখন সেই বর্জ্য, প্লাস্টিক ও রাবারের টায়ার গলিয়ে সড়ক নির্মাণের কাজে লাগানো হচ্ছে। এরকম অনেক বিকল্প সম্ভাবনার খোঁজ করা হচ্ছে।


        সম্প্রতি আমি সোশ্যাল মিডিয়ায় আফ্রিকার কোনও দেশের গরিবদের একটি প্রয়োগ দেখেছি। তাঁরা গ্রামে গ্রামে ঘুরে প্লাস্টিক, রাবার ইত্যাদি বর্জ্য জড়ো করে নদীর পাড়ে নিয়ে যাচ্ছে। সেখানে সেগুলিকে আগুনে পুড়িয়ে তার সঙ্গে নদীর বালু মিশিয়ে ইঁটের মতো ব্লক তৈরি করা হচ্ছে। মহিলাদের স্বনির্ভর গোষ্ঠীগুলি এই বিকল্প ইঁট বিক্রি করে লাভবান হচ্ছে।


        উন্নয়ন এবং পরিবেশের মধ্যে ভারসাম্য বজায় রেখে এগিয়ে যাওয়ার নীতি নিয়ে আমরা কাজ করছি। এই ভারসাম্যের ক্ষেত্রে বিদ্যুৎ একটি গুরুত্বপূর্ণ ভূমিকা পালন করে। বিদ্যুৎ উৎপাদন এবং এর ব্যবহার পরিবেশে প্রত্যক্ষ প্রভাব ফেলে। সেজন্য আমরা কয়লা ও গ্যাসের মতো পারম্পরিক পদ্ধতির পাশাপাশি সৌরশক্তি সহ অন্যান্য মাধ্যমেও বিদ্যুৎ উৎপাদনে জোর দিয়েছি। আন্তর্জাতিক সৌরসংঘের মাধ্যমে আমরা কেবল ভারত নয়, গোটা বিশ্বে সৌরশক্তির প্রচার ও প্রসারের কাজ করছি।


        আজ কৃষি ক্ষেত্রে সোলার পাম্পের ব্যবহার থেকে শুরু করে কারখানা ও অফিস আদালতে এর ব্যবহার অনেক বেড়েছে। তাছাড়া দেশের রাজপথ থেকে অলিগলি, অফিস থেকে বাড়ি – সর্বত্র এলইডি বাল্বের ব্যবহার বাড়িয়ে বিদ্যুৎ সাশ্রয় করা হচ্ছে। আমি অত্যন্ত আনন্দিত যে এখন দেশের সমস্ত রেল স্টেশনও এলইডি বাল্বের আলোয় উজ্জ্বল হয়ে উঠেছে। ১০০ ভাগ কাজ হয়ে গেছে। আগামীদিনে রেলের প্রতিটি বাড়ি ও আবাসনে ১০০ শতাংশ এলইডি বাল্ব লাগানোর লক্ষ্য নিয়ে রেল বিভাগ কাজ করে চলেছে। এই এলইডি-কে উৎসাহ প্রদানও পরিবেশ সংরক্ষণে সরকারের স্বচ্ছ ভারত, সুস্থ ভারত আন্দোলনের সঙ্গে যুক্ত।


        ধোঁয়ামুক্ত রান্নাঘরও এই ব্যাপক দূরদৃষ্টির অংশ। আজ এই মঞ্চ থেকে আমি সেই ৫ কোটি দরিদ্র পরিবারকে শুভেচ্ছা জানাই, সেই মা ও বোনেদের শুভেচ্ছা জানাই, যাঁরা এই ধোঁয়া থেকে মুক্তি পেয়েছেন।


        এত অল্প সময়ের মধ্যে ভারতে এত কাজ কাজ করা যাবে – এটাই কেউ ভাবতে পারেননি। আমাদের দেশে ১২৫ কোটি জনসংখ্যা ২৫-২৬ কোটি পরিবারের সদস্য। সেই ২৫-২৬ কোটি পরিবারের মধ্যে ৫ কোটি পরিবারে এত অল্প সময়ের মধ্যে রান্নার গ্যাসের উনুন ও সংযোগ পৌঁছে দেওয়ার সাফল্য থেকেই অনুমান করা যায়, দেশে কী গতিতে কাজ হচ্ছে!


        বন্ধুগণ, আজ এখানে সারা দিন ধরে দেশের কৃষক প্রতিনিধিদের সঙ্গে প্রযুক্তিবিদরা ও সরকারি আধিকারিকরা মিলেমিশে জৈব জ্বালানি ও সংশ্লিষ্ট সমস্যাগুলি নিয়ে আলাপ-আলোচনা করবেন। দৈনন্দিন জীবনের ব্যবহারিক সমস্যাগুলি কিভাবে সহজে সমাধান করা যায়, তা নিয়ে আলোচনা আশা করি ফলদায়ক হবে। আর আপনারা ১২৫ কোটি দেশবাসীকে এ বিষয়ে বিকল্প জ্বালানির ক্ষেত্রে অনেক নতুন পথ দেখাতে পারবে।


        জৈব জ্বালানির মাধ্যমে দেশে এই বিপ্লব আনার সরকারি প্রচেষ্টা ততদিন সফল হবে না, যতদিন না আমাদের দেশে শিল্পপতি ও বৈজ্ঞানিকদের পাশাপাশি শিক্ষক ও ছাত্ররা গণঅংশীদারিত্বের মাধ্যমে এটিকে একটি গণআন্দোলনে না পরিণত করতে পারবেন।


        এখানে বিভিন্ন রাজ্য থেকে যে প্রতিনিধিরা এসেছেন, তাঁদের প্রতি আমার অনুরোধ যে, দেশের প্রত্যেক গ্রাম যাতে জৈব জ্বালানি দ্বারা উপকৃত হয়, তা সুনিশ্চিত করতে আপনারা নিজের নিজের স্তরে অতিরিক্ত প্রচেষ্টা চালান। আমার দৃঢ় বিশ্বাস যে, জৈব জ্বালানি ক্ষেত্রে ভারত যে উদ্যোগ নিয়েছে এবং আজ বিশ্ববাসী জৈব জ্বালানি দিবস পালন করছেন, তখন ভারত বিশ্ব উষ্ণায়ন নিয়ে চিন্তিত বিশ্বকে একটি নতুন আস্থা প্রদানের সামর্থ্য রাখে। ভারতের এই পদক্ষেপগুলি আজ সারা পৃথিবীতে প্রশংসিত হচ্ছে।


        ভারতের নীতি ও প্রকল্পগুলিকে বিশ্ববাসী মনোযোগ দিয়ে দেখছেন, আজকের এই প্রচেষ্টা যে নতুন প্রাণশক্তির সঞ্চার করবে তা এই লক্ষ্যকে আরও স্পষ্ট করবে এবং গতি ত্বরান্বিত করবে। এই বিশ্বাস নিয়ে এই সফল প্রকল্পের জন্য আপনাদের সবাইকে হৃদয় থেকে অনেক অনেক শুভেচ্ছা জানাই।


        ধন্যবাদ ।


        CG/SB/SB……10_August_2018....(2340)…...(Release ID : 1542766 )


    

    
    (Release ID: 1542948) Visitor Counter : 617