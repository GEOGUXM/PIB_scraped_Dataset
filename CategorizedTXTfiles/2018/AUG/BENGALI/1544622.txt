      অর্থমন্ত্রক

      বন্যা বিধ্বস্ত কেরল-কে কেন্দ্রের তরফে প্রয়োজনীয় সব ধরণের সহায়তা দেওয়া হবে – পি রাধাকৃষ্ণণ
      Posted On: 31 AUG 2018 1:08PM by PIB Kolkata


    নয়াদিল্লি , ৩০ আগস্ট, ২০১ ৮


    বন্যা বিধ্বস্ত কেরল’কে প্রয়োজনীয় সব ধরণের সহায়তার আশ্বাস দিলেন কেন্দ্রীয় অর্থ ও জাহাজ চলাচল বিষয়ক প্রতিমন্ত্রী শ্রী পি রাধাকৃষ্ণণ। বুধবার তিরুবনন্তপুরমে রাজ্য স্তরীয় ব্যাঙ্কার কমিটির বৈঠক উদ্বোধন করে তিনি বলেন, বন্যাজনিত উদ্ভুত পরিস্থিতির প্রেক্ষিতে সমস্ত রাষ্ট্রায়ত্ত ও বেসরকারি বিমা সংস্থাগুলিকে যাবতীয় পাওনা দ্রুত খতিয়ে দেখে তা অবিলম্বে মিটিয়ে দেওয়ার নির্দেশ দেওয়া হয়েছে।


    শ্রী রাধাকৃষ্ণণ ২০১৮-১৯ – এ কেরলের জন্য বরাদ্দ ২১৪ কোটি টাকার কথা উল্লেখ করে জানান, রাজ্য বিপর্যয় ত্রাণ তহবিলে মোট অর্থের পরিমাণ ৫৬২ কোটি ৪৫ লক্ষ টাকা। রাজ্য সরকারের স্মারকপত্র জমা দেওয়ার পর আরও তহবিলের প্রয়োজনীয়তার বিষয়ে সিদ্ধান্ত নেওয়া হবে বলে তিনি জানান ।


    রাজ্যে বন্যার ফলে ব্যাঙ্কিং পরিষেবা ব্যাপক ব্যহত হয়েছে বলে উল্লেখ করে শ্রী রাধাকৃষ্ণণ জানান, কেন্দ্রীয় অর্থ মন্ত্রকের দ্রুত ব্যবস্থা গ্রহণের ফলে প্রায় ১৯১টি ব্যাঙ্ক শাখা এবং ১৭৯টি এটিএম চালু করা সম্ভব হয়েছে। যত দ্রুত সম্ভব বাকি ব্যাঙ্ক শাখা ও এটিএম-গুলি চালু করার যাবতীয় ব্যবস্থা গ্রহণ করা হচ্ছে বলেও তিনি জানান। সঙ্কটের এই পরিস্থিতিতে সাধারণ মানুষকে কিছুটা রেহাই দিতে ব্যাঙ্কের নতুন পাসবুক, ডিপোজিট রিসিট ফেরৎ সহ অ্যাকাউন্টে ন্যূনতম অর্থ না রাখার ক্ষেত্রে যেসব জরিমানা দিতে হয়, মুকুব করা হচ্ছে । ময়লা বা নোংরা হয়ে যাওয়া নোটগুলি যে কোনও ব্যাঙ্ক শাখায় পাল্টে নেওয়া যাবে বলেও তিনি জানান।


    পরে, সাংবাদিকদের প্রশ্নের জবাবে শ্রী রাধাকৃষ্ণণ জানান, কেরলের পক্ষ থেকে জিএসডিপি-র পরিমান ৩ শতাংশ থেকে ৪.৫ শতাংশ বাড়ানোর যে দাবি করা হয়েছে, কেন্দ্রীয় সরকার তা বিবেচনা করে দেখবে। প্রধানমন্ত্রীর নির্দেশানুযায়ী কেরলকে সম্ভাব্য সবরকম সহায়তা দেওয়া হয়েছে। কেরলের বর্তমান পরিস্থিতিতে কেন্দ্র সম্পূর্ণ সহানুভূতিশীল উল্লেখ করে শ্রী রাধাকৃষ্ণণ জানান, রাজ্যের বিভিন্ন দাবিদাওয়া বিবেচনার জন্য প্রধানমন্ত্রী সমস্ত মন্ত্রীদের নির্দেশ দিয়েছেন। বন্যাজনিত ক্ষয়ক্ষতি সংক্রান্ত নতুন স্মারকপত্র রাজ্য সরকার জমা দিলে কেন্দ্রের তরফে আরও সহায়তা দেওয়া হবে বলেও শ্রী রাধাকৃষ্ণণ আশ্বাস দেন। রাজ্য সরকারের রিপোর্ট পাওয়ার পর পরিস্থিতি খতিয়ে দেখতে কেন্দ্রের তরফে একটি দল পাঠানো হবে।


    CG /BD / SB…

    
    
    (Release ID: 1544622) Visitor Counter : 23
    
    
      Read this release in: English