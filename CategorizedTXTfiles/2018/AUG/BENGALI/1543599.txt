      খাদ্যপ্রক্রিয়াকরণশিল্পমন্ত্রক

      কেরলের মুখ্যমন্ত্রীর সঙ্গে কথা বললেন শ্রীমতী হরসিমরত বাদল : সমস্ত রকম সাহায্যের আশ্বাস দিলেন তাঁর মন্ত্রকের পক্ষ থেকে
      Posted On: 21 AUG 2018 8:00PM by PIB Kolkata


    নয়াদিল্লি, ২১ আগস্ট, ২০১৮


    কেন্দ্রীয় খাদ্য প্রক্রিয়াকরণ শিল্প মন্ত্রী শ্রীমতী হরসিমরত বাদল সোমবার (২০ আগস্ট, ২০১৮) সন্ধ্যায় কেরলের বন্যা দুর্গত জনসাধারণের জন্য সাহায্য পাঠানোর লক্ষ্যে আইটিসি, কোকাকোলা, পেপসি, হিন্দুস্তান ইউনিলিভার, ডাবর, এমটিআর, নেস্‌লে, ব্রিটানিয়া, ম্যারিকো সহ বিভিন্ন শিল্প সংস্থার প্রতিনিধিদের সঙ্গে এক আলোচনা বৈঠকে মিলিত হন। শিল্প সংস্থাগুলির পক্ষ থেকে পৃথক পৃথকভাবে কেরলের জনসাধারণের কাছে সাহায্য ও সহায়তা পাঠানোর পরিবর্তে সংস্থাগুলির মধ্যে একটি সমন্বয়ের মাধ্যমে যুক্তভাবে ত্রাণ সাহায্য পাঠানোর ওপর জোর দেন তিনি। শ্রীমতী বাদল বলেন যে রাজ্যের ত্রাণের চাহিদা সম্পর্কে জানতে কেরল সরকার এবং সংশ্লিষ্ট জেলা আধিকারিকদের সঙ্গে তাঁর মন্ত্রক নিয়মিতভাবে যোগাযোগ রেখে চলেছে।


    কেরলের মুখ্যমন্ত্রী শ্রী পিনারি বিজয়নের সঙ্গেও কথা বলেন শ্রীমতী হরসিমরত বাদল। রাজ্যের এই প্রাকৃতিক বিপর্যয়ের মুহূর্তে তাঁর মন্ত্রকের পক্ষ থেকে সকল রকম সহায়তার আশ্বাস দেন তিনি।


    শিল্প প্রতিনিধিরা খাদ্য প্রক্রিয়াকরণ শিল্প মন্ত্রীকে আশ্বাস দিয়ে জানান যে কেরলের এই প্রাকৃতিক দুর্বিপাকে তাঁরা উদারভাবে ত্রাণ সহায়তা দিতে প্রস্তুত। খাদ্য প্রক্রিয়াকরণ শিল্প মন্ত্রকের এই উদ্যোগ ও প্রচেষ্টাকে সমর্থন জানান তাঁরা। আগামী দু’দিনের মধ্যে যে সমস্ত ত্রাণসামগ্রী কেরলকে পাঠানোর সঙ্কল্প নেওয়া হয়েছে তার মধ্যে রয়েছে – প্যাকেজ্‌ড পানীয় জল, বিস্কুট, বান রুটি, নিমকি, রান্না করা খাবারের প্যাকেট, ম্যাগি, কফি, গুঁড়ো দুধ, ফলের রস, ওডোমসের টিউব, কোয়েকার ওট্‌স, হরলিক্‌স, ক্রোসিন ট্যাবলেট, স্যাভলন, চায়ের দুধ, তরল হ্যান্ডওয়াশ, সাবান, বেবি ফুড, লবন, গমজাত উৎপাদন, কেচাপ ও নগদ আর্থিক সহায়তা। কিছু কিছু ত্রাণসামগ্রী অবশ্য ইতিমধ্যেই পাঠিয়ে দেওয়া হয়েছে।


    CG/SKD/DM/…

    
    
    (Release ID: 1543599) Visitor Counter : 34
    
    
      Read this release in: English