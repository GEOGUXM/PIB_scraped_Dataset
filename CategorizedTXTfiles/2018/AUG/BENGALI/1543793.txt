      প্রধানমন্ত্রীরদপ্তর

      প্রধানমন্ত্রী আবাস যোজনার সুফলভোগীদের সমবেত গৃহপ্রবেশ দেখলেন প্রধানমন্ত্রী; দরিদ্র ভালসাদের জুজোয়া গ্রামে অ্যাস্টোল জল সরবরাহ প্রকল্পের শিলান্যাস করলেন প্রধানমন্ত্রী
      Posted On: 23 AUG 2018 8:42PM by PIB Kolkata


    নয়াদিল্লি , ২৩ আগস্ট, ২০১ ৮


    ‘প্রধানমন্ত্রী আবাস যোজনা (গ্রামীণ)’-র সুফল গ্রহীতাদের সমবেতভাবে ই-গৃহপ্রবেশ-এর সুযোগ পাওয়ার সাক্ষী রইলেন প্রধানমন্ত্রী শ্রী নরেন্দ্র মোদী। গুজরাটের ভালসাদ জেলার জুজোয়া গ্রামে আজ (২৩শে আগস্ট, ২০১৮) এক বিশাল জনসমাবেশে উপস্থিত ছিলেন প্রধানমন্ত্রী। ঐ অনুষ্ঠানে রাজ্যের ২৬টি জেলার সুফল গ্রহীতাদের কাছে হস্তান্তরিত করা হয় যোজনার আওতায় নির্মিত বাসস্থানগুলি। কয়েকটি জেলার সুফল গ্রহীতারা অবশ্য এক ভিডিও সংযোগ ব্যবস্থায় এই ঘটনায় সামিল হওয়ার সুযোগ লাভ করলেন। সুফল গ্রহীতাদের সঙ্গে ভিডিও যোগাযোগের মাধ্যমে কথাও বলেন শ্রী নরেন্দ্র মোদী।


    এই অনুষ্ঠানে ‘দীনদয়াল উপাধ্যায় গ্রামীণ কৌশল বিকাশ যোজনা’; ‘মুখ্যমন্ত্রী গ্রামোদ্যয় যোজনা’ এবং ‘জাতীয় গ্রামীণ জীবিকা মিশন’ সহ কয়েকটি উন্নয়ন প্রকল্পের নির্বাচিত সুফল গ্রহীতাদের হাতে শংসাপত্র এবং নিয়োগপত্র তুলে দেন প্রধানমন্ত্রী। মহিলা ব্যাঙ্ক প্রতিনিধিদের মধ্যে তিনি বন্টন করেন নিয়োগপত্র ও মিনি-এটিএম।


    অ্যাস্টোল জল সরবরাহ প্রকল্পেরও এদিন শিলান্যাস করেন প্রধানমন্ত্রী। আসন্ন রাখীবন্ধন উৎসবের উপলক্ষটির কথা স্মরণ করিয়ে দিয়ে শ্রী মোদী বলেন যে এই উৎসবের একটি উপহার হিসেবে ১ লক্ষেরও বেশি মহিলার নামে একটি করে বাড়ির অধিকারদানের ঘটনায় তিনি বিশেষভাবে সন্তুষ্ট। কারণ, একটি বাসস্থানের সঙ্গে জড়িয়ে থাকে অনেক নতুন নতুন স্বপ্ন। আর, ঐ স্বপ্নের বাস্তবায়নে পরিবারগুলির মধ্যে সঞ্চারিত এক নতুন উৎসাহ-উদ্দীপনা।


    ই-গৃহপ্রবেশ-এর সময় যে বাড়িগুলির হস্তান্তর পর্ব সম্পন্ন হল, তা বেশ উন্নত গুণমানের বলেও মন্তব্য করেন প্রধানমন্ত্রী। এই কর্মসূচি রূপায়ণে কোন দালাল বা মধ্যসত্ত্বভোগী না থাকার কারণে এই ঘটনা সম্ভব হয়েছে বলে উল্লেখ করেন তিনি। আগামী ২০২২ সালের মধ্যে ‘সকলের জন্য বাসস্থান’ নিশ্চিত করে তোলার লক্ষ্যে কেন্দ্রীয় সরকারের চিন্তাভাবনার কথাও এদিন পুনরুচ্চারিত হয় প্রধানমন্ত্রীর কন্ঠে।


    শ্রী মোদী বলেন, রাজনৈতিক ক্ষেত্রের ব্যক্তিদের মধ্যে সৌখিন বাড়ি তৈরি করার একটি প্রবণতা দীর্ঘদিন ধরেই কাজ করে এসেছে। কিন্তু সেই দৃষ্টিভঙ্গির এখন পরিবর্তন ঘটেছে। দরিদ্র সাধারণ মানুষ এখন নিজেদের জন্য ঘর পাচ্ছেন।


    অ্যাস্টোল জল সরবরাহ প্রকল্পটিকে ‘প্রযুক্তির এক বিস্ময়’ বলে বর্ণনা করেন প্রধানমন্ত্রী। তিনি বলেন যে বিশুদ্ধ পানীয় জল হাজারো রকম রোগ-ব্যাধি থেকে মানুষকে দূরে সরিয়ে রাখে।


    নিজস্ব বাসস্থান, বিদ্যুৎ, নির্মল পানীয় জল এবং বিশুদ্ধ রান্নার জ্বালানির সুযোগ পৌঁছে দেওয়ার মাধ্যমে তাঁর সরকার কিভাবে দরিদ্র সাধারণ মানুষের জীবনে পরিবর্তন নিশ্চিত করতে আগ্রহী, সেকথাও প্রসঙ্গত তুলে ধরেন প্রধানমন্ত্রী।


    CG/SKD/DM/…

    
    
    (Release ID: 1543793) Visitor Counter : 71
    
    
      Read this release in: English