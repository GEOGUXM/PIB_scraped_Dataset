      মানবসম্পদবিকাশমন্ত্রক

      সমগ্র শিক্ষা - শিক্ষা ব্যবস্থার সার্বিক সংস্কারসাধনে এক অঙ্গীকার
      Posted On: 08 AUG 2018 5:40PM by PIB Kolkata

      * শ্রীজাতা সাহা সাহু

    বিশিষ্ট জনহিতৈষি নেতা নেলসন ম্যান্ডেলা একবার বলেছিলেন, শিক্ষাই হ’ল সবচেয়ে শক্তিশালী হাতিয়ার, যাকে আমরা বিশ্বের পরিবর্তনের কাজে ব্যবহার করতে পারি। এমনকি, অ্যালবার্ট আইনস্টাইন-ও বিশ্বাস করতেন, শিক্ষা কেবল বিষয় বস্তু সম্পর্কে জানার মাধ্যমেই সম্পূর্ণ হয় না, শিক্ষা মনকে চিন্তা করতেও প্রশিক্ষণ দেয়। সামগ্রিক শিক্ষা ব্যবস্থার আদল পরিবর্তনে কেন্দ্রীয় সরকার সদা সচেষ্ট। উদ্দেশ্য, বিদ্যালয় শিক্ষা ব্যবস্থায় সামাজিক ও লিঙ্গগত ফারাকগুলিকে দূর করে দেশের প্রতিটি শিশুকে কেবল সাক্ষর করাই নয়, পাশাপাশি, গুণগত মানের শিক্ষা-ও প্রদান করা। এই শিক্ষা ব্যবস্থায় ন্যূনতম মান বজায় রাখার সঙ্গে সঙ্গেই বৃত্তিমূলক শিক্ষার প্রসারেও গুরুত্ব দেওয়া হচ্ছে। এমনকি, শিশুদের অবাধ শিক্ষার অধিকার আইন রূপায়ণে কেন্দ্রীয় সরকার রাজ্যগুলিকে সহায়তা করছে।


    কেন্দ্রীয় সরকার ২০১৮-১৯ থেকে বিদ্যালয় শিক্ষার এক সুসংহত কর্মসূচি সমগ্র শিক্ষা শুরু করেছে। প্রাক্‌-বিদ্যালয় স্তর থেকে দ্বাদশ শ্রেণী পর্যন্ত বিদ্যালয় শিক্ষা ক্ষেত্রের সঙ্গে জড়িত এ এক উচ্চাকাঙ্খী কর্মসূচি। এই কর্মসূচির উদ্দেশ্য বিদ্যালয় শিক্ষা ব্যবস্থার প্রতিটি স্তরে সুসংবদ্ধ ও সামঞ্জস্যপূর্ণ গুণগত মানের শিক্ষা প্রদান সুনিশ্চিত করা। এই কর্মসূচিতে বিদ্যালয়ের পাঁচটি স্বতন্ত্র তথা অবিচ্ছেদ্য শ্রেণী রয়েছে। এগুলি হ’ল – প্রাক্‌-বিদ্যালয়, প্রাথমিক, উচ্চ-প্রাথমিক, মাধ্যমিক ও উচ্চ-মাধ্যমিক। একইভাবে, কেন্দ্রীয় সহায়তাপুষ্ট পূর্ববর্তী তিনটি প্রকল্প – সর্বশিক্ষা অভিযান, রাষ্ট্রীয় মাধ্যমিক শিক্ষা অভিযান ও শিক্ষক-শিক্ষণ’কে এই কর্মসূচির সঙ্গে জুড়ে দেওয়া হয়েছে।


    এই কর্মসূচির অন্যতম উদ্দেশ্য হ’ল – বিদ্যালয় শিক্ষা ব্যবস্থার প্রতিটি স্তরে সামাজিক শ্রেণী ও লিঙ্গগত বৈষম্যগুলিকে দূর করা। তপশিলি জাতি, উপজাতি, সংখ্যালঘু সম্প্রদায় ও রূপান্তরকামী ছেলেমেয়েদের বিশেষ করে, কিশোরী বালিকাদের শিক্ষা প্রদানের ব্যাপারে এই কর্মসূচিতে বিশেষ গুরুত্ব দেওয়া হচ্ছে। কর্মসূচির আওতায় শহরাঞ্চলের পিছিয়ে পড়া শ্রেণীর শিশু, উদ্বাস্তু শিশু ও প্রত্যন্ত অঞ্চলে বসবাসকারী ছেলেমেয়েদের নিয়ে আসা হচ্ছে। এমনকি, প্রাথমিক বিদ্যালয়, উচ্চ-প্রাথমিক বিদ্যালয় স্থাপন, অতিরিক্ত শ্রেণীকক্ষ, শৌচাগার নির্মাণ এবং কস্তুরবা গান্ধী বালিকা বিদ্যালয় স্থাপনের সময় বিশেষ অগ্রাধিকারপ্রাপ্ত জেলা, শিক্ষাগতভাবে পিছিয়ে পড়া ব্লক, উগ্র বামপন্থার দরুণ ক্ষতিগ্রস্ত জেলা এবং উন্নয়নে আগ্রহী জেলাগুলির প্রতিও এই কর্মসূচিতে বিশেষ গুরুত্ব দেওয়া হচ্ছে।


    গ্রামাঞ্চলের পাশাপাশি, অন্যান্য অঞ্চলের বিদ্যালয়গুলির সার্বিক মানোন্নয়নে রাজ্যগুলিকে সমগ্র শিক্ষা কর্মসূচির আওতায় সহায়তা দেওয়া হয়। চালু সরকারি বিদ্যালয়গুলির পরিকাঠামোগত ঘাটতি দূর করতেও এই কর্মসূচির মাধ্যমে সাহায্য দেওয়া হয়ে থাকে। বিদ্যালয় ভবন, শৌচাগার ও অন্যান্য সুযোগ-সুবিধা সহ সামগ্রিক পরিকাঠামোর সংরক্ষণ ও রক্ষণাবেক্ষণেও সাহায্য দেওয়া হয়। সমগ্র শিক্ষা কর্মসূচির মাধ্যমে চাকুরিরত শিক্ষক-শিক্ষিকা ও বিদ্যালয় প্রধানদের প্রশিক্ষণ, রাজ্য ও জাতীয় স্তরে সাফল্য নিয়ে সমীক্ষা পরিচালনা, উপযুক্ত শিক্ষা আবহের জন্য প্রতিটি বিদ্যালয়কে আর্থিক সহায়তা, গ্রন্থাগার, খেলাধূলা ও দৈহিক কসরতের জন্য অনুদান প্রদান, রাষ্ট্রীয় আবিস্কার অভিযানে সহায়তা, বিদ্যালয়ে ডিজিটাল উদ্যোগ গ্রহণ, বিদ্যালয় পড়ুয়াদের নেতৃত্বদানের ক্ষমতা বিকাশ, শিক্ষা গ্রহণে মন্থর ছাত্রছাত্রীদের জন্য বিশেষ প্রতিকারমূলক ব্যবস্থা প্রভৃতি ক্ষেত্রেও গুরুত্ব দেওয়া হয়। এইভাবে সমগ্র শিক্ষা কর্মসূচি প্রাক্‌-বিদ্যালয় স্তর থেকে দ্বাদশ শ্রেণী পর্যন্ত বিদ্যালয় শিক্ষার প্রতিটি পর্যায়ে সুসংবদ্ধ ও সুসামঞ্জস্যপূর্ণ গুণগত মানের শিক্ষা সুনিশ্চিত করার ক্ষেত্রে এক সুপ্রশস্ত কার্যকর মাধ্যম হয়ে উঠেছে। এমনকি, এই কর্মসূচির ফলে পূর্বতন প্রকল্পগুলি খাতে বরাদ্দকৃত বাজেটের অর্থ এবং মানবসম্পদের কার্যকর ব্যবহার আরও সুদক্ষ হয়ে উঠছে ।


    এই কর্মসূচি রূপায়ণের জন্য ২০১৮-র ১ এপ্রিল থেকে ২০২০-র ৩১ মার্চ পর্যন্ত ৭৫ হাজার কোটি টাকা মঞ্জুর করা হয়েছে। বর্তমান বরাদ্দের তুলনায় এই পরিমাণ ২০ শতাংশ বেশি। বরাদ্দের পরিমাণ বৃদ্ধির উদ্দেশ্য হ’ল –


      * বিদ্যালয় গ্রন্থাগারের সার্বিক মানোন্নয়নে ৫ হাজার থেকে ২০ হাজার টাকার বার্ষিক অনুদানের ব্যবস্থা ।

      * সামগ্রিক বিদ্যালয় অনুদানের পরিমাণ ১৪ হাজার ৫০০ টাকা বা ৫০ হাজার টাকা থেকে বাড়িয়ে ২৫ হাজার বা ১ লক্ষ টাকা পর্যন্ত করা হয়েছে। বিদ্যালয় ছাত্রছাত্রীদের সংখ্যার ভিত্তিতে আর্থিক অনুদানের পরিমাণ স্থির হবে।
      * বিশেষ চাহিদাসম্পন্ন শিশুদের জন্য বার্ষিক বরাদ্দের পরিমাণ ৩ হাজার টাকা থেকে বাড়িয়ে সাড়ে তিন হাজার টাকা করা হয়েছে। এমনকি, বিশেষ চাহিদাসম্পন্ন বালিকাদের মাসিক ২০০ টাকা ভাতা দেওয়া হচ্ছে। প্রথম থেকে দ্বাদশ শ্রেণী পর্যন্ত বালিকাদের ঐ ভাতা দেওয়া হয়। আগে নবম থেকে দ্বাদশ শ্রেণীর বালিকারা ভাতার সুবিধা পেত।
      * প্রত্যেক শিশুর বিদ্যালয় পোশাকের জন্য বরাদ্দের বার্ষিক পরিমাণ ৪০০ টাকা থেকে বাড়িয়ে ৬০০ টাকা করা হয়েছে।
      * শিশু প্রতি পাঠ্যপুস্তক খাতে বরাদ্দের পরিমাণ ১৫০ বা ২৫০ টাকা থেকে বাড়িয়ে ২৫০ বা ৪০০ টাকা করা হয়েছে।
      * পঠন-পাঠনরত বিদ্যালয়গুলির মানোন্নয়ন করা।
      * কস্তুরবা গান্ধী বালিকা বিদ্যাল্যগুলির ষষ্ঠ থেকে দ্বাদশ শ্রেণী পর্যন্ত শিক্ষা ব্যবস্থার মানোন্নয়নে সাহায্য করা ।
      * শিক্ষক-শিক্ষিকাদের পঠন-পাঠনে দক্ষতা বাড়াতে শিক্ষক-শিক্ষণ প্রতিষ্ঠানগুলিকে শক্তিশালী করা হচ্ছে।
      * স্মার্ট ক্লাসরুম, ডিজিটাল বোর্ড এবং ডিটিএইচ চ্যানেলের মাধ্যমে শিক্ষা ব্যবস্থায় ডিজিটাল প্রযুক্তির ব্যবহার বৃদ্ধি করা হচ্ছে ।

    প্রাক্‌-বিদ্যালয় থেকে উচ্চ-মাধ্যমিক স্তর পর্যন্ত শিক্ষা ব্যবস্থার সম্প্রসারণে এই কর্মসূচির সহায়তার ফলে শিক্ষক-শিক্ষিকা, আধা-শিক্ষক, শিক্ষা কর্মী, শিক্ষার সঙ্গে যুক্ত বিশেষজ্ঞ ও পেশাদার ও প্রশাসনিক কর্মীদের জন্য অতিরিক্ত কাজের সুযোগ তৈরি হয়েছে।


    সমাজের সর্বস্তরের ছেলেমেয়েদের কাছে উৎকৃষ্ট শিক্ষার সমান সুযোগ-সুবিধা পৌঁছে দিতে সরকার অঙ্গীকারবদ্ধ। শিক্ষা ক্ষেত্রে মানবসম্পদের পূর্ণাঙ্গ সদ্ব্যবহারের সম্ভাবনাকে বাস্তবায়িত করতে মানবসম্পদ উন্নয়ন মন্ত্রকও বিশেষ অগ্রাধিকার দিচ্ছে। মন্ত্রক দেশের যুবসম্প্রদায়কে সাক্ষর ও মৌলিক শিক্ষা প্রদানে একাধিক প্রকল্প রূপায়ণ করেছে। সেইসঙ্গে, উচ্চ ও প্রযুক্তি শিক্ষার সর্বস্তরে সম্প্রসারণেও জোর দিচ্ছে।


    উচ্চ-শিক্ষার গুণগত মান বাড়াতে সরকার বিভিন্ন প্রকল্প রূপায়ণ করছে। এগুলির মধ্যে রয়েছে – রাষ্ট্রীয় উচ্চতর শিক্ষা অভিযান; বিশ্বের অগ্রণী শিক্ষা প্রতিষ্ঠানগুলির সঙ্গে নেটওয়ার্ক গড়ে তোলার উদ্যোগ; গবেষণা, উদ্ভাবন ও প্রযুক্তির ক্ষেত্রে উৎসাহ দিতে ইমপ্রিন্ট কর্মসূচি; কারিগরি শিক্ষার গুণমান উন্নয়ন কর্মসূচি; শিক্ষক ও শিক্ষাদান বিষয়ক পণ্ডিত মদনমোহন মালভ্য জাতীয় মিশন; জাতীয় ডিজিটাল গ্রন্থাগার; একাধিক ক্যাম্পাসের সঙ্গে যোগসূত্র স্থাপন কর্মসূচি; উচ্চতর আবিস্কার অভিযান; উন্নত ভারত অভিযান প্রভৃতি।


    ভারতকে জ্ঞান-ভিত্তিক মহাশক্তিধর দেশে পরিণত করতে সরকার বর্তমানে এক নতুন শিক্ষা নীতি তৈরির লক্ষ্যে অগ্রসর হচ্ছে। এ ধরণের শিক্ষা নীতি রচনার উদ্দেশ্য হ’ল – গুণগত মানের শিক্ষা, উদ্ভাবন ও গবেষণার ভিত্তিতে জনগণের ক্রমপরিবর্তনশীল শিক্ষার চাহিদা পূরণ। স্বামী বিবেকানন্দ একদা বলেছিলেন, আমরা এমন শিক্ষা ব্যবস্থা চাই, যা চরিত্র গঠন করবে, মানসিক শক্তি বাড়াবে, বুদ্ধিমত্তার বিস্তার ঘটাবে এবং যার সাহায্যে একজন নিজের পায়ে দাঁড়াবে। নতুন জাতীয় শিক্ষা নীতিতে ঐ সমস্ত উদ্দেশ্যগুলি পূরণে এবং সার্বিক শিক্ষা ব্যবস্থা গড়ে তোলার ওপর জোর দেওয়া হয়েছে।


      * লেখিকা : পিআইবি কলকাতার আধিকারিক।


    SSS/BD/ SB…

    
    
    (Release ID: 1542110) Visitor Counter : 7
    
    
    
    
    

*