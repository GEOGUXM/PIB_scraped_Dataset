      রেলমন্ত্রক

      রেলমন্ত্রক বন্যা মোকাবিলায় কেরালার মানুষকে সম্ভাব্য সবরকম সহায়তা করছে
      Posted On: 21 AUG 2018 7:43PM by PIB Kolkata


    নয়াদিল্লি, ২১ আগস্ট , ২০১৮


    এক সপ্তাহেরও বেশি সময় ধরে নজিরবিহীন মৌসুমী বৃষ্টিপাত এবং রাজ্যের ৩৬টি জলাধার থেকে জল ছাড়ার ফলে কেরালায় দক্ষিণ রেলের তিনটি ডিভিশনে রেল চলাচল ব্যাপকভাবে বিঘ্নিত হয়েছে। তিরুবনন্তপুরমে ১১টি রেলসেতু এবং তিন জায়গায় রেললাইন ডুবে যায়। অন্তত সাতটি স্হানে রেললাইনে ধ্বস নামে। পালাক্কাড ডিভিশনে সাতটি রেলসেতু এবং এক জায়গায় রেলের লাইন জলমগ্ন হয়ে পড়ে। মাদুরাইতেও ৬টি স্হানে রেললাইনে ধ্বস নেমে এবং বোল্ডার পড়ে ট্রেন চলাচল সম্পূর্ণ বন্ধ হয়ে যায়। রেলের কর্মীবাহিনী রাত-দিন নিষ্ঠার সঙ্গে কাজ করে কেরালার বন্যা বিদ্ধস্ত সেকশনগুলির প্রধান রেলপথগুলিতে ২০ আগস্ট থেকে ট্রেন চলাচল পুনরায় চালু করতে সক্ষম হয়েছে। তিরুবনন্তপুরম থেকে নাগরকয়েল সেকশনকে ১৬ তারিখ থেকে ট্রেন চলাচলের উপযুক্ত ঘোষনা করা হয়েছে। অনুরূপভাবে শোরানুর থেকে কোঝিকোড সেকশনে ১৯ আগস্ট থেকে রেল চলাচল পুনরায় শুরু করা সম্ভব হয়েছে। কল্যাম থেকে পুনালুর পর্যন্ত সেকশনে গতকাল থেকে ট্রেন চালানো শুরু হয়েছে। রাজ্যের বিভিন্ন সেকশনে ৯টি ট্র্যাক মেশিন কাজে লাগিয়ে রেলপথ মেরামতির কাজ চালানো হচ্ছে। লাইন মেরামতির জন্য ৭টি বিশেষ ট্রেনের মাধ্যমে বোল্ডার, বালি এবং ব্যালাস্ট নিয়ে যাওয়ার ব্যবস্হা হয়েছে। প্রচন্ড বৃষ্টি এবং প্রতিকূল আবহাওয়ার মধ্যেও ৩০ জন আধিকারিক, ৪৫ জন সুপারভাইজার এবং প্রায় সাড়ে চারশো রেলকর্মী দিন-রাত কাজ করে রেল ব্যবস্হাকে স্বাভাবিক করে তোলার উদ্যোগ নিয়েছেন। আজ থেকে হাতে গোনা কয়েকটি ট্রেন বাদে প্রায় সব সেকশনেই স্বাভাবিক ট্রেন চলাচল শুরু হয়েছে। এদিকে বৃষ্টি ও বন্যাজনিত কারনে আটকে থাকা যাত্রীদের গন্তব্যে পৌঁছে দেওয়ার জন্য প্যাসেঞ্জার এবং বিশেষ এক্সপ্রেস ট্রেন চালানোর ব্যবস্হা করা হয়েছে। এরমধ্যে তিরুবনন্তপুরম এবং পালাক্কার ডিভিশনে ৬১টি বিশেষ ট্রেন চালানো হয়েছে। এর্ণাকুলম এবং তিরুবনন্তপুরম থেকে মাদুরাই হয়ে ১৭ থেকে ২০ আগস্ট ১৩টি বিশেষ এক্সপ্রেস ট্রেন চালানো হয়েছে। এরমধ্যে এর্ণাকুলম থেকে পশ্চিমবঙ্গের সাঁতরাগাছির মধ্যে তিনটি, তিরুবনন্তপুরম থেকে হাওড়া একটি, তিরুবনন্তপুরম থেকে শিলচড়ের মধ্যে একটি ট্রেন চালানো হয়েছে। এরমধ্যে এর্ণাকুলম ও তিরুবনন্তপুরম থেকে পশ্চিমবঙ্গের সাঁতরাগাছি পর্যন্ত তিনটি বিশেষ ট্রেন চালানো হয়েছে পশ্চিমবঙ্গ সরকারের অনুরোধ মেনে। কোচুভেলি, তিরুবনন্তপুরম থেকে ভুবনেশ্বর পর্যন্ত একটি ট্রেন ওডিশা সরকারের অনুরোধ অনুসারে চালানো হয়েছে। দক্ষিণ রেলের পক্ষ থেকে ২ লক্ষ ৮০ হাজার লিটার পানীয় জল নিয়ে এরোড জংশন থেকে কায়ানকুলম পর্যন্ত একটি বিশেষ জলবাহী ট্রেন চালানো হয়েছে। এরোড থেকে তিরুভাল্লা পর্যন্ত দ্বিতীয় জলবাহী ট্রেনটিতে ৩ লক্ষ ২০ হাজার লিটার পানীয় জল পৌঁছানো হয়েছে। পুনে থেকে ২৯টি বিশেষ ওয়াগান-এ ১৪ লক্ষ ৫০ হাজার লিটার পানীয় জল এর্ণাকুলম-এ পৌঁছেছে। রাজ্যসরকারের অনুরোধে রেল কর্তৃপক্ষ আরো জলবাহী ট্রেন চালানোর ব্যবস্হা করেছে। কেরালার বন্যাবিদ্ধস্ত এলাকায় বিতরনের জন্য


    রেল নীরের এক লিটারের ২ লক্ষ বোতল পাঠানো হয়েছে। এ ধরনের আরো পানীয় জল পাঠানোর ব্যবস্হা হয়েছে। দক্ষিণ রেলের তিরুবনন্তপুরম ডিভিশনে ১০ জন পেশাদার সাঁতারু রেলকর্মীকে ত্রাণ ও উদ্ধারের কাজে পাঠানো হয়েছে। ত্রিবান্দম ডিভিশনের রেলকর্মী এবং আধিকারিকরা কেরালার মুখ্যমন্ত্রীর ত্রাণ তহবিলে ৬৫ লক্ষ টাকা দান করেছেন। রায়পুর থেকে ছত্তিশগড় সরকারের পাঠানো ২৫০০ টন চাল বিশেষ একটি রেকে করে বিনামূল্যে কেরালার কাঝাকুটম-এর দিকে রওনা হয়েছে। ২০১৮-র ৩১ আগস্ট পর্যন্ত কেরালার উদ্দেশে প্রেরিত সমস্ত রকমের ত্রাণ সামগ্রী বিনামূল্যে রেলযোগে পাঠানোর ব্যবস্হা হয়েছে। দক্ষিণ রেলের ১১টি পার্সেল অফিসে ত্রাণ সামগ্রীর জন্য বিশেষ হেল্প ডেস্ক খোলা হয়েছে। রেলের তিরুবনন্তপুরম ডিভিশন দুর্গত মানুষের জন্য ৩ হাজার বিছানার চাদর এবং ৩০০ টি কম্বল দান করেছে। এছাড়া রেলের আরো ৬টি ডিভিশনের পক্ষ থেকে সংগৃহীত ৪হাজার বিছানার চাদর এবং ৭০০ কম্বল পাঠানোরও ব্যবস্হা করা হয়েছে। যশবন্তপুর থেকে একটি মালগাড়িতে করে চাল, ডাল, আটা, সুজি, ভোজ্যতেল, চিনি, জামাকাপড়, ওষুধপত্র, ব্লিচিং পাউডার পাঠানো হয়েছে। পিরাভাম রোড স্টেশনে একটি বিশেষ ট্রেনে ১৫০টি জল পরিশোধন মেশিন পাঠানো হয়েছে। দক্ষিণ রেলের পক্ষ থেকে প্রধান প্রধান স্টেশনগুলিতে ফাস্ট-এড বুথ খোলা হয়েছে। রেলের বিভিন্ন ডিভিশনে সমস্ত যাত্রীদের জন্য এসি ওয়েটিং হলগুলি বিনামূল্য ব্যবহারের জন্য দেওয়া হয়েছে। চেঙ্গান্নুর রেল স্টেশনে বন্যা দুর্গতদের আশ্রয় দেওয়ার ব্যবস্হা হয়েছে। এছাড়াও আরো বেশ কয়েকটি স্টেশনে বন্যা দুর্গতদের আশ্রয় দেওয়া হয়েছে। ত্রিবান্দম এবং পালাক্কারের মধ্যে সমস্ত প্রধান প্রধান স্টেশনে দিন-রাত্রি দুর্গত মানুষকে স্বল্প মূল্যে খাবার দেওয়ার ব্যবস্হা হয়েছে। বেশকিছু জায়গায় দুর্গত মানুষ ও যাত্রীদের জন্য বিনামূল্যে খাবারের প্যাকেট সরবরাহ করা হয়েছে।


    CG/PB /NS/…

    
    
    (Release ID: 1543582) Visitor Counter : 3
    
    
      Read this release in: English