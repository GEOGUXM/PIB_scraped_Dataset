      নীতিআয়োগ

      ধারাবাহিক উন্নয়ন নিয়ে নীতি আয়োগ ও সিআইআই অংশীদারিত্বের সূচনা
      Posted On: 09 AUG 2018 1:31PM by PIB Kolkata


    নয়াদিল্লি , ০ ৮ আগস্ট, ২০১ ৮


    ভারতের ধারাবাহিক উন্নয়নের জন্য সরকার ও ব্যবসায়ী মহলের মধ্যে অংশীদারিত্ব গড়ে তোলা প্রয়োজন বলে মন্তব্য করলেন কেন্দ্রীয় শক্তি ও পুনর্নবীকরণযোগ্য শক্তি প্রতিমন্ত্রী শ্রী রাজকুমার সিং। শ্রী সিং বুধবার নতুন দিল্লিতে ‘ধারাবাহিক উন্নয়নের লক্ষ্য পূরণে নীতি আয়োগ ও ভারতীয় শিল্প মহাসংঘ (সিআইআই)-এর অংশীদারিত্ব’ শির্ষক এক অনুষ্ঠানে ভাষণ দিচ্ছিলেন। শ্রী সিং আরও বলেন, সুস্থায়ী উন্নয়নের ক্ষেত্রে তিনটি বিষয় সবচেয়ে গুরুত্বপূর্ণ। সেগুলি হ’ল - বিদ্যুৎ, জল ও বৃত্তাকার অর্থনীতি/পরিবেশ-বান্ধব শিল্প। তিনি আশা প্রকাশ করেন যে, ২০২২ সালের আগেই ভারত পরিচ্ছন্ন ও দূষণমুক্ত শক্তির লক্ষ্য পূরণে সফল হবে। পরিবেশ রক্ষায় সচেতন ও দায়িত্ববান হওয়ার জন্য তিনি সকলের প্রতি আহ্বান জানান।


    নীতি আয়োগের মুখ্য কার্যনির্বাহী আধিকারিক শ্রী অমিতাভ কান্ত বলেন, মার্কিন যুক্তরাষ্ট্র ও ইউরোপের দেশগুলির মতো ভারতেও দ্রুতগতিতে শহরাঞ্চলের বিকাশ ঘটছে। ধারাবাহিক বিকাশ ও উন্নয়নের জন্য প্রযুক্তি ব্যবহারের কোনও বিকল্প নেই বলে উল্লেখ করে শ্রী কান্ত বলেন, বৈদ্যুতিক যানবাহন, হাইড্রোজেন-চালিত মোটর গাড়ি প্রভৃতির চাহিদা বাড়াতে পুনর্নবীকরণযোগ্য শক্তিকে কাজে লাগানোর পাশাপাশি, গবেষণা, উন্নয়ন তথা উদ্ভাবন ক্ষেত্রে গুরুত্ব দিতে হবে।


    অনুষ্ঠানে রাষ্ট্রসংঘের প্রতিনিধি শ্রী ইউরি আফানাসিয়েভ, ভারতীয় শিল্প মহাসংঘের সহ-সভাপতি শ্রী রাকেশ ভারতী মিত্তল, শিল্প মহাসংঘের মহা-নির্দেশক শ্রী চন্দ্রজিৎ বন্দ্যোপাধ্যায়, নীতি আয়োগের উপদেষ্টা ডঃ অশোক কুমার জৈন প্রমুখ উপস্থিত ছিলেন।


    SSS/BD/ SB…

    
    
    (Release ID: 1542172) Visitor Counter : 2
    
    
      Read this release in: English