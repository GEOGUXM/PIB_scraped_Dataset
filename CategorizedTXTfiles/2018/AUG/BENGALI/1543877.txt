      উপ-রাষ্ট্রপতিরসচিবালয়

      রোগী এবং তাঁদের পরিবার-পরিজনদের প্রতি সহমর্মী ও সংবেদনশীল হয়ে ওঠার জন্য চিকিৎসকদের পরামর্শ দিলেন উপ-রাষ্ট্রপতি
      Posted On: 24 AUG 2018 6:48PM by PIB Kolkata


    নয়াদিল্লি, ২৪ আগস্ট, ২০১৮


    রোগী এবং তাঁদের পরিবার-পরিজনদের সঙ্গে আচরণের ক্ষেত্রে চিকিৎসক তথা হাসপাতাল কর্তৃপক্ষকে সহমর্মী ও সংবেদনশীল হতে হবে। এই ধরণের আচার-আচরণ রোগীদের রোগের যন্ত্রণার উপশম এবং চিকিৎসা চলাকালীন সুস্থ বোধ করার ক্ষেত্রে বিশেষ সহায়ক হয়ে উঠবে।


    অন্ধ্রপ্রদেশের বিশাখাপত্তনমে কিম্‌স-আইকন হাসপাতালের উদ্বোধনকালে এই মন্তব্য করেন উপ-রাষ্ট্রপতি শ্রী এম ভেঙ্কাইয়া নাইডু। তিনি বলেন, স্বাস্থ্যক্ষেত্রে ব্যয়ের মাত্রাকে কমিয়ে আনতে উপযুক্ত পদক্ষেপ গ্রহণ করারও প্রয়োজনীয়তা রয়েছে। চিকিৎসার সুযোগ-সুবিধা ও স্বাস্থ্য পরিচর্যা সাধারণ মানুষের কাছে সুলভ করে তুলতে হবে। বিশাখাপত্তনম বন্দর নগরীর ৪৩৪ শয্যাবিশিষ্ট এই নতুন হাসপাতালটি সন্নিহিত অঞ্চলের অধিবাসীদের কাছে চিকিৎসার সুযোগ পৌঁছে দিতে সহায়ক হবে বলে মনে করেন উপ-রাষ্ট্রপতি।


    শ্রী ভেঙ্কাইয়া নাইডু বলেন, আপামর জনসাধারণের কাছে স্বাস্থ্য পরিচর্যাকে আরও সুলভ করে তোলা প্রয়োজন। চিকিৎসক হিসাবে দায়িত্ব পালনের সময় পরিষেবার দিকে নজর রাখার কথাও বলেন তিনি। কারণ, ওষুধ লিখে দেওয়ার সঙ্গে সঙ্গেই একজন চিকিৎসকের দায়িত্ব শেষ হয়ে যায় না। রোগ প্রতিরোধের বিভিন্ন বিষয় সম্পর্কেও মানুষকে পরামর্শ দেওয়া উচিৎ। সাধারণ মানুষ যাতে পায়ে হাঁটা, দৌড়নো, ব্যায়াম ও যোগচর্চার প্রতি আগ্রহী হয়ে ওঠেন, সেই লক্ষ্যে তাঁদের পরামর্শ দেওয়ার জন্য উপ-রাষ্ট্রপতি আহ্বান জানান সকল চিকিৎসকের উদ্দেশে। তিনি বলেন, একটি সুস্থ সমাজই অর্থনৈতিক দিক থেকে দেশকে আরও এগিয়ে নিয়ে যেতে পারে।


    CG/SKD/DM/….

    
    
    (Release ID: 1543877) Visitor Counter : 14
    
    
      Read this release in: English