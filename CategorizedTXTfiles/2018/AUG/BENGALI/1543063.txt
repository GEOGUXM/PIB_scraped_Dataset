      আদিবাসীবিষয়কমন্ত্রক

      পশ্চিমবঙ্গের মালদার আদিবাসীদের তৈরি হাত পাখা লালকেল্লার স্বাধীনতা দিবসের অনুষ্ঠানে উপহার দেওয়া হবে আমন্ত্রিত অতিথিদের
      Posted On: 14 AUG 2018 7:42PM by PIB Kolkata


    নয়াদিল্লি, ১৪ আগস্ট, ২০১৮


    দিল্লির লালকেল্লায় আগামীকাল স্বাধীনতা দিবসের পতাকা উত্তোলন অনুষ্ঠানে আমন্ত্রিত অতিথিদের হাতে তুলে দেওয়া হবে পশ্চিমবঙ্গের মালদার আদিবাসীদের তৈরি একটি করে হাত পাখা। এই অভিনব উদ্যোগ কেন্দ্রীয় আদিবাসী মন্ত্রকের ট্রাইফেড-এর। প্রতিরক্ষা মন্ত্রককে তারা এক হাজার হাত পাখা সরবরাহ করেছে। গরম ও আর্দ্রতার কারণে আমন্ত্রিত অতিথিরা যাতে অস্বস্তিতে না পড়েন, তা নিশ্চিত করতেই তাঁদের হাত পাখা উপহার দেওয়ার এই সিদ্ধান্ত গ্রহণ করা হয়।


    স্বাধীনতা দিবসের এই হাতা পাখাগুলির নকশা বেছে নেওয়া হয়েছে দেশের বিভিন্ন প্রান্তের হাত পাখার ডিজাইন ও কারুকাজ থেকে। এই ধরণের একটি অনুষ্ঠানে নিরাপত্তা বজায় রাখার স্বার্থে বাঁশ থেকে তৈরি হাত পাখাকেই বেছে নেওয়া হয়েছে। এই হাত পাখাগুলিতে আদিবাসী সম্প্রদায়ের বিভিন্ন চিহ্ন ও প্রতীক ফুটিয়ে তোলা হয়েছে। পশ্চিমবঙ্গের মালদা জেলার মাহালি আদিবাসীরা এই হাত পাখাগুলি তৈরি করেন। এর যোগান-বাবদ প্রতিরক্ষা মন্ত্রক থেকে যে অর্থ সংগৃহীত হবে তা তুলে দেওয়া হবে সংশ্লিষ্ট আদিবাসী শিল্পীদের হাতে।


    আমন্ত্রিত বিশিষ্টজনদের হাতে তুলে দেওয়া হাত পাখাগুলিতে “আমি আদিবাসী ভারতের একজন অনুরাগী” – এই কথাগুলি একটি স্টিকারের আকারে সেঁটে দেওয়া হবে। এটি যে কেন্দ্রীয় আদিবাসী বিষয়ক মন্ত্রকের ট্রাইফেড ও প্রতিরক্ষা মন্ত্রকের একটি যৌথ উদ্যোগ, সেকথাও মুদ্রিত থাকবে ঐ স্টিকারটিতে। হাত পাখার সঙ্গে একটি সুতোর সাহায্যে গেঁথে দেওয়া হবে আরেকটি লেবেল যাতে লেখা থাকবে “অতিথিদের সঙ্গে রাখার জন্য এই পাখা তাঁদের জন্য বিশেষভাবে তৈরি করা হয়েছে আদিবাসী শিল্পীদের পক্ষ থেকে” এবং “কেন্দ্রীয় আদিবাসী বিষয়ক মন্ত্রকের ট্রাইফেড ও প্রতিরক্ষা মন্ত্রকের একটি যৌথ উদ্যোগ”।


    প্রসঙ্গত উল্লেখ্য, এই ধরণের হাত পাখার ঐতিহ্য চালু রয়েছে বহু যুগ ধরেই। ভারতীয় রীতিনীতি ও পরম্পরার তা এক অবিচ্ছেদ্য অংশ। সাধারণত বাঁশ, তালপাতা ইত্যাদির ওপর সুতোয় বোনা কারুকাজের সঙ্গে এই ধরণের হাত পাখাগুলিকে তৈরি করা হয়। এ বছর নয়াদিল্লিতে গত মে মাসে ট্রাইফেড-এর উদ্যোগে এই ধরণের হাত পাখার ওপর আয়োজিত একটি উৎসবের সূচনা করেন কেন্দ্রীয় আদিবাসী বিষয়ক মন্ত্রী শ্রী জুয়াল ওরাঁও।


    CG/SKD/DM/….

    
    
    (Release ID: 1543063) Visitor Counter : 109
    
    
      Read this release in: English