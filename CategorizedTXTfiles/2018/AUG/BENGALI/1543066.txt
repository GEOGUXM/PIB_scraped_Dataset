      নীতিআয়োগ

      “পিচ টু মুভ” – স্টার্ট আপ শিল্প স্থাপনে আগ্রহীদের জন্য নীতি আয়োগের এক নতুন উদ্যোগ
      Posted On: 14 AUG 2018 7:44PM by PIB Kolkata


    নয়াদিল্লি, ১৪ আগস্ট, ২০১৮


    স্টার্ট আপ শিল্প স্থাপনে আগ্রহীদের জন্য “পিচ টু মুভ” নামে একটি প্রতিযোগিতার সূচনা করেছে নীতি আয়োগ। বাণিজ্যিক চিন্তাভাবনাকে এক বিশিষ্ট বিচারকমণ্ডলীর কাছে এই প্রতিযোগিতার মাধ্যমে তুলে ধরার সুযোগ পাবেন নবীন শিল্পোদ্যোগীরা। “পিচ টু মুভ” প্রতিযোগিতার উদ্দেশ্য হল, স্টার্ট আপ শিল্পোদ্যোগগুলিকে চিহ্নিত করে উৎসাহদানের ব্যবস্থা করা এবং এর মাধ্যমে এক মিলিত, পরস্পর সংযুক্ত এবং পরিবেশ-বান্ধব ‘মোবিলিটি’র লক্ষ্য পূরণ। এই ধরণের শিল্পোদ্যোগ প্রচেষ্টার সঙ্গে একযোগে কাজ করে যাওয়ার আগ্রহ প্রকাশ করেছেন নীতি আয়োগের ভাইস চেয়ারম্যান ডঃ রাজীব কুমার।


    প্রসঙ্গত উল্লেখ্য, একুশ শতকের উপযোগী উদ্ভাবন প্রচেষ্টা, কর্মসংস্থানের সুযোগ সৃষ্টি, অর্থনৈতিক অগ্রগতি এবং সামাজিক পরিবর্তনের একটি চালিকাশক্তি হিসাবে ‘মোবিলিটি’র গুরুত্বকে বিভিন্ন মঞ্চে তুলে ধরা হয়েছে।


    এই প্রতিযোগিতার সূচনা সম্পর্কে নীতি আয়োগের সিইও শ্রী অমিতাভ কান্ত বলেছেন, “পিচ টু মুভ” কর্মসূচিটি বিভিন্ন শিল্পোদ্যোগীদের চিন্তাভাবনাকে বাস্তবায়িত করে তোলার এক সুবর্ণ সুযোগ এনে দিতে পারে।


    প্রতিযোগিতাটির পরিকল্পনা করা হয়েছে দুটি পর্যায়ে। প্রথম পর্যায়ে ১২ আগস্ট, ২০১৮ থেকে ২৩ আগস্ট, ২০১৮-র মধ্যে আগ্রহী অংশগ্রহণকারীদের একটি বিস্তারিত আবেদনপত্র পূরণ করে পাঠাতে হবে http://mobilitypitch.movesummit.in/ - এই ওয়েবসাইটটিতে। শিল্প বিশেষজ্ঞরা ঐ আবেদনগুলি পরীক্ষা করে দেখার পর নির্বাচিত প্রার্থীদের আহ্বান জানানো হবে পরের রাউন্ডের অর্থাৎ, চূড়ান্ত প্রতিযোগিতার জন্য। এই পর্যায়ের প্রতিযোগিতা অনুষ্ঠিত হবে আগামী ৪ঠা সেপ্টেম্বর, ২০১৮ নয়াদিল্লিতে। সেখানে বিশিষ্ট বিচারকমণ্ডলীর কাছে তাঁদের উদ্ভাবনী চিন্তাভাবনাগুলিকে পেশ করার সুযোগ পাবেন প্রতিযোগীরা। চূড়ান্ত পর্যায়ে তিনটি স্টার্ট আপ শিল্পোদ্যোগকে বিজয়ী বলে ঘোষণা করা হবে। বিজয়ীদের হাতে পুরস্কার তুলে দেবেন প্রধানমন্ত্রী শ্রী নরেন্দ্র মোদী।


    CG/SKD/DM/…

    
    
    (Release ID: 1543066) Visitor Counter : 25
    
    
      Read this release in: English