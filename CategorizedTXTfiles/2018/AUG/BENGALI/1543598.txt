      পর্যটনমন্ত্রক

      চারদিনের ‘আন্তর্জাতিক বৌদ্ধ সম্মেলন, ২০১৮’র উদ্বোধন আগামী বৃহস্পতিবার নয়াদিল্লির বিজ্ঞান ভবনে
      Posted On: 21 AUG 2018 7:59PM by PIB Kolkata


    নয়াদিল্লি, ২১ আগস্ট, ২০১৮


    রাজধানীর বিজ্ঞান ভবনে আগামী বৃহস্পতিবার (২৩শে আগস্ট, ২০১৮) কেন্দ্রীয় পর্যটন মন্ত্রকের উদ্যোগে এবং মহারাষ্ট্র, বিহার ও উত্তরপ্রদেশ সরকারের সহযোগিতায় চারদিনের ‘আন্তর্জাতিক বৌদ্ধ সম্মেলন, ২০১৮’-র উদ্বোধন করবেন রাষ্ট্রপতি শ্রী রামনাথ কোবিন্দ। এর উদ্বোধনী অনুষ্ঠানে পৌরোহিত্য করবেন কেন্দ্রীয় পর্যটন প্রতিমন্ত্রী (স্বাধীন দায়িত্বপ্রাপ্ত) শ্রী কে জে আলফোন্স। নতুন দিল্লি ছাড়াও মহারাষ্ট্রের অজন্তাকেও বেছে নেওয়া হয়েছে সম্মেলনের স্থান হিসেবে। রাজগীর, নালন্দা, বুদ্ধ গয়া এবং সারনাথে সফরসূচিরও আয়োজন করা হয়েছে এই উপলক্ষে।


    সম্মেলনের উদ্বোধন পর্বে দেশে বৌদ্ধ স্থানগুলি সম্পর্কে বিশেষ তথ্য তুলে ধরার লক্ষ্যে landofbuddha.in নামে একটি ওয়েবসাইট এবং একটি তথ্যচিত্রেরও সূচনা করা হবে পর্যটন মন্ত্রকের উদ্যোগে। সম্মেলনের উদ্বোধনের পর অংশগ্রহণকারী প্রতিনিধিদের জন্য একটি সফরসূচিরও ব্যবস্থা করা হয়েছে। তাঁদের ঔরঙ্গাবাদ, রাজগীর, নালন্দা, বুদ্ধ গয়া এবং সারনাথ ঘুরিয়ে দেখানো হবে ২৪-২৬ আগস্ট পর্যন্ত।


    এই আন্তর্জাতিক সম্মেলনে মন্ত্রক পর্যায়ের প্রতিনিধিরা যোগ দেবেন বাংলাদেশ, ইন্দোনেশিয়া, মায়ানমার এবং শ্রীলঙ্কা থেকে। এছাড়াও, অস্ট্রেলিয়া, বাংলাদেশ, ভুটান, ব্রাজিল, কম্বোডিয়া, কানাডা, চিন, ফ্রান্স, জার্মানি, হংকং, ইন্দোনেশিয়া, জাপান, লাও পিডিআর, মালয়েশিয়া, মঙ্গোলিয়া, মায়ানমার, নেপাল, নরওয়ে, রাশিয়া, সিঙ্গাপুর, দক্ষিণ কোরিয়া, স্লোভাক সাধারণতন্ত্র, স্পেন, শ্রীলঙ্কা, তাইওয়ান, থাইল্যান্ড, ব্রিটেন, মার্কিন যুক্তরাষ্ট্র ও ভিয়েতনাম – এই ২৯টি দেশের প্রতিনিধিরাও অংশগ্রহণ করবেন চারদিনের এই সম্মেলনে।


    CG/SKD/DM/…

    
    
    (Release ID: 1543598) Visitor Counter : 40
    
    
      Read this release in: English