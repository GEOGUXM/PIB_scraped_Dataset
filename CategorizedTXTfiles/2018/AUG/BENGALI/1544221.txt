      নির্বাচনকমিশন

      বিভিন্ন নির্বাচনী সংস্কার নিয়ে রাজনৈতিক দলগুলির সঙ্গে নির্বাচন কমিশনের বৈঠক
      Posted On: 29 AUG 2018 1:14PM by PIB Kolkata


    নয়াদিল্লি, ২৭ আগস্ট, ২০১৮


    নির্বাচন সংক্রান্ত বিভিন্ন বিষয় নিয়ে বিশদে আলাপ-আলোচনা করতে নির্বাচন কমিশন আজ জাতীয় ও রাজ্য পর্যায়ের স্বীকৃত সমস্ত রাজনৈতিক দলের প্রতিনিধিদের সঙ্গে বৈঠক করে । বৈঠকে জাতীয় পর্যায়ের সাতটি এবং রাজ্য পর্যায়ের ৩৪টি রাজনৈতিক দলের প্রতিনিধিরা অংশ নেন। নতুন দিল্লিতে এই বৈঠকে মুখ্য নির্বাচন কমিশনার ওমপ্রকাশ রাওয়াত, নির্বাচন কমিশনার শ্রী সুনীল অরোরা ও শ্রী অশোক লাভাসা উপস্থিত ছিলেন। প্রারম্ভিক ভাষণে শ্রী রাওয়াত বলেন, দেশের নির্বাচন ব্যবস্থাকে সুদৃঢ়, সুষ্ঠু ও বিশ্বাসযোগ্য করতে তুলতে নির্বাচন কমিশন সর্বদাই রাজনৈতিক দলগুলির মতামতকে গুরুত্ব দিয়ে থাকে।


    শ্রী রাওয়াত আরও বলেন, রাজনৈতিক দলগুলিই সংস্কারের উদ্যোগ নেয় এবং এরাই সাধারণ মানুষ সহ নির্বাচকমণ্ডলীদের নিজস্ব পছন্দ-অপছন্দ প্রকাশে উৎসাহিত করে থাকে। নির্বাচনী গণতন্ত্র ব্যবস্থাকে শক্তিশালী করার প্রয়াসে নির্বাচন কমিশন রাজনৈতিক দলগুলিকেই সর্বাধিক গুরুত্বপূর্ণ অংশীদার হিসেবে বিবেচনা করে। বৈঠকে উপস্থিত রাজনৈতিক দলগুলির প্রতিনিধিদেরকে রাজনৈতিক তহবিলে স্বচ্ছতা, সোশ্যাল মিডিয়া সহ অন্যান্য গণমাধ্যমের ভূমিকা, ভোটাধিকার প্রয়োগ ও গণনা প্রক্রিয়ায় সংশ্লিষ্ট সব পক্ষের আস্থা ও বিশ্বাস ফিরিয়ে আনা প্রভৃতি বিষয়ে নিজেদের মতামত পেশ করার জন্য কমিশন অনুরোধ জানিয়েছে । বিশ্ব জুড়ে গণতান্ত্রিক দেশগুলি নতুন ধরণের গণমাধ্যম এবং তথ্যপ্রযুক্তি ক্ষেত্রে অগ্রগতির ফলে যে সমস্ত চ্যালেঞ্জের সম্মুখীন হচ্ছে সে কথাও শ্রী রাওয়াত গুরুত্বের সঙ্গে উল্লেখ করেন। দেশে এ ধরণের প্রয়াস রুখতে নির্বাচন কমিশন ব্যবস্থা নিচ্ছে বলেও তিনি জানান। সুষ্ঠু ও অবাধ নির্বাচনের জন্য ঐ ধরণের যাবতীয় চ্যালেঞ্জের মোকাবিলাই কমিশনের পক্ষ থেকে রাজনৈতিক দলগুলির মতামত ও সমর্থন চাওয়া হয়।


    ভোটার তালিকা তৈরি প্রক্রিয়ায় প্রয়োজনীয় সহায়তা করা হবে বলে সমস্ত রাজনৈতিক দলের পক্ষ থেকে নির্বাচন কমিশনকে জানানো হয়। নির্বাচকমণ্ডলীর মধ্য থেকে বাদ পড়া নামের তালিকা রাজনৈতিক দলগুলিকে দেওয়ার জন্য নির্বাচন কমিশনকে অনুরোধ জানানো হয়। নির্বাচকমণ্ডলীদের তালিকা যথাযথভাবে তৈরি করার জন্য বুথ পর্যায়ের আধিকারিক প্রক্রিয়াকে আরও সুদৃঢ় করার প্রস্তাবও কয়েকটি রাজনৈতিক দলের পক্ষ থেকে দেওয়া হয়। তালিকা সংশোধনের জন্য উৎসব মরশুমকে বাদ দেওয়ার জন্য কয়েকটি দলের পক্ষ থেকে অনুরোধ জানানো হয়েছে । এ প্রসঙ্গে কমিশনের পক্ষ থেকে রাজনৈতিক দলগুলিকে জানানো হয় যে এ বিষয়ে ইতিমধ্যেই চিন্তাভাবনা করা হয়েছে এবং তালিকা সংশোধনের কাজ আগামী পয়লা সেপ্টেম্বর শুরু হবে। এই কাজ দু’মাস ধরে চলবে। বিশেষভাবে সক্ষম বা দিব্যাঙ্গজন নির্বাচকমণ্ডলীদের স্বার্থে কমিশন যে উদ্যোগ করেছে রাজনৈতিক দলগুলির পক্ষ থেকে তার প্রশংসা করা হয়। নির্বাচকমণ্ডলীদের সচেতনতা ও অংশগ্রহণ বাড়ানোর জন্য গৃহীত প্রয়াসগুলিরও প্রশংসা করা হয়।


    বৈদ্যুতিন ভোটযন্ত্রের প্রতি আস্থা বাড়াতে ভিভিপ্যাট স্লিপগুলির একটি নির্দিষ্ট অংশের গণনার ব্যাপারেও নির্বাচন কমিশনকে অনুরোধ করা হয়। এই প্রস্তাব নিয়ে বিশেষজ্ঞদের সঙ্গে আলোচনা করা হবে বলে কমিশনের পক্ষ থেকে আশ্বাস দেওয়া হয়।


    ভোটার তালিকা আরও ভালোভাবে পরিচালনার জন্য নির্বাচকমণ্ডলীর বিস্তারিত বিবরণের সঙ্গে আধার নম্বর জুড়ে দেওয়ার ব্যাপারেও কমিশনকে প্রস্তাব দেওয়া হয়।


    অর্থের বিনিময়ে সংবাদ পরিবেশনের ব্যাপারে রাজনৈতিক দলগুলির পক্ষ থেকে উদ্বেগ প্রকাশ করা হয়। এই প্রবণতা দূর করতে এ ধরণের ঘটনাকে নির্বাচনী অপরাধ হিসেবে বিবেচনার প্রস্তাব দেওয়া হয়।


    দূরদর্শন ও আকাশবাণীর পাশাপাশি নির্বাচনী প্রচারের জন্য বেসরকারি গণমাধ্যমগুলিতে বিনামূল্যে সময়সীমা স্থির করতে রাজনৈতিক দলগুলির পক্ষ থেকে কমিশনকে বলা হয়।


    নির্বাচনী প্রক্রিয়ায় মহিলাদের ভূমিকা বাড়ানোর জন্য বিভিন্ন পদক্ষেপ গ্রহণের বিষয়ে আলোচনার সিদ্ধান্তকে সমস্ত রাজনৈতিক দলের পক্ষ থেকে স্বাগত জানানো হয়।


    রাজনৈতিক দলগুলির সমস্ত প্রস্তাব বিবেচনার বিষয়ে এবং নির্দিষ্ট সময়সীমার মধ্যে এ সম্পর্কে গৃহীত সিদ্ধান্ত জানানোর ব্যাপারে কমিশনের পক্ষ থেকে আশ্বাস দেওয়া হয়।


    CG/BD/DM/….

    
    
    (Release ID: 1544221) Visitor Counter : 1
    
    
      Read this release in: English