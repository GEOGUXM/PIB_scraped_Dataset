      জলসম্পদমন্ত্রক

      ‘জল বাঁচাও, ভিডিও বানাও, পুরস্কার পাও’ প্রতিযোগিতা: প্রথম পক্ষকালের বিজয়ীদের নাম ঘোষিত
      Posted On: 08 AUG 2018 5:41PM by PIB Kolkata


    নয়াদিল্লি, ৮ আগস্ট, ২০১৮


    ‘জল বাঁচাও, ভিডিও বানাও, পুরস্কার পাও’ প্রতিযোগিতার প্রথম পক্ষকালের বিজয়ীদের নাম ঘোষণা করল কেন্দ্রীয় জলসম্পদ, নদী বিকাশ ও গঙ্গার পুনরুজ্জীবন মন্ত্রক। প্রতিযোগিতার সূচনা এ বছরের ১০ই জুলাই। বারাণসীর শ্রী শ্রেষ্ঠ সাহু, ভোপালের শ্রী সতীশ মেওয়াড়া এবং বোকারোর শ্রী গোপাল কুমার প্রজাপতি এই প্রতিযোগিতায় যথাক্রমে প্রথম, দ্বিতীয় ও তৃতীয় স্থান অধিকার করেছেন। তাঁদের পুরস্কারের অর্থমূল্য হল যথাক্রমে ২৫,০০০, ১৫,০০০ এবং ১০,০০০ টাকা।


    প্রসঙ্গত উল্লেখ্য, জল সংরক্ষণ বিষয়ে সচেতনতা প্রসারের উদ্দেশ্যেই এই বিশেষ প্রতিযোগিতার আয়োজন। যে কোন ভারতীয় নাগরিক প্রতিযোগিতায় অংশগ্রহণ করতে পারবেন। এজন্য সংশ্লিষ্ট বিষয়ের ওপর নিজের তোলা একটি মূল ভিডিও তাঁদের প্রতিযোগিতায় পাঠাতে হবে। সেটি ইউটিউব-এ আপলোডও করতে হবে। ‘ MyGov ’-এর ওয়েবপোর্টাল www.mygov.in -এর সঙ্গে একটি ভিডিও লিঙ্কও এজন্য স্থাপন করা প্রয়োজন। প্রতিযোগিতা চলবে এ বছরের ৪ঠা নভেম্বর পর্যন্ত। প্রতিযোগিতা চলাকালীন প্রতিটি পক্ষকালের জন্যই তিনজন প্রতিযোগীকে পুরস্কারের জন্য বেছে নেওয়া হবে। ভিডিওগুলি হতে হবে দু’মিনিট থেকে ১০ মিনিট সময়কালের। হিন্দি ও ইংরেজি সহ যে কোন আঞ্চলিক ভাষায় এই ভিডিও তৈরি করা যেতে পারে। তবে কোনভাবেই তা যাতে ভারতীয় কপিরাইট আইন, ১৯৫৭-র নিয়মনীতিকে লঙ্ঘন না করে, সেদিকে নজর রাখা প্রয়োজন। একইসঙ্গে, মেধাসম্পদ অধিকারও যাতে লঙ্ঘিত না হয়, সে বিষয়েও সতর্ক থাকতে হবে।


    SSS/SKD/DM/…

    
    
    (Release ID: 1542111) Visitor Counter : 5
    
    
      Read this release in: English