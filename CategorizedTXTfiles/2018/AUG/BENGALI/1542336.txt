      নীতিআয়োগ

      সরকারি-বেসরকারি অংশীদারিত্বে আন্দামান ও লাক্ষাদ্বীপে পরিবেশ পর্যটনের প্রসারে বিনিয়োগ কর্তাদের সম্মেলন আগামীকাল
      Posted On: 09 AUG 2018 5:46PM by PIB Kolkata


    নয়াদিল্লি, ৯ আগস্ট, ২০১৮


    আন্দামান ও নিকোবর দ্বীপপুঞ্জ এবং লাক্ষাদ্বীপে পরিবেশ পর্যটনের নিরন্তর বিকাশে বিনিয়োগ আকর্ষণের লক্ষ্যে প্রবাসী ভারতীয় কেন্দ্রে আগামী ১০ আগস্ট বিনিয়োগ কর্তাদের এক সম্মেলনের আয়োজন করেছে নীতি আয়োগ। সম্মেলনের আলোচ্যসূচিতে সংশ্লিষ্ট দ্বীপগুলির সার্বিক উন্নয়নের ওপর বিশেষ জোর দেওয়া হবে।


    প্রসঙ্গত উল্লেখ্য, দ্বীপগুলির নিরন্তর বিকাশ এবং সার্বিকভাবে সামুদ্রিক উন্নয়নের বিষয়গুলিকে বিশেষ অগ্রাধিকার দিয়ে আসছে কেন্দ্রীয় সরকার। এজন্য ২০১৭-র জুন মাসে কেন্দ্রীয় স্বরাষ্ট্র মন্ত্রীর নেতৃত্বে একটি দ্বীপ উন্নয়ন সংস্থাও (আইডিএ) গঠন করা হয়েছে। অন্যদিকে নীতি আয়োগকে দায়িত্ব দেওয়া হয়েছে দ্বীপগুলির সার্বিক উন্নয়ন কর্মসূচিকে আরও এগিয়ে নিয়ে যাওয়ার। সংশ্লিষ্ট রাজ্য সরকার এবং কেন্দ্রশাসিত অঞ্চল কর্তৃপক্ষের সঙ্গে সহযোগিতাক্রমে এই কর্মসূচি রূপায়ণের কথা চিন্তা করা হয়েছে। প্রথম পর্যায়ে আন্দামান ও নিকোবরের ১০টি দ্বীপ এবং লাক্ষাদ্বীপের উন্নয়নের ওপর গুরুত্ব দেওয়া হচ্ছে।


    বেসরকারি ক্ষেত্রের সঙ্গে সহযোগিতা ও অংশীদারিত্বের ভিত্তিতে দ্বীপগুলিতে ১১টি বিশেষ বিশেষ পর্যটন প্রকল্প রূপায়ণের প্রস্তাব করা হয়েছে। এগুলি বাস্তবায়িত হবে আন্দামান ও নিকোবরের স্মিথ, অ্যাভেস, লং, নীল এবং লিট্‌ল আন্দামান দ্বীপগুলিতে। অন্যদিকে, লাক্ষাদ্বীপের কাদমাথ, সুহেলি এবং মিনিকয় দ্বীপকে চিহ্নিত করা হয়েছে এই কর্মসূচি রূপায়ণের আওতায়।


    SSS/SKD/DM/….

    
    
    (Release ID: 1542336) Visitor Counter : 1
    
    
      Read this release in: English