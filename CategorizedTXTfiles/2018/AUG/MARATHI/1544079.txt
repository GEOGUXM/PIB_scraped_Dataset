      अर्थ मंत्रालय

      उच्च विकासदर देशाच्या स्थूल अर्थव्यवस्थेच्या मूलभूत संरचनेशी सुसंगत असायला हवा
      नादारी आणि दिवाळखोरी कायद्यामुळे कर्जदाता आणि कर्जदार यांच्यात नवे संबंध प्रस्थापित झाले आहेत- जेटली यांचे प्रतिपादन

      Posted On: 27 AUG 2018 7:05PM by PIB Mumbai

        मुंबई, 27 ऑगस्ट 201 8


        पुढच्या वर्षात भारत जगातील पाचव्या क्रमांकाची सर्वात मोठी अर्थव्यवस्था होईल, अशी अपेक्षा केंद्रीय वित्त आणि कॉर्पोरेट व्यवहार मंत्री अरुण जेटली यांनी व्यक्त केली. मुंबईत आज भारतीय बँक संघटनेच्या 71 व्या वार्षिक सर्वसाधारण सभेत व्हिडिओ कॉन्फरसिंगच्या माध्यमातून उपस्थितांशी संवाद साधला. भारतात सध्या अर्थव्यवस्थेत जे बदल होत आहेत त्यात बँकिंग उद्योगाची भूमिका अत्यंत महत्त्वाची आहे, यासाठी बँकिंग व्यवस्थेत व्यावसायिकता विश्वासार्हता आणि बँकिंग क्षेत्राचा विस्तार अधिकाधिक होणे आवश्यक आहे, असे ते म्हणाले. या सभेच्या निमित्ताने बँकिंग क्षेत्राने आत्मपरिक्षण करून दीर्घकालीन विकासासाठी आराखडा तयार करण्याची गरज आहे, असे जेटली यावेळी म्हणाले.


        उच्च विकासदर गाठताना त्याची सांगड अर्थव्यवस्थेच्या मूलभूत संरचनेशी घालणे अत्यंत आवश्यक आहे. तात्कालिक फायद्यासाठी मूलभूत संरचनेला धोका पोहचवणे हिताचे नाही, असे सांगत वित्तीय तूट आणि विकास दर यांच्यातही समतोल राखला गेला पाहिजे यावर जेटली यांनी भर दिला.


        याआधी विशेष तारतम्य न ठेवता दिल्या गेलेल्या कर्जांमुळे बॅकिंग व्यवस्थेवर बुडीत कर्जांचा ताण पडला आहे. जुन्या बुडीत कर्जांची समस्या आज अत्यंत गंभीर झाल्याचेही त्यांनी नमूद केले. नादारी आणि दिवाळखोरी कायद्यामुळे कर्जदाता आणि कर्जदार यांच्यात नव्याने संबंध प्रस्थापित झाले आहेत, असे सांगत ही व्यवस्था वेगाने पुढे नेण्याची गरज त्यांनी अधोरेखित केली.


        नादारी आणि दिवाळखोरी कायद्यातील कलम 29 अ मधल्या सुधारणेमुळे, कर्जबुडव्या प्रवर्तकांना आपल्या संपत्तीचा लिलाव करता येणार नाही, असे जेटली म्हणाले. मुक्त अर्थव्यस्थेपूर्वीच्या भ्रष्टाचारविरोधी कायद्यात भ्रष्टाचाऱ्याविरोधात दंडात्मक कारवाईची तरतूद नव्हती, मात्र आता नव्या दुरुस्तीमुळे सरकारी कर्मचारी आवश्यक ते धाडसी निर्णय घेऊ शकतील, तसेच, बँकिंग आणि निर्णय प्रकियेत सहभागी असलेल्या इतर घटकांनाही नव्या कायद्याचे पाठबळ मिळाले आहे, असे त्यांनी सांगितले.


        जन-धन योजना, मुद्रा योजना आणि अल्प दरातल्या विमा योजनांमुळे बँकिंग क्षेत्र घरोघरी पोहोचले आहे. बँकिंग व्यवस्था या कुठल्याही अर्थव्यवस्थेचा आत्मा असतात असे सांगत राष्ट्रबांधणी विशेषत: उद्योगांना पाठबळ देण्यात बँकिंग क्षेत्राचे कार्य अजोड असल्याचे अरुण जेटली म्हणाले.


        बँकिंग क्षेत्रासमोरची आव्हाने आणि इतर मदतीसाठी बँक संघटनेची भूमिका अत्यंत महत्त्वाची ठरली आहे आणि भविष्यातही ती महत्त्वाची ठरेल, असा विश्वास यावेळी बँक संघटनेचे अध्यक्ष शाम श्रीनिवासन यांनी व्यक्त केला.


        N.Sapre /R.Aghor/P.Kor


    

    
    (Release ID: 1544079) Visitor Counter : 39
    
    
      Read this release in: English