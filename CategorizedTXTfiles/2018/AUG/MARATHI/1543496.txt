      गृह मंत्रालय

      केरळमध्ये मदत आणि बचाव कार्य सुरूच, खाद्यान्य आणि औषधाचा पुरवठाही जारी
      Posted On: 20 AUG 2018 8:05PM by PIB Mumbai


      नवी दिल्ली, 20 ऑगस्ट 201 8


      केरळमधल्या पूरग्रस्त भागातल्या मदत आणि बचाव कार्याचा आढावा घेण्यासाठी राष्ट्रीय आपत्ती व्यवस्थापन समितीची आज पाच दिवसातली पाचवी बैठक झाली. कॅबिनेट सचिव पी के सिन्हा यांच्या अध्यक्षतेखाली आज झालेल्या या बैठकीत ,केरळचे मुख्य सचिव व्हिडीओ कॉन्फरन्सिंग द्वारे सहभागी झाले.केरळ मधे पाऊस कमी झाला असून,पुराचे पाणी ओसरायला लागले असल्याची माहिती त्यांनी यावेळी दिली.


      ग्राहक कल्याण मंत्रालयाने 100 मेट्रिक टन डाळी आज पाठवल्या आहेत. आरोग्य मंत्रालयाने, आपत्कालीन परिस्थितीत लागणारी 52 मेट्रिक टन औषधे, हवाई मार्गाने पाठवली आहेत. आणखी 20 मेट्रिक टन औषधे आज मध्यरात्रीपर्यंत केरळ मधे पोहोचणार आहेत.


      20 मेट्रिक टन ब्लिचिंग पावडर आणि एक कोटी क्लोरीन गोळ्या उद्यापर्यंत पाठवण्यात येणार आहेत. 12 वैद्यकीय पथके तयार ठेवण्यात आली असून अद्याप पर्यंत कोणत्याही रोगाचा प्रादुर्भाव झाल्याचे वृत्त नाही. वीज वितरण जाळे पूर्ववत करण्याच्या दृष्टीने, विजेचे मीटर, कॉईल, ट्रान्सफॉर्मर यासारखी उपकरणे, ऊर्जा मंत्रालय पाठवत आहे. वीज निर्मिती 2600 मेगावॅट पर्यंत पोहोचली आहे


      राज्यातल्या 85,000 टॉवर पैकी 77000 टॉवर, दळण वळण मंत्रालयाने कार्यान्वित केले आहेत. 1407 टेलिफोन एक्सचेंजपैकी 13 वगळता सर्व एक्सचेंज कार्यान्वित करण्यात आली आहेत. दूरसंवाद मंत्रालयाने, बेपत्ता व्यक्तींचा शोध घेण्यात मदत करण्यासाठी 1948 हा दूरध्वनी क्रमांक सुरू केला आहे.


      केंद्रीय पेट्रोलियम मंत्रालयाने 12000 किलो लिटर केरोसीन उपलब्ध करून दिले आहे. स्वयंपाकाचा सिलेंडर पुरवण्यासाठी पुरेशी व्यवस्था करण्यात आली आहे.पुरेसे विमान इंधन उपलब्ध करून दिले आहे.


      जनावरांसाठी 450 मेट्रिक टन चारा पाठवण्यात आला आहे. जनावरांची औषधेही दोन हप्त्यात पाठवण्यात आली आहेत.


      आवश्यक पाणी पुरवठा आणि मदत सामग्री मोफत पोहोचवण्याची तयारी रेल्वेने दर्शवली आहे. पशुपालन आणि दुग्ध मंत्रालयाने , पुरेसे दूध आणि दूध भुकटी उपलब्ध करून दिली आहे.


      आरोग्य , दळण वळण, ग्राहक मंत्रालय, अन्न आणि सार्वजनिक वितरण व्यवस्था, ऊर्जा, पेट्रोलियम आणि नैसर्गिक गॅस मंत्रालयाचे सचिव आणि संरक्षण, गृह, राष्ट्रीय आपत्ती निवारण प्राधिकरणाचे वरिष्ठ अधिकारी या बैठकीला उपस्थित होते.


      N.Sapre / N.Chitale /P.Kor


    

    
    (Release ID: 1543496) Visitor Counter : 9
    
    
      Read this release in: English