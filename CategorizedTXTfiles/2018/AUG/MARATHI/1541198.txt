      राष्ट्रपती कार्यालय

      राष्ट्रपतींच्या हस्ते 2013-2017 वर्षासाठीचे उत्कृष्ट संसदपटू पुरस्कारांचे वितरण , जनतेच्या अपेक्षा पूर्ण करणे हे संसदीय व्यवस्थेच्या क्षमतेचे मोजमाप
      Posted On: 01 AUG 2018 10:38PM by PIB Mumbai


    नवी दिल्ली , 1 ऑगस्ट 201 8


    राष्ट्रपती राम नाथ कोविंद यांनी आज नवी दिल्लीत 2013-2017 वर्षासाठीचे उत्कृष्ट संसदपटू पुरस्कार प्रदान केले.


    यावेळी राष्ट्रपतींनी नजमा हेपतुल्लाह, हुकूमदेव नारायण यादव, गुलाम नबी आझाद, दिनेश त्रिवेदी आणि भर्तृहरी मेहताब या उत्कृष्ट संसदपटू पुरस्कार विजेत्यांचे अभिनंदन केले. खासदार म्हणून या सर्वानी संसदेच्या कामकाजात मोलाचे योगदान दिल्याचे ते म्हणाले. ज्ञान आणि माहितीचा वापर करून त्यांनी संसदेची प्रतिष्ठा अबाधित राखली. त्यांनी सर्वांसाठी आदर्शवत अशी कामगिरी केली आहे.


    भारतीय लोकशाहीचा आत्मा संसदेत आहे असे राष्ट्रपती म्हणाले. खासदार हे केवळ एखाद्या पक्षाचे किंवा मतदारसंघाचे प्रतिनिधी नाहीत. आपल्या संविधानिक आदर्शाचे ते विश्वस्त आहेत. आपल्या कोट्यवधी नागरिकांच्या आशा आकांक्षांची सर्व खासदार उत्तरदायी आहेत. ही खूप मोठी जबाबदारी आहे असे ते म्हणाले.


    देशातील गरीब आणि वंचित जनता त्यांच्या प्रतिनिधींकडे मोठ्या अपेक्षांनी पाहते असे राष्ट्रपती म्हणाले. त्यांचे आणि त्यांच्या मुलांचे जीवनमान उंचावण्यासाठी त्यांचे खासदार सर्वतोपरी प्रयत्न करतील अशी त्यांना खात्री असते. आणि म्हणूनच सामान्य नागरिकांच्या कल्याणासाठी त्यांना प्रतिनिधींना काम करताना पाहायचे असते. संसदेत त्यांच्या समस्यांवर चर्चा व्हावी आणि तोडगा निघावा अशी त्यांची अपेक्षा असते. देशातील जनतेच्या या अपेक्षा पूर्ण करणे हे संसदीय व्यवस्थेच्या क्षमतेचे मोजमाप म्हणून वापरायला हवे असे राष्ट्रपती म्हणाले.


    B.Gokhale/S.Kane/P.Malandkar


    

    
    (Release ID: 1541198) Visitor Counter : 49
    
    
      Read this release in: English