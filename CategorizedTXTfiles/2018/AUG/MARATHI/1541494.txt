      पंतप्रधान कार्यालय

      संसदेच्या मध्यवर्ती सभागृहामध्ये झालेल्या उत्कृष्ट संसदपटू पुरस्कार समारंभामध्ये पंतप्रधान नरेंद्र मोदी यांनी केलेले भाषण
      Posted On: 01 AUG 2018 11:10PM by PIB Mumbai


    नवी दिल्ली , 1 ऑगस्ट 201 8


    सभागृहामध्ये उपस्थित असलेले सर्व सन्माननीय ,


    सर्वात प्रथम मी सर्वोकृष्ट संसदपटू हा पुरस्कार प्राप्त करत असलेल्या पाच सन्माननीयांचे अगदी मनापासून अभिनंदन करतो आणि त्यांना शुभेच्छा देतो. संपूर्ण देश आज दूरचित्रवाणीच्या पडद्यावर हे दृश्य पाहून आश्चर्य व्यक्त करीत असेल. इतरवेळी दिसणारे हेच ते खासदार आहेत , हेही ते पाहत असतील. आज सभागृहामध्ये इतके शांत ‘विद्यार्थी’ पाहून उपराष्ट्रपतीजी आणि लोकसभेच्या अध्यक्षाही कदाचित आज सर्वात जास्त प्रसन्न असतील. सभागृहाच्या दोन्ही सदनामध्ये असेच दृश्य पाहण्याची संधी आपल्याला मिळावी, अशी माझी आशा आणि अपेक्षा आहे. आपले सगळेच खासदार या भूमीतून आलेले आहेत आणि जन-सामान्यांच्या सुख-दुःखाशी जोडले गेलेले आहेत. त्यामुळे त्यांच्याविषयी, त्यांच्या प्रश्नांविषयी चर्चा करण्याची संधी सदस्‍यांना सभागृहामध्ये मिळाली पाहिजे. सामान्यांच्या गोष्टींना प्राधान्य देण्यास सरकारला भाग पाडले पाहिजे.


    दुर्गम-अतिदुर्गम गावातल्या , घनदाट जंगल असलेल्या भागात वास्तव्य करीत असलेल्या गरीब जनतेचा आवाज या खासदारांच्या, लोकप्रतिनिधींच्या माध्यमातून सरकारपर्यंत पोहोचवून, सरकारलाही त्यांच्या भावना समजून पुढे कार्य करण्यासाठी भाग पाडले पाहिजे. परंतु दुर्दैवाने खासदारांची ही संधी, त्यांना मिळालेले सामर्थ्‍य, लोकप्रतिनिधित्व किती तपस्येने मिळाले आहे, त्याच्याकडे वक्तृत्व आहे की नाही, कर्तृत्व आहे की नाही, हे दिसत नाही. परंतु प्रचंड गोंधळ, गदारोळ, यामुळे सरकारचे कमीतकमी नुकसान होते; मात्र सभागृहात होत असलेल्या अशा गोंधळामुळे देशाचे सर्वाधिक नुकसान होत असते. गदारोळामुळे जे मोठ्या परिश्रमाने, कष्टाने, आपल्या मतदारसंघातून निघून इथंवर आले आहेत, त्या लोकप्रतिनिधींचे नुकसान होत असते. इथंवर येण्यासाठी त्यांनी संपूर्ण आयुष्य खर्ची घातलेले असते. त्यांना आपलं दुःख, समस्या सांगायच्या, मांडायच्या असतात, परंतु हे काम त्यांना अशा गदारोळामुळं, गोंधळाच्या वातावरणामध्ये करता येत नाही. अशावेळी मग सर्वात जास्त नुकसान कोणाचं होत असेल ते, हे खासदार ज्या क्षेत्रातून- भागातून येतात, त्या भागातल्या सामान्य जनतेचं; गरीब जनतेची खूप मोठी हानी होत असते. त्या खासदाराचे नुकसान होत असते. कामकाजाच्या काळामध्ये संपूर्ण दिवसभर गदारोळ, गोंधळ सुरू असतो.


    दूरत्रिचत्रवाणीच्या पडद्यावर त्याचे आयुष्य दोन मिनीट , पाच मिनीट अथवा 15 मिनिटे असेल किंवा अगदी पूर्ण दिवसभरही असू शकेल. पडदा पडतो आणि खेळ संपतो. परंतु ज्याला बोलण्याची संधी मिळते, सरकारवर अतिशय कठोर शब्दांमध्ये टीका करण्याविषयीही बोलले जाते. कठोर भाषेचा उपयोग केला जातो. त्यानंतर मात्र हा प्रत्येक शब्द इतिहासाचा एक भाग बनतो, चिरंजीव होतो.


    आपल्या प्रत्येक खासदाराचे , या सभागृहाच्या प्रत्येक सदस्य सहाकारींचे शब्द चिरंजीव बनावेत, यासाठी आपल्या सर्वांवरच जबाबदारी आहे. प्रत्येक खासदाराने सभागृहामध्ये उच्चारलेले शब्द, हे त्या गावां-गावांतल्या गरीब शेतकरी बांधवाचे, सामान्य जनतेचे, त्यांच्या कल्याणासाठीचे असावेत, त्यांच्यासाठी काही तरी करण्यासाठी सरकारला भाग पाडले जावे, असे आणि यासाठी हे शब्द असावेत. अशी परिस्थिती आपणच सभागृहामध्ये निर्माण करू शकतो आणि आपण अशी स्थिती जितक्या चांगल्या प्रकारे तयार करू, तितकीच या देशाला पुढे घेवून जाण्यासाठी ताकद मिळणार आहे. देशाची क्षमता अधिक वाढणार आहे.


    कोणत्याही खासदाराने मांडलेल्या विषयाचे कोणतेही मूल्य नाही किंवा त्याला अजिबात महत्व नाही , असं कधीच होत नाही, असा माझा अनुभव आहे. कोणत्याही गोष्टीचा तत्कालीन स्वीकार केला जावा अथवा केला जावू नये, ही सर्वस्वी वेगळी गोष्ट आहे. राजकीय मुद्दा आणि महत्व कमावण्यासाठी म्हणून काही करावं लागेल अथवा करावं लागणार नाही, ही सुद्धा सर्वस्वी वेगळी गोष्ट आहे. परंतु अशा गोष्टी एकप्रकारे अमिट ठसा उमटवून जात असतात. या मुद्यांमुळे नीती निर्धारकांनाही कधी कधी नाइलाजाने तरी नक्कीच त्यांचा विचार करावा लागतो.


    लोकप्रतिनिधींच्या काही गोष्टींचा विचार करणे भाग पडते आणि म्हणूनच खासदार-लोकप्रतिनिधी म्हणून निवडून या सभागृहामध्ये येणे काही साधी सोपी- सामान्य गोष्ट नाही. सव्वाशे कोटी देशवासियांची स्वप्ने घेवून इथं सदस्य येतात. आपल्या क्षेत्रासाठी काही करण्याचे संकल्प करून येतात. उज्ज्वल भविष्याचे वचन देवून येत असतात. निश्चित केलेली कामे करण्याची संधी ज्यांना ज्यांना मिळते आणि मिळाली , त्यांच्यापैकी काही बंधूंचा सन्मान करण्याची, त्यांचा सत्कार करण्याची संधी मला आज मिळाली आहे.


    आपल्याबरोबरच रोज उठ-बस करत असलेल्या सहकारी मंडळींचा सत्कार ज्यावेळी होतो , त्यावेळी आमचीही छाती अभिमानाने फुलून जाते. आमच्या सहकारी मंडळींनी केलेल्या कार्याचा आम्हालाही गर्व वाटतो. इतकं चांगलं कार्य करत असलेल्या सदस्यांच्या काळातच आपणही त्यांचे सहकारी कार्यकर्ता होतो, आपण त्यांचे सहकारी सदस्य आहोत, ही माझ्यासाठीही गर्वाची, अभिमानाची बाब आहे.


    आपल्या सर्वांचे मी अगदी मनापासून पुन्हा एकदा अभिनंदन करतो आणि खूप-खूप शुभेच्छा देतो.


    आपल्या सर्वांनाही खूप-खूप धन्यवाद !


    B.Gokhale/S.Bedekar/P.Malandkar


    

    
    (Release ID: 1541494) Visitor Counter : 46
    
    
      Read this release in: English