      पंतप्रधान कार्यालय

      बेरोजगारी, अर्थव्यवस्था, जीएसटी, एनआरसीसंदर्भात पंतप्रधान नरेंद्र मोदींचे विरोधकांना चोख प्रत्युत्तर
      Posted On: 11 AUG 2018 11:50PM by PIB Mumbai


    नवी दिल्ली, 11 ऑगस्ट 201 8


    एएनआय: पूर्वीच्या मुलाखतींमध्ये आपण नमूद केले आहे की नोकरीच्या संधींची मोजदाद करण्याची पद्धत आता कालबाह्य झाली आहे आणि सद्यस्थिती , ही आरोपांच्या अगदी विरुद्ध आहे. आपल्या मते भारतात सध्या रोजगारसंबंधी परिस्थिती काय आहे आणि आपण रोजगार संधी कशा वाढवणार आहात?


    पंतप्रधान: लोकसभेतील अविश्वास प्रस्तावावरील चर्चेदरम्यान मी आधीच तपशीलवार उत्तर दिले आहे. थोडक्यात सांगायचे तर काही गोष्टी समजून घ्याव्या लागतील , त्या म्हणजे, जेव्हा अर्थव्यवस्थेचा वेगाने विकास होत असतो, म्हणजेच मोठ्या अर्थव्यवस्थांमध्येही आपली अर्थव्यवस्था वेगाने विकसित होत असते, तेव्हा रोजगाराच्या संधींचा विस्तार होणार नाही, हे शक्य आहे काय? जेव्हा गुंतवणूक होत असते आणि रस्ते बांधणी, रेल्वे मार्ग उभारणे असा पायाभूत सुविधाविषयक प्रकल्पांचे काम वेगाने सुरू असते, सोलार पार्क तसेच सर्वोच्च वीज पारेषणासह उर्जा निर्मितीत वाढ होत असते, अशा वेळी रोजगार संधींमध्ये वाढ न होणे शक्य आहे काय? त्याचप्रमाणे व्यावसायिक वाहने तसेच प्रवासी वाहनांच्या विक्रीमध्ये लक्षणीय वाढ होत असेल, तर त्याचा अर्थ नोकरीच्या संधी निर्माण होत आहेत, असा होत नाही काय? जेव्हा थेट परकीय गुंतवणूक मोठ्या प्रमाणात होत असते तेव्हा त्यायोगे उत्पादन आणि रोजगार निर्मीतीत वाढ होणार नाही काय?


    २०१४ साली देशात मोबाइल उत्पादन करणारी केवळ दोन एकके होती , ती संख्या आज १२० वर पोहोचली आहे. जेव्हा इलेक्ट्रॉनिक उत्पादन क्षेत्रात एवढी मोठी वाढ होत असेल तेव्हा रोजगार उपलब्ध होणार नाहीत का? आज भारत हा स्टार्ट अप्सचे मोठे केंद्र म्हणून उदयाला येतो आहे. भारतात आजघडीला अन्न, पुरवठा, ई-कॉमर्स, मोबीलीटी सोल्यूशन्स आणि अशा अनेक क्षेत्रात टॉप हब्स आधारित समूहांची भरभराट होत आहे. त्यातून रोजगार निर्मिती होत नाही काय? पर्यटन क्षेत्रात रोजगार निर्मितीची मोठी क्षमता आहे, हे आपणा सर्वांनाच माहिती आहे. गेल्या वर्षात भारतात येणाऱ्या परदेशी पर्यटकांच्या संख्येत १४ टक्के वाढ झाली. देशांतर्गत पर्यटनातही वाढ झाली आहे. यातून रोजगार निर्मिती होत नाही काय?


    आज भारतात हवाई उड्डाण क्षेत्रात ऐतिहासिक प्रगती होत असल्याचे दिसते आहे. गेल्या वर्षी १० कोटी पेक्षा जास्त लोकांनी हवाई मार्गाने प्रवास केला. उडान योजनेच्या माध्यमातून आम्ही दुसऱ्या आणि तिसऱ्या श्रेणीतील अनेक शहरे उड्डाणाच्या नकाशावर आणली. यामुळे नोकऱ्या आणि रोजगाराच्या संधी उपलब्ध झाल्या नाहीत काय ? आमच्या मेहनती उद्योजकांना १३ कोटीपेक्षा जास्त मुद्रा कर्जे प्रदान करण्यात आली. यापैकी ३.५ कोटी उद्योजक हे नव उद्योजक होते, असे मला सांगण्यात आले. यातील प्रत्येक कर्जामुळे रोजगाराच्या अतिरिक्त संधी निर्माण झाल्या नाहीत काय?


    ही केवळ काही उदाहरणे आहेत. ईपीएफ अर्थात कर्मचारी भविष्यनिर्वाह निधीच्या लाभार्थींच्या संख्येत ४५ लाख नव्या नावांची भर पडली आहे आणि गेल्या नऊ महिन्यात ५.६८ लाख लोकांनी नवीन पेंशन योजनेत नोंदणी केली आहे. या सर्व बाबी लक्षात घेत , गेल्या वर्षभरात एक कोटीपेक्षा जास्त नव्या रोजगारांची निर्मिती झाली आहे. अर्थात रोजगार निर्मिती होत नसल्याविरोधात सुरू असलेली मोहिम आता निश्चितच थंडावली असेल. आता नागरिक त्याला नक्कीच प्रतिसाद देणार नाहीत.


    एएनआय: जीएसटी संदर्भात मुख्यमंत्री असताना स्वीकारलेली नकाराची भूमिका आपण बदललीत , असा दावा आपले टिकाकार करतात. जीएसटी हा गब्बर सिंग टॅक्स (Gabbar Singh Tax) आहे, असे विरोधक म्हणतात, आपण मात्र हा चांगला साधा कर (Good Simple Tax) असल्याचे सांगता. अजून एक वर्ष शिल्लक आहे. जीएसटीमुळे मिळालेले लाभ कोणते, हे आपण सांगाल का?


    पंतप्रधान: भूमिका बदलण्याच्या दाव्यासंदर्भात आपण थोडे संशोधन करावे , अशी विनंती मी करतो. संपुआ सरकारच्या काळात जीएसटीला विरोध का होता? सर्व काही जाणणाऱ्या वित्तमंत्र्यांनी विविध राज्य सरकारांच्या मनात असणाऱ्या शंका ऐकायलाही नकार दिला आणि ‘माझा मार्ग नाही तर राजमार्ग’ असे मनाशी ठरविले. संपुआ सरकार जीएसटी संदर्भात आपल्या भल्याचे पाहत आहे, असा विश्वास केवळ गुजरातच नाही तर बहुतेक राज्यांना वाटला नाही. जीएसटीची जी नुकसानभरपाई देण्याचे वचन त्यांनी दिले होते, ते त्यांनी पाळले नाही. पहिल्या पाच वर्षांत राज्यांना जीएसटीमुळे नुकसान झाले, तर त्याची भरपाई देण्याचीही त्यांची तयारी नव्हती. रालोआ सरकारने जेव्हा जीएसटीची नुकसानभरपाई देण्याची जबाबदारी घेतली आणि पहिल्या पाच वर्षांत नुकसान झाल्यास त्याचीही भरपाई मिळेल असे मान्य केले, तेव्हा जीएसटीची अंमलबजावणी शक्य झाली.


    आमची जीएसटी रचना राज्यांना मान्य झाली कारण आम्ही त्यांच्या समस्यांबाबत संवेदनशील होतो. जीएसटीच्या मुद्द्यावरून घुमजाव करण्याचा प्रश्न येतोच कुठे जीएसटीला सर्व विरोधी पक्षांचा विरोध नाही. ज्यांना जनतेने वारंवार नाकारले आहे , असे काही मोजकेच लोक निराधार आरोप करीत आहेत. त्यांना केवळ लोकांची दिशाभूल करायची नाही तर विरोधासाठी विरोध करायचा आहे. योगा असो, आयुष्मान भारत असो, स्वच्छ भारत असो, एनआरसी असो, सर्जिकल स्ट्राईक असो, त्यांना प्रत्येक बाबतीत विरोधच करायचा आहे, हे सर्वांनाच दिसून येते आहे. गब्बर सिंग टॅक्स बद्दल बोलायचे झाले तर ज्यांनी आपल्या अवती-भवती नेहमीच दरोडेखोर पाहिले आहेत, त्यांच्या मनात त्यांचाच विचार येणार!


    लोकांनी मनापासून जीएसटीचा स्वीकार का केला , याचा त्यांनी कधी तरी विचार केला आहे काय? कॉंग्रेस अध्यक्ष संसदेत सुरतबद्दल बोलतात. गुजरात निवडणुकीच्या काळात त्यांनी जीएसटीच्या मुद्द्यावरून जनतेला भडकावण्याचा प्रयत्न केला. लोकांनी त्यांना का नाकारले? या देशातील लोकांनी, विशेषत: उद्योग समुदायाने जीएसटीला पाठींबा दर्शविला आणि मनापासून त्याचा स्वीकार केला आहे, हे मुळीच विसरता येणार नाही. ते कौतुकास पात्र आहेत. संवेदनशील सरकार म्हणून लोकांच्या प्रतिक्रियाही आम्ही विचारात घेत आहोत, आणि आवश्यक तिथे दुरूस्ती करीत आहोत. म्हणूनच जीएसटीने लोकांचा पूर्ण विश्वास संपादन केला आणि अनेकांचे आयुष्य सोपे केले. लोकांनी या व्यवस्थेचे सकारात्मकरित्या स्वागत केले कारण जीएसटीमुळे त्यांना आणि अर्थव्यवस्थेलाही लाभ झाला.


    स्वातंत्र्यप्राप्तीपासून आतापर्यंत ६६लाख उद्योगांनी नोंदणी केली. जीएसटीच्या अंमलबजावणीला सुरूवात झाल्यानंतर वर्षभरातच ४८ लाख नव्या उद्योगांची नोंदणी झाली. सुमारे ३५० बिलांवर प्रक्रिया करण्यात आली आणि वर्षभरात ११ कोटी परतावे दाखल करण्यात आले. यातून लोकांनी ही व्यवस्था स्वीकारल्याचे निदर्शनास येत नाही काय ?


    एएनआय: सर्वोच्च न्यायालयाने बंधनकारक केलेल्या एनआरसीच्या अंमलबजावणीमुळे नागरी युद्ध होऊ शकते असे ममता बॅनर्जी यांनी म्हटले आहे , त्यावरून वाद निर्माण झाला आहे. आपणास याबद्दल काय वाटते?


    पंतप्रधान: ज्यांचा स्वत:वर विश्वास उरलेला नाही , ज्यांना लोकांचा पाठिंबा गमावण्याची भिती वाटते आणि ज्यांचा आपल्या संस्थावर विश्वास उरलेला नाही, असेच लोक ‘नागरी युद्ध’ ‘रक्तस्नान’ ’देशाचे तुकडे’ असे शब्दप्रयोग करू शकतात. म्हणजेच त्यांची नाळ या देशाशी जुळलेली नाही. ममताजींच्या मताबद्दल बोलायचे झाले तर २००५ साली संसदेच्या व्यासपीठावर त्या काय म्हणाल्या होत्या, हे त्यांनी आठवून पाहावे. त्या ममताजी योग्य होत्या की या ममताजी योग्य आहेत?


    काँग्रेससुद्धा एनआरसीवरून राजकारण करीत आहेत. एनआरसीची पाळेमुळे तीन दशके मागे जातात , जेव्हा राजीव गांधींना जनमतासमोर झुकावे लागले होते आणि आसाम करार करावा लागला होता. त्यानंतर आसामने अनेकदा कॉंग्रेसला मते दिली, मात्र पक्षाने त्यांच्यासाठी काहीही केले नाही आणि लोकांची केवळ दिशाभूल केली. समस्या आहे, याची जाणीव कॉँग्रेसला होती, मात्र त्यांनी दशकानुदशके ती समस्या सोडवली नाही कारण त्यांना मताचे राजकारण करायचे होते. देशातील एकाही नागरिकाला देश सोडून जावे लागणार नाही, याची हमी मी नागरिकांना देतो. सध्याच्या प्रक्रियेनुसार सर्व समस्यांचे निराकरण करण्याच्या शक्य त्या सर्व संधी पडताळून पाहिल्या जातील. आम्ही एनआरसीचे वचन दिले होते, आता सर्वोच्च न्यायालयाच्या देखरेखीखाली ते पूर्ण होते आहे. हे राजकारणाशी संबंधित नाही तर लोकांशी निगडीत आहे. जर कोणी त्याचे राजकारण करीत असेल तर ते फारच दुर्दैवी आहे. जनतेच्या इच्छेनुसार काम करणे हे आमचे राजकारणातील कर्तव्य आहे आणि ते पूर्ण करण्यासाठीच जनतेने आम्हाला निवडून दिले आहे.


    एएनआय: महिलांविरूद्धचे गुन्हे आणि जमावाकडून होणारे हल्ले हे दोन मुद्देही विरोधकांनी उचलून धरले आहेत. आपण त्याबद्दल बोलत नाहीत , असे आपल्या टिकाकारांचे म्हणणे आहे. आपण याबाबत काय म्हणाल?


    पंतप्रधान: निव्वळ आकडेवारीपुरती अशा घटनांची नोंद घेणे आणि त्याचे राजकारण करणे हे फारच विदारक आहे. अशा घटनांना विरोध करण्याऐवजी त्यांचे भांडवल करू पाहणे हे हिंसाचार आणि गुन्हेगारीला प्रोत्साहन देणाऱ्या विकृत मनोवृत्तीचे निदर्शक असल्याचे दिसून येते. अशी एकच नाही तर सर्वच घटना या अत्यंत दुर्दैवी आहेत. अशा वेळी प्रत्येकाने राजकारण बाजूला ठेवून समाजाची शांतता आणि एकता अबाधित राखण्यासाठी प्रयत्न केले पाहिजेत. माझ्या पक्षाने आणि मी अशा घटना आणि अशा मनोवृत्तींचा वेळोवेळी स्वच्छ शब्दात विरोधच केला आहे. त्या सर्वाच्या नोंदी आहेत. अशा बाबतीत आम्ही दिलेल्या शब्दाच्या पलिकडे जाऊन काम करणारे लोक आहोत. हिंसाचाराविरोधात आम्ही केलेली कारवाई जाणून घेण्यासाठी आमच्या गृह मंत्रालयाने केलेली कारवाई बघा.


    मी कार्यभार स्वीकारल्यानंतर लगेचच लाल किल्ल्यावरून संवाद साधताना मी म्हटले होते , महिलांचा सन्मान जपणे, ही आपली सर्वांची जबाबदारी आहे, मग ते सरकार असो, समाज असो, कुटुंब असो वा व्यक्ती असो. सरकारी पातळीवर, महिलांविरोधातील विशिष्ट गुन्ह्यांसंदर्भात कठोर शासनाची आम्ही तरतूद केली आहे. अशा गुन्ह्यांसंदर्भातील खटले कठोर शिक्षांसह जलदगतीने निकाली काढले जाऊ लागल्याचेही आपल्या लक्षात आले असेल. योग्य शब्दात आणि योग्य प्रेरणेसह माझे सरकार कायद्याचे शासन आणू इच्छिते, याबाबत कोणाच्याही मनात शंका नसावी.


    एएनआय: महिलांचे सक्षमीकरण ही केवळ एक घोषणा आहे की त्यांची खरोखर प्रगती होते आहे ?


    पंतप्रधान: विकास प्रक्रियेत महिलांचा समान सहभाग नसेल तर कोणताही देश विकास करू शकत नाही. महिलांच्या विकासाच्या एक पाऊल पुढे जात आम्ही महिला प्रणित विकासासाठी प्रयत्नशील आहोत. घटता बालिका जन्मदर वाढविण्यासाठी आणि बालिकांना सुशिक्षित करण्याच्या उद्देशाने या सरकारने ‘बेटी बटाओ, बेटी पढाओ’ हा पहिला उपक्रम हाती घेतला. देशाच्या अनेक भागांमध्ये ‘बेटी बटाओ, बेटी पढाओ’ मोहिमेच्या माध्यमातून घटता बालिका जन्मदर वाढविण्याच्या दृष्टीने सकारात्मक प्रगती दिसून आली. या मोहिमेने एका विशाल चळवळीचे रूप धारण केले असून, त्यामुळे अनेकांच्या मनोवृत्तीत बदल होतो आहे. स्वतंत्र भारताच्या इतिहासात असे पहिल्यांदाच झाले आहे की केंद्रीय मंत्रिमंडळात संरक्षणविषयक महत्वाच्या अशा दोन पदांवर, परराष्ट्र व्यवहारमंत्री आणि संरक्षण मंत्री पदावर महिला विराजमान आहेत. भारतीय वायुसेनेत पहिल्यांदाच लढाऊ वैमानिक म्हणून महिलांचा समावेश करण्यात आला आहे.


    पंतप्रधान: स्वच्छ भारत अभियानाअंतर्गत देशाच्या ग्रामीण आणि निमशहरी भागात बांधण्यात आलेली लक्षावधी शौचालये महिलांची सुरक्षा आणि सुरक्षिततेसाठी अत्यंत महत्वाची ठरली आहेत. देशातल्या सर्व सरकारी शाळांमध्ये अभियानांतर्गत मुलींसाठी बांधण्यात आलेल्या शौचालयांमुळे मुलींची शाळेतली गळती लक्षणीयरीत्या कमी झाली आहे. नव्यानेच सुधारणा झालेल्या मातृत्व रजा कायद्यातील वैधानिक तरतुदींमुळे आता महिलांना २६ आठवड्यांची रजा मिळते आणि ५० पेक्षा अधिक कर्मचारी (महिला आणि पुरुष) असलेल्या प्रत्येक आस्थापनेला पाळणाघराची सुविधा देणे अनिवार्य केले आहे. यामुळे , नोकरदार महिलांना नोकरी सोडावी लागणार नाही, देशाच्या श्रमशक्तीतून त्यांना बाहेर पडावे लागणार नाही. इंद्रधनुष्य आणि प्रधानमंत्री मातृ वंदना या दोन्ही योजनांमधून माता आणि मुलांच्या उत्तम आरोग्याची सर्वांगीण काळजी घेतली जात आहे.


    उज्ज्वला योजनेंतर्गत , महिलांना मिळालेल्या स्वयंपाकाच्या गॅसच्या मोफत जोडणीमुळे गरीब महिलांच्या आयुष्यात आमूलाग्र परिवर्तन आले आहे. या योजनेमुळे, चुलीचा धूर आणि त्यामुळे होणाऱ्या अस्थमासारख्या आजारांपासून महिलांची सुटका झाली.आतापर्यत पाच कोटी गरिबांना महिलांना एलपीजी जोडणी देण्यात आली आहे. वित्तीय समावेशनात महिलांचा सहभाग लक्षणीय आणि अत्यंत जलद गतीने वाढतो आहे आणि त्यामुळे देशाची शाश्वत आणि संस्थात्मक प्रगती होते आहे. जनधन योजनेअंतर्गत १६ कोटी महीलांची बँकेत खाती उघडण्यात आली आहेत. आम्ही महिलांचे केवळ वित्तीय समावेशन नाही तर वित्तीय सबलीकरणावर भर दिला आहे. प्रधानमंत्री मुद्रा योजनेअंतर्गत देण्यात आलेल्या १३ कोटी कर्जांमधील ७० टक्के कर्जपुरवठा महिलांना करण्यात आला आहे. राष्ट्रीय ग्रामीण आजीविका अभियानाअंतर्गत, स्वयंबचत गटांच्या महिलांच्या कर्ज घेण्याच्या प्रमाणात लक्षणीय वाढ झाली आहे. तुम्हाला ऐकून आनंद होईल की प्रधानमंत्री आवास योजनेंतर्गत मिळणारी घरे कुटुंबातील महिलांच्या नावे करण्यास सरकारने प्राधान्य दिले आहे. महिलांची प्रतिष्ठा आणि सक्षमीकरण या दिशेने उचललेले हे आणखी एक महत्वाचे पाऊल आहे.


    महिलांवर लैंगिक पातळीवर दुजाभाव केला जाणार नाही , ह्याची दक्षता घेतांना सरकारने आवश्यक ती सर्व कठोर पावले उचलली आहेत. भारतात, गेल्या कित्येक वर्षांपासून मुस्लिम महिलांवर होत असलेला अन्याय दूर करण्यासाठी आम्ही तिहेरी तलाक विधेयक आणले आहे. मानवी तस्करी विरोधी कायदा, जो नुकताच लोकसभेत संमत झाला, तो ही महिला आणि बालकांच्या आयुष्याशी निगडीत अत्यंत गंभीर गुन्ह्यांवर आळा घालण्यासाठी महत्वाचा ठरणार आहे.


    नव्या हज धोरणानुसार , पहिल्यांदाच ४५ वर्षांपेक्षा अधिक वयाच्या महिला, हज यात्रेला ‘मेहरम’म्हणजेच, पुरुषाच्या सोबतीशिवाय जाऊ शकतात. ही सुद्धा एका मोठ्या बदलाची नांदी आहे, असे मला वाटते, मी सांगितलेले हे सगळे मुद्दे महिला सक्षमीकरणासाठी सरकारच्या निरंतर कटीबद्धतेची पुरेशी माहिती देणारे आहे. आम्ही महिला सबलीकरणाच्या केवळ घोषणा देतो की त्यावर ठोस कारवाई करतो,याचा तुम्हीच यावरून अंदाज घेऊ शकता.


    एएनआय: जाती-आधारित आरक्षणावर तुमची काय भूमिका आहे ? आरक्षण पूर्ण रद्द करण्यासाठी तुमचे सरकार, योग्य वेळेची वाट बघत आहे, हे खरे आहे का?


    पंतप्रधान: आपल्या राज्यघटनेचे उद्दिष्ट आणि डॉ बाबासाहेब आंबेडकर यांचे स्वप्न आजही अपूर्ण आहे.


    त्यांचे स्वप्न पूर्ण करणे ही आपल्या सगळ्यांची जबाबदारी आहे आणि ते स्वप्न पूर्ण करण्यासाठी आरक्षण हे महत्वाचे साधन आहे. त्यामुळे आरक्षण कायम राहणारच आहे , याविषयी मनात काहीही शंका बाळगू नका. बाबासाहेबांची स्वप्ने या देशाची ताकद आहे आणि ती स्वप्ने पूर्ण करण्यास आम्ही कटिबद्ध आहोत. ‘सबका साथ-सबका विकास’ हा आमचा मंत्र आहे. आणि ते साध्य करण्यासाठी, गरिब, वंचित ,पीडित, दलित, आदिवासी आणि इतर मागासवर्गीयांच्या अधिकारांचे रक्षण करणे अत्यंत महत्वाचे आहे.


    समाजात असे काही गट आहेत जे एखाद्या महत्वाच्या निवडणुकीपूर्वी , अशी भीती निर्माण करण्याचा प्रयत्न करतात, की भाजपा आरक्षण रद्द करणार आहे आणि माध्यमातील काही घटकही, अशा अफवांना हवा देण्याचा प्रयत्न करतात. जे सतत या भीतीचा बागुलबुवा निर्माण करत असतात, त्याच लोकांनी बाबासाहेब आंबेडकरांची स्वप्ने पायदळी तुडवली आहेत.समाजातल्या दुर्बल घटकांमध्ये शंका आणि अविश्वासाची बीजे रोवण्याचे काम ते करत आहेत. मात्र, भारतातील जनता सूज्ञ आहे त्यामुळे ती अशा खोट्या प्रचाराला बळी पडणार नाही.


    देशाच्या कानाकोपऱ्यात जरा नजर टाका. अनुसूचित जाती , जमाती आणि ओबीसी समाजातील सर्वाधिक खासदार भाजपाचे आहेत. अनुसूचित जाती, जमाती आणि ओबीसी समाजातील सर्वाधिक आमदारही भाजपाचेच आहेत.मी तुम्हाला विनंती करेन की आपले माजी पंतप्रधान राजीव गांधी यांनी मंडल आयोगाविषयी काय मत व्यक्त केले होते, ते तुम्ही अवश्य वाचा. संसदेच्या सभागृहात त्यांनी मंडल आयोगाला कडाडून विरोध केला होता. आजही त्यांच्या पक्षाचा विचार काही वेगळा नाही.


    एएनआय: भाजपाच्या छोट्या मित्रपक्षांचा आघाडीवरचा विश्वास का कमी होऊ लागला आहे ?काही तुम्हाला सोडून गेले. काही २०१९ मध्ये तुमच्यासोबत निवडणुका न लढवण्याविषयी बोलत आहेत.२०१४ साली तुम्ही मिळवलेल्या नेत्रदीपक विजयानंतर, तुमच्या आघाडीत मित्रपक्षांची वाढ होण्याऐवजी, तुम्ही मित्रपक्षांना स्वतःकडे आकर्षित करण्यात कमी पडत असल्याचेच चित्र निर्माण झाले आहे.


    पंतप्रधान: नुकत्याच झालेल्या दोन घटनांमधून तुम्हाला तुमच्या प्रश्नांची उत्तरे मिळतील. एक लोकसभेत मांडला गेलेला अविश्वास प्रस्ताव आणि दुसरी , राज्यसभा उपसभापतीपदाची निवडणूक. या दोन्ही घटनांमधून, कोणती आघाडी भक्कम आहे आणि कोणती आघाडी ढासळते आहे, हे तुमच्या सहज लक्षात येईल.किंबहुना, जे आमच्या आघाडीत नाहीत, अशाही पक्षांचे आम्हाला समर्थन मिळाले आहे.गेल्या काही वर्षात, भाजपाचा जनाधार सातत्याने वाढतो आहे आणि रालोआच्या कुटुंबात अधिक मित्रपक्षांचे स्वागतच आहे.


    एएनआय: जम्मू आणि कश्मीरमधले आघाडी सरकार कोसळून राज्यपाल राजवट लागू झाल्यानंतरही तिथला राजकीय पेच अद्याप कायम आहे. तुम्हाला असे वाटते का , की पीडीपीसोबत आघाडी सरकार स्थापन करुन तुम्ही चूक केली? जर तिथे निवडणुकीत पुन्हा त्रिशंकू कौल मिळाला तर तुम्ही पीडीपीशी युती कराल का?


    पंतप्रधान : जम्मू कश्मीरच्या निवडणुकीत जनतेने दिलेला कौल भाजपा आणि पीडीपी यांच्या संयुक्त सरकारासाठी दिला होता , शिवाय, त्या परिस्थितीत दुसरा काही पर्यायही नव्हता.त्यामुळे, जनमताचा आदर राखत आम्ही आघाडी सरकार स्थापन केले.मात्र, मुफ्ती मोहम्मद सईद साहेबांच्या निधनानंतर, आघाडीच्या अपेक्षा पूर्ण करण्यात अनेक अडथळे निर्माण झाले.भाजपासाठी, जनतेचे हित, पक्षहितापेक्षा केव्हाही महत्वाचे आहे, त्यामुळे कुठलीही आकांक्षा न ठेवता आम्ही सत्तेतून बाहेर पडण्याचा निर्णय घेतला. भाजपा सदैव जम्मू-काश्मीरच्या जनतेसोबत आहे आणि राहील, त्यांच्या इच्छा-आकांक्षा पूर्ण करण्यास आम्ही कायम तत्पर आहोत. यासाठी, जम्मू कश्मीरमध्ये लोकशाहीची मुळे खोलवर, अगदी, पंचायत आणि ग्रामापातळीवर रुजवणे आवश्यक आहे.मात्र आघाडी सरकारमध्ये राहून हे करतांना अनेक अडचणी येत होत्या.जम्मू-कश्मीरच्या, जम्मू, लदाख आणि काश्मीर अशा सर्व भागांच्या सर्वंकष विकासासाठी केंद्र सरकार कटिबद्ध आहे.


    एएनआय : या अधिवेशनात , अविश्वास प्रस्तावावरील चर्चेदरम्यान, देशाने काही अनपेक्षित घटना घडतांना पाहिल्या. राहुल गांधी तुमच्याजवळ आले आणि त्यांनी तुम्हाला मिठी मारली. हे सगळं घडत असतांना तुमच्या मनात नेमकं काय सुरु होतं? काँग्रेसने हा आपला विजय असल्याचा दावा केला आहे तर काही जणांच्या मते, हे अतिशय बालीश कृत्य होते..तुमचे मत काय आहे?


    पंतप्रधान: ही बालीश कृती होती की नाही हे तुमचे तुम्हीच ठरवायला हवे.आणि जर तुम्हाला याचे उत्तर सापडत नसेल तर , तुम्ही राहुल गांधी यांनी मिचकावलेला डोळा बघा, तुम्हाला तुमचे उत्तर मिळेल. मी एक सर्वसामान्य कामदार आहे, देशातील नामदारांच्या तुलनेत मी काहीच नाही. या नामदारांची समाजात वावरण्याची स्वतःची खास शैली असते. कोणाचा, कधी द्वेष करायचा, कोणावर कधी, केव्हा प्रेम करायचे आणि त्याचे प्रदर्शन कसे करायचे, हे ते स्वतःच ठरवतात, आणि तसे वागतात. त्यांच्या या कृतीविषयी माझ्यासारखा कामदार काय बोलू शकतो?....


    एएनआय: ‘मोदी विरुद्ध सगळे’ या मनोवृत्तीविषयी तुम्ही किंवा तुमच्या पक्षाला चिंता वाटते का? २०१९ साली महाआघाडीशी मुकाबला करण्याची तुमची रणनीती कशी असेल?


    पंतप्रधान: आमच्या सरकारच्या लोकप्रियतेवर विरोधी पक्षांचा इतका विश्वास आहे , की आमच्याशी एकेकट्याने लढण्याच्या त्यांच्या क्षमतेवर त्यांचाच विश्वास उरलेला नाही. त्यांची ताकद, त्यांचे महत्व जनतेला पटवून देण्यासाठी त्यांच्याकडे भरपूर वेळ होता. मात्र ते भ्रष्टाचार, प्रस्थापितांची घराणेशाही आणि कु-प्रशासनात व्यस्त राहिले. जातपात, वर्ग, समुदाय आणि धर्म यावर आधारित असलेले त्यांचे मतपेढीचे राजकारण विकासाच्या मुद्द्यासमोर टिकाव धरू शकणार नाही, हे त्यांना माहित आहे. भाजपाच्या विकासाच्या राजकारणावर आणि सरकारच्या कामांमुळे विकासाच्या मुद्द्याला मिळालेली कृतीची जोड, यामुळे जनतेचा भाजपावरचा विश्वास दिवसेंदिवस वाढतो आहे. राज्याराज्यात होत असलेल्या निवडणुकांमध्ये, जनता आपल्या आकांक्षा पूर्ण करण्यासाठी वारंवार भाजपाची निवड करते आहे. केंद्र सरकारच्या धोरणांमुळे जनतेच्या जीवनात झालेले बदल ती प्रत्यक्ष अनुभवते आहे.आमचे सरकार भ्रष्टाचारमुक्त आणि कठोर परिश्रम करणारे आहे, हे ही जनता बघते आहे.


    हे सगळे पक्ष आणि भाजपामधील फरक जनतेने स्वच्छपणे ओळखला आहे. त्यामुळे विरोधी पक्षांकडे , निवडणुकीत विजय मिळवण्याचा विचारही करायचा असेल तर ‘एक विरुद्ध सगळे ” असे चित्र उभे करण्याशिवाय दुसरा पर्याय नाही. ज्यांनी एकेकाळी आणीबाणीला विरोध केला होता, ते आज आणीबाणी लादणाऱ्या पक्षासोबत उभे आहेत. ज्यांनी भ्रष्टाचाराविरुद्ध लढा देण्याचा प्रयत्न केला होता, असे पक्ष, समाजाच्या सर्व स्तरात भ्रष्टाचार रुजवणाऱ्या पक्षासोबत उभे आहेत. ज्यांच्या मनात डाव्या विचारसरणीविषयी खोलवर द्वेष होता ते आणि डाव्या विचारसरणीचा उदोउदो करणारे पक्ष आज एका मंचावर दिसत आहेत. ज्या पक्षांचे अस्तित्वच मुळी दुसऱ्या पक्षाशी असलेल्या विरोधावर टिकले होते, ते दोन्ही विरोधक आज मित्र झाले आहेत.


    या महाआघाडीचा खरा चेहरा आपण समजून घ्यायला हवा.


    महाआघाडी ही वैचारिक पाठींब्यासाठी नाही ते केवळ स्वतःचे अस्तित्व टिकवण्यासाठी आहे. महाआघाडी ही जनतेच्या आकांक्षा नाही तर आपल्या वैयक्तिक महत्वाकांक्षा पूर्ण करण्यासाठी आहे. महाआघाडी ही जनादेशासाठी नाही तर सत्तेच्या राजकारणासाठी आहे. महाआघाडी ही विकासासाठी नाही तर घराणेशाही जोपासण्यासाठी आहे , महाआघाडी म्हणजे काही विचार, कल्पना यांचा समन्वय नाही, तर ती केवळ संधीसाधू युती आहे. प्रश्न एवढाच आहे, की ही महाआघाडी निवडणुकीच्या आधी तुटेल की निवडणुकीनंतर!


    एएनआय: पाकिस्तानमध्ये लवकरच इम्रान खान यांच्या तहरीक-ए-इन्साफ पक्षाचे सरकार सत्तेत येणार आहे. तुम्ही इम्रान खान यांच्याशी बोलून त्यांचे अभिनंदन केले आहे. त्यांच्या पहिल्या भाषणात त्यांनी भारतासोबत चर्चा करण्याची तयारी दर्शवली आहे. पाकिस्तानातल्या या नव्या सरकारशी चर्चा करण्याची तुमची तयारी आहे का ? सार्ककडून भारताला काही आशा आहे का?


    पंतप्रधान: मी हे नेहमीच म्हणत आलो आहे , की आम्हाला शेजारी राष्ट्रांशी सौहार्दाचे संबंध हवे आहेत. त्यासाठी आम्ही वेळोवेळी पुढाकारही घेतला आहे. निवडणुकीतल्या विजयाबद्दल, मी नुकतेच इम्रान खान यांचे आभिनंदन केले. पाकिस्तान एक सुरक्षित, स्थिर आणि समृध्द राष्ट्र होण्यासाठी, दहशतवाद आणि हिंसेपासून मुक्त होण्यासाठी हे सरकार प्रयत्न करेल अशी आम्हाला आशा वाटते.


    B.Gokhale / M.Pange, R.Aghor /P.Kor

    
    
    (Release ID: 1542878) Visitor Counter : 21