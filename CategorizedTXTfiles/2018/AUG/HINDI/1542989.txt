      नीति आयोग

      नीति आयोग ने 'पिच टू मूव' प्रतियोगिता शुरू करने की घोषणा की
      
      मोबिलिटी के क्षेत्र में नवोदित स्‍टार्ट-अप्‍स के लिए प्रतियोगिता
      
      विजेताओं को वैश्विक गतिशीलता शिखर सम्‍मेलन 2018 के अवसर पर प्रधानमंत्री देंगे पुरस्‍कार
      Posted On: 14 AUG 2018 2:21PM by PIB Delhi


      नीति आयोग ने देश के उभरते उद्यमियों के लिए 'पिच टू मूव' नाम से एक प्रतियोगिता शुरू करने की घोषणा की है। इसका उद्देश्‍य स्‍टार्टअप्‍स को कारोबार से जुड़े नये विचार निर्णायक मंडल (जूरी) के सामने पेश करने का मौका देना है। इसके तहत निवेश आकर्षित करने के लिए मोबिलिटी के विभिन्‍न क्षेत्रों में काम करने वाले स्‍टार्ट-अप्‍स उद्योगपतियों और उपक्रम पूंजी उपलब्‍ध कराने वालों के समक्ष अपने विचार रख सकते हैं। प्रधानमंत्री नरेन्‍द्र मोदी वैश्विक गतिशीलता शिखर सम्‍मेलन के अवसर पर प्रतियोगिता के विजेताओं को पुरस्‍कार देंगे।


      नीति आयोग के उपाध्‍यक्ष डा. राजीव कुमार ने कहा कि‍ ' पिच टू मूव ' प्रतियोगिता के माध्‍यम से ऐसे स्‍टार्ट-अप्‍स की पहचान और उनके लिए आर्थिक मदद की व्‍यवस्‍था की जा सकेगी जो सरकार को एक अंतर मॉडल और पर्यावरण अनुकूल गतिशील भारत के विजन को हासिल करने में मदद करेगा।इसके जरिए देश में माजूदा संसाधनों की मदद से रोजगार के अवसर पैदा करने का काम किया जा सकेगा।


      21वीं सदी में नवाचार ,रोजगार सृजन,आर्थिक विकास और सामाजिक बदलाव के लिए एक सशक्‍त माध्‍यम के रूप में मोबिलिटी के महत्‍व को कई बार रेखांकित किया जा चुका है। नीति आयोग के मुख्‍य कार्यकारी अधिकारी अमिताभ कांत ने पिच टू मूव प्रतियोगिता पर कहा कि यह स्‍टार्टअप्‍स को अपने नए विचारों को बढावा देने का सुनहरा अवसर प्रदान करेगी।


      पिच टू मूव प्रतियोगिता का ब्‍यौरा


      पिच टू मूव प्रतियोगिता का आयोजन वैश्विक गतिशीलता सम्‍मेलन के हिस्‍से के रूप में नीति आयोग और भारतीय आटोमोबाइल निर्माता संघ (सियाम) की ओर से संयुक्‍त रूप से किया जा रहा है। शिखर सम्‍मेलन का आयोजन 7 और 8 सितंबर 2018 को नयी दिल्‍ली के विज्ञान भवन में किया जाएगा। सम्‍मेलन का उद्धाटन प्रधानमंत्री करेंगे।


      सम्‍मेलन में स्‍टार्टअप्‍स पब्लिक मोबिलिटी , इलेक्ट्रिक वाहन,साझा परिवहन, अंतिम छोर तक कनेक्टिविटी, यात्री परिवहन, बैटरी प्रौद्योगिकी, आटोमोटिव आईओटी,माल और परिवहन सेवा, पावर और ड्राइवर ट्रेन, यात्रा, मोबिलिटी अवसंरचना तथा आटोमोटिव इलेक्‍ट्रानिक के क्षेत्र से जुड़े स्‍टार्टअप्‍स अपनी प्रस्‍तुति दे सकते हैं।


      यह प्रतियोगिता देशभर के उन सभी नवोदित स्‍टार्टअप्‍स प्रतिभागियों के लिए है , जो कारोबार से जुड़े नये विचारों को निर्णायक मंडल (जूरी) के समक्ष पेश करने के इच्‍छुक हैं।


      प्रतियोगिता दो चरणों में आयोजित की जा रही है।


      पहला चरण : आवेदन मंगाना


      12 अगस्‍त से 23 अगस्‍त , 2018 तक


      इच्‍छुक प्रतिभागियों को अपने स्‍टार्टअप्‍स का विस्‍तृत ब्‍यौरा देते हुए ( http://mobilitypitch.movesummit.in/ ). पर आवेदन भेजना होगा। इन आवेदनों की जांच उद्योग जगत के विशेषज्ञों द्वारा की जाएगी और चयनित उम्‍मीदवारों को अगले राउंड के लिए बुलाया जाएगा।


      दूसरा चरण: फाइनल पिच


      4 सितम्‍बर , 2018 को नई दिल्‍ली में होगा


      · पहले चरण में चयनित प्रतिभागियों को नई दिल्‍ली में एक निर्णायक मंडल के समक्ष पेश होना पड़ेगा। विभिन्‍न मानकों के आधार पर उनके बारे में निर्णय लिया जाएगा और अंतिम दौर में तीन स्‍टार्टअप्‍स को विजेता के रूप में चुना जाएगा।


      · विजेताओं को उपक्रम पूंजी प्रदात्‍ताओं की ओर से ओर से उनके स्‍टार्टअप्‍स के लिए मदद दी जाएगी। प्रधानमंत्री नरेन्‍द्र मोदी वैश्विक गतिशीलता शिखर सम्‍मेलन के समापन आवसर पर 8 सितम्‍बर , 2018 को विजेताओं को पुरस्‍कृत करेंगे।


      · प्रतियोगिता के लिए आवेदन करने की अंतिम तारीख 23 अगस्‍त है। विस्‍तृत ब्‍यौरे के लिए कृपया वेबसाइट http://mobilitypitch.movesummit.in देखें।


      *****


      
      वीके/एएम/एमएस/वाईबी- 9880

    

    
    (Release ID: 1542989) Visitor Counter : 523
    
    
      Read this release in: Bengali , English , Urdu , Marathi