      गृह मंत्रालय

      केन्द्रीय गृहमंत्री की अध्यक्षता में राजभाषा विभाग की समीक्षा बैठक
      Posted On: 31 AUG 2018 5:11PM by PIB Delhi


      केंद्रीय गृहमंत्री श्री राजनाथ सिंह ने आज नई दिल्ली में राजभाषा विभाग, गृह मंत्रालय की समीक्षा बैठक ली । इस बैठक में राजभाषा विभाग के द्वारा किए जा रहे वर्तमान प्रयासों तथा वर्ष 2018-19 के लिए लक्ष्यों की जानकारी प्राप्त की । बैठक के दौरान माननीय मंत्री जी ने संतोष व्यक्त किया और कहा कि राजभाषा विभाग, गृह मंत्रालय वर्तमान में अपने कार्यों को सफलता पूर्वक कर रहा है । इस बैठक में माननीय गृह राज्य मंत्री किरेन रिजीजू तथा सचिव, राजभाषा श्री शैलेश सहित राजभाषा विभाग, केन्द्रीय अनुवाद ब्यूरो, केन्द्रीय हिंदी प्रशिक्षण संस्थान के वरिष्ठ अधिकारी उपस्थित रहे ।


      बैठक में संयुक्त सचिव, राजभाषा डॉ बिपिन बिहारी ने विगत दो वर्षों में राजभाषा विभाग द्वारा किए गए कार्यों को विस्तार से बताया तथा 11वें विश्व हिंदी सम्मेलन में पहली बार राजभाषा विभाग की सक्रिय भूमिका पर रिपोर्ट प्रस्तुत की । डॉ. बिपिन बिहारी ने राजभाषा विभाग द्वारा वर्ष 2018-19 में किए जाने वाले कार्यों जैसे तकनीकी सॉफ्टवेयरों का निर्माण, राजभाषा हिंदी के प्रभावी कार्यान्वयन संबंधी लक्ष्यों की प्राप्ति तथा विदेशों में नगर राजभाषा कार्यान्वयन समिति का गठन जैसे महत्वपूर्ण बिंदुओं पर भी माननीय मंत्री जी को अवगत कराया । आनेवाले हिंदी दिवस 14 सितंबर, 2018 को माननीय उप राष्ट्रपति श्री वैंकेयानायडु द्वारा हिंदी तकनीक के क्षेत्र में बड़ी सफलता के रुप में लोकार्पित होने वाले ‘ प्रवाह ’ (मोबाइल एप्प तथा वेब वर्जन) के संबंध में भी जानकारी प्रस्तुत की ।


      विदित हो कि राजभाषा विभाग, गृह मंत्रालय, भारत सरकार के केंद्रीय कार्यालयों/बैंकों/उपक्रिमों आदि में राजभाषा हिंदी के प्रचार-प्रसार के लिए प्रतिबद्ध है ।


      *****


      BB/NK/SS

    
    
    (Release ID: 1544659) Visitor Counter : 241