      गृह मंत्रालय

      वित्तीय समावेशन सरकार की सबसे बड़ी कामयाबी- राजनाथ सिंह
      Posted On: 04 AUG 2018 6:52PM by PIB Delhi


    गृह मंत्री राजनाथ सिंह ने कहा है कि ग्रामीण बैंक देश की बैंकिंग व्यवस्था की रीढ़ हैं। लखनऊ में ग्रामीण बैंक ऑफ आर्यावर्त द्वारा सभी ऋण खाता धारकों के लिए शुरू की गई निशुल्क आर्यावर्त दुर्घटना सह विकलांगता बीमा योजना का विमोचन करते हुए गृह मंत्री ने कहा कि ऐसी योजनाओं का विशेष महत्व है। इससे गांव और गरीब के बीच विश्वास का भाव बढ़ता है।


    प्रधानमंत्री का उल्लेख करते हुए श्री राजनाथ सिंह ने कहा कि उन्होने एक बार कहा था कि जन सामान्य के बीच काम करने की ज़िम्मेदारी क्षेत्रीय ग्रामीण बैंक ने निभाई है। गृह मंत्री ने कहा कि सभी सरकारों ने अपनी सोच और सामर्थ के आधार पर ग्रामीण विकास के लिए काम किया है। केंद्र की एनडीए सरकार ने पिछले चार वर्षों में इस दिशा में महत्वपूर्ण काम किया है।


    उन्होने कहा कि प्रधानमंत्री नरेंद्र मोदी ने 2022 तक जब देश आजादी की 75वीं वर्षगांठ मना रहा होगा किसानों की आय को बढ़ाकर दोगुना करने का संकल्प लिया है। उन्होने कहा कि इसके लिए लागत को कम करना होगा। उन्होने कहा कि 2018 तक उर्वरकों की लागत में कमी आई है और इसकी उपलब्धता बढ़ी है। उन्होने कहा कि सरकार का प्रयास है कि हर गांव तक पर्याप्त बिजली पहुंचे, किसानों को अपेक्षाकृत सस्ती दर पर बिजली मिल सके और न्यूनतम समर्थन मूल्य कुल लागत का कम से कम डेढ़ गुना हो।


    वित्तीय समावेशन को सरकार की सबसे बड़ी कामयाबी बताते हुए श्री राजनाथ सिंह ने कहा कि सरकार ने आम आदमी को बैंकिंग प्रणाली से जोड़ा है। उन्होने कहा कि आज देश में साढ़े इक्कतीस करोड़ से ज्यादा लोगों का बैंक में खाता है। उन्होने कहा कि पिछले एक साल में पूरी दुनिया में बैंकों में कुल जितने खाते खोले गए उसमें 55 प्रतिशत हिस्सा भारत का है।


    गृह मंत्री ने कहा कि केंद्र की एनडीए सरकार ने सामाजिक सुरक्षा पर खासतौर से ध्यान दिया है और अटल पेंशन योजना और फसल बीमा योजना जैसी योजनाएं शुरू की। उन्होने कहा कि जब व्यक्ति के अंदर भविष्य के प्रति भरोसा होता है तो उसकी कार्य क्षमता बढ़ जाती है। गृह मंत्री ने कहा कि अगर भारत को दुनिया की सबसे बड़ी अर्थव्यवस्था बनाना है तो इसमें अंतिम पायदान पर बैठे लोगों तक सबका योगदान लेना होगा।


    उन्होने कहा कि आज दुनिया स्वीकार कर रही है कि भारत सबसे तेजी से विकास करती अर्थव्यवस्था है। दुनिया की टॉप 10 अर्थव्यवस्था में भारत छठवें पायदान पर है। उन्होने कहा कि अगर विकास की गति 2030 तक ऐसे ही बनी रही तो भारत दुनिया की तीसरी सबसे बड़ी अर्थव्यवस्था बन जाएगा। गृहमंत्री ने कहा कि भारत आज दुनिया का एक ताकतवर देश बन गया है और इसके प्रति सम्मान का भाव पैदा हुआ है। उन्होने कहा कि विकास की हर गतिविधि में सभी का सहयोग होना चाहिए।


    कार्यक्रम में प्रदेश के कानून मंत्री बृजेश पाठक सहित बैंक के अनेक वरिष्ठ अधिकारी मौजूद रहे।


    ***


    श्रीकांत/गौरव

    
    
    (Release ID: 1541643) Visitor Counter : 321