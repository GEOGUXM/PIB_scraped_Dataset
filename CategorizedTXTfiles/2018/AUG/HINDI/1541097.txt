      आर्थिक मामलों की मंत्रिमण्‍डलीय समिति (सीसीईए)

      मंत्रिमंडल ने हिन्‍दुस्‍तान कॉपर लिमिटेड द्वारा 15 प्रतिशत की प्रदत हिस्‍सा पूंजी तक नई इक्विटी जारी करने की मंजूरी दी
      Posted On: 01 AUG 2018 6:18PM by PIB Delhi


    प्रधानमंत्री श्री नरेन्‍द्र मोदी की अध्‍यक्षता में मंत्रिमंडल की आर्थिक मामलों की समिति ने हिन्‍दुस्‍तान कॉपर लिमिटेड (एचसीएल) द्वारा सेबी तथा अन्‍य मान्‍य निर्देशों के अनुसार क्‍वालिफाइड इंस्‍टीट्यूशनस प्‍लेसमेंट (क्‍यूआईपी) रूट से 15 प्रतिशत की प्रदत इक्विटी पूंजी तक पांच रुपये सममूल्‍य के 13,87,82700 इक्विटी शेयर जारी करने को अपनी मंजूरी दे दी है।


    इसके परिणामस्‍वरूप एचसीएल में भारत सरकार की हिस्‍सेदारी 76.05 प्रतिशत से घटकर 66.13 प्रतिशत रह जाएगी। इससे एचसीएल की प्रदत हिस्‍सा पूंजी वर्तमान 462.61 करोड़ रुपये से बढ़कर 532 करोड़ हो जाएगी। एचसीएल क्‍यूआईपी से प्राप्‍त धन का इस्‍तेमाल अपनी विस्‍तार योजना में करेगी।


    प्रभाव


    एचसीएल की विस्‍तार योजनाओं के लिए धन उगाही आवश्‍यक है क्‍योंकि कंपनी को लगभग 1.90 लाख टन स्‍तर का उत्‍पादन लक्ष्‍य हासिल करना है और देश की शोधित तांबा मांग का 30 प्रतिशत पूरा करना है।


    प्रस्‍तावित विस्‍तार योजना से लगभग 9300 व्‍यक्तियों के लिए रोजगार का अवसर प्राप्‍त होगा।


    एचसीएल की विस्‍तार योजनाएं मध्‍य प्रदेश, राजस्‍थान और झारखंड में हैं।


    पृष्‍ठभूमि


    हिन्‍दुस्‍तान कॉपर लिमिटेड (एचसीएल) केंद्रीय सार्वजनिक मिनी रत्‍न (श्रेणी-1) अनुसूची-1, कंपनी है। एचसीएल तांबा अयस्‍क खनन का काम करने वाली भारत की एकमात्र कंपनी है। एचसीएल बीएसई और एनएसई में सूचीबद्ध है। देश में तांबे के आयात पर निर्भरता कम करने के लिए एचसीएल की खनन क्षमता बढ़ाना आवश्‍यक है। एचसीएल का उद्देश्‍य वर्तमान उत्‍पादन क्षमता 6 गुना बढ़ाकर अगले छह वर्षों में 202 लाख टन करना है।


    *****


    एकेटी/वीके/एजी/ममता

    
    
    (Release ID: 1541097) Visitor Counter : 113