      रेल मंत्रालय

      रेल मंत्रालय द्वारा सहायक लोको पायलट और तकनीशियनों के 26502 पदों को बढ़ाकर 60,000 करने की संभावना
      
      उम्मीदवारों के लिए उनके अपने या निकट के शहरों में परीक्षा केन्द्र उपलब्ध कराए जाएंगे

      Posted On: 02 AUG 2018 7:55PM by PIB Delhi

    रेल मंत्रालय ने फरवरी, 2018 में सहायक लोको पायलट (एएलपी) और तकनीशियनों की भर्ती के लिए 26502 पदों की घोषणा की थी। सीईएन 01/2018 के आधार पर एएलपी और तकनीशियन परीक्षा के लिए 47 लाख से अधिक उम्मीदवारों ने आवेदन किया है। एएलपी और तकनीशियन पदों की 26502 अधिसूचित रिक्तियों को बढ़ाकर लगभग 60,000 रिक्तियां किए जाने की संभावना है।


    उल्लेखनीय है कि अधिसूचित 26502 रिक्तियां विभिन्न रेलवे जोन और राज्यों में फैली हैं तथा भारतभर से इन देशव्यापी रिक्तियों के लिए उम्मीदवारों ने आवेदन किया है। लगभग 40 लाख उम्मीदवारों (83 प्रतिशत) को 500 किलोमीटर के दायरे में समाहित किया गया है। महिला और दिव्यांग उम्मीदवारों को उनके अपने या निकट के शहरों में परीक्षा केन्द्र आवंटन में प्राथमिकता दी गई है। बहरहाल, कुछ राज्यों में उपयुक्त महत्वपूर्ण सुरक्षा विशेषताओं से लैस परीक्षा केन्द्रों की उपलब्ध क्षमता की तुलना में अधिक मात्रा में उम्मीदवारों ने आवेदन किया है। बिहार से लगभग 9 लाख, उत्तर प्रदेश से लगभग 9.5 लाख और राजस्थान से लगभग 4.5 लाख उम्मीदवारों ने आवेदन किया है। इस तरह कुछ उम्मीदवारों के लिए परीक्षा देने अन्य राज्यों में जाना अपरिहार्य हो गया है। सुनिश्चित किया जा रहा है कि जिन उम्मीदवारों ने शुरूआत में आवेदन कर दिया था, उन्हें उनके अपने या निकट के शहरों में परीक्षा केन्द्र उपलब्ध करा दिए जाएं। जिन लोगों ने देर से आवेदन किया है या अंतिम तिथि के आस-पास जिनका आवेदन हुआ है, उन उम्मीदवारों को दूर के शहरों में केन्द्र आवंटित किए गए हैं।


    पारम्परिक भर्ती व्यवस्था में विकेन्द्रीकृत तरीके से परीक्षा आयोजित की जाती थी और उम्मीदवारों को आवेदन किए जाने वाले जोन तक सफर करना पड़ता था। केन्द्रीकृत कम्प्यूटर आधारित परीक्षा से यात्रा करने की जरूरत में कमी आती है। इस तरह लगभग 40 लाख उम्मीदवारों को उनके अपने शहरों या निकट के शहरों में केन्द्र आवंटित कर दिए गए हैं। लगभग सभी महिला और दिव्यांग उम्मीदवारों को 200 किलोमीटर के दायरे में परीक्षा केन्द्र आवंटित किए गए हैं। हालांकि, उचित परीक्षा केन्द्रों की उपलब्धता संबंधी बाध्यता के मद्देनजर, सर्वश्रेष्ठ प्रयासों के बावजूद सबको उनके अपने या निकट के शहरों में समाहित नहीं किया जा सकता है। इसलिए उम्मीदवारों से आग्रह है कि वे निश्चित समय में होने वाली परीक्षा में शामिल होने के लिए सभी आवश्यक व्यवस्था कर लें। उम्मीदवारों को सलाह दी जाती है कि वे अद्यतन सूचना के लिए निम्नलिखित लिंक का अवलोकन करें-


    http://indianrailways.gov.in/railwayboard/view_section.jsp?lang=0&id=0,4,1244


    ***


    वीके/एकेपी/डीके – 9737

    
    
    (Release ID: 1541433) Visitor Counter : 160