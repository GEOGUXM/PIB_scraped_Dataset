      उप राष्ट्रपति सचिवालय

      उपराष्ट्रपति ने श्री एम करुणानिधि के निधन पर शोक व्यक्त किया
      
      श्री नायडू ने कलैगनर को बहुमुखी प्रतिभा का धनी और जुझारू योद्धा बताया
      
      Posted On: 07 AUG 2018 7:31PM by PIB Delhi


    उपराष्ट्रपति श्री एम वेंकैया नायडू ने श्री एम करुणानिधि के निधन पर गहरा दुख व्यक्त किया है।


    उपराष्ट्रपति के शोक-संदेश का मूलपाठ :-


    ”मैं अपने देश के महान नेता और राजनीतिज्ञ श्री एम करुणानिधि के निधन से बहुत दुखी हूं। उन्होंने अपने 80 वर्षीय सार्वजनिक जीवन में बहुत गहरी छाप छोड़ी है, जिसमें तमिलनाडु विधान सभा के सदस्य के रूप में 56 वर्ष भी शामिल हैं।


    वे बहुमुखी व्यक्तित्व के स्वामी और एक जुझारू योद्धा थे। उन्होंने अपने लंबे सार्वजनिक जीवन के दौरान कई चुनौतियों पर विजय पायी। वे 1957 से सात विभिन्न निर्वाचन क्षेत्रों से 13 बार तमिलनाडु विधानसभा में चुने गये। वे पांच बार राज्य के मुख्यमंत्री रहे। इससे साबित होता है कि वे राज्य के लोगों के साथ बहुत गहराई से जुड़े थे और लोगों पर उनका व्यापक प्रभाव था।


    प्रतिष्ठित पटकथा लेखक होने के साथ-साथ श्री करुणानिधि ने तमिलनाडु के विकास और प्रगति की पटकथा लिखने में अहम भूमिका निभाई, जिसका देश पर भी प्रभाव पड़ा है। वे एक क्षेत्रीय पार्टी का नेतृत्व करते थे, लेकिन उन्होंने राष्ट्रीय राजनीति में सकारात्मक भूमिका भी निभाई।


    श्री करुणानिधि के साथ मेरा बहुत पुराना परिचय रहा है। वे हमारे समय के एक महान वक्ता, लेखक और प्रशासक हैं।


    श्री करुणानिधि के निधन से देश ने एक विद्वान, कुशल प्रशासक और सुधारक खो दिया है।


    मैं श्री करुणानिधि के निधन पर गहरा शोक और शोकसंतप्त परिजनों के प्रति गहरी संवेदना व्यक्त करता हूं। ”


    ***


    वीके /एम/एकेपी/एमएम – 9805

    
    
    (Release ID: 1542100) Visitor Counter : 58
    
    
      Read this release in: English , Urdu