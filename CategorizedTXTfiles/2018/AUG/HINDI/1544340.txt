      संचार एवं सूचना प्रौद्योगिकी मंत्रालय

      सरकार बैंक से वंचित लोगों को इंडिया पोस्ट पेमेंट्स बैंक के माध्यम से दरवाजे पर बैंकिंग सुविधा देने में डाकघरों की पहुंच और विश्वास का लाभ उठाएगीः मनोज सिन्हा
      Posted On: 29 AUG 2018 3:07PM by PIB Delhi


    संचार राज्य मंत्री (स्वंतत्र प्रभार) श्री मनोज सिन्हा ने आज कहा कि इंडिया पोस्ट पेमेंट्स बैंक (आईपीपीबी) लांच किए जाने से देश में बैंकिंग क्षेत्र की पहुंच और प्रभाव में महत्वपूर्ण मजबूती आएगी। 01 सितंबर, 2018 को प्रधानमंत्री द्वारा देश भर में आईपीपीबी लांच किए जाने के बारे में मीडिया को जानकारी देते हुए श्री सिन्हा ने कहा कि विश्वसनीय डाक सेवक अब बैंक सुविधाओँ से वंचित लाखों लोगों और वित्तीय सेवाओं से अब तक दूर रहे लोगों के लिए एक बैंकर बन जाएगा। आईपीपीबी लांच किए जाने से देश में बैंक शाखाओं की संख्या दोगुनी यानी वर्तमान 1.40 लाख से बढ़कर 2.90 लाख से अधिक हो जाएगी। इस तरह देश में ग्रामीण शाखाओँ की संख्या वर्तमान 49,000 से बढ़कर 1.75 लाख से भी अधिक हो जाएगी।


    आईपीपीबी का विजन सरकार के वित्तीय समावेश एजेंडा का विस्तार करने में आम जन के लिए सर्वाधिक पहुंच योग्य, किफायती और विश्वसनीय बैंक बनाना है। इसमें डाक विभाग के विशाल नेटवर्क का लाभ लिया जाएगा। 300,000 डाक सेवकों तथा ग्रामीण डाक सेवकों के साथ डाक विभाग देश के प्रत्येक कोने को कवर करता है। इससे आईपीपीबी को बैंकिंग सेवाओं में अंतिम स्थान की खाई को पाटने में मदद मिलेगी।


    श्री सिन्हा ने कहा कि लांच किए जाने के दिन आईपीपीबी के देश भर में 650 शाखाएं और 3050 एक्सिस प्वाईंट्स होंगे। बैंक बचत और चालू खाता, मुद्रा स्थानांतरण, प्रत्यक्ष लाभ स्थानांतरण, बिल तथा यूटिलिटी भुगतान और उद्यम और मर्चेट भुगतान जैसी अनेक सुविधाएं देंगे। बैंक के अत्याधुनिक टेक्नोलॉजी प्लेटफॉर्म का उपयोग करते हुए ये सुविधाएं और उससे संबंधित सेवाएं विभिन्न चैनलों (काउंटर सेवा, माइक्रो-एटीएम, मोबाइल बैंकिंग एप, एसएमएस तथा आईबीआर) के माध्यम से दी जाएगी। देश में 31 दिसंबर, 2018 तक सभी 1.55 लाख डाक घरों को आईपीपीबी प्रणाली से जोड़ दिया जाएगा।


    आईपीपीबी ने डाक विभाग के साथ एक मजबूत एकीकृत मॉडल बनाया है जिसके तहत डाक घर बचत बैंक (पीओएसबी) खाताधारक अपने खातों को जोड़कर आईपीपीबी द्वारा दी जाने वाली अतिरिक्त सेवाओं का लाभ उठा सकेंगे। डाक विभाग के सचिव श्री ए.एन. नंदा ने बताया कि आईपीपीबी खाता डाक विभाग के उपभोक्ताओं को वैसी अनेक बैंकिंग सेवाएं प्रदान करेगा, जिसका अनुभव खाताधारकों ने पहले नहीं किया होगा।


    संचार राज्य मंत्री श्री मनोज सिन्हा ने बताया कि आईपीपीबी लांच किए जाने का समारोह काफी बड़ा होगा। नई दिल्ली के तालकटोरा स्टेडियम में राष्ट्रव्यापी समारोह में प्रधानमंत्री मुख्य अतिथि होंगे और इसके साथ-साथ सभी 650 शाखाओं तथा आईपीपीबी के 3250 एक्सिस प्वाईंटों पर भी यह लांच किया जाएगा। इन समारोह में केन्द्र और राज्य सरकारों के वरिष्ठ अतिथि शामिल होंगे।


    श्री सिन्हा ने कहा कि आईपीपीबी लांच करना सरकार के देश के दूर-दराज क्षेत्रों तक तेजी से विकास कर रहे भारत के लाभों को पहुंचाने में एक ऐतिहासिक कदम होगा। इससे यह सुनिश्चित होगा कि डिजिटल भारत जैसे सरकार के अग्रणी कार्यक्रमों का लाभ विकास की कतार में खड़े अंतिम नागरिक तक पहुंचाया जा सके और वित्तीय समावेश का हमारा सपना सबके लिए साकार हो सकें।


    ***


    वीके/एएम/एजी/डीके – 10039

    
    
    (Release ID: 1544340) Visitor Counter : 220
    
    
      Read this release in: English , Marathi , Bengali , Tamil