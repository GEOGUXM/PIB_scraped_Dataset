      सड़क परिवहन एवं राजमार्ग मंत्रालय

      फिल्म अभिनेता अक्षय कुमार सड़क सुरक्षा अभियान के लिए ब्रांड ऐम्बैस्डर बने
      
      श्री नितिन गडकरी ने जन जागरुकता के लिए तीन वीडियो फिल्म लांच की

      Posted On: 14 AUG 2018 6:48PM by PIB Delhi

    केंद्रीय सड़क परिवहन और राजमार्ग, शिपिंग, जल संसाधन, नदी विकास और गंगा संरक्षण मंत्री श्री नितिन गडकरी ने आज सड़क सुरक्षा के प्रति जनजागरुकता पैदा करने के लिए तीन लघु फिल्में लांच की। फिल्म अभिनेता श्री अक्षय कुमार ने इन फिल्मों में भूमिका निभाई है। इन फिल्मों का निर्देशन श्री आर बल्की ने किया है। इस सिलसिले में आयोजित समारोह में श्री गडकरी ने श्री अक्षय कुमार को सड़क सुरक्षा के लिए बांड ऐम्बैसेडर नियुक्त करने की घोषणा की। इस अवसर पर राज्य मंत्री श्री मनसुख एल मांडविया भी उपस्थित थे।


    सामाजिक सक्रियता के लिए अक्षय कुमार की चिंता की सराहना करते हुए श्री गडकरी ने अक्षय कुमार की हाल की फिल्में पैडमैन और ट्वायलेटःएक प्रेम कथा का उल्लेख किया और कहा कि इन फिल्मों ने सरकार के स्वच्छता संदेश को आगे बढ़ाने का मार्ग प्रशस्त किया है। श्री गडकरी ने लोगों से कहा कि वे दुर्घटना मुक्त बेहतर समाज बनाने के लिए अच्छे व्यवहारों को अपनाएं।


    श्री अक्षय कुमार ने लघु फिल्में बनाने में अपने अनुभवों को साझा किया । उन्होंने कहा कि सरकार की सड़कों को सुरक्षित बनाने की पहल में शामिल होने का गर्व है और वह समाज की बेहतरी के लिए सड़क सुरक्षा अभियान में भाग ले रहे हैं।


    राज्य मंत्री श्री मांडविया ने सड़क दुर्घटनाओं के कारण देश में बड़ी संख्या में हुई लोगों की मृत्यु की चर्चा की। उन्होंने बताया कि सड़कों पर 65 प्रतिशत उन लोगों की मृत्यु होती है जो रोजगार पाने की आयु के हैं। इससे उनके परिवारों पर गंभीर प्रभाव पड़ता है। उन्होंने कहा कि दुर्घटनाओं को कम करने का अर्थ देश में समृद्धि को बढ़ाना है।


    सड़क परिवहन तथा राजमार्ग मंत्रालय के सचिव श्री वाई.एस. मलिक ने सड़क सुरक्षा अभियान का ब्रांड एम्बेस्डर बनने के लिए श्री अक्षय कुमार का स्वागत किया और आशा व्यक्त की कि मंत्रालय द्वारा बनाई गई लघु फिल्मों से अभिनेता लोगों की स्मृति में छाए रहेंगे और लोगों को सुरक्षा नियमों का पालन करने के लिए प्रेरित करेंगे।


    ***


    वीके/एएम/एजी/डीके – 9889


    

    
    (Release ID: 1543028) Visitor Counter : 214