      आवास एवं शहरी कार्य मंत्रालय

      श्री हरदीप एस पुरी ने स्वच्छ भारत मिशन (शहरी) के तत्वाधान में ‘हल्का’ फिल्म का आधिकारिक ट्रेलर लांच किया
      Posted On: 06 AUG 2018 8:23PM by PIB Delhi


    केंद्रीय आवास और शहरी मामलों के राज्य मंत्री (स्वतंत्र प्रभार) श्री हरदीप एस पुरी ने आज यहां नई दिल्ली नगर पालिका परिषद के सहयोग से स्वच्छ भारत मिशन (शहरी) के तत्वाधान में बनी बालीवुड फिल्म ‘ हल्का ’ का आधिकारिक ट्रेलर, संगीत और पोस्टर लांच किया। इस अवसर पर मंत्रालय के सचिव श्री दुर्गा शंकर मिश्रा, एनडीएमसी के चेयरमैन श्री नरेश कुमार, एसबीएम शहरी के संयुक्त सचिव और राष्ट्रीय मिशन निदेशक श्री वी के जिंदल, फिल्म के निर्देशक श्री नील माधव पांडा, गायक सह संगीत निर्देशक शंकर महादेवन, बाल कलाकार पिचकू, प्रमुख कलाकार रणवीर शोरे और पाओली दम तथा शिव नाडर फाउंडेशन तथा फिल्म की प्रोड्युसर सुश्री रोशनी नाडर मल्होत्रा भी उपस्थित थीं। लांच कार्यक्रम में दिल्ली के सरकारी स्कूलों के छात्रों तथा शिक्षकों ने भी भाग लिया।


    इस अवसर पर श्री पुरी ने कहा कि स्वच्छ भारत मिशन सरकार का एक महत्वपूर्ण कार्यक्रम है। इसका लक्ष्य 2 अक्टूबर, 2019 तक सभी नगरों व शहरों को खुले में शौच से मुक्त बनाना है। हम आशा करते हैं कि यह फिल्म भारत को खुले में शौच से मुक्ति से संबंधित उद्देश्य को पूरा करने में सहायता करेगी।


    हल्का (आराम) 8 वर्ष के लड़के पिचकू की कहानी है, जो बेहतर जीवन जीना चाहता है। वह खुले में शौच की आदत को अस्वीकार कर देता है। उसका सपना है – अपने लिए एक शौचालय का निर्माण। हल्का पिचकू के समर्पण, संघर्ष और आकांक्षा की कहानी है। पिता के विरोध के बावजूद वह अपना शौचालय बनाने में सफल होता है। इस प्रकार वह स्लम समुदाय का हीरो बन जाता है।


    फिल्म के निर्देशक पद्मश्री नील माधव पांडा ने कई प्रख्यात फिल्में बनाई हैं जैसे – आई एम कलाम, जलपरी, कौन कितने पानी में और कड़वी हवा।


    हल्का 5 सितम्बर, 2018 को भारत में रिलीज होगी। अंतर्राष्ट्रीय स्तर पर फिल्म को कई पुरस्कार प्राप्त हुए हैं जैसे- माँट्रिअल बाल फिल्म महोत्सव और पोलैंड में बाल और युवा फिल्म महोत्सव के पुरस्कार। लांच अवसर पर शंकर महादेवन ने लाइव प्रस्तुति दी।


    ***


    वीके/जेके/सीएस-9778


    

    
    (Release ID: 1541854) Visitor Counter : 326