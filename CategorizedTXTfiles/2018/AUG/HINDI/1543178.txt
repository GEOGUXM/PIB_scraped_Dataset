      रेल मंत्रालय

      स्‍वतंत्रता दिवस के दिन से डिजिटल स्‍क्रीन देश के 22 रेलवे स्‍टेशनों पर शुरु
      
      भारतीय रेल की विरासत के प्रति लोगों को जागरूक बनाने के लिए रेल मंत्रालय ने डिजिटल स्‍क्रीन शुरु की
      
      इन स्‍टेशनों पर रेलवे की विरासत पर क्‍यूआर कोड आधारित पोस्‍टर भी लगाए गए
      
      Posted On: 16 AUG 2018 3:53PM by PIB Delhi


    रेलवे स्‍टेशनों पर क्विक रेसपांस (क्‍यूआर) कोड आधारित डिजिटल संग्रहालय बनाए जाने के प्रधानमंत्री के विजन के अनुरूप रेले मंत्रालय ने भारतीय रेल के गौरवशाली अतीत से लोगों को रूबरू कराने के लिए देश के 22 रेल स्‍टेशनों पर इस बार स्‍वतंत्रता दिवस के दिन से क्‍यूआर कोड आधारित डिजिटल स्‍क्रीन का संचालन शुरु कर दिया है। भारतीय रेल की ओर से यह एक अभिनव और कम खर्चीला प्रयोग है।


    प्रायोगिक स्तर पर शुरू की गई इस योजना का उद्देश्य लोगों को एक से दो मिनट अवधि की लघु फिल्मों के जरिए भारतीय रेल की समृद्ध विरासत की जानकारी देना है। ये लघु फिल्में रेलवे स्टेशनों के प्रवेश द्वारों और यात्रियों के बैठने के स्थानों पर लगाए गए डिजिटल एलईडी स्क्रिन पर दिखाई जाएंगी। इस तरह के डिजिटल स्क्रीन फिलहाल नई दिल्ली, हज़रत निजामुद्दीन, हावड़ा, सियाल्दाह, जयपुर, आगरा छावनी, कोयंबत्तूर, लखनऊ, वाराणसी और अन्य रेलवे स्टेशनों पर लगाए गए हैं।


    इसके अलावा रेलवे की विरासत को दर्शाने वाले क्यूआर कोड आधारित पोस्टर भी इन रेलवे स्टेशनों पर लगाए गए हैं। यात्री इस क्यूआर कोड को अपने मोबाइल फोन पर स्कैन करके रेलवे की विरासत से जुड़ी वीडियो फिल्में देख सकते हैं। नई दिल्ली और हावड़ा स्टेशन पर ऐसे पोस्टरों और डिजिटल स्क्रीन के लिए अलग से एक डिजिटल वॉल बनाया गया है। लेकिन अन्य स्टेशनों पर रेलवे ने ऐसे स्क्रीन और पोस्टरों के लिए पहले से मौजूद स्थानों का ही इस्तेमाल किया है इसके लिए अलग से कोई खर्च नहीं किया गया है।


    *****


    वीके/एएम/एमएस/डीए – 990 2


    

    
    (Release ID: 1543178) Visitor Counter : 216