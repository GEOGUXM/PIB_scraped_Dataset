      पृथ्‍वी विज्ञान मंत्रालय

      तिरुवनंतपुरम में चक्रवात चेतावनी केंद्र एक महीने के भीतर स्थापित किया जाएगा
      Posted On: 21 AUG 2018 2:49PM by PIB Delhi


      केरल और कर्नाटक के समुद्रों तटों पर हाल के दिनों में उष्णकटिबंधीय चक्रवातों और उनसे होने वाली गंभीर मौसमीय घटनाओं को देखते हुए केंद्रीय विज्ञान मंत्रालय ने तिरुवनंतपुरम में एक चक्रवात चेतावनी केंद्र स्थापित करने का प्रस्ताव रखा है। मंत्रालय अगले एक महीने के भीतर इस केंद्र को स्थापित करने की योजना बना रहा है। वर्तमान में , भारतीय मौसम विभाग (आईएमडी) के पास केवल चेन्नई , विशाखापत्तनम , भुवनेश्वर , कोलकाता , अहमदाबाद और मुंबई में चक्रवात चेतावनी केंद्र हैं।


      केंद्र सरकार केरल और कर्नाटक की जरूरतों को पूरा करेगी और सभी राज्यों को मौसम की चेतावनियों तथा तटीय बुलेटिन (मछुआरों आदि के लिए) जारी करने के लिए पूर्वानुमान उपकरण सहित सभी बुनियादी सुविधाएं मुहैया कराएगी। इस कदम से भारतीय मौसम विभाग के केरल में स्थित वर्तमान पूर्वानुमान गतिविधियों को और मजबूती मिलेगी।


      मंत्रालय 2019 के अंत तक मैंगलोर में भी एक और सी-बैंड डोप्लर मौसम राडार स्थापित करने की योजना बना रहा है , जो केरल के उत्तरी हिस्सों को कवर करेगा। वर्तमान में केरल में दो डोप्लर मौसम राडार हैं जिनमें एक कोच्चि और दूसरा तिरुवनंतपुरम में स्थित है। इन 3 राडारों के माध्यम से पूरे राज्य में बारिश और गंभीर मौसम की घटनाओं की निगरानी रखी जाएगी और लोगों को मौसम संबंधित चेतावनी पहले से ही जारी की जाएगी। आईएमडी ने अब तक कई नए प्रारूप विकसित किए हैं।


      विभाग सभी राज्यों के राज्य आपदा प्रबंधन अधिकारियों तथी अन्य हितधारकों के साथ अगले महीने एक जागरूकता और प्रशिक्षण कार्यशाला आयोजित करने की योजना बना रहा है। प्रभावी निर्णय लेने के लिए इस कार्यशाला में अधिकारियों को नए उपकरणों तथा उनके उपयोग के बारे में जानकारी दी जाएगी।


      *****


      वीके/एएम/केजे– 9957


    

    
    (Release ID: 1543529) Visitor Counter : 368
    
    
      Read this release in: English , Urdu , Marathi , Bengali , Tamil , Malayalam