      रक्षा मंत्रालय

      नौसेना प्रमुख द्वारा पुनर्वास और समुदाय पहुंच उपायों की घोषणा
      Posted On: 29 AUG 2018 5:41PM by PIB Delhi


    एडमिरल सुनील लाम्बा, पीवीएसएम, एवीएसएम, एडीसी, चेयरमैन चीफ्स ऑफ स्‍टॉफ कमेटी (सीओएसई) तथा नौसेना प्रमुख ने आज हाल में केरल में आई बाढ़ से बर्बाद एर्नाकुलम जिले के वारपुझा पंचायत के मुट्टीनकम गांव का दौरा किया और क्षेत्र में चलाये जा रहे राहत और पुनर्वास कार्यों की समीक्षा की। नौसेना प्रमुख के साथ वाइस एडमिरल ए.के.चावला, एवीएसएम, एनएम, वीएसएम, फ्लैग ऑफिसर कमांडिंग इन चीफ, दक्षिणी नौसेना कमान (एसएनसी), श्रीमती रीना लाम्‍बा, प्रेसीडेंट, नेवी वाइव्स वेलफेयर एसोसिएशन (एनडब्‍ल्‍यूडब्‍ल्‍यूए) तथा श्रीमती सपना चावला, प्रेसीडेंट, नेवी वाइव्स वेलफेयर एसोसिएशन-एनडब्‍ल्‍यूडब्‍ल्‍यूए (दक्षिणी क्षेत्र) उपस्थित थी। एडमिरल लाम्‍बा ने एडीवी वीडी सतीशन, परावुर के विधायक श्री एस.शर्मा, वाइपिन के विधायक श्री मोहम्‍मद सफीरूल्‍ला, एर्नाकुलम के जिला कलेक्‍टर और मुट्टीनकम गॉव के सदस्‍यों के साथ वारपुझा पंचायत में बातचीत की। एनडब्‍ल्‍यूडब्‍ल्‍यूए की प्रेसीडेंट द्वारा 25 लाख रुपये की राहत सामग्री, स्‍थानीय स्‍वशासन अधिकारियों को सौंपी गई।


    लोगों को संबोधित करते हुए नौसेना प्रमुख ने कहा कि सभी नौसेनाकर्मी ‘जन्‍मभूमि’ के साथ ना‍भि से जुड़कर केरल से जुड़े हुए है, क्‍योंकि सभी कर्मियों को कोच्चि के एसएनसी में प्रशिक्षित किया जाता है और उसके बाद ही पूर्ण रूप से नौसेनाकर्मी होते है। उन्‍होंने कहा कि इसमें वह स्‍वयं शामिल हैं। उन्‍होंने इस बात को दोहराया कि वह स्‍वयं पिछले कई दिनों से स्थिति की नजदीक से निगरानी कर रहे है और नौसेना ने अपने कर्मियों को लगाया है और अब फोकस राहत गति‍विधियों पर है।


    नौसेना प्रमुख ने कहा कि भारतीय नौसेना ने दो स्‍थानों का चयन किया है। इन स्‍थानों का चयन स्‍थानीय प्रशासन से प्राप्‍त जानकारी के आधार पर और नौसेना अधिकारियों की यात्रा के आधार पर किया गया है। इनमें पुनर्वास कार्य किये जाने का प्रस्‍ताव है। भारतीय नौसेना वारपुझा पंचायत में मुट्टीनकम तथा कदमकुड़ी पंचायत में चेरिया कदमकुडी में पुनर्निर्माण कार्य करेगी।


    मुट्टीनकम में गतिविधियां :

      * नदी के किनारे पूरी तरह क्षतिग्रस्‍त मकान का पुनर्निर्माण।
      * उप प्राइमरी स्‍वास्‍थ्‍य केन्‍द्र (पीएचसी) तथा आंगनवाड़ी की पूरी तरह मरम्‍मत। फर्नीचर, उपकरण, खेल उपकरण तथा अन्‍य आवश्‍यक उपकरण के साथ।

    चेरिया कदमकुडी में गतिविधियां :

      * तीन घरों का पुनर्निर्माण
      * पांच अन्‍य घरों की छत का नवीकरण
      * आंगनवाड़ी का निर्माण
      * क्षेत्र में लोगों की पेयजल आवश्‍यकताओं को पूरा करने के लिए 10 टन प्रतिदिन क्षमता वाला आर ओ संयंत्र लगाना (यह कार्य पूरा हो गया है और जन साधारण के लिए 28 अगस्‍त, 2018 से चालू है)

    इस अवसर पर पुनर्वास किट (मुट्टीनकम के 800 तथा चेरिया कदमकुडी के लिए 500) वितरित किये गये। किट में कपड़ा, सफाई गियर तथा बर्तन आदि हैं। इसके अतिरिक्‍त पिझाला द्वीप से चेरिया कदमकुड़ी बस्‍ती को जोड़ने के लिए एक पुल बनाने सहित अन्‍य आवश्‍यकताओं पर विचार किया जाएगा और संभावना तलाशी जाएगी।


    नौसेना प्रमुख ने नौसेना की ओर से चलाये जा रहे पुनर्वास कार्यों में तालमेल बैठाने का निर्देश एसएनसी को दिया है। नौसेना प्रमुख 30 अगस्‍त, 2018 को केरल के माननीय मुख्‍यमंत्री से मिलेंगे और स्थिति से निपटने में नौसेना की ओर से आगे समर्थन देने के बारे में चर्चा करेंगे। नौसेना प्रमुख नौसेना कर्मियों के वेतन के स्‍वैच्छिक योगदान के रूप में 8.9 करोड़ रुपये का चेक मुख्‍यमंत्री आपदा राहत कोष को देंगे।


    ***


    वीके/एएम/एजी/जीआरएस – 10042


    

    
    (Release ID: 1544364) Visitor Counter : 90
    
    
    
    
    

*