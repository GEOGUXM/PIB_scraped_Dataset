      आर्थिक मामलों की मंत्रिमण्‍डलीय समिति (सीसीईए)

      मंत्रिमंडल ने बिहार के फुलौत में कोसी नदी पर 4-लेन के एक नये पुल के निर्माण को मंजूरी दी
      
      फुलौत से बिहपुर की दूरी 72 किलोमीटर से घटकर 12 किलोमीटर रह जाएगी
      
      मंत्रिमंडल ने बिहार में राष्‍ट्रीय राजमार्ग के बीरपुर-बिहपुर खंड के उन्‍नयन एवं पुनर्वास को मंजूरी दी

      Posted On: 09 AUG 2018 5:15PM by PIB Delhi

    प्रधानमंत्री श्री नरेन्‍द्र मोदी की अध्‍यक्षता में आर्थिक मामलों की मंत्रिमंडलीय समिति ने बिहार के फुलौत में 6.930 किलोमीटर लंबे 4-लेन वाले पुल के निर्माण के लिए परियोजना को मंजूरी दी है। सीसीईए ने बिहार में राष्‍ट्रीय राजमार्ग-106 के मौजूदा बीरपुर-बिहपुर खंड पर 106 किलोमीटर से 136 किलोमीटर तक ‘पेव्‍ड शोल्‍डर के साथ 2-लेन’ के उन्‍नयन एवं पुनर्वास के लिए 1478.40 करोड़ रुपये की लागत से डेक को भी मंजूरी दी है। इस परियोजना के लिए निर्माण अवधि 3 वर्ष है और इसे जून 2022 तक पूरी होने की उम्‍मीद है।


    प्रभाव :

      * राष्‍ट्रीय राजमार्ग 106 पर फुलौत और बिहपुर के बीच 10 किलोमीटर लंबा लिंक नादारद है और वह कोसी नदी के कटाव क्षेत्र में आता है। वर्तमान में फुलौत से बिहपुर जाने के लिए लगभग 72 किलोमीटर का सफर करना पड़ता है। इस परियोजना के तहत कोसी नदी पर 4-लेन वाले इस नये पुल के निर्माण होने पर फुलौत और बिहपुर के बीच की दूरी घटकर महज 12 किलोमीटर रह जाएगी।
      * इस नये पुल से निर्माण अ‍वधि के दौरान करीब 2.19 लाख श्रम दिवस के लिए प्रत्‍यक्ष रोजगार सृजित होंगे।
      * इस नये पुल के निर्माण से बिहार में राष्‍ट्रीय राजमार्ग 106 पर उदाकिशुनगंज और बिहपुर के बीच मौजूदा 30 किलोमीटर लम्‍बी खाई दूर हो जाएगी जो नेपाल/‍उत्‍तर बिहार/पूर्व-पश्चिम गलियारा (एनएच-57 से होते हुए) और दक्षिण बिहार/झारखंड/स्‍वर्ण चतुभुर्ज (एनएच-2 से होते हुए) के बीच संपर्क मुहैया कराएगी। इसके अलावा राष्‍ट्रीय राजमार्ग संख्‍या-31 की पूर्ण उपयोगिता सुनिश्चित होगी।
      * वर्तमान में यह राष्‍ट्रीय राजमार्ग केवल एक लेन/मध्‍यवर्ती लेन के साथ खराब स्थिति में है। इसलिए इस राजमार्ग पर औसत गति 20 किलोमीटर प्रति घंटे से कम है। लेकिन इस राजमार्ग के ‘पेव्‍ड शोल्‍डर के साथ 2-लेन’ में उन्‍नयन एवं पुल के निर्माण से यातायात की गति बढ़कर करीब 100 किलोमीटर प्रति घंटे हो जाएगी।

    ***


    एकेटी/वीके/एसकेसी/एमपी


    

    
    (Release ID: 1542286) Visitor Counter : 120
    
    
    
    
    

*