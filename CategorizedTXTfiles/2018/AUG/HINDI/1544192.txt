      गृह मंत्रालय

      पद्म पुरस्‍कार-2019 के लिए 21,000 से अधिक नामांकन प्राप्‍त हुए, नामांकन प्रक्रिया 15 सितंबर तक खुली रहेगी
      Posted On: 28 AUG 2018 7:26PM by PIB Delhi


    गणतंत्र दिवस, 2019 के शुभ अवसर पर घोषित किए जाने वाले पद्म पुरस्‍कारों के ऑनलाइन नामांकन/अनुशंसा की अन्तिम तिथि 15 सितंबर, 2018 है। वेबसाइट पर अभी तक 21,855 नामांकन प्राप्‍त किए जा चुके हैं इनमें से 21,228 नामांकन/अनुशंसाएं पूरी की जा चुकी हैं। नामांकन प्रक्रिया 1 मई, 2018 से प्रारंभ हुई है।


    व्‍यापक विमर्श के लिए केन्‍द्रीय मंत्रालयों/विभागों, राज्‍यों/ केन्‍द्र शासित प्रदेशों, भारत रत्‍न और पद्म विभूषण प्राप्‍त गणमान्‍य व्‍यक्तियों, उत्‍कृष्‍टता संस्‍थानों तथा अन्‍य स्रोतों से नामांकन आमंत्रित किए गए हैं। गृह मंत्रालय द्वारा 25 अप्रैल, 2018 को जारी अधिसूचना के अंतर्गत प्रतिभाशाली व्‍यक्तियों की पहचान करने और उनके पक्ष में नामांकन करने का अनुरोध किया गया था।


    पद्म पुरस्‍कारों के लिए केवल पद्म पोर्टल www.padmaawards.gov.in पर नामांकन/अनुशंसाएं दी जा सकती हैं। सभी नागरिक नामांकन प्रदान कर सकते हैं। स्‍व-नामांकन भी किया जा सकता है। वेबसाइट पर दिए गए प्रारूप में नामांकन का संपूर्ण ब्‍यौरा दिया जाना चा‍हि‍ए। व्‍यक्ति के विशिष्‍ट/ असाधारण उपलब्धि/ सेवा का स्‍पष्‍ट विवरण (अधिकतम 800 शब्‍द) प्रस्‍तुत किया जाना चा‍हि‍ए।


    पद्म पुरस्‍कारों के अंतर्गत पद्म विभूषण, पद्म भूषण और पद्म श्री पुरस्‍कार आते हैं और इन्‍हें देश के सर्वोच्‍च नागरिक पुरस्‍कारों में शामिल किया जाता है। इन पुरस्‍कारों की शुरुआत 1954 में हुई थी। प्रत्‍येक वर्ष गणतंत्र दिवस के अवसर पर इन पुरस्‍कारों की घोषणा की जाती है। यह पुरस्‍कार विशिष्‍ट और असाधारण कार्य/ उपलब्धि को मान्‍यता प्रदान करता है। ये पुरस्‍कार कला, सा‍हि‍त्‍य व शिक्षा, खेल, औषधि, सामाजिक कार्य, विज्ञान और इंजीनियरिंग, सार्वजनिक मामलों, जन सेवा, व्‍यापार और उद्योग आदि क्षेत्रों में दिए जाते हैं। प्रजाति, व्‍यवसाय, स्थिति और लिंग के विभेद के बिना सभी व्‍यक्ति इन पुरस्‍कारों के लिए योग्‍य है। गृह मंत्रालय की अधिसूचना में यह अनुरोध किया गया था कि म‍हि‍लाओं, समाज के कमजोर वर्गों, अनुसूचित जातियों व जन जातियों, दिव्‍यांगजनों आदि समुदायों के प्रतिभाशाली व्‍यक्तियों की पहचान की जाए जो इन पुरस्‍कारों की योग्‍यता रखते हैं। डॉक्‍टरों और वैज्ञानिकों को छोड़कर सार्वजनिक उद्यमों समेत सभी सरकारी कर्मचारी पद्म पुरस्‍कारों के लिए योग्‍य नहीं है।


    विस्‍तृत जानकारी के लिए गृह मंत्रालय की वेबसाइट www.mha.gov.in के पुरस्‍कार और पदक लिंक पर क्लिक करें। इन पुरस्‍कारों से संबंधित नियम, गृह मंत्रालय की वेबसाइट के लिंक http://padmaawards.gov.in/SelectionGuidelines.aspx पर उपलब्‍ध हैं।


    ***


    वीके/एएम/जेके/वीके- 10029


    

    
    (Release ID: 1544192) Visitor Counter : 248