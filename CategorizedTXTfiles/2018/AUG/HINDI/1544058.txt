      उप राष्ट्रपति सचिवालय

      साइबर युद्ध के प्रति सचेत रहें और इन खतरों से निपटने के लिए पुलिस बल को सशक्‍त बनाएं : उपराष्‍ट्रपति
      
      राष्‍ट्रीय सुरक्षा के लिए नये युग के उभरते खतरों से निपटने के लिए पुलिस व्‍यवस्‍था में सर्वोत्‍तम अभ्‍यासों, नीतियों और प्रक्रियाओं को शामिल करें
      
      पुलिस अनुसंधान और विकास ब्‍यूरो के 48वें स्‍थापना दिवस को संबोधित किया

      Posted On: 27 AUG 2018 6:17PM by PIB Delhi

    उपराष्‍ट्रपति श्री एम. वेंकैया नायडु ने कहा है कि साइबर युद्ध के इस नये युग में केवल ज्ञान आधारित शक्ति के द्वारा ही इस नये शत्रु से लड़ा जा सकता है। वे आज यहां पुलिस अनुसंधान और विकास ब्‍यूरो (बीपीआरएंडडी) के 48वें स्‍थापना दिवस के अवसर पर उपस्थित जन समुदाय को संबोधित कर रहे थे। केन्‍द्रीय गृह राज्‍य मंत्री श्री किरेन रिजिजू और अन्‍य गणमान्‍य व्‍यक्ति भी इस अवसर पर उपस्थित थे।


    उपराष्‍ट्रपति ने हजारों मील दूर बैठे इंटरनेट हैकरों द्वारा किये जाने वाले साइबर हमलों के प्रति आगाह किया और कहा कि राष्‍ट्रीय सुरक्षा को खतरे में डालने वाले इन हमलों से निपटने के लिए पुलिस बल को सशक्‍त बनाया जाना चाहिए। उन्‍होंने आगे कहा कि बीपीआरएंडडी को राष्‍ट्रीय सुरक्षा के नये खतरों से निपटने के लिए पुलिस व्‍यवस्‍था में सर्वोत्तम अभ्यासों, नीतियों और प्रक्रियाओं को शामिल किया जाना चाहिए।


    उपराष्‍ट्रपति ने कहा कि राष्‍ट्रीय सुरक्षा को मजबूत बनाने के लिए पुलिस बलों में ज्ञान और कौशल के साथ-साथ नवोन्‍मेष करने, निरंतर सुधार करने तथा क्रियान्वित करने की योग्‍यता होनी चाहिए। हमें समृद्ध भारत और सुरक्षित भारत, दोनों की आवश्‍यकता है। सक्षम भारत के अभाव में हमें सुरक्षित भारत नहीं मिल सकता।


    उपराष्‍ट्रपति महोदय ने कहा कि साइबर खतरों समेत भविष्‍य के खतरों से निपटने के लिए सरकार और निजी क्षेत्र को एक संयुक्‍त व्‍यवस्‍था विकसित करनी चाहिए। साइबर खतरों से निपटने के लिए तथा साइबर अपराध की जांच के लिए देश की सभी पुलिस बलों को सक्षम और सशक्‍त बनाया जाना चाहिए।


    ***


    वीके/एएम/जेके/जीआरएस -10015

    
    
    (Release ID: 1544058) Visitor Counter : 276