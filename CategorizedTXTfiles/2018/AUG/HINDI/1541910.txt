      युवा कार्यक्रम एवं खेल मंत्रालय

      कर्नल राज्‍यवर्धन राठौर ने माउंट मनीरंग के लिए महिला पर्वतारोही दल को झंडी दिखाकर रवाना किया
      Posted On: 07 AUG 2018 2:30PM by PIB Delhi


      सूचना और प्रसारण तथा युवा और खेल मामलों के राज्‍य मंत्री (स्‍वतंत्र प्रभार) कर्नल राज्‍यवर्धन राठौर ने आज यहां महिला पर्वतारोही दल को हिमाचल प्रदेश के माउंट मनीरंग ( 6593मीटर/21631फुट) अभियान पर झंडी दिखाकर रवाना किया। यह अभियान महिलाओं के 1993 के माउंट एवरेस्‍ट अभियान की रजत जंयती के उपलक्ष्‍य में आयोजित किया गया है।


      कर्नल राठौर ने महिला पर्वतारोही दल को मनीरंग अभियान पर भेजने के लिए भारतीय पर्वतारोहण फांउडेशन के प्रयासों की सराहना की। उन्‍होंने कहा कि इससे समाज में यह संदेश गया है कि यदि अवसर दिए जाएं तो लड़कियां भी चुनौतियों का सामना कर अपनी पहचान बना सकती हैं। उन्‍होंने कहा कि‍ यह इस बात का भी संकेत है कि बच्‍चों को यह फैसला लेने का मौका दिया जाना चाहिए कि आखिर वह भविष्‍य में क्‍या करना चाहते हैं। कर्नल राठौर ने कहा कि प्रधानमंत्री यह कहते रहे हैं कि जो खेलों में हिस्‍सा लेते हैं वही फलते फूलते हैं। उन्‍होंने कहा कि माउंट मनीरंग अभियान दल में शामिल लड़कियों में से कुछ ऐसे राज्‍यों से भी हैं जहां न तो पर्वत है और नही बर्फ है। यह चुनौतियों से निपटने की लड़कियों की दृढ़ इच्‍छाशक्ति को दर्शाता है। उन्होंने इस बात पर जोर दिया कि देश में साहसिक खेलों को बढ़ावा देने के लिए ज्‍यादा वित्‍तीय मदद की जरुरत है।


      माउंट मनीरंग अभियान पर निकले 19 सदस्‍यीय महिला पर्वतारोही दल की अगुवाई जानी-मानी पर्वतारोही सुश्री बिमला नेगी कर रही हैं। वह 1993 में माउंट एवरेस्‍ट अभियान पर गये महिला दल में भी शामिल थीं। माउंट मनीरंग अभियान दल में उत्‍तराखंड , पश्चिम बंगाल, सिक्किम, झारखंड, महाराष्‍ट्र, मध्‍य प्रदेश, हरियाणा, गुजरात, मणिपुर और हिमाचल प्रदेश की युवा महिला पर्वतारोहियों के अलावा 1993 के अभियान दल की 9 सदस्‍य भी शामिल हैं। इस अभियान दल के 24 अगस्‍त को माउंट मनीरंग पर पहुंचने की संभावना है।


      वर्ष 1993 में माउंट एवरेस्‍ट अभियान पर गया भारत-नेपाल पवर्तारोही दल भारतीय पर्वता रोहण फाउंडेशन की ओर से भेजा गया पहला महिला पर्वतारोही दल था। इस अभियान को खेल और युवा मामलों के मंत्रालय की ओर से वित्‍तीय मदद दी गई थी। इस 21 सदस्‍यीय दल की अगुवाई सुश्री बछेन्‍द्रीपाल ने की थी। अभियान दल ने कई विश्‍व कीर्तिमान बनाए थे ,जिसमें एक अकेले अभियान में सबसे ज्‍यादा 18 लोगों के माउंट एवरेस्‍ट को फतह करने तथा एक ही देश की सबसे ज्‍यादा 6 महिला पर्वतारोहियों के माउंट एवरेस्‍ट पर पहुंचना शामिल था।


      ***********


      वीके/एमएस/एनआर-9781

    

    
    (Release ID: 1541910) Visitor Counter : 180
    
    
      Read this release in: English , Marathi , Bengali , Tamil