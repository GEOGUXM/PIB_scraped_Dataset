      वाणिज्‍य एवं उद्योग मंत्रालय

      6वीं क्षेत्रीय समग्र आर्थिक साझेदारी (आरसीईपी) मंत्री स्तरीय बैठक सिंगापुर में आरंभ
      Posted On: 30 AUG 2018 3:58PM by PIB Delhi


      श्री सुरेश प्रभु 6वीं आरसीईपी मंत्री स्तरीय बैठक में सम्मिलित


      वाणिज्य एवं उद्योग तथा नागरिक उड्डयन मंत्री श्री सुरेश प्रभु 6वीं आरसीईपी व्यापार मंत्रियों की बैठक में भारतीय प्रतिनिधिमंडल का नेतृत्व कर रहे हैं। बैठक आज सिंगापुर में शुरू हुई।


      मंत्री महोदय 10 आसियान देशों तथा 6 आसियान एफटीए साझेदारों वाली बैठक में शामिल होंगे, जिनमें भारत, चीन, जापान, कोरिया, ऑस्ट्रेलिया और न्यूज़ीलैंड शामिल हैं। यह बैठक 30 से 31 अगस्त, 2018 तक चलेगी।


      01 सितंबर, 2018 को श्री सुरेश प्रभु 6वीं पूर्व एशिया आर्थिक मंत्रियों की बैठक (ईएएस - ईएमएम) में भाग लेंगे। इस बैठक में 10 आसियान देशों के व्यापार एवं आर्थिक मंत्री तथा भारत, चीन, अमेरिका, रूस, जापान, दक्षिण कोरिया, ऑस्ट्रेलिया और न्यूज़ीलैंड सहित आसियान के 8 संवाद साझेदार शिरकत करेंगे। सभी देशों के मंत्री मौजूदा विश्व आर्थिक परिस्थिति पर चर्चा करेंगे तथा नियम आधारित बहुस्तरीय व्यापार प्रणाली पर विचारों का आदान-प्रदान करेंगे।


      इसके बाद 15वीं भारत-आसियान आर्थिक मंत्रियों की बैठक (एईएम) का आयोजन होगा, जिसमें भारत तथा आसियान के बीच व्यापार तथा आर्थिक सहयोग के मौजूदा स्तर का जायजा लिया जाएगा। बैठक के दौरान मंत्री महोदय भारत – आसियान मुक्त व्यापार समझौते की समीक्षा बैठक शुरू करने के मुद्दे पर अपनी बात रखेंगे।


      ***


      वीके/एएम/एकेपी/डीए – 100 59


    

    
    (Release ID: 1544534) Visitor Counter : 172
    
    
      Read this release in: English , Marathi , Bengali