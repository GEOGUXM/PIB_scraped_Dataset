      पूर्वोत्‍तर क्षेत्र विकास मंत्रालय

      केंद्रीय मंत्री डॉ. जितेन्द्र सिंह ने पूर्व प्रधानमंत्री श्री अटल बिहारी वाजपेयी को श्रद्धांजलि दी
      
      डॉ. जितेन्द्र सिंह ने पूर्वोत्तर क्षेत्र के विकास में श्री वाजपेयी के योगदान को याद किया और कहा कि श्री वाजपेयी ने पूर्वोत्तर क्षेत्र के विकास के लिए एक पृथक मंत्रालय की संकल्पना की थी
      
      Posted On: 20 AUG 2018 5:41PM by PIB Delhi


    केंद्रीय पूर्वोत्तर क्षेत्र विकास राज्य मंत्री (स्वतंत्र प्रभार) तथा प्रधानमंत्री कार्यालय, कार्मिक, लोक शिकायत व पेंशन परमाणु ऊर्जा और अंतरिक्ष राज्य मंत्री डॉ. जितेन्द्र सिंह ने आज पूर्वोत्तर क्षेत्र विकास मंत्रालय में आयोजित एक श्रद्धांजलि सभा में पूर्व प्रधानमंत्री श्री अटल बिहारी वाजपेयी को पुष्प अर्पित किए। श्री वाजपेयी का देहावसान इस महीने के 16 तारीख को हुआ था। उपस्थित जनसमुदाय के संबोधन में डॉ. जितेन्द्र सिंह ने पूर्वोत्तर क्षेत्र के विकास में श्री वाजपेयी के योगदान को याद किया। पूर्वोत्तर क्षेत्र विकास मंत्रालय के सचिव श्री नवीन वर्मा पूर्वोत्तर क्षेत्र परिषद (एनईसी) के सचिव श्री राम मुइवा, मंत्रालय के वरिष्ठ अधिकारी और कर्मचारी इस अवसर पर उपस्थित थे।


    डॉ. जितेन्द्र सिंह ने कहा कि संभवत: श्री अटल बिहारी वाजपेयी पहले प्रधानमंत्री थे जिन्होंने पूर्वोत्तर क्षेत्र के महत्व को महसूस किया और क्षेत्र की प्रगति के लिए कई कदम उठाए। उन्होंने कहा कि श्री वाजपेयी ने इस उद्देश्य के लिए एक पृथक मंत्रालय की संकल्पना की थी और पूर्वोत्तर क्षेत्र विकास के लिए एक पृथक विभाग का गठन किया था। डॉ. जितेन्द्र सिंह ने कहा कि प्रधानमंत्री श्री अटल बिहारी वाजपेयी के नेतृत्व में सिक्किम को पूर्वोत्तर परिषद के सदस्य के रूप में शामिल किया गया, क्षेत्र में मोबाइल फोन सेवा का शुभारंभ किया गया तथा क्षेत्र में प्रधानमंत्री ग्राम सड़क योजना का विस्तार किया गया।


    ****


    वीके/एएम/जेके/एसकेपी–9945


    

    
    (Release ID: 1543429) Visitor Counter : 76