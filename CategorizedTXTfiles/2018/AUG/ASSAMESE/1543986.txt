      PIB Headquarters

      ‘‘গৌহাটী হাইক’ৰ্টঃ হিষ্ট’ৰী এণ্ড হেৰিটেজ’’ শীৰ্ষক গ্ৰন্থ উন্মোচন
      Posted On: 25 AUG 2018 6:58PM by PIB Guwahati


    অসমৰ মুখ্যমন্ত্ৰী শ্ৰী সৰ্বানন্দ সোণোৱাল আৰু উচ্চতম ন্যায়ালয়ৰ ন্যায়াধীন শ্ৰী ৰঞ্জন গগৈয়ে আজি প্ৰসিদ্ধ লিখক পদ্মশ্ৰী শ্ৰী অৰূপ কুমাৰ দত্তই লিখা ‘‘গৌহাটী হাইক’ৰ্টঃ হিষ্টৰী এণ্ড হেৰিটেজ’’ শীৰ্ষক গ্ৰন্থখন গুৱাহাটী উচ্চ ন্যায়ালয়ৰ চৌহদত উন্মোচন কৰে৷


    উপস্থিত ব্যক্তিসকলক উদ্দেশ্যি মুখ্যমন্ত্ৰীয়ে গ্ৰন্থখনক যিসকল ব্যক্তিয়ে গুৱাহাটী উচ্চ ন্যায়ালয় স্থাপনত আহোপুৰুষাৰ্থ কৰিছিল তেওঁলোকৰ বাবে উপযুক্ত সন্মান প্ৰদৰ্শন বুলি অভিহিত কৰে৷ গ্ৰন্থখন ৰাজ্যৰ সকলো পুথিভঁৰালত শিক্ষাৰ্থীসকলৰ বাবে উপলব্ধ হোৱাকৈ সকলো ধৰণৰ প্ৰয়াস কৰা হ’ব বুলি তেওঁ নিশ্চিতি প্ৰদান কৰে৷


    শ্ৰী ৰঞ্জন গগৈয়ে ভাষণ প্ৰসংগত গুৱাহাটী উচ্চ ন্যায়ালয়ক ইয়াৰ সুদক্ষ ন্যায় প্ৰদান ব্যৱস্থাৰ বাবে প্ৰশংসা কৰি কয় যে সমগ্ৰ দেশৰ ভিতৰতে এই ন্যায়ালয়ত নিষ্পত্তি কৰিবলগীয়া গোচৰৰ সংখ্যা সবাতোকৈ কম অৰ্থাৎ প্ৰায় ৪০,০০০৷


    সভাখনত তথ্য আৰু সম্প্ৰচাৰ মন্ত্ৰালয়ক প্ৰতিনিধিত্ব কৰিছিল নতুন দিল্লীৰ সঞ্চালক প্ৰধান, প্ৰকাশ বিভাগৰ ডঃ সাধনা ৰাওটে৷ তেওঁ গুৱাহাটী উচ্চ ন্যায়ালয় তথা বিচাৰকৰ সম্পাদনা মণ্ডলীক এই গ্ৰন্থখন প্ৰকাশ কৰি উলিওৱাত সহযোগিতা প্ৰদান কৰাৰ বাবে ধন্যবাদ জ্ঞাপন কৰে৷ ডঃ ৰাওটে অসম চৰকাৰক উক্ত গ্ৰন্থখনৰ ৰাজ্য লগতে সমগ্ৰ উত্তৰ পূৰ্বাঞ্চলত সৰ্বাধিক প্ৰচাৰৰ বাবে অনুৰোধ জনায়৷ তেওঁ কয় যে এই গ্ৰন্থখন সকলো বিদ্যালয়, মহাবিদ্যালয় আৰু বিশ্ববিদ্যালয়সমূহত উপলব্ধ হোৱা উচিত৷


    গ্ৰন্থখনৰ প্ৰণেতা শ্ৰী অৰূপ কুমাৰ দত্তই এই গ্ৰন্থখন লিখিবলৈ সুযোগ পোৱাটো নিজৰ সৌভাগ্য বুলি মন্তব্য কৰে৷ ভাৰত চৰকাৰৰ তথ্য আৰু সম্প্ৰচাৰ মন্ত্ৰালয়ৰ প্ৰকাশন বিভাগে গ্ৰন্থখন প্ৰকাশৰ দায়িত্ব গ্ৰহণ কৰিছে৷ উল্লেখ্য, এই প্ৰকাশন বিভাগটোৱে ইতিমধ্যে ভাৰতৰ ইতিহাস তথা ঐতিহ্য, কলা-সংস্কৃতি, গান্ধীবাদী সাহিত্য, ৰাষ্ট্ৰীয় নেতাসকলৰ জীৱনী, উদ্ভিদ আৰু প্ৰাণী, বিজ্ঞান আৰু অৰ্থনীতি, ৰাষ্ট্ৰপতি ভৱনৰ ছিৰিজসমূহকে ধৰি বিভিন্ন ক্ষেত্ৰৰ গ্ৰন্থ প্ৰকাশ কৰি উলিয়াইছে৷


    গ্ৰন্থখনৰ মূল অংশখিনিৰ বাবে গুৱাহাটী উচ্চ ন্যায়ালয়ৰ মুখ্য ন্যায়াধীশৰ পৌৰহিত্যত কেৰালা উচ্চ ন্যায়ালয়ৰ মুখ্য ন্যায়াধীশ শ্ৰী হৃষীকেশ ৰয়, গুৱাহাটী উচ্চ ন্যায়ালয়ৰ ন্যায়াধীশ শ্ৰী উজ্বল ভূঞাঁ, শ্ৰী অৰূপ কুমাৰ গোস্বামী, শ্ৰী মনোজিৎ ভূঞাঁ সমন্বিতে সম্পাদনা সমিতিয়ে পৰামৰ্শ প্ৰদান কৰিছিল৷


    আনহাতে সভাখনত উচ্চতম ন্যায়ালয়ৰ ন্যায়াধীশ শ্ৰী অভয় মনোহৰ ছাপ্ৰে আৰু শ্ৰী শৰদ অৰৱিন্দ ববডে, গুৱাহাটী উচ্চ ন্যায়ালৰ মুখ্য ন্যায়াধীশ শ্ৰী অজিৎ সিং আৰু কেৰালা উচ্চ ন্যায়ালয়ৰ মুখ্য ন্যায়াধীশ শ্ৰী হৃষীকেশ ৰয় প্ৰমুখ্যে ব্যক্তিসকল উপস্থিত আছিল৷

    
    
    (Release ID: 1543986) Visitor Counter : 3
    
    
      Read this release in: English