      PIB Headquarters

      শনিবাৰে উন্মোচিত হ’ব “গুৱাহাটী উচ্চ ন্যায়ালয় – ইতিহাস আৰু ঐতিহ্য” শীৰ্ষক গ্ৰন্থ
      Posted On: 23 AUG 2018 5:17PM by PIB Guwahati


    অহা ২৫ আগষ্ট , ২০১৮ তাৰিখে গুৱাহাটী উচ্চ ন্যায়ালয় প্ৰাঙ্গনত উন্মোচন কৰা হ ’ ব ‘ গুৱাহাটী উচ্চ ন্যায়ালয় – ইতিহাস আৰু ঐতিহ্য ’ শীৰ্ষক এক অতি তত্বগধুৰ তথা গুৰুত্বদপূৰ্ণ গ্ৰন্থ। গ্ৰন্থ উন্মোচনী অনুষ্ঠানত মুখ্য অতিথি হিচাপে উপস্থিত থাকি ভাৰতীয় উচ্চতম ন্যায়ালয়ৰ ন্যায়াধীশ ৰঞ্জন গগৈয়ে গ্ৰন্থখনি উন্মোচন কৰিব । ইফালে অনুষ্ঠানত সন্মানীয় অতিথি হিচাপে অংশগ্ৰহণ কৰিব ৰাজ্যৰ মুখ্যমন্ত্ৰী সৰ্বানন্দ সোণোৱালে। উল্লেখ্য যে অনুষ্ঠানত ভাৰতীয় উচ্চতম ন্যায়ালয়ৰ ন্যায়াধীশ শাৰদ অৰবিন্দ বোবড়ে , কেৰেলা উচ্চ ন্যায়ালয়ৰ মুখ্য ন্যায়াধীশ হৃষীকেশ ৰয় , গুৱাহাটী উচ্চ ন্যায়ালয়ৰ মুখ্য ন্যায়াধীশ অজিত সিংৰ লগতে ভালেমান বিশিষ্ট লোক উপস্থিত থাকিব।


    ‘ গুৱাহাটী উচ্চ ন্যায়ালয় – ইতিহাস আৰু ঐতিহ্য ’ শীৰ্ষক এই তত্বগধুৰ গ্ৰন্থখনত উপস্থাপিত হৈছে উত্তৰ -পূৱ ভাৰতৰ ন্যায়িক ইতিহাস সম্বন্ধীয় বহু গুৰুত্বপূৰ্ণ আৰু জটিল দিশ। স্মৰ্তব্য যে উত্তৰ-পূৱৰ সাতখন ৰাজ্যৰ বাবে থকা একমাত্ৰ উমৈহতীয়া উচ্চ ন্যায়ালয়েই হৈছে গুৱাহাটী উচ্চ ন্যায়ালয়, যিটো সমগ্ৰ দেশৰ ভিতৰতেই এক অনন্য বিষয়। এই ন্যায়ালয়ে কেৱল গতানুগতিক আইনী ক্ষেত্ৰকেই সামৰি লোৱা নাই বৰঞ্চ জনজাতীয় আইন তথা নীতি-নিয়মকো সামৰি ৰাখিছে। এই গ্ৰন্থখনে উত্তৰ-পূৱৰ পাঠক সমাজৰ লগতে সমগ্ৰ দেশৰে পাঠক সমাজক আকৰ্ষিত কৰিব পৰাকৈ তথ্যসমৃদ্ধ হৈছে। গ্ৰন্থখনত আছে বিভিন্ন ৰায়, বিভিন্ন গোচৰ আৰু ব্যক্তিগত প্ৰাচুৰ্যতা, প্ৰশাসন ব্যৱস্থাৰ অন্তৰ্দৃষ্টিক লেখকৰ সহজাত দৃষ্টিভঙ্গীৰে মনোৰমভাৱে উপস্থাপন কৰা বিভিন্ন দিশ, যিয়ে আইন ব্যৱস্থাক, ন্যায়িক ব্যৱস্থাক সাধাৰণ লোকৰ ওচৰ চপাই অনাৰ ক্ষেত্ৰত প্ৰভূত অৱদান আগবঢ়াব পাৰিব।


    আন্তঃৰাষ্ট্ৰীয় খ্যাতিসম্পন্ন লেখক তথা পদ্মশ্ৰী সন্মানেৰে বিভূষিত যশস্বী লেখক শ্ৰী অৰূপ কুমাৰ দত্তই এই তথ্যসমৃদ্ধ গ্ৰন্থখনি লিখি উলিয়াইছে । ইয়াৰ পূৰ্বেও লেখক দত্তই ভালেমান মৌলিক তথা তথ্যভিত্তিক লেখালিখি উলিয়াইছে ।


    গ্ৰন্থখনত সন্নিৱিষ্ট বিষয়বস্তুসমূহৰ সম্পাদনাৰ ক্ষেত্ৰত গুৱাহাটী উচ্চ ন্যায়ালয়ৰ মুখ্য ন্যায়াধীশে গঠন কৰি দিয়া এখন সম্পাদনা সমিতিয়ে তদাৰক কৰিছে। এই সম্পাদনা সমিতিৰ অধ্যক্ষ হিচাপে আছে কেৰেলা উচ্চ ন্যায়ালয়ৰ মুখ্য ন্যায়াধীশ হৃষীকেশ ৰয় , তদুপৰি সমিতিখনত আছে ক্ৰমে গুৱাহাটী উচ্চ ন্যায়ালয়ৰ ন্যায়াধীশ উজ্জ্বল ভূঞা , ন্যায়াধীশ অৰূপ কুমাৰ গোস্বামী আৰু ন্যায়াধীশ মনোজিৎ ভূঞা।


    উল্লেখ্য যে ভাৰত চৰকাৰৰ তথ্য আৰু সম্প্ৰচাৰ মন্ত্ৰালয়ৰ প্ৰকাশন শাখাই প্ৰকাশ কৰি উলিয়াইছে এই গ্ৰন্থখন। ভাৰতীয় ছপা উদ্যোগত এক সমৃদ্ধিশালী ঐতিহ্যবাহী এই প্ৰকাশন শাখাই অতীজৰে পৰা বিভিন্ন মূল্যৱান তথা গুৰুত্বপূৰ্ণ গ্ৰন্থ ছপা কৰি অহাৰ ক্ষেত্ৰত পথ প্ৰদৰ্শক হিচাপে অৱতীৰ্ণ হৈ আহিছে। গান্ধীবাদী সাহিত্যৰ পৰা আৰম্ভ কৰি , কলা আৰু সংস্কৃতি , দেশৰ স্বাধীনতা সংগ্ৰাম , জাতীয় নেতাসকলৰ জীৱনী , বিভিন্ন উদ্ভিদ - লতিকা , বিজ্ঞান আৰু অৰ্থনীতি , ৰাষ্ট্ৰপতি ভৱনৰ শৃংখলা আৰু ভাৰতীয় পেনোৰামাৰ বিভিন্ন ক্ষেত্ৰসমূহক সামৰি এই শাখাটোৱে বিভিন্ন গ্ৰন্থ প্ৰকাশ কৰি আহিছে। ভাৰত চৰকাৰৰ এই শাখাটোৱে বিভিন্ন বিষয়ক সামৰি – যোজনা , কুৰুক্ষেত্ৰ , আজকাল , বাল ভাৰতী , এমপ্লয়মেণ্ট নিউজ আৰু ৰোজগাৰ সমাচাৰৰ দৰে কাকত - আলোচনীও প্ৰকাশ কৰি আহিছে।

    
    
    (Release ID: 1543989) Visitor Counter : 3
    
    
      Read this release in: English