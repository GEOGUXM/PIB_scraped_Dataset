      উত্তৰ-পূৰ্বাঞ্চল উন্নয়ন মন্ত্ৰালয়

      উত্তৰ-পূৱৰ স্থানীয় শিল্পীসকলক চিনাক্ত কৰি তেওঁলোকক প্ৰশিক্ষিত কৰি তোলাৰ ওপৰত গুৰুত্ব আৰোপ ডনাৰ দপ্তৰৰ সচিব নবীন বাৰ্মাৰ
      নেডফিৰ ২৩তম প্ৰতিষ্ঠা দিৱসত অংশ ললে ডনাৰ বিভাগৰ সচিবে

      Posted On: 09 AUG 2018 6:17PM by PIB Guwahati

    ভাৰত চৰকাৰৰ ডনাৰ মন্ত্ৰালয়ৰ সচিব শ্ৰী নবীন বাৰ্মাই আজি গুৱাহাটীত কয় যে নেড্ফিয়ে অভাৱী শিল্পীসকলক বিচাৰি উলিয়াব লাগে আৰু তেওঁলোকক আগুৱাই যোৱাৰ বাবে সহায় কৰিবৰ হেতু তেওঁলোকক আৰ্থিকভাৱে সহায় কৰিব লাগে। আজি গুৱাহাটীত আয়োজিত নেড্ফিৰ ২৩ তম প্ৰতিষ্ঠা দিৱস উপলক্ষে আয়োজন কৰা এক অনুষ্ঠানত অংশগ্ৰহণ কৰি শ্ৰী বাৰ্মাই কয় যে উত্তৰ – পূৱত যথেষ্ট প্ৰতিভাৱান শিল্পী আছে আৰু তেওঁলোকক বিচাৰি উলিয়াই সহায় কৰাটো নেড্ফিৰ কৰ্তব্য। সচিবগৰাকীয়ে লগতে উত্তৰ-পূৱত বিনিয়োগ কৰাৰ বাবে প্ৰকৃত তথা যথাযথ বিনিয়োগকাৰীক আকৰ্ষণ কৰিবলৈ এক বিশেষ পদ্ধতি বা ব্যৱস্থা অৱলম্বন কৰাৰ বাবেও আহ্বান জনায়। শেহতীয়াকৈ মুকলি কৰা উত্তৰ-পূৱ ঔদ্যোগিক উন্নয়ন আঁচনি (এনইআইডিএছ)ৰ বিষয়ে উল্লেখ কৰি সচিবগৰাকীয়ে কয় যে এই আঁচনিখনে উত্তৰ-পূৰ্বাঞ্চলৰ ৰাজ্যসমূহত ঔদ্যোগীকৰণৰ বাতাবৰণ সৃষ্টি কৰিব আৰু তাৰ সমান্তৰালকৈ নিয়োগ আৰু আয় সৃষ্টিত উদগনি যোগাব। শ্ৰীবাৰ্মাই কয় যে উত্তৰ-পূৱত বাণিজ্য আৰু বিনিয়োগক প্ৰসাৰতা প্ৰদানৰ ক্ষেত্ৰত নেড্ফিয়ে এক গুৰুত্বপূৰ্ণ ভুমিকা পালন কৰিব পাৰে। সচিবগৰাকীয়ে আশা প্ৰকাশ কৰে যে অনাগত দিনবোৰত প্ৰতিখন জিলাতে একোখনকৈ বিপনী আৰম্ভ কৰিব পাৰিব নেড্ফিয়ে, যাতে জনসাধাৰণক ঘৰৰ পদূলিৰ কাষতে যাৱতীয় সা-সুবিধা প্ৰদান কৰিব পাৰি।


    উল্লেখ্য যে নৰ্থ-ইষ্টাৰ্ণ ডেভেলপমেণ্ট ফাইনান্স কৰ্পৰেশ্যন লিমিটেড চমুকৈ নেড্ফিয়ে আজি দিনজোৰা কাৰ্যসূচীৰে গুৱাহাটীস্থিত নেডফি কনভেনশ্যন চেণ্টাৰত ইয়াৰ ২৩ তম প্ৰতিষ্ঠা দিৱস পালন কৰে। অনুষ্ঠানত ডিচি হেণ্ডিক্ৰাফ্টছৰ আঞ্চ্লিক সঞ্চালিকা শ্ৰীযুতা এন এল পালাইৰ লগতে কেন্দ্ৰ আৰু ৰাজ্য চৰকাৰৰ ভালেমান জ্যেষ্ঠ বিষয়ববীয়াও উপস্থিত থাকে।


    ডিচি হেণ্ডিক্ৰাফ্টছৰ আঞ্চ্লিক সঞ্চালিকা শ্ৰীযুতা এন এল পালাইয়ে তেওঁৰ ভাষণত বিশ্ব বজাৰত উত্তৰ-পূৰ্বাঞ্চলৰ হস্তশিল্পৰ সম্ভাৱনীয়তা তথা আদৰৰ বিষয়ে উল্লেখ কৰে। তেওঁ লগতে প্ৰতিষ্ঠা দিৱসত উপস্থিত থকা সকলোকে তেওঁলোকৰ হস্ততাঁত আৰু হস্তশিল্পৰ ওপৰত তেওঁলোকে কৰি থকা কাম অব্যাহত ৰখাৰ আহ্বান জনায়।


    ইফালে অনুষ্ঠানত অংশগ্ৰহণ কৰি নেড্ফিৰ মুখ্য পৰিচালন সঞ্চালক বি পি মুক্তিয়েই আদৰণি ভাষণ প্ৰদান কৰি নেড্ফিৰ ২৩ বছৰীয়া যাত্ৰাৰ বিষয়ে সবিস্তাৰে উল্লেখ কৰে। ইয়াৰ পিছতে নেড্ফিৰ উপদেষ্টা আৰু পৰামৰ্শ শাখাই প্ৰস্তুত কৰি উলিওৱা তিনিখন গুৰুত্বপূৰ্ণ গৱেষণা পত্ৰ আনুষ্ঠানিকভাৱে মুকলি কৰা হয়। গৱেষণা পত্ৰকেইখন ক্ৰমে – অসম, মেঘালয়, মণিপুৰ আৰু ত্ৰিপুৰাৰ বাবে “Comprehensive Report on Skill Development”; অৰুণাচল প্ৰদেশ, অসম, মেঘালয়, মণিপুৰ, ত্ৰিপুৰা আৰু ছিকিমৰ বাবে “Project profiles on Micro and Small Enterprises”; আৰু “Techno commercial feasibility study on E-Commerce Platform for Marketing of Handloom & Handicrafts produces of Northeast”. এই অনুষ্ঠানত নেড্ফিৰ ওপৰত প্ৰস্তুত কৰি উলিওৱা এখন তথ্যচিত্ৰও প্ৰদৰ্শন কৰা হয়।


    এই দিনজোৰা কাৰ্যসূচীৰ অনুষ্ঠানৰ মাজতে শ্ৰী নবীন শৰ্মাই উত্তৰ-পূৱ হস্তশিল্প আৰু জৈৱিক মেলা ২০১৮ও মুকলি কৰে। এই মেলাত অংশগ্ৰহণ কৰিছে হস্ততাঁত, বস্ত্ৰশিল্প, হস্তশিল্পৰ বিভিন্ন শিপিনী আৰু শিল্পী কলা-কুশলীৰ লগতে বিভিন্ন কৃষিখণ্ড, উত্পাদনকাৰী, MOVCD-NER (Mission Organic Value Chain Development for North East Region) আঁচনিৰ অধীনত গঠিত অনুষ্ঠানসমূহেও অংশগ্ৰহণ কৰিছে। ৯ আগষ্টৰ পৰা ১৩ আগষ্টলৈ চলিবলগীয়া এই ৫ দিনীয়া প্ৰদৰ্শনীখনে উত্তৰ-পূৱৰ হস্তশিল্প আৰু জৈৱিক খণ্ডটোক এক সঠিক বজাৰ প্ৰদান কৰিবলৈ সক্ষম হব। উল্লেখ্য যে প্ৰতিদিনে দিনৰ ১১ বজাৰ পৰা নিশা ৮ বজালৈ খোলা থা কিব এই প্ৰদৰ্শনী। প্ৰদৰ্শনীত অংশগ্ৰহণকাৰীসকলৰ ভিতৰত ৩৫ খন বিপনী হস্তশিল্প খণ্ডৰ হোৱাৰ বিপৰীতে ১৫ খন বিপনী জৈৱিক সামগ্ৰী উত্পাদনকাৰীৰ, তাৰ বিপৰীতে ১২ খন বিপনী হৈছে দুঃসাহসিক ক্ৰীড়াৰ সৈতে জড়িত সামগ্ৰীৰ। প্ৰদৰ্শনীলৈ অহা লোকসকলে এই প্ৰদৰ্শনীৰ মাধ্যমেৰেই উত্তৰ-পূৱত দুঃসাহসিক ক্ৰীড়াৰ সম্ভাৱনীয়তাৰ বিষয়ে তথ্য লাভ কৰিব পাৰিব। আজিৰ অনুষ্ঠানত লগতে সন্নিৱিষ্ট আছিল কলৰ আঁহেৰে প্ৰস্তুত কৰা হস্তশিল্প মুকলি আৰু হস্ততাঁতত বিভিন্ন ধৰণৰ প্ৰাকৃতিক আঁহৰ ব্যৱহাৰৰ এক কৰ্মশালা মুকলি।


    আজি এই অনুষ্ঠানত মুকলি কৰা গৱেষণা পত্ৰত তিনিখনত উত্তৰ-পূৰৃৱৰ ৰাজ্যকেইখনত দক্ষতা আৰু উদ্যোগশীলতাৰ বাবে আছে ভালেমান গুৰুত্বপূৰ্ণ দিশ -

     1. দক্ষতা উন্নয়ণৰ ওপৰত কৰা পূৰ্ণাঙ্গ গৱেষণাই উত্তৰ-পূৱৰ ৰাজ্যসমূহৰ দক্ষতা উন্নয়ণ ব্যৱস্থাটোৰ বিভিন্ন দিশ বুজি উঠাৰ ওপৰত গুৰুত্ব আৰোপ কৰিছে। আকাঙ্খিত আৰু দক্ষতা উন্নয়ণৰ বাবে বিভিন্ন শাখাৰ লোকৰ প্ৰয়োজন হয় আৰু শেহতীয়াকৈ বিশ্বস্তৰত, ৰাষ্ট্ৰীয় প্ৰেক্ষাপটত আৰু স্থানীয় দক্ষতাৰ প্ৰয়োজনীয়তাৰ ধাৰাটো যথেষ্ট চৰ্চিত হৈছে আৰু বিভিন্ন আকৰ্ষণীয় কৌশলৰ পৰামৰ্শ আগবঢ়াবৰ বাবে আৰু উত্তৰ-পূৰ্বাঞ্চলৰ ৰাজ্যসমূহত দক্ষতা উন্নয়নৰ ধাৰাটোক এক নতুন দিশলৈ লৈ যোৱাৰ বাবে এনে পদক্ষেপ গ্ৰহণৰ প্ৰয়োজনীয়তা আহি পৰিছে।
     2. ৰাজ্যভিত্তিক প্ৰকল্প সবিশেষ, যি উত্তৰ-পূৱৰ ৮ খন ৰাজ্যৰ বাবে প্ৰস্তুত কৰা হৈছে, তাৰ ভিত্তি হৈছে ক্ষুদ্ৰ আৰু সূক্ষ্ম উদ্যোগ, যিয়ে কম ব্যয়সাপেক্ষ অথচ উদ্ভাৱনীয় ব্যৱসায় ধাৰণা সৃষ্টি কৰি স্থানীয় উদ্যোগীসকলক সহায় কৰাৰ ওপৰত গুৰুত্ব আৰোপ কৰে, এই পদক্ষেপ সেইসকল উদ্যোগীক মনত ৰাখি সাজু কৰা হৈছে, যিসকলে ব্যৱসায়ৰ সুযোগ সম্বন্ধীয় তথ্য নোপোৱাৰ ফলত বিভিন্ন দিশৰ পৰা বঞ্চিত হৱলগীয়া হয়। এই প্ৰকল্প সবিশেষে নিয়োগ সুবিধাৰ সৃষ্টি কৰাৰ লগতে উত্তৰ-পূৱৰ যুৱ প্ৰজন্মৰ মাজত উদ্যোগশীলতাৰ এক সু-সংস্কৃতি গঢ়ি তু্লিব। এই প্ৰকল্প সবিশেষসমূহ প্ৰ্তিখন ৰাজ্যৰ বাবে দুটা পৃথক পৃথক স্তৰত প্ৰদৰ্শন কৰা হৈছে, ইয়াৰে এটাই উত্সভিত্তিক প্ৰকল্প সবিশেষ উপস্থাপন কৰিছে, আৰু আনটোৱে প্ৰদৰ্শন কৰিছে চাহিদাভিত্তিক প্ৰকল্প সবিশেষ। এটা ব্যৱসায় কেনেদৰে আৰম্ভ আৰু পৰিচালনা কৰিব লাগে, ৰাজ্যসমূহত বিভিন্ন সাম্ভাৱ্য প্ৰকল্পসমূহৰ নিৰ্দেশনামূলক তালিকা, বিভিন্ন অনুজ্ঞা লাভৰ নিৰ্দেশনা আদিৰ তথ্যও প্ৰদান কৰা হৈছে এই প্ৰকল্প সবিশেষসমূহত। প্ৰতিটো প্ৰকল্প সবিশেষতে ব্যৱসায়িক সুযোগক এক সামগ্ৰিক ছবি উপস্থাপন কৰা হৈছে, লগতে আছে বজাৰৰ সম্ভাৱনীয়তা, কাৰিকৰী দিশসমূহ, সংসাধন তথা প্ৰক্ৰিয়াকৰণৰ সবিশেষ, বিত্তীয় খুটি-নাতি আৰু সা-সৰঞ্জাম যোগানধাৰীৰ শেহতীয়া তথ্য।
     3. আনফালে উত্তৰ-পূৰ্বাঞ্চলৰ হস্ততাঁত আৰু হস্তশিল্পৰ বিপণনৰ বাবে ই-কমাৰ্চ প্লেটফৰ্মৰ ওপৰত কৰা প্ৰযুক্তি-বাণিজ্যিক সম্ভাৱনীয়তাৰ অধ্যয়নৰ মাধ্যমেৰে সেই আটাইবোৰ প্ৰাসঙ্গিক সমস্যাকেই সামৰি লোৱা হৈছে যিবোৰ ই-কমাৰ্চ প্লেটফৰ্মত হস্ততাঁত আৰু হস্তশিল্পজাত সামগ্ৰীৰ বিপণনৰ সৈতে জড়িত, বিশেষকৈ একাধিক ষ্টেকহোল্ডাৰৰ যোগেদি যিসকল জড়িত সেই সকলোকে ইয়াৰ মাজত সামৰি লোৱা হৈছে। এই অধ্যয়ণ বিশেষকৈ ষ্টেকহোল্ডাৰসকলৰ আলোচনাৰ ওপৰত ভিত্তি কৰি সজোৱা হৈছে। উল্লেখ্য যে এই আলোচনা অনুষ্ঠিত হৈছে কেন্দ্ৰ আৰু ৰাজ্য চৰকাৰৰ বিভিন্ন এজেন্সি, ক্ৰাফ্ট বিপণনৰ সৈতে জড়িত ই-কমাৰ্চ ষ্টেকহোল্ডাৰ, মানসম্পন্ন প্ৰমাণিকীকৰণ, লজিষ্টিক্স, বিভিন্ন ই-কমাৰ্চ প্লেটফৰ্মৰ মুখ্য কাৰ্যবাহী বিষয়া, বিশেষজ্ঞ, শিল্পী আৰু উদ্যোগীসকলৰ সৈতে। আ্জি এই অনুষ্ঠান উদ্বোধন কৰি ডনাৰ বিভাগৰ সচিব তথা অনুষ্ঠানৰ মুখ্য অতিথি শ্ৰী বাৰ্মাই নেড্ফিয়ে গ্ৰহণ কৰা উদ্যোগ তথা ইয়াৰ সামগ্ৰীসমূহৰ ভূয়সী প্ৰসংশা কৰে আৰু শিল্পীসকলক তেওঁলোকৰ কৰ্মৰ মানদণ্ড অক্ষুণ্ণ ৰখাৰ আহ্বান জনায়।

    *****

    
    
    (Release ID: 1542474) Visitor Counter : 7
    
    
      Read this release in: English
    
    
    

3.