      বিত্ত মন্ত্ৰালয়

      ২০১৭-১৮ বৰ্ষত দেশত অভিলেখ সংখ্যক ১০.০৩ লাখ কোটি টকাৰ প্ৰত্যক্ষ কৰ সংগ্ৰহ
      গুৱাহাটীত অনুষ্ঠিত হৈছে পূব মণ্ডলৰ আয়কৰ প্ৰশাসনৰ সন্মিলন

      Posted On: 17 AUG 2018 7:46PM by PIB Guwahati

    ২০১৭ - ১৮ বিত্তীয় বৰ্ষত দেশত অভিলেখ সংখ্যক ১০লাখ ৩হাজাৰ কোটি টকাৰ প্ৰত্যক্ষ কৰ সংগ্ৰহ হৈছে৷ গুৱাহাটীত দুদিনীয়াকৈ অনুষ্ঠিত হোৱা পূব মণ্ডলৰ আয়কৰ প্ৰশাসনৰ সন্মিলনত আয়কৰ বিভাগৰ সংগ্ৰহৰ বিষয়ে আলোকপাত কৰি এই তথ্য সদৰী কৰে চেণ্ট্ৰেল ব ’ ৰ্ড অৱ ডাইৰেক্ট টেক্স ( চিবিডিটি ) ৰ সদস্য শ্ৰী শ্বাব্ৰী ভাট্টাছালিয়ে৷


    শ্ৰীমতী ভাট্টাছালিয়ে এই সন্দৰ্ভত ৭২তম স্বাধীনতা দিৱসৰ দিনা লালকিল্লাৰ দূৰ্গৰ পৰা প্ৰধানমন্ত্ৰীয়ে ভাষণ প্ৰসংগত উত্থাপন কৰা কৰ সংগ্ৰহৰ বিষয়ে উল্লেখ কৰে৷ ভাষণ প্ৰসংগত প্ৰধানমন্ত্ৰীয়ে কয় , ‘‘ আজি দেশ সততাৰ উৎসৱ উদযাপনৰ দিশে আগবাঢ়িছে৷ ২০১৩ চনলৈ অৰ্থাৎ বিগত ৭০ বছৰত কেৱল চাৰি কোটি লোকে প্ৰত্যক্ষ কৰ প্ৰদান কৰিছিল৷ কিন্তু আজি এই সংখ্যা বৃদ্ধি হৈ ৬ কোটি হৈছেগৈ৷ ৰাষ্ট্ৰ সৎ পথত চলাৰ ই এক জীৱন্ত উদাহৰণ৷ ’’


    উল্লেখ্য , ২০১৭ - ১৮ বিত্তীয় বৰ্ষত অভিলেখ সংখ্যক ৬ . ৯২ কোটি আয়কৰৰ ফাইল দাখিল হৈছে৷ ২০১৬ - ১৭ বৰ্ষৰ ৫ . ৬১ কোটিৰ তুলনাত এই বিত্তীয় বৰ্ষত ১ . ৩১ কোটি বৃদ্ধি হৈছে৷ ২০১৭ - ১৮ বৰ্ষত আয়কৰ বিভাগে ১ . ০৬ কোটি নতুন ফাইল সংযুক্ত কৰিছে আৰু চলিত বৰ্ষত ১ . ২৫ কোটি নতুন ফাইল সংযোগৰ লক্ষ্য নিৰ্ধাৰণ কৰিছে৷ উত্তৰ পূৰ্বাঞ্চলত এই সংখ্যা আছিল ১ . ৮৯ লাখ৷


    অঞ্চলটোৰ সাফল্য সন্দৰ্ভত মন্তব্য প্ৰদান কৰি আয়কৰ বিভাগৰ মুখ্য আয়ুক্ত শ্ৰী এল . চি . যোশী ৰাণীয়ে কয় যে ২০১৭ - ১৮ বিত্তীয় বৰ্ষত উত্তৰ পূৰ্বাঞ্চলত সংগৃহীত কৰৰ পৰিমাণ আছিল ৭ , ০৯৭ কোটি টকা যি পূৰ্বৰ বিত্তীয় বৰ্ষত সংগ্ৰহ হোৱা ৬ , ০৮২ কোটি টকাতকৈ ১৬ . ৭ শতাংশ অধিক আছিল৷ তাৰোপৰি ২০১৮ - ১৯ বিত্তীয় বৰ্ষত উত্তৰ পূৰ্বাঞ্চলৰ পৰা পূৰ্বৰ বৰ্ষৰ সংগ্ৰহৰ ১৭ . ৭৫ শতাংশ বৃদ্ধিৰে ৮ , ৩৫৭ কোটি টকা সংগ্ৰহৰ লক্ষ্য নিৰ্ধাৰণ কৰা হৈছে বুলিও তেওঁ জানিবলৈ দিয়ে৷


    বিভাগটোৰ কৰ সংগ্ৰহৰ লক্ষ্যৰ প্ৰতিশ্ৰুতি পূৰণ হৈছে বুলি শ্ৰী ৰাণীয়ে মন্তব্য প্ৰকাশ কৰে৷ তেওঁ কয় যে এই উদ্দেশ্য প্ৰাপ্তিৰ বাবে ইতিমধ্যেই উত্তৰ পূৰ্বাঞ্চলত ২৯টা কেন্দ্ৰৰ ভিতৰত ২২টা আয়কৰ সেৱা কেন্দ্ৰ মুকলি কৰা হৈছে৷ দুৰ্গম তথা দুৰণিবটীয়া অঞ্চলত কৰদাতাসকলক পান , টানৰ পঞ্জীয়ন আৰু প্ৰদান তথা কৰ ৰিটাৰ্ণৰ ফাইলিঙৰ কাম সহজ কৰাৰ বাবে নতুন কাৰ্যালয় মুকলি কৰা হৈছে৷


    গুৱাহাটীত পাঁচ বছৰৰ ব্যৱধানৰ পিছত অনুষ্ঠিত হোৱা এই সন্মিলনখনত পূব মণ্ডলৰ ৬০ গৰাকীতকৈও অধিক জ্যেষ্ঠ বিষয়াই অংশগ্ৰহণ কৰিছিল৷ অন্য প্ৰযুক্তিগত আৰু প্ৰশাসনিক বিষয়সমূহৰ উপৰিও সন্মিলনখনৰ প্ৰধান উদ্দেশ্য আছিল ৰাজহ বৃদ্ধি , কৰৰ আধাৰ বৃদ্ধিৰ আলোচনা আৰু কৰদাতাসকলক উচ্চ গুণগত সেৱা প্ৰদান কৰা৷ সন্মিলনখনৰ জৰিয়তে অঞ্চলটোত কৰ সম্পৰ্কীয় সজাগতা প্ৰদানত সফল হৈছে বুলি আশা প্ৰকাশ কৰা হৈছে৷


    সন্মিলনখন আৰম্ভ হোৱাৰ পূৰ্বে অংশগ্ৰহণকাৰীসকলে সদ্য প্ৰয়াত ভাৰতৰ প্ৰাক্তন প্ৰধানমন্ত্ৰী অটল বিহাৰী বাজপেয়ীৰ বিদেহী আত্মাৰ সদগতিৰ বাবে দুই মিনিট মৌনব্ৰত পালন কৰে৷

    
    
    (Release ID: 1543325) Visitor Counter : 12
    
    
      Read this release in: English