      ইলেক্ট্ৰ’নিক্স আৰু তথ্য-প্ৰযুক্তি মন্ত্ৰালয়

      গুৱাহাটীত শ্ৰী ৰবি শংকৰ প্ৰসাদৰ ‘ডিজিটেল নৰ্থ ইষ্ট ভিজন ২০২২’ মুকলি
      উত্তৰ পূৰ্বাঞ্চল ভাৰতৰ বিকাশৰ ইঞ্জিনঃ শ্ৰী ৰবি শংকৰ প্ৰসাদ

      Posted On: 11 AUG 2018 6:53PM by PIB Guwahati

    বৈদ্যুতিক আৰু তথ্য প্ৰযুক্তি তথা আইন আৰু ন্যায় বিভাগৰ মন্ত্ৰী শ্ৰী ৰবি শংকৰ প্ৰসাদে আজি গুৱাহাটীৰ ৰেডিশ্বন ব্লু হোটেলত ‘ডিজিটেল নৰ্থ ইষ্ট ভিজন ২০২২’ শীৰ্ষক এক তথ্যাৱলী মুকলি কৰে৷ এই তথ্যাৱলী মুকলি অনুষ্ঠানত উপস্থিত আছিল উত্তৰ পূৰ্বাঞ্চলৰ বিভিন্ন ৰাজ্যৰ মুখ্যমন্ত্ৰীসকল, তথ্য প্ৰযুক্তিৰ বিভাগ মন্ত্ৰীসকল তথা প্ৰযুক্তি বিভাগ, ড’নাৰৰ কেন্দ্ৰ চৰকাৰৰ জ্যেষ্ঠ বিষয়ববীয়াকে ধৰি উত্তৰ পূৰ্বাঞ্চলৰ ৰাজ্যিক বিষয়ববীয়াসকল৷


    প্ৰধান অনুষ্ঠানটোৰ পূৰ্বে কেন্দ্ৰীয় মন্ত্ৰীগৰাকী তথা অসমৰ মুখ্যমন্ত্ৰীয়ে অসমৰ বঙৰা গাঁৱত কমল ফেচিলিটেচন চেণ্টাৰ আৰু স্মাৰ্ট মিটাৰ মেনুফেকচাৰিং কেন্দ্ৰৰ আধাৰশিলা স্থাপন কৰে৷


    কেন্দ্ৰীয় মন্ত্ৰীগৰাকীয়ে ভাষণ প্ৰদান কৰি কয়, ‘‘আমি এই পদক্ষেপটোৰ জৰিয়তে ডিজিটেল সাঁকো গঢ়িবলৈ চেষ্টা কৰিছোঁ৷ ডিজিটেল ইণ্ডিয়া হ’ল এক জন আন্দোলন; ইয়াক জন আন্দোলনমুখী কৰি সজা হৈছে৷ প্ৰধানমন্ত্ৰীয়ে দেশৰ শাসনভাৰ গ্ৰহণ কৰাৰ পিছত দিল্লী উত্তৰ পূৰ্বাঞ্চলৰ সমীপলৈ অহাৰ সকলো অৱকাশ মুকলি কৰিছে৷’’ মন্ত্ৰীগৰাকীয়ে উত্তৰ পূৰ্বাঞ্চলক দেশৰ বিকাশৰ ইঞ্জিন বুলি অভিহিত কৰি চৰকাৰৰ এক্ট ইষ্ট নীতিৰ কথা দোহাৰে৷ তেওঁ কয় যে ডিজিটেল লেনদেন প্ৰণয়নৰ জৰিয়তে মধ্যভোগী নিৰ্মূলৰ দ্বাৰা চৰকাৰে এই বৰ্ষকেইটাত ৯০০০০ কোটি টকা পৰ্যন্ত সঞ্চয় কৰিবলৈ সক্ষম হৈছে৷ বৈদ্যুতিক সামগ্ৰী নিৰ্মাণৰ প্ৰয়োজনীয়তাৰ ওপৰত গুৰুত্ব প্ৰদান কৰি মন্ত্ৰীগৰাকীয়ে উক্ত পদক্ষেপক অনাগত বৰ্ষসমূহৰ বিকাশৰ এক গুৰুত্বপূৰ্ণ অংশ বুলি মন্তব্য কৰে৷ তেওঁ কয় যে ২০১৪ চনত কেৱল দুটা ম’বাইল নিৰ্মাণ উদ্যোগ আছিল কিন্তু এতিয়া সমগ্ৰ দেশতে ১২৭টা ম’বাইল নিৰ্মাণ উদ্যোগ স্থাপন হৈছে৷ তেওঁ সকলো মুখ্যমন্ত্ৰীকে বৈদ্যুতিক সামগ্ৰী নিৰ্মাণৰ বাবে গুৰুত্ব প্ৰদান কৰিবলৈ আহ্বান জনায়৷


    দেশৰ বিপিঅ’ কেন্দ্ৰসমূহৰ কথা উল্লেখ কৰি তেওঁ কয়, ‘‘বৰ্তমান পৰ্যন্ত ভাৰতৰ কেৱল ডাঙৰ মহানগৰসমূহতে বিপিঅ’ আছিল, কিন্তু এতিয়া আমি সৰু চহৰসমূহকো বিপিঅ’ কেন্দ্ৰলৈ পৰিৱৰ্তিত কৰিছোঁ৷ ক’হিমা, গুৱাহাটী আৰু ডিব্ৰুগড়ত থকা বিপিঅ’ কেন্দ্ৰকেইটাই তৰুণ প্ৰজন্মৰ মাজত নিয়োজনৰ সুবিধা প্ৰদান কৰিছে৷’’ তাৰোপৰি মন্ত্ৰীগৰাকীয়ে সমগ্ৰ দেশতে দুখীয়াৰ বাবেও বেংকৰ সুবিধা উপলব্ধ কৰোৱাৰ কথা উল্লেখ কৰি বেংক একাউণ্টসমূহ আধাৰৰ সৈতে সংযোগ কৰাৰ বিষয়ে মন্তব্য কৰে৷ দুখীয়া লোকসকলে যাতে সহজে ডিজিটেল লেনদেন কৰিব পাৰে তাৰবাবে তেওঁ ‘ভীম এপ’ৰ উত্তৰণ কৰা বুলি জনায়৷


    কেন্দ্ৰীয় মন্ত্ৰীগৰাকীয়ে তেওঁৰ ভাষণত ডিজিটেল ইণ্ডিয়াৰ জৰিয়তে উত্তৰ পূৰ্বাঞ্চলৰ ৰাজ্য কেইখনত ই-প্ৰগতি উপলব্ধ হ’ব বুলি জনায়৷ তেওঁ কয় যে শ্বিলং, গুৱাহাটী, ডিব্ৰুগড়, ডিমাপুৰ, আগৰতলা আৰু ইম্ফলৰ চিকিৎসা মহাবিদ্যালয়সমূহত ই-শ্ৰেণীকোঠাৰ সুবিধা উপলব্ধ হ’ব৷ এই ক্ষেত্ৰত উত্তৰ পূৰ্বাঞ্চলৰ ৰাজ্য চৰকাৰৰ ৫০,০০০ ৰাজ্যিক কৰ্মচাৰীক ডিজিটেল প্ৰযুক্তি আৰু জিএছটিৰ সামৰ্থ নিৰ্মাণ সন্দৰ্ভত প্ৰশিক্ষণ প্ৰদান কৰা হ’ব বুলি তেওঁ জানিবলৈ দিয়ে৷


    ডিজিটেল নৰ্থ ইষ্ট ভিজন ২০২২ মুকলি অনুষ্ঠানত সমগ্ৰ উত্তৰ পূৰ্বাঞ্চলক সামৰি লোৱা বিভিন্ন প্ৰকল্প মুকলি কৰা হয়৷ গুৱাহাটী, শ্বিলং, লুংলেই আৰু গেংটকত এনআইইএলআইটি (নেচনেল ইন্সটিটিউট অৱ ইলেক্ট্ৰনিক এণ্ড ইনফ’ৰ্মেছন টেকন’ল’জী)ৰ স্থায়ী কেন্দ্ৰৰ আধাৰশিলা স্থাপন কৰা হয়৷ অৰুণাচল প্ৰদেশ আৰু ত্ৰিপুৰাৰ বাবে এনআইচিয়ে ‘ছিকিউৰ, স্কেলেবল এণ্ড সুগম্য ৱেবছাইট এজ এ ছাৰ্ভিচ (এছডব্লিউএএএছ)’ ৱেবছাইট মুকলি কৰে৷ নাগৰিকসকলে শাসনতন্ত্ৰত চামিল হোৱাৰ বাবে অৰুণাচল প্ৰদেশ, মণিপুৰ আৰু ত্ৰিপুৰাৰ বাবে মাই গ’ভ প’ৰ্টেল মুকলি কৰা হয়৷ আগৰতলা, আইজল আৰু শ্বিলঙত এছটিপিআই (ছফ্টৱেৰ টেকন’ল’জী পাৰ্ক অৱ ইণ্ডিয়া) মুকলি কৰা হয়৷ অসমৰ মাজুলিত নৰ্থ ইষ্ট বিপিঅ প্ৰম’চন স্কীম (এনইবিপিএছ) শীৰ্ষক এক বিপিঅ’ কেন্দ্ৰ মুকলি কৰা হয়৷ ত্ৰিপুৰাত ইআৰএনইটি (নেচনেল ৰিচাৰ্ছ এণ্ড এডুকেশ্বন নেটৱৰ্ক) ইণ্ডিয়াৰ জৰিয়তে ভাৰ্চুৱেল শ্ৰেণীকোঠাৰ সুবিধা মুকলি কৰা হয়৷ অসমৰ মাধ্যমিক শিক্ষা ব’ৰ্ড আৰু নাগালেণ্ডৰ ই-ডিষ্ট্ৰিক্টৰ সৈতে ডিজিটেল ল’কাৰৰ সুবিধা সংবদ্ধ কৰা হয়৷ তাৰোপৰি উত্তৰ পূৰ্বাঞ্চলৰ ৰাজ্যসমূহৰ বাবে জিআইএছ ভিত্তিক এক ব্যাপক সিদ্ধান্ত সমৰ্থন ব্যৱস্থা আৰু নৰ্থ ইষ্টাৰ্ণ ডিষ্ট্ৰিক্ট ৰিচ’ৰ্ছ প্লান জিঅ’-প’ৰ্টেল (এনইডিআৰপি)ও মুকলি কৰা হয়৷


    ডিজিটেল নৰ্থ ইষ্ট ভিজন ২০২২ৰ অংশ হিচাপে গুৱাহাটীত এক ক্লাউড কেন্দ্ৰ মুকলি কৰা হ’ব৷ ৫০,০০০ ৰাজ্যিক কৰ্মচাৰীক জিএছচটি, ডিজিটেল লেনদেন তথা ডিজিটেল প্ৰযুক্তি সন্দৰ্ভত প্ৰশিক্ষণ প্ৰদান কৰা হ’ব৷ উত্তৰ পূৰ্বাঞ্চলত বিপিঅ’ৰ আসনৰ সংখ্যা ৫,০০০ ৰ পৰা ১০,০০০ লৈ বৃদ্ধি কৰা হ’ব৷ সকলো জিলা সামৰি লোৱাকৈ সাধাৰণ সেৱা কেন্দ্ৰ (চিএছচি)ৰ পৰিসৰ বৃদ্ধি কৰা হ’ব৷ গাওঁ পঞ্চায়ত অথবা ইয়াৰ সমপৰ্যায়ৰ শাসনতন্ত্ৰলৈ উত্তৰ পূৰ্বাঞ্চলৰ পূৰ্বে সামৰি নোলোৱা গাঁওসমূহলৈ উচ্চ গতিৰ ব্ৰডবেণ্ড সংযোগৰ ব্যৱস্থা প্ৰদান কৰা হ’ব৷


    ‘ডিজিটেল নৰ্থ ইষ্ট’ হ’ল ডিজিটেল ভাৰতৰ এক সংবদ্ধ অংশ৷ এই ভিজন তথ্যাৱলীত ডিজিটেল প্ৰযুক্তিৰ জৰিয়তে উত্তৰ পূৰ্বাঞ্চলৰ জনসাধাৰণৰ জীৱন সহজ আৰু সুগম কৰি তোলাত গুৰুত্ব প্ৰদান কৰা হৈছে৷ এই তথ্যাৱলীখনত আঠটা ডিজিটেল পৰিক্ষেত্ৰ চিনাক্ত কৰা হৈছে৷ সেইকেইটা হ’ল- ডিজিটেল আন্তঃগাঁথনি, ডিজিটেল সেৱা, ডিজিটেল সৱলীকৰণ, বৈদ্যুতিক সামগ্ৰীৰ নিৰ্মাণৰ উত্তৰণ, বিপিঅ’কে ধৰি তথ্য প্ৰযুক্তিৰ বিকাশ, ডিজিটেল লেনদেন, উদ্ভাৱন তথা ষ্টাৰ্ট-আপ আৰু চাইবাৰ সুৰক্ষা৷ এই ডিজিটেল পদক্ষেপসমূহৰ প্ৰণয়নৰ বাবে ইতিমধ্য ৰাজ্যিকভিত্তিত ৰোড মেপ প্ৰস্তুত কৰা হৈছে৷


    ভিজন ২০২২ মুকলিৰ পূৰ্বে সমান্তৰালভাৱে তিনিটাকৈ অধিৱেশন অনুষ্ঠিত হয়৷ সেয়া হ’ল হাব আৰু বিপিঅ’ৰ বাবে স্প’ক মডেলৰ নেটৱৰ্কিং কৰ্মশালা, সাধাৰণ সেৱা কেন্দ্ৰসমূহৰ ভূমিকা আৰু সেৱাসমূহৰ সম্প্ৰসাৰণ আৰু আনটো চৰকাৰৰ ই-বজাৰ অৰ্থাৎ জিইএম৷ এই অধিৱেশন কেইটাত অংশগ্ৰহণকাৰীসকলে গ্ৰামাঞ্চলৰ লোকসকলক বিভিন্ন ডিজিটেল সেৱা প্ৰদান তথা চৰকাৰৰ সক্ৰিয়তা বৃদ্ধিৰ বিভিন্ন পদক্ষেপসমূহৰ বিষয়ে অৱগত হয়৷


    উল্লেখ্য, উক্ত অনুষ্ঠানটোত উপস্থিত আছিল অসমৰ মুখ্যমন্ত্ৰী শ্ৰী সৰ্বানন্দ সোণোৱাল, মেঘালয়ৰ মুখ্যমন্ত্ৰী শ্ৰী কনৰাড কে চাংমা, ত্ৰিপুৰাৰ মুখ্যমন্ত্ৰী শ্ৰী বিপ্লৱ কুমাৰ দেৱ, অৰুণাচলৰ উপ মুখ্যমন্ত্ৰী শ্ৰী চৌৱনা মে’ন, অসমৰ তথ্য প্ৰযুক্তি বিভাগৰ মন্ত্ৰী শ্ৰী কেশৱ মহন্ত, মেঘালয়ৰ তথ্য প্ৰযুক্তি বিভাগৰ মন্ত্ৰী শ্ৰী হেমলেটছন ড’হলিং, ছিক্কিমৰ স্বাস্থ্য মন্ত্ৰী শ্ৰী অৰ্জুন কুমাৰ ঘাট্টানি, নাগালেণ্ডৰ পিএইছই বিভাগৰ মন্ত্ৰী শ্ৰী জেকব ঝিমনি, ড’নাৰৰ সচিব, তথ্য প্ৰযুক্তি মন্ত্ৰালয়ৰ সচিব আৰু কেন্দ্ৰ তথা ৰাজ্য চৰকাৰৰ অন্য জ্যেষ্ঠ বিষয়া বৰ্গ৷


    *****

    
    
    (Release ID: 1542811) Visitor Counter : 9
    
    
      Read this release in: English