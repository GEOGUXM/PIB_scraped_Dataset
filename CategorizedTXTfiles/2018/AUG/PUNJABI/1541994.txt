      ਯੁਵਾ ਮਾਮਲੇ ਤੇ ਖੇਡ ਮੰਤਰਾਲਾ

      ਕਰਨਲ ਰਾਜਯਵਰਧਨ ਸਿੰਘ ਰਾਠੋੜ ਨੇ ਮਾਉਂਟ ਮਨੀਰੰਗ ਲਈ ਮਹਿਲਾ ਪਰਬਤਾਰੋਹੀ ਦਲ ਨੂੰ ਝੰਡੀ ਦਿਖਾ ਕੇ ਰਵਾਨਾ ਕੀਤਾ
      Posted On: 07 AUG 2018 6:39PM by PIB Chandigarh


    Col. Rajyavardhan Rathore flags off an all-women expedition to Mt. Manirang


    ਕਰਨਲ ਰਾਜਯਵਰਧਨ ਸਿੰਘ ਰਾਠੋੜ ਨੇ ਮਾਉਂਟ ਮਨੀਰੰਗ ਲਈ ਮਹਿਲਾ ਪਰਬਤਾਰੋਹੀ ਦਲ ਨੂੰ ਝੰਡੀ ਦਿਖਾ ਕੇ ਰਵਾਨਾ ਕੀਤਾ


    ਸੂਚਨਾ ਤੇ ਪ੍ਰਸਾਰਣ ਅਤੇ ਯੁਵਾ ਤੇ ਖੇਡ ਮਾਮਲੇ ਰਾਜ ਮੰਤਰੀ (ਸੁਤੰਤਰ ਚਾਰਜ), ਸ਼੍ਰੀ ਕਰਨਲ ਰਾਜਯਵਰਧਨ ਸਿੰਘ ਰਾਠੋੜ ਨੇ ਅੱਜ ਇੱਥੇ ਮਹਿਲਾ ਪਰਬਤਾਰੋਹੀ ਦਲ ਨੂੰ ਹਿਮਾਚਲ ਪ੍ਰਦੇਸ਼ ਦੇ ਮਾਉਂਟ ਮਨੀਰੰਗ (6593ਮੀਟਰ/21631 ਫੁੱਟ) ਅਭਿਆਨ ’ਤੇ ਝੰਡੀ ਦਿਖਾ ਕੇ ਰਵਾਨਾ ਕੀਤਾ। ਇਹ ਅਭਿਆਨ ਔਰਤਾਂ ਦੇ 1993 ਦੇ ਮਾਉਂਟ ਐਵਰੈਸਟ ਅਭਿਆਨ ਦੀ ਸਿਲਵਰ ਜੁਬਲੀ ਜਯੰਤੀ ਦੇ ਮੌਕੇ ’ਤੇ ਆਯੋਜਿਤ ਕੀਤਾ ਗਿਆ ਹੈ।


    ਕਰਨਲ ਰਾਠੋੜ ਨੇ ਮਹਿਲਾ ਪਰਬਤਾਰੋਹੀ ਦਲ ਨੂੰ ਮਨੀਰੰਗ ਅਭਿਆਨ ’ਤੇ ਭੇਜਣ ਲਈ ਭਾਰਤੀ ਪਰਬਤਾਰੋਹੀ ਫਾਉਂਡੇਸ਼ਨ ਦੇ ਯਤਨਾਂ ਦੀ ਸ਼ਲਾਘਾ ਕੀਤੀ। ਉਨ੍ਹਾਂ ਨੇ ਕਿਹਾ ਕਿ ਇਸ ਨਾਲ ਸਮਾਜ ਵਿੱਚ ਸੰਦੇਸ਼ ਗਿਆ ਹੈ ਕਿ ਜੇਕਰ ਮੌਕੇ ਦਿੱਤੇ ਜਾਣ ਤਾਂ ਲੜਕੀਆਂ ਵੀ ਚੁਣੌਤੀਆਂ ਦਾ ਸਾਹਮਣਾ ਕਰਕੇ ਆਪਣੀ ਪਹਿਚਾਣ ਬਣਾ ਸਕਦੀਆਂ ਹਨ। ਉਨ੍ਹਾਂ ਨੇ ਕਿਹਾ ਕਿ ਇਹ ਇਸ ਗੱਲ ਦਾ ਵੀ ਸੰਕੇਤ ਹੈ ਕਿ ਬੱਚਿਆਂ ਨੂੰ ਇਹ ਫੈਸਲਾ ਲੈਣ ਦਾ ਮੌਕਾ ਦਿੱਤਾ ਜਾਣਾ ਚਾਹੀਦਾ ਹੈ ਕਿ ਆਖ਼ਰ ਉਹ ਭਵਿੱਖ ਵਿੱਚ ਕੀ ਕਰਨਾ ਚਾਹੁੰਦੇ ਹਨ। ਕਰਨਲ ਰਾਠੋੜ ਨੇ ਕਿਹਾ ਕਿ ਪ੍ਰਧਾਨ ਮੰਤਰੀ ਇਹ ਕਹਿੰਦੇ ਰਹੇ ਹਨ ਕਿ ਜੋ ਖੇਡਾਂ ਵਿੱਚ ਹਿੱਸਾ ਲੈਂਦੇ ਹਨ ਉਹੀ ਫਲਦੇ-ਫੁਲਦੇ ਹਨ। ਉਨ੍ਹਾਂ ਨੇ ਕਿਹਾ ਕਿ ਮਾਉਂਟ ਮਨੀਰੰਗ ਅਭਿਆਨ ਦਲ ਵਿੱਚ ਸ਼ਾਮਲ ਲੜਕੀਆਂ ਵਿੱਚੋਂ ਕੁਝ ਅਜਿਹੇ ਰਾਜਾਂ ਤੋਂ ਵੀ ਹਨ ਜਿੱਥੇ ਨਾ ਪਰਬਤ ਹਨ ਅਤੇ ਨਾ ਹੀ ਬਰਫ਼ ਹੈ। ਇਹ ਚੁਣੌਤੀਆਂ ਨਾਲ ਨਿਪਟਣ ਦੀ ਲੜਕੀਆਂ ਦੀ ਦ੍ਰਿੜ ਇੱਛਾ ਸ਼ਕਤੀ ਨੂੰ ਦਰਸ਼ਾਉਂਦਾ ਹੈ। ਉਨ੍ਹਾਂ ਨੇ ਇਸ ਗੱਲ ’ਤੇ ਜ਼ੋਰ ਦਿੱਤਾ ਕਿ ਦੇਸ਼ ਵਿੱਚ ਸਾਹਸਿਕ ਖੇਡਾਂ ਨੂੰ ਹੁਲਾਰਾ ਦੇਣ ਲਈ ਜ਼ਿਆਦਾ ਵਿੱਤੀ ਮਦਦ ਦੀ ਜ਼ਰੂਰਤ ਹੈ।


    ਮਾਉਂਟ ਮਨੀਰੰਗ ਅਭਿਆਨ ’ਤੇ ਨਿਕਲੇ 19 ਮੈਂਬਰੀ ਪਰਬਤਾਰੋਹੀ ਦਲ ਦੀ ਅਗਵਾਈ ਪ੍ਰਸਿੱਧ ਪਰਬਤਾਰੋਹੀ ਸੁਸ਼੍ਰੀ ਬਿਮਲਾ ਨੇਗੀ ਕਰ ਰਹੀ ਹੈ। ਉਹ 1993 ਵਿੱਚ ਮਾਉਂਟ ਐਵਰੈਸਟ ਅਭਿਆਨ ’ਤੇ ਗਏ ਮਹਿਲਾ ਦਲ ਵਿੱਚ ਵੀ ਸ਼ਾਮਲ ਸੀ। ਮਾਉਂਟ ਮਨੀਰੰਗ ਅਭਿਆਨ ਦਲ ਵਿੱਚ ਉੱਤਰਾਖੰਡ, ਪੱਛਮੀ ਬੰਗਾਲ, ਸਿੱਕਮ, ਝਾਰਖੰਡ, ਮਹਾਰਾਸ਼ਟਰ, ਮੱਧ ਪ੍ਰਦੇਸ਼, ਹਰਿਆਣਾ, ਗੁਜਰਾਤ, ਮਣੀਪੁਰ ਅਤੇ ਹਿਮਾਚਲ ਪ੍ਰਦੇਸ਼ ਦੀਆਂ ਯੁਵਾ ਮਹਿਲਾ ਪਰਬਤਾਰੋਹੀਆਂ ਦੇ ਇਲਾਵਾ 1993 ਦੇ ਅਭਿਆਨ ਦਲ ਦੀਆਂ 9 ਮੈਂਬਰ ਵੀ ਸ਼ਾਮਲ ਹਨ। ਇਸ ਅਭਿਆਨ ਦਲ ਦੇ 24 ਅਗਸਤ ਨੂੰ ਮਾਉਂਟ ਮਨੀਰੰਗ ’ਤੇ ਪਹੁੰਚਣ ਦੀ ਸੰਭਾਵਨਾ ਹੈ।


    ਵਰ੍ਹੇ 1993 ਵਿੱਚ ਮਾਉਂਟ ਐਵਰੈਸਟ ਅਭਿਆਨ ’ਤੇ ਗਿਆ ਭਾਰਤ-ਨੇਪਾਲ ਪਰਬਤਾਰੋਹੀ ਦਲ ਭਾਰਤੀ ਪਰਬਤਾਰੋਹਣ ਫਾਊਂਡੇਸ਼ਨ ਵੱਲੋਂ ਭੇਜਿਆ ਗਿਆ ਪਹਿਲਾ ਮਹਿਲਾ ਪਰਬਤਾਰੋਹੀ ਦਲ ਸੀ। ਇਸ ਅਭਿਆਨ ਨੂੰ ਖੇਡ ਅਤੇ ਯੁਵਾ ਮਾਮਲਿਆਂ ਦੇ ਮੰਤਰਾਲੇ ਵੱਲੋਂ ਵਿੱਤੀ ਮਦਦ ਦਿੱਤੀ ਗਈ ਸੀ। ਇਸ 21 ਮੈਂਬਰੀ ਦਲ ਦੀ ਅਗਵਾਈ ਬਚੇਂਦਰੀ ਪਾਲ ( Ms. Bachendri Pal ) ਨੇ ਕੀਤੀ ਸੀ। ਅਭਿਆਨ ਦਲ ਨੇ ਕਈ ਵਿਸ਼ਵ ਰਿਕਾਰਡ ਬਣਾਏ ਸਨ, ਜਿਸ ਵਿੱਚ ਇੱਕ ਇਕੱਲੇ ਅਭਿਆਨ ਵਿੱਚ ਸਭ ਤੋਂ ਜ਼ਿਆਦਾ 18 ਲੋਕਾਂ ਦੇ ਮਾਉਂਟ ਐਵਰੈਸਟ ਨੂੰ ਫਤਿਹ ਕਰਨ ਅਤੇ ਇੱਕ ਹੀ ਦੇਸ਼ ਦੀਆਂ ਸਭ ਤੋਂ ਜ਼ਿਆਦਾ 6 ਮਹਿਲਾ ਪਰਬਤਾਰੋਹੀਆਂ ਦਾ ਮਾਉਂਟ ਐਵਰੈਸਟ ’ਤੇ ਪਹੁੰਚਣਾ ਸ਼ਾਮਲ ਸੀ।


    **

    
    
    (Release ID: 1541994) Visitor Counter : 2