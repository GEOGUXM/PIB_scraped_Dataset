      രാജ്യരക്ഷാ മന്ത്രാലയം

      കേരളത്തില്‍ വ്യോമസേന നടത്തിയ പ്രവര്‍ത്തനങ്ങള്‍
      Posted On: 21 AUG 2018 7:13PM by PIB Thiruvananthpuram


    കേരളത്തിന്റെ വിവിധ ഭാഗങ്ങളില്‍ ഉരുള്‍പൊട്ടലും പ്രളയവും തുടര്‍ന്നപ്പോള്‍ മാനുഷികമായ സഹായങ്ങള്‍ നല്‍കിയും ദുരന്ത നിവാരണ ദൗത്യത്തിലേര്‍പ്പെട്ടും ഇന്ത്യന്‍ വ്യോമസേന പ്രതിസന്ധിയോട് വളരെ പെട്ടെന്ന് തന്നെ പ്രതികരിച്ചു. പ്രളയ ബാധിതപ്രദേശങ്ങളില്‍ കുടുങ്ങിപ്പോയവരെ രക്ഷിക്കുന്നതിനുള്ള പ്രവര്‍ത്തികളിലാണ് ഇന്ത്യന്‍ വ്യോമസേന ശ്രദ്ധ കേന്ദ്രീകരിച്ചത്. സ്ത്രീകള്‍, കുട്ടികള്‍, മുതിര്‍ന്നവര്‍ എന്നിവരെയൊക്കെ മുങ്ങിക്കിടന്ന വീടുകളുടെ മുകളില്‍ നിന്ന് വ്യോമസേനയുടെ ഹെലികോപ്റ്ററിലേക്ക് എത്തിച്ചു. ഈ ദിവസം വരെ ഇന്ത്യന്‍ വ്യോമ സേന 663 പേരെ രക്ഷപ്പെടുത്തി. പ്രളയം ബാധിക്കപ്പെട്ട മേഖലകളില്‍ കുടുങ്ങിപ്പോയവര്‍ക്ക് ഭക്ഷണപൊതികളും വെള്ളവും ഐ.എ.എഫ് ഹെലികോപ്റ്ററുകള്‍ വഴി നല്‍കി. ദുരിതാശ്വാസക്യാമ്പുകളില്‍ വേണ്ട അവശ്യവസ്തുക്കള്‍ രാജ്യത്തിന്റെ വിവിധ കോണുകളില്‍ നിന്നും വിമാനങ്ങളിലൂടെ എത്തിക്കുന്നുണ്ട്.


    പ്രളയബാധിത മേഖലകളില്‍ നിന്നും വെള്ളം തിരിച്ചിറങ്ങാന്‍ തുടങ്ങിയ സാഹചര്യത്തില്‍, ഇന്ത്യന്‍ വ്യോമ സേന രക്ഷാപ്രവര്‍ത്തനങ്ങള്‍ കുറച്ച ശേഷം ദുരിതാശ്വാസപ്രവര്‍ത്തനങ്ങളില്‍ ശ്രദ്ധ കേന്ദ്രീകരിച്ചു. ഈ ദിനം വരെ 974 ടണ്‍ ദുരിതാശ്വാസ വസ്തുക്കള്‍ കേരളത്തിലേക്ക് എയര്‍ലിഫ്റ്റ് ചെയ്തിട്ടുണ്ട്. വൈദ്യസഹായം നല്‍കുന്നതിനായി ദക്ഷിണ വ്യോമ കമാന്‍ഡിന്റേയും ട്രെയിനിംഗ് കമാന്‍ഡിന്റേയും മെഡിക്കല്‍ ടീമുകളെ വിവിധ സ്ഥലങ്ങളില്‍ വിന്യസിച്ചിട്ടുമുണ്ട്. അതിന് പുറമെ വൈദ്യ സര്‍ജിക്കല്‍ സഹായം നല്‍കുന്നതിനായി ബാംഗ്ലൂരിലെ വ്യോമസേന കമാന്‍ഡന്റ് ആശുപത്രിയില്‍ നിന്നുള്ള നമ്പര്‍ 1 ദ്രുതകര്‍മ്മ മെഡിക്കല്‍ ടീമിനെ (ആര്‍.എ.എം.ടി) തിരുവനന്തപുരത്തേക്ക് എയര്‍ലിഫ്റ്റ് ചെയ്തിട്ടുമുണ്ട്. അതോടൊപ്പം വിവിധ മെഡിക്കല്‍ ക്യാമ്പുകളിലേക്ക് വിന്യസിക്കുന്നതിനായി 119 ഡോക്ടര്‍മാരെയും 63 ടണ്‍ മരുന്നുകളും മറ്റ് ഉപകരണങ്ങളും കൊച്ചിയിലേക്കും തിരുവനന്തപുരത്തേക്കും എയര്‍ലിഫ്റ്റ് ചെയ്തിട്ടുമുണ്ട്.


    

    
    (Release ID: 1543615) Visitor Counter : 363
    
    
      Read this release in: English