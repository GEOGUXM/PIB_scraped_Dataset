      PIB Headquarters

      'ജനാധിപത്യത്തിന്റെ ഉത്സവം' രാഷ്ട്രപതി ഉദ്ഘാടനം ചെയ്തു; രാഷ്ട്രീയ അക്രമ പ്രവണതകളെ സംവാദത്തിന്റെയും പരസ്പരം ഉള്‍ക്കൊള്ളലിന്റെയും സംസ്‌കാരം കൊണ്ട് നേരിടണമെന്ന് രാം നാഥ് കോവിന്ദ്
      Posted On: 06 AUG 2018 7:16PM by PIB Thiruvananthpuram


    കേരള നിയമസഭയുടെ വജ്രജൂബിലി ആഘോഷങ്ങളുടെ സമാപനമായി സംഘടിപ്പിച്ച 'ജനാധിപത്യത്തിന്റെ ഉത്സവം' (ഫെസ്റ്റിവല്‍ ഓണ്‍ ഡെമോക്രസി) രാഷ്ട്രപതി ശ്രീ. രാം നാഥ് കോവിന്ദ് തിരുവനന്തപുരത്ത് ഇന്ന് ഉദ്ഘാടനം ചെയ്തു.


    രാഷ്ട്രീയം, പൊതു ജീവിതം, ജനാധിപത്യത്തിന്റെ ഗുണനിലവാരം എന്നിവ ഒരു സമൂഹത്തിന് അത്യാവശ്യമായ ധര്‍മ്മ ചിന്തകളുടെ പ്രതിഫലനമാണെന്ന് രാഷ്ട്രപതി പറഞ്ഞു. കേരള നിയമസഭയിലെ ചര്‍ച്ചകള്‍, നിയമസഭ ചരിത്രപരമായി ഉയര്‍ത്തിപ്പിടിച്ച മാനുഷിക മൂല്യങ്ങള്‍, നിയമ നിര്‍മ്മാണങ്ങള്‍ എന്നിവ സംസ്ഥാനത്തിന്റെ പാരമ്പര്യത്തിനുനേരെ പിടിച്ച കണ്ണാടിയാണെന്ന് രാഷ്ട്രപതി അഭിപ്രായപ്പെട്ടു.


    മുന്‍ നൂറ്റാണ്ടുകളിലും കേരളത്തിന്റെ സാമൂഹിക ചട്ടക്കൂട് ചര്‍ച്ചകളും സംവാദങ്ങളും പ്രോത്സാഹിപ്പിച്ചിട്ടുണ്ടെന്ന് ശ്രീ. രാം നാഥ് കോവിന്ദ് പറഞ്ഞു. ആദി ശങ്കരാചാര്യര്‍, ശ്രീനാരായണഗുരു, അയ്യങ്കാളി എന്നീ ദീര്‍ഘവീക്ഷണമുള്ള പരിഷ്‌കര്‍ത്താക്കളുടെ മാര്‍ഗമായിരുന്നു അത്. കേരളത്തെ തങ്ങളുടെ ആദ്യ ഭവനമായി കരുതിയ ഹിന്ദുമതം, ജൂതമതം, ക്രിസ്തുമതം, ഇസ്ലാം, മറ്റ്‌വിഭാഗങ്ങള്‍ തുടങ്ങിയ മഹത്തായമതവിശ്വാസങ്ങളും ആത്മീയപാരമ്പര്യങ്ങളും പിന്‍തുടരുന്ന ജനങ്ങള്‍ തമ്മിലുള്ള ചര്‍ച്ചകള്‍ക്ക് വഴിവച്ചതിന്റെ പ്രചോദനം അതായിരുന്നു. ഒരു വ്യക്തിയ്ക്ക് ഇഷ്ടമുള്ള മതത്തില്‍ വിശ്വസിക്കുകയോ വിശ്വസിക്കാതിരിക്കുകയോ ചെയ്യാം. അതു പ്രധാനമല്ല. എന്നാല്‍ കേരളത്തിന്റെ ഡി.എന്‍.എയില്‍ ഇപ്പോഴും സംരക്ഷിക്കപ്പെടുന്ന വിദ്യാഭ്യാസത്തിന്റെ സംസ്‌കാരവും സംവാദവും പരസ്പരം അംഗീകരിക്കലുമാണ് പ്രധാനം. അത് പൊതു ജീവിതത്തിലും, നിയമസഭയിലും സംരക്ഷിക്കപ്പെടണമെന്ന് രാഷ്ട്രപതി പറഞ്ഞു.


    കേരള നിയമസഭയുടെ കഴിഞ്ഞ 60 വര്‍ഷത്തെ പ്രവര്‍ത്തനത്തെ പ്രശംസിച്ച രാഷ്ട്രപതി, സംസ്ഥാനത്തിന്റെ ചില മേഖലകളിലെ രാഷ്ട്രീയ സംഘട്ടനത്തെക്കുറിച്ച് പരാമര്‍ശിച്ചു. അത്തരം സംഭവങ്ങള്‍ ദൗര്‍ഭാഗ്യകരമാണെന്നും ഇത് സംസ്ഥാനത്തിന്റെയും സംസ്ഥാനത്തെ ജനങ്ങളുടേയും ഉജ്ജ്വലമായ പാരമ്പര്യത്തിന് നിരക്കുന്നതല്ലെന്നും രാഷ്ട്രപതി ചൂണ്ടിക്കാട്ടി. ഇത്തരം പ്രവൃത്തികള്‍ തടയാന്‍ എല്ലാ രാഷ്ട്രീയ സംഘടനകളും, വിവേകമുള്ള പൗരന്‍മാരും സാധ്യമായതെല്ലാം ചെയ്യണമെന്ന് രാഷ്ട്രപതി ആവശ്യപ്പെട്ടു. സംവാദങ്ങള്‍, വിസമ്മതങ്ങള്‍, അഭിപ്രായ വ്യത്യാസങ്ങള്‍ എന്നിവ സ്വീകാര്യവും സ്വാഗതം ചെയ്യപ്പെടേണ്ടതുമാണെന്നും പക്ഷേ അക്രമത്തിന് ഭരണഘടനയില്‍ സ്ഥാനമില്ലെന്നും രാഷ്ട്രപതി പറഞ്ഞു.


    AM MRL–310
    ***


    

    
    (Release ID: 1541857) Visitor Counter : 1