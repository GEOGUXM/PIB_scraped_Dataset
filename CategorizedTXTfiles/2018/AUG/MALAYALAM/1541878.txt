      PIB Headquarters

      രാഷ്ട്രപതി ഞായറാഴ്ച കേരളത്തിലെത്തും
      Posted On: 03 AUG 2018 6:32PM by PIB Thiruvananthpuram


    മൂന്ന് ദിവസത്തെ സംസ്ഥാന സന്ദര്‍ശനത്തിനായി രാഷ്ട്രപതി ശ്രീ. രാംനാഥ് കോവിന്ദ് ഞായറാഴ്ച കേരളത്തിലെത്തും. തിരുവനന്തപുരത്തും, കൊച്ചിയിലും, തൃശൂരും വിവിധ പരിപാടികളില്‍ പങ്കെടുക്കുന്ന രാഷ്ട്രപതി ഗുരുവായൂര്‍ ക്ഷേത്രവും സന്ദര്‍ശിക്കും.


    ഡല്‍ഹിയില്‍ നിന്ന് വ്യോമസേനയുടെ പ്രത്യേക വിമാനത്തില്‍ ഞായറാഴ്ച വൈകിട്ട് 6.35 ന് തിരുവനന്തപുരത്ത് എത്തുന്ന രാഷ്ട്രപതി അന്ന് രാത്രി രാജ്ഭവനില്‍ തങ്ങും. പിറ്റേന്ന് രാവിലെ 11 മണിക്ക് സംസ്ഥാന നിയമ സഭയുടെ വജ്ര ജൂബിലി ആഘോഷത്തിന് പരിസമാപ്തി കുറിച്ച് കൊണ്ടുള്ള ഫെസ്റ്റിവെല്‍ ഓഫ് ഡെമോക്രസി ഉദ്ഘാടനം ചെയ്യും. വൈകിട്ട് 5.30 ന് കൊച്ചിക്ക് പോകുന്ന രാഷ്ട്രപതി എറണാകുളത്തെ ഗവണ്‍മെന്റ് ഗസ്റ്റ് ഹൗസില്‍ താമസിക്കും. തിങ്കളാഴ്ച രാവിലെ 9 മണിക്ക് ബോള്‍ഗാട്ടി പാലസില്‍ കേരള ഹൈക്കോടതി ചീഫ് ജസ്റ്റിസിനും, ജഡ്ജിമാര്‍ക്കുമൊപ്പം പ്രഭാത ഭക്ഷണ സല്‍ക്കാരത്തില്‍ പങ്കെടുക്കും. തുടര്‍ന്ന് ഹെലികോപ്റ്ററില്‍ തൃശൂരിലേയ്ക്ക് പോകുന്ന രാഷ്ട്രപതി 11 മണിക്ക് സെന്റ് തോമസ് കോളേജിന്റെ ശതാബ്ധി ആഘോഷങ്ങള്‍ ഉദ്ഘാടനം ചെയ്യും. പിന്നീട് ഹെലികോപ്റ്റര്‍ മാര്‍ഗം ഗുരുവായൂരില്‍ എത്തുന്ന രാഷ്ട്രപതി ഉച്ചയ്ക്ക് 12.45 മുതല്‍ ഒരു മണി വരെ ഗുരുവായൂര്‍ ശ്രീകൃഷ്ണ ക്ഷേത്രത്തില്‍ ദര്‍ശനത്തിന് ശേഷം കൊച്ചിയില്‍ ഉച്ചതിരിഞ്ഞ് തിരിച്ചെത്തി 2.20 ന് ഡല്‍ഹിക്ക് മടങ്ങും.
    ND MRL–304
    ***


    

    
    (Release ID: 1541878) Visitor Counter : 1