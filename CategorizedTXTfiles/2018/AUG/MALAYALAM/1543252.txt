      PIB Headquarters

      പ്രധാനമന്ത്രി നാളെ കേരളത്തില്‍; പ്രളയബാധിത പ്രദേശങ്ങളില്‍ വ്യോമനിരീക്ഷണം നടത്തും
      Posted On: 16 AUG 2018 10:27PM by PIB Thiruvananthpuram


    പ്രളയബാധിത പ്രദേശങ്ങള്‍ സന്ദര്‍ശിച്ച് സ്ഥിതിഗതികള്‍ വിലയിരുത്താനായി പ്രധാനമന്ത്രി ശ്രീ. നരേന്ദ്ര മോദി നാളെ (17.08.2018) കേരളത്തിലെത്തും. കേന്ദ്ര ടൂറിസം സഹമന്ത്രി (സ്വതന്ത്ര ചുമതല) ശ്രീ. അല്‍ഫോണ്‍സ് കണ്ണന്താനം തിരുവനന്തപുരത്ത് വാര്‍ത്താസമ്മേളനത്തില്‍ അറിയിച്ചതാണിത്. അന്തരിച്ച മുന്‍ പ്രധാനമന്ത്രി ശ്രീ.അടല്‍ ബിഹാരി വാജ്‌പേയിയുടെ സംസ്‌കാര ചടങ്ങില്‍ പങ്കെടുത്തതിന് ശേഷം വൈകുന്നേരം തിരുവനന്തപുരത്താണ് പ്രധാനമന്ത്രി എത്തുക. മുഖ്യമന്ത്രി ശ്രീ. പിണറായി വിജയനുമായി കൂടിക്കാഴ്ച നടത്തുന്ന പ്രധാനമന്ത്രി ശനിയാഴ്ച പ്രളയബാധിത പ്രദേശങ്ങളില്‍ വ്യോമനിരീക്ഷണവും നടത്തും.
    ദുരിതാശ്വാസ പ്രവര്‍ത്തനത്തിനായി കേരളത്തിന് കൂടുതല്‍ കേന്ദ്രസേനയെ അനുവദിക്കുമെന്ന് ശ്രീ. അല്‍ഫോണ്‍സ് കണ്ണന്താനം അറിയിച്ചു. ബി.എസ്.എഫിന്റെ രണ്ടു യൂണിറ്റുകള്‍ കൂടി രക്ഷാപ്രവര്‍ത്തനത്തിറങ്ങും. കൂടുതല്‍ ദുരന്ത പ്രതികരണസേനയുമെത്തും. കേരളത്തിലെ സാഹചര്യം ഗുരുതരമാണെന്ന് വിലയിരുത്തിയ കേന്ദ്ര സഹമന്ത്രി ദുരന്തം നേരിടുന്നതിന് കേന്ദ്ര, സംസ്ഥാന ഗവണ്‍മെന്റുകള്‍ കൈകോര്‍ത്തു പ്രവര്‍ത്തിക്കുമെന്ന് വ്യക്തമാക്കി.
    നേരത്തേ പ്രളയക്കെടുതികള്‍ വിലയിരുത്താന്‍ മുഖ്യമന്ത്രിയുടെ അധ്യക്ഷതയില്‍ സെക്രട്ടേറിയറ്റില്‍ച്ചേര്‍ന്ന ഉന്നതതല യോഗത്തിലും ശ്രീ. അല്‍ഫോണ്‍സ് കണ്ണന്താനം പങ്കെടുത്തു.


    ചിത്രം: കേന്ദ്ര ടൂറിസം സഹമന്ത്രി (സ്വതന്ത്ര ചുമതല) ശ്രീ. അല്‍ഫോണ്‍സ് കണ്ണന്താനം തിരുവനന്തപുരത്ത് വാര്‍ത്താസമ്മേളനത്തില്‍ സംസാരിക്കുന്നു.
    

    
    (Release ID: 1543252) Visitor Counter : 1