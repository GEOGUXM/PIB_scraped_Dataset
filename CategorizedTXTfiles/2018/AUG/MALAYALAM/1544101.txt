      ആഭ്യന്തരകാര്യ മന്ത്രാലയം

      രക്തസാക്ഷികളായ കേന്ദ്ര സായുധ പോലീസ് സേനാംഗങ്ങളുടെ കുട്ടികള്‍ക്കുള്ള സ്‌കോളര്‍ഷിപ്പ് കേന്ദ്ര ആഭ്യന്തര മന്ത്രി വിതരണം ചെയ്തു
      Posted On: 27 AUG 2018 2:49PM by PIB Thiruvananthpuram


    രാജ്യ സേവനത്തിനിടെ ജീവന്‍ ബലിയര്‍പ്പിച്ച കേന്ദ്ര സായുധ പോലീസ് സേനകളിലെയും (സി.എ.പി.എഫ്) അസം റൈഫിള്‍സിലെയും സേനാംഗങ്ങളുടെ 19 സ്‌കൂള്‍ കുട്ടികള്‍ക്ക് കേന്ദ്ര ആഭ്യന്തര മന്ത്രി ശ്രീ. രാജ് നാഥ് സിംഗ് ന്യൂഡല്‍ഹിയില്‍ ഇന്ന് നടന്ന ചടങ്ങില്‍ സ്‌കോളര്‍ഷിപ്പ് തുകയ്ക്കുള്ള ചെക്കുകള്‍ വിതരണം ചെയ്തു.


    പദ്ധതിയുടെ സ്‌പോണ്‍സര്‍മാരായ സരോജിനി ദാമോദരന്‍ ഫൗണ്ടേഷന്‍ (എസ്.ഡി.എഫ്) ഇക്കൊല്ലം ഗുണഭോക്താക്കളായ 265 കുട്ടികള്‍ക്കുള്ള തുക ഡിജിറ്റല്‍ മാധ്യമത്തിലൂടെ കൈമാറിയിട്ടുണ്ട്. 2016 ല്‍ ആരംഭിച്ച പദ്ധതി പ്രകാരം ഒന്ന് മുതല്‍ നാല് വരെ ക്ലാസ്സുകളിലെ വിദ്യാര്‍ത്ഥികള്‍ക്ക് 6,000 രൂപയും, അഞ്ച് മുതല്‍ ഏഴ് വരെ ക്ലാസ്സുകളിലെ വിദ്യാര്‍ത്ഥികള്‍ക്ക് 9,000 രൂപയും, എട്ട് മുതല്‍ പന്ത്രണ്ടാം ക്ലാസ്സുവരെയുള്ള വിദ്യാര്‍ത്ഥികള്‍ക്ക് 12,000 രൂപയുമാണ് സ്‌കോളര്‍ഷിപ്പ് തുക.


    ചടങ്ങില്‍ സംസാരിക്കവെ ഈ ചുമതലയേറ്റെടുത്തതിന് ഫൗണ്ടേഷന്‍ മാനേജിംഗ് ട്രസ്റ്റി ശ്രീ. എസ്.ഡി. ഷിബുലാലിനെ കേന്ദ്ര ആഭ്യന്തര മന്ത്രി പ്രത്യേകമായി അഭിനന്ദിച്ചു. രാജ്യത്തിന് വേണ്ടി പരമോന്നത ത്യാഗം അനുഷ്ഠിച്ച കേന്ദ്ര പോലീസ് സേനാംഗങ്ങളോടുള്ള ആദരവിന്റെ പ്രതീകമാണ് ഇതെന്ന് ശ്രീ. രാജ് നാഥ് സിംഗ് പറഞ്ഞു.


    കേന്ദ്ര ആഭ്യന്തര മന്ത്രാലയത്തിലെയും, കേന്ദ്ര സായുധ പോലീസ് സേനയിലെയും മുതിര്‍ന്ന ഉദ്യോഗസ്ഥര്‍, എസ്.ഡി.എഫ് ഫൗണ്ടേഷന്‍ രക്ഷാധികാരി ശ്രീമതി കുമാരി ഷിബുലാല്‍, കേന്ദ്ര സായുധ സേനാംഗങ്ങളുടെ കുടുംബാംഗങ്ങള്‍ തുടങ്ങിയവര്‍ ചടങ്ങില്‍ സംബന്ധിച്ചു.


    ND/MRD

    
    
    (Release ID: 1544101) Visitor Counter : 20
    
    
      Read this release in: English , Marathi