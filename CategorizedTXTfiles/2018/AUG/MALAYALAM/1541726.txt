      PIB Headquarters

      രാഷ്ട്രപതിക്ക് തലസ്ഥാനത്ത് സ്‌നേഹോഷ്മള വരവേല്‍പ്പ്; ജനാധിപത്യത്തിന്റെ ഉത്സവം നാളെ ഉദ്ഘാടനം ചെയ്യും
      Posted On: 05 AUG 2018 7:10PM by PIB Thiruvananthpuram


    മൂന്ന് ദിവസത്തെ സംസ്ഥാന സന്ദര്‍ശനത്തിനെത്തിയ രാഷ്ട്രപതി ശ്രീ. രാംനാഥ് കോവിന്ദിന് വ്യോമസേനാ വിമാനത്താവളത്തില്‍ സ്‌നോഹോഷ്മള വരവേല്‍പ്പ് നല്‍കി. വ്യോമസേനയുടെ പ്രത്യേക വിമാനത്തില്‍ വൈകിട്ട് 4.30 ഓടെ എത്തിച്ചേര്‍ന്ന രാഷ്ട്രപതിയെ ഗവര്‍ണ്ണര്‍ ശ്രീ. ജസ്റ്റിസ് (റിട്ട) പി. സദാശിവം, മുഖ്യമന്ത്രി ശ്രീ. പിണറായി വിജയന്‍, നിയമസഭാ സ്പീക്കര്‍ ശ്രീ. പി. ശ്രീരാമകൃഷ്ണന്‍, ഡെപ്യൂട്ടി സ്പീക്കര്‍ ശ്രീ. വി.ശശി, മന്ത്രി ശ്രീ. കടകംപള്ളി സുരേന്ദ്രന്‍, മേയര്‍ ശ്രീ. വി കെ പ്രശാന്ത് എന്നിവര്‍ ചേര്‍ന്ന് സ്വീകരിച്ചു. രാഷ്ട്രപതി പിന്നീട് നേരെ രാജ്ഭവനിലേക്ക് പോയി. ഇന്ന് രാത്രി രാജ്ഭവനില്‍ തങ്ങുന്ന അദ്ദേഹം നാളെ (06 ആഗസ്റ്റ്) രാവിലെ 11 മണിക്ക് കേരള നിയമസഭയുടെ വജ്രജൂബിലി ആഘോഷങ്ങള്‍ക്ക് സമാപനം കുറിച്ചുകൊണ്ടുള്ള ജനാധിപത്യത്തിന്റെ ഉത്സവം ഉദ്ഘാടനം ചെയ്യും.

    വൈകുന്നേരം 5.30ന് പ്രത്യേകവിമാനത്തില്‍ കൊച്ചിയിലേക്ക് തിരിക്കുന്ന രാഷ്ട്രപതി രാത്രി എറണാകുളം ഗസ്റ്റ് ഹൗസില്‍ താമസിക്കും.
    ചൊവ്വാഴ്ച (ആഗസ്റ്റ് 7) രാവിലെ 9 മണിക്ക് ബോള്‍ഗാട്ടി പാലസില്‍ കേരള ഹൈക്കോടതി ചീഫ് ജസ്റ്റിസിനും, ജഡ്ജിമാര്‍ക്കുമൊപ്പം പ്രാതല്‍ കൂടിക്കാഴ്ചയില്‍ പങ്കെടുക്കും. തുടര്‍ന്ന്, രാവിലെ 10.10ന് ഹെലികോപ്റ്റര്‍ മുഖേന തൃശൂരിലേക്ക് തിരിക്കും.
    11 മണിക്ക് തൃശൂര്‍ സെന്റ് തോമസ് കോളേജിന്റെ സെന്റിനറി ആഘോഷങ്ങള്‍ രാഷ്ട്രപതി ഉദ്ഘാടനം ചെയ്യും. അവിടെ നിന്ന് ഉച്ചയ്ക്ക് 12.30ന് ഗുരുവായൂരിലെത്തും. ഗുരുവായൂര്‍ ക്ഷേത്രത്തിലും മമ്മിയൂര്‍ ശ്രീ മഹാദേവ ക്ഷേത്രത്തിലും ദര്‍ശനം നടത്തിയ ശേഷം ഉച്ചകഴിഞ്ഞ് 2.45ന് തിരികെ കൊച്ചിയിലെത്തി അവിടെനിന്ന് പ്രത്യേക വിമാനത്തില്‍ രാഷ്ട്രപതി ഡല്‍ഹിയിലേക്ക് തിരിക്കും.
    Nb: ചിത്രങ്ങള്‍ കൂടെച്ചേര്‍ക്കുന്നു.


    

    
    (Release ID: 1541726) Visitor Counter : 1