      ഉരുക്ക് മന്ത്രാലയം

      കേന്ദ്ര ഉരുക്ക് മന്ത്രാലയത്തിന്റെ പൊതുമേഖലാ സ്ഥാപനങ്ങള്‍ക്കുള്ള സ്‌പോര്‍ട്‌സ് നയം പ്രഖ്യാപിച്ചു
      Posted On: 27 AUG 2018 4:19PM by PIB Thiruvananthpuram


    കേന്ദ്ര ഉരുക്ക് മന്ത്രാലയത്തിന് കീഴിലുള്ള പൊതുമേഖലാ സ്ഥാപനങ്ങളുമായി ബന്ധപ്പെട്ട സ്‌പോര്‍ട്‌സ് നയം കേന്ദ്ര ഉരുക്ക് മന്ത്രി ചൗധരി ബീരേന്ദര്‍ സിംഗ് ന്യൂ ഡല്‍ഹിയില്‍ പ്രഖ്യാപിച്ചു. കായിക താരങ്ങളെ കണ്ടെത്തല്‍, അവര്‍ക്ക് സ്‌കോളര്‍ഷിപ്പ് നല്‍കല്‍, പരിശീലനം മുതലായവയ്ക്ക് തന്റെ മന്ത്രാലയത്തിന് കീഴിലുള്ള പൊതുമേഖലാ സ്ഥാപനങ്ങള്‍ പരമാവധി സഹായം നല്‍കുമെന്ന് അദ്ദേഹം പറഞ്ഞു. ഓരോ പൊതുമേഖല സ്ഥാപനവും തങ്ങളുടെ സാമ്പത്തിക ശേഷിക്ക് അനുസൃതമായി കായിക പ്രവര്‍ത്തനങ്ങള്‍ക്കായി നിശ്ചിത ബജറ്റ് അനുവദിക്കും. കമ്പനികളുടെ സാമൂഹിക പ്രതിബദ്ധതാ ഫണ്ടിന് പുറമെയായിരിക്കും ഇതെന്ന് അദ്ദേഹം വ്യക്തമാക്കി. ദേശീയ, അന്തര്‍ദേശീയ കായിക മത്സരങ്ങളുടെ സ്‌പോണ്‍സര്‍ഷിപ്പും പൊതുമേഖലാ സ്ഥാപനങ്ങള്‍ ഏറ്റെടുക്കുമെന്ന് കേന്ദ്ര ഉരുക്ക് മന്ത്രി അറിയിച്ചു. ഉരുക്ക് മന്ത്രാലയത്തിന് കീഴിലുള്ള എല്ലാ പൊതുമേഖലാ സ്ഥാപനങ്ങളും ഒരു കേന്ദ്ര സംഘടനയുണ്ടാക്കി അതിനെ ദേശീയ തലത്തിലുള്ള സ്‌പോര്‍ട്‌സ് അസോസിയേഷനുകള്‍, ഫെഡറേഷനുകള്‍, ഇന്ത്യന്‍ ഒളിമ്പിക് അസോസിയേഷന്‍, പാരാ ഒളിമ്പിക് ഫെഡറേഷന്‍ എന്നിവയുമായി അഫിലിയറ്റ് ചെയ്യും. മഹാരത്‌ന, നവരത്‌ന വിഭാഗങ്ങളില്‍പ്പെടുന്ന പൊതുമേഖലാ സ്ഥാപനങ്ങള്‍ കുറഞ്ഞത് ഏതെങ്കിലും ഒരു കായിക ഇനം തിരഞ്ഞെടുത്ത്, അടിസ്ഥാന സൗകര്യങ്ങളോട് കൂടിയ സ്‌പോര്‍ട്‌സ് അക്കാദമി സ്ഥാപിക്കുമെന്നും ചൗധരി ബീരേന്ദര്‍ സിംഗ് അറിയിച്ചു.

    ND/MRD

    
    
    (Release ID: 1544102) Visitor Counter : 24
    
    
      Read this release in: English , Urdu