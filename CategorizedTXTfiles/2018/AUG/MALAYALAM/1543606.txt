      ആരോഗ്യ, കുടുംബക്ഷേമ മന്ത്രാലയം

      കേരളത്തിലെ ദുരിതാശ്വാസ പ്രവര്‍ത്തനം വിലയിരുത്താന്‍ കേന്ദ്രമന്ത്രി ജെ.പി. നദ്ദ ഉന്നതതല യോഗം വിളിച്ചു
      Posted On: 21 AUG 2018 6:18PM by PIB Thiruvananthpuram


    കേരളത്തിലെ ദുരിതാശ്വാസ പ്രവര്‍ത്തനം വിലയിരുത്താന്‍ കേന്ദ്ര ആരോഗ്യ-കുടുംബക്ഷേമ മന്ത്രി ശീ. ജെ.പി.നദ്ദ ഉന്നതതല യോഗം വിളിച്ചുചേര്‍ത്തു. ആരോഗ്യ സഹമന്ത്രി ശ്രീ. അശ്വിനി കുമാര്‍ ചൗബേ, ആരോഗ്യ സെക്രട്ടറി ശ്രീമതി പ്രീതി സുദന്‍ എന്നിവരും എന്‍.സി.ഡി.സിയിലെയും ഡി.ജി.എച്ച്.എസിലെയും മുതിര്‍ന്ന ഉദ്യോഗസ്ഥരും പങ്കെടുത്തു. കേരളത്തിലെ സാഹചര്യം എല്ലാ ദിവസവും നിരീക്ഷിച്ചുവരികയാണെന്നും പ്രത്യേക ഹെല്‍ത്ത് ഓപ്പറേഷന്‍ സെന്റര്‍ പ്രവര്‍ത്തന സജ്ജമാക്കിയിട്ടുണ്ടെന്നും ശ്രീ. നദ്ദ വ്യക്തമാക്കി. ഇതുവരെ പകര്‍ച്ചവ്യാധികള്‍ റിപ്പോര്‍ട്ട് ചെയ്യപ്പെട്ടിട്ടില്ലെന്ന് അദ്ദേഹം കൂട്ടിച്ചേര്‍ത്തു. കേരള ആരോഗ്യമന്ത്രി ശ്രീമതി കെ.കെ.ശൈലജയുമായി ദിവസവും ആശയവിനിമയം നടത്തുന്നുണ്ടെന്നും കേരളത്തിലെ സാഹചര്യം വ്യക്തിപരമായി താന്‍ നിരീക്ഷിച്ചുവരുന്നുണ്ടെന്നും കേന്ദ്രമന്ത്രി അറിയിച്ചു. ആരോഗ്യ സെക്രട്ടറി നിത്യേന സംസ്ഥാനത്തെ ആരോഗ്യവകുപ്പ് ഉദ്യോഗസ്ഥരുമായി ബന്ധപ്പെടുകയും സാഹചര്യം വിലയിരുത്തുകയും ചെയ്യുന്നുണ്ട്.


    അടിയന്തര സാഹചര്യം കണക്കിലെടുത്ത് 65 മെട്രിക് ടണ്‍ അവശ്യമരുന്നുകള്‍ വ്യോമസേനാ വിമാനം വഴി തിരുവനന്തപുരത്ത് എത്തിച്ചിട്ടുണ്ട്. ഒരു കോടി ക്ലോറിന്‍ ഗുളികകള്‍ എത്തിച്ചുകഴിഞ്ഞു. ഒരു കോടി ക്ലോറിന്‍ ഗുളികകള്‍കൂടി അയച്ചിട്ടുണ്ട്. ആകെ ആവശ്യപ്പെട്ട നാലു കോടി ക്ലോറിന്‍ ഗുളികകളും ഘട്ടംഘട്ടമായി ലഭ്യമാക്കും. ആരോഗ്യമന്ത്രാലയം 20 മെട്രിക് ടണ്‍ ബ്ലീച്ചിങ് പൗഡര്‍ കൂടി അയയ്ക്കുന്നുണ്ട്. ഇതില്‍ 10 മെട്രിക് ടണ്‍ റോഡ് മാര്‍ഗം ഇന്നെത്തും. 10 മെട്രിക് ടണ്‍ നാളെയും കേരളത്തിലെത്തും. 40 മെട്രിക് ടണ്‍ ബ്ലീച്ചിങ് പൗഡര്‍ കൂടി സംഭരിച്ചുവരികയാണ്. അതും വൈകാതെ കേരളത്തില്‍ എത്തിക്കും.
    ദുരിതം ബാധിച്ച 12 ജില്ലകള്‍ക്കുമായി 12 പൊതുജനാരോഗ്യ സംഘങ്ങള്‍ രൂപീകരിച്ചിട്ടുണ്ട്. സംസ്ഥാന ഗവണ്‍മെന്റ് ആവശ്യപ്പെടുന്ന മുറയ്ക്ക് ഇവരെ വിന്യസിക്കും. 10 സ്‌പെഷ്യലിസ്റ്റ് വൈദ്യസംഘങ്ങളും രൂപീകരിക്കപ്പെട്ടിട്ടുണ്ട് (30 സ്‌പെഷ്യലിസ്റ്റുകളും 20 ജി.ഡി.എം.ഒമാരും). ഇതിനു പുറമെ, സംസ്ഥാന ഗവണ്‍മെന്റിന്റെ ആവശ്യമനുസരിച്ച് നിംഹാന്‍സില്‍നിന്നുള്ള സൈക്കോ-സോഷ്യല്‍ സംഘങ്ങളെയും അയയ്ക്കും.
    ജലജന്യ രോഗങ്ങളില്‍നിന്നു രക്ഷ നേടാനായി ദേശീയ രോഗ നിയന്ത്രണ കേന്ദ്രം (എന്‍.സി.ഡി.സി.) ആരോഗ്യസംബന്ധിയായ അറിവുകള്‍ പുറത്തുവിടുന്നുണ്ട്. സംസ്ഥാനത്തുള്ള സംവിധാനത്തിനു പിന്‍തുണയേകാന്‍ വിന്യസിക്കപ്പെടാന്‍ സജ്ജമാണ് എന്‍.സി.ഡി.സി.
    കര്‍ണാടകയിലെ കുടകില്‍ വെള്ളപ്പൊക്കം വര്‍ധിക്കുകയാണെന്നതിനാല്‍ ബാംഗ്ലൂരില്‍നിന്ന് ഒരു സംഘത്തെ കുടകു ജില്ലയിലേക്കും അയച്ചിട്ടുണ്ട്.


    ************************************************************

    
    
    (Release ID: 1543606) Visitor Counter : 57
    
    
      Read this release in: English , Bengali