      PIB Headquarters

      നാളികേര കൃഷി 1280 ഹെക്ടറില്‍ കൂടി വ്യാപിപ്പിക്കും ; 15 ലക്ഷം തെങ്ങിന്‍തൈകള്‍ ഉല്‍പ്പാദിപ്പിക്കും
      1.05 കോടി രൂപയുടെ കേര വൃക്ഷ ഇന്‍ഷ്വറന്‍സ് പദ്ധതിക്ക് അനുമതി

      Posted On: 01 AUG 2018 7:03PM by PIB Thiruvananthpuram

    2018-19 ല്‍ 193 കോടി രൂപയുടെ പദ്ധതികള്‍ നടപ്പിലാക്കാന്‍ ബംഗളൂരുവില്‍ ചേര്‍ന്ന നാളികേര വികസന ബോര്‍ഡിന്റെ 133-ാമത് ബോര്‍ഡ് യോഗം തീരുമാനിച്ചു. വടക്കു കിഴക്കന്‍ സംസ്ഥാനങ്ങളിലെ പ്രവര്‍ത്തനങ്ങള്‍ക്കായി മൊത്തം തുകയുടെ 10 ശതമാനം വകയിരുത്തിയിട്ടുണ്ട്. 16.6 ശതമാനം (32.038 കോടി രൂപ) പട്ടികജാതി ഉപപദ്ധതിക്കും 8.6 ശതമാനം (15 കോടി രൂപ) ഗിരിവര്‍ഗ്ഗ ഉപപദ്ധതിക്കും, 3 ശതമാനം അംഗപരിമിതര്‍ക്കുമായി നീക്കിവച്ചിട്ടുണ്ട്. നാളികേര ഉത്പാദനവും വിപണനവും കൂടുതല്‍ പ്രോത്സാഹിപ്പിക്കുന്നതിനായി നാളികേര ടെക്‌നോളജി മിഷന്റെ കീഴില്‍ 17 കോടി രൂപയും, മാര്‍ക്കറ്റിംഗ് വിഭാഗത്തിന് 4 കോടി രൂപയും, പ്രചാരണ വിജ്ഞാന വ്യാപന പ്രവര്‍ത്തനങ്ങള്‍ക്കായി 10 കോടിയും വകയിരുത്തിയിട്ടുണ്ട്.


    നാളികേര കൃഷി വിസ്തൃതി വ്യാപന പദ്ധതിയുടെ കീഴില്‍ നിലവിലുള്ള മാനദണ്ഡമനുസരിച്ച് 1280 ഹെക്ടര്‍ വിസ്തൃതി വ്യാപിപ്പിക്കാനും, കോക്കനട്ട് നഴ്‌സറി പദ്ധതിയ്ക്കു കീഴില്‍ 15 ലക്ഷം തെങ്ങിന്‍ തൈകള്‍ ഉത്പാദിപ്പിക്കുന്നതിനും തീരുമാനമായി. കേര വൃക്ഷ ഇന്‍ഷുറന്‍സ് പദ്ധതിക്കു കീഴില്‍ 10 സംസ്ഥാനങ്ങളിലായി 105 ലക്ഷം രൂപയുടെ ഇന്‍ഷുറന്‍സ് പരിരക്ഷയ്ക്കും അനുമതി നല്‍കി. വിജ്ഞാന വ്യാപന പ്രര്‍ത്തനങ്ങളുടെ ഭാഗമായി 250ല്‍പ്പരം സെമിനാറുകള്‍/ശില്‍പ്പശാലകള്‍ സംഘടിപ്പിക്കും. 175 ലക്ഷം രൂപയാണ് നൈപുണ്യവികസന പരിശീലന പരിപാടികള്‍ക്കായി വകയിരുത്തിയിട്ടുള്ളത്. ഇതിലൂടെ വിവിധ സംസ്ഥാനങ്ങളിലായി തെങ്ങിന്റെ ചങ്ങാതിക്കൂട്ടം, നീര ടെക്‌നീഷ്യന്‍, കരകൗശല പരിശീലനം തുടങ്ങിയ പരിശീലന പരിപാടികള്‍ സംഘടിപ്പിക്കും. രാജ്യത്തൊട്ടാകെ 112 ബാച്ചുകള്‍ക്കാണ് പരിശീലനം നല്‍കുക. ഏകദേശം 50ല്‍പ്പരം പ്രദര്‍ശന മേളകളില്‍ ബോര്‍ഡ് പങ്കെടുക്കും.
    കൂടാതെ ഈ സാമ്പത്തിക വര്‍ഷം രാജ്യത്തിനകത്തും പുറത്തും പങ്കെടുക്കാനുദ്ദേശിക്കുന്ന പ്രദര്‍ശന മേളകളില്‍ സംരംഭകര്‍ക്കും, നാളികേര ഉത്പാദക കമ്പനികള്‍ക്കും പങ്കെടുക്കുന്നതിനു വേണ്ട മാര്‍ഗ്ഗനിര്‍ദ്ദേശങ്ങള്‍ നല്‍കുന്നതിനും, ബയര്‍ സെല്ലര്‍ മീറ്റുകള്‍ മെട്രോ നഗരങ്ങളില്‍ സംഘടിപ്പിക്കുന്നതിനും, 40 കോക്കനട്ട് പോയിന്റുകള്‍ സ്ഥാപിക്കുന്നതിനു വേണ്ട അടിസ്ഥാന സൗകര്യങ്ങള്‍ ഏര്‍പ്പെടുത്താനും, കൃഷി കല്ല്യാണ്‍ അഭിയാന്‍ പദ്ധതിയുടെ കീഴില്‍ വിവിധ ജില്ലകളില്‍ ആസ്പിരേഷണല്‍ ഡിസ്ട്രിക്ട് പദ്ധതി (ത്വരിത വികസന പദ്ധതിയില്‍ ഉള്‍പ്പെടുത്തിയിട്ടുള്ള പിന്നോക്ക ജില്ലകള്‍) ആവിഷ്‌കരിച്ച് നടപ്പാക്കുവാനും ബോര്‍ഡ് യോഗം അംഗീകാരം നല്‍കി.


    നാളികേര വികസന ബോര്‍ഡ് ചെയര്‍മാന്‍ ഡോ. ബി. എന്‍. എസ്. മൂര്‍ത്തിയുടെ അദ്ധ്യക്ഷതയില്‍ ചേര്‍ന്ന യോഗത്തില്‍ വൈസ് ചെയര്‍മാന്‍ ശ്രീ. എം. ആര്‍. ശങ്കരനാരായന്‍ റെഡ്ഡി, അംഗങ്ങളായ ശ്രീ. കെ. കെ. രാഗേഷ് എം പി, സിപിസിആര്‍ഐ ഡയറക്ടര്‍ ഡോ. പി. ചൗഡപ്പ, പി. സി. മോഹനന്‍ മാസ്റ്റര്‍ (കേരളം), പി. ആര്‍. മുരളീധരന്‍ (കേരളം), എസ്. മോഹന്‍രാജ് (തമിഴ്‌നാട്), ഡോ. ബിശ്വനാഥ് രഥ് (ഒഡിഷ), ശ്രീ. സഞ്ജീവ് കുമാര്‍ സിംഗ് (ബീഹാര്‍), കര്‍ണ്ണാടക പ്രിന്‍സിപ്പല്‍ സെക്രട്ടറിയുടെ പ്രതിനിധിയായി ശ്രീമതി. കെ. എന്‍. രൂപശ്രീ, നാളികേര വികസന ബോര്‍ഡ് മുഖ്യ നാളികേര വികസന ഓഫീസര്‍ ശ്രീ. സരദിന്ദു ദാസ്, സെക്രട്ടറി ശ്രീ. ആര്‍. മധു തുടങ്ങിയവര്‍ പങ്കെടുത്തു.


    
    ND/MRL

    
    
    (Release ID: 1541258) Visitor Counter : 1