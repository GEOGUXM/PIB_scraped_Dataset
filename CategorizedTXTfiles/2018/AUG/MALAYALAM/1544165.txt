      PIB Headquarters

      ലോക നാളികേര ദിനാഘോഷം സെപ്തംബര്‍ 2ന്
      Posted On: 28 AUG 2018 5:55PM by PIB Thiruvananthpuram


    

    നാളികേര വികസന ബോര്‍ഡിന്റെയും ഛത്തീസ്ഗഢ് ഹോര്‍ട്ടികള്‍ച്ചര്‍ വിഭാഗത്തിന്റെയും സംയുക്ത ആഭിമുഖ്യത്തില്‍ സംഘടിപ്പിക്കുന്ന 20-ാമത് ലോക നാളികേര ദിനാഘോഷം ഛത്തീസ്ഗഢിലെ റായ്പൂരിലെഇന്ദിര ഗാന്ധി കൃഷി വിശ്വവിദ്യാലയില്‍ കേന്ദ്ര കൃഷി, കര്‍ഷക ക്ഷേമ മന്ത്രി ശ്രീ.രാധാ മോഹന്‍ സിംങ് ഉദ്ഘാടനം ചെയ്യും. ഛത്തീസ്ഗഢ് കൃഷിമന്ത്രി ശ്രീ. ബ്രിജ്‌മോഹന്‍ അഗ്രവാള്‍ ചടങ്ങില്‍ അദ്ധ്യക്ഷത വഹിക്കും. 'നാളികേരം ആരോഗ്യത്തിനും സമ്പത്തിനും സൗഖ്യത്തിനും' എന്നതാണ് ഈ വര്‍ഷത്തെ നാളികേരദിനത്തിന്റെ പ്രമേയം. ഏഷ്യന്‍ പസഫിക് കോക്കനട്ട് കമ്മ്യൂണിറ്റി (APCC)യുടെ സ്ഥാപകദിനമായ സെപ്റ്റംബര്‍ 2 നെ അനുസ്മരിച്ചാണ് എപിസിസിയിലെ അംഗരാജ്യങ്ങള്‍ഈ ദിനം ലോകനാളികേരദിനമായി ആചരിക്കുന്നത്. ഇന്തോനേഷ്യയിലെ ജക്കാര്‍ത്ത ആസ്ഥാനമായി 1969 ല്‍ സ്ഥാപിതമായ എപിസിസി, നാളികേര വികസനപ്രവര്‍ത്തനങ്ങളിലൂടെ അംഗരാജ്യങ്ങളുടെ സാമ്പത്തിക സുസ്ഥിരതയാണ് ലക്ഷ്യം വെക്കുന്നത്.


    റായ്പൂര്‍ ലോക്‌സഭാംഗം ശ്രീ. രമേശ് ബെയ്‌സ്; ബസ്തര്‍ ലോക്‌സഭാംഗം ശ്രീ. ദിനേശ് കശ്യപ്; ദര്‍സീവാ നിയമസഭാഗം ശ്രീ. ദേവ്ജി ഭായ് പട്ടേല്‍; കേന്ദ്ര കൃഷി, സഹകരണ, കര്‍ഷകക്ഷേമ വകുപ്പ് സെക്രട്ടറി ശ്രീ. എസ്. കെ. പട്‌നായിക്, ഐഎഎസ്; കേന്ദ്ര കൃഷി, സഹകരണ, കര്‍ഷകക്ഷേമ വകുപ്പ് അഡീഷണല്‍ സെക്രട്ടറി ഡോ. സുനില്‍ കുമാര്‍ കുജുര്‍ ഐഎഎസ് തുടങ്ങിയവര്‍ ചടങ്ങില്‍ പങ്കെടുക്കും. നാളികേര വികസന ബോര്‍ഡ് ചെയര്‍മാന്‍ ഡോ.രാജു നാരായണ സ്വാമി ഐഎഎസ് സ്വാഗതവും ഛത്തീസ്ഗഢ് ഹോര്‍ട്ടികള്‍ച്ചര്‍ ഡയറക്ടര്‍ ശ്രീ. നരേന്ദ്ര കുമാര്‍ പാണ്‌ഡെ ഐഎഫ്എസ് കൃതജ്ഞതയും രേഖപ്പെടുത്തും.


    രാജ്യത്തിന്റെ വിവിധ ഭാഗങ്ങളില്‍ നിന്നെത്തുന്ന 500 കേരകര്‍ഷകര്‍ ഈ വര്‍ഷത്തെ നാളികേര ദിനാഘോഷ പരിപാടിയില്‍ പങ്കെടുക്കും. ബോര്‍ഡിനു കീഴിലുള്ള കേരോത്പാദക കമ്പനികളേയും, കേരാധിഷ്ഠിത മൂല്യവര്‍ദ്ധിത ഉല്‍പ്പന്നങ്ങളുടെ നിര്‍മ്മാതാക്കളേയും, കേര കരകൗശല നിര്‍മ്മാതാക്കളേയും പങ്കെടുപ്പിച്ചുകൊണ്ടുളള പ്രദര്‍ശന വിപണനമേളയും നാളികേര ദിനത്തോടനു ബന്ധിച്ച് നടത്തും. ഉദ്ഘാടനത്തിനുശേഷം പ്രമേയാധിഷ്ഠിത വിഷയങ്ങളെ സംബന്ധിച്ച് വിദഗ്ദര്‍ ക്ലാസ്സുകളെടുക്കും. സിപിസിആര്‍ഐ ഡയറക്ടര്‍ ഡോ.പി. ചൗഡപ്പ തദവസരത്തില്‍ അധ്യക്ഷത വഹിക്കും.


    12 ജില്ലകളിലായി 1561 ഹെക്ടര്‍ വിസ്തൃതിയില്‍ 126.17 ലക്ഷം നാളികേരമാണ് തെങ്ങു കൃഷിയുള്ള ഛത്തീസ്ഗഢില്‍ ഉത്പ്പാദിപ്പിക്കുന്നത്. മൊത്തം വിസ്തൃതിയുടെ 81.61 ശതമാനവും 93.32 ശതമാനം നാളികേര ഉല്‍പാദനവും കൊണ്ടഗണ്‍, ജഗദല്‍പൂര്‍, ദംതാരി, കാന്‍കര്‍ എന്നീ ജില്ലകളിലാണ്. കൃഷി വികസിപ്പിക്കുന്നതിനും മൂല്യ വര്‍ദ്ധിത ഉല്‍പന്നങ്ങള്‍ പ്രചരിപ്പിക്കുന്നതിനും വിപണനം മെച്ചപ്പെടുത്തുന്നതിനുമായി കഴിഞ്ഞ 3 വര്‍ഷങ്ങളിലായി 91.38 ലക്ഷം രൂപയാണ് നാളികേര വികസന ബോര്‍ഡ് ധനസഹായമായി നല്‍കിയിട്ടുള്ളത്. കൊണ്ടഗണില്‍ 100 ഏക്കര്‍ വിസ്തൃതിയുള്ള വിത്തുല്‍പ്പാദന പ്രദര്‍ശന തോട്ടവും സ്ഥാപിച്ചിട്ടുണ്ട്. ലിച്ചി, മാവ്, നാരങ്ങ, കുരുമുളക്, കൊക്കോ, കാപ്പി എന്നിവയുടെ ഇടവിള കൃഷി, രോഗ കീടബാധയേറ്റ തെങ്ങുകളുടെ പരിചരണം മുതലായവ തോട്ടത്തില്‍ പ്രദര്‍ശിപ്പിച്ചിട്ടുണ്ട്. കൂടാതെ ഗുണമേന്മയുള്ള തെങ്ങിന്‍ തൈകള്‍ ഉത്പാദിപ്പിക്കുകയും ചെയ്യുന്നു. വിവിധ ജില്ലകളിലായി കൂടുതല്‍ വിസ്തൃതി വ്യാപന പദ്ധതികള്‍ ബോര്‍ഡ് വിഭാവനം ചെയ്യുന്നുണ്ട്.
    NS/MRL

    
    
    (Release ID: 1544165) Visitor Counter : 2