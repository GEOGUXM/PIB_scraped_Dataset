      PIB Headquarters

      ദുരിതാശ്വാസ പ്രവര്‍ത്തനങ്ങള്‍ നടത്തി
      Posted On: 21 AUG 2018 7:02PM by PIB Thiruvananthpuram


    കേന്ദ്ര വാര്‍ത്ത‍ വിതരണ പ്രക്ഷേപണ മന്ത്രാലയത്തിനു കീഴിലുള്ള ഫീല്‍ഡ് ഔട്ട്‌റീച്ച് ബ്യുറോ (FOB) എറണാകുളവും കേരള ഹൈക്കോടതി അഡ്വക്കേറ്റ്സ് അസോസിയേഷനും സംയുക്തമായി എറണാകുളം ജില്ലയിലെ ദുരിതാശ്വാസ ക്യാമ്പുകള്‍ സന്ദര്‍ശിക്കുകയും ഭക്ഷണം, വെള്ളം, ക്ലീനിങ്ങിനു ആവശ്യമായ വസ്തുക്കള്‍ തുടങ്ങിയ അവശ്യസാധനങ്ങള്‍ ക്യാമ്പുകളില്‍ വിതരണം ചെയ്യുകയും ചെയ്തു.


    എറണാകുളം ജില്ലയില്‍ പ്രളയം ഏറ്റവും ദുരന്തം വിതച്ച പറവൂര്‍, പാറക്കടവ്, വൈപ്പിന്‍ എന്നീ ബ്ലോക്കുകളിലെ ദുരിതാശ്വാസ ക്യാമ്പുകള്‍ ആണ് ഇന്ന് സന്ദര്‍ശിച്ചത്. ഈ പ്രദേശങ്ങളില്‍ വെള്ളം ഇറങ്ങിയെങ്കിലും വെള്ളം കയറിയ വീടുകളെല്ലാം ചെളിയും മറ്റും കയറി അതിശോചനീയമായ അവസ്ഥയിലാണ് നിലകൊള്ളുന്നത്‌.കന്നുകാലികള്‍ ചത്ത നിലയിലും വീട്ടുപകരണങ്ങളെല്ലാം നശിച്ച നിലയിലും ഈ പ്രദേശങ്ങളില്‍ ചിന്നിച്ചിതറി കിടക്കുന്ന കാഴ്ച അതിദാരുണമാണ്. എല്ലാം നഷ്ടപ്പെട്ട ഈ പ്രദേശവാസികള്‍ക്ക് തിരിച്ചു തങ്ങളുടെ വീടുകളിലെത്തി താമസം തുടങ്ങുക എന്നത് വളരെ ശ്രമകരവും സമയം എടുക്കുന്നതുമായ ഒരു പ്രക്രിയയായിരിക്കും. ക്യാമ്പുകളില്‍ ഇവര്‍ക്ക് ഇനിയും മൂന്നു-നാല് ദിവസങ്ങളോളം തങ്ങേണ്ടി വരുന്ന സ്ഥിതിയാണ് നിലവിലുള്ളത്. ഇവര്‍ക്ക് ഇപ്പോള്‍ അവശ്യം വേണ്ടത് ബ്ലീച്ചിംഗ് പൗഡര്‍, കൈ-കാലുറകള്‍, ലോഷന്‍ തുടങ്ങിയ ശുചീകരണ വസ്തുക്കളാണ്. ഈ പ്രദേശങ്ങള്‍ സന്ദര്‍ശിക്കുന്നതിനും സാധന സാമഗ്രികള്‍ വിതരണം ചെയ്യുന്നതിനുമായി FOB ഉദ്യോഗസ്ഥരോടൊപ്പം ഹൈക്കോടതി അഡ്വക്കേറ്റ്സ് അസ്സോസിയേഷന്‍ അംഗം അഡ്വക്കേറ്റ് കെ. ലക്ഷ്മിറാണിയും സംഘവും കൂടെ ഉണ്ടായിരുന്നു. കഴിഞ്ഞ രണ്ടു ദിവസങ്ങളിലായി FOB ഉദ്യോഗസ്ഥര്‍ ആലപ്പുഴ ജില്ലയിലെ കുട്ടനാട് ദുരിതാശ്വാസ ക്യാമ്പും എറണാകുളം ജില്ലയിലെ ആറ്റുപുറം ക്യാമ്പും സന്ദര്‍ശിച്ചു.

    
    
    (Release ID: 1543638) Visitor Counter : 3