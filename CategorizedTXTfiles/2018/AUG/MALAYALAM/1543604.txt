      ആഭ്യന്തരകാര്യ മന്ത്രാലയം

      പ്രളയം: കേരളത്തിനു കേന്ദ്രം 600 കോടി രൂപയുടെ സഹായം കൈമാറി
      Posted On: 21 AUG 2018 6:49PM by PIB Thiruvananthpuram


    പ്രളയം നിമിത്തമുള്ള നാശനഷ്ടങ്ങൾ നേരിടാൻ സാമ്പത്തിക സഹായമായി പ്രധാനമന്ത്രി ശ്രീ. നരേന്ദ്ര മോദി പ്രഖ്യാപിച്ച 500 കോടി രൂപയും ആഭ്യന്തര മന്ത്രി ശ്രീ. രാജ്‌നാഥ് സിങ് പ്രഖ്യാപിച്ച 100 കോടി രൂപയും ഇന്നു കേരള ഗവൺമെന്റിനു കൈമാറി.
    സംസ്ഥാനത്തെ രക്ഷാപ്രവർത്തനവും ദുരിതാശ്വാസ പ്രവർത്തനവും വിലയിരുത്താൻ ദേശീയ ക്രൈസിസ് മാനേജ്‌മെന്റ് കമ്മിറ്റി (എൻ.സി.എം.സി.) തുടർച്ചയായി ആറാം ദിവസവും യോഗം ചേർന്നു. ക്യാബിനറ്റ് സെക്രട്ടറി ശ്രീ. പി.കെ.സിൻഹയുടെ അധ്യക്ഷതയിലായിരുന്നു യോഗം. വെള്ളത്താൽ ചുറ്റപ്പെട്ട് ഒറ്റപ്പെട്ടുകഴിയുന്ന ഏതാനും കേന്ദ്രങ്ങൾകൂടി ഉണ്ടെങ്കിലും പ്രളയബാധിത മേഖലയിലെ സ്ഥിതി അതിവേഗം മെച്ചപ്പെട്ടുവരികയാണെന്നു യോഗത്തിൽ വീഡിയോ കോൺഫറൻസിലൂടെ പങ്കെടുത്ത കേരള ചീഫ് സെക്രട്ടറി അറിയിച്ചു. വെള്ളം അതിവേഗം താഴുന്നുണ്ട്.
    സംസ്ഥാന ഗവൺമെന്റിന്റെ അഭ്യർഥന മാനിച്ച് ഭക്ഷ്യ, പൊതുവിതരണ വകുപ്പ് 89,540 മെട്രിക് ടൺ അരി കൂടി അനുവദിച്ചിട്ടുണ്ട്.
    നേരത്തേ ലഭ്യമാക്കിയ 100 മെട്രിക് ടൺ പയറിനങ്ങൾക്കു പുറമെ, ഉപഭോക്തൃകാര്യ മന്ത്രാലയം കൂടുതൽ ചെറുപയറും തൂവരയും ലഭ്യമാക്കും.
    കേരള മുഖ്യമന്ത്രിയുടെ ദുരിതാശ്വാസ നിധിയിലേക്കു പൊതുമേഖലാ എണ്ണ വിപണന കമ്പനികൾ 25 കോടി രൂപ സംഭാവന ചെയ്തു. പെട്രോളിയം, പ്രകൃതിവാതക മന്ത്രാലയം പാചകവാതക വിതരണത്തിനായി പ്രളയബാധിത മേഖലയിൽ കൂടുതൽ കേന്ദ്രങ്ങൾ ആരംഭിച്ചിട്ടുണ്ട്. പാചകവാതക സിലിണ്ടറുകൾ കടത്താൻ അംഗീകാരമില്ലാത്ത വാഹനങ്ങളിൽ സിലിണ്ടറുകൾ കടത്തുന്നതിനായി സംസ്ഥാന ഗവൺമെന്റുമായി ചേർന്ന് അനുമതി നൽകുകയും ചെയ്തു. മന്ത്രാലയം 3.2 ലക്ഷം പാചകവാതക സിലിണ്ടറുകളും 2.2 ലക്ഷം റെഗുലേറ്ററുകളും ലഭ്യമാക്കിയിട്ടുണ്ട്.
    2.7 ലക്ഷം കുപ്പിവെള്ളത്തിനു പുറമേ, റയിൽവേ 24 ലക്ഷം ലിറ്റർ കുടിവെള്ളവും എത്തിച്ചു. 14 ലക്ഷം ലിറ്റർ വെള്ളംകൂടി എറണാകുളത്ത് എത്തിച്ചിട്ടുണ്ട്. ബെഡ്ഷീറ്റുകളും പുതപ്പുകളും ലഭ്യമാക്കാൻ റെയിൽവേ സജ്ജീകരണം ഒരുക്കിയിട്ടുണ്ട്. എല്ലാ മേഖലയിലും ട്രെയിൻ ഗതാഗതം പുനരാരംഭിച്ചു. വിവിധ സംസ്ഥാനങ്ങളിൽനിന്നു ദുരിതാശ്വാസത്തിനായി അയക്കുന്ന വസ്തുക്കൾ റെയിൽവേ സൗജന്യാമായാണു കേരളത്തിൽ എത്തിക്കുന്നത്.
    പ്രശ്‌നബാധിത മേഖലകളിലെല്ലാം വൈദ്യുതിവിതരണം പുനഃസ്ഥാപിക്കാൻ കർമപദ്ധതി തയ്യാറാക്കിയിട്ടുണ്ട്. 94 ശതമാനം ടെലികോം ടവറുകളും പ്രവർത്തനക്ഷമമായി. ടെലിഫോൺ എക്‌സ്‌ചേഞ്ചുകളിൽ വൈദ്യുതിയെത്തിക്കുന്നതിനു മുൻഗണന നൽകിവരുന്നുണ്ട്.
    നേരത്തേ വിതരണം ചെയ്ത ഒരു കോടി ക്ലോറിൻ ഗുളികകൾക്കു പുറമേ മൂന്നു കോടി എണ്ണംകൂടി ആരോഗ്യമന്ത്രാലയം വിതരണം ചെയ്യും. 30 ടൺ ബ്ലീച്ചിങ് പൗഡറും 1.76 ലക്ഷം സാനിറ്ററി പാഡുകളും അയച്ചുകഴിഞ്ഞു. വരുംദിവസങ്ങളിൽ കൂടുതൽ ലഭ്യമാക്കും. ഇതുവരെ പകർച്ചവ്യാധികളൊന്നും പൊട്ടിപ്പുറപ്പെട്ടിട്ടില്ല.
    സംസ്ഥാന ഗവൺമെന്റ് ആവശ്യപ്പെടുന്നതിനനുസരിച്ച് അവശ്യ സുഗന്ധദ്രവ്യങ്ങളും ഉപ്പും ചായയും കാപ്പിയും ഭക്ഷ്യസംസ്‌കരണമന്ത്രാലയം എത്തിക്കുന്നുണ്ട്.
    കേരളത്തിലെ ദുരിതാശ്വാസ പ്രവർത്തനത്തിന് ഇറക്കുമതി വഴി ലഭിക്കുന്ന വസ്തുക്കൾക്കു കസ്റ്റംസ് തീരുവയും ഐ.ജി.എസ്.ടിയും ഒഴിവാക്കാൻ ധനമന്ത്രാലയം തീരുമാനം കൈക്കൊണ്ടിട്ടുണ്ട്.
    രക്ഷാപ്രവർത്തനങ്ങൾ അവസാനിച്ചുകൊണ്ടിരിക്കുന്ന സാഹചര്യത്തിൽ സംസ്ഥാന ഭരണകൂടം പ്രതിരോധ സേനയെയും ദുരന്ത നിവാരണ സേനയെയും തിരിച്ചയച്ചു തുടങ്ങി.
    ആരോഗ്യം, ടെലികോം, ഉപഭോക്തൃകാര്യം, ഭക്ഷ്യ-പൊതുവിതരണം, ഊർജം, പെട്രോളിയവും പ്രകൃതിവാതകവും, വാണിജ്യം, ടെക്‌സ്റ്റൈൽസ് മന്ത്രാലയങ്ങളുടേത് ഉൾപ്പെടെയുള്ള സെക്രട്ടറിമാരും പ്രതിരോധ സേനകൾ, ആഭ്യന്തര മന്ത്രാലയം, ദേശീയ ദുരന്ത നിവാരണ അതോറിറ്റി എന്നിവയിലെ മുതിർന്ന ഉദ്യോഗസ്ഥരും യോഗത്തിൽ സംബന്ധിച്ചു

    
    
    (Release ID: 1543604) Visitor Counter : 74
    
    
      Read this release in: English