      PIB Headquarters

      પ્રધાનમંત્રી શ્રી નરેન્દ્ર મોદી પહેલી સપ્ટેમ્બરે ઈન્ડિયા પોસ્ટ પેમેન્ટ બેંકનો દેશવ્યાપી પ્રારંભ કરાવશે.
      મુખ્યમંત્રી શ્રી વિજય રૂપાણી અમદાવાદથી રાજ્યકક્ષાએ શુભારંભ કરાવશે
      
      ગુજરાતમાં 32 શાખાઓ અને 8900 એક્સેસ પોઈન્ટનો શુભારંભ કરાશે.
      Posted On: 30 AUG 2018 5:46PM by PIB Ahmedabad


    અમદાવાદ, 30 -08-2018


    બેન્કિંગ સેવાઓથી વંચિત રહી ગયેલા છેવાડાના માણસ સુધી, બેન્કીંગ સેવાઓને પહોંચાડવાના ઉદ્દેશ સાથે પ્રધાનમંત્રી શ્રી નરેન્દ્ર મોદી પહેલી સપ્ટેમ્બરે નવી દિલ્હીથી ઈન્ડીયા પોસ્ટ પેમેન્ટ બેંકની 650 શાખાઓ અને 1.55 લાખ એક્સેસ પોઈન્ટનો શુભારંભ કરાવશે. ગુજરાત કક્ષાનો શુભારંભ મુખ્યમંત્રી શ્રી વિજય રૂપાણી અમદાવાદથી કરાવશે. ગુજરાતમાં ઈન્ડિયા પોસ્ટ પેમેન્ટ બેંકની 32 શાખાઓ અને પોસ્ટ ઓફિસોમાં લગભગ 8900 એક્સેસ પોઈન્ટ કાર્યરત કરવામાં આવશે, એમ ગુજરાતના ચીફ પોસ્ટ માસ્ટર જનરલ શ્રી ગૌતમ ભટ્ટાચાર્યએ અમદાવાદ ખાતે પત્રકારોને જણાવ્યું હતું. તેમણે વધુમાં જણાવ્યું હતું કે 7000 થી વધુ ગ્રામીણ ડાક સેવક (જીડીએસ) અને 4000 ટપાલી પણ ગ્રામીણ અને શહેરી વિસ્તારના નાગરિકોને આ સેવાઓ ઘર-આંગણે પ્રદાન કરશે.


    પૃષ્ઠભૂમિઃ


    ગ્રામીણ અને અર્ધ-શહેરી વિસ્તારોમાં ડિજિટલ ચૂકવણીની સેવાઓને પ્રોત્સાહન આપવા, પોસ્ટ વિભાગ, સંચાર મંત્રાલય, ભારત સરકાર ઈન્ડિયા પોસ્ટ પેમેન્ટ્સ બેંક (આઈપીપીબી)ની શરૂઆત કરી રહ્યું છે. ઈન્ડિયા પોસ્ટ પેમેન્ટેસ બેંક (આઈપીપીબી) માત્ર ભારત સરકારના દરેક નાગરિકને આર્થિક રીતે સાંકળવાના ધ્યેયને આગળ વધારવાની સાથોસાથ ડિજીટલ સેવાઓનો ઉપયોગ કરવા માટે ભારતીય નાગરિકોની ક્ષમતામાં પણ વધારો કરશે.


    ઈન્ડિયા પોસ્ટ પેમેન્ટ બેંક (આઈપીપીબી) ટેકનોલોજીના સઘન મૂલ્યો ઉમેરેલી બેન્કિંગ સેવાઓ જેવી કે એસએમએસ બેન્કિંગ, આરટીજીએસ, આઈએમપીએસ, ઈ-કેવાયસી, ડિજિટલ ખાતાઓ વગેરે ન્યૂનત્તમ ખર્ચે પૂરી પાડશે. આ સેવાઓ ખાસ કરીને નાના અને મધ્યમ ઉદ્યોગો, વિદ્યાર્થીઓ, ખેડૂતો સ્થળાંતર કામદારો, વરિષ્ઠ નાગરિકો અને અનેક કુટુંબોને આવરી લઈને શરૂ કરેલ છે. ઈન્ડિયા પોસ્ટ પેમેન્ટ બેંક (આઈપીપીબી)ની શરૂઆતમાં નાગરિકો અને નાના વેપારીઓના લાભાર્થે બચત ખાતુ તેમજ ચાલુ ખાતાની સેવાઓ ઉપલબ્ધ કરાવશે. આઈપીપીબી દ્વારા ખાસ કરીને ગ્રામીણ વિસ્તારોમાં ડિજિટલ ચૂકવણીની નાણાકીય સાક્ષરતા અને નાણાકીય જાગૃતતાને પ્રોત્સાહન અપાશે.


    NP/J.Khunt/GP ક્રમાંક : 326

    
    
    (Release ID: 1544549) Visitor Counter : 12