      ಪ್ರಧಾನ ಮಂತ್ರಿಯವರ ಕಛೇರಿ

      ಭಾರತದ ಪ್ರಧಾನಿಯವರ ಸ್ವೀಡನ್ ಭೇಟಿ (16-17 ಏಪ್ರಿಲ್ 2018)
      Posted On: 17 APR 2018 11:03PM by PIB Bengaluru


    ಭಾರತದ ಪ್ರಧಾನಿಯವರ ಸ್ವೀಡನ್ ಭೇಟಿ (16-17 ಏಪ್ರಿಲ್ 2018)

    ಸ್ವೀಡನ್ ಪ್ರಧಾನಮಂತ್ರಿ ಸ್ಟೀಫೆನ್ ಲಾಫ್ವೆನ್ ಅವರ ಆಹ್ವಾನದ ಮೇರೆಗೆ ಭಾರತದ ಪ್ರಧಾನಮಂತ್ರಿಗಳು 2018ರ ಏಪ್ರಿಲ್ 16-17ರಂದು ಸ್ವೀಡನ್ ಗೆ ಭೇಟಿ ನೀಡಿದ್ದರು. ಇದು ಪ್ರಧಾನಿಯವರ ಪ್ರಥಮ ಸ್ವೀಡನ್ ಭೇಟಿಯಾಗಿದೆ ಅಷ್ಟೇ ಅಲ್ಲ, 3 ದಶಕದಲ್ಲಿ ಭಾರತದ ಪ್ರಧಾನಿಯೊಬ್ಬರ ಪ್ರಥಮ ಭೇಟಿಯೂ ಆಗಿದೆ. ಏಪ್ರಿಲ್ 16ರಂದು ಸ್ಟಾಕ್ ಹೋಂಗೆ ಆಗಮಿಸಿದ ಪ್ರಧಾನಿಯವರನ್ನು ಪ್ರಧಾನಿ ಲಾಫ್ವೆನ್ ಅವರು ಬರಮಾಡಿಕೊಂಡರು.

    
    ಏಪ್ರಿಲ್ 17ರಂದು, ಪ್ರಧಾನಮಂತ್ರಿಯವರು, ಘನತೆವೆತ್ತ ದೊರೆ ಕಾರ್ಲ್ XVI ಗುಸ್ತಾಫ್ ಅವರನ್ನು ಕೆಲ ಕಾಲ ಭೇಟಿ ಮಾಡಿದರು. ದೊರೆ ಕಾರ್ಲ್ XVI ಅವರು 1993 ಮತ್ತು 2005ರಲ್ಲಿ ಭಾರತಕ್ಕೆ ಭೇಟಿ ನೀಡಿದ್ದರು. ಪ್ರಧಾನಿಯವರು ಅಲ್ಲಿನ ಪ್ರಧಾನಿ ಲಾಫ್ವೆನ್ ಅವರೊಂದಿಗೆ ಸಭೆ ನಡೆಸಿದರು. ಲಾಫ್ವೆನ್ ಅವರು 2016ರ ಫೆಬ್ರವರಿಯಲ್ಲಿ ಭಾರತಕ್ಕೆ ಭೇಟಿ ನೀಡಿದ್ದಾಗ, ಈ ಮುನ್ನ ಇವರಿಬ್ಬರೂ ಭೇಟಿ ಮಾಡಿದ್ದರು ಮತ್ತು ಮುಂಬೈನಲ್ಲಿ ನಡೆದಿದ್ದ ಮೇಕ್ ಇನ್ ಇಂಡಿಯಾ ಸಪ್ತಾಹದಲ್ಲಿ ವಾಣಿಜ್ಯ ನಿಯೋಗದೊಂದಿಗೆ ಭಾಗಿಯಾಗಿದ್ದರು. ಅಕ್ಟೋಬರ್ 2017ರಲ್ಲಿ, ಸ್ಟಾಕ್ ಹೋಂನಲ್ಲಿ ಆಯೋಜಿಸಲಾಗಿದ್ದ ಮೇಕ್ಇನ್ ಇಂಡಿಯಾ ಸ್ವೀಡನ್ 2017ರಲ್ಲೂ ಪ್ರಧಾನಿ ಲಾಫ್ವೆನ್ ಅವರು ಪಾಲ್ಗೊಂಡಿದ್ದರು. ಪ್ರಧಾನಿ ಲಾಫ್ವೆನ್ ಅವರೊಂದಿಗೆ ಪ್ರಧಾನಿಯವರು ನಡೆಸಿದ ಮಾತುಕತೆಯ ಗಮನ ಆಪ್ತ ಆರ್ಥಿಕ ಬಾಂಧವ್ಯ ವರ್ಧನೆ ಹಾಗೂ ಮಹತ್ವದ ಜಾಗತಿಕ ಮತ್ತು ಪ್ರಾದೇಶಿಕ ವಿಷಯಗಳ ಮೇಲೆ ಕೇಂದ್ರೀಕೃತವಾಗಿತ್ತು. ಪ್ರಧಾನಿ ಲಾಫ್ವೆನ್ ಅವರು, ಪ್ರಧಾನಿಯವರಿಗೆ ಭೋಜನಕೂಟ ಏರ್ಪಡಿಸಿದ್ದರು. ಈ ಭೇಟಿಯ ವೇಳೆ ಸುಸ್ಥಿರ ಭವಿಷ್ಯಕ್ಕಾಗಿ ಭಾರತ- ಸ್ವೀಡನ್ ನಾವಿನ್ಯತೆಯ ಪಾಲುದಾರಿಕೆ ಮತ್ತು ಜಂಟಿ ಕ್ರಿಯಾ ಯೋಜನೆ ಅಳವಡಿಕೆಯ ಜಂಟಿ ಘೋಷಣೆಗೆ ಭಾರತ ಮತ್ತು ಸ್ವೀಡನ್ ಅಂಕಿತ ಹಾಕಿದವು. ಇಬ್ಬರೂ ಪ್ರಧಾನಮಂತ್ರಿಯವರು, ಸ್ವೀಡನ್ ನ ಪ್ರಮುಖ ಉದ್ದಿಮೆಗಳ 30 ಸಿಇಓಗಳೊಂದಿಗೆ ದುಂಡು ಮೇಜಿನ ಸಭೆ ನಡೆಸಿದರು ಮತ್ತು ಸಿಇಓಗಳನ್ನುದ್ದೇಶಿಸಿ ಭಾಷಣ ಮಾಡಿದರು. ಅಲ್ಲದೆ, ಮಾಡರೇಟ್ ಪಕ್ಷದ ನಾಯಕರು ಮತ್ತು ಸ್ವೀಡನ್ ಸಂಸತ್ತಿನ ಪ್ರತಿಪಕ್ಷದ ನಾಯಕ ಯು.ಎಲ್.ಎಫ್. ಕ್ರಿಸ್ಟೆರ್ಸನ್ ಪ್ರಧಾನಿಯವರನ್ನು ಭೇಟಿ ಮಾಡಿದ್ದರು. ಯು.ಎಲ್.ಎಫ್. ಕ್ರಿಸ್ಟೆರ್ಸನ್ ಅವರು ಹಲವು ವರ್ಷಗಲಿಂದ ಸ್ವೀಡನ್ ರಾಜಕೀಯದಲ್ಲಿದ್ದಾರೆ, ಅವರು 2017ರ ಅಕ್ಟೋಬರ್ ನಲ್ಲಿ ಪ್ರತಿಪಕ್ಷ ನಾಯಕನ ಸ್ಥಾನವನ್ನು ಅಲಂಕರಿಸಿದ್ದಾರೆ.
    
    ಭಾರತ ಮತ್ತು ಸ್ವೀಡನ್ ಆರ್ಥಿಕ ಬಾಂಧವ್ಯಗಳು ಗಣನೀಯವಾಗಿ ಬಲಗೊಳ್ಳುತ್ತಿರುವ ಸಮಯದಲ್ಲಿ ಈ ಭೇಟಿ ನಡೆದಿದೆ. 170ಕ್ಕೂ ಹೆಚ್ಚು ಸ್ವೀಡನ್ ಕಂಪನಿಗಳು 2000ದವರೆಗೆ 1.4 ಶತಕೋಟಿ ಅಮೆರಿಕನ್ ಡಾಲರ್ ಹೂಡಿಕೆ ಮಾಡಿವೆ. ಕೆಲವು ಸ್ವೀಡನ್ ಕಂಪನಿಗಳು, ಶತಮಾನಗಳಿಂದಲೂ ಭಾರತದಲ್ಲಿ ನೆಲೆಯೂರಿವೆ. ಸುಮಾರು 70 ಭಾರತೀಯ ಕಂಪನಿಗಳು ಕೂಡ ಸ್ವೀಡನ್ ನಲ್ಲಿ ತಮ್ಮ ಅಸ್ತಿತ್ವ ಉಳಿಸಿಕೊಂಡಿವೆ. ಭಾರತ- ಸ್ವೀಡನ್ ನ ವಾರ್ಷಿಕ ದ್ವಿಪಕ್ಷೀಯ ವಾಣಿಜ್ಯವು 1.8 ಶತಕೋಟಿ ಅಮೆರಿಕನ್ ಡಾಲರ್ ನಷ್ಟಿದೆ.
    
    ಸಂಜೆ ಪ್ರಧಾನಿಯವರು, ಲಂಡನ್ ಗೆ ತೆರಳುವ ಮುನ್ನ ಸ್ವೀಡನ್ ನಲ್ಲಿ ಉತ್ಸಾಹಿ ಭಾರತೀಯ ಸಮುದಾಯವನ್ನು ಭೇಟಿ ಮಾಡಲಿದ್ದಾರೆ. ಪ್ರಧಾನಿ ಲಾಫ್ವೆನ್ ಅವರು ಕೂಡ ಈ ಸಮುದಾಯ ಕಾರ್ಯಕ್ರಮದಲ್ಲಿ ಭಾಗಿಯಾಗುವ ನಿರೀಕ್ಷೆ ಇದೆ. ಸ್ವೀಡನ್ ಸುಮಾರು 20 ಸಾವಿರ ಭಾರತೀಯ ಸಮುದಾಯಕ್ಕೆ ನೆಲೆವೀಡಾಗಿದೆ. ಇದರಲ್ಲಿ 2000 ಭಾರತೀಯ ವಿದ್ಯಾರ್ಥಿಗಳೂ ಇದ್ದು, ವಿವಿಧ ಶಿಕ್ಷಣ ಸಂಸ್ಥೆಗಳಲ್ಲಿ ವ್ಯಾಸಂಗ ಮಾಡುತ್ತಿದ್ದಾರೆ.
    
    ಭಾರತ – ನಾರ್ಡಿಕ್ ಮಂಡಳಿ ಶೃಂಗ
    
    ಈ ಭೇಟಿಯ ವೇಳೆ ಭಾರತ ಮತ್ತು ಸ್ವೀಡನ್ ರಾಷ್ಟ್ರಗಳು ಭಾರತ – ನಾರ್ಡಿಕ್ ಶೃಂಗಸಭೆಯನ್ನೂ ಆಯೋಜಿಸಿದ್ದವು. ಭಾರತ – ನಾರ್ಡಿಕ್ ಶೃಂಗ: ಹಂಚಿಕೆಯ ಮೌಲ್ಯಗಳು, ಪರಸ್ಪರ ಸಮೃದ್ಧಿ ಹೆಸರಿಲ್ಲಿ ನಡೆದ ಶೃಂಗದಲ್ಲಿ, ಭಾರತದ ಪ್ರಧಾನಿಯವರ ಆಹ್ವಾನದ ಮೇರೆಗೆ ಪ್ರಧಾನಿ ಲಾಫ್ವೆನ್ ಮತ್ತು ನಾರ್ಡಿಕ್ ನ ಇತರ ಎಲ್ಲ ಪ್ರಧಾನಮಂತ್ರಿಗಳಾದ ಡೆನ್ಮಾರ್ಕ್ ನ ಪ್ರಧಾನಿ ಲಾರ್ಸ್ ಲೋಕ್ಕೆ ರಸ್ಮುಸ್ಸೇನ್, ಫಿನ್ ಲ್ಯಾಂಡ್ ನ ಪ್ರಧಾನಿ ಜುಹಾ ಸಿಪಿಲಾ, ಐಸ್ ಲ್ಯಾಂಡ್ ನ ಪ್ರಧಾನಿ ಕಟ್ರೀನ್ ಜಾಕೋಬ್ಸ್ ದೊತ್ತೇರ್ ಮತ್ತು ನಾರ್ವೆಯ ಪ್ರಧಾನಿ ಏರ್ನಾ ಸೋಲ್ಬೆರ್ಗ್ ಏಪ್ರಿಲ್ 17ರಂದು ನಡೆದ ಶೃಂಗದಲ್ಲಿ ಪಾಲ್ಗೊಂಡಿದ್ದರು. ಭಾರತವು ನಾರ್ಡಿಕ್ ರಾಷ್ಟ್ರಗಳೊಂದಿಗೆ ಗಣನೀಯ ಪ್ರಮಾಣದ ಆರ್ಥಿಕ ನಂಟು ಹೊಂದಿದೆ. ಭಾರತ – ನಾರ್ಡಿಕ್ ನ ವಾರ್ಷಿಕ ವಾಣಿಜ್ಯ ಸುಮಾರು 5.3 ಶಕತೋಟಿ ಡಾಲರ್ ಗಳಾಗಿವೆ. ಒಟ್ಟಾರೆಯಾಗಿ ಭಾರತದ ಎಫ್.ಡಿ.ಐ.ನಲ್ಲಿ ನಾರ್ಡಿಕ್ ಪಾಲು 2.5 ಶತಕೋಟಿಯಾಗಿದೆ.
    
    ಶೃಂಗದ ವೇಳೆ ಪ್ರಧಾನಮಂತ್ರಿಯವರು ಭಾರತ ಮತ್ತು ನಾರ್ಡಿಕ್ ರಾಷ್ಟ್ರಗಳ ನಡುವೆ ಸಹಕಾರವನ್ನು ಆಳಗೊಳಿಸುವ ನಿರ್ಣಯ ಮಾಡಿದರು ಮತ್ತು ಜಾಗತಿಕ ಸುರಕ್ಷತೆ, ಆರ್ಥಿಕ ಪ್ರಗತಿ, ನಾವಿನ್ಯತೆ ಮತ್ತು ಹವಾಮಾನ ಬದಲಾವಣೆ ಸಂಬಂಧಿತ ಪ್ರಮುಖ ವಿಷಯಗಳ ಬಗ್ಗೆ ಅವರ ಚರ್ಚೆಯಲ್ಲಿ ಗಮನ ಹರಿಸಲಾಯಿತು.
    
    ಅಂತರ ಸಂಪರ್ಕಿತ ವಿಶ್ವದಲ್ಲಿ ನಾವೀನ್ಯತೆ ಮತ್ತು ಡಿಜಿಟಲ್ ಪರಿವರ್ತನೆ ಚಾಲಿತ ಬೆಳವಣಿಗೆಯು ಭಾರತ ಮತ್ತು ನಾರ್ಡಿಕ್ ರಾಷ್ಟ್ರಗಳ ನಡುವೆ ಬೆಳೆಯುತ್ತಿರುವ ಕಾರ್ಯಕ್ರಮಗಳ ಆಧಾರದ ಮೇಲೆ ಅವುಗಳು ಅಂಗೀಕರಿಸಲ್ಪಡುತ್ತವೆ ಎಂಬುದನ್ನು ಅವರು ಒಪ್ಪಿಕೊಂಡರು. ಈ ಶೃಂಗಸಭೆಯಲ್ಲಿ ಮೇಕ್ ಇನ್ ಇಂಡಿಯಾ, ಸ್ಟಾರ್ಟ್ ಅಪ್ ಇಂಡಿಯಾ, ಡಿಜಿಟಲ್ ಇಂಡಿಯಾ ಮತ್ತು ಕ್ಲೀನ್ ಇಂಡಿಯಾದಂಥ ಮಹತ್ವಾಕಾಂಕ್ಷಿ ಯೋಜನೆಗಳ ಮೂಲಕ ಸುಸ್ಥಿರ ಅಭಿವೃದ್ಧಿ ಮತ್ತು ಸಮೃದ್ಧಿಗೆ ಡಿಜಿಟಲ್ ಉಪಕ್ರಮ ಮತ್ತು ನಾವಿನ್ಯತೆಯ ಭಾರತದ ಬಲವಾದ ಬದ್ಧತೆಯನ್ನು ಪ್ರತಿಪಾದಿಸಲಾಯಿತು. ಶುದ್ಧ ತಂತ್ರಜ್ಞಾನ, ಸಾಗರ ಪರಿಹಾರ, ಬಂದರು ಆಧುನೀಕರಣ, ಆಹಾರ ಸಂಸ್ಕರಣೆ, ಆರೋಗ್ಯ ಮತ್ತು ಜೀವನ ವಿಜ್ಞಾನ ಮತ್ತು ಕೃಷಿಯಲ್ಲಿ ನಾರ್ಡಿಕ್ ಪರಿಹಾರದ ಪ್ರಸ್ತಾಪ ಮಾಡಲಾಯಿತು. ಶೃಂಗದ ಸಮಾರೋಪದಲ್ಲಿ, ಭಾರತ ಮತ್ತು ನಾರ್ಡಿಕ್ ರಾಷ್ಟ್ರಗಳು ಜಂಟಿ ಹೇಳಿಕೆ ಬಿಡುಗಡೆ ಮಾಡಿದವು.
    
    ಅಲ್ಲದೆ, ಪ್ರಧಾನಿಯವರು ಡೆನ್ಮಾರ್ಕ್ ಪ್ರಧಾನಿ ಲಾರ್ಸ್ ಲೊಕ್ಕೆ ರಸ್ಮೆಸ್ಸೆನ್, ಫಿನ್ ಲ್ಯಾಂಡ್ ಪ್ರಧಾನಿ ಜುಹಾ ಸಿಪಿಲಾ, ಐಸ್ ಲ್ಯಾಂಡ್ ಪ್ರಧಾನಿ ಕ್ಯಾಟ್ರಿನ್ ಜಕೋಬ್ ದುಸ್ತೀರ್ ಮತ್ತು ನಾರ್ವೆಯ ಪ್ರಧಾನಿ ಏರ್ನಾ ಸೋಲ್ಬೆರ್ಗ್ ಅವರೊಂದಿಗೆ ಏಪ್ರಿಲ್ 17ರಂದು ಪ್ರತ್ಯೇಕವಾಗಿ ದ್ವಿಪಕ್ಷೀಯ ಸಭೆ ನಡೆಸಿದರು. ಈ ಚರ್ಚೆಯಲ್ಲಿ ದ್ವಿಪಕ್ಷೀಯ ಬಾಂಧವ್ಯ ಮತ್ತು ಪ್ರಮುಖ ಜಾಗತಿಕ ಮತ್ತು ಪ್ರಾದೇಶಿಕ ಪರಸ್ಪರ ಹಿತದ ವಿಚಾರಗಳ ಬಗ್ಗೆ ಗಮನ ಹರಿಸಲಾಯಿತು. ಈ ರಾಷ್ಟ್ರಗಳೊಂದಿಗೆ ಹಲವು ತಿಳಿವಳಿಕೆ ಒಪ್ಪಂದಗಳಿಗೆ ಈ ಸಂದರ್ಭದಲ್ಲಿ ಸಹಿ ಹಾಕಲಾಯಿತು. ಇವುಗಳಲ್ಲಿ ಸುಸ್ಥಿರ ಮತ್ತು ಸ್ಮಾರ್ಟ್ ನಗರ ಅಭಿವೃದ್ಧಿ ಸಹಕಾರ ತಿಳಿವಳಿಕೆ ಒಪ್ಪಂದ, ಪಶು ಸಂಗೋಪನೆ ಮತ್ತು ಹೈನುಗಾರಿಕೆ ಕುರಿತ ಒಂದು ತಿಳಿವಳಿಕೆ ಒಪ್ಪಂದ, ಆಹಾರ ಭದ್ರತೆ ಸಹಕಾರದ ಒಂದು ಒಪ್ಪಂದ ಮತ್ತು ಡೆನ್ಮಾರ್ಕ್ ನೊಂದಿಗೆ ಕೃಷಿ ಸಂಶೋಧನೆ ಮತ್ತು ಶಿಕ್ಷಣ ಕುರಿತ ಸಹಕಾರ ತಿಳಿವಳಿಕೆ ಒಪ್ಪಂದ ಹಾಗೂ ಐಸ್ ಲ್ಯಾಂಡ್ ನಲ್ಲಿ ಐಸಿಸಿಆರ್ ಹಿಂದಿ ಭಾಷಾ ಪೀಠ ಸ್ಥಾಪನೆ ತಿಳಿವಳಿಕೆ ಒಪ್ಪಂದ ಸೇರಿವೆ.

    *****

    
    
    (Release ID: 1529642) Visitor Counter : 11
    
    
      Read this release in: English , Marathi , Assamese , Gujarati , Tamil