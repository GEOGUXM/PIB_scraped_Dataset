      पेयजल आणि स्वच्छता मंत्रालय

      चंपारण्य सत्याग्रहाच्या शतकपूर्ती निमित्त पंतप्रधानांनी 20 हजार स्वच्छाग्रहींना केले संबोधित
      Posted On: 10 APR 2018 6:50PM by PIB Mumbai


      नवी दिल्ली, 10 एप्रिल 201 8


      पंतप्रधान नरेंद्र मोदी यांनी आज बिहारच्या पूर्व चंपारण्य जिल्ह्यात मोतिहारी येथे 20 हजार स्वच्छाग्रहींना संबोधित केले. 3 एप्रिल पासून बिहारमध्ये सुरू असलेल्या सत्याग्रह ते स्वच्छाग्रह या अभियानाअंतर्गत, या कार्यक्रमाचे आयोजन करण्यात आले होते. पंतप्रधानांनी यावेळी 10 स्वच्छाग्रहींना पुरस्कार प्रदान केला.


      स्वच्छतेचा संदेश सर्वदूर पसरवण्याच्या उद्देशाने पेय जल आणि स्वच्छता मंत्रालयाने बिहार सरकारच्या सहकार्याने 3 ते 6 एप्रिल या कालावधीमध्ये सत्याग्रह से स्वच्छाग्रह या अभियानाचे आयोजन केले होते. या जनआंदोलनाला अधिक बळकटी देण्यासाठी आणि राज्यातल्या 38 जिल्ह्यांमध्ये बदल घडवून आणण्यासाठी बिहारमध्ये 10 हजार स्वच्छाग्रही कार्यरत आहेत. या कार्यक्रमाला देशभरातील 20 हजार स्वच्छाग्रही उपस्थित होते. चंपारण्यमध्ये उपस्थित 20 हजार स्वच्छाग्रहींना संबोधित करतांना पंतप्रधान म्हणाले की, या कार्यक्रमाला तुमची उपस्थिती ही इतिहासाची पुनरावृत्ती आहे. महात्मा गांधींच्या सत्याग्रहाला 100 वर्ष पूर्ण झाल्यानंतर स्वच्छ भारताचे तळागाळातील कार्यकर्ते आता स्वच्छाग्रह आंदोलनाचे नेतृत्व करत आहेत.


      ग्रामीण स्वच्छ भारत आंदोलनाचे उद्दिष्ट बिहार नक्कीच साध्य करेल, असा विश्वास पंतप्रधानांनी यावेळी व्यक्त केला. राज्यात 8.5 लाख शौचालये बांधण्याचे काम पूर्ण झाले आहे, याबद्दल पंतप्रधानांनी राज्याचे कौतुक केले.


      ग्रामीण स्वच्छ भारत अभियानांतर्गत, गेल्या 3.5 वर्षांमध्ये 3.5 लाख गावे आणि 350 हून अधिक जिल्हे हागणदारी मुक्त म्हणून जाहीर करण्यात आले आहेत. अंदाजे 7 कोटी शौचालयांचे बांधकाम पूर्ण झाले आहे आणि 14 राज्ये आणि केंद्रशासित प्रदेश याआधीच हागणदारीमुक्त झाले आहेत. उत्तर प्रदेश आणि बिहारमध्ये आता शौचालयांचा उल्लेख ‘इज्जत घर’ असा केला जातो याचे पंतप्रधानांनी कौतुक केले.


      युनिसेफने केलेल्या अभ्यासाअंतर्गत, हे सिद्ध झाले आहे की, भारतातील गावे हागणदारीमुक्त झाल्यामुळे तेथील ग्रामीण कुटुंबांच्या औषधोपचारावर खर्च होणाऱ्यांची वार्षिक 50 हजार रुपयांची बचत होते. या सर्व कुटुंबांच्या आरोग्यात लक्षणीय सुधारणा झाल्याचेही पंतप्रधान म्हणाले.


      NS /SM/PK

    
    
    (Release ID: 1528515) Visitor Counter : 34
    
    
      Read this release in: English