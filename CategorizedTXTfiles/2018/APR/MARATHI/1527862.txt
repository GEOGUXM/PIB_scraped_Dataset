      महिला आणि बालविकास मंत्रालय

      महिला ग्रामपंचायत सदस्यांसाठी प्रशिक्षण कार्यक्रम
      आतापर्यंत 14 राज्ये/केंद्रशासित प्रदेशातील 406 जिल्ह्यातल्या 18,578 ग्रामसेविका प्रशिक्षित

      Posted On: 04 APR 2018 7:08PM by PIB Mumbai

      नवी दिल्ली, 4 एप्रिल 201 8


      ग्रामपंचायतींमध्ये निवडून आलेल्या महिला सदस्यांना प्रशिक्षण देण्यासाठी केंद्रीय महिला आणि बालविकास मंत्रालयाने ‘ग्रामसेविका क्षमता बांधणी कार्यक्रम’ हाती घेतला आहे. मंत्रालयाच्या अखत्यारित असलेली स्वायत्त संस्था ‘राष्ट्रीय सार्वजनिक सहकार्य आणि बालविकास संस्था’ या प्रकल्पाची अंमलबजावणी करते आहे.


      या प्रकल्पाअंतर्गत दोन स्तरांवर प्रशिक्षण दिले जाते. पहिल्या टप्प्यात पंचायत राज संस्थांमधल्या ग्रामसेविका आणि प्रशिक्षक यांना 27 नोव्हेंबर 2017 रोजी प्रशिक्षण देण्यात आले. आतापर्यंत 424 प्रशिक्षकांनी 406 जिल्ह्यातल्या 18578 ग्रामसेविकांना प्रशिक्षण दिले आहे. ‘महिला विकासाकडून महिला- नेतृत्व विकासाकडे’ देशाची वाटचाल करण्याच्या पंतप्रधानांच्या दृष्टीकोनाच्या पूर्तीसाठी हा कार्यक्रम पुढेही सुरू राहणार आहे.


      जनतेतून थेट निवडून आल्यानंतरही स्थानिक स्वराज्य संस्थांमध्ये महिलांचा सहभाग नगण्य आणि निष्प्रभ असतो, हे लक्षात घेऊन महिलांचा कार्यक्रम सहभाग वाढवण्यासाठी केंद्रीय महिला आणि बालविकास मंत्री मेनका गांधी यांनी हा प्रकल्प सुरू केला. ग्रामसेविकांमधे नेतृत्व गुण आणि व्यवस्थापन कौशल्ये विकसित करून त्यांना देशाच्या ‘परिवर्तनाचे दूत’ बनवण्याच्या दृष्टीने हे प्रशिक्षण दिले जाते. लोकप्रतिनिधींसाठी दिल्या जाणाऱ्या प्रशिक्षणात स्त्री-पुरुष अशी विभागणी लक्षात घेऊन त्यानुसार प्रशिक्षण दिले जात नाही. ही उणीव भरुन काढण्यासाठी या विशेष उपक्रमात महिलांना येणाऱ्या अडचणी लक्षात घेऊन त्या सोडवण्यासाठी विशेष प्रशिक्षण दिले जाते. देशभरात सध्या 14 लाख ग्रामसेविका आहेत.


      त्याशिवाय, महिला आणि बाल संरक्षणासाठी असलेले कायदे, विकासाच्या विविध योजना, तंत्रज्ञान यांचेही प्रशिक्षण ग्रामसेविकांना दिले जाते.


      NS /RA/PK


    

    
    (Release ID: 1527862) Visitor Counter : 33
    
    
      Read this release in: English