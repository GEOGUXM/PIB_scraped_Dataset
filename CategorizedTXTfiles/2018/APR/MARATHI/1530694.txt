      पंतप्रधान कार्यालय

      जल संवर्धन ही सामाजिक आणि सामुदायिक जबाबदारी असलीच पाहिजे – 43 व्या “मन की बात” कार्यक्रमात पंतप्रधानांनी व्यक्‍त केले विचार
      Posted On: 29 APR 2018 1:40PM by PIB Mumbai


    मुंबई , 29 एप्रिल 201 8


    जल संवर्धन ही सामाजिक आणि सामुदायिक जबाबदारी असलीच पाहिजे असे पंतप्रधान नरेंद्र मोदी यांनी स्पष्ट केले आहे. आकाशवाणीवरुन आज प्रसारित झालेल्या 43 व्या “ मन की बात ” कार्यक्रमात आपले विचार व्यक्त करतांना पंतप्रधान मोदींनी सांगितले की, पाण्याचे जतन हा आपल्या पूर्वजांच्या आयुष्याचा महत्वाचा घटक होता आणि त्यांनी पाण्याच्या प्रत्येक थेंबाचे जतन करण्यासाठी नवीन तंत्र शोधून काढली होती. एप्रिल ते जुलै हे महिने पावसाचे पाणी साठवण्यासाठीचा सर्वात उत्तम काळ असून पूर्वतयारी केल्यास उत्तम पिकं घेता येईल असे पंतप्रधानांनी सांगितले. तामिळनाडूतल्या काही देवळांचे उदाहरण देतांना पंतप्रधान म्हणाले की, या देवळांमध्ये दगडावर कोरलेल्या चित्रांमध्ये सिंचन पद्धती, पाणी जतन करण्याच्या पद्धती आणि दुष्काळ व्यवस्थापन उत्तम रितीने दर्शवण्यात आले आहे. गुजरातमधील अदलाज, रानी की वाव आणि राजस्थानमधल्या चांद बावडी ही ठिकाणे आवडती पर्यटन स्थळ म्हणून प्रसिद्ध असून या विहीरी आपल्या पूर्वजांनी साध्य केलेल्या पाणी जतन मोहिमेची जिवंत उदाहरणे आहेत असे पंतप्रधान म्हणाले. गेल्या तीन वर्षात जल संवर्धन आणि जल व्यवस्थापनावर मनरेगा अर्थसंकल्पाबरोबरच सरासरी 32,000 कोटी रुपये खर्च करण्यात आले आहेत. 2017-18 या वर्षात एकूण 64,000 कोटी रुपये निधीपैकी 55 टक्के रक्कम जल संवर्धनावर खर्च करण्यात आल्याचे पंतप्रधानांनी सांगितले. गेल्या तीन वर्षात जल संवर्धन आणि जल व्यवस्थापनाबाबत केलेल्या उपाययोजनांमुळे सुमारे 150 लाख हेक्टर जमिनीला फायदा झाला आहे.


    केरळमध्ये मनरेगा अंतर्गत सुमारे 7,000 मजुरांनी 70 दिवस परिश्रम करुन कुट्टुमपेरुर नदीचे पुनरुज्जीवन केले असे पंतप्रधानांनी सांगितले. उत्तर प्रदेशातल्या फत्तेपूर इथल्या जिल्हा प्रशासनाने ससुर-खादेरी नदीचे पुनरुज्जीवन कसे केले हे ही पंतप्रधानांनी सांगितले.


    ऑस्ट्रेलियात नुकत्याच संपलेल्या राष्ट्रकुल स्पर्धांबाबत बोलतांना पंतप्रधान म्हणाले की, या स्पर्धांमध्ये भारताने अप्रतिम कामगिरी केली आहे. भारताचे प्रतिनिधीत्व करणारे सर्व कुस्ती पटू कुठले ना कुठले पदक घेऊन मायदेशी परतले. ही स्पर्धा विशेष होती कारण पदक विजेत्यांमध्ये महिला खेळाडूंची संख्या अधिक होती असे पंतप्रधानांनी सांगितले.


    टेबल टेनिस पटू मनिका बात्रा हिने ज्या ज्या स्पर्धेत भाग घेतला त्या प्रत्येकात पदकाची कमाई केली. नेमबाजीमध्ये भारताने सर्वाधिक पदकं मिळवल्याचे त्यांनी सांगितले. या स्पर्धेत सहभागी झालेल्या क्रीडापटूंनी अनेक अडथळे आणि त्रास सहन करुन हे सर्वोच्च शिखर गाठल्याचे पंतप्रधान म्हणाले. हे खेळाडू म्हणजे देशातल्या तरुण पिढीसाठी उत्तेजनाचे स्रोत असल्याचे ते म्हणाले.


    “ फिट इंडिया ” शी लोक मोठ्या उत्साहाने जोडले जात असल्याबद्दल त्यांनी आनंद व्यक्‍त केला. अनेक प्रख्यात व्यक्तीमत्व “ फिट इंडिया ” साठी तरुणांना नाविन्यपूर्ण पद्धतीने प्रोत्साहित करत आहेत. “ फिट इंडिया ” मोहिमेत योगाला विशेष महत्व असल्याचेही पंतप्रधानांनी सांगितले.


    स्वच्छ भारत उन्हाळी इंटर्नशीप कार्यक्रमात तरुणांनी सहभागी होण्याचे आवाहन पंतप्रधानांनी केले. समाज आणि देशासाठी काही करण्याची इच्छा असलेल्या युवकांसाठी ही उत्तम संधी असल्याचे ते म्हणाले. शाळा आणि महाविद्यालयात उत्तम काम करणाऱ्या सर्वोत्तम इंटर्न्सनां राष्ट्रीय पातळीवर मान्यता दिली जाईल. जे इंटर्न्स आपले कार्य उत्तमरितीने पूर्ण करतील त्यांना विद्यापीठ अनुदान आयोगाकडून प्रत्येकी 2 क्रेडिट पॉईंट दिले जातील. स्वच्छ भारत उन्हाळी इंटर्नशीप कार्यक्रमासाठी युवक Mygov open forum वर आपले नांव नोंदवू शकतात. स्वच्छतेची मोहिम पुढे नेण्यासाठी युवक आपला हातभार लावतील अशी आशा त्यांनी व्यक्त केली.


    दूरदर्शनवरील “ गुड न्यूज इंडिया ” कार्यक्रमाबद्दल बोलतांना पंतप्रधान म्हणाले की, या कार्यक्रमात देशाच्या विविध भागातील लोकांनी घेतलेल्या पुढाकारांची माहिती देण्यात येते. गरीब मुलांना शिक्षित करण्याच्या कामाला नि:स्वार्थपणे वाहून घेतलेल्या दिल्लीतील काही युवकांचा पंतप्रधानांनी उल्लेख केला. या युवकांनी गीता कॉलनीजवळील झोपडपट्टीतील 15 मुलांसह ही मोहिम सुरु केली आणि आता ही मोहिम 12 ठिकाणी सुरु आहे आणि 2000 मुलांना शिक्षण दिले जात आहे असे पंतप्रधानांनी सांगितले.


    उत्तराखंडमधल्या बागेश्वर इथल्या काही शेतकऱ्यांचा पंतप्रधानांनी उल्लेख केला ज्यांनी आपल्या शेती उत्पादनासाठी मूल्यवर्धनाची प्रक्रिया अवलंबली आणि होणाऱ्या नुकसानाला नफ्यात बदलले. या शेतकऱ्यांनी त्यांच्या शेती उत्पादनातून बिस्कीट उत्पादन सुरु केले आणि ही बिस्कीटं थेट बाजारात विकली. या शेतकऱ्यांनी सहकारी संस्था स्थापन करुन बिस्कीट फॅक्टरी सुरु केली. या शेतकऱ्यांनी उचललेल्या या पावलांमुळे प्रभावित झालेल्या प्रशासनाने या शेतकऱ्यांना राष्ट्रीय उपजीविका उपक्रमाशी जोडले.


    रविंद्रनाथ टागोरांना आदरांजली वाहतांना पंतप्रधान म्हणाले की, गुरुदेव टागोर ज्ञानाचे भांडार होते. ज्यांच्या लिखाणाने प्रत्येकावर अविस्मरणीय छाप सोडली आहे. रविंद्रनाथ हे बहुआयामी व्यक्तीमत्व होते असेही ते म्हणाले.


    येत्या काही दिवसांत रमजानचा पवित्र महिना सुरु होत असून हा महिना आदरभावाने साजरा केला जातो. प्रेषित मोहम्मद आणि त्यांची शिकवणूक यांना स्मरण्यासाठी ही संधी असते असेही पंतप्रधान म्हणाले. प्रेषित मोहम्मदाच्या आयुष्यातील समानता आणि बंधुभाव ही मूल्यं आचरणात आणणे ही आपली जबाबदारी आहे असे ते म्हणाले. रमजानमुळे प्रेषित मोहम्मदाच्या शांतता आणि बंधुभाव या संदेशाचे अनुसरण करण्यासाठी लोकांना प्रोत्साहन मिळेल अशी आशा त्यांनी व्यक्त केली.


    बुद्ध पौर्णिमेनिमित्त लोकांना शुभेच्छा देतांना पंतप्रधान म्हणाले की, भगवान बुद्ध हे अनुकंपा, सेवा आणि त्यागाचे प्रतीक होते. ज्यांनी जगभरात लाखो लोकांना मार्गदर्शन केले. भगवान बुद्ध हे आपल्या सामाजिक तत्वज्ञानाचे महान प्रेरणास्रोत होते असे भारतीय घटनेचे शिल्पकार डॉ. बाबासाहेब आंबेडकर यांनी अधोरेखित केले होते. भारतीय राज्यघटनेच्या माध्यमातून बाबासाहेबांनी करोडो शोषित, वंचित लोकांना बळ दिले असे पंतप्रधान म्हणाले.


    लोकांच्या व्यथांचे शमन करणे हे भगवान बुद्धांच्या करुणेचे महत्वपूर्ण अंग होते. भारतातील महत्वपूर्ण बौद्ध ठिकाणांना दक्षिण पूर्व आशियाला जोडण्यासाठी भारत बुद्धिस्ट पर्यटनाची रुपरेखा विकसित करत असल्याचे ते म्हणाले.


    पोखरण अणुचाचणीचा उल्लेख करुन पंतप्रधान म्हणाले की, शांततेसाठी अंतर्गत शक्ती आवश्यक आहे हे भगवान बुद्धांनी जगाला दाखवून दिले आहे. मे 1998 हा महिना केवळ अणू चाचण्या झाल्या म्हणून भारतासाठी महत्वपूर्ण नाही तर ज्या पद्धतीने या चाचण्या केल्या गेल्या त्यासाठीही महत्वपूर्ण आहे. देश पोखरण चाचण्यांची 20 वा वर्धापन दिन साजरा करत आहे असे सांगून तरुण पिढ्यांनी माजी पंतप्रधान अटल बिहारी वाजपेयी यांनी दिलेला “ जय विज्ञान मंत्र ” आत्मसात करत आधुनिक, शक्तीशाली आणि स्वयंपूर्ण भारताच्या निर्मितीसाठी योगदान द्यावे असे पंतप्रधानांनी सांगितले.


    B.Gokhale/J.Patankar / P.Malandkar


    

    
    (Release ID: 1530694) Visitor Counter : 59