      റോഡ് ഗതാഗത, ഹൈവേ മന്ത്രാലയം

      ദേശീയ പാതകളുടെ നീളം കണക്കാക്കാന്‍ രാജ്യാന്തര സമ്പ്രദായം സ്വീകരിക്കും- കേന്ദ്ര മന്ത്രി നിതിന്‍ ഗഡ്കരി
      Posted On: 03 APR 2018 7:41PM by PIB Thiruvananthpuram


    രാജ്യത്ത് ദേശീയ പാതകളുടെ നീളം കണക്കാക്കാന്‍ അന്താരാഷ്ട്ര തലത്തില്‍ പിന്തുടരുന്ന ലൈന്‍ കിലോമീറ്റര്‍ സമ്പ്രദായം സ്വീകരിക്കുമെന്ന് കേന്ദ്ര റോഡ് ഗതാഗത, ദേശീയപാതാ, ഷിപ്പിംഗ് വകുപ്പ് മന്ത്രി ശ്രീ. നിതിന്‍ ഗഡ്കരി അറിയിച്ചു. ഒരേ ദിശയിലുള്ള ദൂരം അടിസ്ഥാനമാക്കിയായിരുന്നു (ലീനിയര്‍ ലെങ്ത്) ഇതുവരെ ദേശീയ പാതകളുടെ നിര്‍മ്മാണം കണക്കാക്കിയായിരുന്നത്. പൂര്‍ത്തീകരിച്ച ജോലിയുടെ അളവ് ഈസമ്പ്രദായത്തിലൂടെ യഥാര്‍ത്ഥത്തില്‍ പ്രതിഫലിപ്പിക്കുന്നുണ്ടായിരുന്നില്ലെന്ന് ശ്രീ. ഗഡ്കരി ന്യൂഡല്‍ഹിയില്‍ പറഞ്ഞു.

    2017-18 ല്‍ 9829 കിലോമീറ്ററില്‍ കൂടുതല്‍ ദേശീയപാത നിര്‍മ്മിച്ചതായി കേന്ദ്രമന്ത്രി അറിയിച്ചു. ഇതിന് 116324 കോടി രൂപ ചെലവായി. കഴിഞ്ഞ വര്‍ഷം 8231 കിലോമീറ്റര്‍ ദേശീയ പാതയാണ് നിര്‍മ്മിച്ചത്. ദേശീയ പാതകളുടെ നിര്‍മ്മാണത്തില്‍ 20% വര്‍ദ്ധനയാണ് രേഖപ്പെടുത്തിയത്.
    കിഴക്കന്‍ പെരിഫറല്‍ എക്‌സപ്രസ്സ് വേയുടെ നിര്‍മ്മാണ പ്രവൃത്തികള്‍ ഏകദേശം പൂര്‍ത്തിയായെന്നും പൊതുജനങ്ങള്‍ക്കായി ഉടന്‍ തന്നെ തുറന്നുകൊടുക്കുമെന്നും ശ്രീ.ഗ്കരി അറിയിച്ചു. നിശ്ചിത സ്ഥലങ്ങളില്‍ മത്രമേ ഈ പാതയിലേക്കു കയറാനും പാതയില്‍ നിന്ന് പുറത്തിറങ്ങാനും സാധിക്കൂ. ഈ പാതയില്‍ സഞ്ചരിക്കുന്ന ദൂരത്തിനു മാത്രമേ ടോള്‍ ഈടാക്കൂ. 910 ദിവസം കൊണ്ട് പൂര്‍ത്തിയാക്കാന്‍ നിശ്ചയിച്ചിരുന്ന ഈ പദ്ധതി 500 ദിവസമെന്ന റെക്കോര്‍ഡ് സമയത്തിനുള്ളിലാണ് പൂര്‍ത്തിയാക്കുന്നതെന്ന് അദ്ദേഹം പറഞ്ഞു.
    ഡല്‍ഹിയില്‍നിന്ന് ദസ്‌നയിലേക്കുള്ള 14 വരി ഹൈവേയുടെ പ്രവൃത്തി 15 മാസത്തിനുള്ളില്‍ പൂര്‍ത്തീകരിക്കുമെന്നും അദ്ദേഹം അറിയിച്ചു. നേരത്തെ 30 മാസത്തിനുള്ളില്‍ നിര്‍മ്മാണം പൂര്‍ത്തിയാക്കാനാണ് ഉദ്ദേശിച്ചിരുന്നത്.
    AM/MRD

    
    
    (Release ID: 1527559) Visitor Counter : 1