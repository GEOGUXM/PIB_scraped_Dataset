      ധനകാര്യ മന്ത്രാലയം

      എസ്.ഐ.ഡി.ബി.ഐ സ്ഥാപക ദിനാഘോഷം: സമൃദ്ധി വിര്‍ച്വല്‍ അസിസ്റ്റന്റും ബാങ്കബിലിറ്റി കിറ്റും പുറത്തിറക്കി
      Posted On: 02 APR 2018 6:11PM by PIB Thiruvananthpuram


    ദേശീയ ചെറുകിട വ്യവസായ വികസന ബാങ്ക് (എസ്.ഐ.ഡി.ബി.ഐ) സ്ഥാപകദിനാഘോഷങ്ങളുടെ ഭാഗമായി നിരവധി പുതിയ ഉദ്യമങ്ങള്‍ക്ക് തുടക്കം കുറിച്ചു. ഉപഭോക്താക്കളുടെ സംശയ നിവാരണത്തിനായി ബാങ്കിന്റെ പരിഷ്‌കരിച്ച യൂണിവേഴ്‌സല്‍ ലോണ്‍ പോര്‍ട്ടലായ www.udhyamimitra.com ല്‍ മുഴുവന്‍ സമയവും പ്രവര്‍ത്തന നിരതമായ വിര്‍ച്വല്‍ അസിസ്റ്റന്റ്-സമൃദ്ധി എസ്.ഐ.ഡി.ബി.ഐ ചെയര്‍മാനും മാനേജിംഗ് ഡയറക്ടറുമായ ശ്രീ. മുഹമ്മദ് മുസ്തഫ പ്രകാശനം ചെയ്തു.
    ലക്‌നോവിലെ ബാങ്ക് ആസ്ഥാനത്ത് നടന്ന ചടങ്ങില്‍ ബാങ്ക് ഓഫ് ബറോഡ, ഐ.ഡി.ബി.ഐ ബാങ്ക് എന്നിവയുമായി ചേര്‍ന്ന് എസ്.ഐ.ഡി.ബി.ഐ പുറത്തിറക്കുന്ന ബാങ്കബിലിറ്റി കിറ്റും അദ്ദേഹം പ്രകാശനം ചെയ്തു. സംരംഭകത്വത്തെക്കുറിച്ചും ബാങ്കിംഗിനെക്കുറിച്ചും നിലവിലുള്ള സംരംഭകര്‍ക്കും പുതുതായി സംരംഭകരാകാന്‍ ആഗ്രഹിക്കുന്നവര്‍ക്കും അറിവു പകരാനുദ്ദേശിച്ചാണ് ബാങ്കബിലിറ്റി കിറ്റ് പുറത്തിറക്കിയിട്ടുള്ളത്. ബാങ്കുകളുമായി ആശയവിനിമയം നടത്തേണ്ടതെങ്ങനെ, എന്തൊക്കെ കാര്യങ്ങളാണ് ബാങ്കുകള്‍ പരിഗണിക്കുന്നത്, ചെയ്യാവുന്നതും അരുതാത്തതുമായ കാര്യങ്ങള്‍ എന്നിവയാണ് ഇതിലുള്‍പ്പെടുത്തിയിരിക്കുന്നത്.
    ബന്ധം സ്ഥാപിക്കല്‍, ആശയവിനിമയം നടത്തല്‍, സുരക്ഷ എന്നിവയിലൂന്നിയാണ് ദിനാഘോഷ പരിപാടികള്‍ സംഘടിപ്പിച്ചത്. സൂക്ഷ്മ, ചെറുകിട, ഇടത്തരം സംരംഭങ്ങള്‍ക്കായി ബാങ്ക് ഇന്‍ഷ്വറന്‍സ് സേവനങ്ങള്‍ ലഭ്യമാക്കുന്നതിനുള്ള നടപടികള്‍ ആരംഭിച്ചതായി ശ്രീ. മുഹമ്മദ് മുഹമ്മദ് മുസ്തഫ അറിയിച്ചു. ഇതു സംബന്ധിച്ച് ന്യൂ ഇന്ത്യാ ഇന്‍ഷുറന്‍സ് കമ്പനിയുമായി ധാരണാപത്രം ഒപ്പുവെച്ചിട്ടുണ്ട്.
    AM MRD –256

    
    
    (Release ID: 1527421) Visitor Counter : 1