      ഉപരാഷ്ട്രപതിയുടെ കാര്യാലയം

      ഡോ. ഫിലിപ്പോസ് മാര്‍ ക്രിസ്‌റ്റോസ്റ്റത്തിന് നല്‍കിയ പൗരസ്വീകരണവും ഡോ: ജോസഫ് മാര്‍തോമാ മെത്രാപൊലിത്തയ്ക്ക് വൈദീകപട്ടം ലഭിച്ചതിന്റെ വജ്രജൂബിലി ആഘോഷവും ഉദ്ഘാടനം ചെയ്തുകൊണ്ട് ആദരണീയനായ ഉപരാഷ്ട്രപതി ശ്രീ. എം. വെങ്കയ്യനായിഡു നടത്തിയ പ്രസംഗം
      Posted On: 30 APR 2018 5:02PM by PIB Thiruvananthpuram


    ബഹുമാന്യനായ മെത്രാപൊലീത്ത ഡോ.ജോസഫ് മാര്‍ത്തോമാ, വലിയ മെത്രാപൊലിത്ത പത്മവിഭൂഷണ്‍ ഡോ: ഫിലിപ്പോസ് മാര്‍ ക്രിസ്‌റ്റോസ്റ്റം, ബഹുമാന്യനായ രാജ്യസഭാ ഉപാദ്ധ്യക്ഷന്‍ പ്രൊഫ. പി.ജെ. കുര്യന്‍, ആദരണീയരായ ബിഷപ്പുമാരേ, പുരോഹിതന്മാരേ, മഹതികളേ മഹാന്‍മാരേ


    ആശംസകള്‍!
    നാം 'ദൈവത്തിന്റെ സ്വന്തം നാട്' എന്ന് സ്‌നേഹത്തോടെ വിളിക്കുന്ന, സഹിഷ്ണുതയും പരിശ്രമ സ്വഭാവവും വഴി നമുക്ക് അഭിമാനിക്കാവുന്നഇന്ത്യയിലെ നിത്യഹരിത സംസ്ഥാനമായ കേരളം സന്ദര്‍ശിക്കുന്നത് എനിക്ക് അതിയായ സന്തോഷം നല്‍കുന്നു.
    ഇന്ത്യയില്‍ ഏറ്റവും ഉയര്‍ന്ന സാക്ഷരതാനിരക്കായ 94% ഉള്ള, സംസ്ഥാനങ്ങളില്‍ ഏറ്റവും ഉയര്‍ന്ന മാനവ വികസന സൂചികയുള്ള, ഏറ്റവും ഉയര്‍ന്ന ആയുര്‍ദൈര്‍ഘ്യമുള്ള, ഉയര്‍ന്ന ലിംഗാനുപാതമുള്ള ഇന്ത്യയിലെ സവിശേഷമായ ഒരു സംസ്ഥാനമാണിത്.
    കഴിഞ്ഞ ഇരുപതു നൂറ്റാണ്ടായി എല്ലാ മതങ്ങളേയും സ്വാഗതം ചെയ്ത പാരമ്പ്യമുള്ള സംസ്ഥാനമാണ് ഇത്. അദ്വൈത ദര്‍ശനത്തിന്റെ മഹാനായ പ്രയോക്താവായ ആദി ശങ്കരന്റെ, ഇന്ത്യയിലെ ആദ്യത്തെ പള്ളിയായ കൊടുങ്ങല്ലൂരിലെ ചേരമാന്‍ ജുമാ മസ്ജിദിന്റെ, എ.ഡി ആറാം നൂറ്റാണ്ടില്‍ തോമസ് അപോസ്തലന്‍ സഞ്ചരിച്ച നാടാണിത്. എ.ഡി. ഒന്‍പതാം നൂറ്റാണ്ടില്‍ ഒരു പള്ളി നിര്‍മ്മിക്കുന്നതിനായി ഭൂമി ദാനം ചെയ്ത വേണാട്ടിലെ സ്താണു രവിവര്‍മ്മയെപ്പോലുള്ള ഹിന്ദു ഭരണാധികാരികളുടെ നാടാണിത്. ജൂതമതം, ജൈനമതം, ബുദ്ധമതം എന്നിവയെല്ലാം നിരവധി നൂറ്റാണ്ടുകളില്‍ സഹവര്‍ത്തിച്ചിരുന്ന നാടാണിത്. ഭൂഗോളത്തിന്റെ പലഭാഗങ്ങളില്‍ നിന്നുള്ള ആശയങ്ങളേയും വിശ്വാസങ്ങളേയും സ്വീകരിക്കുകയെന്ന പുരാതന ഇന്ത്യന്‍ വീക്ഷണംനടപ്പില്‍വരുത്തിക്കൊണ്ട് വിവിധ വിഭാഗങ്ങള്‍ ദൈവികതയെ ബഹുരൂപങ്ങളില്‍ ആരാധിക്കുന്ന ഈ നാടിനെ ഇന്ന് ''ദൈവത്തിന്റെ സ്വന്തം നാട്'' എന്ന് വിളിക്കുന്നതില്‍ അതിശയപ്പെടാനില്ല.
    നമ്മുടെ രാജ്യത്തില്‍ ഇത്ര സവിശേഷമായ സാംസ്‌ക്കാരിക പൈതൃകമുണ്ടെന്നുള്ളത് നമുക്ക് അഭിമാനിക്കാവുന്ന കാര്യമാണ്. ബഹുസ്വരത, നാനാത്വത്തം, ഉള്‍ച്ചേര്‍ക്കല്‍എന്നിവ ആഘോഷിക്കുന്ന രാജ്യമാണ് നമ്മുടേത്. ഈ സവിശേഷമായ പരിപ്രേക്ഷ്യത്തെ നാം യോജിച്ചുനിന്നുകൊണ്ട് ശക്തിപ്പെടുത്തണം.
    ഇന്ന് ഡോ: ഫിലിപ്പോസ് മാര്‍ ക്രിസ്‌റ്റോസ്റ്റം മാര്‍ത്തോമാ വലിയ മെത്രാപോലിത്തയുടെ 101-ാം ജന്മദിനവും മോസ്റ്റ് റവ: ഡോ: ജോസഫ് മാര്‍തോമ മെത്രാപൊലിത്തയ്ക്ക് വൈദീകപട്ടം ലഭിച്ചതിന്റെ അറുപതാംവാര്‍ഷികവും നമ്മള്‍ ആഘോഷിക്കുകയാണ്.
    യേശുക്രിസ്തുവിന്റെ ഉറച്ച അനുയായികളില്‍ ഒരാളായിരുന്ന സെന്റ് തോമസ് സ്ഥാപിച്ച ഏറ്റവും പഴക്കം ചെന്ന സഭയാണ് മാര്‍ത്തോമാ സഭ എന്ന് എനിക്ക് ബോദ്ധ്യമുണ്ട്. സ്വതന്ത്ര ഇന്ത്യയുടെ ചരിത്രത്തില്‍ ആഴത്തില്‍ വേരുകളുള്ള ദേശീയ സഭകൂടിയാണിത്. എന്നും സ്വാതന്ത്ര്യത്തിനും നീതിക്കുവേണ്ടി നിലകൊണ്ടിട്ടുള്ളതാണ് ഈ സഭ. തിരുവിതാംകൂര്‍ സംസ്ഥാനം പുനസ്ഥാപിക്കാന്‍ ബ്രിട്ടീഷുകാര്‍ക്കെരിരെ പൊരുതിയ ത്രയത്തില്‍ പരേതരായ പട്ടം എ. താണുപിള്ളയ്ക്കും സി. കേശവനുമൊപ്പം ടി.എം. വര്‍ഗ്ഗീസുമുണ്ടായിരുന്നു. അടിയന്തിരാവസ്ഥ പ്രഖ്യാപിച്ചപ്പോള്‍ അതിനെതിരെ പ്രതിഷേധിച്ചുകൊണ്ടും അടിയന്തിരാവസ്ഥ പിന്‍വലിക്കണമെന്നും ആവശ്യപ്പെട്ടുകൊണ്ട് അന്നത്തെ പ്രധാനമന്ത്രിക്ക് ഈ ചര്‍ച്ചിന്റെ തലവന്‍ കത്തയച്ചിരുന്നുവെന്നതും എനിക്കറിയാം. അങ്ങനെ ഈ ചര്‍ച്ച് എന്നും സ്വാതന്ത്ര്യത്തിനും പ്രവര്‍ത്തനാധികാരത്തിനും വേണ്ടി നിലകൊണ്ടിട്ടുള്ളതാണ്.
    നാഗാലാന്റിന്റെ മുന്‍ ഗവര്‍ണര്‍ ഡോ: എം.എം. തോമസ്, മുന്‍ സുപ്രീംകോടതി ജഡ്ജി ജസ്റ്റിസ് കെ.ടി. തോമസ്, സ്വാതന്ത്ര്യസമരസേനാനിയായിരുന്ന ടി.എം. വര്‍ഗ്ഗീസ്, എന്റെ സഹപ്രവര്‍ത്തകന്‍ രാജ്യസഭാ ഡെപ്യൂട്ടിചെയര്‍മാന്‍ പ്രൊഫ: പി.ജെ. കുര്യന്‍ തുടങ്ങി പ്രഗല്‍ഭരും ഔന്നത്യമുള്ളവരുമായ നിരവധി നേതാക്കളെ ഈ പ്രാചീന സഭ രാജ്യത്തിന് സംഭാവനചെയ്തിട്ടുണ്ട്.
    നമ്മുടെ രാജ്യത്തിന്റെ വിശിഷ്ടപുത്രന്മാരായ പത്മഭൂഷന്‍ ഡോ: ഫിലിപ്പോസ് മാര്‍ ക്രിസ്‌റ്റോസം വലിയ മെത്രാപൊലിത്ത, മോസ്റ്റ് റവ: ഡോ: ജോസഫ് മാര്‍ത്തോമ മെത്രാപൊലിത്ത എന്നിവരുടെ ജീവിതത്തിലെ പ്രധാനപ്പെട്ട രണ്ടു നാഴികകല്ലുകള്‍ ആഘോഷിക്കുന്ന ഈ വേളയില്‍ കേരളത്തിലെ ജനങ്ങളോടൊപ്പമായിരിക്കാന്‍ സാധിച്ചതില്‍ എനിക്ക് അതിയായ സന്തോഷമുണ്ട്.
    ദൈവത്തിനും ഭക്തര്‍ക്കും 100 വര്‍ഷത്തെ സജീവ സേവനം നല്‍കിയ റവ: ഡോ: ഫിലിപ്പോസ് മാര്‍ ക്രിസ്‌റ്റോസ്റ്റത്തെ ഞാന്‍ അഭിനന്ദിക്കുന്നു. അദ്ദേഹത്തിന്റെ നേട്ടങ്ങളെപുകഴ്ത്തുകയും നമ്മുടെ രാജ്യത്തെ ജനങ്ങളുടെ ക്ഷേമത്തിനായി നല്‍കിയ സംഭാവനകളെ അഭിനന്ദിക്കുകയും ചെയ്യുന്നു.
    അഥര്‍വ വേദത്തിലെ '' നമുക്ക് നല്ല ആരോഗ്യത്തോടെയും ബുദ്ധിയോടെയും വിശാലമായ ചിന്തകളോടെയും നൂറുവര്‍ഷവും അതിനപ്പുറവും ജീവിക്കാം'' എന്ന പ്രാര്‍ത്ഥന ഞാന്‍ ഓര്‍ക്കുകയാണ്. ഇത്രയും വിശാലമായും സവിശേഷമായും നിരവധി പതിറ്റാണ്ടുകള്‍ മാനവരാശിയെ സേവിക്കാനുള്ള അവസരം ലഭിച്ചതിലൂടെ ദൈവദാസന്‍ ഫിലിപ്പോസ് മാര്‍ക്രിസ്‌റ്റോസ്റ്റം അനുഗ്രഹിക്കപ്പെട്ടിരിക്കുകയാണ്. ഇന്ന് അദ്ദേഹത്തിന്റെ സാന്നിദ്ധ്യം കൊണ്ട് നാമെല്ലാം അനുഗ്രഹിക്കപ്പെട്ടിരിക്കുന്നു.
    നല്ല ഫലിതത്തോടെയും സരസമായ പെരുമാറ്റത്തിലൂടെയും അനുഗ്രഹങ്ങള്‍ ചൊരിയുന്ന റവ. ഡോ: ഫിലിപ്പോസ് മാര്‍ ക്രിസ്‌റ്റോസ്റ്റം മാര്‍ത്തോമ വലിയ മെത്രാപൊലിത്ത വിശ്വാസികള്‍ക്ക് പ്രിയപ്പെട്ടവനാണെന്ന് നിങ്ങള്‍ക്കെല്ലാം അറിയാവുന്നതാണ്. ഒരുപക്ഷേ ലോകത്തുതന്നെ ഇത്രയും കാലം ജീവിക്കുന്ന ബിഷപ്പുമാരില്‍ ഒരാളും വികാരവായ്പുമുള്ള ആശയവാദിയുമായ റവ. ഡോ: ഫിലിപ്പോസ് മാര്‍ ക്രിസ്‌റ്റോസ്റ്റം വലിയ മെത്രാപോലിത്ത സൃഷ്ടാവിലേക്കുള്ള വഴിയെന്നത് ദൈവത്തിന്റെ സൃഷ്ടികളിലൂടെയാണെന്ന് വിശ്വസിക്കുന്നു. ക്രിസ്തുമതത്തിന്റെ സത്തയെ അദ്ദേഹം സ്വാംശീകരിക്കുകയുംഅതിന്റെ സിദ്ധാന്തങ്ങള്‍ തന്റെ വാക്കുകളിലൂടെയും പ്രവര്‍ത്തിയിലൂടെയും പ്രചരിപ്പിക്കുകയും ചെയ്തു.
    റവ. ഡോ: ഫിലിപ്പോസ് മാര്‍ ക്രിസ്‌റ്റോസ്റ്റം വലിയ മെത്രാപൊലിത്ത 90 വയസ് പൂര്‍ത്തിയാക്കിയപ്പോള്‍ മാര്‍ത്തോമ സഭ നവതിപദ്ധതിയുമായി പാര്‍ശ്വവല്‍ക്കരിക്കപ്പെട്ട ജനസമൂഹത്തിലേക്ക് ഇറങ്ങിചെല്ലുകയും അവര്‍ക്ക് 2,500 വീടുകള്‍ സമ്മാനമായി നല്‍കുകയും ചെയ്തുവെന്ന് ചൂണ്ടിക്കാണിക്കുന്നതില്‍ എനിക്ക് അതിയായ സന്തോഷമുണ്ട്. നവതി ആഘോഷങ്ങള്‍ മുതിര്‍ന്നനേതാവായ ശ്രീ എല്‍.കെ. അദ്വാനിജിയാണ് ഉദ്ഘാടനം ചെയ്തതെന്ന് എനിക്ക് അറിയാന്‍ കഴിഞ്ഞു. ആ അവസരത്തില്‍ അദ്ദേഹം മെത്രാപോലിത്തയ്ക്ക് 100 വയസുവരെ ജീവിക്കാന്‍ ആശംസ നേരുകയുംനൂറാമത് ജന്മദിനത്തില്‍ പങ്കെടുക്കാന്‍ എത്തുമെന്ന് ഉറപ്പുനല്‍കുകയും ചെയ്തിരുന്നു.കഴിഞ്ഞവര്‍ഷം അദ്ദേഹം വന്ന് ശതാബ്ദി ആഘോഷങ്ങള്‍ ഉദ്ഘാടനം ചെയ്തുവെന്ന് അറിയുന്നതില്‍ എനിക്ക് സന്തോഷമുണ്ട്.
    ശതാബ്ദി ആഘോഷിച്ച, ബിഷപ്പായി ഏകദേശം 66 വര്‍ഷം സേവനമനുഷ്ഠിച്ച മെതോപൊലിത്ത എമിരിറ്റസ് ഫിലിപ്പോസ് മാര്‍ ക്രിസ്‌റ്റോസ്റ്റത്തിനെക്കുറിച്ച് ഒരു ജീവിതചരിത്ര ചിത്രം നിര്‍മ്മിച്ചുവെന്നറിയുന്നതിലും എനിക്ക് സന്തോഷമുണ്ട്. പാവപ്പെട്ടവരെയും ആവശ്യക്കാരെയും സഹായിക്കുകയെന്നതായിരുന്നു അദ്ദേഹത്തിന്റെ ഏക ദൗത്യം. അത് അങ്ങനെ തന്നെ തുടരുകയും ചെയ്യുന്നു.
    വൈദീകപട്ടം ലഭിച്ചതിന്റെ വജ്രജൂബിലി ആഘോഷിക്കുന്ന മെത്രാപൊലിത്ത ഡോ: ജോസഫ് മാര്‍ത്തോമയേയും ഞാന്‍ അഭിനന്ദിക്കുകയാണ്. അദ്ദേഹത്തിന്റെ ദീര്‍ഘവീക്ഷണത്തോടെയുള്ള നേതൃത്വവും കഷ്ടപ്പെടുന്ന മാനവരാശിയുടെ ആരോഗ്യത്തിലും ക്ഷേമത്തിലുമുള്ള ഒടുങ്ങാത്ത താല്‍പര്യവുംവഴി ജനങ്ങള്‍ക്ക് ഗുണമുണ്ടായിട്ടുണ്ടെന്നതില്‍ ഞാന്‍ സന്തോഷിക്കുന്നു.
    പരിസ്ഥിതി സംരക്ഷണത്തില്‍ മുന്‍പന്തിയിലാണ് അദ്ദേഹമെന്നും എനിക്ക് അറിയാനായിട്ടുണ്ട്. മഹത്തായമാരാമണ്‍ കണ്‍വെന്‍ഷനിലൂടെ വലിയതോതില്‍ വൃക്ഷങ്ങള്‍ വെച്ചുപിടിപ്പിക്കുന്നതില്‍ നിസ്തുല സേവനമാണ് അദ്ദേഹം നടത്തുന്നതെന്നും എനിക്ക് മനസിലാക്കാനായി.
    ഡോ: ജോസഫ് മാര്‍ത്തോമയുടെ 80-ാം പിറന്നാളിന്റെ ഭാഗമായി മാര്‍ത്തോമാ സഭ ജീവിതത്തിന് തന്നെ ഭീഷണിയായ അര്‍ബുദം പോലെയുള്ള അസുഖങ്ങളുമായി കഷ്ടപ്പെടുന്നവര്‍ക്ക് സഹായം നല്‍കുന്നതിനായി 'സ്‌നേഹകരം' എന്നപദ്ധതി നടപ്പിലാക്കിയെന്നത് വളരെ ഹൃദ്യമാണ്. സഹായവുംപിന്തുണയും ആവശ്യമുള്ളവര്‍ക്ക് ഡയാലിസ് സൗജന്യമായി നല്‍കുന്നു. പ്രതിവര്‍ഷംഒരുകോടി രൂപയ്ക്ക് മുകളില്‍ ഫണ്ട് ആവശ്യമായ ഈ പദ്ധതി സാമ്പത്തികമായി ബുദ്ധിമുട്ട് അനുഭവിക്കുന്ന ജനവിഭാഗങ്ങള്‍ക്ക് സഹായവും അഭയവുമാണെന്നതില്‍ സംശയമില്ല. ജാതിയോ, മതമോ നോക്കാതെ എല്ലാ വിഭാഗം ആള്‍ക്കാര്‍ക്കും സഹായം നല്‍കുന്നുണ്ടെന്നതില്‍ എനിക്ക് അതിയായ സന്തോഷമുണ്ട്.
    ദേശീയ, അന്തര്‍ദേശീയതലത്തില്‍ ധാര്‍മ്മികസംഘത്തിനും ക്രിസ്തീയസഭകള്‍ക്കും നല്‍കുന്ന നേതൃത്വത്തിന് ഞാന്‍ ഡോ: ജോസഫ് മാര്‍ത്തോമയെ അഭിനന്ദിക്കുകയാണ്.
    യൂഹാന്‍ മാര്‍ത്തോമയും മാര്‍ത്തോമാ സഭയിലെ മറ്റ് മഹാന്മാരായ നേതാക്കളും ചൂണ്ടിക്കാട്ടിയ പാതയില്‍ ഇനിയും ദീര്‍ഘനാള്‍ അദ്ദേഹത്തിന് നേതൃത്വം നല്‍കാന്‍ കഴിയട്ടെ എന്ന് ഞാന്‍ ആശംസിക്കുന്നു. ഡോ: ജോസഫ് മാര്‍ത്തോമാ വജ്രജൂബിലി പദ്ധതിയുടെ വിജയത്തിന് എന്റെ ശുഭാശംസകള്‍ നിങ്ങളോടൊപ്പമുണ്ട്.
    സമ്പന്നമായ സാംസ്‌ക്കാരിക പാരമ്പര്യവും വിശാലമായ മതപാരമ്പര്യവുമുള്ളകേരളത്തിലെ ജനങ്ങള്‍ക്ക് എന്റെ ശുഭാശംസകള്‍.
    നേരത്തെ ഞാന്‍ പറഞ്ഞതുപോലെ രാജ്യത്തിനാകെ പല വഴികളില്‍ ഈ സംസ്ഥാനംവേഗത നിശ്ചയിക്കുന്നു.
    ദീര്‍ഘകാലത്തേക്ക്പരിജ്ഞാനമുള്ള ഒരു നേതൃത്വത്തെ ലഭിക്കുന്നത് ഭാഗ്യകരമാണ്.
    തിരുവിതാംകൂര്‍ മഹാരാജാവിന്റെ ദീര്‍ഘവീക്ഷണമുള്ള നേതൃത്വം, ശ്രീനാരായണഗുരുവിന്റെ പരിവര്‍ത്തനോത്സാഹം, റവഃ ഡോ: ഫിലിപ്പോസ് മാര്‍ ക്രിസ്‌റ്റോസ്റ്റം മാര്‍ത്തോമാ വലിയ മെത്രാപൊലിത്തയേയും റവ: ഡോ: ജോസഫ് മാര്‍ത്തോമയേയും പോലുള്ള സഭാനേതാക്കളുടെയും ആത്മീയ സാംസ്‌ക്കാരിക നേതാക്കളുടെയും സംഭാവനകള്‍ എന്നിവയാണ് ഇന്ത്യയുടെ സാംസ്‌ക്കാരിക തലസ്ഥാനത്തെ സമ്പന്നമാക്കിയത്.
    മാനവരാശിക്ക് നല്‍കുന്ന സേവനമാണ് ദൈവികതയിലേക്ക് നയിക്കുന്നതെന്ന് അടിവരയിടുന്ന ദീര്‍ഘവീക്ഷണമുള്ള നേതാക്കളോട് നാം ആഴത്തില്‍ കടപ്പെട്ടിരിക്കുന്നു.
    ഇന്ത്യന്‍ ചിന്തയുടെ മറ്റൊരു വക്താവായ സ്വാമി വിവേകാനന്ദന്‍ 1893 സെപ്റ്റംബര്‍ 27ന് ചിക്കാഗോയില്‍ നടന്ന ലോക മത പാര്‍ലമെന്റില്‍ പറഞ്ഞത് ഈ അവസരത്തില്‍ ഓര്‍ക്കുന്നത് ഗുണകരമായിരിക്കും:
    ''വിത്ത് ഭൂമിയില്‍ കുഴിച്ചിടുകയാണ്, മണ്ണും വായുവും വെള്ളവും അതിന് ചുറ്റുമുണ്ട്. എന്നാല്‍ വിത്ത് ഭൂമിയോ, വായുവോ, വെള്ളമോ ആകുമോ? ഇല്ല, അത് ഒരു ചെടി ആകുകയേയുള്ളൂ. വായുവും മണ്ണും വെള്ളവും സ്വാംശീകരിച്ചുകൊണ്ട്, ഒരു സസ്യമായി സ്വന്തം വളര്‍ച്ചാനിയമത്തിന്റെ അടിസ്ഥാനത്തിലാണത് വികസിക്കുന്നത്.
    അതുപോലെയാണ് മതത്തിന്റെ കാര്യവും. ഒരു ക്രൈസ്തവന്‍ ഹിന്ദുവോ, ബുദ്ധമതക്കാരനോ ആകാന്‍ പോകുന്നില്ല, അതുപോലെ ഒരു ഹിന്ദുവിനും ബുദ്ധമതക്കാരനും ക്രൈസ്തവനാകാനും കഴിയില്ല. എന്നാല്‍ ഓരോന്നും മറ്റേതിന്റെ സത്ത ഉള്‍ക്കൊള്ളുകയും അതേസമയം സ്വന്തം വ്യക്തിത്വം സംരക്ഷിച്ചും കൊണ്ട് സ്വന്തം വളര്‍ച്ചാനിയമത്തിന്റെ അടിസ്ഥാനത്തില്‍ വളരുകയും ചെയ്യും.
    രാഷ്ട്രപിതാവ് മഹാത്മാഗാന്ധിയും പറഞ്ഞിട്ടുണ്ട്:
    ''പെരുമാറ്റത്തിന്റെ സുവര്‍ണ്ണ നിയമമെന്നത്പരസ്പര സഹിഷ്ണുതയാണ്. നമുക്ക് ഒരിക്കലും ഒരേപോലെ ചിന്തിക്കാന്‍ കഴിയില്ല. സത്യത്തിന്റെ കണികകള്‍ മാത്രമേ കാണുന്നുവുള്ളൂ. അത് വ്യത്യസ്ത കോണിലും വീക്ഷണത്തിലുമാണ് കാണുന്നത്. ഏറ്റവും ന്യായയുക്തമായി പ്രവര്‍ത്തിക്കുന്ന വ്യക്തികളില്‍ പോലും സത്യസന്ധമായ, വ്യത്യസ്ത അഭിപ്രായങ്ങള്‍ക്ക് അവസരമുണ്ട്. അതുകൊണ്ട് ഏതൊരു സംസ്‌ക്കാരസമ്പന്നമായ സമൂഹത്തിലും സാദ്ധ്യമായ ഒരേയൊരു പെരുമാറ്റ നിയമംപരസ്പര സഹിഷ്ണുതയാണ്.''
    ഈ ഉല്‍കൃഷ്ടമായ പ്രസ്താവനകള്‍ ഇന്ന് നാം ഓര്‍ക്കുകയും അംഗീകരിക്കുകയും ചെയ്യുമ്പോള്‍ ഇന്ത്യയുടെ അനുഗ്രഹീതരായ രണ്ടു പുത്രന്മാര്‍ ചെയ്ത മഹത്തരമായ പ്രവര്‍ത്തനങ്ങള്‍ നമ്മുടെ ക്ഷേമത്തെ പുനരുജ്ജീവിപ്പിച്ചുവെന്നത് അംഗീകരിക്കും.
    ഒരു നവ ഊര്‍ജ്ജം നമുക്കുചുറ്റും, അതോടൊപ്പം ലോകത്തിന് ചുറ്റും പരക്കുന്നതായി നമുക്ക് അനുഭവപ്പെടും.
    സകാരാത്മകമായ ഊര്‍ജ്ജം എന്നത് ഐക്യത്തിന്റെ, തിരിച്ചറവിന്റെ, ബഹുമാനത്തിന്റെ, ഇന്ത്യ എക്കാലവും നിലകൊണ്ടിട്ടുള്ള ഒരിക്കലും വറ്റാത്ത കാലാതിവര്‍ത്തിയായ മൂല്യങ്ങളുടെ ഉറവയുടെ സ്രോതസാണ്.
    ഈ വേരുകളെ പുഷ്ടിപ്പെടുത്തേണ്ട സമയമാണിത്.
    ഇതിനുള്ളിലുള്ള നിധി വീണ്ടും കണ്ടെത്തേണ്ട സമയമാണിത്.
    ചര്‍ച്ചുകള്‍, അമ്പലങ്ങള്‍, മോസ്‌ക്കുകള്‍, ഗുരുദ്വാരകള്‍ മറ്റുളള മതദേവാലയങ്ങള്‍ എല്ലാം ആരാധനയുടെ സ്ഥലങ്ങളും ആത്മീയ ഉണര്‍വിനുള്ള ദൈവഭക്തി കേന്ദ്രങ്ങളും സാംസ്‌ക്കാരിക മൂല്യങ്ങള്‍ തലമുറകളിലേക്ക് കൈമാറേണ്ട ഉല്‍പ്രേരകങ്ങളുമാണ്.
    അവയെല്ലാം സാമൂഹിക, സാമുദായിക വിദ്യാഭ്യാസത്തിന് സാധ്യതയുള്ള ശക്തികേന്ദ്രങ്ങളുമാണ്.
    ഈ പങ്ക് അവര്‍ നിര്‍വഹിക്കുന്നിടത്തോളം അവര്‍ ജനങ്ങളെ ഒരുമിപ്പിക്കുന്നു. എന്നാല്‍ അവര്‍ ഇതില്‍ നിന്നും മാറിസഞ്ചരിക്കുകയും അനാവശ്യമായി രാഷ്ട്രീയത്തില്‍ ഇടപെടുകയും ആവശ്യമില്ലാത്ത വിഭജനം ലക്ഷ്യമാക്കിയുള്ള പ്രസ്താവനകള്‍ പുറപ്പെടുവിക്കുകയും ചെയ്യുമ്പോള്‍ അവ പ്രവര്‍ത്തനക്ഷമമല്ലാതാകും.
    രാഷ്ട്രീയവും മതവുമെന്ന ഈ രണ്ടു ഇഴകള്‍ ഒരിക്കലും കൂട്ടിക്കുഴയ്ക്കില്ലെന്നാണ് ഞാന്‍ പ്രതീക്ഷിക്കുന്നത്. മതനേതാക്കള്‍ എല്ലാ മനുഷ്യര്‍ക്കും ആത്മീയമാര്‍ഗ്ഗനിര്‍ദ്ദേശം നല്‍കുകയും രാഷ്ട്രീയനേതാക്കള്‍ നമ്മുടെ മഹത്തായ പാരമ്പര്യത്തില്‍ നിന്നും പ്രചോദനം ഉള്‍ക്കൊണ്ടുകൊണ്ട് ശുദ്ധമായ ഭരണ വ്യവസ്ഥ സംഭാവനചെയ്യുകയുമാണ് വേണ്ടത്.
    നല്ലതിനെ തിരിച്ചറിയാനുള്ള, ധര്‍മ്മഭക്തിയുള്ള ചിന്തകളിലൂടെയും ശരിയായ പ്രവര്‍ത്തനങ്ങളിലൂടെയും ഭൂമിയില്‍ സ്വര്‍ഗ്ഗം സൃഷ്ടിക്കുന്നതിനുള്ള ഉണര്‍വ് തിരിച്ചറിയാനുമുള്ള അവസരമാണ് ഇന്ന്.
    ഈ പരിപാടിയുടെ ഭാഗമാകാന്‍ എന്നെ ക്ഷണിച്ചതിന് ഒരിക്കല്‍ കൂടി നിങ്ങള്‍ക്കെല്ലാവര്‍ക്കും നന്ദിരേഖപ്പെടുത്തുന്നു.


    
    ജയ്ഹിന്ദ്!
    

    
    (Release ID: 1530853) Visitor Counter : 3