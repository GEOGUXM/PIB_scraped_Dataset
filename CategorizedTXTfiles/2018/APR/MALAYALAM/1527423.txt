      PIB Headquarters

      ഐ.ഐ.എസ്.ടിയില്‍ പ്രഥമ ഡോ.എ.പി.ജെ അബ്ദുല്‍ കലാം പ്രഭാഷണം ഡോ. വി.കെ സാരസ്വത് നിര്‍വഹിക്കും
      Posted On: 02 APR 2018 6:14PM by PIB Thiruvananthpuram


    കേന്ദ്ര ബഹിരാകാശ വകുപ്പിനു കീഴില്‍ തിരുവനന്തപുരത്തെ വലിയമലയില്‍ പ്രവര്‍ത്തിക്കുന്ന കല്‍പ്പിത സര്‍വകലാശാലയായ ഇന്ത്യന്‍ ഇന്‍സ്റ്റിറ്റ്യൂട്ട് ഓഫ് സ്‌പേസ് സയന്‍സ് ആന്റ് ടെക്‌നോളജി (ഐ.ഐ.എസ്.ടി) ഡോ. എ.പി.ജെ അബ്ദുല്‍ കലാം സ്മാരക പ്രഭാഷണ പരമ്പരയ്ക്ക് തുടക്കമിടുന്നു. ഈ പരമ്പരയിലെ ആദ്യ പ്രഭാഷണം വിഖ്യാത ശാസ്ത്രജ്ഞനും നിതി ആയോഗ് അംഗവുമായ ഡോ. വി.കെ സാരസ്വത് ഈ മാസം 4 ന് (2018 ഏപ്രില്‍ 4, ബുധനാഴ്ച) നിര്‍വ്വഹിക്കും. രാവിലെ 11 മണിക്ക് വലിയമലയിലെ ഇന്‍സ്റ്റിറ്റ്യൂട്ട് കാമ്പസില്‍ നടക്കുന്ന ചടങ്ങില്‍ ഐ.ഐ.എസ്.ടി ചാന്‍സലര്‍ ഡോ. ബി.എന്‍ സുരേഷ് അധ്യക്ഷനായിരിക്കും. ഐ.ഐ.എസ്.ടി ഡയറക്ടര്‍ ഡോ.വി.കെ ദധ്വാള്‍, വി.എസ്.എസ്.സി ഡയറക്ടര്‍ ശ്രീ. എസ്. സോമനാഥ് തുടങ്ങിയവരും സംബന്ധിക്കും.

    'ന്യൂ ഫ്രോണ്ടിയേര്‍സ് ഇന്‍ എഞ്ചിനീയറിംഗ്' എന്നതാണ് ആദ്യ പ്രഭാഷണത്തിന്റെ വിഷയം. പ്രതിരോധ ഗവേഷണരംഗത്തെ വിഖ്യാത ശാസ്ത്രജ്ഞനായ ഡോ. വിജയ് കുമാര്‍ സാരസ്വത് ഡി.ആര്‍.ഡി.ഒ ഡയറക്ടര്‍ ജനറല്‍, രാജ്യരക്ഷാ ഗവേഷണ, വികസന വകുപ്പിന്റെ ശാസ്ത്ര ഉപദേഷ്ടാവ് തുടങ്ങി വിവിധ മേഖലകളില്‍ നാലു പതിറ്റാണ്ടിലേറെക്കാലം സേവനമനുഷ്ഠിച്ചിട്ടുണ്ട്. പൃഥ്വി, ധനുഷ്, പ്രഹാര്‍ തുടങ്ങിയ മിസൈലുകളും ലിക്വിഡ് പ്രൊപ്പല്‍ഷന്‍ റോക്കറ്റ് എഞ്ചിനുകളും തദ്ദേശീയമായി വികസിപ്പിക്കുന്നതില്‍ നിസ്തുലമായ പങ്കാണ് ശ്രീ.സാരസ്വത് വഹിച്ചിട്ടുള്ളത്. പത്മശ്രീയും പത്മഭൂഷണുമടക്കം നിരവധി ദേശീയ, രാജ്യാന്തര ബഹുമതികള്‍ അദ്ദേഹത്തെ തേടിയെത്തിയിട്ടുണ്ട്.


    
    ND MRL–121

    
    
    (Release ID: 1527423) Visitor Counter : 2