      വാണിജ്യ വ്യവസായ മന്ത്രാലയം

      ജില്ലകളുടെ വളര്‍ച്ചാ നിരക്ക് വര്‍ദ്ധിപ്പിക്കാന്‍ പ്രത്യേക കര്‍മ്മ പദ്ധതി
      Posted On: 10 APR 2018 4:21PM by PIB Thiruvananthpuram


    രാജ്യത്തിന്റെ സാമ്പത്തിക വളര്‍ച്ചയില്‍ ജില്ലകള്‍ക്കുള്ള പങ്ക് ചര്‍ച്ച ചെയ്യുന്നതിനും ഇതിനാവശ്യമായ കര്‍മ്മ പദ്ധതി തയാറാക്കുന്നതിനുമായി വിവിധ വകുപ്പുകളില്‍ നിന്നുള്ള പ്രതിനിധികള്‍ ഉള്‍പ്പെടുന്ന യോഗം ന്യൂഡല്‍ഹിയില്‍ ചേര്‍ന്നു. കേന്ദ്ര വാണിജ്യ, വ്യവസായ, വ്യോമയാന വകുപ്പു മന്ത്രി ശ്രീ. സുരേഷ് പ്രഭു അധ്യക്ഷത വഹിച്ചു. സാമ്പത്തിക പ്രവര്‍ത്തനങ്ങള്‍ക്ക് ഉത്തേജനം നല്‍കി ജില്ലാ തലങ്ങളില്‍ വളര്‍ച്ചാ നിരക്കില്‍ 3 മുതല്‍ 4 വരെ ശതമാനത്തിന്റെ വര്‍ദ്ധന കൈവരിക്കാനുള്ള പദ്ധതിക്ക് രൂപം നല്‍കാനാണ് യോഗം ചേര്‍ന്നത്. ഇതു വഴി ഇന്ത്യയെ 5 ട്രില്യണ്‍ ഡോളറിന്റെ സമ്പദ് വ്യവസ്ഥയാക്കാനാണ് ലക്ഷ്യമിടുന്നത്.
    
    വളര്‍ച്ച മുന്നോട്ടു കൊണ്ടു പോകണമങ്കില്‍ താഴേത്തട്ടില്‍ നിന്ന് മുകളിലേക്കുള്ള സമീപനമാണ് ആവശ്യമെന്ന് ശ്രീ. സുരേഷ് പ്രഭു പറഞ്ഞു. ജില്ലകളെ പദ്ധതികള്‍ ആസൂത്രണം ചെയ്യുന്നതിന്റെയും നടപ്പാക്കലിന്റേയും യൂണിറ്റുകളായി കണക്കാക്കണമെന്ന് അദ്ദേഹം ആവശ്യപ്പെട്ടു. ആദ്യ ഘട്ടത്തില്‍ സിന്ധുദുര്‍ഗ്ഗ്, രത്‌നഗിരി, വാരാണസി, വിശാഖപട്ടണം എന്നീ ജില്ലകളില്‍ ഈ പദ്ധതി പരീക്ഷണാടിസ്ഥാനത്തില്‍ നടപ്പിലാക്കും. ജില്ലകളുടെ ശേഷിയും, പ്രാദേശികമായ വിഭവലഭ്യതയും തിരിച്ചറിഞ്ഞ് വിശദമായ രൂപരേഖ തയാറാക്കും. പൊതു, സ്വകാര്യ സംരംഭങ്ങള്‍ ഏകോപിപ്പിക്കാനും നിരീക്ഷിക്കാനും മാര്‍ഗനിര്‍ദ്ദേശം നല്‍കാനുമുള്ള സംവിധാനങ്ങളൊരുക്കും.


    കേന്ദ്ര വാണിജ്യ വ്യവസായ, കൃഷി, കര്‍ഷക ക്ഷേമ, സൂക്ഷ്മ, ചെറുകിട, ഇടത്തരം സംരംഭങ്ങള്‍, നൈപുണ്യ വികസനവും സംരംഭകത്വവും, സ്ഥിതി വിവരക്കണക്കുകളും പദ്ധതി നടപ്പിലാക്കലും എന്നീ മന്ത്രാലങ്ങളില്‍ നിന്നുള്ള പ്രതിനിധികള്‍ക്ക് പുറമേ, നിതി ആയോഗ്, സാമ്പത്തികകാര്യ വകുപ്പ്, മഹാരാഷ്ട്ര, ഹിമാചല്‍ പ്രദേശ്, അസം, ആന്ധ്രാ പ്രദേശ്, ഉത്തര്‍ പ്രദേശ് എന്നീ സംസ്ഥാനങ്ങളില്‍ നിന്നുമുള്ള പ്രതിനിധികളും യോഗത്തില്‍ പങ്കെടുത്തു.
    AM MRD –272
    ***


    

    
    (Release ID: 1528574) Visitor Counter : 8
    
    
      Read this release in: English , Marathi , Hindi , Tamil