      PIB Headquarters

      ദൂരദര്‍ശന്‍ പ്രോഗ്രാം മേധാവിയായി ബൈജു ചന്ദ്രന്‍ ചുമതലയേറ്റു
      Posted On: 17 APR 2018 4:54PM by PIB Thiruvananthpuram


    

    തിരുവനന്തപുരം ദൂരദര്‍ശന്‍ കേന്ദ്രത്തിന്റെ പ്രോഗ്രാം വിഭാഗം മേധാവിയായി ശ്രീ. ബൈജു ചന്ദ്രന്‍ ചുമതലയേറ്റു. നേരത്തെ അദ്ദേഹം ന്യൂഡല്‍ഹിയിലെ ദൂരദര്‍ശന്‍ ഡയറക്ടറേറ്റ് ജനറല്‍ ഓഫീസില്‍ ഡി.ഡി. നാഷണലിന്റെ പ്രോഗ്രാം വിഭാഗം ഡെപ്യൂട്ടി ഡയറക്ടറായി സേവമനുഷ്ഠിച്ച് വരികയായിരുന്നു.


    1984 ല്‍ തിരുവനന്തപുരം ദൂരദര്‍ശന്‍ പ്രവര്‍ത്തനം തുടങ്ങിയപ്പോള്‍ വാര്‍ത്തകളുടെയും, കറണ്ട് അഫയേഴ്‌സിന്റെയും പ്രൊഡ്യൂസറായിട്ടാണ് ശ്രീ. ബൈജു ചന്ദ്രന്‍ ഔദ്യോഗിക ജീവിതം ആരംഭിച്ചത്. കൊഹിമ ദൂരദര്‍ശന്‍ കേന്ദ്രം, ഗുവാഹത്തിയിലെ വടക്ക് കിഴക്കന്‍ പ്രോഗ്രാം പ്രൊഡക്ഷന്‍ സെന്റര്‍, തിരുവനന്തപുരം ദൂരദര്‍ശന്‍ കേന്ദ്രം എന്നിവിടങ്ങളില്‍ അസിസ്റ്റന്റ് ഡയറക്ടര്‍ ആയി സേവനം അനുഷ്ഠിച്ചിട്ടുണ്ട്. 2000 ലധികം തത്സമയ വാര്‍ത്താ ബുള്ളറ്റിനുകള്‍ക്ക് പുറമേ നിരവധി വാര്‍ത്താധിഷ്ഠിത പരിപാടികള്‍, ഡോക്യുമെന്ററികള്‍, ഹ്രസ്വചിത്രങ്ങള്‍ എന്നിവ ഒരുക്കിയിട്ടുണ്ട്.


    കേരള ചലച്ചിത്ര വികസന കോര്‍പ്പറേഷനില്‍ 2000-2002 കാലഘട്ടത്തില്‍ ഫിലിം ഓഫീസറായി ഡെപ്യൂട്ടേഷനില്‍ ജോലി നോക്കിയിട്ടുണ്ട്. പ്രശസ്ത പത്രാധിപരും, എഴുത്തുകാരനുമായിരുന്ന യശഃശരീരനായ കെ.എസ്. ചന്ദ്രന്റെ മകനാണ് ബൈജു ചന്ദ്രന്‍.എഴുത്തുകാരിയും, ഇന്ത്യന്‍ ഇന്‍ഫര്‍മേഷന്‍ സര്‍വ്വീസ് ഉദ്യോഗസ്ഥയുമായ ശ്രീമതി കെ.എ. ബീനയാണ് ഭാര്യ. യുവ സിനിമാ സംവിധായകന്‍ ഋത്വിക് ബൈജുവാണ് മകന്‍.


    ND MRL–151
    ***

    
    
    (Release ID: 1529384) Visitor Counter : 4