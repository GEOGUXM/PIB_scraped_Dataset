      നൈപുണ്യ വികസന, സംരംഭക മന്ത്രാലയം

      ഈ വര്‍ഷം അവസാനത്തോടെ രാജ്യത്തെ ഓരോ ബ്ലോക്കിലും ഓരോ ഐ.റ്റി.ഐ. ഉറപ്പ് വരുത്തുമെന്ന് കേന്ദ്ര മന്ത്രി ധര്‍മേന്ദ്ര പ്രധാന്‍
      Posted On: 27 APR 2018 6:41PM by PIB Thiruvananthpuram


    2018 അവസാനത്തോടെ രാജ്യത്തെ ഓരോ ബ്ലോക്കിലും ഓരോ ഐ.റ്റി.ഐ. സ്ഥാപിക്കുകയാണ് ഗവണ്‍മെന്റിന്റെ ലക്ഷ്യമെന്ന് കേന്ദ്ര നൈപുണ്യ വികസന, സംരംഭകത്വ, പെട്രോളിയം പ്രകൃതി വാതക മന്ത്രി ശ്രീ. ധര്‍മ്മേന്ദ്ര പ്രധാന്‍ പറഞ്ഞു. ന്യൂഡല്‍ഹിയില്‍ സംസ്ഥാന നൈപുണ്യ വികസന മന്ത്രിമാരുടെ സമ്മേളനത്തില്‍ സംസാരിക്കയായിരുന്നു അദ്ദേഹം. കണ്‍കറന്റ് ലിസ്റ്റില്‍പ്പെട്ട വിഷയം എന്ന നിലയ്ക്ക് തൊഴിലധിഷ്ഠിത പരിശീലനവുമായി ബന്ധപ്പെട്ട വിഷയങ്ങള്‍ പരിഹരിക്കുന്നതിന് കേന്ദ്ര, സംസ്ഥാന ഗവണ്‍മെന്റുകള്‍ യോജിച്ച് പ്രവര്‍ത്തിക്കണമെന്ന് ശ്രീ. പ്രധാന്‍ അഭിപ്രായപ്പെട്ടു.


    ഐ.റ്റി.ഐ.കളിലെ നിരവധി പുതിയ കോഴ്‌സുകളുടെ ഉദ്ഘാടനവും യോഗത്തില്‍ നടന്നു. വരും നാളുകളില്‍ ആഗോളതലത്തില്‍ ഏറെ ആവശ്യമായി വരുന്ന ആര്‍ട്ടിഫിഷല്‍ ഇന്റലിജന്‍സ്, വെര്‍ച്ച്വല്‍ റിയാലിറ്റി, റോബോട്ടിക്ക് പ്രോസസ്സ് ഓട്ടോമേഷന്‍, ഇന്റര്‍നെറ്റ് ഓഫ് തിംഗ്‌സ്, റോബോട്ടിക്‌സ്, ബിഗ് ഡേറ്റ അനലറ്റിക്‌സ്, ത്രിമാന പ്രിന്റിംഗ് മുതലായ വിഷയങ്ങളില്‍ നൈപുണ്യ പരിശീലനത്തിന് ഡയറക്ടര്‍ ജനറല്‍ ട്രെയിനിംഗും, നാസ്‌ക്കോമും തമ്മില്‍ ധാരണാപത്രവും ഒപ്പിട്ടും.


    ഐ.റ്റി.ഐ. കള്‍ക്കുള്ള ഈ വര്‍ഷത്തെ പുതിയ അഫിലിയേഷന്‍ മാനദണ്ഡങ്ങളും യോഗത്തില്‍ പുറത്തിറക്കി. ഐ.റ്റി.ഐ. കള്‍ തമ്മില്‍ ആരോഗ്യകരമായ മത്സരത്തിലൂടെ സ്വന്തമായി ഗുണനിലവാര നിര്‍ണ്ണയം നടത്തുന്നതിനുള്ള സ്റ്റാര്‍ റേറ്റിംഗ് സമ്പ്രദായത്തിനും കേന്ദ്ര നൈപുണ്യ വികസന സംരംഭകത്വ മന്ത്രാലയം തുടക്കമിട്ടു.
    ND MRD –334
    ***


    

    
    (Release ID: 1530939) Visitor Counter : 2