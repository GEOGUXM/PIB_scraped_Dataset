      PIB Headquarters

      ഇന്ത്യാ റബ്ബര്‍ മീറ്റ് ആഗസ്റ്റില്‍ കൊച്ചിയില്‍ നടക്കും
      Posted On: 12 APR 2018 5:09PM by PIB Thiruvananthpuram


    
    റബ്ബര്‍ബോര്‍ഡും റബ്ബര്‍ മേഖലയിലെ പ്രമുഖ സംഘടനകളും സംയുക്തമായി സംഘടിപ്പിക്കുന്ന ഇന്ത്യാ റബ്ബര്‍ മീറ്റ് 2018 (ഐ.ആര്‍.എം. 2018) ആഗസ്റ്റ് 30, 31 എന്നീ തീയതികളില്‍ കൊച്ചിയില്‍ നടക്കും. റബ്ബര്‍ മേഖലയെ പ്രതിനിധാനം ചെയ്യുന്ന എല്ലാ വിഭാഗങ്ങളുടെയും പങ്കാളിത്തത്തോടെ നടത്തുന്ന സമ്മേളനങ്ങളില്‍ നാലാമത്തേതാണ് ഇത്. റബ്ബര്‍രംഗത്തെ എല്ലാ വിഭാഗങ്ങളും മാധ്യമങ്ങളും റബ്ബര്‍ബോര്‍ഡും പങ്കെടുക്കുന്ന ഇത്തരമൊരു വാര്‍ഷികസമ്മേളനം വിവിധവിഭാഗങ്ങള്‍ തമ്മിലുള്ള ആശയവിനിമയവും ബന്ധവും കൂടുതല്‍ മെച്ചപ്പെടുന്നതിനും അതുവഴി കൂടുതല്‍ ബിസിനസ്സ് അവസരങ്ങള്‍ സൃഷ്ടിക്കുന്നതിനും സാഹചര്യമൊരുക്കും.


    Towards a sustainable rubber value chain (സുസ്ഥിര റബ്ബര്‍ മൂല്യ ശൃംഖലയിലേയ്ക്ക്) എന്നതാണ് ഐ.ആര്‍.എം. 2018-ന്റെ വിഷയം. റബ്ബര്‍രംഗത്തെ പുതിയ പ്രവണതകള്‍, റബ്ബര്‍മേഖല നേരിടുന്ന വെല്ലുവിളികള്‍, മേഖലയുടെ നിലനില്‍പിനും വികസനത്തിനും ആവശ്യമായ തന്ത്രങ്ങള്‍ മെനയല്‍ എന്നിങ്ങനെ റബ്ബര്‍മേഖലയുമായി ബന്ധപ്പെട്ട വിവിധ വിഷയങ്ങള്‍ സമ്മേളനത്തില്‍ ചര്‍ച്ച ചെയ്യപ്പെടും. റബ്ബര്‍മേഖലയുമായി ബന്ധപ്പെട്ട വിവിധ വിഷയങ്ങളെ അധികരിച്ച് രാജ്യാന്തരതലത്തില്‍ അറിയപ്പെടുന്ന വിദഗ്ധര്‍ സംസാരിക്കും. വിവിധ വിഷയങ്ങളെ ആസ്പദമാക്കി പാനല്‍ചര്‍ച്ചകളും ഉണ്ടായിരിക്കും.


    റബ്ബര്‍ബോര്‍ഡ് ചെയര്‍മാനും എക്‌സിക്യൂട്ടീവ് ഡയറക്ടറുമായ ഡോ. എം.കെ. ഷണ്‍മുഖ സുന്ദരം ചെയര്‍മാനായി ദേശീയതലത്തില്‍ സംഘടിപ്പിച്ചിട്ടുള്ള ഓര്‍ഗനൈസിങ് കമ്മിറ്റിയാണ് ഐ.ആര്‍.എം. 2018-ന്റെ നടത്തിപ്പുമായി ബന്ധപ്പെട്ട പ്രവര്‍ത്തനങ്ങള്‍ ഏകോപിപ്പിക്കുന്നത്. ചെറുകിട, വന്‍കിട കര്‍ഷകപ്രതിനിധികള്‍; റബ്ബര്‍സംസ്‌കരണമേഖലയുടെയും വ്യാപാരമേഖലയുടെയും പ്രതിനിധികള്‍; ടയര്‍, ടയറിതര മേഖലകളുടെ പ്രതിനിധികള്‍; ആട്ടോ കംപോണന്റ് നിര്‍മ്മാതാക്കള്‍; കയറ്റുമതിരംഗത്തുള്ളവര്‍; ഗവേഷണ, നൈപുണ്യവികസനസ്ഥാപനങ്ങളില്‍നിന്നുള്ളവര്‍; റബ്ബറുമായി ബന്ധപ്പെട്ട മാധ്യമരംഗത്തുള്ളവര്‍ തുടങ്ങിയവരെല്ലാം കമ്മിറ്റിയില്‍ അംഗങ്ങളാണ്.
    
    ഇന്ത്യയില്‍നിന്നും വിദേശത്തുനിന്നുമായി 700-ല്‍ അധികം പ്രതിനിധികള്‍ ഐ.ആര്‍.എം. 2018-ല്‍ പങ്കെടുക്കും.
    ND MRL–141
    ***


    

    
    (Release ID: 1528927) Visitor Counter : 1