      PIB Headquarters

      ഐ.ഐ.എം.സി. മാധ്യമപഠനം : അപേക്ഷ മെയ് ഒന്നുവരെ
      Posted On: 26 APR 2018 6:08PM by PIB Thiruvananthpuram


    കേന്ദ്ര വാര്‍ത്താ വിതരണ പ്രക്ഷേപണ മന്ത്രാലയത്തിന് കീഴില്‍ പ്രവര്‍ത്തിക്കുന്ന മാധ്യമപഠന സ്ഥാപനമായ ഇന്ത്യന്‍ ഇന്‍സ്റ്റിറ്റ്യൂട്ട് ഓഫ് മാസ് കമ്മ്യൂണിക്കേഷന്റെ (ഐ.ഐ.എം.സി) വിവിധ പി.ജി.ഡിപ്ലോമ കോഴ്‌സുകളുടെ പൊതു പ്രവേശന പരീക്ഷക്കുള്ള അപേക്ഷ മെയ് ഒന്നുവരെ സ്വീകരിക്കും. കേരളത്തില്‍ കോട്ടയത്ത് പ്രവര്‍ത്തിക്കുന്നതടക്കം ഇന്‍സ്റ്റിറ്റ്യൂട്ടിന്റെ വിവിധ കേന്ദ്രങ്ങളില്‍ നടത്തുന്ന കോഴ്‌സുകളിലേക്കാണ് പ്രവേശനം. പ്രൊഫഷണലിസത്തിന് മുന്‍തൂക്കം നല്‍കുന്നതും ജോലി സാധ്യത ഏറെയുള്ളതുമായ ഐ.ഐ.എം.സി കോഴ്‌സുകള്‍ക്ക് കേന്ദ്ര ഗവണ്‍മെന്റിന്റെ അംഗീകാരമുള്ളതിനു പുറമേ അന്തര്‍ദേശീയ പ്രശസ്തിയുമുണ്ട്.


    മലയാളം ജേണലിസം, ഇംഗ്ലീഷ് ജേണലിസം എന്നിവയില്‍ ഒരു വര്‍ഷം ദൈര്‍ഘ്യമുള്ള പി.ജി.ഡിപ്ലോമ കോഴ്‌സുകളാണ് കോട്ടയം കേന്ദ്രത്തില്‍ നടന്നു വരുന്നത്.


    ഏതെങ്കിലും വിഷയത്തില്‍ നേടിയ അംഗീകൃത സര്‍വ്വകലാശാലാ ബിരുദമാണ് അപേക്ഷിക്കുന്നതിനു വേണ്ട യോഗ്യത. അവസാന വര്‍ഷ പരീക്ഷ എഴുതുന്നവര്‍ക്കും അപേക്ഷിക്കാം. 1993 ഓഗസ്റ്റ് ഒന്നിനോ അതിന് ശേഷമോ ജനിച്ചവരായിരിക്കണം അപേക്ഷകര്‍. പട്ടിക ജാതി, പട്ടിക വര്‍ഗ്ഗക്കാര്‍, ഭിന്നശേഷിക്കാര്‍, ഒ.ബി.സി തുടങ്ങിയ വിഭാഗത്തില്‍പെടുന്നവര്‍ക്ക് പ്രായപരിധിയില്‍ ഇളവ് ലഭിക്കും. പ്രവേശന പരീക്ഷ രണ്ട് ദിവസങ്ങളിലായി നടക്കും. മലയാളം, ഉറുദു, മറാത്തി, ഒഡിയ എന്നീ ജേര്‍ണലിസം കോഴ്‌സുകള്‍ക്ക് മേയ് 26നും; ഹിന്ദി/ഇംഗ്ലീഷ് ജേണലിസം, റേഡിയോ ആന്‍ഡ് ടെലിവിഷന്‍ ജേണലിസം, അഡ്വര്‍ടൈസിങ്ങ് ആന്‍ഡ് പബ്ലിക് റിലേഷന്‍സ് എന്നിവയ്ക്ക് മേയ് 27-നുമായിരിക്കും പ്രവേശന പരീക്ഷ.
    കേരളത്തില്‍ കോട്ടയമാണ് പരീക്ഷാ കേന്ദ്രം. എഴുത്തു പരീക്ഷയില്‍ വിജയിച്ചവര്‍ക്കുള്ള അഭിമുഖം ജൂണ്‍ അവസാനം അല്ലെങ്കില്‍ ജൂലൈ ആദ്യവാരം നടക്കും. ആഗസ്റ്റ് ആദ്യവാരത്തോടെ ക്ലാസ്സുകള്‍ ആരംഭിക്കും. മലയാളം ജേണലിസത്തിന് 43000/- രൂപയും ഇംഗ്ലീഷ് ജേണലിസത്തിന് 79,000/- രൂപയുമാണ് വാര്‍ഷികഫീസ്. അപേക്ഷഫോറത്തിനും മറ്റ് വിവരങ്ങള്‍ക്കും www.iimc.gov.in എന്ന വെബ്‌സൈറ്റ് സന്ദര്‍ശിക്കുക. (കോട്ടയം കേന്ദ്രം ഫോണ്‍ - 0481 - 2730161, Email: iimckottayam2012@gmail.com)


    ND MRL–164
    ***

    
    
    (Release ID: 1530531) Visitor Counter : 3