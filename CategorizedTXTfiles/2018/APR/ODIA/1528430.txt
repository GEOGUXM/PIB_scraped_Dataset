      ରାଷ୍ଟ୍ରପତିଙ୍କ ସଚିବାଳୟ

      ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦଙ୍କ ଇକ୍ୱେଟୋରିଆଲ୍ ଗିନି ଗସ୍ତ ଅବସରରେ ଭାରତ ଓ ଇକ୍ୱେଟୋରିଆଲ ଗିନି ପକ୍ଷରୁ ଜାରି ମିଳିତ ବିବୃତି( ଏପ୍ରିଲ 8,2018)
      Posted On: 09 APR 2018 9:29PM by PIB Bhubaneshwar


    1. ଇକ୍ୱେଟୋରିଆଲ ଗିନି ସାଧାରଣତନ୍ତ୍ରର ରାଷ୍ଟ୍ରପତି ଶ୍ରୀ ଟେଡ଼ୋରୋ ଓବିଆଙ୍ଗ ନାଗୁଏମା ମାବାସୋଗୋଙ୍କ ଆମନ୍ତ୍ରଣକ୍ରମେ ଭାରତ ସାଧାରଣତନ୍ତ୍ରର ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଏପ୍ରିଲ 7-9 , 2018 ପର୍ଯ୍ୟନ୍ତ ସେ ଦେଶ ଗସ୍ତ କରିଛନ୍ତି ।


    2. ଇକ୍ୱେଟୋରିଆଲ ଗିନି ରାଷ୍ଟ୍ରକୁ ଏହା ଯେକୌଣସି ଭାରତୀୟ ରାଷ୍ଟ୍ରପତିଙ୍କ ପ୍ରଥମ ସରକାରୀ ଗସ୍ତ । ଏହି ଗସ୍ତ ସମୟରେ ରାଷ୍ଟ୍ରପତିଙ୍କ ସହଧର୍ମିଣୀ ଶ୍ରୀମତୀ ସବିତା କୋବିନ୍ଦ ଏବଂ ରାଷ୍ଟ୍ରମନ୍ତ୍ରୀ ଶ୍ରୀ ମନସୁଖଲାଲ ମାଣ୍ଡଭୀୟ , କେତେକ ସାଂସଦ ଏବଂ ଅନ୍ୟ କେତେକ ବରିଷ୍ଠ ସରକାରୀ ପଦାଧିକାରୀ ମଧ୍ୟ ତାଙ୍କ ସହ ଯାତ୍ରା କରିଛନ୍ତି ।


    3. ଇକ୍ୱେଟୋରିଆଲ ଗିନି ପ୍ରଜାତନ୍ତ୍ରର ରାଷ୍ଟ୍ରପତି ଶ୍ରୀ ଟେଡ଼ୋରୋ ଓବିଆଙ୍ଗ ନାଗୁଏମା ମାବାସୋଗୋ ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦଙ୍କୁ ସେ ମାଲାବୋ ବିମାନବନ୍ଦର ଠାରେ ପହଞ୍ଚିବା ପରେ ଭବ୍ୟ ସ୍ୱାଗତ ସମ୍ବର୍ଦ୍ଧନା ଜ୍ଞାପନ କରିଛନ୍ତି । ରାଷ୍ଟ୍ରପତିଙ୍କ ସମ୍ମାନାର୍ଥେ ମାଲାବୋ ବିମାନବନ୍ଦର ଠାରେ ତଥା ମାଲାବୋସ୍ଥିତ ରାଷ୍ଟ୍ରପତିଙ୍କ ବାସଭବନଠାରେ ସ୍ୱାଗତ ସମ୍ବର୍ଦ୍ଧନା ଉତ୍ସବର ଆୟୋଜନ କରାଯାଇଥିଲା ।


    4. ଏପ୍ରିଲ 8 , 2018 ତାରିଖ ଦିନ ରାଷ୍ଟ୍ରପତି ଶ୍ରୀ କୋବିନ୍ଦ ରାଷ୍ଟ୍ରପତି ଓବିଆଙ୍ଗଙ୍କ ସହ ଦ୍ୱିପାକ୍ଷିକ ଆଲୋଚନା କରିଥିଲେ । ଏବଂ ଏହା ପରେ ଉଭୟ ରାଷ୍ଟ୍ରର ପ୍ରତିନିଧିମାନଙ୍କ ମଧ୍ୟରେ ଏହି ଦ୍ୱିପାକ୍ଷିକ ଆଲୋଚନା ଅନୁଷ୍ଠିତ ହୋଇଥିଲା । ଏହି ଅବସରରେ ରାଷ୍ଟ୍ରପତି ଓବିଆଙ୍ଗ ରାଷ୍ଟ୍ରପତି କୋବିନ୍ଦଙ୍କ ସମ୍ମାନାର୍ଥେ ଏକ ଭୋଜିସଭାର ଆୟୋଜନ କରିଥିଲେ ।


    5. ରାଷ୍ଟ୍ରପତି ଶ୍ରୀ କୋବିନ୍ଦ ଇକ୍ୱେଟୋରିଆଲ ଗିନି ସଂସଦକୁ ସମ୍ବୋଧିତ କରିଥିଲେ ଏବଂ ଭାରତୀୟ ମୂଳ ବଂଶୋଦ୍ଭବମାନଙ୍କ ଦ୍ୱାରା ଆୟୋଜିତ ଏକ କାର୍ଯ୍ୟକ୍ରମରେ ଉଦବୋଧନ ଦେଇଥିଲେ ।


    6. ଉଭୟ ପକ୍ଷଙ୍କ ମଧ୍ୟରେ ଏକ ସୌହାର୍ଦ୍ଦ୍ୟପୂର୍ଣ୍ଣ ବାତାବରଣ ମଧ୍ୟରେ ଦ୍ୱିପାକ୍ଷିକ ଆଲୋଚନା ଅନୁଷ୍ଠିତ ହୋଇଥିଲା । ରାଷ୍ଟ୍ରପତି କୋବିନ୍ଦ ଇକ୍ୱେଟୋରିଆଲ ଗିନି ମିଳିତ ଜାତିସଂଘର ନିରାପତ୍ତା ପରିଷଦକୁ ଏକ ଅଣ ସ୍ଥାୟୀ ସଦସ୍ୟ ଭାବେ 2018-19 ବର୍ଷ ସକାଶେ ନିର୍ବାଚିତ ହୋଇଥିବାରୁ ରାଷ୍ଟ୍ରପତି ଓବିଆଙ୍ଗଙ୍କୁ ଅଭିନନ୍ଦନ ଜଣାଇଥିଲେ ।


    7. ଉଭୟ ପକ୍ଷ ସ୍ୱୀକାର କରିଥିଲେ ଯେ ଦୁଇ ଦେଶ ମଧ୍ୟରେ ଦୀର୍ଘ ଦିନରୁ ଘନିଷ୍ଠ ଦ୍ୱିପାକ୍ଷିକ ସଂପର୍କ ରହିଆସିଛି ଏବଂ ଏହାକୁ ଆର୍ଥିକ , ବ୍ୟବସାୟିକ , ପ୍ରଯୁକ୍ତି , ଶିକ୍ଷା , କୃଷି , ବୈଜ୍ଞାନିକ ତଥା ସାଂସ୍କୃତିକ କ୍ଷେତ୍ରରେ ବୃଦ୍ଧି କରିବା ନିମନ୍ତେ ଉଭୟ ପକ୍ଷ ଗଭୀର ଆଶା ପ୍ରକଟ କରିଥିଲେ । ଇକ୍ୱେଟୋରିଆଲ ଗିନି ସରକାର ସେ ଦେଶର ଦକ୍ଷତା ବୃଦ୍ଧି ଦିଗରେ ଭାରତ ସରକାରଙ୍କ ସହଯୋଗକୁ ଭୂୟସୀ ପ୍ରଶଂସା କରିଥିଲେ ।


    8. ଉଭୟ ନେତା ସହମତ ହୋଇଥିଲେ ଯେ ଆତଙ୍କବାଦ ମାନବସମାଜ ସକାଶେ ସବୁଠାରୁ ବଡ଼ ବିପଦ ଏବଂ ବିଶ୍ୱ ଶାନ୍ତି ତଥା ସ୍ଥିରତା ରକ୍ଷା ଦିଗରେ ସର୍ବବୃହତ୍ ପ୍ରତିବନ୍ଧକ । ତେଣୁ ସମାଜରୁ ଆତଙ୍କବାଦର ଜଡ଼କୁ ମୂଳୋତ୍ପାଟନ କରିବା ସକାଶେ ଉଭୟ ରାଷ୍ଟ୍ର ଅନ୍ତରାଷ୍ଟ୍ରୀୟ ଗୋଷ୍ଠୀଙ୍କ ସହ ହାତ ମିଳାଇବାକୁ ସେମାନଙ୍କର ଇଚ୍ଛା ପ୍ରକଟ କରିଥିଲେ । ସେମାନେ ସହମତ ହୋଇଥିଲେ ଯେ ଆତଙ୍କବାଦୀ ସଂଗଠନ , ଆତଙ୍କବାଦୀ ଏବଂ ସେମାନଙ୍କ ନେଟୱାର୍କ ବିରୋଧରେ ଦୃଢ଼ କାର୍ଯ୍ୟାନୁଷ୍ଠାନ ଗ୍ରହଣ କରାଯିବା ଆବଶ୍ୟକ । ରାଷ୍ଟ୍ରପତି ଓବିଆଙ୍ଗ୍ ସ୍ପଷ୍ଟ କରିଥିଲେ ଯେ ମିଳିତ ଜାତିସଂଘରେ ଭାରତ ଦ୍ୱାରା ପ୍ରସ୍ତାବିତ ବ୍ୟାପକ ଆନ୍ତର୍ଜାତିକ ଆତଙ୍କବାଦ ନିରୋଧୀ ଘୋଷଣାନାମା ( CCIT ) ଯଥାଶୀଘ୍ର ଗୃହୀତ ହେବା ଜରୁରି ଏବଂ ତାଙ୍କ ଦେଶ ଏହି ପ୍ରସ୍ତାବକୁ ଦୃଢ଼ ସମର୍ଥନ ଜଣାଏ ।


    9. ମିଳିତ ଜାତିସଂଘର କାର୍ଯ୍ୟ ପରିସରକୁ ଅଧିକ ବ୍ୟାପକ କରିବା ତଥା ଏକବିଂଶ ଶତାବ୍ଦୀର ଭୌଗୋଳିକ- ରାଜନୈତିକ ବାସ୍ତବତାକୁ ସାକାର କରିବା ସକାଶେ ଜାତିସଂଘ ନିରାପତ୍ତା ବ୍ୟବସ୍ଥାରେ ଯଥାଶୀଘ୍ର ବ୍ୟାପକ ସଂସ୍କାର ଅଣାଯିବା ନିମନ୍ତେ ଉଭୟ ରାଷ୍ଟ୍ର ସେମାନଙ୍କର ଦାବି ଜଣାଇଥିଲେ ।


    10. ଉଭୟ ରାଷ୍ଟ୍ର ମିଳିତ ଜାତିସଂଘ ଏବଂ ଅନ୍ୟାନ୍ୟ ବହୁରାଷ୍ଟ୍ରୀୟ ସଂଗଠନରେ ସେମାନଙ୍କର ସହଯୋଗ ଜାରିରଖିବା ନିମନ୍ତେ ସହମତ ହୋଇଛନ୍ତି ଯଦ୍ୱାରା ମାନବସମାଜ ସମ୍ମୁଖୀନ ହେଉଥିବା ବିଭିନ୍ନ ସମସ୍ୟା ଯଥା ଜଳବାୟୁ ପରିବର୍ତ୍ତନ , ବିଶ୍ୱ ଶାନ୍ତି ରକ୍ଷା ଏବଂ ପୋଷଣୀୟ ବିକାଶ ଦିଗରେ ସେମାନେ ହାତକୁ ହାତ ମିଳାଇ କାର୍ଯ୍ୟ କରିପାରିବେ । ଏହା ଦ୍ୱାରା ସମଗ୍ର ବିଶ୍ୱରେ ଶାନ୍ତି , ନିରାପତ୍ତା ବିରାଜମାନ କରିବ ସହ ପୋଷଣୀୟ ବିକାଶ ସମ୍ଭବପର ହୋଇପାରିବ ।


    11. ଉଭୟ ନେତା ଉଭୟ ରାଷ୍ଟ୍ରଙ୍କ ଦ୍ୱିପାକ୍ଷିକ ପ୍ରସଙ୍ଗ ଉପରେ ନିୟମିତ ଭାବେ ଆଲୋଚନା କରିବା ଏବଂ ସଂପର୍କକୁ ଅଧିକ ମଜଭୁତ କରିବା ଉପରେ ଗୁରୁତ୍ୱ ଆରୋପ କରିଛନ୍ତି ।


    12. ଉଭୟ ରାଷ୍ଟ୍ରର ରାଷ୍ଟ୍ରପତି ସହମତ ହୋଇଛନ୍ତି ଯେ ଦ୍ୱିପାକ୍ଷକ ବାଣିଜ୍ୟ କାରବାର ବୃଦ୍ଧି ପାଇବାର ପର୍ଯ୍ୟାପ୍ତ ସମ୍ଭାବନା ରହିଛି ଏବଂ ସେହି ଦୃଷ୍ଟିରୁ ଇକ୍ୱେଟୋରିଆଲ ଗିନିରେ ଭାରତ ଅଧିକରୁ ଅଧିକ ମାତ୍ରାରେ କୃଷି , ଖନନ ଏବଂ ଆଇଟି ସେକ୍ଟରରେ ସହଯୋଗର ହାତ ବଢ଼ାଇବା ଉଚିତ ।


    13. ଉଭୟ ନେତା ଦୁଇ ରାଷ୍ଟ୍ର ମଧ୍ୟରେ ସ୍ୱାକ୍ଷରିତ ବିଭିନ୍ନ ରାଜିନାମା ଏବଂ ବୁଝାମଣା ପତ୍ରକୁ ସ୍ୱାଗତ କରିଥିଲେ । ଦୁଇ ଦେଶ ମଧ୍ୟରେ ଔଷଧୀୟ ବୃକ୍ଷ , ପାରମ୍ପରିକ ଚିକିତ୍ସା ବ୍ୟବସ୍ଥା , ଭୂତତ୍ତ୍ୱ ଏବଂ ଖଣିଜ ସଂପଦ କ୍ଷେତ୍ରରେ ସହଯୋଗ ଘେନି ସ୍ୱାକ୍ଷରିତ ରାଜିନାମାକୁ ସ୍ୱାଗତ କରିଥିଲେ । ସେହିଭଳି ଭାରତ ଓ ଇକ୍ୱେଟୋରିଆଲ ଗିନି ମଧ୍ୟରେ ସୂଚନା ଓ ଯୋଗାଯୋଗ ପ୍ରଯୁକ୍ତି କ୍ଷେତ୍ରରେ ପାରସ୍ପରିକ ସହଯୋଗ ନିମନ୍ତେ ବୁଝାମଣା ପତ୍ର ସ୍ୱାକ୍ଷରିତ ହୋଇଛି ।


    14. ଇକ୍ୱେଟୋରିଆଲ ଗିନିରେ ଉଦ୍ୟୋଗ ବିକାଶ ଏବଂ ଧନ୍ଦାମୂଳକ ତାଲିମ କେନ୍ଦ୍ର ସ୍ଥାପନ ତଥା ଇଂରାଜୀ ଭାଷା ତାଲିମ ପରୀକ୍ଷାଗାର ପ୍ରତିଷ୍ଠା ପାଇଁ ଭାରତର ଘୋଷଣା ପରିପ୍ରେକ୍ଷୀରେ ଇକ୍ୱେଟୋରିଆଲ ଗିନିର ରାଷ୍ଟ୍ରପତି ଭାରତର ରାଷ୍ଟ୍ରପତିଙ୍କୁ ଧନ୍ୟବାଦ ଜ୍ଞାପନ କରିଥିଲେ ।


    15. ଉଭୟ ପକ୍ଷ ଦୁଇ ଦେଶ ମଧ୍ୟରେ ଦ୍ୱିପାକ୍ଷିକ ସଂପର୍କ ବୃଦ୍ଧିକୁ ତ୍ୱରାନ୍ୱିତ କରାଯିବା ଦିଗରେ ନିଆଯାଇଥିବା ପଦକ୍ଷେପରେ ସନ୍ତୋଷ ବ୍ୟକ୍ତ କରିଥିଲେ । ଏ ସଂକ୍ରାନ୍ତରେ 2017 ଅକ୍ଟୋବର ମାସରେ ଦିଲ୍ଲୀଠାରେ ପ୍ରଥମ ଦ୍ୱିପାକ୍ଷିକ ଯୁଗ୍ମ କମିଶନ ବୈଠକ ଅନୁଷ୍ଠିତ ହୋଇଥିଲା ।


    16. ଏପ୍ରିଲ/ମେ 2018 ରେ ଭାରତରୁ ପ୍ରତିନିଧିମଣ୍ଡଳ ସ୍ତରୀୟ ପ୍ରତିନିଧିଙ୍କ ଗସ୍ତ ଏବଂ କୃଷି , ଖନନ ଓ ଟେଲିକମ୍ କ୍ଷେତ୍ରରେ ସହଯୋଗ କୁ ଉଭୟ ପକ୍ଷ ସ୍ୱାଗତ କରିଥିଲେ । ଇକ୍ୱେଟୋରିଆଲ ଗିନିର ଅର୍ଥନୀତିକୁ ତ୍ୱରାନ୍ୱିତ କରିବା ଦିଗରେ ଭାରତର ଏଭଳି ସହଯୋଗ ଓ ଅଂଶଗ୍ରହଣ ସହାୟକ ହେବ ବୋଲି ଉଭୟ ପକ୍ଷ ସହମତ ହୋଇଥିଲେ । ତାହା 2020 ହୋରାଇଜୋନ୍ କାର୍ଯ୍ୟକ୍ରମର ଲକ୍ଷ୍ୟ ହାସଲ ଦିଗରେ ସହାୟକ ହେବ ବୋଲି ସେମାନେ ମତ ପୋଷଣ କରିଥିଲେ ।


    17. ଉଭୟ ପକ୍ଷ ସହମତ ହୋଇଛନ୍ତି ଯେ ନିୟମିତ ଭାବେ ମନ୍ତ୍ରୀସ୍ତରୀୟ ଗସ୍ତ ଦ୍ୱାରା ଉଭୟ ରାଷ୍ଟ୍ର ସେମାନଙ୍କ ଦ୍ୱିପାକ୍ଷିକ ସଂପର୍କକୁ ଆହୁରି ନିବିଡ଼ କରିବେ ।


    18. ତାଙ୍କୁ ଏବଂ ତାଙ୍କ ପ୍ରତିନିଧିମାନଙ୍କୁ ସେ ଦେଶରେ ଏଭଳି ଭବ୍ୟ ସମ୍ବର୍ଦ୍ଧନା ଏବଂ ଆତିଥ୍ୟ ପ୍ରଦାନ କରାଯାଇଥିବାରୁ ରାଷ୍ଟ୍ରପତି ଶ୍ରୀ କୋବିନ୍ଦ ରାଷ୍ଟ୍ରପତି ଓବିଆଙ୍ଗଙ୍କୁ ଧନ୍ୟବାଦ ଜ୍ଞାପନ କରିବା ସହ ତାଙ୍କୁ ଭାରତ ଗସ୍ତରେ ଆସିବା ସକାଶେ ଆମନ୍ତ୍ରଣ କରିଛନ୍ତି ।


    ************

    
    
    (Release ID: 1528430) Visitor Counter : 3