      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପ୍ରଧାନମନ୍ତ୍ରୀଙ୍କ ସ୍ୱିଡେନ ଗସ୍ତ (16-17ଏପ୍ରିଲ2018)
      Posted On: 17 APR 2018 7:55PM by PIB Bhubaneshwar


    ସ୍ୱିଡେନ ପ୍ରଧାନମନ୍ତ୍ରୀ ଷ୍ଟିଫେନ ଲୱେନଙ୍କ ନିମନ୍ତ୍ରଣ କ୍ରମେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ 2018 ଏପ୍ରିଲ 16 ରୁ 17ତାରିଖ ସ୍ୱିଡେନ ଗସ୍ତରେ ଯାଇଥିଲେ । ଏହା ଥିଲା ପ୍ରଧାନମନ୍ତ୍ରୀଙ୍କ ପ୍ରଥମ ସ୍ୱିଡେନ ଗସ୍ତ । ତିନି ଦଶନ୍ଧି ପରେ ଭାରତର କୌଣସି ପ୍ରଧାନମନ୍ତ୍ରୀଙ୍କ ଏହା ଥିଲା ପ୍ରଥମ ସ୍ୱିଡେନ ଗସ୍ତ । ଏପ୍ରିଲ 16 ତାରିଖରେ ପ୍ରଧାନମନ୍ତ୍ରୀ ଷ୍ଟକହୋମରେ ପହଞ୍ଚିବା ମାତ୍ରେ ତାଙ୍କୁ ପ୍ରଧାନମନ୍ତ୍ରୀ ଲୱେନ ସ୍ୱାଗତ କରିଥିଲେ ।
    
    ଏପ୍ରିଲ 17 ତାରିଖରେ ପ୍ରଧାନମନ୍ତ୍ରୀ ମହାମାନ୍ୟ ମହାରାଜ କାର୍ଲ ଷୋଡ଼ଶ ଗୁସ୍ତାଫଙ୍କୁ ଭେଟିଥିଲେ । ମହାରାଜ କାର୍ଲ ଷୋଡ଼ଶ ଗୁସ୍ତାଫ 1993 ଏବଂ 2005 ମସିହାରେ ଭାରତ ଗସ୍ତରେ ଆସିଥିଲେ । ପ୍ରଧାନମନ୍ତ୍ରୀ ପରେ ସ୍ୱିଡେନର ପ୍ରଧାନମନ୍ତ୍ରୀ ଲୱେନଙ୍କ ସହ ଆଲୋଚନା କରିଥିଲେ । ପୂର୍ବରୁ 2016 ଫେବ୍ରୁଆରୀରେ ମୁମ୍ବାଇରେ ଅନୁଷ୍ଠିତ ‘ମେକ୍ ଇନ୍ ଇଣ୍ଡିଆ’ ସମ୍ମିଳନୀରେ ଯୋଗ ଦେବାକୁ ଏକ ଉଚ୍ଚସ୍ତରୀୟ ବାଣିଜ୍ୟିକ ପ୍ରତିନିଧି ଦଳ ସହ ପ୍ରଧାନମନ୍ତ୍ରୀ ଲୱେନ ଭାରତ ଗସ୍ତରେ ଆସିଥିବା ବେଳେ ପ୍ରଧାନମନ୍ତ୍ରୀ ଶ୍ରୀ ମୋଦୀଙ୍କ ସହ ଭେଟ ହୋଇଥିଲା । 2017 ଅକ୍ଟୋବରରେ ଷ୍ଟକହୋମରେ ଅନୁଷ୍ଠିତ ‘ମେକ୍ ଇନ୍ ଇଣ୍ଡିଆ: ସ୍ୱିଡେନ 2017' କାର୍ଯ୍ୟକ୍ରମରେ ମଧ୍ୟ ପ୍ରଧାନମନ୍ତ୍ରୀ ଲୱେନ ଯୋଗ ଦେଇଥିଲେ । ପ୍ରଧାନମନ୍ତ୍ରୀ ଲୱେନଙ୍କ ସହ ପ୍ରଧାନମନ୍ତ୍ରୀ ଶ୍ରୀ ମୋଦୀଙ୍କ ଆଲୋଚନା କାଳରେ ଦ୍ୱିପାକ୍ଷିକ ସମ୍ପର୍କ, ବିଶେଷ କରି ଆର୍ଥିକ କ୍ଷେତ୍ରରେ ସହଯୋଗକୁ ସୁଦୃଢ଼ କରିବା ଉପରେ ଗୁରୁତ୍ୱ ଦିଆଯାଇଥିଲା । ବିଭିନ୍ନ ଗୁରୁତ୍ୱପୂର୍ଣ୍ଣ ବିଶ୍ୱ ଓ ଆଞ୍ଚଳିକ ପ୍ରସଙ୍ଗରେ ମଧ୍ୟରେ ଆଲୋଚନା ହୋଇଥିଲା । ପ୍ରଧାନମନ୍ତ୍ରୀଙ୍କ ପାଇଁ ପ୍ରଧାନମନ୍ତ୍ରୀ ଲୱେନ ମଧ୍ୟାହ୍ନ ଭୋଜନର ଆୟୋଜନ ମଧ୍ୟ କରିଥିଲେ । ଗସ୍ତ ଅବସରରେ ଭାରତ ଓ ସ୍ୱିଡେନ ବିକାଶ ଦିଗରେ ଯୁଗ୍ମ କାର୍ଯ୍ୟାନ୍ୱୟନ ଯୋଜନା ପାଇଁ ଏକ ଯୁଗ୍ମ ଘୋଷଣାନାମାରେ ସ୍ୱାକ୍ଷର କରିଥିଲେ । ସ୍ୱିଡେନ ଉଦ୍ୟୋଗ ଜଗତର ପ୍ରମୁଖ 30 ଜଣ ସିଇଓଙ୍କ ସହ ଉଭୟ ପ୍ରଧାନମନ୍ତ୍ରୀ ଏକ ବୈଠକରେ ଆଲୋଚନା କରିଥିଲେ । ଏଥିସହ ସ୍ୱିଡେନ ମଡରେଟ ପାର୍ଟିର ନେତା ତଥା ସେଠାକାର ସଂସଦରେ ବିରୋଧୀ ଦଳ ନେତା ଉଲଫ କ୍ରିଷ୍ଟରସନ୍ ପ୍ରଧାନମନ୍ତ୍ରୀଙ୍କୁ ଭେଟି ଆଲୋଚନା କରିଥିଲେ । ସ୍ୱିଡେନ ରାଜନୀତିରେ ଦୀର୍ଘ ଦିନ ଧରି ସକ୍ରିୟ ଥିବା ଉଲଫ କ୍ରିଷ୍ଟରସନ୍ ବିରୋଧୀ ଦଳ ନେତା ଭାବେ 2017 ଅକ୍ଟୋବରରେ ଦାୟିତ୍ୱ ଗ୍ରହଣ କରିଥିଲେ ।
    
    ପ୍ରଧାନମନ୍ତ୍ରୀ ଏଭଳି ଏକ ସମୟରେ ଗସ୍ତ କରିଛନ୍ତି, ଯେତେବେଳେ କି ଭାରତ ଓ ସ୍ୱିଡେନ ମଧ୍ୟରେ ଆର୍ଥିକ ସମ୍ପର୍କ ସୁଦୃଢ଼ ହେବାରେ ଲାଗିଛି । ସ୍ୱିଡେନର 170ରୁ ଅଧିକ କମ୍ପାନି 2004ରୁ ଏ ପର୍ଯ୍ୟନ୍ତ 1.4ଶହ କୋଟି ଆମେରିକୀୟ ଡଲାର ନିବେଶ କରିଛନ୍ତି । ସ୍ୱିଡେନର କେତେକ କମ୍ପାନି ବିଗତ ଏକ ଶତାବ୍ଦୀ ଧରି ଭାରତରେ ଅଛନ୍ତି । ସ୍ୱିଡେନରେ 70ରୁ ଅଧିକ ଭାରତୀୟ କମ୍ପାନି ସେମାନଙ୍କ ଉପସ୍ଥିତି ଜାହିର କରିବାରେ ସଫଳ ହୋଇଛନ୍ତି । ଭାରତ ଓ ସ୍ୱିଡେନ ମଧ୍ୟରେ ବାର୍ଷିକ ଦ୍ୱିପାକ୍ଷିକ କାରବାର ପ୍ରାୟ 1.8ଶହ କୋଟି ଆମେରିକୀୟ ଡଲାରକୁ ଛୁଇଁ ପାରିଛି ।
    
    ଲଣ୍ଡନ ଗସ୍ତରେ ଯିବା ପୂର୍ବରୁ ସନ୍ଧ୍ୟାରେ ପ୍ରଧାନମନ୍ତ୍ରୀ ସ୍ୱିଡେନରେ ଥିବା ପ୍ରବାସୀ ଭାରତୀୟମାନଙ୍କୁ ଭେଟିବେ । ଏହି କାର୍ଯ୍ୟକ୍ରମରେ ପ୍ରଧାନମନ୍ତ୍ରୀ ଲୱେନ ମଧ୍ୟ ଉପସ୍ଥିତ ରହିବା ଆଶା କରାଯାଏ । ସ୍ୱିଡେନରେ ପ୍ରାୟ 20 ହଜାର ପ୍ରବାସୀ ଭାରତୀୟ ରହିଛନ୍ତି । ସେମାନଙ୍କ ମଧ୍ୟରେ 2000 ରୁ ଅଧିକ ଭାରତୀୟ ଛାତ୍ର ବିଭିନ୍ନ ଶିକ୍ଷାନୁଷ୍ଠାନରେ ପଢ଼ୁଛନ୍ତି ।
    
    ଭାରତ-ନରଡିକ୍ ପରିଷଦ ସମ୍ମିଳନୀ
    
    ପ୍ରଧାନମନ୍ତ୍ରୀଙ୍କ ଗସ୍ତ ଅବସରରେ ଭାରତ ଓ ସ୍ୱିଡେନ ମିଳତ ଭାବେ ଆୟୋଜନ କରିଥିଲେ ‘ଭାରତ-ନରଡିକ୍ ଅଧିବେଶନ’ । ଏହାର ଶୀର୍ଷକ ଥିଲା ‘ଇଣ୍ଡିଆ-ନରଡିକ୍ ସମିଟ୍; ସେୟାରଡ ଭେଲ୍ୟୁଜ୍, ମ୍ୟୁଚୁଆଲ ପ୍ରସପରିଟି’ । ଭାରତର ପ୍ରଧାନମନ୍ତ୍ରୀ ଏବଂ ପ୍ରଧାନମନ୍ତ୍ରୀ ଲୱେନଙ୍କ ନିମନ୍ତ୍ରଣ କ୍ରମେ ଅନ୍ୟାନ୍ୟ ନରଡିକ୍ ରାଷ୍ଟ୍ରର ପ୍ରଧାନମନ୍ତ୍ରୀମାନେ, ଯଥା; ଡେନମାର୍କ ପ୍ରଧାନମନ୍ତ୍ରୀ ଲାର୍ସ ଲୋକେ ରାସମୁସେନ୍, ଫିନଲାଣ୍ଡ ପ୍ରଧାନମନ୍ତ୍ରୀ ଜୁହା ସିପିଲା, ଆଇସଲାଣ୍ଡ ପ୍ରଧାନମନ୍ତ୍ରୀ କାଟ୍ରିନ୍ ଜାକେବ୍ସଡୋଟ୍ଟିର ଏବଂ ନରୱେ ପ୍ରଧାନମନ୍ତ୍ରୀ ଏର୍ନା ସୋଲବର୍ଗ ଏପ୍ରିଲ 17 ତାରିଖରେ ଅନୁଷ୍ଠିତ ଏହି ସମ୍ମିଳନୀରେ ଯୋଗ ଦେଇଥିଲେ । ନରଡିକ୍ ଦେଶ ସମୂହ ସହ ଭାରତର ଦୃଢ଼ ଆର୍ଥିକ ସମ୍ପର୍କ ରହିଛି । ଭାରତ-ନରଡିକ୍ ମଧ୍ୟରେ ବାର୍ଷିକ ବ୍ୟବସାୟ ପ୍ରାୟ 5.3ଶହ କୋଟି ଡଲାର । ଭାରତରେ କ୍ରମବର୍ଦ୍ଧନଶୀଳ ନରଡିକ୍ ନିବେଶ 2.5ଶହ କୋଟି ଡଲାରରେ ପହଞ୍ଚିଛି । ଅଧିବେଶନରେ ପ୍ରଧାନମନ୍ତ୍ରୀ ଭାରତ ଓ ନରଡିକ୍ ଦେଶ ସମୂହ ମଧ୍ୟରେ ସମ୍ପର୍କକୁ ଅଧିକ ଗଭୀର କରିବା ଉପରେ ଗୁରୁତ୍ୱ ଦେଇଥିଲେ । ବିଶ୍ୱ ନିରାପତ୍ତା, ଆର୍ଥିକ ଅଭିବୃଦ୍ଧି, ନବପ୍ରକ୍ରିୟା ଏବଂ ଜଳବାୟୁ ନିରାପତ୍ତା ଆଦି ଗୁରୁତ୍ୱପୂର୍ଣ୍ଣ ପ୍ରସଙ୍ଗ ଆଲୋଚନାରେ ସ୍ଥାନ ପାଇଥିଲା । ଆନ୍ତଃସଂଯୋଗିତ ବିଶ୍ୱରେ ଅଭିନବ ଏବଂ ଡିଜିଟାଲ ରୂପାନ୍ତର ଅଭିଯାନ ଭାରତ ଓ ନରଡିକ୍ ଦେଶ ସମୂହ ମଧ୍ୟରେ ସମ୍ପର୍କ ବଢ଼ାଉଛି ବୋଲି ମତ ପ୍ରକାଶ ପାଇଥିଲା । ନବପ୍ରକ୍ରିୟା ଏବଂ ଡିଜିଟାଲ ପଦକ୍ଷେପ ଉପରେ ଭାରତର ପ୍ରତିବଦ୍ଧତାକୁ ଅଧିବେଶନରେ ଗୁରୁତ୍ୱ ଦିଆଯାଇଥିଲା । ଜାତୀୟ ଫ୍ଲାଗସିପ୍ ଯୋଜନା ମେକ୍ ଇନ୍ ଇଣ୍ଡିଆ, ଷ୍ଟାର୍ଟ ଅପ୍ ଇଣ୍ଡିଆ, ଡିଜିଟାଲ ଇଣ୍ଡିଆ ଏବଂ କ୍ଲିନ୍ ଇଣ୍ଡିଆ ଆଦି ଭାରତର ବିକାଶକୁ ଆଗେଇ ନେବାରେ ଗରୁତ୍ୱ ବହନ କରୁଛି ବୋଲି ମତ ପ୍ରକାଶ ପାଇଥିଲା । ସ୍ୱଚ୍ଛତା, ପ୍ରଯୁକ୍ତିବିଦ୍ୟା, ସାମୁଦ୍ରିକ ସମସ୍ୟାର ସମାଧାନ, ବନ୍ଦର ଆଧୁନିକୀକରଣ, ଖାଦ୍ୟ ପ୍ରକ୍ରିୟାକରଣ, ସ୍ୱାସ୍ଥ୍ୟ ଏବଂ ଜୀବ ବିଜ୍ଞାନ ଏବଂ କୃଷି ଆଦି କ୍ଷେତ୍ରରେ ନରଡିକ୍ ରାଷ୍ଟ୍ରଙ୍କ ପ୍ରଯୁକ୍ତିଗତ କ୍ଷମତା ଉପରେ ଆଲୋଚନା ହୋଇଥିଲା । ଅଧିବେଶନ ଶେଷରେ ଭାରତ ଓ ନରଡିକ୍ ଦେଶସମୂହ ଏକ ଯୁଗ୍ମ ଘୋଷଣାନାମା ପ୍ରକାଶ କରିଥିଲେ ।
    
    ପରେ ପ୍ରଧାନମନ୍ତ୍ରୀ ସ୍ୱତନ୍ତ୍ର ଭାବେ ଡେନମାର୍କ ପ୍ରଧାନମନ୍ତ୍ରୀ ଲାର୍ସ ଲୋକେ ରାସମୁସେନ୍, ଫିନଲାଣ୍ଡ ପ୍ରଧାନମନ୍ତ୍ରୀ ଜୁହା ସିପିଲା, ଆଇସଲାଣ୍ଡ ପ୍ରଧାନମନ୍ତ୍ରୀ କାଟ୍ରିନ୍ ଜାକେବ୍ସଡୋଟ୍ଟିର ଏବଂ ନରୱେ ପ୍ରଧାନମନ୍ତ୍ରୀ ଏର୍ନା ସୋଲବର୍ଗଙ୍କ ସହ ଏପ୍ରିଲ 17 ତାରିଖରେ ଆଲୋଚନା କରିଥିଲେ । ବିଶ୍ୱ ତଥା ଆଞ୍ଚଳିକ ସ୍ତରର ଗୁରୁତ୍ୱପୂର୍ଣ୍ଣ ପ୍ରସଙ୍ଗଗୁଡ଼ିକ ତଥା ପାରସ୍ପରିକ ସ୍ୱାର୍ଥ ଆଲୋଚନାରେ ସ୍ଥାନ ପାଇଥିଲା । ଏସବୁ ଦେଶଗୁଡ଼ିକ ସହ କେତେକ ବୁଝାମଣାପତ୍ର ମଧ୍ୟ ସ୍ୱାକ୍ଷର ହୋଇଥିଲା । ସ୍ମାର୍ଟ ସହରର ବିକାଶ, ପଶୁପାଳନ ଏବଂ ଦୁଗ୍ଧ ପ୍ରକ୍ରିୟାକରଣ, ଖାଦ୍ୟ ନିରାପତ୍ତା ସହଯୋଗ ଏବଂ କୃଷି ଗବେଷଣା ଓ ଶିକ୍ଷା କ୍ଷେତ୍ରରେ ଡେନମାର୍କ ସହ ବୁଝାମଣାପତ୍ର ସ୍ୱାକ୍ଷର ହୋଇଥିଲା । ହିନ୍ଦୀ ଭାଷାରେ ଆଇସିସିଆର ଚେୟାର ପ୍ରତିଷ୍ଠା ପାଇଁ ଆଇସଲାଣ୍ଡ ସହ ମଧ୍ୟ ଏକ ବୁଝାମଣାପତ୍ର ସ୍ୱାକ୍ଷର ହୋଇଥିଲା ।

    **********

    
    
    (Release ID: 1529548) Visitor Counter : 1