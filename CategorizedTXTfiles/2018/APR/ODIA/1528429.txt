      ରାଷ୍ଟ୍ରପତିଙ୍କ ସଚିବାଳୟ

      ଇକୁଏଟର ଗିନି ଗସ୍ତରେ ରାଷ୍ଟ୍ରପତି
      • ଗିନି ରାଷ୍ଟ୍ରପତି ଓବିଆଙ୍ଗଙ୍କ ସହ କଲେ ଦ୍ୱିପାକ୍ଷିକ ଆଲୋଚନା
      • କୌଣସି ଭାରତୀୟ ରାଷ୍ଟ୍ରପତିଙ୍କ ପ୍ରଥମ ଗିନି ଗସ୍ତ
      • ଗିନି ସହ ବିକାଶ ସହଯୋଗ ବୃଦ୍ଧି ସକାଶେ ଭାରତ ଆଗ୍ରହୀ: ରାଷ୍ଟ୍ରପତି
      Posted On: 08 APR 2018 9:27PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ତିନି ଆଫ୍ରିକୀୟ ରାଷ୍ଟ୍ର ଗସ୍ତରେ ଯାଇ ପ୍ରଥମ ଚରଣରେ ଗତକାଲି ସନ୍ଧ୍ୟା ( ଏପ୍ରିଲ 7 , 2018)ରେ ଇକ୍ୱେଟୋରିଆଲ ଗିନିଠାରେ ପହଞ୍ଚିଛନ୍ତି । ଏହି ଗସ୍ତ କାଳରେ ରାଷ୍ଟ୍ରପତି ଇକୁଏଟୋରିଆଲ୍‌ ଗିନି , ସ୍ୱାଜିଲାଣ୍ଡ ଏବଂ ଜାମ୍ବିଆ ଗସ୍ତ କରିବେ । ଯେକୌଣସି ଭାରତୀୟ ରାଷ୍ଟ୍ରପତିଙ୍କର ଏହା ପ୍ରଥମ ଗିନି ଗସ୍ତ । ରାଷ୍ଟ୍ରପତି ସେଠାକାର ମାଲାବୋ ବିମାନବନ୍ଦରଠାରେ ପହଞ୍ଚିବା ପରେ ଇକ୍ୱେଟୋରିଆଲ ଗିନିର ରାଷ୍ଟ୍ରପତି ଶ୍ରୀ ଟିଓଡ଼ୋରେ ଓବିଆଙ୍ଗ୍‌ ନାଗୁଏମା ମାବାସୋଗୋ ଏବଂ ତାଙ୍କ କ୍ୟାବିନେଟର ବହୁ ସଦସ୍ୟ ତଥା ଅନ୍ୟ ପ୍ରତିନିଧିମାନେ ଭବ୍ୟ ସମ୍ବର୍ଦ୍ଧନା ଜ୍ଞାପନ କରିଥିଲେ ।


    ଆଜି (ଏପ୍ରିଲ 8 , 2018) ଠାରୁ ରାଷ୍ଟ୍ରପତି ତାଙ୍କର ଆନୁଷ୍ଠାନିକ କାର୍ଯ୍ୟକ୍ରମ ଆରମ୍ଭ କରିଛନ୍ତି । ଏହି କ୍ରମରେ ରେ ସେଠାକାର ରାଷ୍ଟ୍ରପତି ଶ୍ରୀ ଓବିଆଙ୍ଗ‌କୁ ମାଲାବୋ ରାଷ୍ଟ୍ରପତି ଭବନଠାରେ ସାକ୍ଷାତ କରିଛନ୍ତି । ଏହି ଅବସରରେ ସେ ଗିନିର ସର୍ବୋଚ୍ଚ ବେସାମରିକ ସମ୍ମାନ କନଡ଼େକୋରେସନରେ ରାଷ୍ଟ୍ରପତିଙ୍କୁ ସମ୍ମାନିତ କରାଯାଇଛି । ପୂର୍ବରୁ କେତେକ ଘନିଷ୍ଠ ବନ୍ଧୁ ରାଷ୍ଟ୍ରଙ୍କୁ ହିଁ ଏଭଳି ସର୍ବୋଚ୍ଚ ସମ୍ମାନ ପ୍ରଦାନ କରାଯାଇଛି ।


    ଏହା ପରେ ଉଭୟ ନେତା ଦ୍ୱିପାକ୍ଷିକ ସହଯୋଗ ସଂପର୍କରେ ଆଲୋଚନା କରିଥିଲେ । ଗିନି ରାଷ୍ଟ୍ରପତିଙ୍କ ଭବ୍ୟ ଆତିଥ୍ୟ ଏବଂ ସମ୍ବର୍ଦ୍ଧନା ସକାଶେ ରାଷ୍ଟ୍ରପତି ଶ୍ରୀ କୋବିନ୍ଦ ତାଙ୍କୁ ଧନ୍ୟବାଦ ଜ୍ଞାପନ କରିଥିଲେ । ସେ କହିଲେ ଯେ ରାଷ୍ଟ୍ରପତି ଓବିଆଙ୍ଗ୍‌ ଆଫ୍ରିକା ମହାଦେଶରେ ଶାନ୍ତି ଓ ସ୍ଥିରତା ରକ୍ଷା ଦିଗରେ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିଆସିଛନ୍ତି । ତାଙ୍କର ଏହି ଭୂମିକାକୁ ଭାରତ ଭୂୟସୀ ପ୍ରଶଂସା କରେ । ଓବିଆଙ୍ଗଙ୍କ ନେତୃତ୍ୱରେ ଇକୁଏଟୋରିଆଲ୍‌ ଗିନିର ଦ୍ରୁତ ପ୍ରଗତି ଓ ବିକାଶ ସମ୍ଭବପର ହୋଇପାରିଛି । ଆଫ୍ରିକା ମହାଦେଶର ଅନ୍ୟ ଯେକୌଣସି ରାଷ୍ଟ୍ର ତୁଳନାରେ ଗିନିର ମୁଣ୍ଡପିଛା ଆୟ ସର୍ବାଧିକ ବୋଲି ରାଷ୍ଟ୍ରପତି ଉଲ୍ଲେଖ କରିଥିଲେ । ଇକ୍ୱେଟୋରିଆଲ ଗିନିର ଆର୍ଥିକ ସଂପ୍ରସାରଣ କାର୍ଯ୍ୟକ୍ରମରେ ଭାରତ ସହଭାଗୀ ହେବାକୁ ଆଗ୍ରହୀ ଏବଂ ଗିନି ଏବେ ତାର ଅର୍ଥନୀତିକୁ ତୈଳ ଓ ବାଷ୍ପ ରପ୍ତାନିରୁ ହ୍ରାସ କରୁଥିବାରୁ ଭାରତ ଏହାକୁ ପ୍ରଶଂସା କରେ ବୋଲି ସେ ଉଲ୍ଲେଖ କରିଥିଲେ ।


    ପରେ , ରାଷ୍ଟ୍ରପତି ଦେଶର ଅନ୍ୟ କର୍ମକର୍ତ୍ତାମାନଙ୍କ ସହ ପ୍ରତିନିଧିସ୍ତରୀୟ ଆଲୋଚନାରେ ଅଂଶଗ୍ରହଣ କରିଥିଲେ । ଏହି ଅବସରରେ ରାଷ୍ଟ୍ରପତି ସୂଚାଇ ଥିଲେ ଯେ ଭାରତ ଓ ଇକୁଏଟୋରିଆଲ୍‌ ଗିନି ପରସ୍ପର ସହ ବେଶ୍‌ ଘନିଷ୍ଠ ତଥା ସୌହାର୍ଦ୍ଦ୍ୟପୂର୍ଣ୍ଣ ସଂପର୍କ ରକ୍ଷା କରିଆସିଛନ୍ତି । ଇକ୍ୱେଟୋରିଆଲ ଗିନିକୁ ଭାରତ ବେଶ୍‌ ଗୁରୁତ୍ୱ ପ୍ରଦାନ କରେ । ତେଣୁ ସେ ଦେଶରେ ଭାରତ ତାର ଏକ ଦୂତାବାସ ସ୍ଥାପନ ସକାଶେ ସିଦ୍ଧାନ୍ତ ଗ୍ରହଣ କରିଛି । ତାହା ଦୁଇ ଦେଶର ସଂପର୍କକୁ ଆହୁରି ଘନିଷ୍ଠ କରିବାରେ ସହାୟକ ହୋଇପାରିବ ।


    ରାଷ୍ଟ୍ରପତି କହିଲେ ଯେ ଉଭୟ ରାଷ୍ଟ୍ରଙ୍କ ଅର୍ଥନୀତି ପରସ୍ପର ଉପରେ ନିର୍ଭରଶୀଳ । ଇକ୍ୱେଟୋରିଆଲ ଗିନିରେ ହାଇଡ଼୍ରୋକାର୍ବନର ପ୍ରଚୁର ଭଣ୍ଡାର ମହଜୁଦ ରହିଛି ଏବଂ ଅନ୍ୟାନ୍ୟ ଖଣିଜ ସଂପଦ ଭରପୂର ରହିଛି । ଭାରତ ନିକଟରେ ମାନବ ସମ୍ବଳ ଓ ଆର୍ଥିକ ସମ୍ବଳ ରହିଛି । ପୁଣି ଭାରତ ନିକଟରେ ଥିବା ସୁଲଭ ପ୍ରଯୁକ୍ତିର ବିଶେଷତାକୁ ଯଦି ଏଠାରେ ଉପଯୋଗ କରାଯିବ ତେବେ ଉଭୟ ପକ୍ଷଙ୍କ ଅର୍ଥନୀତିକୁ ଏହା ବିଶେଷ ସହାୟକ ହୋଇପାରିବ । ଆମର ଦ୍ୱିପାକ୍ଷିକ ସଂପର୍କ ବହୁଧା ପରୀକ୍ଷିତ । ଭାରତ ସେହି ଦୃଷ୍ଟିରୁ ଇକ୍ୱେଟୋରିଆଲ ଗିନି ସହ ଏହି କ୍ଷେତ୍ରରେ ସହଯୋଗର ହାତ ବଢ଼ାଇବାକୁ ଆଗ୍ରହୀ । ଉଭୟ ରାଷ୍ଟ୍ରର ସରକାର ପାରସ୍ପରିକ ସହଯୋଗ ଭିତ୍ତିରେ ଏ ଦିଗରେ ନିର୍ଦ୍ଦିଷ୍ଟ ଭାବେ ଆଗକୁ ଅଗ୍ରସର ହୋଇପାରିବେ ।


    ରାଷ୍ଟ୍ରପତି କହିଲେ ଯେ 2015 ମସିହାର ଭାରତ- ଆଫ୍ରିକା ଫୋରମ ଶିଖର ବୈଠକରେ ଭାରତ ଆଫ୍ରିକୀୟ ରାଷ୍ଟ୍ରମାନଙ୍କୁ ଆଗାମୀ ପାଞ୍ଚ ବର୍ଷ ମଧ୍ୟରେ ରିହାତି ହାରରେ 10 ବିଲିୟନ୍‌ ଡ଼ଲାର ଋଣ ଯୋଗାଇଦେବାକୁ ଘୋଷଣା କରିଥିଲା । ଏଥିରୁ ଇକ୍ୱେଟୋରିଆଲ ଗିନି ଫାଇଦା ହାସଲ କରିବାକୁ ରାଷ୍ଟ୍ରପତି ଆହ୍ୱାନ ଜଣାଇଥିଲେ । ଇକ୍ୱେଟୋରିଆଲ ଗିନିର ବିଭିନ୍ନ ଆର୍ଥିକ ବିକାଶ କାର୍ଯ୍ୟକ୍ରମରେ ଭାରତ ସହାୟତା ପ୍ରଦାନ ସକାଶେ ଆଗ୍ରହୀ ବୋଲି ରାଷ୍ଟ୍ରପତି ଉଲ୍ଲେଖ କରିଥିଲେ ।


    ତାଙ୍କ ସମ୍ମାନାର୍ଥେ ଗିନିର ରାଷ୍ଟ୍ରପତିଙ୍କ ଦ୍ୱାରା ଆୟୋଜିତ ଏକ ଭୋଜିସଭାରେ ନିଜର ବକ୍ତବ୍ୟ ରଖି ରାଷ୍ଟ୍ରପତି ଶ୍ରୀ କୋବିନ୍ଦ କହିଲେ ଯେ ଭାରତ ଓ ଇକ୍ୱେଟୋରିଆଲ ଗିନି ଉଭୟ ଉପନିବେଶବାଦର ପୃଷ୍ଠଭୂମିରୁ ଜନ୍ମଲାଭ କରିଛନ୍ତି ଏବଂ ଶାନ୍ତି , ସମୃଦ୍ଧି ତଥା ଜନସାଧାରଣଙ୍କ ସକଳ ପ୍ରକାର ପ୍ରଗତିରେ ବିଶ୍ୱାସୀ । ଆଜି ଭାରତ ଓ ଇକୁଏଟୋରିଆଲ୍‌ ଗିନି ସେମାନଙ୍କର ପ୍ରଗତି ପଥରେ ଧାବମାନ ଏବଂ ଏହାର ସୁଫଳକୁ ସବୁ ବର୍ଗର ଲୋକମାନଙ୍କ ନିକଟରେ ଉପଲବ୍ଧ କରାଇବା ସକାଶେ ସଂକଳ୍ପବଦ୍ଧ । ଏହି ପରିପ୍ରେକ୍ଷୀରେ ଇକ୍ୱେଟୋରିଆଲ ଗିନିର 2020 ଜାତୀୟ ହୋରାଇଜୋନ୍‌ କାର୍ଯ୍ୟକ୍ରମର ଏକ ଗୁରୁତ୍ୱପୂର୍ଣ୍ଣ ଭୂମିକା ରହିଛି ବୋଲି ସେ କହିଥିଲେ ।


    ରାଷ୍ଟ୍ରପତି କହିଲେ ଯେ ଇକ୍ୱେଟୋରିଆଲ ଗିନି ସହ ବିକାଶମୂଳକ କାର୍ଯ୍ୟକ୍ରମରେ ସହଯୋଗର ହାତ ବଢ଼ାଇବା ସକାଶେ ଭାରତ ସଦାସର୍ବଦା ଆଗ୍ରହୀ । ଏହି ପରିପ୍ରେକ୍ଷୀରେ ସେ ଦେଶରେ ଏକ ଉଦ୍ୟୋଗ ବିକାଶ କେନ୍ଦ୍ର ଏବଂ ଇଂରାଜୀ ଭାଷା ବିଜ୍ଞାନାଗାର ସ୍ଥାପନ ସକାଶେ ସହାୟତା ଯୋଗାଇ ଦେବାକୁ ଭାରତ ପ୍ରସ୍ତାବ ଦେଇଛି । ତାହା ଇକ୍ୱେଟୋରିଆଲ ଗିନିରେ କୃଷି , ଖନନ କାର୍ଯ୍ୟ , ସ୍ୱାସ୍ଥ୍ୟସେବା , ଟେଲି ଯୋଗାଯୋଗ ଏବଂ ସୂଚନା ପ୍ରଯୁକ୍ତି କ୍ଷେତ୍ରରେ ବିଶେଷ ସହାୟକ ହୋଇପାରିବ ବୋଲି ସେ ସୂଚାଇଥିଲେ ।


    ଏହା ପରେ ରାଷ୍ଟ୍ରପତି ଆଜି ଇକ୍ୱେଟୋରିଆଲ ଗିନି ସଂସଦରେ ସେଠାକାର ସାଂସଦମାନଙ୍କୁ ସମ୍ବୋଧିତ କରିବାର କାର୍ଯ୍ୟକ୍ରମ ରହିଛି । ସନ୍ଧ୍ୟାରେ ମାଲାବୋ ଠାରେ ଭାରତୀୟ ସମୁଦାୟଙ୍କୁ ରାଷ୍ଟ୍ରପତି ସମ୍ବୋଧିତ କରିବେ ।


    ************

    
    
    (Release ID: 1528429) Visitor Counter : 3