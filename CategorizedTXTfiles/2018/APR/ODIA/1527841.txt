      ମହିଳା ଓ ଶିଶୁ କଲ୍ୟାଣ ମନ୍ତ୍ରଣାଳୟ

      ପଞ୍ଚାୟତରେ ନିର୍ବାଚିତ ମହିଳା ପ୍ରତିନିଧିଙ୍କ ପାଇଁ ପ୍ରଶିକ୍ଷଣ କାର୍ଯ୍ୟକ୍ରମ
      • 406 ଜିଲାର 18578 ପ୍ରତିନିଧିଙ୍କୁ ଦିଆଗଲାଣି ପ୍ରଶିକ୍ଷଣ

      Posted On: 04 APR 2018 3:34PM by PIB Bhubaneshwar

    ‘ ମହିଳା ବିକାଶରୁ ମହିଳାମାନଙ୍କ ନେତୃତ୍ୱରେ ବିକାଶ ’ ଜରିଆରେ ମହିଳା ସଶକ୍ତିକରଣକୁ ଆହୁରି ସୁଦୃଢ କରିବା ପାଇଁ ପଞ୍ଚାୟତରେ ନିର୍ବାଚିତ ମହିଳା ପ୍ରତିନିଧି ( EWR )ଙ୍କ ପାଇଁ ଦକ୍ଷତା ବିକାଶ କାର୍ଯ୍ୟକ୍ରମ ଆରମ୍ଭ କରାଯାଇଛି । ଏହି ପ୍ରକଳ୍ପ ଭାରତ ସରକାରଙ୍କ ମହିଳା ଏବଂ ଶିଶୁ ବିକାଶ ମନ୍ତ୍ରଣାଳୟର ଅଧୀନସ୍ଥ ‘ ରାଷ୍ଟ୍ରୀୟ ଜନ ସହଯୋଗ ଏବଂ ଶିଶୁ ବିକାଶ ସଂସ୍ଥା ( NIPCCD ) ’ ଦ୍ୱାରା କାର୍ଯ୍ୟକାରୀ କରାଯାଉଛି ।


    ଦୁଇଟି ସ୍ତରରେ ପ୍ରଶିକ୍ଷଣ କାର୍ଯ୍ୟକ୍ରମ ଜରିଆରେ ଇଡବ୍ଲୁଆରଙ୍କୁ ପ୍ରଶିକ୍ଷଣ ପ୍ରଦାନ କରାଯାଉଛି । ପ୍ରଥମ ପର୍ଯ୍ୟାୟରେ ପଞ୍ଚାୟତିରାଜ ସଂସ୍ଥାନଗୁଡିକର ଇଡବ୍ଲୁଆର ଏବଂ ସଂଶାଧନ ବ୍ୟକ୍ତି/ମୁଖ୍ୟ ପ୍ରଶିକ୍ଷକ (ମାଷ୍ଟର ଟ୍ରେନର)ଙ୍କ ପାଇଁ ଏକ ପ୍ରଶିକ୍ଷଣ କାର୍ଯ୍ୟକ୍ରମ 27 ନଭେମ୍ବର , 2017ରେ ଆୟୋଜିତ ହୋଇଥିଲା । ଦ୍ୱିତୀୟ ପର୍ଯ୍ୟାୟରେ ମୁଖ୍ୟ ପ୍ରଶିକ୍ଷକମାନେ 14 ଟି ରାଜ୍ୟ ଓ କେନ୍ଦ୍ରଶାସିତ ଅଂଚଳର 406 ଜିଲାର 18 , 578 ଇଡବ୍ଲୁଆରଙ୍କୁ ସଫଳତାର ସହ ପ୍ରଶିକ୍ଷଣ ପ୍ରଦାନ କରିଛନ୍ତି । ଏହି କାର୍ଯ୍ୟକ୍ରମ ‘ ମହିଳା ବିକାଶରୁ ମହିଳାମାନଙ୍କ ନେତୃତ୍ୱରେ ବିକାଶ ’ ଦିଗରେ ଦେଶକୁ ଅଗ୍ରସର କରିବା ସମ୍ବନ୍ଧୀତ ପ୍ରଧାନମନ୍ତ୍ରୀଙ୍କ ଲକ୍ଷ୍ୟକୁ ସାକାର କରିବାରେ ସହାୟକ ହେବ ।


    ସ୍ଥାନୀୟ ପ୍ରଶାସନରେ ପ୍ରତ୍ୟକ୍ଷ ଭାବେ ନିର୍ବାଚିତ ଇଡବ୍ଲୁଆର ମାନଙ୍କ ବ୍ୟାପକ ଉପସ୍ଥିତି ଥିଲେ ମଧ୍ୟ ସେମାନଙ୍କ ଭୂମିକା ପ୍ରଭାବହୀନ ଥିଲା । ଏହାକୁ ଉପଲବ୍ଧି କରି ମହିଳା ଓ ଶିଶୁ ବିକାଶ ମନ୍ତ୍ରୀ ଶ୍ରୀମତୀ ମେନକା ସଂଜୟ ଗାନ୍ଧୀ ଏହି ଯୋଜନା ଆରମ୍ଭ କରିଛନ୍ତି । ଏହା ମାଧ୍ୟମରେ ସରକାରଙ୍କ ବିଭିନ୍ନ କାର୍ଯ୍ୟକ୍ରମକୁ ପ୍ରଭାବୀ ଢଙ୍ଗରେ କାର୍ଯ୍ୟକାରୀ କରିବା ପାଇଁ ଇଡବ୍ଲୁଆର ‘ ପରିବର୍ତ୍ତନକାରୀ ଏଜେଣ୍ଟ ’ ଭାବେ କାର୍ଯ୍ୟ କରିବା ଉପରେ ଗୁରୁତ୍ୱ ଦିଆଯାଉଛି । ଏହିଭଳି କାର୍ଯ୍ୟକ୍ରମ ମହିଳା ପ୍ରତିନିଧିମାନଙ୍କୁ ବିଭିନ୍ନ ଆହ୍ୱାନର ସମୁଖୀନ ହେବାରେ ସହାୟକ ହେବ । ଦେଶରେ 14 ଲକ୍ଷରୁ ଅଧିକ ଇଡବ୍ଲୁଆର ଅଛନ୍ତି ।


    ମହିଳା ଏବଂ ଶିଶୁ ସଂରକ୍ଷଣ ସହ ସମ୍ବନ୍ଧିତ ଆଇନ , ବିକାଶ ଯୋଜନା ଓ କାର୍ଯ୍ୟକ୍ରମ (ରାଜ୍ୟ ଏବଂ କେନ୍ଦ୍ର) ତଥା ଇଡବ୍ଲୁଆରଙ୍କ ପାଇଁ ସୂଚନା ସଂଚାର ପ୍ରଦ୍ୟୋଗିକି ( ICT ) ଆଦିକୁ ନେଇ ପ୍ରଶିକ୍ଷଣ ମଡ୍ୟୁଲ ପ୍ରସ୍ତୁତ କରାଯାଇଛି । ଏହି କାର୍ଯ୍ୟକ୍ରମ ନିର୍ବାଚିତ ମହିଳା ସଦସ୍ୟମାନଙ୍କର ସଶକ୍ତିକରଣ କ୍ଷେତ୍ରରେ ସହାୟକ ହେବ , ଯାହା ଫଳରେ ଗ୍ରାମାଂଚଳର ବିକାଶ ତ୍ୱରାନ୍ୱିତ ହୋଇପାରିବ ।


    ***********

    
    
    (Release ID: 1527841) Visitor Counter : 2