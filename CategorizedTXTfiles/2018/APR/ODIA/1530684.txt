      କୌଶଳ ବିକାଶ ଓ ଉଦ୍ଯୋଗ ମନ୍ତ୍ରଣାଳୟ

      2018 ଶେଷସୁଦ୍ଧା ଦେଶର ପ୍ରତ୍ୟେକ ବ୍ଲକରେ ଆଇଟିଆଇ ସ୍ଥାପନ କରିବା ଆମର ଲକ୍ଷ୍ୟ : ମନ୍ତ୍ରୀ ଧର୍ମେନ୍ଦ୍ର ପ୍ରଧାନ
      • ବଜାରର ଆବଶ୍ୟକତା ମୁତାବକ ଆମର କୌଶଳ ବିକାଶ ପ୍ରତିଷ୍ଠାନମାନଙ୍କୁ ଉନ୍ନତ କରାଯିବ: ଧର୍ମେନ୍ଦ୍ର ପ୍ରଧାନ

      Posted On: 27 APR 2018 8:50PM by PIB Bhubaneshwar

    “ ଦେଶର ଆର୍ଥିକ ବିକାଶ କ୍ଷେତ୍ରରେ ଶିଳ୍ପ ତାଲିମ କେନ୍ଦ୍ର ( ITI )ଗୁଡ଼ିକ ବିଶେଷ ଭୂମିକା ଗ୍ରହଣ କରିଆସିଛନ୍ତି । ବିଶେଷ କରି ଶିଳ୍ପସଂସ୍ଥାମାନଙ୍କ ସକାଶେ କୁଶଳୀ ମାନବସମ୍ବଳ ସୃଷ୍ଟି କ୍ଷେତ୍ରରେ ସେମାନଙ୍କର ଭୂମିକା ମହତ୍ତ୍ୱପୂର୍ଣ୍ଣ । ତେଣୁ 2018 ମସିହା ଶେଷ ସୁଦ୍ଧା ଦେଶର ପ୍ରତ୍ୟେକ ବ୍ଲକରେ ଗୋଟିଏ ଲେଖାଏଁ ଆଇଟିଆଇ ସ୍ଥାପନ ଲକ୍ଷ୍ୟକୁ ସୁନିଶ୍ଚିତ କରିବା ସକାଶେ ସରକାର ସଂକଳ୍ପବଦ୍ଧ ” ବୋଲି କେନ୍ଦ୍ର ପେଟ୍ରୋଲିୟମ୍‌ ଓ ପ୍ରାକୃତିକ ବାଷ୍ପ ଏବଂ କୌଶଳ ବିକାଶ ଓ ଉଦ୍ୟମିତା ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ କହିଛନ୍ତି ।


    ଦେଶର ବିଭିନ୍ନ ରାଜ୍ୟରୁ ସମ୍ମିଳିତ ପ୍ରତିନିଧିମାନଙ୍କର ଏକ କାର୍ଯ୍ୟକ୍ରମରେ ଉଦ୍‌ବୋଧନ ଦେଇ ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ ଧନ୍ଦାମୂଳକ ତାଲିମ ଏକ ମିଳିତ ପ୍ରସଙ୍ଗ ଏବଂ ସେହି ଦୃଷ୍ଟିରୁ ଉଭୟ କେନ୍ଦ୍ର ଏବଂ ରାଜ୍ୟ ସରକାରମାନେ ମିଳିତ ଭାବେ ହାତ ମିଳାଇ ଏଭଳି ଉଦ୍ୟମକୁ ସଫଳ କରିବା ଦରକାର । ତଦ୍ୱାରା ଦେଶରେ କୁଶଳୀ ମାନବସମ୍ବଳ ସୃଷ୍ଟି ହୋଇପାରିବ ଏବଂ ଆମର ଶିଳ୍ପସଂସ୍ଥାମାନଙ୍କ ସକାଶେ ଆବଶ୍ୟକ ସଂଖ୍ୟକ ମାନବସମ୍ବଳ ଉପଲବ୍ଧ ହୋଇପାରିବ । ତେଣୁ କୌଶଳ ବିକାଶ କ୍ଷେତ୍ରରେ ଥିବା ବୈଷମ୍ୟକୁ ପ୍ରଥମେ ଚିହ୍ନଟ କରାଗଲେ ଏହାର ପୂରଣ ସକାଶେ କାର୍ଯ୍ୟପନ୍ଥା ଗ୍ରହଣ କରିହେବ । ଏହି ଉଦ୍ଦେଶ୍ୟ ଉଭୟ ଗୁଣାତ୍ମକ ଏବଂ ପରିମାଣାତ୍ମକ ଦୃଷ୍ଟିରୁ ପୂରଣ କରାଯିବା ଦରକାର । ପୁଣି ଆଉଟରିଚ୍‌ ଠାରୁ ଆରମ୍ଭ କରି ଚଳନଶୀଳତା ପର୍ଯ୍ୟନ୍ତ ତାହା ସମସ୍ତ ଆବଶ୍ୟକତା ପୂରଣ କରୁଥିବା ବାଂଛନୀୟ । ସର୍ବବୃହତ୍‌ କୁଶଳୀ ମାନବସମ୍ବଳ ସୃଷ୍ଟି କରିବା ଦିଗରେ ଏହା ଏକ ବଳିଷ୍ଠ ପଦକ୍ଷେପ ଯାହାକୁ ସରକାର ଗୁରୁତ୍ୱର ସହ ସାକାର କରିବା ସକାଶେ ସଂକଳ୍ପବଦ୍ଧ । ଏହି ପରିପ୍ରେକ୍ଷୀରେ ରାଜ୍ୟ ସରକାରମାନେ କେନ୍ଦ୍ରରେ ହେଉଥିବା ପରିବର୍ତ୍ତନ ଯଥା ପ୍ରଧାନମନ୍ତ୍ରୀ କୌଶଳ ବିକାଶ ଯୋଜନା ( PMKVY ) , ପ୍ରଧାନମନ୍ତ୍ରୀ କୌଶଳ କେନ୍ଦ୍ର ( PMKK ) , ପ୍ରାକ୍‌ ଶିକ୍ଷାକୁ ସ୍ୱୀକୃତି ( RPL ) ଏବଂ ଜାତୀୟ ଶିକ୍ଷାନବୀଶ ପ୍ରେତ୍ସାହନ ଯୋଜନା ( NAPS ) ଭଳି କାର୍ଯ୍ୟକ୍ରମ ଅନୁସାରେ ନିଜ ନିଜ ରାଜ୍ୟରେ ଆବଶ୍ୟକ ସଂସ୍କାର ଘଟାଇବା ଆବଶ୍ୟକ ବୋଲି ମନ୍ତ୍ରୀ ଶ୍ରୀ ପ୍ରଧାନ ପରାମର୍ଶ ଦେଇଥିଲେ ।


    କୌଶଳ ବିକାଶ ସକାଶେ ଆନୁଷ୍ଠାନିକ ବ୍ୟବସ୍ଥାକୁ ସୁଦୃଢ଼ କରାଯିବା ଉପରେ ଗୁରୁତ୍ୱ ଆରୋପ କରି ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ ରାଜ୍ୟ ସ୍ତରରେ ଏହା କରାଯିବା ଉଚିତ ଏବଂ ତଦ୍ୱାରା ଏକ ସୁଦୃଢ଼ ଢ଼ାଞ୍ଚା ଗଠନ କରାଯାଇପାରିବ । ଏହି ପରିପ୍ରେକ୍ଷୀରେ ନୂଆଦିଲ୍ଲୀଠାରେ ଆୟୋଜିତ ଏକ ସମ୍ମିଳନୀ ଅବସରରେ ପେଟ୍ରୋଲିୟମ୍‌ ଓ ପ୍ରାକୃତିକ ବାଷ୍ପ ଏବଂ କୌଶଳ ବିକାଶ ଓ ଉଦ୍ୟମିତା ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ ଏବଂ କୌଶଳ ବିକାଶ ଏବଂ ଉଦ୍ୟମିତା ରାଷ୍ଟ୍ରମନ୍ତ୍ରୀ ଶ୍ରୀ ଅନନ୍ତକୁମାର ହେଗଡ଼େ ଆଜି ଅନେକଗୁଡ଼ିଏ କାର୍ଯ୍ୟକ୍ରମର ଶୁଭାରମ୍ଭ କରିଛନ୍ତି । ଏହି ଉପଲକ୍ଷେ ଆୟୋଜିତ ଏକ କର୍ମଶାଳାର ବିଭିନ୍ନ ରାଜ୍ୟରୁ ପ୍ରାୟ 90 ପ୍ରତିଶତ ପ୍ରତିନିଧି ଯୋଗ ଦେଇ କୌଶଳ ବିକାଶ କାର୍ଯ୍ୟପନ୍ଥା ସଂପର୍କରେ ଆଲୋଚନା କରିଛନ୍ତି ।


    ସମ୍ମିଳନୀ ଅବସରରେ ଦେଶର ଯୁବସମାଜ ଏବଂ ବଜାରର ଆବଶ୍ୟକତା ଦୃଷ୍ଟିରୁ ଏକ ନୂତନ ଆଇଟିଆଇ ପାଠ୍ୟକ୍ରମର ଶୁଭାରମ୍ଭ କରାଯାଇଛି । କୃତ୍ରିମ ପ୍ରଜ୍ଞା ଠାରୁ ଆରମ୍ଭ କରି ଭର୍ଚୁଆଲ ରିଅଲିଟି , ରୋବୋଟିକ୍‌ ପ୍ରୋସେସ୍‌ ଅଟୋମେସନ୍‌ , ଇଣ୍ଟରନେଟ୍‌ ଅଫ୍‌ ଥିଙ୍ଗସ୍‌ , ରେବୋଟିକ୍ସ , ବିଗ୍‌ ଡ଼ାଟା ଆନାଲିସିସ୍‌‌ ୩ଡ଼ି ପ୍ରିଣ୍ଟିଂ ଇତ୍ୟାଦି ପାଠ୍ୟକ୍ରମକୁ ସେଥିରେ ସାମିଲ କରାଯାଇଛି । ଆଗାମୀ ଦିନରେ କେବଳ ଭାରତରେ ନୁହେଁ ସମଗ୍ର ବିଶ୍ୱରେ ଏଭଳି କ୍ଷେତ୍ରରେ କୁଶଳୀ ମାନବ ସମ୍ବଳର ବିଶେଷ ଆବଶ୍ୟକତା ପଡ଼ିବ ବୋଲି ମନ୍ତ୍ରୀ ଶ୍ରୀ ପ୍ରଧାନ ସୂଚାଇଥିଲେ । ଏହି ପରିପ୍ରେକ୍ଷୀରେ ଆଇଟିଆଇ ଟ୍ରେନି ଏବଂ ଟ୍ରେନରମାନଙ୍କ ସକାଶେ କୌଶଳ ବିକାଶ ଏବଂ ନିରନ୍ତର ଶିକ୍ଷା ଉପଲବ୍ଧ କରାଇବା ସକାଶେ ତାଲିମ ମହାନିର୍ଦ୍ଦେଶକ ( DGT ) ଏବଂ ସଫ୍ଟୱେର ସେବା କମ୍ପାନୀ ଜାତୀୟ ସଂଗଠନ ( NASSCOM ) ମଧ୍ୟରେ ଏକ ବୁଝାମଣା ପତ୍ର ସ୍ୱାକ୍ଷରିତ ହୋଇଛି ।


    କୌଶଳ ବିକାଶ ଏବଂ ଉଦ୍ୟମିତା ମନ୍ତ୍ରଣାଳୟର ମିଳିତ ଭୂମିକାକୁ ସ୍ୱୀକୃତି ପ୍ରଦାନ ପୂର୍ବକ ଏହି ସମ୍ମିଳନୀରେ ଆଇଟିଆଇମାନଙ୍କ ସକାଶେ ଏକ ନୂତନ ସ୍ୱୀକୃତି ବ୍ୟବସ୍ଥା , 2018ର ଶୁଭାରମ୍ଭ କରାଯାଇଛି । ଏଥିରେ ଆଇଟିଆଇମାନଙ୍କୁ ସ୍ୱୀକୃତି ପ୍ରଦାନରେ ରାଜ୍ୟ ସରକାରମାନଙ୍କୁ ପ୍ରାଧାନ୍ୟ ଦିଆଯାଇଛି । 2018ର ନୂତନ ଆଫିଲିଏସନ୍‌ ବ୍ୟବସ୍ଥା ଅନୁସାରେ ଦେଶର ସମସ୍ତ ଭାଗରେ ଉଚ୍ଚ ଗୁଣାତ୍ମକ ମାନଯୁକ୍ତ କୌଶଳ ତାଲିମ ପ୍ରଦାନର ବ୍ୟବସ୍ଥା କରାଯିବ । ବିଶେଷ କରି ଯେଉଁସବୁ ପଛୁଆ ବ୍ଲକରେ ଏଭଳି ବ୍ୟବସ୍ଥା ନାହିଁ ସେଠାରେ ଏଥିପ୍ରତି ପ୍ରାଧାନ୍ୟ ଦିଆଯିବ । ଆଫିଲିଏସନ୍‌ ପ୍ରକ୍ରିୟାକୁ ସ୍ୱଚ୍ଛ କରିବା ନିମନ୍ତେ ଏକ ପୋର୍ଟାଲର ଡ଼ିଜାଇନ୍‌ କରାଯାଇଛି ଏବଂ ତାହାର ଶୁଭାରମ୍ଭ ହୋଇଛି । ଏହି ପୋର୍ଟାଲରେ ତିନି ପର୍ଯ୍ୟାୟର ବ୍ୟବସ୍ଥା ରହିଛି ଯାହାକି ସ୍ୱୀକୃତି ପ୍ରଦାନର ସମଗ୍ର ପଦ୍ଧତିକୁ ସରଳୀକୃତ କରିଛି ।


    ଏମଏସଡ଼ିଇ ପକ୍ଷରୁ ଆଜି ଆଇଟିଆଇମାନଙ୍କ ସକାଶେ ଏକ ସ୍ୱ-ଗ୍ରେଡ଼ିଂ ଅଭ୍ୟାସ ବ୍ୟବସ୍ଥାର ଶୁଭାରମ୍ଭ କରାଯାଇଛି ଯେଉଁଥିରେ ପ୍ରତ୍ୟେକ ଅନୁଷ୍ଠାନ ସକାଶେ “ ଷ୍ଟାର ରେଟିଂ ” ର ବ୍ୟବସ୍ଥା ରହିଛ । ଏହା ଦ୍ୱାରା ଆଇଟିଆଇମାନଙ୍କ ଗୁଣାତ୍ମକ ମାନକୁ ସହଜରେ ଆକଳନ କରାଯାଇପାରିବ ଏବଂ ସେମାନଙ୍କ ମଧ୍ୟରେ ଏକ ସକାରାତ୍ମକ ପ୍ରତିଦ୍ୱନ୍ଦ୍ୱିତା ମଧ୍ୟ ହୋଇପାରିବ ।


    ଏମଏସଡ଼ିଇ ପକ୍ଷରୁ ଆଜି ଆଉ ଏକ ଅଭିନବ କାର୍ଯ୍ୟକ୍ରମର ଶୁଭାରମ୍ଭ କରାଯାଇଛି । ତାହା ହେଉଛି- “ ବାମପନ୍ଥୀ ଉଗ୍ରବାଦୀମାନଙ୍କ ସକାଶେ ଆତ୍ମସମର୍ପଣ ତଥା ଥଇଥାନ ଯୋଜନା ” । ଏହା ଫଳରେ ବାମପନ୍ଥୀ ଉଗ୍ରବାଦୀମାନେ ଯେଉଁ ସ୍ଥାନରେ ଆତ୍ମସମର୍ପଣ କରି ସମାଜରେ ମୁଖ୍ୟ ସ୍ରୋତରେ ସାମିଲ ହେବାକୁ ଆଗ୍ରହୀ ହେବେ ସେଠାରେ ସେମାନଙ୍କୁ ଥଇଥାନ କରିବା ସକାଶେ ସରକାର ପ୍ରୟାସ କରିବେ । ତଦନୁସାରେ , ସେମାନେ ଯେକୌଣସି ଆଇଟିଆଇ ଅନୁଷ୍ଠାନରେ ନାମ ପଞ୍ଜୀକରଣ କରି ବିଭିନ୍ନ ପ୍ରକାର କୌଶଳ ତାଲିମ ଗ୍ରହଣ କରିପାରିବେ । ସରକାର ସେମାନଙ୍କୁ ମାସିକ 6000 ଟଙ୍କା ଲେଖାଏଁ ଷ୍ଟାଇପେଣ୍ଡ୍‌ ପ୍ରଦାନ କରିବେ ଯାହାକି ସର୍ବାଧିକ ତିନିବର୍ଷ ପର୍ଯ୍ୟନ୍ତ ଦିଆଯିବ । ଦେଖାଯାଇଛି ଯେ ଏଭଳି ପ୍ରାର୍ଥୀଙ୍କର ନାମ ଲେଖାଇବା ସକାଶେ ଆବଶ୍ୟକ ଶିକ୍ଷାଗତ ଯୋଗ୍ୟତା ନଥାଏ । ଏହି ଅସୁବିଧାକୁ ଏମଏସଡ଼ିଇ ଉପଲବ୍ଧ କରିଛି ଏବଂ ତଦନୁସାରେ ସେମାନଙ୍କ ଶିକ୍ଷାଗତ ଯୋଗ୍ୟତାକୁ କୋହଳ କରାଯାଇଛି । ସେମାନଙ୍କ ପ୍ରବେଶିକା ଶିକ୍ଷାଗତ ଯୋଗ୍ୟତାକୁ କୋହଳ କରାଯାଇ ସେମାନେ ଯେଭଳି କଳାକାର ତାଲିମ ଯୋଜନାରେ ସାମିଲ ହୋଇପାରିବେ ସେଥିପାଇଁ ବ୍ୟବସ୍ଥା କରାଯାଇଛି । ଏହା ଦ୍ୱାରା ସେମାନେ ଆଇଟିଆଇମାନଙ୍କରୁ ଆବଶ୍ୟକ ତାଲିମ ହାସଲ କରିସାରିବା ପରେ ନିଜର ଦକ୍ଷତା ବଳରେ ରୋଜଗାରକ୍ଷମ ହୋଇପାରିବେ । ଆଜି ଏହି ଅବସରରେ ମନ୍ତ୍ରୀ ଶ୍ରୀ ପ୍ରଧାନ ଏହିଭଳି ଦୁଇଜଣ ପ୍ରାର୍ଥୀଙ୍କୁ ଆଇଟିଆଇରେ ନାମଲେଖା ସକାଶେ ସୁଯୋଗ ପ୍ରଦାନ କରିଥିଲେ ।


    ଏହି ଅଭିଯାନକୁ ଏହାର ଲକ୍ଷ୍ୟସ୍ଥଳରେ ପହଞ୍ଚାଇବା ସକାଶେ ରାଜ୍ୟମାନଙ୍କୁ ନିବେଦନ କରି ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ ଆମେମାନେ ଆଜି ଏହି ପରିପ୍ରେକ୍ଷୀରେ ଅନେକ ଗୁଡ଼ିଏ କାର୍ଯ୍ୟକ୍ରମର ଶୁଭାରମ୍ଭ କରୁଛୁ । କିନ୍ତୁ ଏହାର ବାସ୍ତବ ସୁଫଳ ରାଜ୍ୟମାନଙ୍କ ଉପରେ ସଂପୂର୍ଣ୍ଣ ନିର୍ଭରଶୀଳ । ଦେଶର ଆଗ୍ରହୀ ଯୁବଗୋଷ୍ଠୀଙ୍କୁ କିଭଳି ଭାବେ କୁଶଳୀ ଓ ଦକ୍ଷ କରାଯାଇପାରିବ ଏବଂ ସେମାନେ ନିଜକୁ ରୋଜଗାରକ୍ଷମ କରିପାରିବେ ସେ ଦିଗରେ ଉଭୟ କେନ୍ଦ୍ର ଓ ରାଜ୍ୟ ସରକାରମାନେ ହାତକୁ ହାତ ମିଳାଇ କାର୍ଯ୍ୟ କରିବା ଉଚିତ ବୋଲି ସେ ମତ ପୋଷଣ କରିଥିଲେ । ଏହା ଦ୍ୱାରା ଦେଶର ସମସ୍ତ ଯୁବକଯୁବତୀଙ୍କୁ ଅଧିକ ଦକ୍ଷ କରାଯାଇପାରିବ ଓ ଦେଶର ଭବିଷ୍ୟତକୁ ବଦଳା ଯାଇପାରିବ ବୋଲି ସେ କହିଥିଲେ ।


    ଜାତୀୟ ଶିକ୍ଷାନବୀଶ ପ୍ରୋତ୍ସାହନ ଯୋଜନା ( NASP ) ନାମକ ଏକ ସାର୍ବଜନୀନ ପୋର୍ଟାଲ http://apprenticeshipindia.org ର ଶୁଭାରମ୍ଭ କରାଯାଇ ସମସ୍ତ ଶିକ୍ଷାନବୀଶ ତାଲିମକୁ ସେଥିରେ ସମନ୍ୱିତ କରାଯାଇଛି । ସେଥିରେ ଉଭୟ ସ୍ୱୀକୃତ ତଥା ଅତିରିକ୍ତ ଟ୍ରେଡ଼କୁ ସାମିଲ କରାଯାଇଛି । ଏହି ପୋର୍ଟାଲ ସମସ୍ତ ପ୍ରତିଭାଗୀମାନଙ୍କୁ ବିଶେଷ ଭାବେ ସହାୟକ ହେବ । ସର୍ବନିମ୍ନ ବାହ୍ୟ ପ୍ରଭାବମୁକ୍ତ ରହି ଏହା ଅଧିକ ଅଟୋମେଟେଡ଼୍‌ ମଡ଼୍ୟୁଲ ଯୋଗାଇପାରିବ ।


    ଏହି କାର୍ଯ୍ୟକ୍ରମରେ ବିହାର , ମହାରାଷ୍ଟ୍ର , ମଣିପୁର , ରାଜସ୍ଥାନ ଓ ଉତ୍ତରାଖଣ୍ଡର କୌଶଳ ବିକାଶ ମନ୍ତ୍ରୀ ତଥା ଅନ୍ୟାନ୍ୟ ରାଜ୍ୟର ପ୍ରତିନିଧିମାନେ ଯୋଗ ଦେଇଥିଲେ ।


    ଏହି ସମ୍ମିଳନୀ ଅବସରରେ କେନ୍ଦ୍ର ଓ ରାଜ୍ୟ ସରକାରମାନଙ୍କ ମଧ୍ୟରେ କେଉଁ ପର୍ଯ୍ୟାୟରେ ବିଶେଷ ସହଯୋଗ ଓ ସମନ୍ୱୟର ଆବଶ୍ୟକତା ରହିଛି ସେହି ପ୍ରସଙ୍ଗରେ ପୁଙ୍ଖାନୁପୁଙ୍ଖ ଆଲୋଚନା କରାଯାଇଥିଲା । ଦେଶରେ କୌଶଳ ବିକାଶ ଜରିଆରେ ଉଭୟ ଜ୍ଞାନଭିତ୍ତିକ ତଥା ଆର୍ଥିକ ବିକାଶ ଘଟାଇବା ନିମନ୍ତେ ସମସ୍ତେ ପ୍ରୟାସୀ ହେବାକୁ ମତ ପ୍ରକାଶ ପାଇଥିଲା । ଭାରତ ଏବେ ବିଶ୍ୱର ସବୁଠାରୁ କୁଶଳୀ ମାନବ ସମ୍ବଳଯୁକ୍ତ ସମୃଦ୍ଧ ରାଷ୍ଟ୍ରରେ ପରିଣତ ହେବା ପଥରେ ଅଗ୍ରସର ହେଉଛି । ତେଣୁ କୌଶଳ ବିକାଶ ତାଲିମ କ୍ଷେତ୍ରରେ ଥିବା ପ୍ରତିବନ୍ଧକକୁ ଦୂର କରାଯାଇ ଏହାକୁ ସାର୍ବଜନୀନ କରିବା ସକାଶେ ସମସ୍ତଙ୍କ ସହଯୋଗ ଆବଶ୍ୟକ ବୋଲି ସମ୍ମିଳନୀ ଅବସରରେ ମତ ପ୍ରକାଶ ପାଇଥିଲା ।


    ***************

    
    
    (Release ID: 1530684) Visitor Counter : 2