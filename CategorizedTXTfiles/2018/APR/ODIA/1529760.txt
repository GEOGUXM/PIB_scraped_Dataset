      ପରିବେଶ ଓ ଜଙ୍ଗଲ ମନ୍ତ୍ରଣାଳୟ

      “ଜାତୀୟ ସ୍ୱଚ୍ଛ ବାୟୁ କାର୍ଯ୍ୟକ୍ରମ” ଭାଗିଦାରୀ ଆଲୋଚନାଚକ୍ରର ଶୁଭାରମ୍ଭ
      • “ଆଲୋଚନାର ନିର୍ଯ୍ୟାସ ଲୋକମାନଙ୍କ ନିକଟରେ ପହଞ୍ଚିବା ଏବଂ ପ୍ରବର୍ତ୍ତିତ ହେବା ଜରୁରି”: ଡକ୍ଟର ମହେଶ ଶର୍ମା

      Posted On: 19 APR 2018 4:53PM by PIB Bhubaneshwar

    ବାୟୁ ପ୍ରଦୂଷଣକୁ ରୋକିବା ଏବଂ ସ୍ୱଚ୍ଛତା ଜନିତ ସମସ୍ତ ପ୍ରକାର ଆଲୋଚନା ଏବଂ କାର୍ଯ୍ୟପନ୍ଥା ଗ୍ରହଣମୂଳକ ସିଦ୍ଧାନ୍ତ ଲୋକମାନଙ୍କ ନିକଟରେ ପହଞ୍ଚାଯିବା ଜରୁରି ବୋଲି କେନ୍ଦ୍ର ପର୍ଯ୍ୟାବରଣ , ଜଙ୍ଗଲ ଏବଂ ଜଳବାୟୁ ପରିବର୍ତ୍ତନ ମନ୍ତ୍ରୀ ଡକ୍ଟର ମହେଶ ଶର୍ମା ମତ ପୋଷଣ କରିଛନ୍ତି । ଜାତୀୟ ସ୍ୱଚ୍ଛ ବାୟୁ କାର୍ଯ୍ୟକ୍ରମ ( NCAP ) ଶୀର୍ଷକ ଏକ ଦୁଇଦିନିଆ ପ୍ରତିଭାଗୀ ପରାମର୍ଶ କାର୍ଯ୍ୟକ୍ରମକୁ ଉଦଘାଟନ କରି ଡକ୍ଟର ଶର୍ମା କହିଲେ ଯେ ଦେଶର ପ୍ରତ୍ୟେକ ଭାଗରେ ଦିନକୁ ଦିନ ବାୟୁ ପ୍ରଦୂଷଣର ମାତ୍ରା ବୃଦ୍ଧି ପାଇବାରେ ଲାଗିଛି । ଏହା ବେଳକୁ ବେଳ ଜଟିଳ ସମସ୍ୟାରେ ପରିଣତ ହେଉଛି । ଏ ଦିଗରେ ଏନସିଏପିର ଏକ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିବାର ଦାୟିତ୍ୱ ରହିଛି । ମାନବ ଶରୀର ଉପରେ ବାୟୁ ପ୍ରଦୂଷଣର ବ୍ୟାପକ କୁପ୍ରଭାବ ପଡ଼ୁଥିବାରୁ ଏହାକୁ ରୋକିବା ସକାଶେ ସକଳ ପ୍ରକାର ପ୍ରୟାସ କରାଯିବା ଜରୁରି । ତେଣୁ ଏ ଦିଗରେ ଯେତେଯେତେ ଆଲୋଚନା ହେଉଛି ଏବଂ ସେଥିରୁ ଯେଉଁସବୁ ନିର୍ଯ୍ୟାସ ବାହାରୁଛି ତାହା ଜନସାଧାରଣଙ୍କ ନିକଟରେ ପହଞ୍ଚିବା ଆବଶ୍ୟକ । ତଦ୍ୱାରା ସେମାନେ ବାୟୁ ପ୍ରଦୂଷଣକୁ ରୋକିବା ନିମନ୍ତେ ସେମାନଙ୍କ ଦାୟିତ୍ୱ ଓ କର୍ତ୍ତବ୍ୟ ସଂପାଦନ କରିପାରିବେ । କେବଳ ମାନବ ଶରୀର ଉପରେ ନୁହେଁ , ସମଗ୍ର ପରିବେଶ ଯଥା ବୃକ୍ଷଲତା , ଜୀବଜନ୍ତୁମାନଙ୍କ ଉପରେ ମଧ୍ୟ ଏହା ପ୍ରତିକୂଳ ପ୍ରଭାବ ପକାଇ ଚାଲିଛି ବୋଲି ସେ ସତର୍କ କରାଇ ଦେଇଥିଲେ । ତେଣୁ ପ୍ରତ୍ୟେକ ପ୍ରତିଭାଗୀ ସମାଜ ଠାରୁ ଯାହା ପାଉଛନ୍ତି ପ୍ରତିଦାନରେ ସେମାନଙ୍କୁ କିଛି ଫେରାଇ ଦେବାର ଦାୟିତ୍ୱ ରହିଛି ବୋଲି ସେ କହିଥିଲେ ।


    ଏହି କାର୍ଯ୍ୟକ୍ରମରେ ଉଦ୍‌ବୋଧନ ଦେଇ ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରଣାଳୟର ସଚିବ ଶ୍ରୀ ସି କେ ମିଶ୍ର କହିଲେ ଯେ ଏକ ରାଷ୍ଟ୍ର ଭାବେ ଆମେ ସାମଗ୍ରିକ ଦୃଷ୍ଟିରୁ ଆମର ବାୟୁର ଗୁଣକୁ ନେଇ ଚିନ୍ତା କରିବା ଆବଶ୍ୟକ । ପୁଣି ସରକାର ଭାବେ ଆମର ଦାୟିତ୍ୱ ରହିଛି ଯେ ଏକ ନିର୍ଦ୍ଦିଷ୍ଟ ସମୟସୀମା ମଧ୍ୟରେ ବାୟୁର ଗୁଣାତ୍ମକ ମାନକୁ ସୁନିଶ୍ଚିତ କରିବୁ ଯାହାକି ଏହି ଆଲୋଚନା ପରେ ନିର୍ଦ୍ଧାରଣ କରାଯିବ । ତେଣୁ ସମସ୍ତ ପ୍ରତିଭାଗୀ ତଥା ରାଜ୍ୟମାନେ ଲୋକମାନଙ୍କ ନିକଟରେ ଏହି ବାର୍ତ୍ତା ପହଞ୍ଚାଇବା ସହ ଏହାକୁ ଏକ ଗଣ ଆନ୍ଦୋଳନରେ ପରିଣତ କରିବା ଦରକାର । ଏନସିଏପିର ଏକ ବଡ଼ ସାଧନ ହେଲା ପ୍ରଯୁକ୍ତି । ତେଣୁ ଆମକୁ ଏଭଳି ଏକ ପଦ୍ଧତି ଅବଲମ୍ବନ କରିବାକୁ ପଡ଼ିବ ଯାହା ଜାତୀୟ ସ୍ତରରେ ଗ୍ରହଣୀୟ ହୋଇଥିବ ଏବଂ ସ୍ଥାନୀୟ ଭାବେ ତାହା ପ୍ରବର୍ତ୍ତନ କରିବା ସମ୍ଭବପର ମଧ୍ୟ ହୋଇପାରିବ ବୋଲି ଶ୍ରୀ ମିଶ୍ର ମତ ପୋଷଣ କରିଥିଲେ ।


    ଏହି ପ୍ରତିଭାଗୀ ଆଲୋଚନାଚକ୍ରରେ ସମସ୍ତ ରାଜ୍ୟ ସରକାର ଅଂଶଗ୍ରହଣ କରିଛନ୍ତି । ଏନସିଏପି ଏକ ସର୍ବଭାରତୀୟ ଅଭିଯାନ କାର୍ଯ୍ୟକ୍ରମ ଏବଂ ଏହା ସମସ୍ତ ରାଜ୍ୟଙ୍କ ଠାରୁ ସେମାନଙ୍କର ମତାମତ ଏବଂ କାର୍ଯ୍ୟଯୋଜନା ସଂପର୍କରେ ଅଭିଜ୍ଞତା ସଂଗ୍ରହ କରିଥାଏ । ସେଥିରୁ ଏହାର ପ୍ରବର୍ତ୍ତନ ପଦ୍ଧତି ନିର୍ଣ୍ଣୟ କରାଯାଇଥାଏ । ଏହାର ସାମଗ୍ରିକ ଉଦ୍ଦେଶ୍ୟ ହେଲା ସାରା ଦେଶରେ ବାୟୁ ପ୍ରଦୂଷଣକୁ ରୋକିବା ଏବଂ ମନିଟର କରିବା ସକାଶେ ଏକ ପରିଚାଳନା ପଦ୍ଧତି ଅନୁସରଣ କରିବା । ପୁଣି ଏହା ଏକ ସହଭାଗୀ ଉପାୟ ଯେଉଁଥିରେ ସମସ୍ତ ପକ୍ଷଙ୍କୁ ସାମିଲ କରାଯିବା ସହ ସେମାନଙ୍କର ମତକୁ ଉପଯୁକ୍ତ ମାନ୍ୟତା ଦିଆଯାଇଥାଏ ।


    ଏହାର ଅନ୍ୟତମ ଦିଗ ହେଲା ବ୍ୟାପକ ଜନ ସଚେତନତା ସୃଷ୍ଟି ତଥା ଦକ୍ଷତା ବୃଦ୍ଧି । ଏ ଦିଗରେ ସିପିସିବି ଏବଂ ଏସପିସିବିମାନେ ସେମାନଙ୍କ ମାନବସମ୍ବଳ ଏବଂ ସଂସାଧନ ବ୍ୟବସ୍ଥା ଯୋଗାଇ ଦେଇଥାନ୍ତି । ପୁଣି ଏହାର ମନିଟରିଂ , ମୂଲ୍ୟାୟନ ଆକଳନ ଏବଂ ପର୍ଯ୍ୟବେକ୍ଷଣ ସକାଶେ ଏକ ତ୍ରିସ୍ତରୀୟ ମେକାନିଜିମର ପ୍ରାବଧାନ ରହିଛି । ଏକ ନିର୍ଭରଯୋଗ୍ୟ , ସ୍ୱଚ୍ଛ ଏବଂ ଉତ୍ତରଦାୟୀ ଡ଼ାଟା ସଂଗ୍ରହ ଏବଂ ମନିଟରିଂ ବ୍ୟବସ୍ଥା ଯାହାକି ସମସ୍ତଙ୍କ ପାଇଁ ଉପଲବ୍ଧ ତାହା ନିର୍ଦ୍ଧାରିତ ସମୟରେ ତଥା ତତ୍କାଳ ପ୍ରବର୍ତ୍ତନକ୍ଷମ ଭଳି ସୁନିଶ୍ଚିତ କରିବା ଦିଗରେ ଏନସିଏପି କାର୍ଯ୍ୟରତ ।


    ଯେହେତୁ ବାୟୁ ପ୍ରଦୂଷଣ ନିରାକରଣ ସକାଶେ ସହଯୋଗୀ ଉଦ୍ୟମ ଏକାନ୍ତ ଜରୁରୀ , ସେହି ଦୃଷ୍ଟିରୁ ଏନସିଏପିର ସଫଳତା ପ୍ରତିଭାଗୀ ଅନୁଷ୍ଠାନ ଠାରୁ ଆରମ୍ଭ କରି ରାଜ୍ୟ ସରକାର ଏବଂ ଅନ୍ୟାନ୍ୟ ସଂସ୍ଥାମାନଙ୍କ ସହଯୋଗୀତା ଉପରେ ବିଶେଷ ଭାବେ ନିର୍ଭରଶୀଳ । ତେଣୁ ସମସ୍ତ ପ୍ରତିଭାଗୀଙ୍କ ସହ ନିୟମିତ ଭାବେ ଆଲୋଚନା କରିବାର ଆବଶ୍ୟକତା ରହିଛି । ସେଥିରେ ରାଜ୍ୟ ସରକାର , ସଂପୃକ୍ତ ମନ୍ତ୍ରଣାଳୟ , ଅନୁଷ୍ଠାନ , ଶିକ୍ଷାନୁଷ୍ଠାନ ଏବଂ ଶିଳ୍ପସଂସ୍ଥାମାନେ ସାମିଲ । ଏବେ ସୁଦ୍ଧା ସ୍ୱୀକୃତ ଏନସିଏପିକୁ ରାଜ୍ୟ ସରକାରମାନଙ୍କ ସହ ବିନିମୟ କରାଯାଇସାରିଛି । ଏବଂ ଏହାକୁ ମନ୍ତ୍ରଣାଳୟର ୱେବସାଇଟରେ ଅପଲୋଡ଼ କରାଯାଇ ଜନସାଧାରଣଙ୍କର ଏ ସଂପର୍କରେ ମତାମତ ଲୋଡ଼ାଯାଇଛି ।


    ଏନସିଏପିର ପ୍ରମୁଖ ବୈଶିଷ୍ଟ୍ୟ ହେଲା - ସହରକୈନ୍ଦ୍ରିକ ବାୟୁ ପ୍ରଦୂଷଣକୁ ପ୍ରତିହତ କରିବା ସକାଶେ ଦେଶର 100ଟି ସହର ନିମନ୍ତେ କାର୍ଯ୍ୟଯୋଜନା ପ୍ରସ୍ତୁତକରଣ । ଯେଉଁସବୁ ସହରରେ ଦିଲ୍ଲୀ ଭଳି ବାୟୁ ପ୍ରଦୂଷଣ ବୃଦ୍ଧି ପାଉଛି ସେଠାରେ ମନିଟରିଂ ଷ୍ଟେସନମାନ ସ୍ଥାପନ , ତଥ୍ୟାବଳୀ ବଣ୍ଟନ , ଯୋଜନା ଓ ରୂପାୟନ ପାଇଁ ଜନ ସହଭାଗୀତା ବୃଦ୍ଧି , ବାୟୁ ସୂଚନା କେନ୍ଦ୍ର ସ୍ଥାପନ ଯେଉଁଠାରେ ଡ଼ାଟା ବିଶ୍ଳେଷଣ , ସଂପଦ ଆତ୍ମସାତ ସଂପର୍କୀତ ଅଧ୍ୟୟନ , ଜାତୀୟ ଇନଭେଣ୍ଟୋରୀ ପ୍ରତିଷ୍ଠା , ଇନଡ଼ୋର ବାୟୁ ପ୍ରଦୂଷଣ ରୋକିବା ସକାଶେ ନିୟମାବଳୀ ପ୍ରସ୍ତୁତ ତଥା ଗ୍ରାମାଞ୍ଚଳ ମନିଟରିଂ କେନ୍ଦ୍ର ସ୍ଥାପନ ଆଦି କାର୍ଯ୍ୟକ୍ରମ ହାତକୁ ନିଆଯିବ ।


    ପର୍ଯ୍ୟାବରଣ , ଜଙ୍ଗଲ ଏବଂ ଜଳବାୟୁ ପରିବର୍ତ୍ତନ ମନ୍ତ୍ରଣାଳୟ ପକ୍ଷରୁ ଏନସିଏପିକୁ ଏକ ଦୀର୍ଘକାଳୀନ ଜାତୀୟସ୍ତରୀୟ କାର୍ଯ୍ୟଯୋଜନା ଭାବେ ଗ୍ରହଣ କରାଯାଇ ଏହା ମାଧ୍ୟମରେ ବାୟୁ ପ୍ରଦୂଷଣକୁ ରୋକିବା ସକାଶେ ବ୍ୟାପକ କାର୍ଯ୍ୟକ୍ରମ ହାତକୁ ନିଆଯାଇଛି । ଏନସିଏପି ମାଧ୍ୟମରେ ଆନୁମାନିକ ଭାବେ ମୋଟ 637 କୋଟି ଟଙ୍କା ବ୍ୟୟ କରାଯିବାର ଯୋଜନା ପ୍ରସ୍ତୁତ ହୋଇଛି ।


    ଏହି ଆଲୋଚନା କାର୍ଯ୍ୟକ୍ରମରେ ବିଶ୍ୱ ବ୍ୟାଙ୍କ୍‌ ଓ ଏନର୍ଜି ରିସୋର୍ସ ଇନଷ୍ଟିଚ୍ୟୁଟ , କୋଇଲା ମନ୍ତ୍ରଣାଳୟର ସଚିବ ଶ୍ରୀ ସୁଶୀଲ କୁମାର , ଡ଼ିଏସଟି ସଚିବ ପ୍ରଫେସର ଆଶୁତୋଷ ଶର୍ମା , ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରଣାଳୟ ଅତିରିକ୍ତ ସଚିବ ଶ୍ରୀ ଏ କେ ଜୈନ , ଯୁଗ୍ମ ସଚିବ ଶ୍ରୀମତୀ ମଞ୍ଜୁ ପାଣ୍ଡେ , କେନ୍ଦ୍ରୀୟ ପ୍ରଦୂଷଣ ନିୟନ୍ତ୍ରଣ ବୋର୍ଡ଼ର ଅଧ୍ୟକ୍ଷ ଶ୍ରୀ ଏସ ପି ଏସ ପରିହାର , ଇପିସିଏର ଅଧ୍ୟକ୍ଷ ଶ୍ରୀ ଭୁରେ ଲାଲ ଏବଂ ମନ୍ତ୍ରଣାଳୟର ଅନ୍ୟାନ୍ୟ ଅଧିକାରୀମାନେ ଉପସ୍ଥିତ ଥିଲେ । ଏହା ବ୍ୟତୀତ ରାଜ୍ୟ ସରକାରମାନଙ୍କ ପ୍ରତିନିଧି ତଥା ରାଜ୍ୟ ପ୍ରଦୂଷଣ ନିୟନ୍ତ୍ରଣ ବୋର୍ଡ଼ର ଅଧିକାରୀବୃନ୍ଦ ଏହି ଆଲୋଚନାରେ ଅଂଶଗ୍ରହଣ କରିଥିଲେ ।


    *************

    
    
    (Release ID: 1529760) Visitor Counter : 2