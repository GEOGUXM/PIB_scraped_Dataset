      ରାଷ୍ଟ୍ରପତିଙ୍କ ସଚିବାଳୟ

      ଦୀନଦୟାଲ ଉପାଧ୍ୟାୟଙ୍କ ଉପରେ ‘ଥିଙ୍କ୍‌ ଇଣ୍ଡିଆ’ର ବିଶେଷ ସଂଖ୍ୟାର ପ୍ରଥମ କପି ଗ୍ରହଣ କଲେ ରାଷ୍ଟ୍ରପତି
      Posted On: 02 APR 2018 9:00PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଆଜି ( ଏପ୍ରିଲ 02 , 2018) ରାଷ୍ଟ୍ରପତି ଭବନ ଠାରେ ଦାର୍ଶନିକ ରାଜନୀତିଜ୍ଞ ଦୀନଦୟାଲ ଉପାଧ୍ୟାୟଙ୍କ ଉପରେ ଆଧାରିତରେ ‘ ଥିଙ୍କ୍‌ ଇଣ୍ଡିଆ ’ ର ବିଶେଷ ସଂଖ୍ୟାର ପ୍ରଥମ କପି ଗ୍ରହଣ କରିଛନ୍ତି । ସାଂସଦ ଡ଼କ୍ଟର ମୁରଲୀ ମନୋହର ଯୋଶୀ ଏହି ସଂଖ୍ୟାକୁ ରାଷ୍ଟ୍ରପତିଙ୍କୁ ପ୍ରଦାନ କରିଛନ୍ତି । ଏହି ଅବସରରେ ସାଂସଦ ତଥା ଏହି ବିଶେଷ ସଂଖ୍ୟାର ସଂପାଦକ ଶ୍ରୀ ଡ଼ି ପି ତ୍ରିପାଠୀ , ସାଂସଦ ଡ଼କ୍ଟର ଶଶି ଥରୁର ଏବଂ ପୂର୍ବତନ ସାଂସଦ ଶ୍ରୀ ପୱନ ବର୍ମା ପ୍ରମୁଖ ଉପସ୍ଥିତ ଥିଲେ ।


    ଏହି ଅବସରରେ ନିଜର ଅଭିଭାଷଣରେ ରାଷ୍ଟ୍ରପତି କହିଲେ ଯେ ଦୀନଦୟାଲ ଉପାଧ୍ୟାୟ ସଦାସର୍ବଦା ଏକ ଜାତୀୟ ବ୍ୟକ୍ତିତ୍ୱ ହୋଇ ରହିଆସିଛନ୍ତି ଏବଂ ଭାରତର ରାଜନୀତି ତଥା ଜନ ଚିନ୍ତନକୁ ତାଙ୍କର ଲେଖା ତଥା ଚିନ୍ତନରେ ପ୍ରଭାବିତ କରିଛନ୍ତି । ତେଣୁ ତାଙ୍କୁ ତଥା ତାଙ୍କର ଚିନ୍ତନର ମୂଲ୍ୟାୟନ ସକାଶେ ଦଳୀୟ ରାଜନୀତିର ଉର୍ଦ୍ଧ୍ଵକୁ ଉଠି ସଭିଏଁ ଚିନ୍ତା କରିବା ଆବଶ୍ୟକ । ଏହି ବିଶେଷ ସଂଖ୍ୟାର ପତ୍ରିକାଟି ଏହି ଦିଗରେ ଏକ ପ୍ରୟାସ ବୋଲି ରାଷ୍ଟ୍ରପତି ଉଲ୍ଲେଖ କରିଥିଲେ । ଏଥିରେ ଭିନ୍ନ ଭିନ୍ନ ପିଢ଼ି , ରାଜନୈତିକ ଦଳ ଏବଂ ଚିନ୍ତନରେ ବିଶ୍ୱାସୀ ବ୍ୟକ୍ତିବିଶେଷଙ୍କ ଆଲେଖ୍ୟ ସ୍ଥାନ ପାଇବା ଆନନ୍ଦର କଥା । ସେଥିପାଇଁ ରାଷ୍ଟ୍ରପତି ଶ୍ରୀ ଡ଼ି ପି ତ୍ରିପାଠୀଙ୍କ ଉଦ୍ୟମକୁ ପ୍ରଶଂସା କରିଥିଲେ ।


    ରାଷ୍ଟ୍ରପତି କହିଲେ ଯେ ଦୀନଦୟାଲ ଉପାଧ୍ୟାୟ ରାଷ୍ଟ୍ରର ହିତ ଉଦ୍ଦେଶ୍ୟରେ ସମସ୍ତଙ୍କ ସହଯୋଗ କାମନା କରୁଥିଲେ ଏବଂ ସଂକୀର୍ଣ୍ଣ ଦଳୀୟ ଭାବନାର ଊର୍ଦ୍ଧ୍ଵରେ ବିକାଶ ପ୍ରକ୍ରିୟାକୁ ସ୍ଥାପନା କରୁଥିଲେ । ମହାତ୍ମା ଗାନ୍ଧୀ , ଡ଼କ୍ଟର ବି ଆର ଆମ୍ବେଦକର , ଡ଼କ୍ଟର ରାମ ମନୋହର ଲୋହିଆ ଏବଂ ସ୍ୱର୍ଗତ ଦୀନଦୟାଲ ଉପାଧ୍ୟାୟ ଭାରତୀୟ ଚିନ୍ତନକୁ ଆଗକୁ ଆଗେଇ ନେବାରେ ବିଶେଷ ଭୂମିକା ଗ୍ରହଣ କରିଥିଲେ । ଏବଂ ତାହାକୁ ତୃଣମୂଳ ସ୍ତରର ବିକାଶ ପାଇଁ ପ୍ରଯୁଜ୍ୟ ବୋଲି ସାବ୍ୟସ୍ତ କରିପାରିଥିଲେ । ଏହି ମହାପୁରୁଷମାନେ ନିଜର ଉଚ୍ଚ ଚିନ୍ତନ ସହ ସମାଜର ତଳ ସ୍ତରରେ କାର୍ଯ୍ୟକରି ନିଜର ବାସ୍ତବ ଅଭିଜ୍ଞତା ହାସଲ କରିପାରିଥିଲେ । ସେହିଭଳି ଜୱାହରଲାଲ ନେହରୁଙ୍କ ପୁସ୍ତକ ‘ ଡ଼ିସ୍କଭରୀ ଅଫ୍‌ ଇଣ୍ଡିଆ ’ ଭାରତର ଦାର୍ଶନିକ ଏବଂ ସାଂସ୍କୃତିକ ପରମ୍ପରାକୁ ଚିହ୍ନିବା ସକାଶେ ଏକ ଗୁରୁତ୍ୱପୂର୍ଣ୍ଣ ପ୍ରୟାସ ବୋଲି ରାଷ୍ଟ୍ରପତି ଉଲ୍ଲେଖ କରିଥିଲେ ।


    ଆମ ଭିତରେ ଚିନ୍ତନରେ ଭିନ୍ନତା ଥାଇ ସୁଦ୍ଧା , ଏକ ଏକତା ଏବଂ ଭାବଧାରା ହେଉଛି ଭାରତର ସଂପଦ । ଏହି ସଂକଳନରେ ଦୀନଦୟାଲ ଉପାଧ୍ୟାୟଙ୍କ ଅବଦାନକୁ ସେହି ଭାବଧାରାରେ ବର୍ଣ୍ଣନା କରାଯାଇଛି ବୋଲି ରାଷ୍ଟ୍ରପତି ମତ ପୋଷଣ କରିଥିଲେ ।


    *************

    
    
    (Release ID: 1527545) Visitor Counter : 2