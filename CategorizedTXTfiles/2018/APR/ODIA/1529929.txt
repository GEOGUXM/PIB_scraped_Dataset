      ରାଷ୍ଟ୍ରପତିଙ୍କ ସଚିବାଳୟ

      “ଆଦି ଶଙ୍କରାଚାର୍ଯ୍ୟ: ହିନ୍ଦୁଇଜିମ୍‌ସ ଗ୍ରେଟେଷ୍ଟ ଥିଙ୍କର୍‌” ପୁସ୍ତକର ପ୍ରଥମ କପି ଗ୍ରହଣ କଲେ ରାଷ୍ଟ୍ରପତି
      Posted On: 21 APR 2018 3:42PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଆଜି (ଏପ୍ରିଲ 21 , 2018) “ ଆଦି ଶଙ୍କରାଚାର୍ଯ୍ୟ: ହିନ୍ଦୁଇଜିମ୍‌ସ୍‌ ଗ୍ରେଟେଷ୍ଟ୍‌ ଥିଙ୍କର୍‌ ” ପୁସ୍ତକର ପ୍ରଥମ କପି ଏହାର ଲେଖକ ଶ୍ରୀ ପବନ ବର୍ମାଙ୍କ ଠାରୁ ଗ୍ରହଣ କରିଛନ୍ତି । ଏହି ଅବସରରେ ପୂର୍ବତନ କେନ୍ଦ୍ରମନ୍ତ୍ରୀ ଡ଼କ୍ଟର ମୁରଲୀ ମନୋହର ଯୋଶୀ ଏବଂ ଶ୍ରୀ ଡ଼ି ପି ତ୍ରିପାଠୀ ପ୍ରମୁଖ ଉପସ୍ଥିତ ଥିଲେ ।


    ଏହି ଅବସରରେ ନିଜର ବକ୍ତବ୍ୟ ରଖି ରାଷ୍ଟ୍ରପତି କହିଲେ ଯେ ଆଦି ଶଙ୍କରାଚାର୍ଯ୍ୟ ଯିଏ କି ଆଜିକୁ ପ୍ରାୟ 1200 ବର୍ଷ ତଳେ କେରଳରେ ଜନ୍ମଗ୍ରହଣ କରିଥିଲେ ଆଜି ସୁଦ୍ଧା ସମସାମୟିକ ଭାରତରେ ତାଙ୍କର ଚିନ୍ତନର ଆବଶ୍ୟକତା ଅନୁଭୂତ ହୁଏ । ବସ୍ତୁତଃ ଦେଶର ସମସ୍ତ ଭାଗରେ ତାଙ୍କର ଚିନ୍ତନର ଆବଶ୍ୟକତା ରହିଛି । ଆମର ସୁଦୀର୍ଘ ତଥା ସମୃଦ୍ଧ ସାଂସ୍କୃତିକ ଇତିହାସରେ ସବୁଠାରୁ ପ୍ରଭାବୀ ବ୍ୟକ୍ତିତ୍ୱ ଭାବେ ସେ ସୁପରିଚିତ । ସେ ଆମ ସମସ୍ତଙ୍କର ଅଧ୍ୟାତ୍ମିକ ଗୁରୁ । ଜଣେ ବେଦାନ୍ତ ଦର୍ଶନବିଦ୍‌ , ଜଣେ ସନ୍ନ୍ୟାସୀ , ଜଣେ ବିଖ୍ୟାତ ପଣ୍ଡିତ ଏବଂ ଜଣେ ସଦା ଉନ୍ମେଷକାରୀ ବ୍ୟକ୍ତିତ୍ୱ ଭାବେ ସେ ସମସ୍ତଙ୍କ ଦ୍ୱାରା ସ୍ୱୀକାର୍ଯ୍ୟ । ତାଙ୍କର ଅବଦାନ କେବଳ ଧାର୍ମିକ କିମ୍ବା ଅଧ୍ୟାତ୍ମିକ ସ୍ତର ମଧ୍ୟରେ ସୀମିତ ନୁହେଁ । ତାହା ଆଜି ସୁଦ୍ଧା ଆମର ଦୈନନ୍ଦିନ ଜୀବନକୁ ପ୍ରଭାବିତ କରିଆସୁଛି ।


    ରାଷ୍ଟ୍ରପତି କହିଲେ ଯେ ଆଧୁନିକ ପ୍ରଯୁକ୍ତି ଯେତେବେଳେ ବିଶ୍ୱ ବ୍ରହ୍ମାଣ୍ଡ ସଂପର୍କରେ ଆମର ଜ୍ଞାନସୀମାକୁ ପ୍ରବର୍ଦ୍ଧନ କରିଚାଲିଛି , ଆମର ପ୍ରାଚୀନ ଜ୍ଞାନ ଆମକୁ ଆମର ପ୍ରାଚୀନ ଐତିହ୍ୟ ଏବଂ ବର୍ତ୍ତମାନର ଅତ୍ୟାଧୁନିକ ଆବିଷ୍କାର ଏବଂ ଉଦ୍ଭାବନ ମଧ୍ୟରେ ସମନ୍ୱୟ ରକ୍ଷା କରିବାରେ ସହାୟକ ହୋଇଥାଏ । ସେଇଥିପାଇଁ ଏକବିଂଶ ଶତାବ୍ଦୀର ଭାରତ ଉପନିଷଦ ଏବଂ ଇଣ୍ଟରନେଟ ମଧ୍ୟରେ ଅପୂର୍ବ ସମନ୍ୱୟ ରକ୍ଷା କରିପାରିଛି । ଭାରତୀୟ ଆତ୍ମା ପାଇଁ ଉଭୟ ଜରୁରି ।


    ରାଷ୍ଟ୍ରପତି କହିଲେ ଯେ ଆଦି ଶଙ୍କରାଚାର୍ଯ୍ୟ ଅନ୍ତଃକରଣରେ ଏହାକୁ ଉତ୍ତମ ରୂପେ ହୃଦୟଙ୍ଗମ କରିଥିଲେ । କାହିଁ ଅଷ୍ଟମ ଶତାବ୍ଦୀରେ ଭାରତର ପ୍ରାଚୀନ ଦାର୍ଶନିକ ପରମ୍ପରା ସହିତ ତାଙ୍କ ସମୟର ବାସ୍ତବ ଭାବଧାରାକୁ ସଂଯୋଗ କରିଥିଲେ । ସେ ଭାରତର ଚାରିଟି ସ୍ଥାନରେ ଚାରୋଟି ପୀଠ ସ୍ଥାପନ କରିଥିଲେ । ସେହିସବୁ ପୀଠଗୁଡ଼ିକ ଉତ୍ତର , ଦକ୍ଷିଣ , ପୂର୍ବ ଏବଂ ପଶ୍ଚିମ କ୍ଷେତ୍ରରେ ଅବସ୍ଥିତ । ପୁଣି ସେଗୁଡ଼ିକ ସେତେବେଳେ ଏବଂ ଏଯାବତ୍‌ ପରସ୍ପରଠାରୁ ପୃଥକ୍‌ । ପୁଣି ସେଗୁଡ଼ିକ ମଧ୍ୟରେ ସୂକ୍ଷ୍ମାତିସୂକ୍ଷ୍ମ ସଂଯୋଗ ରହିଛି ଏବଂ ସେଗୁଡ଼ିକ ଏକ ପରି ଅନୁଭୂତ ହୁଅନ୍ତି । ତାହା ହେଉଛି ଭାରତର ବିଶେଷତ୍ୱ ବୋଲି ରାଷ୍ଟ୍ରପତି ମତ ପୋଷଣ କରିଥିଲେ ।


    ଏହିସବୁ ପୀଠଗୁଡ଼ିକୁ ଦର୍ଶନ କଲେ ଏହା କେବଳ ଏକ ତୀର୍ଥଯାତ୍ରା ବୋଲି ଅନୁଭୂତ ହୁଏନାହିଁ । ଏହା ବାସ୍ତବ ପକ୍ଷେ ଏକ ସାଂସ୍କୃତିକ ଅଭିଯାନ ଯାହା ଆମମାନଙ୍କୁ ଭାରତର ସଂସ୍କୃତି ଏବଂ ସଭ୍ୟତା ତଥା ଆମ ସମାଜର ବିବିଧତା ସଂପର୍କରେ ଆମକୁ ସଚେତନ ତଥା ସଜ୍ଞାନ କରାଇଥାଏ ବୋଲି ରାଷ୍ଟ୍ରପତି କହିଛନ୍ତି ।


    ***************

    
    
    (Release ID: 1529929) Visitor Counter : 3