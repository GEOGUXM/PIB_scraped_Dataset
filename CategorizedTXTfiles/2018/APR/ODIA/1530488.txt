      ପରିବେଶ ଓ ଜଙ୍ଗଲ ମନ୍ତ୍ରଣାଳୟ

      “2030 ସୁଦ୍ଧା ଜମିର ମାନହ୍ରାସ ରୋକିବା ଲକ୍ଷ୍ୟ ହାସଲ ଏକ ଜରୁରି ଆବଶ୍ୟକତା”: ଡକ୍ଟର ହଷବର୍ଦ୍ଧନ
      • ପ୍ରଥମ ଥର ପାଇଁ ଭାରତ ଆୟୋଜନ କଲା ଏସିଆ-ପ୍ରଶାନ୍ତ ମହାସାଗରୀୟ କ୍ଷେତ୍ର ଆଞ୍ଚଳିକ କର୍ମଶାଳା

      Posted On: 24 APR 2018 7:25PM by PIB Bhubaneshwar

    ଭୂମିକୁ ଏକ ସଂପଦ ଭାବେ ବିବେଚନା କରାଯିବା ଜରୁରି ଏବଂ ସେହି ଦୃଷ୍ଟିରୁ ଏହାର ସୁରକ୍ଷା ତଥା ଏହି ସଂପଦର ଉପଯୋଗ ଏଭଳି ଭାବେ କରାଯିବା ଆବଶ୍ୟକ ଯଦ୍ୱାରା ଏହାର ମାନ ଅକ୍ଷତ ରହିପାରିବ । ସେଥିପ୍ରତି ସମସ୍ତେ ସଚେତନ ହେବା ଉଚିତ ବୋଲି କେନ୍ଦ୍ର ସ୍ୱାସ୍ଥ୍ୟ ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ କହିଛନ୍ତି । ଆଜି ଏଠାରେ ଜାତିସଂଘର ମରୁକରଣ ନିରୋଧୀ ସମ୍ମିଳନୀ ( UNCCD ) ପକ୍ଷରୁ ପ୍ରଥମ ଥର ପାଇଁ ଭାରତରେ ଆୟୋଜିତ ଚାରିଦିନିଆ କ୍ଷେତ୍ରୀୟ କର୍ମଶାଳାକୁ ଉଦ୍ଘାଟନ କରି ଡକ୍ଟର ହର୍ଷବର୍ଦ୍ଧନ କହିଲେ ଯେ ଭୂମିର ମାନହ୍ରାସ ରୋକିବାର ବିଶେଷ ଆବଶ୍ୟକତା ରହିଛି ଏବଂ 2030 ସୁଦ୍ଧା ଏହି ଲକ୍ଷ୍ୟ ହାସଲ କରିବାକୁ ପଡ଼ିବ । ତେଣୁ ଏହି କର୍ମଶାଳାକୁ ପ୍ରତିନିଧିମାନେ ଏକ ମାଇଲଖୁଣ୍ଟ ଭାବେ ଗ୍ରହଣ କରି ଭୂମିର ମାନହ୍ରାସ , ଉର୍ବରତା କ୍ଷମତାର ସୁରକ୍ଷା ଏବଂ ମରୁକରଣ ତଥା ମରୁଡ଼ିକୁ ରୋକିବା ଦିଗରେ କାର୍ଯ୍ୟପନ୍ଥା ଗ୍ରହଣ କରିବାକୁ ସେ ଆହ୍ୱାନ ଜଣାଇଛନ୍ତି ।


    କର୍ମଶାଳା ଉଦ୍ଘାଟନ ଅବସରରେ ଉଦ୍ବୋଧନ ଦେଇ ଡକ୍ଟର ହର୍ଷବର୍ଦ୍ଧନ କହିଲେ ଯେ ବିଶ୍ୱ ପରିପ୍ରେକ୍ଷୀରେ ପ୍ରତି ବର୍ଷ ପ୍ରାୟ 24 ବିଲିୟନ୍ ଟନ ପରିମାଣର ଉର୍ବର ମୃତ୍ତିକା ଏବଂ 27 , 000 ଜୈବ ପ୍ରାଣୀ ନଷ୍ଟ ହେଉଛି । ପୁଣି ବିଶ୍ୱର ପ୍ରାୟ 30 ପ୍ରତିଶତ ଲୋକ ଶୁଷ୍କ ଅଞ୍ଚଳରେ ବସବାସ କରୁଛନ୍ତି । ୟୁନେସ୍କେ୍ା ଦ୍ୱାରା ଚିହ୍ନିତ ମୋଟ 21ଟି ମଧ୍ୟରୁ 8ଟି ବିଶ୍ୱ ଐତିହ୍ୟସ୍ଥଳୀ ଏଭଳି ଶୁଷ୍କ ଅଞ୍ଚଳରେ ଅବସ୍ଥିତ । କେତେକ ରାଷ୍ଟ୍ର ଏ ଦିଗରେ ହାସଲ କରିଥିବା ସଫଳତାର କାହାଣୀକୁ ପ୍ରଶଂସା କରି ମନ୍ତ୍ରୀ ଡକ୍ଟର ହର୍ଷବର୍ଦ୍ଧନ କହିଲେ ଯେ ବୁର୍କିନା ଫାସୋର ସହେଲ ସମନ୍ୱିତ ନିମ୍ନଭୂମି ଇକୋସିଷ୍ଟମ୍ ପରିଚାଳନା ( SILEM ) ଏ ଦିଗରେ ଏକ ଉଲ୍ଲେଖଯୋଗ୍ୟ ଉଦାହରଣ । ସେହିଭଳି ଚୀନର ଦକ୍ଷତା ବୃଦ୍ଧି ଓ ପରିଚାଳନା ସହଯୋଗ ଏହାର ଅନ୍ୟତମ ଉଦାହରଣ ଭାବେ ପରିଗଣିତ । ଭାରତ ପରିପ୍ରେକ୍ଷୀରେ ଭୂମି , ଜଳ ଏବଂ ଜୈବ ବିବିଧତା ସଂରକ୍ଷର ଏବଂ ପରିଚାଳନା ଯାହାକି ଉତ୍ତରାଖଣ୍ଡର ପତିତଭୂମି ସେକ୍ଟରରେ ଲୋକମାନଙ୍କ ଜୀବନଜୀବିକାରେ ଉନ୍ନତି ଘଟାଇପାରିଛି ତାହା ଅନ୍ୟମାନଙ୍କ ସକାଶେ ଅନୁକରଣୀୟ ଉଦାହରଣ ହୋଇପାରିବ । ଭାରତରେ ଅଭିନବ ଭୂମି ଓ ପାରିସ୍ଥିତିକ ସଂରଚନାର ପରିଚାଳନା ମାଧ୍ୟମରେ ଗ୍ରାମାଞ୍ଚଳର ଜନସାଧାରଣଙ୍କ ସୂତ୍ରରେ ଜୀବନଜୀବିକାରେ ପୋଷଣୀୟ ଉନ୍ନତି ଘଟାଯାଇପାରିବ । ଭାରତ ତାର ଭୂମି ଏବଂ ପାରିସ୍ଥିତିକ ସଂରଚନା ପରିଚାଳନା କାର୍ଯ୍ୟପନ୍ଥାକୁ ଏସଏଲଇଏମ ପୁସ୍ତକ ଆକାରରେ 2014 ମସିହାରେ ପ୍ରକାଶ କରିସାରିଛି ବୋଲି ଡକ୍ଟର ହର୍ଷବର୍ଦ୍ଧନ ସୂଚାଇଥିଲେ ।


    ଡକ୍ଟର ହର୍ଷବର୍ଦ୍ଧନ କହିଲେ ଯେ ଏହି ପରିପ୍ରେକ୍ଷୀରେ ଭାରତ ସରକାରଙ୍କ ପକ୍ଷରୁ ବିଭିନ୍ନ ଯୋଜନା କାର୍ଯ୍ୟକାରୀ କରାଯାଉଛି ଯଦ୍ୱାରା ବିବିଧ ସ୍ତରରେ ପ୍ରତିଭାଗୀମାନଙ୍କ ଦକ୍ଷତା ବୃଦ୍ଧି କରାଯାଉଛି । ଅନ୍ୟାନ୍ୟ କାର୍ଯ୍ୟକ୍ରମ ମଧ୍ୟରେ ସେ ପ୍ରଧାନମନ୍ତ୍ରୀ ଫସଲ ବୀମା ଯୋଜନା ( PMFBY ) , ଜାତୀୟ ଖାଦ୍ୟ ସୁରକ୍ଷା ଅଭିଯାନ ( NFSM ) , ମୃତ୍ତିକା ସ୍ୱାସ୍ଥ୍ୟ କାର୍ଡ଼ ଯୋଜନା , ପ୍ରଧାନମନ୍ତ୍ରୀ କୃଷି ସିଞ୍ଚନ ଯୋଜନା (PKSY) , ପର ଡ୍ରପ୍ , ମୋର୍ କ୍ରପ୍. ସ୍ୱଚ୍ଛ ଭାରତ ଅଭିଯାନ , ହର୍ କ୍ଷେତ କୋ ପାନି ( HKKP ) ଏବଂ ଜାତୀୟ ଗ୍ରାମୀଣ ପାନୀୟ ଜଳଯୋଗାଣ କାର୍ଯ୍ୟକ୍ରମ ବିଷୟରେ ଉଲ୍ଲେଖ କରିଥିଲେ ।


    ଏହି ସମ୍ମିଳନୀକୁ ସମ୍ବୋଧିତ କରି ୟୁଏନସିସିଡ଼ିର ଉପ କାର୍ଯ୍ୟନିବାହୀ ସଚିବ ଡ଼କ୍ଟର ପି କେ ମୋଙ୍ଗା କହିଲେ ଯେ ଏହି କାର୍ଯ୍ୟକ୍ରମର ମୂଳ ଉଦ୍ଦେଶ୍ୟ ହେଉଛି ଯେଉଁସବୁ ରାଷ୍ଟ୍ରମାନେ ଏଥିରେ ସାମିଲ ହୋଇଛନ୍ତି ସେମାନେ ୟୁଏନସିସିଡ଼ିର ରିପୋର୍ଟିଂ ପ୍ରକ୍ରିୟାକୁ ସଫଳତାର ସହ କାର୍ଯ୍ୟକାରୀ କରି ସେମାନଙ୍କର ଜାତୀୟ ରିପୋର୍ଟ ନିର୍ଦ୍ଧାରିତ ସମୟରେ ପ୍ରଦାନ କରିବା । ଜାତିସଂଘର ଆବାସିକ ସଂଯୋଜକ ଶ୍ରୀ ୟୁରି ଅଫାନାସିଏଭ ତାଙ୍କ ଅଭିଭାଷଣରେ ମୃତ୍ତିକାର ମାନ ହ୍ରାସ ସାରା ବିଶ୍ୱରେ ଏବେ ଏକ ଜଟିଳ ସମସ୍ୟା ରୂପେ ଦେଖାଦେଇଛି । ଏହାର ସାମୂହିକ ମୁକାବିଲା କରାଯିବାର ଆବଶ୍ୟକତା ଉପରେ ସେ ଗୁରୁତ୍ୱ ଆରୋପ କରିଥିଲେ । ସେ କହିଲେ ଯେ ଭାରତ ପାଇଁ ସୁଖବର ହେଲା ଏହି ଯେ ଏଠାରେ ଏହି ସମସ୍ୟା ସମାଧାନକ୍ଷମ ଏବଂ ଦ୍ୱିତୀୟତଃ , ଭୂମିର ମାନ ହ୍ରାସ ଏବଂ ଶକ୍ତି ସକ୍ରିୟତା ଯାହାକି ସ୍ୱଳ୍ପ ମୂଲ୍ୟରେ ମୁକାବିଲା କରାଯାଇପାରିବ । ତେଣୁ ଏହାକୁ ଲୋକମାନେ ସହଜରେ ଗ୍ରହଣ କରିପାରିବେ ବୋଲି ସେ ସୂଚାଇଥିଲେ ।


    ପୂର୍ବରୁ ଡକ୍ଟର ହର୍ଷବର୍ଦ୍ଧନ “ ଇକୋନୋମିକ୍ସ ଅଫ୍ ଡ଼େଜାର୍ଟିଫିକେସନ୍ , ଲ୍ୟାଣ୍ଡ ଡ଼ିଗ୍ରେଡ଼େସନ୍ ଆଣ୍ଡ ଡ଼୍ରଟ୍ ” ଶୀର୍ଷକ ଏକ ରିପୋର୍ଟକୁ ଉଦଘାଟନୀ ଉତ୍ସବ ବେଳେ ଉନ୍ମୋଚନ କରିଥିଲେ ।


    ଭାରତରେ ଆୟୋଜିତ ଏହି କ୍ଷେତ୍ରୀୟ କର୍ମଶାଳା ଏହି ସିରିଜର ଚତୁର୍ଥ କାର୍ଯ୍ୟକ୍ରମ ଯାହା ୟୁଏନସିସିଡ଼ି କର୍ମଶାଳାର ଅଂଶବିଶେଷ ଏବଂ ଏହା ବିଶ୍ୱବ୍ୟାପୀ ଆୟୋଜନ କରାଯାଇଛି । ଏହାର ପ୍ରଥମ କର୍ମଶାଳାକୁ ତୁର୍କୀ , ଇଥିଓପିଆ ଏବଂ ବ୍ରାଜିଲ ମିଳିତ ଭାବେ ନିଜ ନିଜ କ୍ଷେତ୍ର ସକାଶେ ଆୟୋଜନ କରିଛନ୍ତି । ଏହି ଚାରିଦିନିଆ ( ଏପ୍ରିଲ 24-27 , 2018) କର୍ମଶାଳାରେ ଏସିଆ ପ୍ରଶାନ୍ତ ମହାସାଗରୀୟ କ୍ଷେତ୍ରର ପ୍ରାୟ 40ଟି ରାଷ୍ଟ୍ରର ପ୍ରତିନିଧିମାନେ ଯୋଗ ଦେଉଛନ୍ତି । ଏହି କର୍ମଶାଳାରେ 12ଟି ମୃତ୍ତିକା ମାନହ୍ରାସ ବିପଦକ୍ଷମ ରାଜ୍ୟର ପ୍ରତିନିଧିମାନଙ୍କୁ ତାଲିମ ପ୍ରଦାନ କରାଯିବ । ଏଥିରେ କେନ୍ଦ୍ର ସରକାରଙ୍କ ବିଭିନ୍ନ ମନ୍ତ୍ରଣାଳୟର ବରିଷ୍ଠ ଅଧିକାରୀମାନଙ୍କ ସହ ଦେଶର ବିଭିନ୍ନ ସୁପ୍ରତିଷ୍ଠିତ ବୈଜ୍ଞାନିକ ପ୍ରତିଷ୍ଠାନର ବୈଜ୍ଞାନିକ ଏବଂ ଶିକ୍ଷାବିତମାନେ ଯୋଗ ଦେଇଛନ୍ତି । ସେମାନେ ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରଣାଳୟ ସହ ଓତଃପ୍ରୋତ ଭାବେ ଜଡ଼ିତ ହୋଇ ଏ ଦିଗରେ କାର୍ଯ୍ୟ କରିବା ସହ ଭାରତରେ ମୃତ୍ତିକାର ମାନ ହ୍ରାସ ରୋକିବା ଦିଗରେ କାର୍ଯ୍ୟକରିବେ ।


    1977 ମସିହାରେ ପ୍ରଥମେ ମରୁକରଣ ସମସ୍ୟାର ମୁକାବିଲା କରାଯାଇଥିଲା ଏ ସଂପର୍କରେ ମିଳିତ ଜାତିସଂଘ ପକ୍ଷରୁ ଏହା ଉପରେ ଏକ କର୍ମଶାଳାର ଆୟୋଜନ କରାଯାଇଥିଲା । ଏହା ପରେ 1994 ମସିହା ଜୁନ 17 ତାରିଖରେ ପ୍ୟାରିସଠାରେ ମିଳିତ ଜାତିସଂଘ ମରୁକରଣ ନିରାକରଣ ସମ୍ମିଳନୀ ଘୋଷଣାନାମା ଜାରି କରାଯାଇଥିଲା । 1996 ମସିହା ଡ଼ିସେମ୍ବର ମାସରେ ଏହି ଘୋଷଣାନାମା କାର୍ଯ୍ୟକାରୀ କରାଯାଇଥିଲା । ଏହା ରିଓ ସମ୍ମିଳନୀର ତିନୋଟି ଘୋଷଣାନାମା ମଧ୍ୟରୁ ଅନ୍ୟତମ । ଅନ୍ୟ ଦୁଇଟି ଘୋଷଣାନାମା ହେଲା ମିଳିତ ଜାତିସଂଘ ଜଳବାୟୁ ପରିବର୍ତ୍ତନ ଫ୍ରେମୱାର୍କ ଘୋଷଣାନାମା ( UNFCCC ) ଏବଂ ଜୈବ ବିବିଧନା ସଂକ୍ରାନ୍ତ ଘୋଷଣାନାମା ( CBD ) । 1994 ଅକ୍ଟୋବର 14 ତାରିଖ ଦିନ ଭାରତ ଏହି ଘୋଷଣାନାମାରେ ସ୍ୱାକ୍ଷର କରିଥିଲା ଏବଂ ତାହା ଡ଼ିସେମ୍ବର 17 , 1996ରେ ସ୍ୱୀକୃତି ପ୍ରଦାନ କରିଥିଲା । କେନ୍ଦ୍ର ପର୍ଯ୍ୟାବରଣ , ଜଙ୍ଗଲ ଏବଂ ଜଳବାୟୁ ପରିବର୍ତ୍ତନ ମନ୍ତ୍ରଣାଳୟ ଏହାର ନୋଡ଼ାଲ ମନ୍ତ୍ରଣାଳୟ ଭାବେ ଏହି ସମ୍ମିଳନୀ ସଂପର୍କୀତ ସମସ୍ତ ପ୍ରକାର କାର୍ଯ୍ୟରେ ସମନ୍ୱୟ ରକ୍ଷା କରୁଛି । ଏହି ଘୋଷଣାନାମାରେ ସମସ୍ତ ପକ୍ଷଙ୍କ ମଧ୍ୟରେ ଦୁଇବର୍ଷରେ ଥରେ ଲେଖାଏଁ ଏକ ସମ୍ମିଳନୀ ପାଇଁ ସର୍ତ୍ତାବଳୀ ରହିଛି । ତଦନୁସାରେ 2016 ମସିହା ସେପ୍ଟେମ୍ବର ମାସରେ ଚୀନର ଇନର ମଙ୍ଗୋଲିଆର ଓର୍ଡ଼ୋସ ଠାରେ ପ୍ୟାରିସ ଘୋଷଣାନାମାର ଏକ ସମ୍ମିଳନୀର ଆୟୋଜନ କରାଯାଇଥିଲା ।


    ଏହି କର୍ମଶାଳାରେ ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରଣାଳୟର ଅତିରିକ୍ତ ସଚିବ ଶ୍ରୀ ଏ କେ ଜୈନ ସ୍ୱାଗତ ଭାଷଣ ପ୍ରଦାନ କରିଥିବା ବେଳେ ଯୁଗ୍ମ ସଚିବ ଶ୍ରୀ ଜିଗମେତ୍ ଟାକପା ଧନ୍ୟବାଦ ଅର୍ପଣ କରିଥିଲେ ।


    **********

    
    
    (Release ID: 1530488) Visitor Counter : 1