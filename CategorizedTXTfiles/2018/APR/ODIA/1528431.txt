      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      16ତମ ଆନ୍ତର୍ଜାତିକ ଶକ୍ତି ଫୋରମ ମନ୍ତ୍ରୀସ୍ତରୀୟ ସମ୍ମିଳନୀକୁ ଉଦ୍ଘାଟନ କରିବେ ପ୍ରଧାନମନ୍ତ୍ରୀ;
      ଶକ୍ତି ବ୍ୟବହାରକାରୀ ରାଷ୍ଟ୍ରର ମନ୍ତ୍ରୀସ୍ତରୀୟ ବିଶ୍ୱର ସର୍ବବୃହତ ସମାବେଶ
      ଯୋଗଦେବେ ବହୁ ବଡ଼ ବଡ଼ ସଂସ୍ଥାର ମୁଖ୍ୟ
      Posted On: 09 APR 2018 9:30PM by PIB Bhubaneshwar


    ବିଶ୍ୱ ଶକ୍ତି ମାନଚିତ୍ରରେ ଭାରତର ପ୍ରାଧାନ୍ୟ ବୃଦ୍ଧି ପାଇବାରେ ଲାଗିଛି । ଏହାର ପରିଣାମ ସ୍ୱରୂପ ନୂଆଦିଲ୍ଲୀଠାରେ ଆୟୋଜିତ ହେବାକୁ ଯାଉଛି 16ତମ ଆନ୍ତର୍ଜାତିକ ଶକ୍ତି ଫୋରମର ମନ୍ତ୍ରୀସ୍ତରୀୟ ସମାବେଶ (ଆଇଏଫ 16) । ଭାରତ ଏହି ସମ୍ମିଳନୀର ଆୟୋଜନ କରୁଛି । ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଏପ୍ରିଲ 11 , 2018 ତାରିଖ ଦିନ ଏହି କାର୍ଯ୍ୟକ୍ରମକୁ ଆନୁଷ୍ଠାନିକ ଭାବେ ଉଦ୍ଘାଟନ କରିବେ । ଏପ୍ରିଲ 10-12 , 2018 ପର୍ଯ୍ୟନ୍ତ ଏହି ସମ୍ମିଳନୀ ଅନୁଷ୍ଠିତ ହେଉଛି । ଏହି ସମ୍ମିଳନୀରେ ବିଶ୍ୱର ବହୁ ରାଷ୍ଟ୍ରର ଶକ୍ତି ମନ୍ତ୍ରୀଙ୍କ ସମେତ ବହୁ ବଡ଼ ବଡ଼ ଶକ୍ତିସହିତ ସଂଯୁକ୍ତ ଶିଳ୍ପ ସଂସ୍ଥାର ମୁଖ୍ୟ ତଥା ଆନ୍ତର୍ଜାତିକ ସଂଗଠନର ନେତୃବୃନ୍ଦ ଯୋଗ ଦେବାସହ ଶକ୍ତି କ୍ଷେତ୍ରର ବିଭିନ୍ନ ପ୍ରସଙ୍ଗ ଉପରେ ବିଚାର ବିମର୍ଷ କରିବେ ।


    ଯେଉଁସବୁ ପ୍ରମୁଖ ରାଷ୍ଟ୍ରର ଶକ୍ତିମନ୍ତ୍ରୀମାନେ ଚଳିତବର୍ଷର ସମ୍ମିଳନୀରେ ଯୋଗ ଦେବାର କାର୍ଯ୍ୟକ୍ରମ ରହିଛି ସେମାନଙ୍କ ମଧ୍ୟରେ ଅଛନ୍ତି ଭାରତର ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ତଥା କୌଶଳ ବିକାଶ ଓ ପ୍ରଯୁକ୍ତି ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ , ସାଉଦି ଆରବର ପେଟ୍ରୋଲିୟମ ଓ ଖଣିଜ ସଂପଦ ମନ୍ତ୍ରୀ ଶ୍ରୀ ଖଲିଦ ଅଲ- ଫଲିହ୍ , ସଂଯୁକ୍ତ ଆରବ ଏମିରେଟ୍ସ ଶକ୍ତି ଓ ଶିଳ୍ପମନ୍ତ୍ରୀ ଶ୍ରୀ ସୁହେଲ୍ ମହମ୍ମଦ ଅଲ୍ମଜରୌଇ , ଇରାନର ପେଟ୍ରୋଲିୟମ ମନ୍ତ୍ରୀ ଶ୍ରୀ ବିଜାନ ନାମଦାର ଜାଙ୍ଗନେହ , କାତାରର ଶକ୍ତି ଓ ଶିଳ୍ପମନ୍ତ୍ରୀ ଡ଼କ୍ଟର ମହମ୍ମଦ ବିନ୍ସାଲେ ଅଲ-ସାଦା , ନାଇଜେରିଆର ପେଟ୍ରୋଲିୟମ ସମ୍ପଦ ମନ୍ତ୍ରୀ ଶ୍ରୀ ଇମାନୁଏଲ ଇବେକାଚିକ୍ୱୁ , ଜାପାନର ଅର୍ଥ , ବାଣିଜ୍ୟ ଓ ଶିଳ୍ପମନ୍ତ୍ରୀ ଶ୍ରୀ କୋଶାବୁରୋ ନିଶିମେ , ଚୀନର ଜାତୀୟ ଶକ୍ତି ପ୍ରଶାସନର ଉପ ପ୍ରଶାସକ ଶ୍ରୀ ଲି ଫାନରୋଙ୍ଗ୍ , ରୁଷିଆର ଶକ୍ତି ବିଭାଗ ଉପମନ୍ତ୍ରୀ ଶ୍ରୀ ପାଭେଲ ସୋରୋକିନ୍ , ଆମେରିକାର ଶକ୍ତି ବିଭାଗ ଅଣ୍ଡର ସେକ୍ରେଟାରୀ ମାର୍କ ୱେସଲେ ମେଞ୍ଜେସ୍ ଏବଂ ଅନ୍ୟ ବହୁରାଷ୍ଟ୍ର ତଥା ସଂସ୍ଥାର ପ୍ରତିନିଧି ରହିଛନ୍ତି ।


    ଏମାନଙ୍କ ବ୍ୟତୀତ , ଆଇଇଏଫର କାର୍ଯ୍ୟନିର୍ବାହୀ ନିର୍ଦ୍ଦେଶକ ଡ଼କ୍ଟର ସୁନ୍ଜିଆନ ସେଙ୍ଗ୍ , ଆଇଇଏର କାର୍ଯ୍ୟନିର୍ବାହୀ ନିର୍ଦ୍ଦେଶକ ଶ୍ରୀ ଫାତିବି ରୋଲ୍ , ଓପିଇସିର ମହାନିର୍ଦ୍ଦେଶକ ମହମ୍ମଦ୍ ସାନୁସି ବାର୍କିଣ୍ଡୋ , ଏବଂ ସିଏନପିସି , ଟୋଟାଲ୍ , ଭୋପାକ୍ , ଏକସନ୍ମୋବିଲ୍ ଆଦି ସଂସ୍ଥାର ମୁଖ୍ୟ ତଥା ବରିଷ୍ଠ କର୍ମକର୍ତ୍ତାମାନେ ଏହି କାର୍ଯ୍ୟକ୍ରମରେ ସାମିଲ ହେବେ ।


    ଆନ୍ତର୍ଜାତିକ ଶକ୍ତି ଫୋରନ (ଆଇଇଏଫ) ଶକ୍ତି କ୍ଷେତ୍ରରେ ଏହାର 72ଟି ସଦସ୍ୟ ରାଷ୍ଟ୍ରଙ୍କ ମଧ୍ୟରେ ଅଧିକ ପାରସ୍ପରିପ ବୁଝାମଣା ଓ ସଚେତନତା ବୃଦ୍ଧି ଓ ସ୍ୱାର୍ଥରକ୍ଷା ଦିଗରେ କାର୍ଯ୍ୟ କରିଆସୁଛି । ଏହାର ଘୋଷଣାନାମାରେ ସ୍ୱାକ୍ଷରକାରୀ 72ଟି ରାଷ୍ଟ୍ର ନିୟମିତ ବ୍ୟବଧାନରେ ଆନ୍ତଃସରକାରୀସ୍ତରୀୟ ଆଲୋଚନା ମାଧ୍ୟମରେଏହାର ସର୍ତ୍ତାବଳୀକୁ କାର୍ଯ୍ୟକାରୀ କରିବା ଲାଗି ସଂକଳ୍ପବଦ୍ଧ ରହି ଆସିଛି । ସଦସ୍ୟରାଷ୍ଟ୍ରଙ୍କ ବ୍ୟତୀତ ଅନ୍ୟ 20ଟି ରାଷ୍ଟ୍ର ବିଶେଷଭାବେ ଆମନ୍ତ୍ରୀତ ହୋଇ ଏହି ସମାବେଶରେ ଯୋଗ ଦେବାର କାର୍ଯ୍ୟକ୍ରମ ରହିଛି ।


    ଆଇଇଏଫରେ ବିଶ୍ୱର ଛଅଟି ଯାକ ମହାଦେଶର ଅନେକ ରାଷ୍ଟ୍ର ରହିଛନ୍ତି ଏବଂ ବିଶ୍ୱର ମୋଟ ତୈଳ ଓ ବାଷ୍ପ ଚାହିଦା ଓ ଯୋଗାଣର 90 ପ୍ରତିଶତରୁ ଉର୍ଦ୍ଧ୍ଵ ଭାଗ ଏହିସବୁ ରାଷ୍ଟ୍ରମାନଙ୍କ ଦ୍ୱାରା ହୋଇଥାଏ । ଆଇଇଏଫର ବିଶେଷତ୍ୱ ଏହି ଯେ ଏହା କେବଳ ଆଇଇଏ ଓ ଓପିଇସି ସଦସ୍ୟଭୁକ୍ତ ତୈଳ ଓ ବାଷ୍ପ ଉତ୍ପାଦନକାରୀ ରାଷ୍ଟ୍ରମାନଙ୍କୁ ନେଇ ଗଠିତ ନୁହେଁ , ଅପରନ୍ତୁ ଏହିସବୁ ଇନ୍ଧନ ପରିବହନ ହେଉଥିବା (ଟ୍ରାନଜିଟ୍ରାଷ୍ଟ୍ର) ରାଷ୍ଟ୍ରମାନେ ସୁଦ୍ଧା ଏଥିରେ ପ୍ରମୁଖ ସଦସ୍ୟଭାବେ ରହି ଆସିଛନ୍ତି ଓ ସେମାନଙ୍କ ମଧ୍ୟରେ ଆର୍ଜେଣ୍ଟିନା , ଚୀନ , ଭାରତ , ମେକ୍ସିକୋ , ରୁଷିଆ ଏବଂ ଦକ୍ଷିଣ ଆଫ୍ରିକା ଭଳି ରାଷ୍ଟ୍ର ରହିଛନ୍ତି ।


    ଏହି ସମ୍ମିଳନୀକୁ ଭାରତ ଆୟୋଜନ କରୁଥିବାବେଳେ ଚୀନ ଓ କୋରିଆ ଏହାର ସହ ଆୟୋଜକ ରହିଛନ୍ତି । ଆଇଇଏ 16 ବିଶେଷଭାବେ ଶକ୍ତି ସେକ୍ଟରରେ କିପରିଭାବେ ଟ୍ରାନଜିଟ ନୀତି ଓ ନୂତନ ପ୍ରଯୁକ୍ତି ବଜାର ସ୍ଥିରତା ତଥା ଭବିଷ୍ୟତକୁ ନିୟନ୍ତ୍ରଣ କରୁଛି ଏବଂ ବିଶ୍ୱ ଦୃଶ୍ୟପଟ୍ଟରେ ଏ ସଂକ୍ରାନ୍ତରେ ଘଟୁଥିବା ପରିବର୍ତ୍ତନକୁ ପୁଙ୍ଖାନୁପୁଙ୍ଖ ଭାବେ ଆଲୋଚନା କରିବ । ବିଭିନ୍ନ ସଦସ୍ୟ ରାଷ୍ଟ୍ରର ଶକ୍ତିମନ୍ତ୍ରୀ ଏବଂ ଶିଳ୍ପ ନେତୃବୃନ୍ଦଙ୍କ ମଧ୍ୟରେ ଶକ୍ତି ନିରାପତ୍ତା ଏବଂ ଶକ୍ତି କ୍ଷେତ୍ରରେ ନମନୀୟତା ଉପରେ ଆଲୋଚନା କରାଯାଇ ଶକ୍ତି ପରିବହନ ମାର୍ଗ ସଂପର୍କରେ ନୂତନ ବ୍ୟବସ୍ଥା ବାହାର କରାଯିବ । ପୁନଶ୍ଚ ବିଶ୍ୱ ଅର୍ଥନୀତି , ଜନସାଂକ୍ଷିକ ତଥା ପର୍ଯ୍ୟାବରଣ ଚାଲେଞ୍ଜକୁ କିଭଳିଭାବେ ମୁକାବିଲା କରାଯାଇପାରିବ ସେ ସଂପର୍କରେ ଏହି ସମ୍ମିଳନୀରେ ବିଚାର ବିମର୍ଷ କରାଯିବ । ଭବିଷ୍ୟତର ଶକ୍ତି ଚାହିଦାକୁ ସମସ୍ତଙ୍କ ସକାଶେ ସୁଲଭ , ସୁଗମ , ଉତ୍ପାଦନକ୍ଷମ , ପୋଷଣୀୟ ତଥା ସମାନ୍ତର କରିବା ଦିଗରେ ଏହା ବିଶେଷ ଉପକାର ସିଦ୍ଧ ହେବ ।


    ଆଇଇଏଫ 16ର ପ୍ରତିନିଧିମାନଙ୍କୁଏହି ଉଦ୍ଦେଶ୍ୟରେ ଆମନ୍ତ୍ରଣ କରାଯାଇଛି ଯଦ୍ୱାରା ସେମାନେ ବିଶ୍ୱ ବଜାରରେ ଦେଖା ଦେଉଥିବା ପରିବର୍ତ୍ତନ ଓ ଶକ୍ତି ଯୋଗାଣ ବ୍ୟବସ୍ଥାକୁ ବ୍ୟବସ୍ଥିତ କରିପାରିବ । ଭବିଷ୍ୟତର ଶକ୍ତି ନିରାପତ୍ତାକୁ ମଧ୍ୟ ସୁନିଶ୍ଚିତ କରାଯାଇପାରିବ । ଏହି ସମ୍ମିଳନୀରେ ଯୋଗ ଦେଉଥିବା ପ୍ରତିନିଧିମାନେ ଶକ୍ତି ପ୍ରଯୁକ୍ତି ନିରପେକ୍ଷତା ଆଲୋଚନାରେ ଅଂଶଗ୍ରହଣ କରିବା ସହ ବିଶ୍ୱ ଶକ୍ତିବଜାରକୁ ସୁଦୃଢ଼ କରିବା ଦିଗରେ ପ୍ରୟାସୀ ହେବେ ଓ ବୈଶ୍ୱିକ ଧାର୍ଯ୍ୟ ଲକ୍ଷ୍ୟ ହାସଲ ପାଇଁ ପ୍ରୟାସ କରିବେ । ବିଶ୍ୱ ଶକ୍ତିବଜାରରେ ସ୍ୱଚ୍ଛତାରକ୍ଷା , ଶକ୍ତି ଉତ୍ପାଦନକାରୀ , ଉପଭୋକ୍ତା ତଥା ଟ୍ରାନଜିଟ ରାଷ୍ଟ୍ରମାନଙ୍କରେ ଏହାର କିଭଳିଭାବେ ସନ୍ତୁଳିତ ବାଣିଜ୍ୟ ହୋଇପାରିବ ଓ ନିବେଶକୁ ସୁବ୍ୟବସ୍ଥିତ କରାଯାଇପାରିବ ସେହି ଦିଗରେ ବିଚାର ଆଲୋଚନା କରାଯିବ ।


    **********

    
    
    (Release ID: 1528431) Visitor Counter : 9