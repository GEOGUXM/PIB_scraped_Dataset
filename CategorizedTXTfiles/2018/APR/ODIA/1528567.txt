      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଯେକୌଣସି ପ୍ରକାର ଆକ୍ରମଣକୁ ଏନଏସଜି ପ୍ରତିହତ କରିପାରିବ : ରାଜନାଥ ସିଂହ
      Posted On: 10 APR 2018 9:01PM by PIB Bhubaneshwar


    ନ୍ୟାସନାଲ ସିକ୍ୟୁରିଟି ଗାର୍ଡ (ଏନଏସଜି) ଏକ ବିଶ୍ୱସ୍ତରୀୟ ଶକ୍ତି ଏବଂ ଅତି କମ୍ ସମୟ ମଧ୍ୟରେ ଯେକୌଣସି ଆକ୍ରମଣର ମୁକାବିଲା କରିବାରେ ସକ୍ଷମ ବୋଲି କହିଛନ୍ତି କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ । ହାଇଦ୍ରାବାଦ ଇବ୍ରାହିମପଟନମଠାରେ ଏନଏସଜି ସ୍ପେସିଆଲ କମ୍ପୋଜିଟ୍ ଗ୍ରୁପର 28ତମ କମ୍ପ୍ଲେକ୍ସ ଉଦଘାଟନ କରି ସେ ଏହା କହିଛନ୍ତି । ଏହି ଅବସରରେ ମନ୍ତ୍ରୀ କହିଲେ ଯେ , ସେନା ଓ ଅର୍ଦ୍ଧସାମରିକ ବଳର ଯବାନମାନଙ୍କୁ ନେଇ ଗଠିତ ଏନଏସଜି ଆତଙ୍କବାଦୀ ଆକ୍ରମଣ/ଅପହରଣ ଉଦ୍ୟମ ଆଦି ପ୍ରତିହତ କରିବା ସହ ବହୁମୁଖୀ ନିରାପତ୍ତା ଯୋଗାଇଥାଏ । ଏନଏସଜି ହବରେ ସ୍ୱଦେଶୀ ଜ୍ଞାନ କୌଶଳ ଜରିଆରେ ବିଶ୍ୱସ୍ତରୀୟ ପ୍ରଶିକ୍ଷଣ ପ୍ରଦାନ କରାଯାଇଥାଏ । ରାଜ୍ୟ ପୁଲିସର ଦକ୍ଷତା ବଢ଼ାଇବା ଲକ୍ଷ୍ୟରେ ସେମାନଙ୍କ ସହ ଏନଏସଜି ମିଳିତ ଭାବେ ମଧ୍ୟ ଅଭ୍ୟାସ କରିଥାଏ । 26/11 ମୁମ୍ବାଇ ଆକ୍ରମଣ ପରେ ଆତଙ୍କବାଦୀ ଆକ୍ରମଣର ତ୍ୱରିତ ମୁକାବିଲା ଲକ୍ଷ୍ୟରେ ଦେଶର ବିଭିନ୍ନ ସ୍ଥାନରେ ଏନଏସଜି ହବ୍ ପ୍ରତିଷ୍ଠା କରାଯାଇଛି । ସେଗୁଡ଼ିକ ହେଲା ମୁମ୍ବାଇ (ଏନଏସଜି 26) , ଚେନ୍ନାଇ (ଏନଏସଜି 27) , ହାଇଦ୍ରାବାଦ (ଏନଏସଜି 28) , କୋଲକାତା (ଏନଏସଜି 29) ଏବଂ ଗାନ୍ଧୀନଗର (ଏନଏସଜି 30) ।


    ମନ୍ତ୍ରୀ କହିଥିଲେ ଯେ , ସମଗ୍ର ବିଶ୍ୱ ପାଇର୍ ଆହ୍ୱାନ ହୋଇଥିବା ଆତଙ୍କବାଦ ଏବେ ସୋସିଆଲ ମିଡିଆରେ ମଧ୍ୟ ବିପଦ ସୃଷ୍ଟି କରିଛି । ଏସବୁ ଆହ୍ୱାନର ମୁକାବିଲା ପାଇଁ ନିରାପତ୍ତା ବାହିନୀ ନିଜର ପ୍ରଯୁକ୍ତିଗତ ଜ୍ଞାନ ବୃଦ୍ଧି କରିବା ଆବଶ୍ୟକ । 2019ରେ ଏଭରେଷ୍ଟ ପର୍ବତ ଆରୋହଣ କରୁଥିବା 16 ଜଣିଆ ଏନଏସଜି ଟିମକୁ ରାଜନାଥ ସିଂହ ଅଭିନନ୍ଦନ ଜଣାଇଥିଲେ । ସେ କହିଥିଲେ , ଏନଏସଜି ଶ୍ରେଷ୍ଠ ଫୋର୍ସ ଠାରୁ ମଧ୍ୟ ଶ୍ରେଷ୍ଠ ଏବଂ ଏହା ଯେକୌଣସି ଆହ୍ୱାନର ସମ୍ମୁଖିନ ହୋଇପାରିବ ବୋଲି ବିଶ୍ୱାସ ବ୍ୟକ୍ତ କରିଥିଲେ ।


    କାର୍ଯ୍ୟକ୍ରମରେ ସ୍ୱାଗତ ଭାଷଣ ଦେଇ ଏନଏସଜି ସୁଦୀପ ଲଖାଟକିଆ କହିଥିଲେ , ହାଇଦ୍ରାବାଦସ୍ଥିତ ଏନଏସଜି ଅଧୀନରେ ଛତିଶଗଡ଼ , ଆନ୍ଧ୍ର ପ୍ରଦେଶ , ଓଡ଼ିଶା ଏବଂ ତେଲଙ୍ଗାନା ରହୁଛି ।


    ସେ କହିଥିଲେ ଯେ ଏନଏସଜି ନିଜ ଦକ୍ଷତା ବୃଦ୍ଧି କରିବା ପାଇଁ ଯୁକ୍ତରାଷ୍ଟ୍ର ଆମେରିକା , ଫ୍ରାନ୍ସ ସହ ମିଳିତ ଭାବେ ଅଭ୍ୟାସ କରିଛି । ଏନଏସଜି 115ଟି ଆତଙ୍କବାଦୀ ଆକ୍ରମଣକୁ ପ୍ରତିହତ କରିବା ସହ 3ଟି ଅଶୋକ ଚକ୍ର , 3ଟି କୀର୍ତ୍ତି ଚକ୍ର , 3ଟି ସୌର୍ଯ୍ୟଚକ୍ର , 109ଟି ପୁଲିସ ପଦକ ହାସଲ କରିଛି , ଯାହାକି ଏନଏସଜିର ପ୍ରତିଷ୍ଠା ବୃଦ୍ଧି କରିଛି । ଇବ୍ରାହିମପଟନମଠାରେ ଥିବା ଏନଏସଜି ହବ୍ 200 ଏକର ପରିମିତ ଅଞ୍ଚଳରେ ପ୍ରତିଷ୍ଠା କରାଯାଇଛି ।


    ଆନ୍ଧ୍ର ଓ ତେଲଙ୍ଗାନାର ରାଜ୍ୟପାଳ ଇଏସଏଲ ନରସିଂହା , ତେଲଙ୍ଗାନା ଗୃହମନ୍ତ୍ରୀ ନୟିନି ନରସିଂହା ରେଡ୍ଡି ଏବଂ ବରିଷ୍ଠ ପୁଲିସ ଅଧିକାରୀମାନେ କାର୍ଯ୍ୟକ୍ରମରେ ଉପସ୍ଥିତ ଥିଲେ ।


    ଆକ୍ରମଣକୁ ପ୍ରତିହତ କରିବା ଦିଗରେ ଏନଏସଜିକୁ ଥିବା ଦକ୍ଷତାକୁ ନେଇ ଏକ ପ୍ରଦର୍ଶନ ମଧ୍ୟ କରାଯାଇଥିଲା ।


    **********


    

    
    (Release ID: 1528567) Visitor Counter : 3