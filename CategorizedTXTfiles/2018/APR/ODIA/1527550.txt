      ଆଦିବାସୀ ବ୍ୟାପାର ମନ୍ତ୍ରଣାଳୟ

      ବିଭିନ୍ନ ଯୋଜନାରେ ଆଦିବାସୀ ବ୍ୟାପାର ମନ୍ତ୍ରଣାଳୟ ପକ୍ଷରୁ ଜନଜାତି ବର୍ଗର ଲୋକଙ୍କୁ କୌଶଳ ବିକାଶ ଓ ଧନ୍ଦାମୂଳକ ତାଲିମ ପ୍ରଦାନ ବ୍ୟବସ୍ଥା
      Posted On: 02 APR 2018 9:10PM by PIB Bhubaneshwar


    ଜନଜାତି ବର୍ଗର ଲୋକମାନଙ୍କୁ କୌଶଳ ବିକାଶ ଏବଂ ଧନ୍ଦାମୂଳକ ତାଲିମ ପ୍ରଦାନ ସକାଶେ ଧନ୍ଦାମୂଳକ ତାଲିମ କେନ୍ଦ୍ର ( VTC ) ପରିଚାଳନା ନିମନ୍ତେ କେନ୍ଦ୍ର ଆଦିବାସୀ ବ୍ୟାପାର ମନ୍ତ୍ରଣାଳୟ ରାଜ୍ୟ ସରକାର/ଏନଜିଓମାନଙ୍କୁ ପୁନଃପୌନିକ ଅନୁଦାନ ପ୍ରଦାନ କରିଥାନ୍ତି । ରାଜ୍ୟ ସରକାରମାନଙ୍କ ମାଧ୍ୟମରେ ଏହି ଯୋଜନା କାର୍ଯ୍ୟକାରୀ କରାଯାଇଥାଏ । କିନ୍ତୁ , ଏହି ଯୋଜନା ସବୁର ସୁସଂଗତିକରଣ ଉଦ୍ଦେଶ୍ୟରେ ଏବେ ମନ୍ତ୍ରଣାଳୟ ପକ୍ଷରୁ ଧନ୍ଦାମୂଳକ ତାଲିମ କେନ୍ଦ୍ରଗୁଡ଼ିକୁ “ ଜନଜାତି ଉପ ଯୋଜନା ନିମନ୍ତେ ସ୍ୱତନ୍ତ୍ର କେନ୍ଦ୍ରୀୟ ସହାୟତା ” ଏବଂ ସମ୍ବିଧାନର ଧାରା 275(1) ଅନୁସାରେ ପ୍ରଦାନ କରାଯାଉଥିବା ବିଶେଷ ଅନୁଦାନରେ ମିଶ୍ରଣ ଘଟାଯାଇଛି । 2018-19 ଆର୍ଥିକ ବର୍ଷ ଠାରୁ ଏହା କାର୍ଯ୍ୟକାରୀ ହେବ । ଏହିସବୁ ଯୋଜନାଗୁଡ଼ିକ ମାଧ୍ୟମରେ କୌଶଳ ବିକାଶ/ଧନ୍ଦାମୂଳକ ତାଲିମ କାର୍ଯ୍ୟକ୍ରମ ନିମନ୍ତେ ରାଜ୍ୟ ସରକାରମାନଙ୍କ ଠାରୁ ପ୍ରସ୍ତାବ ଗ୍ରହଣ କରାଯାଇଥାଏବଂ ଏହା ଏକ କ୍ରମିକ ପ୍ରକ୍ରିୟା । ରାଜ୍ୟ ସରକାରମାନଙ୍କ ଠାରୁ ମିଳିଥିବା ପ୍ରସ୍ତାବଗୁଡ଼ିକୁ ପାଣ୍ଠି ପ୍ରଦାନ ନିମନ୍ତେ ମନ୍ତ୍ରଣାଳୟର ପ୍ରକଳ୍ପ ମୂଲ୍ୟାୟନ କମିଟି ( PAC ) ତାହାକୁ ତର୍ଜମା କରି ଦେଖିଥାନ୍ତି ।


    ମନ୍ତ୍ରଣାଳୟର ଭିଟିସି ଯୋଜନା ମାଧ୍ୟମରେ 6 ରାଜ୍ୟ ସରକାର/ଏନଜିଓମାନଙ୍କୁ 2014-15 ଠାରୁ 2017-18 ମଧ୍ୟରେ ମୋଟ 2773.99 ଲକ୍ଷ ଟଙ୍କା ଯୋଗାଇ ଦିଆଯାଇଛି । 2014-15 ଠାରୁ 2016-17 ମଧ୍ୟରେ ମନ୍ତ୍ରଣାଳୟର ଭିଟିସି ଯୋଜନାରେ ଉପରୋକ୍ତ 6ଟି ରାଜ୍ୟରେ ମୋଟ 8318 ଜଣ ଉପକୃତ ହୋଇପାରିଛନ୍ତି । ଜନଜାତି ଉପଯୋଜନା ମାଧ୍ୟମରେ ସ୍ୱତନ୍ତ୍ର କେନ୍ଦ୍ରୀୟ ଅନୁଦାନ ଏବଂ ସମ୍ବିଧାନର ଧାରା 275(1)ର ବ୍ୟବସ୍ଥା ଅନୁସାରେ ଯୋଗାଇ ଦିଆଯାଇଥିବା ଗ୍ରାଣ୍ଟ୍‌ ମାଧ୍ୟମରେ 2014-15 ଠାରୁ 2016-17 ମଧ୍ୟରେ କୌଶଳ ବିକାଶ ଏବଂ ଧନ୍ଦାମୂଳକ ତାଲିମ କାର୍ଯ୍ୟକ୍ରମରେ 24 ରାଜ୍ୟର ମୋଟ 266192 ଜଣ ଉପକୃତ ହୋଇପାରିଛନ୍ତି । 2014-15 ଠାରୁ 2016-17 ମଧ୍ୟରେ ଜନଜାତି ଉପଯୋଜନା ମାଧ୍ୟମରେ ସ୍ୱତନ୍ତ୍ର କେନ୍ଦ୍ରୀୟ ଅନୁଦାନ ଏବଂ ସମ୍ବିଧାନର ଧାରା 275(1)ର ବ୍ୟବସ୍ଥା ଅନୁସାରେ ଯୋଗାଇ ଦିଆଯାଇଥିବା ଗ୍ରାଣ୍ଟ୍‌ ମାଧ୍ୟମରେ 25ଟି ରାଜ୍ୟରେ ଜନଜାତିର ମୋଟ 101929 ଲକ୍ଷ ଟଙ୍କାର ପାଣ୍ଠି କୌଶଳ ବିକାଶ ଓ ଧନ୍ଦାମୂଳକ ତାଲିମ ନିମନ୍ତେ ଯୋଗାଇ ଦିଆଯାଇଛି ।


    କେନ୍ଦ୍ର ଆଦିବାସୀ ବ୍ୟାପାର ରାଷ୍ଟ୍ରମନ୍ତ୍ରୀ ଶ୍ରୀ ଯଶୱନ୍ତ ସିଂ ଭାଭୋର ଆଜି ଲୋକସଭାରେ ଏକ ପ୍ରଶ୍ନର ଲିଖିତ ଉତ୍ତର ପ୍ରଦାନ କରି ଏହି ବିଷୟ ସୂଚନା ଦେଇଛନ୍ତି ।


    **************

    
    
    (Release ID: 1527550) Visitor Counter : 4