      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପ୍ରଧାନମନ୍ତ୍ରୀଙ୍କୁ ଭେଟିଲେ ପିଏମଏନସିଏଚ ପ୍ରତିନିଧିମଣ୍ଡଳ ଏବଂ 2018 ପାର୍ଟନର୍ସ ଫୋରମ ଲୋଗୋ ପ୍ରଦାନ କଲେ
      Posted On: 11 APR 2018 6:18PM by PIB Bhubaneshwar


    ମାତୃ , ନବଜାତ ଏବଂ ଶିଶୁ ସ୍ୱାସ୍ଥ୍ୟ ସହଭାଗୀତା (ପିଏମଏନସିଏଚ)ର ଏକ ପ୍ରତିନିଧିମଣ୍ଡଳ ଆଜି ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କୁ ସାକ୍ଷାତ କରି ତାଙ୍କୁ ଆଗାମୀ 2018 ପାର୍ଟନର୍ସ ଫୋରମ ଲୋଗୋ ପ୍ରଦାନ କରିଛନ୍ତି । ଏହି ପ୍ରତିନିଧି ମଣ୍ଡଳରେ କେନ୍ଦ୍ର ସ୍ୱାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରୀ ଶ୍ରୀ ଜେ ପି ନଡ୍ଡା , ପିଏମଏନସିଏଚ ବୋର୍ଡ଼ର ଅଧ୍ୟକ୍ଷ ତଥା ଚିଲିର ପୂର୍ବତନ ରାଷ୍ଟ୍ରପତି ଡକ୍ଟର ମିଚେଲ ବାଚେଲେଟ୍‌ , ୟୁନିସେଫର ଗୁଡ଼ୱିଲ୍‌ ଆମ୍ବାସାଡ଼ର ତଥା ସୁପ୍ରସିଦ୍ଧ ଅଭିନେତ୍ରୀ ସୁଶ୍ରୀ ପ୍ରିୟାଙ୍କା ଚୋପ୍ରା , ପିଏମଏନସିଏଚ ପାର୍ଟନର୍ସ ଫୋରମର ତିନିଜଣ ଚାମ୍ପିଅନ୍‌ ତଥା ସ୍ୱାସ୍ଥ୍ୟ ଓ ପରିବାର କଲ୍ୟାଣ ରାଷ୍ଟ୍ରମନ୍ତ୍ରୀ ଶ୍ରୀ ଏ କେ ଚୌବେ , ସୁଶ୍ରୀ ପ୍ରୀତି ସୁଦନ ଏବଂ ସ୍ୱାସ୍ଥ୍ୟ ଓ ପରିବାର କଲ୍ୟାଣ ମନ୍ତ୍ରଣାଳୟର ସଚିବ ସାମିଲ ହୋଇଥିଲେ । ଆଗାମୀ ପିଏମଏନସିଏଚର ପାର୍ଟନର୍ସ ଫୋରମରେ ସାମିଲ ହେବାକୁ ସେମାନେ ପ୍ରଧାନମନ୍ତ୍ରୀଙ୍କୁ ଆମନ୍ତ୍ରଣ କରିଥିଲେ । ଏହି ସମ୍ମିଳନୀ ଆସନ୍ତା ଡ଼ିସେମ୍ବର 12 - 13, 2018 ରେ ନୂଆଦିଲ୍ଲୀ ଠାରେ ଅନୁଷ୍ଠିତ ହେବ । ଏହି ସମ୍ମିଳନୀରେ ବିଭିନ୍ନ ରାଷ୍ଟ୍ରର ସ୍ୱାସ୍ଥ୍ୟମନ୍ତ୍ରୀ ତଥା ଅନ୍ୟ ପ୍ରାୟ 1200 ପ୍ରତିନିଧି ଏଥିରେ ଯୋଗ ଦେବାର କାର୍ଯ୍ୟକ୍ରମ ରହିଛି । ପିଏମଏନସିଏଚ ଏକ ବୈଶ୍ୱିକ ସହଭାଗୀତା ସଂଗଠନ ଏବଂ ଏହାର 92 ରାଷ୍ଟ୍ର ସଦସ୍ୟ ଅଛନ୍ତି । ପୁଣି ବିଭିନ୍ନ ରାଷ୍ଟ୍ରରେ ଏହାର 1000 ରୁ ଅଧିକ ସଂଗଠନ ରହିଛି । ପିଏମଏନସିଏଚରେ ପାଟ୍ରନ୍‌ ହେବାକୁ ପ୍ରଧାନମନ୍ତ୍ରୀ ଆଗ୍ରହର ସହ ନିଜର ସମ୍ମତି ଜଣାଇଥିଲେ ଏବଂ ଏହାର ଲୋଗୋକୁ ଗ୍ରହଣ କରିଥିଲେ ।


    ପିଏମଏନସିଏଚର ଆଗାମୀ ସମ୍ମିଳନୀର ଅଧ୍ୟକ୍ଷ ଡକ୍ଟର ମିଚେଲ ବାଚେଲେଟେ ପ୍ରଧାନମନ୍ତ୍ରୀଙ୍କୁ ଏହି ସହଭାଗୀତାର ଉଦ୍ଦେଶ୍ୟ ସଂପର୍କରେ ସୂଚୀତ କରିବା ସହ ପ୍ରଧାନମନ୍ତ୍ରୀଙ୍କ ଠାରୁ ଏ ସଂପର୍କରେ ତାଙ୍କର ସହଯୋଗ ଏବଂ ପରାମର୍ଶ ଲୋଡ଼ିଥିଲେ । ମହିଳା ସଶକ୍ତିକରଣ , ଶିଶୁ ତଥା ଯୁବଗୋଷ୍ଠୀଙ୍କୁ କିଭଳି ସକ୍ରିୟ ତଥା ସୁସ୍ଥ ରଖାଯାଇପାରିବ ସେ ସଂପର୍କରେ ପ୍ରଧାନମନ୍ତ୍ରୀ ନିଜର ଅନୁଭୂତି ପ୍ରତିନିଧିମାନଙ୍କ ସହ ବାଣ୍ଟିଥିଲେ । ଗୁଜରାଟର ମୁଖ୍ୟମନ୍ତ୍ରୀ ଥିବା ବେଳେ ସେଠାରେ କିଭଳି ଆନୁଷ୍ଠାନିକ ପ୍ରସବକୁ ପ୍ରୋତ୍ସାହିତ କରିବା ସହ ଲୋକମାନଙ୍କୁ ସେଥିପ୍ରତି ପ୍ରଭାବିତ କରାଯାଇ ପାରିଥିଲା ପ୍ରଧାନମନ୍ତ୍ରୀ ତାହାର ଅବତାରଣା କରିଥିଲେ । ଘରୋଇ ସେକ୍ଟରକୁ ଏଥିରେ ସାମିଲ କରାଯିବା ସହ ଗ୍ରାମାଞ୍ଚଳର ଗରିବ ତଥା ଗର୍ଭବତୀ ମହିଳାମାନଙ୍କ ସକାଶେ ଗୋଷ୍ଠୀ ଭୋଜନର ବ୍ୟବସ୍ଥା କରାଯାଇପାରିବ । ଏହା ଦ୍ୱାରା ସେମାନଙ୍କର ପୌଷ୍ଟିକ ଆବଶ୍ୟକତା ପୂରଣ କରାଯାଇପାରିବ ବୋଲି ପ୍ରଧାନମନ୍ତ୍ରୀ ମତ ପୋଷଣ କରିଥିଲେ । ପ୍ରଧାନମନ୍ତ୍ରୀ କହିଲେ ଯେ ଏଥି ସକାଶେ ସକ୍ରିୟ ଯୋଗାଯୋଗ ବ୍ୟବସ୍ଥା କରାଯିବା ଦରକାର । “ ସହଭାଗୀତା ହିଁ ସହଯୋଗ ” ବୋଲି ଉଲ୍ଲେଖ କରି ପ୍ରଧାନମନ୍ତ୍ରୀ କହିଲେ ଯେ ବିଶ୍ୱବ୍ୟାପୀ ସାଧାରଣ ଜନତାଙ୍କୁ ଏହି କାର୍ଯ୍ୟକ୍ରମରେ ସାମିଲ କରାଯିବା ଉଚିତ । ବିଶେଷ କରି ଯୁବଗୋଷ୍ଠୀଙ୍କୁ ଏଭଳି ଗୁରୁତ୍ୱପୂର୍ଣ୍ଣ ପ୍ରସଙ୍ଗ ଯଥା ପୌଷ୍ଟିକ ଆହାର , ବିବାହର ବୟସସୀମା ନିର୍ଦ୍ଧାରଣ , ପ୍ରସବ ପୂର୍ବବର୍ତ୍ତୀ ତଥା ପରବର୍ତ୍ତୀ ମାଆ ଓ ଶିଶୁର ଯତ୍ନ ଆଦିରେ ଯୁବଗୋଷ୍ଠୀଙ୍କୁ ସାମିଲ କରାଯିବା ଆବଶ୍ୟକ । ଏହା ଫଳରେ ମହିଳା , ଶିଶୁ ତଥା କୈଶୋର ଅବସ୍ଥାରେ ଯେଉଁସବୁ ଆବଶ୍ୟକତା ତଥା କାର୍ଯ୍ୟକ୍ରମମାନ ପ୍ରବର୍ତ୍ତନ କରାଯିବା ଜରୁରି ତାହା ଉପଯୁକ୍ତ ଭାବେ ପ୍ରବର୍ତ୍ତିତ ହୋଇପାରିବ । ଏଥି ସକାଶେ ଯୋଗାଯୋଗ ବ୍ୟବସ୍ଥାକୁ ସୁଦୃଢ଼ କରାଯିବା ମଧ୍ୟ ଜରୁରି । ଏହିସବୁ ପ୍ରସଙ୍ଗ ଉପରେ ଏକ ଅନଲାଇନ୍‌ କୁଇଜ ପ୍ରତିଯୋଗୀତାର ଆୟୋଜନ କରି ପାର୍ଟନର୍ସ ଫୋରମର ଆଗାମୀ ବୈଠକରେ କୃତୀ ପ୍ରତିଯୋଗୀମାନଙ୍କୁ ପୁରସ୍କାର ପ୍ରଦାନ କରାଯିବାର ବ୍ୟବସ୍ଥା କରିବାକୁ ପ୍ରଧାନମନ୍ତ୍ରୀ ପରାମର୍ଶ ଦେଇଥିଲେ ।


    **************


    

    
    (Release ID: 1528868) Visitor Counter : 1