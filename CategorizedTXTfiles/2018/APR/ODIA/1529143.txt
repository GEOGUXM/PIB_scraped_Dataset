      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ଆଇଇଏଫ ମନ୍ତ୍ରିସ୍ତରୀୟ ବୈଠକରେ ବୈଦେଶିକ ବ୍ୟାପାର ମନ୍ତ୍ରୀଙ୍କ ଅଭିଭାଷଣ
      Posted On: 12 APR 2018 7:35PM by PIB Bhubaneshwar


    ମୋର ସହକର୍ମୀ ପେଟ୍ରୋଲିୟମ୍‌ ଓ ପ୍ରାକୃତିକ ବାଷ୍ପ ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନଜୀ ,


    ଅଂଶଗ୍ରହଣକାରୀ ମନ୍ତ୍ରୀଗଣ ,


    ବିଭିନ୍ନ ଆନ୍ତର୍ଜାତୀୟ ସଂଗଠନର ମୁଖ୍ୟଗଣ , ସିଇଓବୃନ୍ଦ ,


    ପ୍ରତିନିଧିଗଣ ଏବଂ ବନ୍ଧୁଗଣ ,


    ଆଜି ଆଇଇଏଫ ମନ୍ତ୍ରିସ୍ତରୀୟ ବୈଠକରଏହି ବିଦାୟକାଳୀନ ଅଧିବେଶନରେ ଯୋଗଦେଇ ମୁଁ ବିଶେଷ ଆନନ୍ଦ ଅନୁଭବ କରୁଛି । ମୁଁ ଅତ୍ୟନ୍ତ ଖୁସି ଯେ ଏହି ସମ୍ମିଳନୀରେ ପ୍ରାୟ 40ଟି ରାଷ୍ଟ୍ରର ଶକ୍ତିମନ୍ତ୍ରୀ , 10ଟି ଆନ୍ତର୍ଜାତିକ ଅନୁଷ୍ଠାନର ମୁଖ୍ୟ ଏବଂ ଅନ୍ୟ ବହୁ ସଂସ୍ଥାର ସିଇଓ ଏଠାରେ ଉପସ୍ଥିତ ଅଛନ୍ତି । ସେମାନେ ବିଗତ ଦୁଇଦିନ ମଧ୍ୟରେ ବିଶ୍ୱ ଶକ୍ତି ବ୍ୟବସ୍ଥାର ବିଭିନ୍ନ ପ୍ରସଙ୍ଗ ଉପରେ ବିସ୍ତୃତ ଭାବେ ଆଲୋଚନା କରିଛନ୍ତି ।ଏଭଳି ଏକ ଗୁରୁତ୍ୱପୂର୍ଣ୍ଣ ପ୍ରସଙ୍ଗ ଉପରେ ଏତେ ବ୍ୟାପକ ସଂଖ୍ୟାରେ ପ୍ରତିନିଧିଙ୍କ ଅଂଶଗ୍ରହଣ ଏବଂ ଆଲୋଚନା ସାରା ବିଶ୍ୱରେ ଏକ ବିରଳ ଘଟଣା । ମୁଁ ଆହୁରି ଖୁସି ଯେ ଏହା ଭାରତରେ ଅନୁଷ୍ଠିତ ହୋଇଛି ।


    ଏହି ସମ୍ମିଳନୀର ଉଦଘାଟନୀ ଅଧିବେଶନରେ ମୁଁ ମୋର ପ୍ରଧାନମନ୍ତ୍ରୀଙ୍କ ଅଭିଭାଷଣ ଶୁଣିଛି । ବିଶ୍ୱ ଦୃଶ୍ୟପଟ୍ଟରେ ଶକ୍ତି କେତେ ମାନ୍ୟତା ରଖେ ତାହା ତାଙ୍କ ଅଭିଭାଷଣରୁ ସ୍ପଷ୍ଟ ହୋଇଛି । ପ୍ରଧାନମନ୍ତ୍ରୀଜୀ ସଦାବେଳେ ସମସ୍ତଙ୍କ ପାଇଁ ଶକ୍ତି ଉପଲବ୍ଧ ହେବା , ଶକ୍ତିର ପୋଷଣୀୟତା , ପର୍ଯ୍ୟାପ୍ତ ଶକ୍ତି ଉତ୍ପାଦନ ଏବଂ ଶକ୍ତି ନିରାପତ୍ତା ଉପରେ ଗୁରୁତ୍ୱ ପ୍ରଦାନ କରିଆସିଛନ୍ତି ।


    ମୁଁ ଦୃଢ଼ ନିଶ୍ଚିତ ଯେ ଆପଣମାନଙ୍କୁ ସମସ୍ତଙ୍କୁ ଏଭଳି ଚିନ୍ତାଧାରା ନିଶ୍ଚିତ ଭାବେ ଅନୁପ୍ରାଣୀତ କରିବ । ଭୂ-ରାଜନୀତି ବେଶ୍‌ ଜଟିଳ ଏବଂ ଏହା ଏକ ବିବର୍ତ୍ତନକ୍ଷମ ପ୍ରସଙ୍ଗ । ପୁଣି ତୈଳ ସଂପଦକୁ ନେଇ ଭୂ ରାଜନୀତି ଆହୁରି ଜଟିଳ । ମୋର ଆଶା ଯେ ଆପଣମାନେ ଗତ ଦେଢ଼ ଦିନ ଧରି ଯେଉଁ ଯେଉଁ ପ୍ରସଙ୍ଗମାନଙ୍କ ଉପରେ ପୁଙ୍ଖାନୁପୁଙ୍ଖ ଆଲୋଚନା କରିଆସିଛନ୍ତି ତାହା ଏକାଧିକ ପ୍ରଶ୍ନ ଉପସ୍ଥାପନ କରିବା ପରିବର୍ତ୍ତେ ଅନେକ ସମାଧାନ ସୂତ୍ର ବାହାର କରିପାରିଛି ।


    ତୈଳ ଏବଂ ବାଷ୍ପ କେବଳ ଗୁରୁତ୍ୱପୂର୍ଣ୍ଣ ସଂପଦ ନୁହେଁ , ଏହାର ମୂଲ୍ୟ ବିଶ୍ୱର ଜନସାଧାରଣଙ୍କ ଉପରେ ବ୍ୟାପକ ପ୍ରଭାବ ପକାଇଥାଏ । ସମାଜର ସବୁ ସ୍ତରର ଲୋକ ଏହା ଦ୍ୱାରା ପ୍ରଭାବିତ ହୋଇଥାନ୍ତି ।


    ବିଶ୍ୱର ତୃତୀୟ ବୃହତ୍ତମ ଫସିଲ ଇନ୍ଧନ ବ୍ୟବହାରକାରୀ ରାଷ୍ଟ୍ରଭାବେ , ଆମେ ଏହାର କେନ୍ଦ୍ରବିନ୍ଦୁରେ ଘଟୁଥିବା ପରିବର୍ତ୍ତନକୁ ଅନି ନିବିଷ୍ଟ ଭାବେ ଲକ୍ଷ୍ୟ କରିଆସିଛୁ । ତୈଳ ଓ ବାଷ୍ପ ଦୁନିଆରେ ଯେତେବେଳେ କି ସମ୍ଭାବ୍ୟ ପ୍ରଯୁକ୍ତି କ୍ଷେତ୍ରରେ ବିଭିନ୍ନ ପ୍ରତିବନ୍ଧକ ଉପୁଜୁଛି , ସେତେବେଳେ ତୈଳ ବଜାରର ଅର୍ଥନୀତି , ଜଳବାୟୁ ପରିବର୍ତ୍ତନର ପ୍ରଭାବ ଏବଂ ଅଭିନବତ୍ୱ ସଂପର୍କର ଗଭୀର ଭାବେ ଚିନ୍ତା କରିବାର ସମୟ ଉପସ୍ଥିତ ।


    ଏହିସବୁ ପ୍ରସଙ୍ଗ ବିଶ୍ୱ ଶକ୍ତି ସଂପଦ ଏବଂ ଶକ୍ତି ଯୋଗାଣକୁ ହଠାତ୍‌ ପ୍ରଭାବିତ ଏବଂ ଆକ୍ରାନ୍ତ କରିପାରେ ।


    ବୈଦେଶିକ ବ୍ୟାପାର ମନ୍ତ୍ରୀ ଭାବେ ମୋର ବିଶ୍ୱ ଦୃଷ୍ଟିରେ ଶକ୍ତି ଧୀରେ ଧୀରେ ଅଧିକରୁ ଅଧିକ ମାନ୍ୟତା ରଖିବା ଆରମ୍ଭ କରିଛି । ପୁଣି ଆମର କୂଟନୈତିକ କଥାବାର୍ତ୍ତା ଏବଂ ସଂପର୍କ ରକ୍ଷା ଦିଗରେ ଏହା କ୍ରମେ ଏକ ଗୁରୁତ୍ୱପୂର୍ଣ୍ଣ ପ୍ରସଙ୍ଗ ପାଲଟୁଛି ।


    ପ୍ୟାରିସଠାରେ ଅନୁଷ୍ଠିତ କୋପ 21 ସମ୍ମିଳନୀ ବେଳେ ଭାରତ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିଥିଲା ।


    ଭାରତ ଏବଂ ଫ୍ରାନ୍ସ ମିଳିତ ଭାବେ ଆନ୍ତର୍ଜାତିକ ସୌର ସଂଗଠନ ( ISA ) ଗଠନ ବିଷୟ ଘୋଷଣା କରିଥିଲେ ।


    ଆଜି ଆଇଏସଏ ବାସ୍ତବତାରେ ପରିଣତ ହୋଇଛି । ଏହାର 121ଟି ସମ୍ଭାବ୍ୟ ରାଷ୍ଟ୍ରଙ୍କ ମଧ୍ୟରୁ 61ଟି ରାଷ୍ଟ୍ର ଏହାର ସଦସ୍ୟ ଭାବେ ଯୋଗ ଦେଇ ସାରିଛନ୍ତି । 32ଟି ରାଷ୍ଟ୍ର ଏହାର ଘୋଷିତ ଚୁକ୍ତିନାମାକୁ ସ୍ୱୀକୃତି ପ୍ରଦାନ କରିସାରିଛନ୍ତି । ଗତ ମାସରେ ନୂଆଦିଲ୍ଲୀ ଠାରେ ଆଇଏସଏର ଶିଖର ବୈଠକ ସଫଳତାର ସହ ଅନୁଷ୍ଠିତ ହୋଇସାରିଛି । ଏଥିରେ 32ଟି ରାଷ୍ଟ୍ରର ଶାସନମୁଖ୍ୟ ଓ ସରକାର ମୁଖ୍ୟ ଏବଂ 75ରୁ ଅଧିକ ରାଷ୍ଟ୍ରର ମନ୍ତ୍ରୀମାନେ ଯୋଗ ଦେଇଥିଲେ । ଆମର ଏ ସଂକ୍ରାନ୍ତ ପ୍ରତିବଦ୍ଧତା ଆମର ଜାତୀୟ ସ୍ତରରେ ସର୍ବତ୍ର ପ୍ରତିଫଳିତ ହୋଇଛି । ଭାରତରେ , ଆମେ ବିଶ୍ୱର ସର୍ବବୃହତ୍‌ ଅକ୍ଷୟ ଶକ୍ତି ସଂପ୍ରସାରଣ କାର୍ଯ୍ୟକ୍ରମ ଆରମ୍ଭ କରିଛୁ ।


    2022 ମସିହା ସୁଦ୍ଧା ଆମେ ଅକ୍ଷୟ ଶକ୍ତି ଉତ୍ସରୁ 175 ଗିଗାୱାଟ ବିଜୁଳିଶକ୍ତି ଉତ୍ପାଦନର ଏକ ମହତ୍ତ୍ୱାକାଂକ୍ଷୀ ଲକ୍ଷ୍ୟ ଧାର୍ଯ୍ୟ କରିଛୁ । ସେଥିରୁ କେବଳ 100 ଗିଗାୱାଟ ଶକ୍ତି ସୌରଶକ୍ତି ଉତ୍ସରୁ ଆହରଣ କରାଯିବ ବୋଲି ଯୋଜନା କରାଯାଇଛି । ଆମର ଏବେ 20 ଗିଗାୱାଟ ସୌରଶକ୍ତି ସଂପନ୍ନ କ୍ଷମତା ରହିଛି । ଏବେ ସମୟ ପୁଣି ଥରେ ଫେରିଛି ଯେତେବେଳେ ଭାରତ ନେତୃତ୍ୱ ନେବାକୁ ଯାଉଛି । ଆମର କ୍ରମବଦ୍ଧିଷ୍ଣୁ ବିଜୁଳିଶକ୍ତି ଆବଶ୍ୟକତା ଏବଂ ଏହାର ଉତ୍ପାଦନ ଏ ଦିଗରେ ଆଗକୁ ଅଗ୍ରସର ହେବାପାଇଁ ଆମକୁ ପ୍ରେରିତ କରିଛି ଏବଂ ଏଥିରୁ ଅନ୍ୟମାନେ ପ୍ରେରଣା ଲାଭ କରିପାରିବେ ।


    ଆମେ “ ଜଳବାୟୁ ନ୍ୟାୟ ” ଦିଗରେ କାର୍ଯ୍ୟ କରୁଛୁ ଯାହା ଫଳରେ ଗରିବ ତଥା ଆପଦଗ୍ରସ୍ତ ଲୋକମାନଙ୍କୁ ଜଳବାୟୁ ପରିବର୍ତ୍ତନର କୁପ୍ରଭାବରୁ ସୁରକ୍ଷିତ ରଖାଯାଇପାରିବ ଏବଂ ସେ ଦିଗରେ ଆମର ପ୍ରୟାସ ଜାରି ରହିବ । ସମସ୍ତଙ୍କ ପାଇଁ ବିଜୁଳିଶକ୍ତି ସୁଲଭ ମୂଲ୍ୟରେ ଏବଂ ସଦାବେଳେ ସହଜଲବ୍ଧ ହେବା ଦିଗରେ ଆମେ ଅନେକ ଗୁଡ଼ିଏ କାର୍ଯ୍ୟକ୍ରମ କାର୍ଯ୍ୟକାରୀ କରୁଛୁ । ଏହା ଯେତିକି ପୋଷଣୀୟ ଗରିବମାନଙ୍କ ସକାଶେ ସେତିକି ସୁଲଭ ।


    ପ୍ରଧାନମନ୍ତ୍ରୀ ଶ୍ରୀ ମୋଦୀ 2017 ମସିହା ସେପ୍ଟେମ୍ବର ମାସରେ ସୌଭାଗ୍ୟ ଯୋଜନା ନାମରେ ଏକ କାର୍ଯ୍ୟକ୍ରମର ଶୁଭାରମ୍ଭ କରିଛନ୍ତି । ଏହାର ଲକ୍ଷ୍ୟ ହେଲା 2018 ମସିହା ଡ଼ିସେମ୍ବର ମାସ ସୁଦ୍ଧା ଅତିରିକ୍ତ 40 ନିୟୁତ ପରିବାରଙ୍କୁ ବିଜୁଳିଶକ୍ତି ଉପଲବ୍ଧ କରାଇବା ଯେଉଁଥିପାଇଁ 2.5 ବିଲିୟନ୍‌ ଆମେରିକୀୟ ଡ଼ଲାର ବ୍ୟୟ ନିବେଶର ଯୋଜନା କରାଯାଇଛି ।


    ଏବେ ଭାରତର ମୁଣ୍ଡପିଛା ଶକ୍ତି ବ୍ୟବହାରର ମାତ୍ରା କେତେକ ଉନ୍ନର ରାଷ୍ଟ୍ରଙ୍କ ମୁଣ୍ଡପିଛା ଶକ୍ତି ବ୍ୟବହାର ମାତ୍ରାର ମାତ୍ର ଏକ ଦଶମାଂଶ ରହିଛି । ମୁଁ ଆପଣମାନଙ୍କୁ ନିର୍ଭର ପ୍ରତିଶ୍ରୁତି ଦେଉଛି ଯେ ଆମେ ଆମର ଆନ୍ତର୍ଜାତିକ ଶକ୍ତି ଉପଯୋଗ ପ୍ରତିବଦ୍ଧତାକୁ ବଜାୟ ରଖିବୁ । କିନ୍ତୁ , ଏହି ପରିପ୍ରେକ୍ଷୀରେ , ଭାରତ ଆଶା ରଖେ ଯେ ବିଶ୍ୱ ମଧ୍ୟ ପ୍ରତିବଦଳରେ ଭାରତକୁ ଆବଶ୍ୟକ ପ୍ରଯୁକ୍ତି ଯୋଗାଇଦେବା ଉଚିତ ଏବଂ ଭାରତ ସହ ସହଭାଗୀତା ସ୍ଥାପନ କରିବା ଆବଶ୍ୟକ । ତଦ୍ୱାରା ଏହି ଲକ୍ଷ୍ୟ ସହଜରେ ହାସଲ କରାଯାଇପାରିବ । ଆମେ ଆମର ସମସ୍ତ ନାଗରିକଙ୍କୁ ସ୍ୱଚ୍ଛା ଏବଂ ସୁଲଭ ମୂଲ୍ୟରେ ଶକ୍ତି ଯୋଗାଇ ଦେଇପାରିବୁ । ସେହିଭଳି ତୈଳ ଏବଂ ବାଷ୍ପ କ୍ଷେତ୍ରରେ , ଭିତ୍ତିଭୂମିରେ ବ୍ୟାପକ ପରିବର୍ତ୍ତନ ଘଟିଚାଲିଛି । ଦୁଇଟି ନିର୍ଦ୍ଦିଷ୍ଟ ଉଦ୍ଦେଶିକା ଦ୍ୱାର ଶକ୍ତି ଉପଲବ୍ଧତା ବୃଦ୍ଧି ପାଇପାରିବ । ସେ ଦୁଇଟି ଉଦ୍ଦେଶ୍ୟ ହେଲା- a ) ଶକ୍ତି ସମସ୍ତଙ୍କ ପାଇଁ ଲଭ୍ୟ କରାଯିବା , ଏବଂ b ) ସ୍ୱଚ୍ଛ ଏବଂ ସୁଲଭ ମୂଲ୍ୟରେ ଶକ୍ତି ଉପଲବ୍ଧ କରାଇବା ।


    ଭାରତ ଗ୍ୟାସଭିତ୍ତିକ ଅର୍ଥନୀତି ଉପରେ ଯଥେଷ୍ଟ ଗୁରୁତ୍ୱ ପ୍ରଦାନ କରେ । ଏବେ ଏହାର ଶକ୍ତି ସମ୍ମିଶ୍ରଣରେ ପ୍ରାକୃତିକ ବାଷ୍ପ ଅତି କମ୍‌ ଭାଗ ଅଧିକାର କରିଛି । ତେବେ ଦେଶବ୍ୟାପୀ ପ୍ରାୟ 5 ବିଲିୟନ ଡ଼ଲାର ମୂଲ୍ୟର ବିଭିନ୍ନ ପ୍ରକଳ୍ପ ଏବେ କାର୍ଯ୍ୟକାରୀ କରାଯାଉଛି ।


    2022 ମସିହା ସୁଦ୍ଧା ଆମେ ଏନର୍ଜି ମିକ୍ସରେ ପ୍ରାକୃତିକ ବାଷ୍ପ ମାତ୍ରାକୁ ବର୍ତ୍ତମାନର 6.5 ପ୍ରତିଶତରୁ 15 ପ୍ରତିଶତକୁ ବୃଦ୍ଧି କରିବା ସକାଶେ ସଂକଳ୍ପବଦ୍ଧ । ବିଗତ 20 ମାସ ଭିତରେ , ଉଜ୍ଜ୍ୱଳା ଯୋଜନା ମାଧ୍ୟମରେ 35 ନିୟୁତ ନୂତନ ପରିବାର ଏଲପିଜି ବ୍ୟବହାର ଆରମ୍ଭ କରିଛନ୍ତି । ଏହା ଦ୍ୱାରା ଏଲପିଜି ପ୍ରସାର 2014 ରେ 56 ପ୍ରତିଶତ ଥିବା ବେଳେ ଭାରତରେ ଏବେ ତାହା 80 ପ୍ରତିଶତକୁ ବୃଦ୍ଧି ପାଇଛି । ପୁଣି ଆମେ 2020 ସୁଦ୍ଧା ୟୁରୋ-4ରୁ ୟୁରୋ-6 ଇନ୍ଧନ ବ୍ୟବସ୍ଥାକୁ ଡ଼େଇଁବାର ଲକ୍ଷ୍ୟ ରଖିଛୁ । ଫସିଲ ଇନ୍ଧନ ପରିବର୍ତ୍ତେ ଜୈବ ଇନ୍ଧନ ପର୍ଯ୍ୟାୟକୁ ଛୁଇଁବାର ଏକ ମହତ୍ତ୍ୱାକାଂକ୍ଷୀ ଲକ୍ଷ୍ୟ ରଖାଯାଇଛି ।


    ଆମେ ସଭିଏଁ ଜାଣୁ ଯେ ଆମର ବିକାଶ ଏବଂ ପ୍ରଗତି ପାଇଁ ଶକ୍ତି ଏକ ମୁଖ୍ୟ ସ୍ତମ୍ଭ । କେବଳ ଆମ ପାଇଁ ନୁହେଁ , ଆମର ପ୍ରତିବେଶୀମାନଙ୍କ ପାଇଁ ମଧ୍ୟ ଅବସ୍ଥା ଅନୁରୂପ । ଆମ ସରକାର “ ପ୍ରଥମେ ପ୍ରତିବେଶୀ ” କୁ ବୈଦେଶିକ ନୀତି ଭାବେ ଅନୁପାଳନ କରିଆସୁଛନ୍ତି । ଏହି ନୀତିକୁ ଅବଲମ୍ବନ କରି , ଆମେ ଦୃଢ଼ତାର ସହ ବିଶ୍ୱାସୀ ଯେ ଆମର ତୈଳ ଏବଂ ବାଷ୍ପ ସଂସାଧନ ଆମର ପ୍ରତିବେଶୀମାନଙ୍କ ପାଇଁ ଏବଂ ସେମାନଙ୍କ ଆର୍ଥିକ ବିକାଶ ସକାଶେ କିଭଳି ଉପଯୋଗୀ ହୋଇପାରିବ ସେଥିପାଇଁ ଆମେ ସର୍ବଦା ସଚେତନ । ତଦ୍ୱାରା ସେମାନଙ୍କ ଜୀବନଧାରଣର ମାନ ସୁଦ୍ଧା ବୃଦ୍ଧିପାଇବ । ଏହି ପରିପ୍ରେକ୍ଷୀରେ ଆମେ ଆମର ପ୍ରତିବେଶୀ ରାଷ୍ଟ୍ରଙ୍କ ସହ ଘନିଷ୍ଠ ସଂପର୍କ ରକ୍ଷା କରିବାକୁ ଆଗ୍ରହୀ । 1974 ମସିହା ଠାରୁ ଭୂବନ୍ଦୀ ନେପାଳର 100 ପ୍ରତିଶତ ପେଟ୍ରୋଳଲିୟମ୍‌ ଚାହିଦାକୁ ପୂରଣ କରି ଭାରତ ସଦାବେଳେ ଏହି ପଦାର୍ଥ ନେପାଳକୁ ଯୋଗାଇ ଆସୁଛି ।


    ଗତ ସପ୍ତାହରେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ଏବଂ ନେପାଳ ପ୍ରଧାନମନ୍ତ୍ରୀ କେ ପି ଶର୍ମା ଓଲି ମିଳିତ ଭାବେ ଭାରତ ଏବଂ ନେପାଳ ମଧ୍ୟରେ ପେଟ୍ରୋଲିୟମ୍‌ ପଦାର୍ଥ ଯୋଗାଣକ୍ଷମ ପାଇପଲାଇନ୍‌ ବିଛାଯିବା ପ୍ରସଙ୍ଗରେ ଆଲୋଚନା କରିଛନ୍ତି । ଆମେ ମଧ୍ୟ ନେପାଳକୁ ପ୍ରାକୃତିକ ବାଷ୍ପ ଏବଂ ଏଲପିଜି ଉପଲବ୍ଧ କରାଯିବା ଏବଂ ସେଥିପାଇଁ ସେଠାରେ ଏକ ବିତରଣ ବ୍ୟବସ୍ଥାର ବିକାଶ ଘଟାଇବା ଦିଗରେ କାର୍ଯ୍ୟ କରୁଛୁ ।


    ସେହିଭଳି ପାର୍ବତୀପୁରକୁ ପାଇପଯୋଗେ ଡ଼ିଜେଲ ଓ ପ୍ରାକୃତିକ ବାଷ୍ପ ଯୋଗାଣ ସକାଶେ ଭାରତ ଏବଂ ବାଂଲାଦେଶ ମଧ୍ୟରେ କଥାବାର୍ତ୍ତା ଚାଳିଛି । ଏହି ପାଇପ ଯୋଗେ ଇନ୍ଧନ ଯୋଗାଣ ଉଭୟ ଭୂପୃଷ୍ଠ ଏବଂ ଭାସମାନ ପାଇପ ଯୋଗେ କରାଯିବ ।


    ଭୁଟାନକୁ ମଧ୍ୟ ଭାରତ 100 ପ୍ରତିଶତ ପେଟ୍ରୋଲିୟମ୍‌ ପଦାର୍ଥ ଯୋଗାଇ ଆସୁଛି । ପୁଣି ଆମର ସଫଳ ଉଜ୍ଜ୍ୱଳା ଯୋଜନା ମାଧ୍ୟମରେ ସେଠାରେ ଏଲପିଜି ବିତରଣ ସକାଶେ ଆମେ ଗୁରୁତ୍ୱର ସହ କାର୍ଯ୍ୟ କରୁଛୁ ।


    ଶ୍ରୀଲଙ୍କା ସରକାର ବାଷ୍ପ ବ୍ୟବହାର ବୃଦ୍ଧି ଉପରେ ଗୁରୁତ୍ୱ ଆରୋପ କରୁଛନ୍ତି । ଏହି ପରିପ୍ରେକ୍ଷୀରେ , ଭାରତ ଶ୍ରୀଲଙ୍କାରେ ଏଲଏନଜି ଟର୍ମିନାଲ ସ୍ଥାପନ ସକାଶେ ଆଲୋଚନା କରାଯାଉଛି । ତଦ୍ୱାରା ବାଷ୍ପକୁ ସେଠାରେ ଏକ ଗୁରୁତ୍ୱପୂର୍ଣ୍ଣ ତଥା ପୋଷଣୀୟ ଶକ୍ତି ଉତ୍ସ ଭାବେ ଉପଯୋଗ କରାଯାଇପାରିବ । ମ୍ୟାଁମାରରେ ଆମେ ସେ ଦେଶ ସରକାରଙ୍କ ସହ ଘନିଷ୍ଠତାର ସହ କାର୍ଯ୍ୟ କରୁଛୁ ଯଦ୍ୱାରା ଏଲପିଜିର ବ୍ୟବହାର ବୃଦ୍ଧି ପାଇବ । ସେଠାକାର ଉତ୍ତର ପଶ୍ଚିମାଞ୍ଚଳ କ୍ଷେତ୍ରରେ ଡ଼ିଜେଲ ଉପଲବ୍ଧ କରାଇବା ସକାଶେ ଉତ୍ତର ପୂର୍ବାଂଚଳ କ୍ଷେତ୍ରର ତୈଳ ବିଶୋଧନାଗାରର ସହାୟତା ନିଆଯିବ ।


    ଆମ ସରକାରଙ୍କ ଦ୍ୱାରା ହାଇଡ଼୍ରୋକାର୍ବନ ଅନୁସନ୍ଧାନ ଏବଂ ଲାଇସେନ୍ସିଂ ନୀତି (ହେଲ୍ପ) ନାମରେ ଏକ ନୂତନ ନୀତି ବ୍ୟବସ୍ଥାର ପ୍ରବର୍ତ୍ତନ କରାଯାଇଛି । ଏହାର ପ୍ରମୁଖ ବୈଶିଷ୍ଟ୍ୟଗୁଡ଼ିକ ହେଲା:


    a ) ଉଭୟ ପାରମ୍ପମରିକ ଏବଂ ଅଣପାରମ୍ପରିକ ହାଇଡ଼୍ରୋକାର୍ବନ ସମ୍ଭାବନାର ଅନୁସନ୍ଧାନ ଏବଂ ବିକାଶ ସକାଶେ ଏକ ସମାନ ଲାଇସେନ୍ସିଂ ନୀତି ପ୍ରବର୍ତ୍ତନ


    b) ଏକ ସରଳ ତଥା ସହଜ ଭାବେ ପ୍ରବର୍ତ୍ତନଯୋଗ୍ୟ ରାଜସ୍ୱ ବଣ୍ଟନ ଚୁକ୍ତିନାମା ମଡ଼େଲର ବିକାଶ c ) ଅଶୋଧିତ ତୈଳ ଏବଂ ପ୍ରାକୃତିକ ବାଷ୍ପ ଉତ୍ପାଦର ମୂଲ୍ୟ ନିର୍ଦ୍ଧାରଣ ଏବଂ ମାର୍କେଟିଂ ସକାଶେ ପୂର୍ଣ୍ଣ ସ୍ୱାଧୀନତା ପ୍ରଦାନ


    d ) ସରଳୀକୃତ ଆର୍ଥିକ ନୀତି ବ୍ୟବସ୍ଥା ଯଦ୍ୱାରା ଅଶୋଧିତ ତୈଳ ଉପରେ କୌଣସି ଅତିରିକ୍ତ ଟିକସ ବସାଯିବନାହିଁ ଏବଂ ତାହା ବହିଃଶୁଳ୍କ ମୁକ୍ତ ରହିପାରିବ , ଏବଂ


    e ) ନିମ୍ନ ଗ୍ରେଡ଼ର ରୟାଲଟି ହାର ଯେଉଁଥିରେ ଗଭୀର ଜଳ ଏବଂ ଅତି ଗଭୀର ଜଳକ୍ଷେତ୍ରରେ ଥିବା ତୈଳକ୍ଷେତ୍ର ପାଇଁ ପ୍ରଥମ ସାତ ବର୍ଷ ଶୂନ ରୟାଲଟି ବ୍ୟବସ୍ଥା


    ଭାରତ ଧୀରେ ଧୀରେ ସବୁଠାରୁ ଆକର୍ଷଣୀୟ ନିବେଶ ଲକ୍ଷ୍ୟସ୍ଥଳୀରେ ପରିଣତ ହୋଇଛି । ବିୋଷ କରି ତୈଳ ଏବଂ ଗ୍ୟାସ ସେକ୍ଟରରେ ଏହା ବାସ୍ତବତାରେ ପରିଣତ ହୋଇଛି । ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ନେତୃତ୍ୱରେ ଏବେ ଦେଶରେ ଯେଉଁ ବ୍ୟାପକ ଆର୍ଥିକ ପରିବର୍ତ୍ତନ ଓ ବିକାଶ ଘଟିଚାଲିଛି ସେ ସଂପର୍କରେ ଆପଣମାନେ ସମସ୍ତେ ଅବଗତ ଅଛନ୍ତି ।


    ଏହା ବ୍ୟତୀତ ଅପ୍ରତ୍ୟକ୍ଷ କର ବ୍ୟବସ୍ଥାରେ ଆମୂଳଚୂଳ ପରିବର୍ତ୍ତନ ଘଟାଯାଇଛି । ବସ୍ତୁ ଓ ସେବାକର ( GST ) ବ୍ୟବସ୍ଥା ଲାଗୁ କରାଯାଇଛି , କୌଶଳ ବିକାଶ ଠାରୁ ଆରମ୍ଭ କରି ଘରୋଇ ଉତ୍ପାଦନ ବୃଦ୍ଧି ତଥା ଇଜ ଅଫ୍‌ ଡ଼ୁଇଂ ବିଜିନେସ୍‌ ଦେଶରେ ପ୍ରତ୍ୟକ୍ଷ ବିଦେଶୀ ପୁଂଜି ନିବେଶକୁ ତ୍ୱରାନ୍ୱିତ କରିଛି । ଶକ୍ତି ସଦାବେଳେ ବିକାଶକୁ ତ୍ୱରାନ୍ୱିତ କରିଥାଏ । ଶକ୍ତି ମଧ୍ୟ ସରକାର ତଥା ଦେଶବାସୀଙ୍କ ଆଶା ଓ ଆକାଂକ୍ଷାକୁ ବୃଦ୍ଧି କରିଥାଏ । ପୁଣି ଶକ୍ତି ପୋଷଣୀୟତାକୁ ଖୋରାକ ଯୋଗାଇଥାଏ । କୌଣସି ରାଷ୍ଟ୍ର , ଆନ୍ତର୍ଜାତିକ ଅନୁଷ୍ଠାନ ଅଥବା କମ୍ପାନୀ ଏକାକୀ ଏଭଳି ପ୍ରଶ୍ନର ସମାଧାନର ଉତ୍ତର ପ୍ରଦାନ କରିପାରିବନାହିଁ ।


    ମୁଁ ଦୃଢ଼ନିଶ୍ଚିତ ଯେ ନୂତନ ଚିନ୍ତାଧାରା , ନୂତନ ସମାଧାନ ପନ୍ଥା ଏବଂ ନୂତନ ଉପାୟ ଯାହାକି ଏହି ଆଇଇଏଫ ମନ୍ତ୍ରିସ୍ତରୀୟ ସମ୍ମିଳନୀ ପ୍ରଦାନ କରିଛି ତାହା ଭବିଷ୍ୟତକୁ ସରସ ସୁନ୍ଦର କରିବା ଏବଂ ବିଶ୍ୱକୁ ଅଧିକ ସବୁଜ ଓ ସୁନ୍ଦର ତଥା ସୁଖକର ସ୍ଥାନରେ ପରିଣତ କରିବା ଦିଗରେ ସହାୟକ ହେବ ।


    ହେଲେନ୍‌ କେଲରଙ୍କ ଭାଷାରେ- ଏକାକୀ ଆମେ ଖୁବ୍‌ କମ କାର୍ଯ୍ୟ କରିପାରିବୁ , ମିଳିତ ଭାବେ ଆମେ ଅସମ୍ଭବକୁ ସମ୍ଭବ କରି ଦେଖାଇବୁ ।


    ଆପଣମାନେ ସମସ୍ତେ ମୋତେ ଶୁଣିଥିବାରୁ ଧନ୍ୟବାଦ ଜଣାଉଛି ।


    ******************

    
    
    (Release ID: 1529143) Visitor Counter : 1