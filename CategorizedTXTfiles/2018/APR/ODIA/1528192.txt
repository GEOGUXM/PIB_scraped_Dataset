      ଆଣବିକ ଶକ୍ତି ବିଭାଗ

      ଏନପିସିଆଇଏଲ ଏବଂ ଫ୍ରାନ୍ସର ଇଡ଼ିଏଫ ମଧ୍ୟରେ ରାଜିନାମା
      Posted On: 05 APR 2018 8:48PM by PIB Bhubaneshwar


    ଭାରତର ଆଣବିକ ଶକ୍ତି କର୍ପୋରେସନ୍‌ ଲିମିଟେଡ଼ ( NPCIL ) ଏବଂ ଫ୍ରାନ୍ସର ଇଲେକ୍ଟ୍ରିସିଟି ଡ଼େ ଫ୍ରାନ୍ସ ( EDF ) ମଧ୍ୟରେ ମାର୍ଚ୍ଚ 10 , 2018 ତାରିଖ ଦିନ ଏକ ରାଜିନାମା ସ୍ୱାକ୍ଷରିତ ହୋଇଛି । ଦେଶର ଛଅଟି ଆଣବିକ ଶକ୍ତି ରିଆକ୍ଟର ୟୁନିଟ ସ୍ଥାପନ ସକାଶେ ଶିଳ୍ପଭିତ୍ତିକ ସହଯୋଗକୁ ଆଗକୁ ଆଗେଇ ନେବା ଉଦ୍ଦେଶ୍ୟରେ ଏହି ରାଜିନାମା ସ୍ୱାକ୍ଷର କରାଯାଇଛି । ଏହି ଛଅଟି ଆଣବିକ ଶକ୍ତି ଉତ୍ପାଦନ ୟୁନିଟ ମହାରାଷ୍ଟ୍ରର ଜଇତପୁରଠାରେ ପ୍ରତିଷ୍ଠା କରାଯିବ । ଏହାର ମୋଟ ଶକ୍ତି ଉତ୍ପାଦନ କ୍ଷମତା 10 , 000 ମେଗାୱାଟ ହେବ । ଏହି ବିବର୍ତ୍ତନକ୍ଷମା ପ୍ରେସରାଇଜ୍‌ଡ଼୍‌ ରିଆକ୍ଟର ( EPR )ର ଡ଼ିଜାଇନ୍‌ ‘ କୋନଭଏ ’ ଏବଂ ‘N4’ ରୁ ବିକାଶ ଘଟାଯାଇଛି । ଏଭଳି ରିଆକ୍ଟରମାନ ଜର୍ମାନୀ ଏବଂ ଫ୍ରାନ୍ସରେ ଯଥାକ୍ରମେ ଦୁଇ ଦଶନ୍ଧି ଧରି କାର୍ଯ୍ୟକରୁଛି । ଅଧିକନ୍ତୁ , ଫ୍ଲାମାନଭିଲେ-3ର କାର୍ଯ୍ୟକାରୀତା ସଂପୂର୍ଣ୍ଣ ରୂପେ ପ୍ରଦର୍ଶିତ ହେବାପରେ ଜଇତପୁର ଠାରେ ଏହି ରିଆକ୍ଟର ସ୍ଥାପନ କାର୍ଯ୍ୟ ଆରମ୍ଭ ହେବ । ଫ୍ରାନ୍ସରେ ଏବେ ଫ୍ଲାମାନଭିଲେ-3 ରିଆକ୍ଟର ନିର୍ମାଣ କାର୍ଯ୍ୟ ଚାଲିଛି ଏବଂ ଏହାକୁ ରେଫରେନ୍ସ ପ୍ଲାଣ୍ଟ ରୂପେ ଗ୍ରହଣ କରାଯାଇଛି ଯାହା ଏହାର ପ୍ରଯୁକ୍ତିକୁ ପ୍ରମାଣସିଦ୍ଧ କରିବ ।


    ଅଧୁନା ଚାରୋଟି ଇପିଆର ନିର୍ମାଣାଧୀନ ରହିଛି । ସେଗୁଡ଼ିକ ହେଲା , ଫିନଲାଣ୍ଡର ଓଲକିଲୁଓଟୋ-3 , ଫ୍ରାନ୍ସର ଫ୍ଲାମାନଭିଲେ-3 , ଚୀନର ତାଇସାନ 1 ଏବଂ 2 । ଏବେ ସୁଦ୍ଧା ପ୍ରାପ୍ତ ସୂଚନା ଅନୁସାରେ ଏହିସବୁ ରିଆକ୍ଟରର ନିର୍ମାଣ କାର୍ଯ୍ୟ ବିଳମ୍ବିତ ହୋଇଛି । ତେବେ ଏହା ନିର୍ମାଣଗତ ବିଳମ୍ବ ଏବଂ ଏଥିରେ ପ୍ରଯୁକ୍ତିର କୌଣସି ସଂପର୍କ ନାହିଁ ।


    କେନ୍ଦ୍ର ଉତ୍ତର ପୂର୍ବାଞ୍ଚଳ କ୍ଷେତ୍ର (ସ୍ୱାଧୀନ ଦାୟିତ୍ୱ) , ପ୍ରଧାନମନ୍ତ୍ରୀ କାର୍ଯ୍ୟାଳୟ , କାର୍ମିକ , ଜନ ଅଭିଯୋଗ ଓ ପେନସନ୍‌ , ଆଣବିକ ଶକ୍ତି ଓ ମହାକାଶ ବିଭାଗ ମନ୍ତ୍ରୀ ଡକ୍ଟର ଜିତେନ୍ଦ୍ର ସିଂହ ଆଜି ଲୋକସଭାରେ ଏକ ପ୍ରଶ୍ନର ଲିଖିତ ଉତ୍ତର ପ୍ରଦାନ କରି ଏହି ବିଷୟ ସୂଚନା ଦେଇଛନ୍ତି ।


    ***********

    
    
    (Release ID: 1528192) Visitor Counter : 2