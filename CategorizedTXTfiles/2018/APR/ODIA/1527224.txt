      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଆଜି 43 ଜଣଙ୍କୁ ପଦ୍ମ ପୁରସ୍କାରରେ ସମ୍ମାନିତ କରିବେ ରାଷ୍ଟ୍ରପତି ରାମ ନାଥ କୋବିନ୍ଦ
      Posted On: 02 APR 2018 3:16PM by PIB Bhubaneshwar


    ରାଷ୍ଟ୍ରପତି ଭବନରେ ଆଜି ରାଷ୍ଟ୍ରପତି ରାମ ନାଥ କୋବିନ୍ଦ ଦ୍ୱିତୀୟ ପର୍ଯ୍ୟାୟରେ 43 ଜଣଙ୍କୁ ପଦ୍ମ ପୁରସ୍କାରରେ ସମ୍ମାନିତ କରିବେ ।


    ସମ୍ମାନିତ ହେଉଥିବା ବ୍ୟକ୍ତିମାନଙ୍କୁ ଗତକାଲି ରାତି ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ରାତ୍ରଭୋଜରେ ଆପ୍ୟାୟିତ କରିଥିଲେ । ଦେଶର ବିକାଶରେ ସେମାନଙ୍କର ଉଲ୍ଲେଖନୀୟ ଅବଦାନ ଥିବାରୁ ସେମାନଙ୍କ ପାଇଁ ଦେଶ ଗର୍ବିତ ବୋଲି ସ୍ୱରାଷ୍ଟ୍ର ମନ୍ତ୍ରୀ କହିଥିଲେ । ସମସ୍ତଙ୍କୁ ଅଭିନନ୍ଦନ ଜଣାଇ ସ୍ୱରାଷ୍ଟ୍ର ମନ୍ତ୍ରୀ କହିଥିଲେ , ସେମାନଙ୍କ ସ୍ୱାର୍ଥ-ବିହୀନ ସେବା ସେମାନଙ୍କୁ ନିଜ ନିଜ ଅଞ୍ଚଳରେ ପରିଚିତି ଦେଇଥିଲା , କିନ୍ତୁ ପଦ୍ମ ସମ୍ମାନ ଏବେ ସେମାନଙ୍କୁ ଜାତୀୟ ସ୍ତରରେ ପରିଚିତ କରାଇବ ।


    ଏହି ଅବସରରେ ବିଦେଶ ମନ୍ତ୍ରୀ ଶ୍ରୀମତୀ ସୁଷମା ସ୍ୱରାଜ କହିଲେ , ସମାଜରୁ କିଛି ପାଇବାର ଆଶା ନ ରଖି ପଦ୍ମ ପୁରସ୍କାରରେ ସମ୍ମାନିତ ହେଉଥିବା ପ୍ରତ୍ୟେକ ବ୍ୟକ୍ତି ନିଜ ନିଜ କ୍ଷେତ୍ରରେ କଠୋର ପରିଶ୍ରମ କରିଛନ୍ତି । ସେମାନଙ୍କର ଅଦ୍ଭୁତ , ଅବିଶ୍ୱାସନୀୟ ଏବଂ ଅକଳ୍ପନୀୟ କୃତିତ୍ୱକୁ ପ୍ରଚାର କରିବା ଲାଗି ଗଣମାଧ୍ୟମକୁ ଶ୍ରୀମତୀ ସ୍ୱରାଜ ପରାମର୍ଶ ଦେଇଥିଲେ । ଏସିଆନ ଦେଶ ସମୂହରୁ ପୁରସ୍କୃତ ହେଉଥିବା ବ୍ୟକ୍ତିମାନଙ୍କ ବିଷୟରେ ସେ ବିଶେଷ କରି ଉଲ୍ଲେଖ କରିଥିଲେ ।


    ପୁରସ୍କୃତ ହେଉଥିବା ବ୍ୟକ୍ତିମାନେ ଏହି ଅବସରରେ ସେମାନଙ୍କ ଅଭିଜ୍ଞତା ବର୍ଣ୍ଣନା କରିଥିଲେ ।


    ରାତ୍ରଭୋଜନ ଅବସରରେ କେନ୍ଦ୍ର ସ୍ୱରାଷ୍ଟ୍ର ରାଷ୍ଟ୍ର ମନ୍ତ୍ରୀ କିରେନ ରିଜିଜୁ , ରାଷ୍ଟ୍ରପତିଙ୍କ ସଚିବ ସଞ୍ଜୟ କୋଠାରୀ , ସ୍ୱରାଷ୍ଟ୍ର ସଚିବ ରାଜୀବ ଗଉବା ମଧ୍ୟ ଉପସ୍ଥିତ ଥିଲେ ।


    ପ୍ରତିବର୍ଷ ସାଧାରଣତନ୍ତ୍ର ଦିବସ ଅବସରରେ ପଦ୍ମ ବିଭୂଷଣ , ପଦ୍ମଭୂଷଣ ଏବଂ ପଦ୍ମଶ୍ରୀ ପୁରସ୍କାର ଘୋଷଣା କରାଯାଇଥାଏ । କଳା , ସଂସ୍କୃତି , ଶିକ୍ଷା , କ୍ରୀଡ଼ା , ଔଷଧ , ସାମାଜିକ ସେବା , ବିଜ୍ଞାନ , ଇଞ୍ଜିନିୟରିଂ , ପବ୍ଲିକ ଆଫେୟାର୍ସ , ସିଭିଏ ସର୍ଭିସ , ଉଦ୍ୟୋଗ ଏବଂ ବାଣିଜ୍ୟ ଆଦି କ୍ଷେତ୍ରରେ ଏହି ପୁରସ୍କାର ପ୍ରଦାନ କରାଯାଇଥାଏ ।


    ଗତ ମାର୍ଚ୍ଚ 20 ତାରିଖରେ ପ୍ରଥମ ପର୍ଯ୍ୟାୟରେ 43 ଜଣଙ୍କୁ ପଦ୍ମ ପୁରସ୍କାରରେ ସମ୍ମାନିତ କରାଯାଇଥିଲା ।


    *************

    
    
    (Release ID: 1527224) Visitor Counter : 9