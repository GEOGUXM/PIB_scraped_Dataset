      ସଡକ ପରିବହନ ଓ ରାଜପଥ ମନ୍ତ୍ରଣାଳୟ

      ଦିଲ୍ଲୀ-ମୁମ୍ବାଇ ମଧ୍ୟରେ ନୂତନ ରାଜପଥର ଘୋଷଣା କଲେ ନୀତୀନ ଗଡକରୀ
      • ଏପ୍ରିଲ 29ରେ ଦିଲ୍ଲୀ-ମିରଟ ଏକ୍ସପ୍ରେସ୍-ୱେ ଉଦଘାଟନ କରିବେ ପ୍ରଧାନମନ୍ତ୍ରୀ

      Posted On: 16 APR 2018 9:04PM by PIB Bhubaneshwar

    ଦିଲ୍ଲୀ-ମୁମ୍ବାଇ ମଧ୍ୟରେ ଏକ ନୂତନ ରାଜପଥ ନିର୍ମାଣ ଘୋଷଣା କରିଛନ୍ତି କେନ୍ଦ୍ର ସଡ଼କ ପରିବହନ ଓ ରାଜମାର୍ଗ , ଜାହାଜ ଚଳାଚଳ , ଜଳ ସମ୍ପଦ , ନଦୀ ବିକାଶ ଏବଂ ଗଙ୍ଗା ସଂରକ୍ଷଣ ମନ୍ତ୍ରୀ ନୀତୀନ ଗଡକରୀ । ଏହି ଏକ୍ସପ୍ରେସ ୱେ ନିର୍ମାଣ ପାଇଁ 1 ଲକ୍ଷ କୋଟି ଟଙ୍କା ଖର୍ଚ୍ଚର ଲକ୍ଷ୍ୟ ରଖାଯାଇଛି । ମଧ୍ୟପ୍ରଦେଶ ଏବଂ ରାଜସ୍ଥାନ ପାଇଁ ସୁବିଧା ସ୍ୱରୂପ ଚମ୍ବଲ ଏକ୍ସପ୍ରେସ୍-ୱେ ନିର୍ମାଣ ନେଇ ମନ୍ତ୍ରୀ ଘୋଷଣା କରିଥିଲେ , ଯାହାକି ଦିଲ୍ଲୀ-ମୁମ୍ବାଇ ରାଜପଥ ସହ ସଂଯୋଗ ହେବ । ଯାହା ଫଳରେ କି ପଛୁଆ ଅଞ୍ଚଳ ଗୁରୁଗ୍ରାମ ଭଳି ବିକଶିତ ହୋଇପାରିବ ।


    ନୂଆଦିଲ୍ଲୀରେ ଏକ ସାମ୍ବାଦିକ ସମ୍ମିଳନୀରେ ସୋମବାର ମନ୍ତ୍ରୀ ଦିଲ୍ଲୀ ଏନସିଆରରେ ଭିଡ଼ ହ୍ରାସ କରିବାକୁ ତାଙ୍କ ମନ୍ତ୍ରଣାଳୟ ନେଇଥିବା ବିଭିନ୍ନ ପଦକ୍ଷେପ ଉଲ୍ଲେଖ କରିଥିଲେ । ଏଥିପାଇଁ 35 , 600 କୋଟି ଟଙ୍କାରେ 10 ପ୍ରକଳ୍ପ ଆରମ୍ଭ ହୋଇଛି । ସେ କହିଲେ ଯେ , ଦୈନିକ ପ୍ରାୟ 40 ହଜାର ବାଣିଜ୍ୟିକ ଯାନ ପ୍ରବେଶ କରୁଛି , ଯାହାକି ପ୍ରଦୂଷଣ ଓ ଭିଡ଼ ବୃଦ୍ଧିର କାରଣ । ତେଣୁ ଦିଲ୍ଲୀ ପାର୍ଶ୍ଵ ଅଞ୍ଚଳରେ ଇଷ୍ଟର୍ଣ୍ଣ ଓ ୱେଷ୍ଟର୍ଣ୍ଣ ଫେରିଫେରାଲ ଏକ୍ସପ୍ରେସ୍-ୱେ ନିର୍ମାଣ କରାଯାଉଛି । ଚଳିତ ମାସ 29 ତାରିଖରେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ଇଷ୍ଟର୍ଣ୍ଣ ଫେରିଫେରାଲ ଏକ୍ସପ୍ରେସ୍-ୱେର ଉଦଘାଟନ କରିବେ । ସେହିପରି ପୂର୍ବ ଦିଲ୍ଲୀରେ ଭିଡ଼ ହ୍ରାସ କରିବା ଲାଗି ଦିଲ୍ଲୀ-ମିରଟ ଏକ୍ସପ୍ରେସ୍ ୱେ ନିର୍ମାଣ କରାଯାଉଛି । ଏହାର ଦିଲ୍ଲୀ-ଦସନା ଅଂଶ ଏପ୍ରିଲ 29 ତାରିଖରେ ଏକ ରୋଡ ସୋ ମାଧ୍ୟମରେ ପ୍ରଧାନମନ୍ତ୍ରୀ ଉଦଘାଟନ କରିବେ ।


    ଧଉଳା କୂଆଁରୁ ବିମାନବନ୍ଦର ପର୍ଯ୍ୟନ୍ତ ସିଗନାଲ ମୁକ୍ତ କରିଡର ନିର୍ମାଣ ସକାଶେ 260 କୋଟି ଟଙ୍କାର କାର୍ଯ୍ୟାଦେଶ ଦିଆଯାଇଥିବା ମନ୍ତ୍ରୀ ସୂଚନା ଦେଇଥିଲେ । ସେହିପରି 4ଟି ପ୍ୟାକେଜରେ ଆଠ ଲେନ୍ ବିଶିଷ୍ଟ ଦ୍ୱାରକା ଏକ୍ସପ୍ରେସ୍ ୱେର ବିକାଶ କରାଯାଉଛି । ତିନିଟି ପ୍ୟାକେଜ ପାଇଁ ଇତି ମଧ୍ୟରେ କାର୍ଯ୍ୟାଦେଶ ଦିଆସରିଛି । ଆସନ୍ତା ଏକ ମାସ ମଧ୍ୟରେ ଏହି ଏକ୍ସପ୍ରେସ୍ ୱେର କାର୍ଯ୍ୟ ଆରମ୍ଭ ହୋଇଯିବ । ଏହି ପ୍ରକଳ୍ପରେ ମୋଟ 9500 କୋଟି ଟଙ୍କା ଖର୍ଚ୍ଚ ହେବ । ଦ୍ୱାରକା/ ଏନଏଚ୍-8କୁ ସଂଯୋଗ କରିବାକୁ ରଙ୍ଗପୁରୀର ମହିପାଲପୁରଠାରେ ଏକ ବାଇ-ପାସର ବିକାଶ କରାଯାଉଛି । 1 ହଜାର କୋଟି ଟଙ୍କା ଖର୍ଚ୍ଚରେ ଗୁରୁଗ୍ରାମରେ ଏନଏଚ୍-8ର ବିଭିନ୍ନ ଜଂକ୍ସନର ବିକାଶ କାର୍ଯ୍ୟ ଆରମ୍ଭ ହୋଇଥିବା ମନ୍ତ୍ରୀ କହିଥିଲେ ।


    ***********

    
    
    (Release ID: 1529439) Visitor Counter : 1