      ରେଳ ମନ୍ତ୍ରଣାଳୟ

      ଗୋଲ୍ଡ କୋଷ୍ଟରେ ରେଳବାଇ କ୍ରୀଡାବିତଙ୍କ ସଫଳତା
      Posted On: 14 APR 2018 3:56PM by PIB Bhubaneshwar


    2018 ରାଜ୍ୟଗୋଷ୍ଠୀ କ୍ରୀଡ଼ାରେ ଭାରତ ଅନ୍ୟ ଏକ ଶ୍ରେଷ୍ଠ ପ୍ରଦର୍ଶନ କରିଥିବା ବେଳେ ଏଥିରେ ଭାରତୀୟ ରେଳବାଇର ଅବଦାନ ସମ୍ପର୍କରେ କ୍ୱଚିତ କେହି ଜାଣନ୍ତି । ରେଲୱେ ସ୍ପୋର୍ଟ୍ସ ପ୍ରମୋସନ ବୋର୍ଡ ( RSPB )ର 49 ଜଣ କ୍ରୀଡ଼ାବିତ୍ ଏବଂ 4 ଜଣ କୋଚ୍ ଭାରତୀୟ ଦଳର ଏକ ଅଂଶ ଭାବେ ଅଛନ୍ତି । ଏମାନଙ୍କ ମଧ୍ୟରେ ଭାରୋତ୍ତୋଳନ , କୁସ୍ତିଯୁଦ୍ଧ , ହକି , ଦୌଡ଼କୁଦ , ବାସ୍କେଟବଲ ଏବଂ ଜିମନାଷ୍ଟିକସର ଖେଳାଳି ଅଛନ୍ତି । ଏମାନଙ୍କ ସଂଖ୍ୟା ଭାରତୀୟ ଦଳର ମୋଟ ସଦସ୍ୟଙ୍କ ସଂଖ୍ୟାର ଏକ ଚତୁର୍ଥାଂଶ । ମହିଳା ହକି ଦଳରେ ପ୍ରାୟ ସମସ୍ତ ସଦସ୍ୟ ରେଳବାଇରୁ ଯାଇଛନ୍ତି ।


    ଏହା ଗର୍ବର ବିଷୟ ଯେ ଭାରତୀୟ ଦଳର 25% ସଦସ୍ୟ ଥିବା ରେଳବାଇର କ୍ରୀଡ଼ାବିତମାନେ ଭାରତ ହାସଲ କରିଥିବା ମୋଟ ସ୍ୱର୍ଣ୍ଣପଦକର 40% ପାଇ ପାରିଛନ୍ତି । ଚଳିତ ରାଜ୍ୟଗୋଷ୍ଠୀ କ୍ରୀଡ଼ାରେ ରେଳବାଇର କ୍ରୀଡ଼ାବିତମାନେ 10ଟି ସ୍ୱର୍ଣ୍ଣ , ଗୋଟିଏ ସିଲଭର ଏବଂ 4ଟି ବ୍ରୋଞ୍ଜ ପଦକ ଜିତିଛନ୍ତି ।


    କୁସ୍ତିଯୁଦ୍ଧରେ ଭାରତୀୟ ଦଳରେ ଥିବା ରେଳବାଇର 7 ଜଣ କୁସ୍ତିଯୋଦ୍ଧା ପ୍ରତ୍ୟେକ ପଦକ ଜିତିଛନ୍ତି , ଯାହାକି ଶତ ପ୍ରତିଶତ ସଫଳତା ହାର । ସୁଶିଲ କୁମାର , ରାହୁଲ ଆୱାରେ , ସୁମିତ ମଲ୍ଲିକ , ବଜରଙ୍ଗ ଏବଂ ଭିନେଶ 5ଟି ସ୍ୱର୍ଣ୍ଣ ପଦକ ହାସଲ କରିଥିବା ବେଳେ ସାକ୍ଷୀ ମଲ୍ଲିକ ଏବଂ କିରନ୍ ବ୍ରୋଞ୍ଜ୍ ପଦକ ଜିତିଛନ୍ତି ।


    ଭାରୋତ୍ତୋଳନରେ ରେଳବାଇର 10 ଜଣ କ୍ରୀଡ଼ାବିତଙ୍କ ମଧ୍ୟରୁ 6 ଜଣ ପଦକ ହାସଲ କରିଛନ୍ତି । ମିରାବାଇ ଚାନୁ , ସଙ୍ଗିତା ଚାନୁ , ପୁନମ ଯାଦବ , ସତିଶ ଶିବଲିଙ୍ଗମ୍ ଏବଂ ଆରଭି ରାହୁଲ ଭାରତ ପାଇଁ 5ଟି ସ୍ୱର୍ଣ୍ଣ ପଦକ ଜିତିଥିବା ବେଳେ ପ୍ରଦୀପ ରୌପ୍ୟ ପଦକ ହାସଲ କରିଛନ୍ତି ।


    ମୁଷ୍ଟିଯୁଦ୍ଧରେ ରେଳବାଇର ମନୋଜ କୁମାର ବ୍ରୋଞ୍ଜ ପଦକ ପାଇଥିବା ବେଳେ ଡିସକସ୍ ଥ୍ରୋରେ ନଭଜିତ ଧିଲୋନ୍ ବ୍ରୋଞ୍ଜ୍ ପଦକ ପାଇଛନ୍ତି ।


    ରେଲୱେ ସ୍ପୋର୍ଟ୍ସ ପ୍ରମୋସନ ବୋର୍ଡ 2018ରେ ପ୍ରତିଷ୍ଠାର 90 ବର୍ଷ ପାଳନ କରୁଥିବା ବେଳେ ଏହା ଭାରତରେ କ୍ରୀଡ଼ାର ବିକାଶ ଦିଗରେ ଅହର୍ନିଶି ଉଦ୍ୟମ ଜାରି ରଖିଛି । ଏହା ବିଭାଗର ଉଦାର ନିଯୁକ୍ତି ପ୍ରକ୍ରିୟା ଜରିଆରେ ଯେ କେବଳ କ୍ରୀଡ଼ାବିତଙ୍କୁ ନିଯୁକ୍ତି ଦେଉଛି ତାହା ନୁହେଁ , ରେଳବାଇ ବର୍ଷସାରା କ୍ରୀଡ଼ାବିତଙ୍କ ପ୍ରଶିକ୍ଷଣ , ଶିବିର , ଖାଦ୍ୟ , ସ୍ୱାସ୍ଥ୍ୟସେବା ସୁବିଧା କରିବା ସହ କ୍ରୀଡ଼ାବିତ ଜୀବନ ଅତିକ୍ରାନ୍ତ ପରେ ସେମାନଙ୍କୁ କୋଚ୍ ଏବଂ ଟେକ୍ନିକାଲ ସପୋର୍ଟ ଟିମରେ ମଧ୍ୟ ସ୍ଥାନ ଦେଉଛି । ରେଳବାଇ ଦେଶବ୍ୟାପୀ ଅତି ଉତ୍ତମ ଆନୁଷଙ୍ଗିକ ବ୍ୟବସ୍ଥା ସହ ଅନ୍ତଃ ବିଭାଗୀୟ କୋଚ୍ ଏବଂ ସହାୟକ ଷ୍ଟାଫଙ୍କ ସହାୟତାରେ 29 ପ୍ରକାର ଖେଳରେ ଅତୁଳନୀୟ ପ୍ରଶିକ୍ଷଣ ପ୍ରଦାନ କରୁଛି ।


    କୌଣସି ଏକ ଆନ୍ତର୍ଜାତିକ ପ୍ରତିଯୋଗିତାରେ ରେଳବାଇ ଦେଶର ଟିମର ମୋଟ ସଦସ୍ୟଙ୍କ ଏକ ଚତୁର୍ଥାଂଶ ସଂଖ୍ୟାରେ ସଦସ୍ୟ ପଠାଇବା ସହ ମୋଟ ପଦକରୁ ଉଲ୍ଲେଖନୀୟ ସଂଖ୍ୟା ମଧ୍ୟ ହାସଲ କରିବା କିଛି କମ୍ ବିସ୍ମୟର କଥା ନୁହେଁ । ରେଳବାଇର କୋଚ୍ , ଟେକ୍ନିକାଲ ଷ୍ଟାଫ୍ , ସହାୟକ ଷ୍ଟାଫ୍ ଏବଂ ଜାତୀୟ ଖେଳ ସଂଘର ମେରୁଦଣ୍ଡ ସାବ୍ୟସ୍ତ ହୋଇଛନ୍ତି ।


    ଭାରତରେ ମହିଳା କ୍ରୀଡ଼ା ପ୍ରସଙ୍ଗ ଦେଖିବାକୁ ଗଲେ ଆରଏସପିବି ଏକାକୀ କ୍ରୀଡ଼ାକୁ କ୍ୟାରିଅର କରିବା ଦିଗରେ ଯୁବତୀ ଓ ଛାତ୍ରୀମାନଙ୍କୁ ପ୍ରୋତ୍ସାହିତ କରିବାରେ ସଫଳ ହୋଇଛି କହିଲେ ଅତ୍ୟୁକ୍ତି ହେବନାହିଁ । ଭାରତରେ ମହିଳା ଭାରୋତ୍ତୋଳନ ଟିମ୍ ଗଢ଼ିବାରେ ପ୍ରଥମ ସଙ୍ଗଠନ ଭାବେ ଆରଏସପିବି କ୍ରୀଡ଼ାବିତଙ୍କୁ ନିୟମ ବହିର୍ଭୂତ ପଦୋନ୍ନତି , ଭତ୍ତା ଏବଂ ନିକଟରେ ଦକ୍ଷ କ୍ରୀଡ଼ାବିତଙ୍କୁ 330 ଦିନର ସ୍ୱତନ୍ତ୍ର ଛୁଟି ବ୍ୟବସ୍ଥା କରିଛି । ଏଥିସହ ଟୁର୍ଣ୍ଣାମେଣ୍ଟରେ ଭାଗ ନେବାର ସୁବିଧା , ଅଫ୍ ସିଜନରେ ପ୍ରଶିକ୍ଷଣ ମଧ୍ୟ କ୍ରୀଡ଼ାବିତଙ୍କ ପାଇଁ ଫାଇଦା ଆଣୁଛି ।


    ଆରଏସପିବି ପୁଣି ଥରେ ଏହା ପ୍ରମାଣିତ କରିଛି , ‘ ଥିଙ୍କ୍ ସ୍ପୋର୍ଟ୍ସ , ଥିଙ୍କ୍ ରେଲୱେଜ୍ ’ ।


    *****************

    
    
    (Release ID: 1529210) Visitor Counter : 2