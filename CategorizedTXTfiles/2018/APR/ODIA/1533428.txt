      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ନୂଆଦିଲ୍ଲୀଠାରେ ନବନିର୍ମିତ ୱେଷ୍ଟର୍ଣ୍ଣ କୋର୍ଟ ଆନେକ୍ସ ଉଦ୍ଘାଟନ ଅବସରରେ ପ୍ରଧାନମନ୍ତ୍ରୀଙ୍କ ଅଭିଭାଷଣ
      Posted On: 04 APR 2018 7:15PM by PIB Bhubaneshwar


    ସମ୍ମାନନୀୟା ଅଧ୍ୟକ୍ଷା ମାଡ଼ାମ୍ ସୁମିତ୍ରାଜୀ , ମନ୍ତ୍ରିମଣ୍ଡଳର ମୋର ସହକର୍ମୀଗଣ , ଶ୍ରୀ ଅନନ୍ତ କୁମାର ଜୀ , ଶ୍ରୀମାନ ହରଦୀପ ସିଂ ପୁରୀ ଜୀ , ଗୃହ କମିଟିର ଅଧ୍ୟକ୍ଷ ଶ୍ରୀମାନ ସୁରେଶ ଅଙ୍ଗଦ ଜୀ , ଉପସ୍ଥିତ ସଂସଦର ମାନ୍ୟବର ସଦସ୍ୟବୃନ୍ଦ ,


    ତାଇଜୀ ଏଇ ସଙ୍ଗେ ସଙ୍ଗେ କହିଲେ ଯେ ଏପରି ଏକ ଛୋଟ କାର୍ଯ୍ୟକ୍ରମ ସକାଶେ ସେ ପ୍ରଧାନମନ୍ତ୍ରୀଙ୍କ ସମୟ ନେଇଛନ୍ତି । କିନ୍ତୁ ମୁଁ ଭାବୁନାହିଁ ଯେ ଏହା ଏକ ଛୋଟ ଘଟଣା । ଏହା ଏକ ଛୋଟ ଘଟଣା ନୁହେଁ କାରଣ ଏଭଳି ଏକ କାର୍ଯ୍ୟ ସାକାର କରିବା ସକାଶେ ଆପଣମାନେ ସମସ୍ତେ ଅତି ନିଷ୍ଠାର ସହ କାର୍ଯ୍ୟ କରିଛନ୍ତି । ଯେତେବେଳେ ଦେଶବାସୀ ଟେଲିଭିଜନ ମାଧ୍ୟମରେ ସଂସଦ ଭବନର ଦୃଶ୍ୟ ଦେଖନ୍ତି , ସେମାନେ ଦେଖନ୍ତି ଯେ କିପରି ଲୋକସଭାର ଅଧ୍ୟକ୍ଷା ମହୋଦୟା ସାଂସଦମାନଙ୍କୁ ନିୟନ୍ତ୍ରଣ କରନ୍ତି , କେମିତି ସେମାନଙ୍କୁ ନିଜ ନିଜର ଆସନକୁ ଯିବାକୁ ବାରମ୍ବାର ତାଗିଦ୍ କରୁଥାନ୍ତି । ବେଳେବେଳେ ଲୋକମାନେ ଭାବନ୍ତି ଯେ ମାନ୍ୟବର ସାଂସଦମାନେ ଅଧ୍ୟକ୍ଷା ମହୋଦୟାଙ୍କୁ ବିରକ୍ତ କରୁଛନ୍ତି । ସେମାନେ ଦେଖି ପାରୁଥିବେ କେମିତି ସୁମିତ୍ରା ଜୀ ଜଣେ ମା ’ ଭଳି ତାଙ୍କ ଆସନରେ ଧୀରସ୍ଥିର ହୋଇ ବସି ରହିଥିବେ ଏବଂ ଗୃହର ଏଇ ପାଞ୍ଚଶହ ସଦସ୍ୟ ତାଙ୍କ ପାଇଁ ସମସ୍ୟା ସୃଷ୍ଟି କରିଚାଲିଥିବେ ।


    ଆଜି ସାରା ଦେଶ ସେହି ମା ’ ଙ୍କ ପ୍ରକୃତ ସ୍ୱଭାବକୁ ଦେଖିପାରିବ । ସାଂସଦମାନଙ୍କ ପ୍ରତି ତାଙ୍କ ମନରେ ଥିବା ଦରଦକୁ ହୃଦୟଙ୍ଗମ କରିପାରିବେ । ସେମାନଙ୍କ ପ୍ରତି ତାଙ୍କ ମନରେ ଥିବା ମାତୃତ୍ୱର ଭାବନାକୁ ନେଇ ହିଁ ଏହି ସୌଧଟି ନିର୍ମାଣ କରାଯାଇଛି । ସାଂସଦମାନଙ୍କ ଅତିଥିମାନଙ୍କ ସକାଶେ ଏବଂ ନବ ନିର୍ବାଚିତ ସାଂସଦମାନଙ୍କ ସକାଶେ ଏଭଳି ଉପଯୁକ୍ତ ବ୍ୟବସ୍ଥା କରାଯାଇଛି ।


    ଜନସାଧାରଣ ଅନୁଭବ କରିପାରିବେ ଯେ ଅଧ୍ୟକ୍ଷା ମହୋଦୟା କେବଳ ଗୃହ ମଧ୍ୟରେ ଶାନ୍ତିଶୃଙ୍ଖଳା ରକ୍ଷା ସକାଶେ ଆଗେଇ ଆସିନଥାନ୍ତି , ସେ ମଧ୍ୟ ସାଂସଦମାନଙ୍କ ସବୁପ୍ରକାର ସୁବିଧା ସୁଯୋଗ ସକାଶେ ସଦାବେଳେ ତତ୍ପର ରହିଥାନ୍ତି । ତାଙ୍କ ମନରେ ସାଂସଦମାନଙ୍କ ପ୍ରତି ଥିବା ସ୍ନେହ ଜଣେ ମା ’ ର ତାଙ୍କ ସନ୍ତାନମାନଙ୍କ ପ୍ରତି ଥିବା ସ୍ନେହ ଠାରୁ କୌଣସି ଗୁଣରେ ଊଣା ନୁହେଁ ।


    ତେଣୁ ଏଭଳି ଏକ କାର୍ଯ୍ୟକ୍ରମରେ ଯୋଗଦେବା ମୋ ପାଇଁ ଏକ ସୌଭାଗ୍ୟର କଥା । ସେହିଭଳି ମୋ ସମେତ ସଂସଦର ଉଭୟ ଗୃହର ସମସ୍ତ ସଦସ୍ୟ ଆପଣମାନଙ୍କ ନିକଟରେ ଋଣୀ ଯେ ଆମ ସାଂସଦ ପରିବାର ସକାଶେ ଆପଣ ଏଭଳି ବ୍ୟବସ୍ଥା କରିଛନ୍ତି ।


    ସାଧାରଣତଃ , ସରକାରୀ ବିଭାଗ ଯେଉଁ କାର୍ଯ୍ୟ କରିଥାଏ ତାହାକୁ ଠିକାଦାରମାନେ କରିଥିବା କାର୍ଯ୍ୟ ଠାରୁ ନିମ୍ନ ମାନର ବୋଲି ସମସ୍ତେ ବିବେଚନା କରିଥାନ୍ତି । କିନ୍ତୁ , ଯେତେବେଳେ ଏକ ସରକାରୀ ଏଜେନ୍ସି କିଛି ଗୋଟିଏ ଉତ୍ତମ କାର୍ଯ୍ୟ କରିବାକୁ ସ୍ଥିର କରେ ତାହା ସାକାର କରି ଦେଖାଏ । ଏହାର ଅର୍ଥ ସବୁପ୍ରକାର ଭଲ କାର୍ଯ୍ୟ କରିବାକୁ ସରକାରୀ ଏଜେନ୍ସି ସକ୍ଷମ । ପୁଣି ନିର୍ଦ୍ଧାରିତ ସମୟରେ ଏବଂ ମଂଜୁର ବଜେଟ ଅର୍ଥ ମଧ୍ୟରେ ସରକାରୀ ଏଜେନ୍ସି ସେହି କାର୍ଯ୍ୟ ସଂପାଦନ କରିଥାନ୍ତି ।


    ଏହି ସମସ୍ତ କାର୍ଯ୍ୟ ହରଦୀପଜୀଙ୍କ ବିଭାଗ କରି ଉପଯୁକ୍ତ ଭାବେ ସଂପାଦନ କରିପାରିଛନ୍ତି । ତେଣୁ ମୁଁ ତାଙ୍କ ବିଭାଗର ସମସ୍ତ ଅଧିକାରୀ ଯେଉଁମାନେ କି ଏହି ପ୍ରକଳ୍ପ କାର୍ଯ୍ୟରେ ନିୟୋଜିତ ଥିଲେ ସେମାନଙ୍କ କଠିନ କର୍ମନିଷ୍ଠା ସକାଶେ ସେମାନଙ୍କୁ ମୋର ଅନ୍ତରର ଅଭିନନ୍ଦନ ଜଣାଉଛି ।


    ଆଜି , ଆମର ସଂସଦୀୟ ବ୍ୟବସ୍ଥା ସହ ଗୋଟିଏ ମହାନ କଥା ଯୋଡ଼ି ହୋଇଗଲା । ଏହା ଏକ ଐତିହାସିକ ସ୍ଥାନ । ଯେଉଁମାନେ 1926ର ରେକର୍ଡ଼ ପଢ଼ିଥିବେ ସେମାନେ ନିଶ୍ଚିତ ଭାବେ ଜାଣିଥିବେ ଯେ ଲାଲା ଲାଜପତ ରାୟ ଜୀ ଏହିଠାରେ ଅବସ୍ଥାନ କରୁଥିଲେ । ମୋତିଲାଲ ଜୀ ନେହରୁ ଏହି ସ୍ଥାନରେ ଅବସ୍ଥାନ କରୁଥିଲେ । ତେଣୁ ଆପଣମାନେ ସଭିଏଁ ଏହି ଐତିହ୍ୟ ସ୍ଥଳୀ ସହ ଯୋଡ଼ିହୋଇ ଯିବାର ସୁଯୋଗ ଲାଭ କରିପାରିବେ । ତେଣୁ ମୁଁ ଦୃଢ଼ ନିଶ୍ଚିତ ଯେ ଏହି ବ୍ୟବସ୍ଥା ସହ ଗୋଟିଏ ଭଲ କଥା ଯୋଡ଼ି ହୋଇଗଲା ।


    ଏବଂ ଯାହା ତାଇଜୀ କହିଲେ ଯେ ଆମେମାନେ ସେଇ ଧରଣର ଲୋକ ଯେଉଁମାନେ କି ଯେଉଁସବୁ ପ୍ରକଳ୍ପର ଆଧାରଶିଳ ସ୍ଥାପନ କରାଯାଇଥାଏ ସେହିସବୁ ପ୍ରକଳ୍ପ ସଂପୂର୍ଣ୍ଣ ହେବାପରେ ସେସବୁକୁ ଉଦ୍ଘାଟନ କରିଥାଏ । ଆଉ ଆଜି ଆପଣମାନେ ସେଇକଥା ଦେଖିପାରୁଛନ୍ତି ଯେ ଆମେ ନିର୍ଦ୍ଧାରିତ ଅବଧି ପୂର୍ବରୁ କାର୍ଯ୍ୟ ଶେଷ ହୋଇଥିବା ଏହି ପ୍ରକଳ୍ପକୁ ଉଦ୍ଘାଟନ କରୁଛେ । ମୁଁ ଭାବୁଛି ଏହି ପ୍ରକଳ୍ପଟି ତାର ନିର୍ଦ୍ଧାରିତ କାର୍ଯ୍ୟଅବଧିର 4 ରୁ 6 ମାସ ପୂର୍ବରୁ ଶେଷ ହୋଇ ଆମକୁ ହସ୍ତାନ୍ତର କରାଯାଇଛି ।


    ଯେତେବେଳେ ନୂଆ ସାଂସଦମାନେ ଏଠାକୁ ଆସନ୍ତି ସେମାନେ ଏଠାରେ ପଞ୍ଚତାରକା ହୋଟେଲରେ ଅବସ୍ଥାନ କରନ୍ତି ଏବଂ ସେଥିପାଇଁ ସେମାନଙ୍କୁ ପ୍ରଚୁର ଅର୍ଥ ବ୍ୟୟ କରିବାକୁ ପଡ଼ିଥାଏ । କାରଣ ଯେଉଁ ସାଂସଦମାନେ ନିର୍ବାଚନ ଲଢ଼ିନଥାନ୍ତି ଅଥବା ଯେଉଁମାନେ ପୁନଃ ନିର୍ବାଚିତ ହୋଇନଥାନ୍ତି ସେମାନେ ନିଜ ନିଜ ସରକାରୀ ବାସଭବନ ଛାଡ଼ିନଥାନ୍ତି । ଫଳସ୍ୱରୂପ , ନବନିର୍ବାଚିତ ସାଂସଦମାନଙ୍କୁ ଅଗତ୍ୟା ହୋଟେଲରେ ରହିବାକୁ ପଡ଼ିଥାଏ ।


    ଆପଣ ସାଂସଦମାନଙ୍କ ସକାଶେ ଗୋଟିଏ ମହାନ କାର୍ଯ୍ୟ କରି ପାରିଛନ୍ତି । ଏବେ ନବ ନିର୍ବାଚିତ ସାଂସଦମାନେ ଦିଲ୍ଲୀକୁ ଆସିଲେ ଏଠାରେ ଅବସ୍ଥାନ କରିବେ ଏବଂ ସେମାନଙ୍କୁ ଆଉ ହୋଟେଲରେ ରହିବାକୁ ପଡ଼ିବ ନାହିଁ । ପୁଣି ଏହା ଦ୍ୱାରା ସରକାରଙ୍କ ଉପରେ ଆର୍ଥିକ ବୋଝ ମଧ୍ୟ କମିବ । ତେଣୁ ଗୋଟିଏ ଦୃଷ୍ଟିରୁ ଏଭଳି ବ୍ୟବସ୍ଥା କେବଳ ସାଂସଦମାନଙ୍କ ଲାଗି ବ୍ୟବସ୍ଥା କରିନାହିଁ ପରନ୍ତୁ ନବନିର୍ବାଚିତ ସାଂସଦମାନଙ୍କୁ ଉପଯୁକ୍ତ ମର୍ଯ୍ୟାଦା ପ୍ରଦାନରେ ସହାୟକ ହୋଇଛି ।


    ବାଚସ୍ପତି ମହୋଦୟା ଯାହା କହିଲେ ମୋର ସହକର୍ମୀ ଶ୍ରୀମାନ ନେଘୱା ଜୀ ଏବଂ ଶ୍ରୀମାନ ସୁରେଶ ଜୀ ଏହି ପ୍ରକଳ୍ପ ସକାଶେ ସଂପୂର୍ଣ୍ଣ ନିଷ୍ଠାର ସହ ସମର୍ପିତ ଭାବେ କାର୍ଯ୍ୟ କରିଛନ୍ତି । ମୋର ସହକର୍ମୀ ଶ୍ରୀ ରୁଡ଼ି ମଧ୍ୟ ଏହି ପ୍ରକଳ୍ପ ସକାଶେ ବିଶେଷ ଆଗ୍ରହ ପ୍ରଦର୍ଶନ କରିଛନ୍ତି । ମୁଁ ଅନୁଭବ କରୁଛି ଯେହେତୁ ଏହି ଭବନଟି ସାଂସଦମାନଙ୍କ ସକାଶେ ନିର୍ମାଣ କରାଯାଇଛି ମୁଁ ମଧ୍ୟ ମୋର ଚିନ୍ତାକୁ ଏଥିରେ କିଛି ମାତ୍ରାରେ ସନ୍ନିବେଶିତ କରିଛି । ମୋର ସ୍ଥାପତ୍ୟରେ କୌଣସି ଜ୍ଞାନ ନାହିଁ କିନ୍ତୁ ଶ୍ରୀ ରୁଡ଼ି ଏଥିଲାଗି ବେଶ ଉତ୍ସାହୀ ଥିଲେ ଏବଂ ସଦାବେଳେ ନୂଆ ନୂଆ ଚିନ୍ତାଧାରମାନ ଏଥିରେ ସନ୍ନିବେଶିତ କରିବାକୁ ଚାହୁଁଥିଲେ । ତେବେ , ଏହି ଭବନଟିକୁ ନିର୍ମାଣ ହୋଇଥିବା ସମସ୍ତଙ୍କ ମନରେ ଅଶେଷ ସନ୍ତୋଷ ପହଞ୍ଚାଇଛି ।


    ଆପଣମାନେ ସମସ୍ତେ ଜାଣିଥିବେ ଯେ ଦିଲ୍ଲୀରେ ଏଭଳି ଦୁଇଟି ସ୍ଥାନ ଅଛି ଯାହା ଡକ୍ଟର ବାବା ସାହେବ ଆମ୍ବେଦକରଙ୍କ ସ୍ମୃତିରେ ଅଟଳଜୀଙ୍କ ଶାସନକାଳରେ ନିର୍ମାଣ କରାଯିବାର ଯୋଜନା କରାଯାଇଥିଲା । କିନ୍ତୁ , ଯେତେବେଳେ ସରକାର ପରିଚାଳନା କରାଯାଏ ସେତେବେଳେ ସମସ୍ତେ ବାବା ସାହେବ ଆମ୍ବେଦକରଙ୍କ ନାମରେ ରାଜନୀତି କରିବାରେ ବ୍ୟସ୍ତ ରହିଥାନ୍ତି ।


    ଅଟଳଜୀଙ୍କ ଶାସନକାଳରେ ଯେଉଁସବୁ ନିଷ୍ପତ୍ତି ନିଆଯାଇଥିଲା ସେସବୁ ପ୍ରବର୍ତ୍ତନ କରାଯାଇନଥିଲା । ତେବେ , ଆମ ସରକାର ଗଠିତ ହେବାପରେ ଏହି ପ୍ରକଳ୍ପକୁ ନିର୍ଦ୍ଧାରିତ ସମୟ ମଧ୍ୟରେ ସଂପୂର୍ଣ କରିବାରେ ଆମେ ସକ୍ଷମ ହୋଇଛୁ ।


    ଦ୍ୱିତୀୟ କଥାଟି ହେଲା , ଯେତେବେଳେ ମୁଁ ଏହାର ଆଧାରଶିଳା ସ୍ଥାପନ କରିଥିଲି , ମୁଁ କହିଥିଲି ଯେ ମୁଁ ଏହି ପ୍ରକଳ୍ପକୁ 2018 ମସିହା ଏପ୍ରିଲ ମାସରେ ଜନସାଧାରଣଙ୍କ ଉଦ୍ଦେଶ୍ୟରେ ଉତ୍ସର୍ଗ କରିବି । ଏବଂ ଆଜି ମୁଁ ଖୁସିର ସହ ଘୋଷଣା କରିବାକୁ ଚାହେଁ ଯେ ଏପ୍ରିଲ 14ରେ ବାବା ସାହେବଙ୍କ ଜୟନ୍ତୀ ପାଳନର ଅବ୍ୟବହିତ ପୂର୍ବରୁ ଅଲିପୁର ରୋଡ଼ରେ ନିର୍ମିତ ଏହି ଭବନକୁ ଏପ୍ରିଲ 13 , 2018ରେ ଆମେ ଜାତି ଉଦ୍ଦେଶ୍ୟରେ ଉତ୍ସର୍ଗ କରୁଛୁ ।


    ଏପରି କିଛି ସମ୍ମାନବୋଧ ଥାଏ , ଏପରି କିଛି ଆଦର୍ଶ ଥାଏ ଏବଂ ଏପରି କିଛି ପ୍ରତିବଦ୍ଧତା ଥାଏ ଯାହା ଆମ ଧମନୀରେ ସଦାବେଳେ ପ୍ରବାହିତ ହେଉଥାଏ । ଏବଂ ଆଜି ଆମେ ତାହା ପ୍ରମାଣସିଦ୍ଧ କରି ଦେଖାଇଛୁ । ସମ୍ଭବତଃ ଅନ୍ୟ କୌଣସି ସରକାର ବାବା ସାହେବ ଆମ୍ବେଦକରଙ୍କୁ ଏଭଳି ସମ୍ମାନ ଓ ଗୌରବ ପ୍ରଦାନ କରିନଥାନ୍ତେ ଯାହା ଆମେ ପ୍ରଦାନ କରିଛୁ ଏବଂ ତାଙ୍କ ପ୍ରତି ଶ୍ରଦ୍ଧାସୁମନ ଅର୍ପଣ କରିଛୁ । ବାବା ସାହେବ ଆମ୍ବେଦକରଙ୍କୁ ଅଯଥାରେ ରାଜନୀତିକୁ ଟାଣିବା ପରିବର୍ତ୍ତେ ଯଦି ଆମେମାନେ ସମସ୍ତେ ବାବା ସାହେବ ପ୍ରଦର୍ଶନ କରିଥିବା ମାର୍ଗକୁ ଅନୁସରଣ କରିବା ଯାହାକି ଭାତୃତ୍ୱ ଉପରେ ଆଧାରିତ ତେବେ ତାହା ତାଙ୍କ ପ୍ରତି ପ୍ରକୃତ ଶ୍ରଦ୍ଧାଞ୍ଜଳି ହେବ । ଏବଂ ଏହାକୁ ଛାଡ଼ି ଆମେ କଦାପି ଆଗକୁ ଆଗେଇ ପାରିବାନାହିଁ ।


    ଆମେ ସବକା ସାଥ - ସବକା ବିକାଶ ଭାବନାର ସହ ଆଗକୁ ଅଗ୍ରଗତି କରୁଛୁ ଯାହା ସମସ୍ତଙ୍କ କଲ୍ୟାଣ ସକାଶେ ଉଦ୍ଦିଷ୍ଟ । ପୁଣି ଆମେ ହେଉଛୁ ସେହି ଲୋକ ଯିଏ ସମାଜର ଶେଷତମ ବ୍ୟକ୍ତିକୁ ଯେପରି ତାର ଅଧିକାର ମିଳିପାରିବ ସେଥିପାଇଁ ଆମେ ଜୀବନ ବଞ୍ଚୁ ଏବଂ ମରିବା ସକାଶେ ପ୍ରସ୍ତୁତ ।


    ଏବଂ ସାରା ଜୀବନ ଆମେ ମହାତ୍ମା ଗାନ୍ଧୀଙ୍କ ଦ୍ୱାରା ପ୍ରଦର୍ଶିତ ଏହି ମାର୍ଗକୁ ହିଁ ଅନୁସରଣ କରିଆସୁଛୁ । ତାହା ହେଲା ସମାଜର ଶେଷତମ ବ୍ୟକ୍ତି ପ୍ରତି ମନରେ ସମବେଦନା ଜ୍ଞାପନ କରିବା । ଏବଂ ଆମ ସରକାରଙ୍କର ତାହା ହିଁ ହେଲା ଦାୟିତ୍ୱ । ପୁଣି ଆମ ସରକାର ଏହି ଦାୟିତ୍ୱକୁ ସର୍ବତୋ ଭାବେ ନିର୍ବାହ କରିଆସୁଛି ।


    ମୁଁ ପୁଣି ଥରେ ଏହି ଭବନ ନିର୍ମାଣରେ ନିୟୋଜିତ ଥିବା ଟିମର ସମସ୍ତ ସମସ୍ତଙ୍କୁ ଅଭିନନ୍ଦନ ଜଣାଉଛି ଏବଂ ଆପଣମାନଙ୍କୁ ସମସ୍ତଙ୍କୁ ମୋର ଶୁଭ କାମନା ଜ୍ଞାପନ କରୁଛି ।


    ଧନ୍ୟବାଦ ।


    **********


    

    
    (Release ID: 1533428) Visitor Counter : 1