      ଆଦିବାସୀ ବ୍ୟାପାର ମନ୍ତ୍ରଣାଳୟ

      ଆଦିବାସୀ ବ୍ୟାପାର ମନ୍ତ୍ରଣାଳୟ ଦ୍ୱାରା ଛତିଶଗଡ଼ର ବିଜାପୁରଠାରେ ଶୁଭାରମ୍ଭ ହେବ ଦେଶର ପ୍ରଥମ “ବନ ଧନ ବିକାଶ କେନ୍ଦ୍ର”
      • ଜଙ୍ଗଲଜାତ ଦ୍ରବ୍ୟକୁ କରାଯିବ ଅଧିକ ମୂଲ୍ୟଯୁକ୍ତ

      Posted On: 06 APR 2018 7:28PM by PIB Bhubaneshwar

    ଲଘୁ ବନଜାତ ଦ୍ରବ୍ୟ ( MFP ) ହେଉଛି ବନଜଙ୍ଗଲରେ ବସବାସ କରୁଥିବା ଜନଜାତି ବର୍ଗର ଲୋକମାନଙ୍କ ଜୀବନଧାରଣର ଏକ ମୁଖ୍ୟ ଆଧାର । ତେଣୁ ଏଭଳି ଲଘୁ ବନଜାତ ଦ୍ରବ୍ୟର ଗୁରୁତ୍ୱକୁ ଉପଲବ୍ଧି କରିବା ସହ ସମାଜର ଏହି ବର୍ଗର ଲୋକଙ୍କୁ ତାହାର ସୁଫଳ ଗ୍ୟାରେଣ୍ଟି ସୁନିଶ୍ଚିତ କରିବା ସକାଶେ ଏକ ଅଭିନବ ପନ୍ଥା ଅବଲମ୍ବନ କରାଯାଇଛି । ପ୍ରାୟ 100 ନିୟୁତ ବନବାସୀ ଲୋକ ଏଭଳି ଲଘୁ ବନଜାତ ଦ୍ରବ୍ୟ ଉପରେ ସେମାନଙ୍କର ଖାଦ୍ୟ , ବାସଗୃହ , ଔଷଧି ଏବଂ ନଗଦ ଉପାର୍ଜନ ସକାଶେ ନିର୍ଭରଶୀଳ । ତିରୋଟ ଋତୁରେ ସେମାନଙ୍କୁ ଜୀବନଧାରଣର ରାହା ଯୋଗାଇ ଦେବା ଉଦ୍ଦେଶ୍ୟରେ ବିଶେଷ କରି ଅତି ଦୁର୍ଗମ ଅଞ୍ଚଳରେ ବସବାସ କରୁଥିବା ଜନଜାତି ଗୋଷ୍ଠୀ ଯେଉଁମାନେ କି ଶିକାର କରି ସେମାନଙ୍କର ଜୀବନଧାରଣ କରିଥାନ୍ତି ଓ ଭୂମିହୀନ ଆଦିବାସୀ ସେମାନଙ୍କ ସକାଶେ ଏହି ବ୍ୟବସ୍ଥା ବିଶେଷ ଭାବେ ଉପକାରସିଦ୍ଧ ହୋଇପାରିବ । ଲଘୁ ବନଜାତ ଦ୍ରବ୍ୟରୁ ଆଦିବାସୀ ଲୋକମାନେ ସେମାନଙ୍କ ବାର୍ଷିକ ଉପାର୍ଜନର ପ୍ରାୟ 20-40 ପ୍ରତିଶତ ପାଇଥାନ୍ତି । ସେସବୁ ସଂଗ୍ରହରେ ସେମାନେ ନିଜର ଅଧିକାଂଶ ସମୟ ବିତାଇଥାନ୍ତି । ଏଭଳି କାର୍ଯ୍ୟ ସହ ମହିଳାମାନଙ୍କ ଆର୍ଥିକ ସଶକ୍ତିକରଣର ଦୃଢ଼ ସଂପର୍କ ରହିଛି । କାରଣ ଅଧିକାଂଶ ଲଘୁ ବନଜାତ ଦ୍ରବ୍ୟ ମହିଳାମାନେ ହିଁ ସଂଗ୍ରହ କରିବା ସହ ସେସବୁକୁ ନେଇ ବଜାରରେ ବିକ୍ରୀ କରିଥାନ୍ତି । ଦେଶରେ ଲଘୁ ବନଜାତ ଦ୍ରବ୍ୟ ସଂଗ୍ରହ ବାର୍ଷିକ 10 ନିୟୁତ ମାନବ ଦିବସର କାର୍ଯ୍ୟ ସୃଷ୍ଟି କରିବାର ସାମର୍ଥ୍ୟ ରଖିଛି ।


    ଏହି ପରିପ୍ରେକ୍ଷୀରେ ଜନଜାତି ବର୍ଗର ଲୋକମାନଙ୍କ ସାମାଜିକ ଆର୍ଥିକ ବିକାଶ ନିମନ୍ତେ ଆଦିବାସୀ ବ୍ୟାପାର ମନ୍ତ୍ରଣାଳୟ ପକ୍ଷରୁ ଅନେକ ଗୁଡ଼ିଏ ପଦକ୍ଷେପ ଗ୍ରହଣ କରାଯାଇଛି । ଏହି ପରିପ୍ରେକ୍ଷୀରେ ଜଙ୍ଗଲ ଅଧିକାର ଆଇନ ପ୍ରବର୍ତ୍ତନ , ପେସା ଆଇନ କାର୍ଯ୍ୟକାରୀ କରାଯିବା ସହ ଲଘୁ ବନଜାତ ଦ୍ରବ୍ୟ ସକାଶେ ବିଭିନ୍ନ ପ୍ରକାର ଯୋଜନା ଓ କାର୍ଯ୍ୟକ୍ରମମାନ ପ୍ରବର୍ତ୍ତନ କରାଯାଇଛି ଯାହା ଜନଜାତି ବର୍ଗର ଲୋକମାନଙ୍କୁ ଆର୍ଥିକ ସହାୟତା ଯୋଗାଇବାରେ ସଫଳ ହୋଇଛି । ଏଥିପାଇଁ ରାଜ୍ୟ ଟିଡ଼ିସିସି ତଥା ଟ୍ରାଇଫେଡ଼କୁ ଆର୍ଥିକ ସହାୟତା ପ୍ରଦାନ ଏବଂ ଏମଏଫପିର ମାର୍କେଟିଂ ଲାଗି ସମସ୍ତ ପ୍ରକାର ସହଯୋଗ ଯୋଗାଇ ଦିଆଯାଉଛି । ଲଘୁ ବନଜାତ ଦ୍ରବ୍ୟ ବହନ କରିଥିବା ଜଟିଳ ଗୁରତ୍ୱକୁ ଦୃଷ୍ଟିରେ ରଖି ଯାହାକି ଆଦିବାସୀ ଲୋକମାନଙ୍କୁ ଆର୍ଥିକ ଉପାଜର୍ନ ଯୋଗାଇବା ସହ ସେମାନଙ୍କ ପାଇଁ ନିଯୁକ୍ତି ସୁଯୋଗ ସୃଷ୍ଟି ଦିଗରେ ସହାୟକ ହୋଇପାରିବ ସେଥିପାଇଁ ସରକାର ବିଶେଷ ଯତ୍ନବାନ ଅଛନ୍ତି । ଏହା ଦ୍ୱାରା ଆଦିବାସୀ ଲୋକମାନଙ୍କ ମଧ୍ୟରେ ଦାରିଦ୍ର୍ୟ ହ୍ରାସ ପାଇବ ଏବଂ ସେମାନଙ୍କୁ ତଥା ବିଶେଷ କରି ଆଦିବାସୀ ମହିଳାମାନେ ସଶକ୍ତି ହୋଇପାରିବେ । ଦେଶରର ଦରିଦ୍ରତମ ତଥା ଦୁର୍ଗମ ଜିଲ୍ଲାମାନଙ୍କର ଆର୍ଥିକ ବିକାଶ ଘଟିପାରିବ । ଏହିସବୁ ଅବସ୍ଥାକୁ ଦୃଷ୍ଟିରେ ରଖି ସରକାର ଏବେ “ ଲଘୁ ବନଜାତ ଦ୍ରବ୍ୟ ମାର୍କେଟିଂ ବ୍ୟବସ୍ଥା ” (MFP ) ନାମକ ଏକ ମହତ୍ତ୍ୱାକାଂକ୍ଷୀ ଯୋଜନା ପ୍ରବର୍ତ୍ତନ କରିଛନ୍ତି । ସେଥିସହ ସର୍ବନିମ୍ନ ସହାୟକ ମୂଲ୍ୟ ତଥା ଏମଏଫପିକୁ ମୂଲ୍ୟଯୁକ୍ତ କରିବା ବ୍ୟବସ୍ଥାର ବିକାଶ ଘନିଷ୍ଠ ଭାବେ ସଂଶ୍ଳିଷ୍ଟ ।


    ଲଘୁ ବନଜାତ ଦ୍ରବ୍ୟ ସଂଗ୍ରହକାରୀମାନଙ୍କୁ ଉପଯୁକ୍ତ ମୂଲ୍ୟ ପ୍ରଦାନ କରିବା ସକାଶେ ଏହି ବ୍ୟବସ୍ଥା ପ୍ରଥମେ ଆରମ୍ଭ କରାଯାଇଥିଲା ଯଦ୍ୱାରା ସେମାନଙ୍କ ଉପାର୍ଜନ ବୃଦ୍ଧିପାଇବ ଓ ସେମାନଙ୍କୁ ପୋଷଣୀୟ ଭାବେ ଏମଏଫପି ଅମଳ ସକାଶେ ପ୍ରୋତ୍ସାହନ ମିଳିପାରିବ । ଏହା ଦ୍ୱାରା ସେମାନେ ଏମଏଫପି ସଂଗ୍ରହର ଏକ ନିର୍ଦ୍ଦିଷ୍ଟ ଢ଼ାଞ୍ଚା ପାଇବା ସହ ସେମାନଙ୍କ ଦ୍ୱାରା ସଂଗୃହୀତ ଦ୍ରବ୍ୟର ଏକ ନିର୍ଦ୍ଧାରିତ ମୂଲ୍ୟ ମିଳିପାରୁଛି । ପୁନଶ୍ଚ ଏହାର ପ୍ରାଥମିକ ପ୍ରକ୍ରିୟାକରଣ , ଭଣ୍ଡାରକରଣ , ପରିବହନ ତଥା ପୋଷଣୀୟତାର ଭିତ୍ତି ସୃଷ୍ଟି କରାଯାଇପାରିଛି । 24 ପ୍ରକାରର ଲଘୁ ବନଜାତ ଦ୍ରବ୍ୟ ସଂଗ୍ରହ ଏବଂ ସେସବୁର ସର୍ବନିମ୍ନ ସହାୟକ ମୂଲ୍ୟ ନିର୍ଦ୍ଧାରଣ କ୍ଷେତ୍ରରେ ଏବେ ବିଶେଷ ଅଗ୍ରଗତି ସାଧିତ ହୋଇପାରିଛି ।


    ଏଭଳି କାର୍ଯ୍ୟପନ୍ଥା ଗ୍ରହଣ ଦ୍ୱାରା ଜନଜାତି ବର୍ଗର ଲୋକମାନେ ସଂଗ୍ରହ କରୁଥିବା ଦ୍ରବ୍ୟଗୁଡ଼ିକୁ ଉପଯୁକ୍ତ ମୂଲ୍ୟ ମିଳିବା ସକାଶେ ସେସବୁକୁ ମୂଲ୍ୟଯୁକ୍ତ କରିବା ଏକାନ୍ତ ଗୁରୁତ୍ୱପୂର୍ଣ୍ଣ । ସରକାରଙ୍କ ଦ୍ୱାରା ପ୍ରବର୍ତ୍ତିତ ଯୋଜନା ଅନୁସାରେ ତିନୋଟି ପର୍ଯ୍ୟାୟରେ ସେଗୁଡ଼ିକୁ ମୂଲ୍ୟଯୁକ୍ତ କରାଯାଇପାରିବ । ପ୍ରଥମେ ତୃଣମୂଳ ସ୍ତରରେ ଏଥିରେ ମୂଲ୍ୟ ସଂଯୋଗ କରାଯିବ । ତାହା ହେଉଛି ସ୍ୱୟଂ ସହାୟକ ଗୋଷ୍ଠୀ ମାଧ୍ୟମରେ ଏହିସବୁ ଦ୍ରବ୍ୟକୁ ସଂଗ୍ରହ କରିବା ସକାଶେ ବ୍ୟବସ୍ଥା ଗ୍ରହଣ ଯାହାକି ପ୍ରବର୍ତ୍ତନକାରୀ ଏଜେନ୍ସିମାନଙ୍କ ମାଧ୍ୟମରେ କରାଯିବ । ଆଜିଭିକ ଭଳି ଏସଏଚଜି ଯେଉଁମାନେ କି ଏହି କ୍ଷେତ୍ରରେ କାର୍ଯ୍ୟରତ ସେମାନଙ୍କ ସେବା ଏଥିପାଇଁ ଆହରଣ କରାଯିବ ଏବଂ ଏଥି ସକାଶେ ସରକାରୀ ବିଭାଗ/ ଯୋଜନା ମଧ୍ୟରେ ଉପଯୁକ୍ତ ସମନ୍ୱୟ ରକ୍ଷା ତଥା ନେଟୱାକିଂ କରାଯିବ । ଏସବୁ ଦ୍ରବ୍ୟଗୁଡ଼ିକର ଅମଳ/ ସଂଗ୍ରହ , ପ୍ରାଥମିକ ପ୍ରକ୍ରିୟାକରଣ ଓ ମୂଲ୍ୟ ସଂଯୋଗ ସକାଶେ ଏସଏଚଜିମାନଙ୍କୁ ପ୍ରଦାନ କରାଯିବ । ଏଥିପାଇଁ କ୍ଲଷ୍ଟର ଗଠନ କରାଯାଇ ବିକ୍ରୟଯୋଗ୍ୟ ଦ୍ରବ୍ୟର ପରିମାଣାତ୍ମକ ଷ୍ଟକ୍‌ ରଖାଯିବ ଓ ବନ ଧନ ବିକାଶ ଯୋଜନା ସହ ସେସବୁର ପ୍ରାଥମିକ ପ୍ରକ୍ରିୟାକରଣ ସୁବିଧାକୁ ସଂଯୋଗ କରାଯିବ । ପ୍ରାଥମିକ ପର୍ଯ୍ୟାୟର ପ୍ରକ୍ରିୟାକରଣ ପରେ ଏହି ଷ୍ଟକକୁ ଏସଏଚଜିମାନଙ୍କ ମାମଧ୍ୟମରେ ରାଜ୍ୟ ପ୍ରବର୍ତ୍ତନକାରୀ ଏଜେନ୍ସିମାନଙ୍କୁ ଅଥବା କର୍ପୋରେଟ ସେକେଣ୍ଡାରୀ ପ୍ରକ୍ରିୟାକରଣ ନିମନ୍ତେ ସିଧାସଳଖ ଭାବେ ପଠାଯିବ । ଦ୍ୱିତୀୟ ପର୍ଯ୍ୟାୟ ମୂଲ୍ୟସଂଯୋଗ ସୃଷ୍ଟି ସକାଶେ ଜିଲ୍ଲା ସ୍ତରରେ ଏବଂ ମାଧ୍ୟମିକ ସ୍ତରରେ ମୂଲ୍ୟ ସଂଯୋଗ କରିବା ସକାଶେ ରାଜ୍ୟ ସ୍ତରରେ ବ୍ୟବସ୍ଥା କରାଯିବ । ଏହି ସ୍ତରରେ ସରକାରୀ ଘରୋଇ ସହଯୋଗ ଭିତ୍ତିରେ ବଡ଼ ବଡ଼ କର୍ପୋରେଟମାନଙ୍କୁ ଏହି କାର୍ଯ୍ୟରେ ସାମିଲ କରାଯିବ । ପିପିପି ମଡ଼େଲରେ ଘରୋଇ ଉଦ୍ୟୋଗୀଙ୍କ କୌଶଳକୁ ବିନିଯୋଗ କରାଯିବ ଯଦ୍ୱାରା ପ୍ରକ୍ରିୟାକରଣ ତଥା ଉତ୍ପାଦର ମାର୍କେଟିଂ କେନ୍ଦ୍ର/ରାଜ୍ୟ ସରକାରମାନଙ୍କ ସହଯୋଗରେ ସହଜରେ କରାଯାଇପାରିବ । ସେଥିପାଇଁ ଉପଯୁକ୍ତ ଭିତ୍ତିଭୂମି ଓ ବାତାବରଣ ସୃଷ୍ଟି କରାଯିବ । ଏହି ପର୍ଯ୍ୟାୟରେ ବୈଜ୍ଞାନିକ ଭିତ୍ତିରେ ସେସବୁ ଉତ୍ପାଦରେ ମୂଲ୍ୟ ସଂଯୋଗ କରାଯିବ । ଏଭଳି ବିଶାଳ ମୂଲ୍ୟ ସଂଯୋଗ ବ୍ୟବସ୍ଥା ଘରୋଇ ଉଦ୍ୟୋଗମାନଙ୍କ ଦ୍ୱାରା କରାଯିବ ।


    ଏହି ପରିପ୍ରେକ୍ଷୀରେ ଛତିଶଗଡ଼ର ବିଜାପୁର ଜିଲ୍ଲାରେ ଦେଶରେ ପ୍ରଥମ ଥର ପାଇଁ ପ୍ରଥମ ବିବିଧ ଉଦ୍ଦେଶ୍ୟ ସାଧନଧର୍ମୀ “ ବନ ଧନ ବିକାଶ କେନ୍ଦ୍ର ” ସ୍ଥାପନ କରିବା ସକାଶେ ପ୍ରସ୍ତାବକୁ ଆଦିବାସୀ ବ୍ୟାପାର ମନ୍ତ୍ରଣାଳୟ ମଂଜୁରି ପ୍ରଦାନ କରିଛି । ଏହି କେନ୍ଦ୍ର କୌଶଳ ଉନ୍ନତିକରଣ , ଦକ୍ଷତା ବୃଦ୍ଧି , ତାଲିମ ତଥା ପ୍ରାଥମିକ ପ୍ରକିୟାୟକରଣ ଓ ମୂଲ୍ୟ ସଂଯୋଗ କରିବାର ସୁଯୋଗ ପ୍ରଦାନ କରିବ । ଏହାକୁ ପାଇଲଟ ପ୍ରକଳ୍ପ ଭିତ୍ତିରେ ସ୍ଥାପନ କରାଯାଇଛି । ପ୍ରଥମ ମଡ଼େଲ ବନ ଧନ ବିକାଶ କେନ୍ଦ୍ର ଜରିଆରେ ଏବେ 300 ହିତାଧିକାରୀଙ୍କୁ ତାଲିମ ପ୍ରଦାନ କରାଯାଉଛି । ସେମାନଙ୍କୁ ତାଲିମ ପ୍ରଦାନ , ଉପକରଣ ଓ ସଂସାଧନ ଯୋଗାଣ , କେନ୍ଦ୍ର ସ୍ଥାପନ ସକାଶେ ଗୃହନିର୍ମାଣ ନିମନ୍ତେ 43.38 ଲକ୍ଷ ଟଙ୍କା ଯୋଗାଇ ଦିଆଯାଇଛି । ଏହି କେନ୍ଦ୍ର ପ୍ରଥମେ ତେନ୍ତୁଳି ପ୍ରକ୍ରିୟାକରଣ ବ୍ୟବସ୍ଥାରୁ ଆରମ୍ଭ ହେବ । ଏହା ଫଳରେ ତେନ୍ତୁଳିକୁ ଖଣ୍ଡ ଭାବେ ପ୍ରକ୍ରିୟା କରିବା , ମହୁଆ ଫୁଲର ସଂରକ୍ଷଣ ବ୍ୟବସ୍ଥା କରିବା ଏବଂ ଚିରୋଞ୍ଜି ସଫେଇ ଓ ପ୍ୟାକେଜିଂ ଭଳି କାର୍ଯ୍ୟରେ ସ୍ଥାନୀୟ ଲୋକଙ୍କୁ ତାଲିମ ଜରିଆରେ ସୁଦକ୍ଷ କରାଯିବ ।


    ଛତିଶଗଡ଼ର ବିଜାପୁର ଜିଲ୍ଲାରେ ଟ୍ରାଇଫେଡ଼ ଏହି ପାଇଲଟଧର୍ମୀ ବିକାଶ କେନ୍ଦ୍ର ସ୍ଥାପନ ଦାୟିତ୍ୱ ସିଜିଏମଏଫପି ମହାସଂଘକୁ ପ୍ରଦାନ କରିଛି । ଏହି କାର୍ଯ୍ୟରେ ବିଜାପୁରର ଜିଲ୍ଲାପାଳ ସଂଯୋଜକ ଭାବେ ସବୁପ୍ରକାର ସାହାଯ୍ୟ ଓ ସହଯୋଗର ଉତ୍ସ ରୂପେ କାର୍ଯ୍ୟ କରିବେ । ସେହିଭଳି ଆଦିବାସୀ ହିତାଧିକାରୀ ଚୟନ ଏବଂ ସ୍ୱୟଂ ସହାୟକ ଗୋଷ୍ଠୀ ଗଠନ କାର୍ଯ୍ୟ ଟ୍ରାଇଫେଡ଼ ଦ୍ୱାରା ସଂପାଦନ କରାଯିବ । ଏଥିପାଇଁ ଏପ୍ରିଲ 10 , 2018 ତାରିଖରୁ ତାଲିମ ପ୍ରଦାନ କାର୍ଯ୍ୟ ଆରମ୍ଭ ହେବ । ପ୍ରଥମେ ଏହି ବନ ଧନ ବିକାଶ କେନ୍ଦ୍ର ପଞ୍ଚାୟତ ଗୃହରେ ଆରମ୍ଭ ହୋଇଛି ଯେଉଁଠାରେ କି ଏସଏଚଜିମାନଙ୍କ ଦ୍ୱାରା ପ୍ରାଥମିକ ପ୍ରକ୍ରିୟାକରଣ କାର୍ଯ୍ୟ ସଂପାଦିତ ହୋଇପାରିବ । ନୂତନ ବିଲଡ଼ିଂ ନିର୍ମାଣ ସରିବା ପରେ କେନ୍ଦ୍ର ସେହି ସ୍ଥାନକୁ ସ୍ଥାନାନ୍ତରଣ କରାଯିବ ।


    ବନ ଧନ ବିକାଶ କେନ୍ଦ୍ର ଆଦିବାସୀ ବର୍ଗର ଲୋକମାନଙ୍କ ଆର୍ଥିକ ବିକାଶ ଘଟାଇବାରେ ଏକ ଗୁରୁତ୍ୱପୂର୍ଣ୍ଣ ମାଇଲଖୁଣ୍ଟ ସଦୃଶ କାର୍ଯ୍ୟ କରିବ । ଲଘୁ ବନଜାତ ଦ୍ରବ୍ୟ ସଂଗହ କରୁଥିବା ଜନଜାତି ବର୍ଗର ଲୋକମାନଙ୍କୁ ଏହା ସର୍ବାଧିକ ସହାୟକ ହେବ । ସେମାନଙ୍କୁ ପ୍ରାକୃତିକ ସଂପଦର ସର୍ବାଧିକ ବିନିଯୋଗ ସହ ଉପଯୁକ୍ତ ମୂଲ୍ୟ ପ୍ରଦାନ ଦିଗରେ ଏହା କାର୍ଯ୍ୟକରିବ । ଲଘୁ ବନଜାତ ଦ୍ରବ୍ୟପୁଷ୍ଟ ଜିଲ୍ଲାମାନଙ୍କରେ ବସବାସ କରୁଥିବା ଆଦିବାସୀ ଲୋକମାନଙ୍କୁ ଏହା ବିଶେଷ ଭାବେ ସହାୟକ ହେବ ।


    *************

    
    
    (Release ID: 1528235) Visitor Counter : 2