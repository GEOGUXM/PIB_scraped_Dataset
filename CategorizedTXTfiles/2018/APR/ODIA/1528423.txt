      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      କେନ୍ଦ୍ରୀୟ ରାଷ୍ଟ୍ରାୟତ୍ତ ଉଦ୍ୟୋଗ (ସିପିଏସଇ) ସମ୍ମେଳନରେ ପ୍ରଧାନମନ୍ତ୍ରୀଙ୍କ ଉଦ୍ବୋଧନ
      Posted On: 09 APR 2018 9:10PM by PIB Bhubaneshwar


    ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଆଜି ନୂଆଦିଲ୍ଲୀର ବିଜ୍ଞାନ ଭବନଠାରେ ଆୟୋଜିତ କେନ୍ଦ୍ରୀୟ ରାଷ୍ଟ୍ରାୟତ୍ତ ଉଦ୍ୟୋଗ (ସିପିଏସଇ) ସମୂହର ସମ୍ମେଳନରେ ଯୋଗ ଦେଇଥିଲେ ।


    ଏହି ଅବସରରେ ପ୍ରଧାନମନ୍ତ୍ରୀଙ୍କ ସମ୍ମୁଖରେ କର୍ପୋରେଟ ପ୍ରଶାସନ , ମାନବ ସମ୍ବଳ ପରିଚାଳନା , ଆର୍ଥିକ ପୁନଃଯାନ୍ତ୍ରିକୀକରଣ , ନବସୃଜନ ଓ ପ୍ରଯୁକ୍ତି ଏବଂ ନୂତନ ଭାରତ ପାଇଁ ସଂକଳ୍ପ-2022 ଆଦି ବିଷୟବସ୍ତୁ ଉପରେ ଉପସ୍ଥାପନା କରାଯାଇଥିଲା ।


    ସମବେତ ଜନତାଙ୍କୁ ଉଦ୍ବୋଧନ ଦେଇ ପ୍ରଧାନମନ୍ତ୍ରୀ ଏହି ସମ୍ମେଳନକୁ ସାର୍ବଜନୀନ କ୍ଷେତ୍ରର ପରିଧି ମଧ୍ୟରେ ଏକ ନୂତନ ଆରମ୍ଭ ବୋଲି ବର୍ଣ୍ଣନା କରିଥିଲେ ।


    ଉପସ୍ଥାପନାର ପ୍ରଶଂସା କରି ପ୍ରଧାନମନ୍ତ୍ରୀ କହିଥିଲେ ଯେ କେନ୍ଦ୍ର ସରକାର ରାଷ୍ଟ୍ରାୟତ୍ତ କ୍ଷେତ୍ର ଉପକ୍ରମଗୁଡ଼ିକୁ ପରିଚାଳନାଗତ ସ୍ୱାଧୀନତା ପ୍ରଦାନ କରିଛନ୍ତି , ଯାହାଦ୍ୱାରା ସେମାନେ ନିଜ ପ୍ରଦର୍ଶନରେ ଉନ୍ନତି ଆଣିପାରିବେ । ସେ କହିଥିଲେ ସ୍ୱାଧୀନତା ପରଠାରୁ ରାଷ୍ଟ୍ରାୟତ୍ତ ଉଦ୍ୟୋଗମାନେ ରାଷ୍ଟ୍ର ନିର୍ମାଣ ଏବଂ ଅର୍ଥବ୍ୟବସ୍ଥାରେ ଗୁରୁତ୍ୱପୂର୍ଣ୍ଣ ଯୋଗଦାନ ଦେଇଛନ୍ତି ।


    ସେ କହିଥିଲେ ଯେ ରାଷ୍ଟ୍ରାୟତ୍ତ କ୍ଷେତ୍ର ଉପକ୍ରମଗୁଡ଼ିକ ଉଭୟ ଲାଭ ଏବଂ ସାମାଜିକ ଲାଭ ହାସଲ କରିବା ଗୁରୁତ୍ୱପୂର୍ଣ୍ଣ । ରାଷ୍ଟ୍ରାୟତ୍ତ ଉଦ୍ୟୋଗଗୁଡ଼ିକର କର୍ମଚାରୀମାନଙ୍କୁ ସେମାନଙ୍କ ଯୋଗଦାନ ପାଇଁ ପ୍ରଧାନମନ୍ତ୍ରୀ ପ୍ରଶଂସା କରିଥିଲେ । ସେ କହିଥିଲେ ବିଦ୍ୟୁତ ସେବା ପହଁଚି ନଥିବା ଗ୍ରାମରେ ବିଦ୍ୟୁତ ସଂଯୋଗ , ଗରିବ ଲୋକମାନଙ୍କୁ ଏଲପିଜି ସଂଯୋଗ ଭଳି ସରକାରଙ୍କ ବୃହତ ଲକ୍ଷ୍ୟ ରାଷ୍ଟ୍ରାୟତ୍ତ ଉଦ୍ୟୋଗଗୁଡ଼ିକର କର୍ମଚାରୀଙ୍କ କଠିନ ପରିଶ୍ରମ ବିନା ସମ୍ଭବ ହୋଇପାରିନଥା ’ ନ୍ତା ।


    ଅତୀତର ସଫଳତାକୁ ନେଇ ଉଲ୍ଲସିତ ହେବା ଯଥେଷ୍ଟ ନୁହେଁ , ବରଂ ବୃଦ୍ଧି ପାଉଥିବା ଆହ୍ୱାନଗୁଡ଼ିକର ମୁକାବିଲା କରିବା ମଧ୍ୟ ଗୁରୁତ୍ୱପୂର୍ଣ୍ଣ । ସେ କହିଥିଲେ ଯେ ବିଂଶ ଶତାବ୍ଦୀରେ ଉଦ୍ୟୋଗ ଏବଂ ଉଦ୍ଭାବନ ମାର୍ଗଦର୍ଶୀ ନୀତି ହେବା ଆବଶ୍ୟକ । ସେ କହିଥିଲେ ଯେ ପ୍ରୋତ୍ସାହନ , ପରିକଳ୍ପନା ଏବଂ ସଂସ୍ଥା ନିର୍ମାଣ ସଫଳତାର ତିନୋଟି ଚାବିକାଠି ।


    ପ୍ରଯୁକ୍ତି ଏବଂ ପ୍ରକ୍ରିୟାରେ ହେଉଥିବା ପରିବର୍ତ୍ତନ ଜରିଆରେ ନୂତନ ଭାରତ ନିର୍ମାଣ ଲାଗି ପ୍ରଧାନମନ୍ତ୍ରୀ ରାଷ୍ଟ୍ରାୟତ୍ତ ଉପକ୍ରମଗୁଡ଼ିକୁ ଆହ୍ୱାନ କରିଥିଲେ । ଏଥିପାଇଁ ସେ କହିଥିଲେ ଯେ ରାଷ୍ଟ୍ରାୟତ୍ତ ଉଦ୍ୟୋଗଗୁଡ଼ିକୁ 5-ପି ସୂତ୍ର - ପ୍ରଦର୍ଶନ ( Performance ) , ପ୍ରକ୍ରିୟା ( Process ) , ବ୍ୟକ୍ତି ( Persona ) , କ୍ରୟ ( Procurement ) ଏବଂ ପ୍ରସ୍ତୁତି ( Prepare )ର ଆବଶ୍ୟକତା ରହିଛି ।


    ଏହାକୁ ବିସ୍ତୃତ ଭାବେ ବର୍ଣ୍ଣନା କରି ସେ ଉଲ୍ଲେଖ କରିଥିଲେ ଯେ ପରିଚାଳନାଗତ ଏବଂ ଆର୍ଥିକ ପ୍ରଦର୍ଶନରେ ଉନ୍ନତି ଆଣିବା , ପ୍ରକ୍ରିୟାରେ ପାରଦର୍ଶୀତା ଏବଂ ଉତ୍ତରଦାୟିତ୍ୱ ଆଣିବା ; ଜିଇଏମ ପ୍ଲାଟଫର୍ମ ଜରିଆରେ ଏବଂ ଏମଏସଏମଏଇଗୁଡ଼ିକଠାରୁ କ୍ରୟ ; ଏବଂ କୃତ୍ରିମ ଧୀଶକ୍ତି (ଆର୍ଟିଫିସିଆଲ ଇଂଟେଲିଜେନ୍ସ) , କ୍ୱାଂଟମ କମ୍ପ୍ୟୁଟିଂ ଏବଂ ରୋବୋଟିକ୍ସ ଭଳି ପ୍ରଯୁକ୍ତିଗତ ଆହ୍ଵାନ/ବାଧା ପାଇଁ ପ୍ରସ୍ତୁତି ହେବାର ଆବଶ୍ୟକତା ରହିଛି ।


    ନୂତନ ଭାରତ ପାଇଁ ରାଷ୍ଟ୍ରାୟତ୍ତ ଉଦ୍ୟୋଗ ସମ୍ମୁଖରେ ସେ 5ଟି ଆହ୍ୱାନ ରଖିଥିଲେ ।

      * 2022 ସୁଦ୍ଧା ଭାରତୀୟ ରାଷ୍ଟ୍ରାୟତ୍ତ ଉଦ୍ୟୋଗଗୁଡ଼ିକ କିପରି ସେମାନଙ୍କ ଭୂ-ରଣନୈତିକ ପହଁଚକୁ ବୃଦ୍ଧି କରିବେ ?
      * 2022 ସୁଦ୍ଧା ରାଷ୍ଟ୍ରାୟତ୍ତ ଉଦ୍ୟୋଗଗୁଡ଼ିକ କିପରି ଦେଶର ଆମଦାନୀ ଦେୟ ହ୍ରାସ କରିବେ ?
      * 2022 ସୁଦ୍ଧା ଭାରତୀୟ ରାଷ୍ଟ୍ରାୟତ୍ତ ଉଦ୍ୟୋଗଗୁଡ଼ିକ କିପରି ନବସୃଜନ ଏବଂ ଗବେଷଣାକୁ ସମନ୍ୱିତ କରିବେ ?
      * 2022 ସୁଦ୍ଧା ଭାରତୀୟ ରାଷ୍ଟ୍ରାୟତ୍ତ ଉଦ୍ୟୋଗଗୁଡ଼ିକର ସିଏସଆର ପାଣ୍ଠିର ସୁବିନିଯୋଗ ଲାଗି ମାର୍ଗଚିତ୍ର/ରୋଡମ୍ୟାପ କ ’ ଣ ହେବ ?
      * 2022 ସୁଦ୍ଧା ଭାରତୀୟ ରାଷ୍ଟ୍ରାୟତ୍ତ ଉଦ୍ୟୋଗଗୁଡ଼ିକ ଦେଶକୁ କେଉଁ ବିକାଶ ମଡେଲ/ଢାଞ୍ଚା ପ୍ରଦାନ କରିବେ ?

    ପ୍ରଧାନମନ୍ତ୍ରୀ କହିଥିଲେ ଯେ ବିଶ୍ୱର 500ଟି ବୃହତ କମ୍ପାନୀ ମଧ୍ୟରୁ ଏକ ଚତୁର୍ଥାଂଶ କେତେକ ଦେଶର ରାଷ୍ଟ୍ରାୟତ୍ତ ଉଦ୍ୟୋଗ । ଭାରତୀୟ ରାଷ୍ଟ୍ରାୟତ୍ତ କମ୍ପାନୀଗୁଡ଼ିକ ଅନ୍ୟ ଦେଶର ରାଷ୍ଟ୍ରାୟତ୍ତ କମ୍ପାନୀଗୁଡ଼ିକ ସହ ସମ୍ପର୍କ ସ୍ଥାପନ କରି ବୈଦେଶିକ ନିବେଶ ଲାଗି ବିସ୍ତୃତ ରଣନୀତି ବିକଶିତ କରିପାରିବେ । ସେ କହିଥିଲେ ଯେ ରାଷ୍ଟ୍ରାୟତ୍ତ ଉଦ୍ୟୋଗଗୁଡ଼ିକ ଭାରତର ଆମଦାନୀ ଦେୟ କମାଇବାରେ ଗୁରୁତ୍ୱପୂର୍ଣ୍ଣ ଭୂମିକା ତୁଲାଇପାରିବେ । ସିଏସଆଇଆର ଏବଂ ଆଇସିଏଆର ଆଦିରେ ଅତିରିକ୍ତ ସୁବିଧା ସହ ସିପିଏସଇଗୁଡ଼ିକ ନିକଟରେ ଆଧୁନିକ ଗବେଷଣା ଏବଂ ବିକାଶ ଭିତିଭୂମି ରହିଥିବା ଉଲ୍ଲେଖ କରି ପ୍ରଧାନମନ୍ତ୍ରୀ କହିଥିଲେ ଯେ ଉଦ୍ଭାବନ ଏବଂ ଗବେଷଣା ଏବେ ଏକୀକୃତ ହେବାର ଆବଶ୍ୟକତା ରହିଛି । ଏହି ପରିପ୍ରେକ୍ଷୀରେ , ସିପିଏସଇ ଏବଂ ସରକାରୀ ବିଭାଗଗୁଡ଼ିକ ମଧ୍ୟରେ ବ୍ୟାପକ ସୂଚନା ଆଦାନପ୍ରଦାନ ପାଇଁ ସେ ଆହ୍ୱାନ କରିଥିଲେ ।


    ପ୍ରଧାନମନ୍ତ୍ରୀ ପରାମର୍ଶ ଦେଇଥିଲେ ଯେ ସିପିଏସଇଗୁଡ଼ିକର ସିଏସଆର ଖର୍ଚ୍ଚ ପ୍ରତିବର୍ଷ ଏକ ନିର୍ଦ୍ଦିଷ୍ଟ ବିଷୟ ଉପରେ ବ୍ୟାପକ ଭାବେ ଲକ୍ଷ୍ୟବଦ୍ଧ ହେବା ଉଚିତ । ଏହି ପରିପ୍ରେକ୍ଷୀରେ , ଶୌଚାଳୟ ନିର୍ମାଣ କ୍ଷେତ୍ରରେ ସିଏସଆର ପାଣ୍ଠିର ବିନିଯୋଗର ସଫଳତା ବିଷୟରେ ସେ ଉଳ୍ଲେଖ କରିଥିଲେ । ଅଭିଳଷିତ ଜିଲ୍ଲାର ବିକାଶ ଗୋଟିଏ ଗୁରୁତ୍ୱପୂର୍ଣ୍ଣ ବିଷୟ ହୋଇପାରେ ବୋଲି ସେ କହିଥିଲେ । ସେ କହିଥିଲେ ଯେ ସିପିଏସଇଗୁଡ଼ିକ ଦକ୍ଷତା ବିକାଶକୁ ସିଏସଆରର ଅଂଶବିଶେଷ ସ୍ୱରୂପ ନେଇପାରନ୍ତି ।


    ପ୍ରଧାନମନ୍ତ୍ରୀ କହିଥିଲେ ଯେ କାଗଜମୁକ୍ତ କାର୍ଯ୍ୟ ସଂସ୍କୃତି , ନଗଦବିହୀନ କାରବାର ଏବଂ ବର୍ଜ୍ୟବସ୍ତୁ ପରିଚାଳନା ଆଦି କ୍ଷେତ୍ରରେ ସିପିଏସଇଗୁଡ଼ିକ ଆଦର୍ଶ ଭାବେ କାର୍ଯ୍ୟ କରିପାରିବେ ।


    ନୂତନ ଭାରତର ସଂକଳ୍ପକୁ ବାସ୍ତବରୂପ ଦେବା ଲାଗି ସିପିଏସଇଗୁଡ଼ିକ ବ୍ୟାପକ ଭାବେ ଯୋଗଦାନ ଦେଇପାରିବେ ବୋଲି ପ୍ରଧାନମନ୍ତ୍ରୀ ଆଶାବ୍ୟକ୍ତ କରିଥିଲେ ।


    **********

    
    
    (Release ID: 1528423) Visitor Counter : 2
    
    
    
    
    

*