      ରାଷ୍ଟ୍ରପତିଙ୍କ ସଚିବାଳୟ

      ଇକ୍ୱେଟୋରିଆଲ୍‌ ଗିନି ସଂସଦରେ ରାଷ୍ଟ୍ରପତିଙ୍କ ଉଦ୍‌ବୋଧନ
      • ବିକାଶ କ୍ଷେତ୍ରରେ ଭାରତର ସହଯୋଗ ପାଇଁ ରାଷ୍ଟ୍ରପତିଙ୍କ ପ୍ରତିଶ୍ରୁତି
      • ସାମୁଦ୍ରିକ ଶୃଙ୍ଖଳା ରକ୍ଷା ତଥା ଆତଙ୍କବାଦ ମୁକାବିଲା ପାଇଁ ମିଳିତ ଭାବେ କାର୍ଯ୍ୟ କରିବାକୁ ସହମତି
      Posted On: 09 APR 2018 7:47PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଗତକାଲି (ଏପ୍ରିଲ 8, 2018 ) ସନ୍ଧ୍ୟାରେ ଇକ୍ୱେଟୋରିଆଲ୍‌ ଗିନି ସଂସଦରେ ଏହାର ସଦସ୍ୟମାନଙ୍କୁ ଉଦବୋଧନ ଦେଇଛନ୍ତି ।


    ଏହି ଅବସରରେ ସେ ଦେଶର ସାଂସଦମାନଙ୍କୁ ସମ୍ବୋଧିତ କରି ରାଷ୍ଟ୍ରପତି କହିଲେ ଯେ ତାଙ୍କର 2017 ଜୁଲାଇ ମାସରେ ରାଷ୍ଟ୍ରପତି ଭାବେ ଦାୟିତ୍ୱ ଗ୍ରହଣ କରିବା ପରେ ଏହି ତିନି ଆଫ୍ରିକୀୟ ରାଷ୍ଟ୍ରକୁ ପ୍ରଥମେ ଆସିଛନ୍ତି । ଆଫ୍ରିକା ମହାଦେଶକୁ ଭାରତ କିଭଳି ଅଗ୍ରପ୍ରାଧାନ୍ୟ ପ୍ରଦାନ କରେ ଏହା ତାହାର ନିଚ୍ଛକ ନମୁନା ବୋଲି ରାଷ୍ଟ୍ରପତି ଉଲ୍ଲେଖ କରିଥିଲେ ।


    ରାଷ୍ଟ୍ରପତି କହିଲେ ଯେ ଇକ୍ୱେଟୋରିଆଲ୍‌ ଗିନି ଏବଂ ଭାରତ ସମାନ ପ୍ରକାର ବୈଶିଷ୍ଟ୍ୟ ତଥା ଚାଲେଞ୍ଜର ସାମ୍ନା କରନ୍ତି । ଇକ୍ୱେଟୋରିଆଲ୍‌ ଗିନି ଆଫ୍ରିକାର ସୁଦୃଢ଼ ଅର୍ଥନୀତିକୁ ପ୍ରତିନିଧିତ୍ୱ କରୁଥିବା ବେଳେ ଭାରତ ଏବେ ବିଶ୍ୱର ଦ୍ରୁତତମ ପ୍ରଗତିଶୀଳ ଅର୍ଥନୀତିରେ ପରିଣତ ହୋଇପାରିଛି । ଆମ ଉଭୟ ରାଷ୍ଟ୍ରଙ୍କ ସକାଶେ ସବୁଠାରୁ ଜରୁରି ତଥା ଆବଶ୍ୟକ ପଦକ୍ଷେପ ହେଲା କିଭଳି ଭାବେ ଆମେ ଦୁହେଁ ବିକଶିତ ରାଷ୍ଟ୍ରରେ ପରିଣତ ହୋଇପାରିବା ଯଦ୍ୱାରା ଆମ ଅର୍ଥନୀତି ସୁଦୃଢ଼ ହେବା ସହ ଆମ ସମାଜର ସମସ୍ତ ବର୍ଗର ଲୋକ ଏଥିରୁ ଉପକୃତ ହୋଇପାରିବେ । ପୁଣି ଏହା ଦ୍ୱାରା ଏଭଳି ଏକ ବାତାବରଣ ସୃଷ୍ଟି ହେବ ଯାହା ଫଳରେ ଦୁଇ ଦେଶର ଯୁବଗୋଷ୍ଠୀ ସେମାନଙ୍କର ସାମର୍ଥ୍ୟ ପ୍ରତିପାଦନ କରିପାରିବେ । ଏହି ପରିପ୍ରେକ୍ଷୀରେ ଭାରତ ଇକ୍ୱେଟୋରିଆଲ୍‌ ଗିନିକୁ ତାର ବିକାଶମୂଳକ ଅଗ୍ରାଧିକାର କ୍ଷେତ୍ରରେ ସବୁ ପ୍ରକାର ସାହାଯ୍ୟ ଓ ସହଯୋଗ ଯୋଗାଇ ଦେବାକୁ ପ୍ରସ୍ତୁତ ଅଛି ।


    ରାଷ୍ଟ୍ରପତି କହିଲେ ଯେ ଇକ୍ୱେଟୋରିଆଲ୍‌ ଗିନି ଏହାର ଅର୍ଥନୀତିକୁ ବ୍ୟାପକ ଓ ସଂପ୍ରସାରଣ କରିବାକୁ ଇଚ୍ଛୁକ । ତୈଳ ଭିତ୍ତିକ ତଥା ବାଷ୍ପଭିତ୍ତିକ ଅର୍ଥନୀତି ପରିବର୍ତ୍ତେ ଏହା ଅନ୍ୟ ଦିଗରେ ବିକାଶ କରିବାକୁ ଆଗ୍ରହୀ । ଏହି ପରିପ୍ରେକ୍ଷୀରେ ଇକ୍ୱେଟୋରିଆଲ୍‌ ଗିନି ଭାରତକୁ ଏକ ନିର୍ଭରଯୋଗ୍ୟ ସହଭାଗୀ ଭାବେ ପାଇପାରିବ । ତେଣୁ ଆମେ କୃଷି ଠାରୁ ଆରମ୍ଭ କରି ଖନନ କାର୍ଯ୍ୟ , ମତ୍ସ୍ୟ ଧରା ଠାରୁ ଆରମ୍ଭ କରି ଜନସ୍ୱାସ୍ଥ୍ୟ , ଖାଦ୍ୟ ପ୍ରକ୍ରିୟାକରଣ ଠାରୁ ନେଇ ଟେଲିକମ୍‌ , ଆଇଟି ପର୍ଯ୍ୟନ୍ତ ଅନେକ କ୍ଷେତ୍ର ପାଇପାରିବା । ଭାରତର ଭୂତତ୍ତ୍ୱବିଦମାନେ ଇକ୍ୱେଟୋରିଆଲ୍‌ ଗିନିରେ ପ୍ରାକୃତିକ ସଂପଦର ଅନୁସନ୍ଧାନ କରିପାରିବେ ଏବଂ ଏ ଦିଗରେ ଆପଣଙ୍କ ଦେଶକୁ ପ୍ରଯୁକ୍ତିଗତ ବିଶେଷ ଜ୍ଞାନ ଯୋଗାଇଦେବେ । ତାହା ସର୍ଭେ ଠାରୁ ଆରମ୍ଭ କରି ପ୍ରାକୃତିକ ସଂପଦର ମ୍ୟାପିଂ ପର୍ଯ୍ୟନ୍ତ ବ୍ୟାପ୍ତ ହେବ । ଭାରତର କୃଷି ପ୍ରଯୁକ୍ତିବିଦମାନେ ଇକ୍ୱେଟୋରିଆଲ୍‌ ଗିନିର କୌଣସି ଫାର୍ମ ହେଉ ଅଥବା ଗୋଟିଏ କ୍ଷେତ୍ର ହେଉ ସେଠାକାର ମୃତ୍ତିକାର ଗୁଣବତ୍ତାକୁ ପରୀକ୍ଷା କରି ତାହା କେଉଁ କୃଷି ପାଇଁ ସର୍ବାଧିକ ଉପଯୁକ୍ତ ତାହା ନିର୍ଦ୍ଦିଷ୍ଟ ଭାବେ ନିର୍ଦ୍ଧାରଣ କରିପାରିବେ । ଏଭଳି ଜ୍ଞାନ ପ୍ରାପ୍ତ ହେବା ଦ୍ୱାରା ଆପଣଙ୍କ ଦେଶର କୃଷକମାନେ ଅଧିକ ଖାଦ୍ୟଶସ୍ୟ ଅମଳ କରିବା ସହ ଦେଶର ଅର୍ଥନୀତିକୁ ସମୃଦ୍ଧ କରିବା ଦିଗରେ ଯୋଗଦାନ କରିପାରିବେ ।


    ରାଷ୍ଟ୍ରପତି କହିଲେ ଯେ ଇକ୍ୱେଟୋରିଆଲ୍‌ ଗିନି- ଭାରତ ସହଭାଗୀତା କେବଳ ଉଭୟ ଦେଶ ପାଇଁ ନୁହେଁ , ସମଗ୍ର ବିଶ୍ୱ ପାଇଁ ଉପକାର ସିଦ୍ଧି ହୋଇପାରିବ । ଉଭୟ ରାଷ୍ଟର ସୁଦୀର୍ଘ ସାମୁଦ୍ରିକ ଐତିହ୍ୟ ରହିଛି ଏବଂ ସେମାନେ ଏହି ଦୃଷ୍ଟିରୁ ସାମୁଦ୍ରିକ ନିରାପତ୍ତା ସଂପର୍କରେ ସଚେତନ । ସାମୁଦ୍ରିକ ବ୍ୟବସ୍ଥା ସମାନତା ଓ ସୁରକ୍ଷିତ ଭିତ୍ତିରେ ପରିଚାଳିତ ହେବା ସକାଶେ ଉଭୟ ରାଷ୍ଟ୍ର ଆଗ୍ରହୀ । ଉଭୟ ଆଟଲାଣ୍ଟିକ ଏବଂ ଭାରତ ମହାସାଗର ଦୁଇ ଭଉଣୀ ସଦୃଶ । ସେମାନଙ୍କ ସାମୁଦ୍ରିକ ଚରିତ୍ର ମଧ୍ୟରେ ଢ଼େର୍‌ ସାଦୃଶ୍ୟ ରହିଛି । ପୁଣି ସେମାନେ ସମାନ ନିରାପତ୍ତା ଚାଲେଞ୍ଜର ସମ୍ମୁଖୀନ ହୁଅନ୍ତି । ଏଥିସହ ମାନବୀୟ ବିପର୍ଯ୍ୟୟର ଭୟ ମଧ୍ୟ ରହିଛି ।


    ମିଳିତ ତଥା ନିରବଚ୍ଛିନ୍ନ ପ୍ରୟାସ ଦ୍ୱାରା ଏହି ଚାଲେଞ୍ଜଗୁଡ଼ିକର ମୁକାବିଲା କରାଯାଇପାରିବ ବୋଲି ଉଲ୍ଲେଖ କରି ରାଷ୍ଟ୍ରପତି କହିଲେ ଯେ ସାମୁଦ୍ରିକ ସୁରକ୍ଷା ସକାଶେ ଆମ ଦୁଇ ରାଷ୍ଟ୍ରଙ୍କ ମଧ୍ୟରେ ସହଭାଗୀତାର ଆବଶ୍ୟକତା ରହିଛି । ଆମେ ଉଭୟେ ଏହି ଦିଗରେ କାର୍ଯ୍ୟ କରିବା ଦରକାର ଯଦ୍ୱାରା ଆମର ସମୁଦ୍ର ଅଧିକ ନିରାପଦ , ସୌହାର୍ଦ୍ଦ୍ୟପୂର୍ଣ୍ଣ , ବନ୍ଧୁତା ତଥା ବାଣିଜ୍ୟ ଓ ବ୍ୟବସାୟ ସକାଶେ ଅନୁକୂଳ ବାତାବରଣ ସୃଷ୍ଟି କରିପାରିବ । ଏ ଦିଗରେ ଭାରତ ଇକ୍ୱେଟୋରିଆଲ୍‌ ଗିନିକୁ ସକଳ ପ୍ରକାର ପ୍ରଯୁକ୍ତିଗତ ସହଯୋଗ ଯୋଗାଇ ଦେବାକୁ ପ୍ରସ୍ତୁତ ଅଛି ବୋଲି ରାଷ୍ଟ୍ରପତି କହିଥିଲେ ।


    ଇକ୍ୱେଟୋରିଆଲ୍‌ ଗିନିକୁ ଅଭିନନ୍ଦନ ଜଣାଇ ରାଷ୍ଟ୍ରପତି କହିଲେ ଯେ ଆଗାମୀ ଦୁଇ ବର୍ଷ ପାଇଁ ଇକ୍ୱେଟୋରିଆଲ୍‌ ଗିନି ମିଳିତ ଜାତିସଂଘ ନିରାପତ୍ତା ପରିଷଦର ଜଣେ ଅଣ ସ୍ଥାୟୀ ସଦସ୍ୟ ଭାବେ ନିର୍ବାଚିତ ହୋଇଚି । ଚଳିତ ବର୍ଷ ଜାନୁଆରୀ ଠାରୁ ଏହା ଆଗାମୀ ଦୁଇ ବର୍ଷ ପର୍ଯ୍ୟନ୍ତ ଏହି ପଦରେ ରହିବ । ଜାତିସଂଘ ବ୍ୟବସ୍ଥାକୁ ଅଧିକ କାର୍ଯ୍ୟକ୍ଷମ , ବାସ୍ତବଧର୍ମୀ ତଥା ସମାନତା ଭିତ୍ତିକ କରିବା ସକାଶେ ଭାରତ ଇକ୍ୱେଟୋରିଆଲ୍‌ ଗିନି ସହ ସବୁ ପ୍ରକାର ସହଯୋଗ ପାଇଁ ପ୍ରସ୍ତୁତ ବୋଲି ରାଷ୍ଟ୍ରପତି ଉଲ୍ଲେଖ କରିଥିଲେ । ଏହା ବ୍ୟତୀତ ଆଫ୍ରିକୀୟ ରାଷ୍ଟ୍ରଙ୍କ ସ୍ୱାର୍ଥ ରକ୍ଷା ଦିଗରେ ମିଳିତ ଜାତିସଂଘ ବ୍ୟବସ୍ଥାରେ ଇକ୍ୱେଟୋରିଆଲ୍‌ ଗିନି ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିପାରିବ ବୋଲି ସେ ସୂଚାଇଥିଲେ ।


    ରାଷ୍ଟ୍ରପତି କହିଲେ ଯେ ଆତଙ୍କବାଦର ପ୍ରଭାବ ଏବେ ସମଗ୍ର ମାନବ ସମାଜ ସକାଶେ ଏକ ଦୁଃଖଦ ବାସ୍ତବତାରେ ପରିଣତ ହୋଇଛି । ଆତଙ୍କବାଦ ସମଗ୍ର ବିଶ୍ୱ ନିମନ୍ତେ ଏକ ଚାଲେଞ୍ଜ୍‌ । ତେଣୁ ଏହାକୁ ଭାଗ ଭାଗ କରି ମୁକାବିଲା କରିହେବ ନାହିଁ । ଏଥିପାଇଁ ସମଗ୍ର ବିଶ୍ୱ ସମୁଦାୟ ସାମୂହିକ ଭାବେ ଅଣ୍ଟା ଭିଡ଼ିବା ଆବଶ୍ୟକ । ଜାତିସଂଘରେ ଆଗତ ଆନ୍ତର୍ଜାତିକ ଆତଙ୍କବାଦ ମୁକାବିଲା ସକାଶେ ବ୍ୟାପକ ଘୋଷଣାନାମାକୁ ଶୀଘ୍ର ପାରିତ ତଥା କାର୍ଯ୍ୟକାରୀ କରିବା ଦିଗରେ ଭାରତର ପ୍ରୟାସକୁ ଇକ୍ୱେଟୋରିଆଲ୍‌ ଗିନି ସହଯୋଗ କରିବା ସକାଶେ ରାଷ୍ଟ୍ରପତି ଆହ୍ୱାନ ଜଣାଇଥିଲେ ।


    ପରେ , ରାଷ୍ଟ୍ରପତି ମାଲାବୋଠାରେ ଭାରତୀୟ ସମୁଦାୟଙ୍କ ଦ୍ୱାରା ଆୟୋଜିତ ଏକ କାର୍ଯ୍ୟକ୍ରମରେ ଯୋଗଦେବା ସହ ସେଠାରେ ବସବାସ କରୁଥିବା ଭାରତୀୟ ବଂଶୋଦ୍ଭବଙ୍କୁ ଭେଟିଥିଲେ । ଇକ୍ୱେଟୋରିଆଲ୍‌ ଗିନିରେ ଅବସ୍ଥାପିତ ଭାରତୀୟ ରାଷ୍ଟ୍ରଦୂତ ଶ୍ରୀ ସୁଶୀଲ କୁମାର ସିଂହାଲଙ୍କ ଦ୍ୱାରା ରାଷ୍ଟ୍ରପତିଙ୍କ ସମ୍ମାନାର୍ଥେ ଏକ ଭୋଜିସଭାର ଆୟୋଜନ କରାଯାଇଥିଲା ।


    ଏହି ଅବସରରେ ଉପସ୍ଥିତ ଭାରତୀୟ ବଂଶୋଦ୍ଭବମାନଙ୍କୁ ସମ୍ବୋଧିତ କରି ରାଷ୍ଟ୍ରପତି କହିଲେ ଯେ ଭାରତ ଏବଂ ଇକ୍ୱେଟୋରିଆଲ୍‌ ଗିନି ମଧ୍ୟରେ ଦୀର୍ଘ ଦିନରୁ ଘନିଷ୍ଠ ସଂପର୍କ ରହିଆସିଛି ଏବଂ ସେମାନେ ଏହି ସଂପର୍କକୁ ନିବିଡ଼ କରିବାରେ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିଆସିଛନ୍ତି । ଭାରତ ସରକାର ଏବେ ସେଠାରେ ଜଣେ ରାଷ୍ଟ୍ରଦୂତଙ୍କୁ ଅବସ୍ଥାପିତ କରିଛନ୍ତି ସତ କିନ୍ତୁ ପ୍ରତ୍ୟେକ ଭାରତୀୟ ଜଣେ ଜଣେ ସାଂସ୍କୃତିକ ରାଷ୍ଟ୍ରଦୂତ ବୋଲି ସେ କହିଥିଲେ । ଦୁଇ ଦେଶ ଭିତରେ ବ୍ୟବସାୟିକ ଠାରୁ ଆରମ୍ଭ କରି ସାଂସ୍କୃତିକ ସଂପର୍କକୁ ଅଧିକ ସୁଦୃଢ଼ କରିବା ସକାଶେ ରାଷ୍ଟ୍ରପତି ସମସ୍ତଙ୍କୁ ଆହ୍ୱାନ ଜଣାଇଥିଲେ ।


    ************

    
    
    (Release ID: 1528531) Visitor Counter : 1