      ମାନବ ସମ୍ବଳ ବିକାଶ ମନ୍ତ୍ରଣାଳୟ

      ବିଦ୍ୟାର୍ଥୀଙ୍କ ଗଣିତ ଭୟ ଦୂର କରିବା ପାଇଁ ମାନବ ସମ୍ବଳ ବିକାଶ ମନ୍ତ୍ରଣାଳୟ ଦ୍ୱାରା କମିଟି ଗଠନ କରାଯାଇଛି : ଶ୍ରୀ ପ୍ରକାଶ ଜାଭଡେକର
      • ଏନସିଇଆରଟି ପାଠ୍ୟକ୍ରମକୁ ହ୍ରାସ କରିବା ପାଇଁ ଏପର୍ଯ୍ୟନ୍ତ 15,000 ପ୍ରସ୍ତାବ ମିଳିଛି

      Posted On: 11 APR 2018 6:08PM by PIB Bhubaneshwar

    ଗଣିତ ବିଷୟକୁ ସହଜ କରିବା ପାଇଁ ବିଭିନ୍ନ ପ୍ରସ୍ତାବ ଦେବା ଲାଗି ମାନବ ସମ୍ବଳ ବିକାଶ ମନ୍ତ୍ରଣାଳୟ ଆଜି ଗୁଜୁରାଟର ଶିକ୍ଷାମନ୍ତ୍ରୀ ଶ୍ରୀ ଭୁପେନ୍ଦର ସିଂହ ଚୁଦାସାମାଙ୍କ ଅଧ୍ୟକ୍ଷତାରେ ଏକ କମିଟି ଗଠନ କରିଛନ୍ତି । ଆଜି ନୂଆଦିଲ୍ଲୀର ଜାତୀୟ ଶିକ୍ଷା ଗବେଷଣା ଏବଂ ପ୍ରଶିକ୍ଷଣ ପ୍ରତିଷ୍ଠାନ ( NCERT )ରେ ବାର୍ଷିକ ବୈଠକ ଅନୁଷ୍ଠିତ ହେବା ପରେ ଏନେଇ ମାନବ ସମ୍ବଳ ବିକାଶ ମନ୍ତ୍ରୀ ଶ୍ରୀ ପ୍ରକାଶ ଜାଭଡେକର ଘୋଷଣା କରିଛନ୍ତି । ଗଣମାଧ୍ୟମର ପ୍ରତିନିଧିମାନଙ୍କୁ ଏ ସଂକ୍ରାନ୍ତରେ ସୂଚନା ପ୍ରଦାନ କରି ଶ୍ରୀ ଜାଭଡେକର କହିଲେ ଯେ ଏହି ନିଷ୍ପତ୍ତି ଜାତୀୟ ଆକଳନ ସର୍ଭେକ୍ଷଣ ଆଧାରରେ ବିଦ୍ୟାର୍ଥୀମାନଙ୍କ ମଧ୍ୟରେ ଗଣିତ ଭୟ ଦୂର କରିବା ପାଇଁ ଗ୍ରହଣ କରାଯାଇଛି । ସେ ପୁନଶ୍ଚ କହିଲେ ଯେ ପ୍ରଖ୍ୟାତ ଶିକ୍ଷାବିତ ଏବଂ ବରିଷ୍ଠ ପଦାଧିକାରୀମାନେ ଏହି କମିଟିର ସଦସ୍ୟ ହେବେ ।


    ଶ୍ରୀ ଜାଭଡେକର ସୂଚନା ପ୍ରଦାନ କରିଥିଲେ ଯେ ଆଉ ଏକ ଗୁରୁତ୍ୱପୂର୍ଣ୍ଣ ନିଷ୍ପତ୍ତି କ୍ରମେ ତେଲଙ୍ଗାନାର ଉପମୂଖ୍ୟମନ୍ତ୍ରୀ ଶ୍ରୀ କାଡିୟାମ ଶ୍ରୀହରିଙ୍କ ଅଧ୍ୟକ୍ଷତାରେ ଅନ୍ୟ ଏକ କମିଟି ଗଠନ କରାଯିବ ଏବଂ ଏହି କମିଟି ଶିକ୍ଷକମାନଙ୍କ ଚାକିରି ସମୟରେ ପ୍ରଶିକ୍ଷଣକୁ ସଶକ୍ତ କରିବା ନେଇ ପ୍ରସ୍ତାବ ଦେବ । ପ୍ରଖ୍ୟାତ ଶିକ୍ଷାବିତ ଓ ବରିଷ୍ଠ ପଦାଧିକାରୀମାନେ ଏହି କମିଟିର ମଧ୍ୟ ଅଂଶବିଶେଷ ହେବେ । ଉଭୟ କମିଟି ତିନି ମାସ ମଧ୍ୟରେ ସେମାନଙ୍କ ରିପୋର୍ଟ ପ୍ରଦାନ କରିବେ । 6ଟି ରାଜ୍ୟର ଶିକ୍ଷାମନ୍ତ୍ରୀ ଏବଂ ଶିକ୍ଷା ସଚିବ ମଧ୍ୟ ଏନସିଇଆରଟିର ଏହି ବାର୍ଷିକ ବୈଠକରେ ଯୋଗଦେଇଥିଲେ ।


    ମାନବ ସମ୍ବଳ ବିକାଶ ମନ୍ତ୍ରୀ ଆନନ୍ଦ ପ୍ରକାଶ କରିଥିଲେ ଯେ ଏନସିଇଆରଟି ପାଠ୍ୟକ୍ରମ କମ କରିବା ନେଇ ସରକାରଙ୍କ ଘୋଷଣାକୁ ଭଲ ଗ୍ରହଣୀୟତା ମିଳିଛି । ଏପର୍ଯ୍ୟନ୍ତ ଏ ବାବଦରେ 15 , 000 ପ୍ରସ୍ତାବ ମିଳିଛି ଏବଂ ସରକାର ଚଳିତ ମାସ ଶେଷ ସୁଦ୍ଧା 1ଲକ୍ଷ ପ୍ରସ୍ତାବ ପାଇବା ନେଇ ଆଶା କରୁଛନ୍ତି ।


    ଶ୍ରୀ ଜାଭଡେକର ପୁନଶ୍ଚ କହିଲେ ଯେ ସର୍ବଶିକ୍ଷା ଅଭିଯାନ ( SSA ) , ରାଷ୍ଟ୍ରୀୟ ମାଧ୍ୟମିକ ଶିକ୍ଷା ଅଭିଯାନ ( RMSA ) ଏବଂ ଶିକ୍ଷକ ଶିକ୍ଷା ( TE )କୁ ମିଳିତ କରି ଏକ ସମନ୍ୱିତି ବିଦ୍ୟାଳୟ ଶିକ୍ଷା ଯୋଜନା ପ୍ରସ୍ତୁତ କରିବା ନେଇ କେନ୍ଦ୍ର ସରକାରଙ୍କ ନିଷ୍ପତ୍ତିକୁ ସବୁ ଶିକ୍ଷାମନ୍ତ୍ରୀମାନେ ସ୍ୱାଗତ କରିଛନ୍ତି । ସେ କହିଲେ ଯେ ପୂର୍ବରୁ କସ୍ତୁରବା ଗାନ୍ଧୀ ବିକାଶ ( KGBV ) ଯୋଜନା ଅଧୀନରେ ହଷ୍ଟେଲ ସୁବିଧା କେବଳ ଷଷ୍ଠରୁ ଅଷ୍ଟମ ଶ୍ରେଣୀ ପର୍ଯ୍ୟନ୍ତ ଲାଗୁଥିବା ବେଳେ ଏହାକୁ ବୃଦ୍ଧି କରାଯାଇ ଦ୍ୱାଦଶ ଶ୍ରେଣୀ ପର୍ଯ୍ୟନ୍ତ ପରିବର୍ଦ୍ଧିତ କରାଯିବ । ଶ୍ରୀ ଜାଭଡେକର କହିଥିଲେ ଯେ ଚଳିତବର୍ଷ ଶିକ୍ଷା ପାଇଁ ଧାର୍ଯ୍ୟ ବଜେଟରେ ଶତକଡା 20 ପ୍ରତିଶତ ବୃଦ୍ଧି କରାଯାଇଛି ଏବଂ ପ୍ରତିବର୍ଷ ଏଥିରେ ଶତକଡା 20 ପ୍ରତିଶତ ବୃଦ୍ଧି ପାଇଁ ସରକାର ସଂକଳ୍ପବଦ୍ଧ । ସେ କହିଲେ ଯେ ସବୁ ରାଜ୍ୟର ଶିକ୍ଷାମନ୍ତ୍ରୀ ଅପରେସନ ଡିଜିଟାଲ ବୋର୍ଡ ଏବଂ ସମନ୍ୱିତ ବିଇଡି କୋର୍ସ ଆଦି ନୂତନ ପଦକ୍ଷେପକୁ ମଧ୍ୟ ସ୍ୱାଗତ କରିଛନ୍ତି । ସେ କହିଲେ ଯେ ସରକାର ପ୍ରତିବର୍ଷ ପ୍ରତ୍ୟେକ ବିଦ୍ୟାଳୟକୁ 5000ରୁ 10 , 000 ଟଙ୍କାର କ୍ରୀଡ଼ା ଉପକରଣ ପ୍ରଦାନ କରିବେ । ପାଠାଗାରର ଉନ୍ନତିକରଣ ପାଇଁ ପ୍ରତ୍ୟେକ ବିଦ୍ୟାଳୟକୁ 5000 ଟଙ୍କାରୁ 20 , 000 ଟଙ୍କା ପ୍ରଦାନ କରାଯିବ । ବିଦ୍ୟାଳୟର କମ୍ପୋଜିଟ ଅନୁଦାନକୁ ପୂର୍ବର 14 , 000କୁ 50 , 000କୁ ଏବଂ 25 , 000ରୁ 1 , 00 , 000 କୁ ବୃଦ୍ଧି କରାଯାଇଛି । ସ୍ୱତନ୍ତ୍ର ଆବଶ୍ୟକତା ବିଶିଷ୍ଟ ଛାତ୍ରୀଙ୍କୁ ମାସିକ 200ଟଙ୍କାର ଷ୍ଟାଇପେଣ୍ଡ ପ୍ରଦାନ କରାଯିବ ।


    ***********


    

    
    (Release ID: 1528866) Visitor Counter : 1