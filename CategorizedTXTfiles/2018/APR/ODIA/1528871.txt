      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପ୍ରତିରକ୍ଷା ପ୍ରଦର୍ଶନୀ - 2018ରେ ପ୍ରଧାନମନ୍ତ୍ରୀଙ୍କ ଅଭିଭାଷଣ
      Posted On: 12 APR 2018 6:22PM by PIB Bhubaneshwar


    ତାମିଲନାଡ଼ୁର ରାଜ୍ୟପାଳ ,


    ଲୋକସଭା ଉପବାଚସ୍ପତି ,


    ତାମିଲନାଡ଼ୁ ମୁଖ୍ୟମନ୍ତ୍ରୀ ,


    ତାମିଲନାଡ଼ୁ ଉପମୁଖ୍ୟମନ୍ତ୍ରୀ ,


    ମନ୍ତ୍ରୀମଣ୍ଡଳରେ ମୋର ସହଯୋଗୀ ,


    ସମ୍ମାନିତ ପରିଦର୍ଶକଗଣ


    ବନ୍ଧୁଗଣ ,


    କାଲଇ ୱଣକମ୍


    ନମସ୍କାରମ୍


    ଆପଣମାନଙ୍କୁ ସମସ୍ତଙ୍କୁ ଶୁଭ ସକାଳ


    ଏହା ପ୍ରତିରକ୍ଷା ପ୍ରଦର୍ଶନୀ ବା ଡିଫେ-ଏକ୍ସପୋର ଦଶମ ସଂସ୍କରଣ ।


    ଆପଣମାନଙ୍କ ମଧ୍ୟରୁ ଅନେକ ପୂର୍ବରୁ ଏହି ଏକ୍ସପୋ ’ ରେ ଯୋଗ ଦେଇସାରିଥିବେ । କେତେଜଣ ବୋଧହୁଏ ଆରମ୍ଭ ହେବା ଦିନଠାରୁ ଏଥିରେ ଯୋଗ ଦେଉଥିବେ ।


    କିନ୍ତୁ ମୁଁ ପ୍ରଥମ ଥର ପାଇଁ ପ୍ରତିରକ୍ଷା ପ୍ରଦର୍ଶନୀରେ ଯୋଗ ଦେଉଛି । ତାମିଲନାଡ଼ୁ ଭଳି ମହାନ ରାଜ୍ୟର ଐତିହାସିକ ସ୍ଥାନ କାଞ୍ଚିପୁରମରେ ଏକତ୍ରିତ ହୋଇଥିବା ଉତ୍ସାହୀ ଜନତା ଓ ଆୟୋଜନକୁ ଦେଖି ମୁଁ ଆନନ୍ଦିତ ଏବଂ ଉତ୍ସାହିତ ।


    ବାଣିଜ୍ୟ ଏବଂ ଶିକ୍ଷା ମାଧ୍ୟମରେ ସଭ୍ୟତାକୁ ଯୋଡ଼ିଥିବା ମହାନ ଚୋଳମାନଙ୍କ ଭୂମିକୁ ଆସି ମୁଁ ଅତ୍ୟନ୍ତ ଆନନ୍ଦିତ ।


    ଏହା ସେହି ମାଟି ଯେଉଁଠି ଭାରତ ହଜାର ହଜାର ବର୍ଷ ପୂର୍ବେ ପୂର୍ବ ଆଡ଼କୁ ଦେଖିଥିଲା ଏବଂ ପୂର୍ବର ବିକାଶ ଦିଗରେ କାର୍ଯ୍ୟ କରିଥିଲା ।


    ବନ୍ଧୁଗଣ ,


    5ଶହରୁ ଉର୍ଦ୍ଧ୍ଵ ଭାରତୀୟ କମ୍ପାନୀ ସହିତ 150ରୁ ଉର୍ଦ୍ଧ୍ଵ ବିଦେଶୀ କମ୍ପାନୀ ଏଠାରେ ଯୋଗ ଦେବା ଆନନ୍ଦର ବିଷୟ ।


    40ରୁ ଉର୍ଦ୍ଧ୍ଵ ଦେଶ ସେମାନଙ୍କ ସରକାରୀ ପ୍ରତିନିଧି ଦଳଙ୍କୁ ପଠାଇଛନ୍ତି । ଏହା ଏପରି ଏକ ଅବସର ଯାହା ପୂର୍ବରୁ କେବେ ଦେଖାଯାଇନଥିଲା , ଏଠାରେ କେବଳ ଭାରତର ପ୍ରତିରକ୍ଷା ଆବଶ୍ୟକତା ପ୍ରଦର୍ଶନ କରାଯାଇନାହିଁ , ବରଂ ଏପରି ଏକ ଢଙ୍ଗରେ ସାରା ବିଶ୍ୱକୁ ଭାରତର ନିଜସ୍ୱ ପ୍ରତିରକ୍ଷା ଉତ୍ପାଦନ କ୍ଷମତା ପ୍ରଦର୍ଶନ କରାଯାଇଛି ।


    ସାରା ବିଶ୍ୱର ସଶସ୍ତ୍ର ବାହିନୀ ଯୋଗାଣ ଶୃଙ୍ଖଳାର ଗୁରୁତ୍ୱକୁ ବୁଝିଥାଏ । କିନ୍ତୁ କେବଳ ଯୁଦ୍ଧଭୂମିରେ ନୁହେଁ , ବରଂ ପ୍ରତିରକ୍ଷା ଉତ୍ପାଦନ ଉଦ୍ୟୋଗର କାରଖାନାରେ ରଣନୈତିକ ନିଷ୍ପତ୍ତି ନିଆଯାଇଥାଏ ।


    ଆଜି , ଆମେ ଆନ୍ତଃସଂଯୁକ୍ତ ବିଶ୍ୱରେ ରହୁଛୁ । କୌଣସି ଉତ୍ପାଦନ ଉଦ୍ୟୋଗ ପାଇଁ ଯୋଗାଣ ଶୃଙ୍ଖଳାର ଦକ୍ଷତା ଗୁରୁତ୍ୱପୂର୍ଣ୍ଣ । ତେଣୁ , ଭାରତରେ ନିର୍ମାଣ , ଭାରତ ପାଇଁ ନିର୍ମାଣ ଏବଂ ଭାରତରୁ ବିଶ୍ୱକୁ ଯୋଗାଣର ରଣନୈତିକ ଅନିବାର୍ଯ୍ୟତା ପୂର୍ବାପେକ୍ଷା ଅଧିକ ସୁଦୃଢ଼ ହୋଇଛି ।


    ବନ୍ଧୁଗଣ ,


    ଭାରତର ହଜାର ହଜାର ବର୍ଷର ଇତିହାସ ସାକ୍ଷୀ ରହିଛି ଯେ ଆମେ ଅନ୍ୟ କାହାର କ୍ଷେତ୍ର ପ୍ରତି କେବେ ଲୋଭ କରିନାହୁଁ ।


    ଯୁଦ୍ଧରେ ଦେଶ ଉପରେ ବିଜୟ ହାସଲ କରିବା ଅପେକ୍ଷା , ଭାରତ ହୃଦୟ ଜିଣିବା ପାଇଁ ପ୍ରୟାସ କରିଥାଏ । ବୈଦିକ କାଳରୁ ଏହି ମାଟିରୁ ଶାନ୍ତି ଏବଂ ବିଶ୍ୱ ଭ୍ରାତୃତ୍ୱର ବାର୍ତ୍ତା ପ୍ରସାରିତ ହୋଇଛି ।


    ଏହା ସେହି ମାଟି ଯେଉଁଠୁ ବୌଦ୍ଧଧର୍ମର ଆଲୋକ ସାରା ବିଶ୍ୱରେ ପ୍ରସାରିତ ହୋଇଛି । ଏପରିକି , ଅଶୋକଙ୍କ ସମୟ କିମ୍ବା ତା ’ ପୂର୍ବରୁ ମାନବତାର ଶ୍ରେଷ୍ଠ ଆଦର୍ଶର ସୁରକ୍ଷା ପାଇଁ ବଳର ଉପଯୋଗ କରିବାରେ ଭାରତ ବିଶ୍ୱାସ କରିଆସିଛି ।


    ଆଧୁନିକ ସମୟରେ ଏକ ଲକ୍ଷ ତିରିଶ ହଜାର ଭାରତୀୟ ସୈନ୍ୟ ବିଗତ ଶତାବ୍ଦୀର ବିଶ୍ୱ ଯୁଦ୍ଧରେ ସେମାନଙ୍କ ପ୍ରାଣବଳୀ ଦେଇଛନ୍ତି । କ୍ଷେତ୍ର ଉପରେ ଭାରତର କୌଣସି ଦାବି ନଥାଏ । କିନ୍ତୁ ଭାରତୀୟ ସେନା ଶାନ୍ତି ପ୍ରତିଷ୍ଠା ଓ ମାନବୀୟ ମୂଲ୍ୟବୋଧ ବଜାୟ ରଖିବା ଲାଗି ଯୁଦ୍ଧ କରିଥା ’ ନ୍ତି ଏବଂ ଆତ୍ମବଳିର ଜ୍ଜ୍ଵଳନ୍ତ ପରାକାଷ୍ଠା ପ୍ରଦର୍ଶନ କରିଛନ୍ତି ।


    ସ୍ୱାଧୀନ ଭାରତ ମଧ୍ୟ ଅନ୍ୟତମ ସର୍ବାଧିକ ସଂଖ୍ୟକ ମିଳିତ ଜାତିସଂଘ ଶାନ୍ତି ସେନାନୀଙ୍କୁ ବିଶ୍ୱର ବିଭିନ୍ନ ସ୍ଥାନକୁ ପଠାଇଛି ।


    ଅନୁରୂପ ଭାବେ , ନିଜ ନାଗରିକମାନଙ୍କୁ ସୁରକ୍ଷା ଦେବା ଦେଶର ଗୁରୁତ୍ୱପୂର୍ଣ୍ଣ ଉତ୍ତରଦାୟିତ୍ୱ । ମହାନ ଭାରତୀୟ ବିଚାରକ ଏବଂ ରଣନୀତିକାର - କୌଟିଲ୍ୟ ଦୁଇ ହଜାର ବର୍ଷ ପୂର୍ବେ ଅର୍ଥଶାସ୍ତ୍ର ରଚନା କରିଥିଲେ । ସେ କହିଥିଲେ ରାଜା ବା ଶାସକ ନିଜ ପ୍ରଜାଙ୍କ ସୁରକ୍ଷା କରିବା ଉଚିତ । ଏବଂ , ସେ ମଧ୍ୟ କହିଥିଲେ ଯେ ଯୁଦ୍ଧ ଅପେକ୍ଷା ଶାନ୍ତି ଶ୍ରେୟସ୍କର । ଭାରତର ପ୍ରତିରକ୍ଷା ପ୍ରସ୍ତୁତି ଏସବୁ ବିଚାର ଦ୍ୱାରା ଅନୁପ୍ରାଣିତ । ଆମ ନାଗରିକ ଏବଂ ଆମ କ୍ଷେତ୍ରର ସୁରକ୍ଷା ପାଇଁ ଆମର ପ୍ରତିବଦ୍ଧତା ଯେତିକି ସୁଦୃଢ଼ ଶାନ୍ତି ପାଇଁ ଆମର ପ୍ରତିବଦ୍ଧତା ମଧ୍ୟ ସେତିକି ସୁଦୃଢ଼ । ଏବଂ ସେଥିପାଇଁ , ଆମର ସଶସ୍ତ୍ରବାହିନୀକୁ ସଶକ୍ତ କରିବା ଲାଗି ଆବଶ୍ୟକ ସମସ୍ତ ପଦକ୍ଷେପ ନେବା ପାଇଁ ଆମେ ପ୍ରସ୍ତୁତ । ଏଥିରେ ରଣନୈତିକ ଦୃଷ୍ଟିରୁ ସ୍ୱାଧୀନ ପ୍ରତିରକ୍ଷା ଶିଳ୍ପ କମ୍ପ୍ଲେକ୍ସ ମଧ୍ୟ ରହିଛି ।


    ବନ୍ଧୁଗଣ ,


    ଏକ ପ୍ରତିରକ୍ଷା ଶିଳ୍ପ କମ୍ପ୍ଲେକ୍ସ ନିର୍ମାଣ କରିବା ସହଜ ନୁହେଁ ଏହା ଆମେ ଜାଣିଛୁ । ଆମେ ଜାଣିଛୁ ଯେ ଅନେକ କିଛି ଆମକୁ କରିବାର ଅଛି , ଏବଂ ଗୋଲକଧନ୍ଦାର ଅନେକ ଖଣ୍ଡକୁ ଏକାଠି ମିଳିତ କରିବାର ଅଛି । ଆମେ ଏ ବିଷୟରେ ମଧ୍ୟ ସଚେତନ ଯେ ସରକାରଙ୍କ ସମ୍ପୃକ୍ତି ଦୃଷ୍ଟିରୁ ପ୍ରତିରକ୍ଷା ଉତ୍ପାଦନ କ୍ଷେତ୍ର ଅଭିନବ । ଉତ୍ପାଦନକାରୀଙ୍କୁ ଲାଇସେନ୍ସ ଦେବା ଲାଗି ସରକାରଙ୍କ ଆବଶ୍ୟକତା ରହିଛି । ସରକାର ଏକମାତ୍ର କ୍ରେତା ହୋଇଥିବାରୁ , ଅର୍ଡର ଦେବା ଲାଗି ସରକାରଙ୍କର ଆବଶ୍ୟକତା ରହିଛି ।


    ଏବଂ ଏପରିକି ଏକ ରପ୍ତାନି ସକାଶେ ସରକାରଙ୍କ ଅନୁମତିର ଆବଶ୍ୟକତା ରହିଛି ।


    ତେଣୁ , ଗତ କିଛି ବର୍ଷ ମଧ୍ୟରେ ଆମେ ଏକ ବିନମ୍ର ଶୁଭାରମ୍ଭ କରିଛୁ ।


    ପ୍ରତିରକ୍ଷା ଉତ୍ପାଦନ ଲାଇସେନ୍ସ , ପ୍ରତିରକ୍ଷା ଅଫସେଟ , ପ୍ରତିରକ୍ଷା ରପ୍ତାନୀକୁ ମଞ୍ଜୁରି , ପ୍ରତିରକ୍ଷା ଉତ୍ପାଦନରେ ପ୍ରତ୍ୟକ୍ଷ ବିଦେଶୀ ପୁଞ୍ଜନିବେଶ ଏବଂ ପ୍ରତିରକ୍ଷା କ୍ରୟରେ ସଂସ୍କାର ଉପରେ ଆମେ ଅନେକ ପଦକ୍ଷେପ ନେଇଛୁ ।


    ଏ ସମସ୍ତ କ୍ଷେତ୍ରରେ , ଆମର ନିୟନ୍ତ୍ରଣ , ପ୍ରକ୍ରିୟା ଏବଂ ପଦ୍ଧତିକୁ ଅଧିକ ଶିଳ୍ପ ଅନୁକୂଳ , ଅଧିକ ପାରଦର୍ଶୀ ଏବଂ ଅଧିକ ଆକଳନଯୋଗ୍ୟ ଏବଂ ଅଧିକ ଫଳାଫଳ ଆଧାରିତ କରିଦିଆଯାଇଛି । ଲାଇସେନ୍ସ ଜାରି କରିବା ଉଦ୍ଦେଶ୍ୟରେ ପ୍ରତିରକ୍ଷା ଉତ୍ପାଦର ତାଲିକା ସଂଶୋଧନ କରାଯାଇଛି । ଶିଳ୍ପ ପାଇଁ ପ୍ରବେଶ ବାଧା ହ୍ରାସ କରିବା ଲାଗି ଅଧିକାଂଶ ଉପାଦାନ , ସରଞ୍ଜାମ , ସବ-ସିଷ୍ଟମ , ଟେଷ୍ଟିଂ ସରଞ୍ଜାମ ଏବଂ ଉତ୍ପାଦନ ସରଞ୍ଜାମକୁ ତାଲିକାରୁ ବାଦ ଦିଆଯାଇଛି , ବିଶେଷ କରି କ୍ଷୁଦ୍ର ଏବଂ ମଧ୍ୟମ ଉଦ୍ୟୋଗଗୁଡ଼ିକ ପାଇଁ ।


    ଶିଳ୍ପ ଲାଇସେନ୍ସର ପ୍ରାରମ୍ଭିକ ଅବଧି 3 ବର୍ଷରୁ 15 ବର୍ଷକୁ ବୃଦ୍ଧି କରାଯାଇଛି , ଏଥିରେ ଆହୁରି ତିନି ବର୍ଷ ସମ୍ପ୍ରସାରଣ କରାଯିବାର ବ୍ୟବସ୍ଥା ରହିଛି ।


    ଇଣ୍ଡିଆନ ଅଫସେଟ ସହଯୋଗୀଙ୍କ ପାଇଁ ଅଫସେଟ ଉପାଦାନ , ଏପରିକି ପୂର୍ବରୁ ସ୍ୱାକ୍ଷରିତ ହୋଇଥିବା ଚୁକ୍ତିରେ ପରିବର୍ତ୍ତନକୁ ଅନୁମତି ଦେଇ ଅଫସେଟ ଗାଇଡଲାଇନ ବା ମାର୍ଗଦର୍ଶିକାକୁ କୋହଳ/ନମନୀୟ କରାଯାଇଛି ।


    ଚୁକ୍ତି ସ୍ୱାକ୍ଷର କରିବା ସମୟରେ ବୈଦେଶିକ ମୂଳ ସରଞ୍ଜାମ ନିର୍ମାତାମାନଙ୍କୁ ସେମାନଙ୍କ ଭାରତୀୟ ଅଫସେଟ ସହଯୋଗୀ ଏବଂ ଉତ୍ପାଦର ବିବରଣୀ ଉଲ୍ଲେଖ କରିବାର ଆବଶ୍ୟକତା ପଡ଼ିବ ନାହିଁ । ଅଫସେଟକୁ ନିର୍ବହନ କରିବା ଉଦ୍ଦେଶ୍ୟରେ ଆମେ ସେବାଗୁଡ଼ିକୁ ସଂଚାଳନ କରିଛୁ ।


    ରପ୍ତାନୀ ଅଧିକାର ଜାରି କରିବା ଲାଗି ମାନକ ପରିଚାଳନା ପ୍ରକ୍ରିୟାକୁ ସହଜ କରାଯାଇଛି ଏବଂ ଏହାକୁ ସର୍ବସାଧାରଣରେ ଉନ୍ମୋଚନ କରାଯାଇଛି ।


    ପାର୍ଟସ ଏବଂ ଉପାଦାନ ଏବଂ ଅନ୍ୟ ଅଣ-ସମ୍ବେଦନଶୀଳ ପ୍ରତିରକ୍ଷା ଷ୍ଟୋର , ସବ-ଆସେମ୍ବ୍ଲି ଏବଂ ସବ-ସିଷ୍ଟମଗୁଡ଼ିକ ରପ୍ତାନି ପାଇଁ ସରକାରୀ ସ୍ୱାକ୍ଷରିତ ଓ ବ୍ୟବହାରକାରୀ ପ୍ରମାଣପତ୍ରର ଆବଶ୍ୟକତାକୁ ଉଚ୍ଛେଦ କରିଦିଆଯାଇଛି ।


    ପ୍ରତିରକ୍ଷା କ୍ଷେତ୍ର ମେ 2001 ପର୍ଯ୍ୟନ୍ତ ଘରୋଇ କ୍ଷେତ୍ର ପାଇଁ ବନ୍ଦ ରହିଥିଲା , ପ୍ରଥମ ଥର ପାଇଁ ଅଟଳ ବିହାରୀ ବାଜପେୟୀଙ୍କ ସରକାର ଅମଳରେ ଏହାକୁ ଉନ୍ମୁକ୍ତ କରାଯାଇଥିଲା ।


    ଆମେ ଆଉ ପାଦେ ଆଗେଇଯାଇଥିଲୁ ଏବଂ ସ୍ୱୟଂକ୍ରିୟ ମାର୍ଗରେ ପ୍ରତ୍ୟକ୍ଷ ବିଦେଶୀ ପୁଞ୍ଜିନିବେଶ ସୀମାକୁ 26 ପ୍ରତିଶତରୁ ସଂଶୋଧନ କରି 49 ପ୍ରତିଶତ କରିଦେଲୁ , କେତେକ ମାମଲାରେ ଏହାକୁ 100 ପ୍ରତିଶତକୁ ବୃଦ୍ଧି କଲୁ ।


    ପ୍ରତିରକ୍ଷା କ୍ରୟ ପ୍ରକ୍ରିୟା ମଧ୍ୟ ସଂଶୋଧନ ହେଲା । ଘରୋଇ ପ୍ରତିରକ୍ଷା ଉଦ୍ୟୋଗର ଅଭିବୃଦ୍ଧିକୁ ତ୍ୱରାନ୍ୱିତ କରିବା ପାଇଁ କେତେକ ବ୍ୟବସ୍ଥା କରାଗଲା ।


    ପୂର୍ବରୁ ଗୋଳାବାରୁଦା କାରଖାନା ଦ୍ୱାରା ସ୍ୱତନ୍ତ୍ର ଭାବେ ନିର୍ମାଣ କରାଯାଉଥିବା କେତେକ ଉତ୍ପାଦକୁ ଆମେ ଡି-ନୋଟିଫାଏଡ କରିଦେଲୁ , ଯାହାଦ୍ୱାରା ଘରୋଇ କ୍ଷେତ୍ର ବିଶେଷ କରି କ୍ଷୁଦ୍ର ଏବଂ ମଧ୍ୟମ ଉଦ୍ୟୋଗ ଏ କ୍ଷେତ୍ରରେ ପ୍ରବେଶ କରିପାରିବେ ।


    ସୂକ୍ଷ୍ମ ଏବଂ କ୍ଷୁଦ୍ର ଉଦ୍ୟୋଗର ବିକାଶକୁ ପ୍ରୋତ୍ସାହିତ କରିବା ଲାଗି ପ୍ରତିରକ୍ଷା କ୍ଷେତ୍ରରେ ସୂକ୍ଷ୍ମ ଏବଂ କ୍ଷୁଦ୍ର ଉଦ୍ୟୋଗ ପାଇଁ ସାଧାରଣ କ୍ରୟ ନୀତି- ଯାହା 2012ରେ ବିଜ୍ଞାପିତ ହୋଇଥିଲା- 2015 ଏପ୍ରିଲରୁ ବାଧ୍ୟତାମୂଳକ କରିଦିଆଗଲା ।


    ଏବଂ ଆମେ କେତେକ ପ୍ରାରମ୍ଭିକ ଉତ୍ସାହଜନକ ଫଳାଫଳ ପାଇଲୁ । ମେ 2014ରେ ମୋଟ ଜାରି ହୋଇଥିବା ପ୍ରତିରକ୍ଷା ଲାଇସେନ୍ସ 2015 ଥିଲା । 4-ବର୍ଷରୁ କମ ସମୟରେ ଆମେ ଅଧିକ ପାରଦର୍ଶୀ ଏବଂ ଆକଳନଯୋଗ୍ୟ ପ୍ରକ୍ରିୟାରେ 144 ଲାଇସେନ୍ସ ଜାରି କରିଛୁ ।


    ମେ 2014ସୁଦ୍ଧା ମୋଟ ପ୍ରତିରକ୍ଷା ରପ୍ତାନି ଅନୁମତି ସଂଖ୍ୟା 118 ଥିଲା , ଯାହାର ମୋଟ ମୂଲ୍ୟ 577 ନିୟୁତ ଥିଲା । 4 ବର୍ଷରୁ କମ୍ ସମୟରେ ଆମେ 794ରୁ ଅଧିକ ରପ୍ତାନି ଅନୁମତି ଦେଇଛୁ ଯାହାର ମୋଟ ମୂଲ୍ୟ 1.3 ବିଲିୟନ ଡଲାର । 2007 ରୁ 2013 ମଧ୍ୟରେ ଲକ୍ଷ୍ୟ ରଖାଯାଇଥିବା ଅଫସେଟ ବାଧ୍ୟବାଧକତା 1.24 ବିଲିୟନ ଡଲାର ଥିବା ବେଳେ ଏଥିମଧ୍ୟରୁ ମାତ୍ର 0.79ବିଲିୟନ ଡଲାର ମୂଲ୍ୟର ଅଫସେଟ ବାସ୍ତବରେ ଜାରି କରାଯାଇଥିଲା । ଏଥିରେ ହାଲର ହାର ପାଖାପାଖି 63 ପ୍ରତିଶତ ଥିଲା ।


    2014ରୁ 2017 ମଧ୍ୟରେ ଲକ୍ଷ୍ୟ ରଖାଯାଇଥିବା ଅଫସେଟ ବାଧ୍ୟବାଧକତା 1.73 ବିଲିୟନ ଡଲାର ଥିଲା , ଏଥିମଧ୍ୟରୁ 1.42 ବିଲିୟନ ଡଲାର ମୂଲ୍ୟର ଅଫସେଟ ବାସ୍ତବରେ ପରିଣତ ହୋଇଥିଲା । ଏହାର ସଫଳତା ହାର 80 ପ୍ରତିଶତ ଥିଲା । ସୂକ୍ଷ୍ମ ଏବଂ କ୍ଷୁଦ୍ର ଉଦ୍ୟୋଗ ନିକଟରୁ ପ୍ରତିରକ୍ଷା ରାଷ୍ଟ୍ରାୟତ୍ତ ଉଦ୍ୟୋଗ ଏବଂ ଗୋଳାବାରୁଦ କାରଖାନାଗୁଡ଼ିକ ଦ୍ୱାରା କ୍ରୟ ପରିମାଣ 2014-15 ରେ 3300 କୋଟି ଟଙ୍କା ଥିବା ବେଳେ ଏହା 2016-17ରେ ବୃଦ୍ଧି ପାଇ 4250 କୋଟି ଟଙ୍କାରେ ପହଁଚିଛି । ଏଥିରେ 30 ପ୍ରତିଶତରୁ ଅଧିକ ବୃଦ୍ଧି ଦେଖାଦେଇଛି ।


    ଗତ 4 ବର୍ଷ ମଧ୍ୟରେ ପ୍ରତିରକ୍ଷା କ୍ଷେତ୍ରକୁ କ୍ଷୁଦ୍ର ଏବଂ ମଧ୍ୟମ କ୍ଷେତ୍ରର ଯୋଗଦାନ 200 ପ୍ରତିଶତରୁ ଅଧିକ ବୃଦ୍ଧି ପାଇବା ଉତ୍ସାହଜନକ ।


    ଏବଂ , ସେମାନେ ବିଶ୍ୱ ଯୋଗାଣ ଶୃଙ୍ଖଳାର ବର୍ଦ୍ଧିତ ଅଂଶବିଶେଷ ପାଲଟିବାରେ ଲାଗିଛନ୍ତି ।


    2011-14ରେ ପ୍ରତିରକ୍ଷା ପୁଞ୍ଜି ବ୍ୟୟ ଜରିଆରେ କ୍ରୟ ଆଦେଶରେ ଭାରତୀୟ ଭେଣ୍ଡରଙ୍କ ଅଂଶବିଶେଷ 50 ପ୍ରତିଶତ ଥିବା ବେଳେ ଗତ ତିନି ବର୍ଷରେ ଏହା ବୃଦ୍ଧି ପାଇ 60 ପ୍ରତିଶତରୁ ଅଧିକ ହୋଇଥିବା ଦେଖି ମୁଁ ଆନନ୍ଦିତ ।


    ଆଗାମୀ ବର୍ଷଗୁଡ଼ିକରେ ଏହା ଆହୁରି ବୃଦ୍ଦି ପାଇବ ବୋଲି ମୁଁ ନିଶ୍ଚିତ ।


    ବନ୍ଧୁଗଣ ,


    ଏହା କହିବା ସମୟରେ , ମୁଁ ସଚେତନ ଯେ ଆମକୁ ଆହୁରି ଅନେକ କିଛି କରିବାର ଅଛି । ଏବଂ ଆମେ ତାହା କରିବା ଲାଗି ପ୍ରତିବଦ୍ଧ ମଧ୍ୟ ।


    ଆମେ ଏକ ପ୍ରତିରକ୍ଷା ଶିଳ୍ପ କମ୍ପ୍ଲେକ୍ସ ନିର୍ମାଣ କରିବା ଲାଗି ପ୍ରତିବଦ୍ଧ ଏଥିରେ ସମସ୍ତଙ୍କ ପାଇଁ - ରାଷ୍ଟ୍ରାୟତ୍ତ ଉଦ୍ୟୋଗ , ଘରୋଇ କ୍ଷେତ୍ର ଏବଂ ବୈଦେଶିକ ଫାର୍ମଙ୍କ ପାଇଁ ସ୍ଥାନ ରହିବ ।


    ଆମେ ଦୁଇଟି ପ୍ରତିରକ୍ଷା ଶିଳ୍ପ କରିଡର ପ୍ରତିଷ୍ଠା କରିବା ଲାଗି ପ୍ରତିବଦ୍ଧ- ଗୋଟିଏ ଏଠାରେ ତାମିଲନାଡ଼ୁରେ ଏବଂ ଅନ୍ୟଟି ଉତ୍ତର ପ୍ରଦେଶରେ । ଏହି ପ୍ରତିରକ୍ଷା ଶିଳ୍ପ କରିଡରଗୁଡ଼ିକ ଏସବୁ ଅଂଚଳରେ ବର୍ତ୍ତମାନ ଥିବା ପ୍ରତିରକ୍ଷା ଉତ୍ପାଦନ ବାତାବରଣକୁ ଉପଯୋଗ କରିବ ଏବଂ ଆହୁରି ଏହା ଉପରେ ନିର୍ମାଣ କରିବ ।


    ଏହି କରିଡରଗୁଡ଼ିକ ଦେଶରେ ଅର୍ଥନୈତିକ ବିକାଶ ଏବଂ ପ୍ରତିରକ୍ଷା ଶିଳ୍ପ ଭିତ୍ତିଭୂମି ଅଭିବୃଦ୍ଧିର ଇଞ୍ଜିନରେ ପରିଣତ ହେବ । ପ୍ରତିରକ୍ଷା ଉତ୍ପାଦନରେ ସମ୍ପୃକ୍ତ ନିବେଶକମାନଙ୍କୁ ସହାୟତା ଯୋଗାଇ ଦେବା ଲାଗି ଆମେ ପ୍ରତିରକ୍ଷା ନିବେଶ ସେଲ ପ୍ରତିଷ୍ଠା କରିଛୁ ।


    ବନ୍ଧୁଗଣ ,


    ପ୍ରତିରକ୍ଷା କ୍ଷେତ୍ର ପାଇଁ ପ୍ରଯୁକ୍ତି , ଉଦ୍ଭାବନା , ଗବେଷଣା ଏବଂ ବିକାଶକୁ ସରକାରଙ୍କ ସହାୟତା ପ୍ରତିରକ୍ଷା କ୍ଷେତ୍ର ପାଇଁ ଗୁରୁତ୍ୱପୂର୍ଣ୍ଣ ।


    ଯୋଜନା ଏବଂ ପ୍ରଯୁକ୍ତି ବିକାଶ ଆରମ୍ଭ , ଭାଗିଦାରୀ ଏବଂ ଉତ୍ପାଦନ ବ୍ୟବସ୍ଥାରେ ଶିଳ୍ପଗୁଡ଼ିକୁ ସହାୟତା ଲାଗି ଏକ ପ୍ରଯୁକ୍ତି ଅନୁକୂଳ ଏବଂ ଦକ୍ଷତା ମାର୍ଗଚିତ୍ର ଜାରି କରାଯାଇଛି ।


    ଗତ କିଛିବର୍ଷ ମଧ୍ୟରେ ଭାରତୀୟ ବାଣିଜ୍ୟ ପରିବେଶରେ ଉଦ୍ଭାବନ ଏବଂ ଉଦ୍ୟୋଗୀତାକୁ ପ୍ରୋତ୍ସାହନ ଦେବା ଲାଗି ଆମେ ବିଭିନ୍ନ ପଦକ୍ଷେପ ଯେପରିକି ମେକ ଇନ ଇଣ୍ଡିଆ , ଷ୍ଟାର୍ଟଅପ୍ ଇଣ୍ଡିଆ ଏବଂ ଅଟଳ ଇନୋଭେସନ ମିଶନ ଆଦି ହାତକୁ ନେଇଛୁ ।


    ଆଜି , ଆମେ ‘ ପ୍ରତିରକ୍ଷା ଉତ୍କର୍ଷ ପାଇଁ ଉଦ୍ଭାବନ ’ ଯୋଜନା ଆରମ୍ଭ କରିଛୁ । ପ୍ରତିରକ୍ଷା କ୍ଷେତ୍ରରେ ଷ୍ଟାର୍ଟଅପଗୁଡ଼ିକୁ ଭିତ୍ତିଭୂମି ଏବଂ ପ୍ରକ୍ରିୟାଗତ ସହାୟତା ପ୍ରଦାନ ଦ୍ଵାରା ସାରା ଦେଶରେ ଏହି ଯୋଜନା ଜରିଆରେ ପ୍ରତିରକ୍ଷା ଉଦ୍ଭାବନ କେନ୍ଦ୍ର ପ୍ରତିଷ୍ଠା କରାଯିବ ।


    ପ୍ରତିରକ୍ଷା କ୍ଷେତ୍ରରେ ଘରୋଇ ଉଦ୍ୟୋଗ ପୁଞ୍ଜି , ବିଶେଷ କରି ଷ୍ଟାର୍ଟଅପଗୁଡ଼ିକ ପାଇଁକୁ ଉତ୍ସାହିତ କରାଯିବ ।


    ଆଗାମୀ ଭବିଷ୍ୟତରେ କୌଣସି ପ୍ରତିରକ୍ଷା ବାହିନୀ ପାଇଁ ଆର୍ଟିଫିସିଆଲ ଇଂଟେଲିଜେନ୍ସି ଏବଂ ରୋବୋଟିକ୍ସ ଭଳି ନୂଆ ଏବଂ ଉଦୀୟମାନ ପ୍ରଯୁକ୍ତି ବୋଧହୁଏ ପ୍ରତିରକ୍ଷାତ୍ମକ ଏବଂ ଆକ୍ରମଣାତ୍ମକ କ୍ଷମତାର ଗୁରୁତ୍ୱପୂର୍ଣ୍ଣ ନିର୍ଦ୍ଧାରକ ସାଜିବ । ଭାରତ , ସୂଚନା ପ୍ରଯୁକ୍ତି କ୍ଷେତ୍ରରେ ନିଜର ନେତୃତ୍ୱ ନେଇଆସିଛି । ତେଣୁ ନିଜର ଅଗ୍ରଗତିରେ ଭାରତ ଏହି ପ୍ରଯୁକ୍ତିର ଉପଯୋଗ କରିବା ପ୍ରତି ଗୁରୁତ୍ୱ ଦେବ ।


    ବନ୍ଧୁଗଣ ,


    ପୂର୍ବତନ ରାଷ୍ଟ୍ରପତି ଏବଂ ଭାରତ ଓ ତାମିଲନାଡ଼ୁର ମହାନ ପୁତ୍ର , ଭାରତରତ୍ନ ଡ.ଏପିଜେ ଅବଦୁଲ କାଲାମ ଏକଦା କହିଥିଲେ ଯେ “ ସ୍ୱପ୍ନ! ସ୍ୱପ୍ନ! ସ୍ୱପ୍ନ ଦେଖ! ସ୍ୱପ୍ନ ଚିନ୍ତାଧାରାରେ ପରିଣତ ହୁଏ , ଏବଂ ଚିନ୍ତାଧାରା କାର୍ଯ୍ୟରେ ପରିଣତ ହୋଇଥାଏ” ।


    ଆମର ସ୍ୱପ୍ନ ପ୍ରତିରକ୍ଷା ନିର୍ମାଣ କ୍ଷେତ୍ରରେ ନୂଆ ଏବଂ ସୃଜନଶୀଳ ଉଦ୍ୟୋଗୀତା ପରିବେଶକୁ ପ୍ରୋତ୍ସାହନ ଦେବା ଲାଗି ସକାରାତ୍ମକ ବାତାବରଣ ବିକଶିତ କରିବା ।


    ଏବଂ ସେଥିପାଇଁ , ଆଗାମୀ ସପ୍ତାହକ ମଧ୍ୟରେ , ଆମର ପ୍ରତିରକ୍ଷା ଉତ୍ପାଦନ ଏବଂ ପ୍ରତିରକ୍ଷା କ୍ରୟ ନୀତି କ୍ଷେତ୍ର ବିଷୟରେ ଆମେ ଉଭୟ ଭାରତୀୟ ଏବଂ ବିଦେଶୀ କମ୍ପାନୀଙ୍କ ସମେତ ଅଂଶୀଦାରମାନଙ୍କ ସହ ବିସ୍ତୃତ ଭାବେ ବିଚାର ଆଲୋଚନା କରିବୁ । ଏହି କାର୍ଯ୍ୟକ୍ରମରେ ସକ୍ରିୟ ଭାବେ ଅଂଶଗ୍ରହଣ କରିବା ଲାଗି ମୁଁ ଆପଣମାନଙ୍କୁ ଆହ୍ୱାନ ଜଣାଉଛି । କେବଳ ଆଲୋଚନା ଆମର ଲକ୍ଷ୍ୟ ନୁହେଁ , ବରଂ ଉଚିତ ଶିକ୍ଷା ଲାଭ କରିବା । ଆମ ଉଦ୍ଦେଶ୍ୟ ପରାମର୍ଶ ଦେବା ନୁହେଁ , ବରଂ ଶୁଣିବା । ଆମର ଲକ୍ଷ୍ୟ କେବଳ ଟିଙ୍କରିଂ କରିବା ନୁହେଁ , ବରଂ ରୂପାନ୍ତରିତ କରିବା ।


    ବନ୍ଧୁଗଣ ,


    ଆମେ ଦ୍ରୁତଗତିରେ ଯିବାକୁ ଚାହୁଁଛୁ । କିନ୍ତୁ ଆମେ ସର୍ଟକଟ୍ ଚାହୁଁନୁ ।


    ଏମିତି ଏକ ସମୟ ଥିଲା ଯେତେବେଳେ ପ୍ରଶାସନର ଅନ୍ୟ ଦିଗ ଭଳି ପ୍ରତିରକ୍ଷା ପ୍ରସ୍ତୁତି ଭଳି ଗୁରୁତ୍ୱପୂର୍ଣ୍ଣ ପ୍ରସଙ୍ଗ ମଧ୍ୟ ନୀତି ପକ୍ଷାଘାତ ଦ୍ୱାରା ପ୍ରଭାବିତ ହୋଇଥିଲା ।


    ଏପରି ଅଳସୁଆମୀ , ଅକ୍ଷମତା କିମ୍ବା କିଛି ନିରବ ଉଦ୍ଦେଶ୍ୟ ଦ୍ୱାରା ଦେଶର କ୍ଷତି ହୋଇଥିବା ଆମେ ଦେଖିଛୁ ।


    ଏବେ ତାହା ନାହିଁ । ଆଉ ନାହିଁ । ଆଉ କେବେ ଆସିବ ନାହିଁ । ଯେଉଁ ପ୍ରସଙ୍ଗଗୁଡ଼ିକ ପୂର୍ବ ସରକାରଙ୍କ ଅମଳରେ ସମାଧାନ ହେବାର ଥିଲା ତାହା ବର୍ତ୍ତମାନ ସମାଧାନ ହୋଇପାରିଛି ।


    ଆପଣମାନେ ଦେଖିଥିବେ କିପରି ଭାରତୀୟ ସେନା ଯବାନମାନଙ୍କୁ ବୁଲେଟ ପ୍ରୁଫ ଜ୍ୟାକେଟ ଯୋଗାଣ ପ୍ରସଙ୍ଗ ବର୍ଷ ବର୍ଷ ଧରି ଝୁଲି ରହିଥିଲା ।


    ଏବଂ , ଆପଣମାନେ ଏହା ମଧ୍ୟ ଦେଖିଥିବେ ଆମେ କିପରି ଏହି ପ୍ରକ୍ରିୟାକୁ ଚୁଡ଼ାନ୍ତ ରୂପ ଦେଲୁ , ଯାହାଦ୍ୱାରା ଭାରତରେ ପ୍ରତିରକ୍ଷା ଉତ୍ପାଦନକୁ ପ୍ରୋତ୍ସାହନ ମିଳିପାରିବ । ଯୁଦ୍ଧ ବିମାନ କିଣିବା ପ୍ରକ୍ରିୟା କିଭଳି ଦୀର୍ଘଦିନ ଧରି ପଡ଼ି ରହିଥିଲା ଏବଂ ଏହା ଚୁଡ଼ାନ୍ତ ରୂପ ନେଇପାରିନଥିଲା ତାହା ମଧ୍ୟ ଆପଣ ମନେ ପକାଇ ପାରିବେ ।


    ଆମର ଜରୁରୀ ଆବଶ୍ୟକତା ପୂରଣ ପାଇଁ ଆମେ କେବଳ ସାହସୀ ପଦକ୍ଷେପ ନେଲୁନାହିଁ , ବରଂ 110ଟି ଯୁଦ୍ଧ ବିମାନ କ୍ରୟ ପାଇଁ ଏକ ନୂଆ ପ୍ରକ୍ରିୟା ଆରମ୍ଭ ଆରମ୍ଭ କଲୁ । କୌଣସି ଫଳପ୍ରଦ ପରିଣାମ ବିନା 10 ବର୍ଷ ଆଲୋଚନାରେ ବିତାଇବା ଲାଗି ଆମେ ଚାହିଁଲୁ ନାହିଁ । ଆମର ପ୍ରତିରକ୍ଷା ବାହିନକୁ ଅତ୍ୟାଧୁନିକ ବ୍ୟବସ୍ଥା ଦ୍ୱାରା ସୁସଜ୍ଜିତ କରିବା ଏବଂ ଏହାକୁ ହାସଲ କରିବା ଲାଗି ଜରୁରୀ ଘରୋଇ ଉତ୍ପାଦନ ବାତାବରଣ ବିକଶିତ କରିବା ଲାଗି ଆମେ ଆପଣମାନଙ୍କ ସହିତ ମିଶନ ମୋଡରେ କାମ କରିବୁ । ଏବଂ , ଆପଣମାନଙ୍କ ସହିତ ଭାଗିଦାରୀରେ ଦକ୍ଷତା ଏବଂ ପ୍ରଭାବଶୀଳତା ହାସଲ କରିବା ଲାଗି ଆମେ ଆମର ପ୍ରୟାସରେ ବିଶ୍ୱସନୀୟତା ଏବଂ ପ୍ରାମାଣିକତାର ଆଦର୍ଶରେ ପରିଚାଳିତ ହେବୁ ।


    ବନ୍ଧୁଗଣ ,


    ଏହି ପବିତ୍ର ତାମିଲନାଡୁ ମାଟି ପ୍ରସିଦ୍ଧ ତାମିଲ କବି ଏବଂ ଦାର୍ଶନିକ ଥିରୁବଲ୍ଲୁଭରଙ୍କ ସ୍ମରଣ କରାଇ ଦେଇଥାଏ ।


    ସେ କହିଥିଲେ : “ ଏହି ଗଭୀର ବାଲୁକାରେ , ଯେତେବେଳେ ଆପଣ ଅତି ଗଭୀରକୁ ଯିବେ , ସେଠାରେ ଆପଣ ବସନ୍ତକୁ ପ୍ରାପ୍ତ କରିବେ , ଯେତେ ଅଧିକ ଆପଣ ଶିକ୍ଷା ଲାଭ କରିବେ , ଜ୍ଞାନ ସେତିକି ମୁକ୍ତ ହୋଇ ପ୍ରବାହିତ ହେବ । ”


    ସାମରିକ ଶିଳ୍ପ ଉଦ୍ୟୋଗ ବିକାଶିତ କରିବା ଲାଗି ପେସାଦାର ଏବଂ ଶିଳ୍ପଜଗତକୁ ଏହି ପ୍ରତିରକ୍ଷା ଏକ୍ସପୋ ସୁଯୋଗ ଯୋଗାଇ ଦେବ ବୋଲି ମୋର ବିଶ୍ୱାସ ।


    ଧନ୍ୟବାଦ


    ବହୁତ ବହୁତ ଧନ୍ୟବାଦ


    **********

    
    
    (Release ID: 1528871) Visitor Counter : 5