      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ସରକାରଙ୍କ ନୂଆ ନୀତି ଯୋଗୁ ବାମପନ୍ଥୀ ଉଗ୍ରବାଦ ଅଞ୍ଚଳ ହ୍ରାସ ପାଉଛି
      Posted On: 16 APR 2018 3:59PM by PIB Bhubaneshwar


    ବାମପନ୍ଥୀ ଉଗ୍ରବାଦ ( LWE )ର ମୁକାବିଲା ପାଇଁ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟ 2015 ମସିହାରୁ ‘ ଜାତୀୟ ନୀତି ଏବଂ କାର୍ଯ୍ୟାନ୍ୱୟନ ଯୋଜନା ’ କାର୍ଯ୍ୟକାରୀ କରି ଆସିଛନ୍ତି । ଏହି ଯୋଜନାରେ ଉଭୟ ବହୁମୁଖୀ ନିରାପତ୍ତା ରଣନୀତି ଏବଂ ବିକାଶ କାର୍ଯ୍ୟ ରହିଛି ।


    ନୂତନ ନୀତିର ଉଦ୍ଦେଶ୍ୟ ଅଞ୍ଚଳରେ ହିଂସା ପ୍ରତି ଜିରୋ ଟଲରେନ୍ସ ସହ ବିକାଶ ଦିଗର ମାର୍ଗ ପ୍ରଶସ୍ତ କରିବା । ଯାହାର ଫାଇଦା ସିଧାସଳଖ ଗରିବ ଏବଂ ସମ୍ବେଦନଶୀଳ ପ୍ରଭାବିତ ଅଞ୍ଚଳରେ ପହଞ୍ଚିପାରୁଛି ।


    ପୂର୍ବରୁ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟ 10ଟି ଜିଲ୍ଲାର 106ଟି ଜିଲ୍ଲାକୁ ମାଓବାଦୀ ପ୍ରଭାବିତ ଜିଲ୍ଲା ଭାବେ ବର୍ଗୀକରଣ କରିଥିଲା । ଏସବୁ ଜିଲ୍ଲା ଗୁଡ଼ିକୁ ନିରାପତ୍ତା ସମ୍ପର୍କିତ ଖର୍ଚ୍ଚ ଯୋଜନା ( Security Related Expenditure Scheme )ର ଅନ୍ତଭୁକ୍ତ କରାଯାଇଥିଲା । ଏହାଦ୍ୱାରା ଏସବୁ ଅଞ୍ଚଳରେ ଗମନାଗମନ , ସଞ୍ଚାର ବ୍ୟବସ୍ଥା , ଭଡ଼ାରେ ଗାଡ଼ି ବ୍ୟବସ୍ଥା , ଆତ୍ମସମର୍ପଣ କରିଥିବା ମାଓବାଦୀଙ୍କୁ ଭତ୍ତା , ସୁରକ୍ଷା ବାହିନୀ ପାଇଁ ଅସ୍ଥାୟୀ ଭିତ୍ତିଭୂମି ନିର୍ମାଣ ପାଇଁ ସ୍ୱରାଷ୍ଟ୍ର ମନ୍ତ୍ରଣାଳୟ ଖର୍ଚ୍ଚ ବହନ କରିଥାଏ । 106ଟି ଜିଲ୍ଲାରୁ 35ଟି ଜିଲ୍ଲାରେ ଦେଶର ମୋଟ ବାମପନ୍ଥୀ ଉଗ୍ରବାଦ ହିଂସାର 80-90% ଘଟିଥାଏ , ତେଣୁ ଏଗୁଡ଼ିକୁ ସର୍ବାଧିକ ହିଂସା ପ୍ରବଣ ଜିଲ୍ଲା ଭାବେ ଚିହ୍ନଟ କରାଯାଇଛି । ଏସବୁ ଜିଲ୍ଲାରେ ସୁରକ୍ଷା ଏବଂ ବିକାଶମୂଳକ କାର୍ଯ୍ୟକୁ ସର୍ବାଧିକ ପ୍ରାଧାନ୍ୟ ଦିଆଯାଉଛି । ଇତି ମଧ୍ୟରେ ଅନେକ ଜିଲ୍ଲାର ଭୌଗୋଳିକ ସୀମାକୁ ଛୋଟ କରି ଦିଆଯାଇଛି । ଫଳରେ 106ଟି ଜିଲ୍ଲା 126ଟି ଜିଲ୍ଲାରେ ପରିଣତ ହୋଇଛି । ସେହିପରି ସର୍ବାଧିକ ହିଂସା ପ୍ରବଣ 35ଟି ଜିଲ୍ଲା 36ଟି ହୋଇଛି ।


    ବିଗତ ଚାରି ବର୍ଷ ମଧ୍ୟରେ ବାମପନ୍ଥୀ ଉଗ୍ରବାଦ ହ୍ରାସ ପାଇଛି । ହିଂସାକାଣ୍ଡ 20% ହ୍ରାସ ପାଇଛି । ସେହିପରି 2013 ମସିହା ତୁଳନାରେ 2017ରେ ହିଂସାଜନିତ ମୃତ୍ୟୁ ସଂଖ୍ୟା 34% ହ୍ରାସ ପାଇଛି । ବାମପନ୍ଥୀ ହିଂସା ପ୍ରଭାବିତ ଜିଲ୍ଲାର ସଂଖ୍ୟା 2013ରେ 76 ଥିବା ବେଳେ 2017ରେ ହ୍ରାସ ପାଇ 58 ହୋଇଛି । ଏଥିରୁ କେବଳ 30 ଜିଲ୍ଲାରେ ହେଉଥିବା ହିଂସା ହିଁ ଦେଶର ମୋଟ ବାମପନ୍ଥୀ ହିଂସାର 90% । ଏଥିସହ କେତେକ ନୂତନ ଜିଲ୍ଲାରେ ମଧ୍ୟ ବାମପନ୍ଥୀ ଉଗ୍ରବାଦ ମୁଣ୍ଡ ଟେକି ଥିବାର ଲକ୍ଷ୍ୟ କରାଯାଇଛି ।


    ନିକଟରେ ସ୍ୱରାଷ୍ଟ୍ର ମନ୍ତ୍ରଣାଳୟ ଦ୍ୱାରା ଏସଆରଇ ଜିଲ୍ଲା ଗୁଡ଼ିକରେ ବାମପନ୍ଥୀ ଉଗ୍ରବାଦ ସ୍ଥିତିର ରାଜ୍ୟ ସରକାରମାନଙ୍କ ସହ ଆଲୋଚନା କରି ତର୍ଜମା କରାଯାଇଥିଲା । ଯଦ୍ୱାରାକି ପରିବର୍ତ୍ତିତ ଚିତ୍ରରେ ସୁରକ୍ଷା ବାହିନୀଙ୍କୁ ସମତୁଲ ଭାବେ ମୁତୟନ କରାଯାଇପାରିବ । ତର୍ଜମା ପରେ 44ଟି ଜିଲ୍ଲାକୁ ଏସଆରଇ ତାଲିକାରୁ ବାଦ୍ ଦିଆଯାଇଥିବା ବେଳେ ଅଧିକ 8ଟି ଜିଲ୍ଲାକୁ ଏହି ତାଲିକାରେ ସାମିଲ କରାଯାଇଛି ।


    କେରଳ , କର୍ଣ୍ଣାଟକ ଏବଂ ତାମିଲନାଡ଼ୁ ତିନିଟି ରାଜ୍ୟର ସଙ୍ଗମ ସ୍ଥଳରେ ମାଓବାଦୀଙ୍କ ପ୍ରଭାବ ବୃଦ୍ଧିକୁ ରୋକିବାକୁ କେରଳର ତିନିଟି ଜିଲ୍ଲାକୁ ନୂତନ ଭାବେ ଏସଆରଇ ତାଲିକାରେ ଅନ୍ତର୍ଭୁକ୍ତ କରାଯାଇଛି । ଏହି ତିନିଟି ଜିଲ୍ଲାରେ ଏ ପର୍ଯ୍ୟନ୍ତ କୌଣସି ହିଂସା ହୋଇ ନଥିଲେ ମଧ୍ୟ ଆଗୁଆ ପ୍ରତିଷେଧକ ବ୍ୟବସ୍ଥା ସ୍ୱରୂପ ଏଭଳି ପଦକ୍ଷେପ ନିଆଯାଇଛି ।


    ତର୍ଜମା ସ୍ୱରୂପ 126ଟି ଜିଲ୍ଲା ପରିବର୍ତ୍ତେ 11ଟି ରାଜ୍ୟର 90ଟି ଜିଲ୍ଲା ଏବେ ଏସଆରଇ ଜିଲ୍ଲା ଭାବେ ଉପକୃତ ହେବେ । ସେହିପରି ସର୍ବାଧିକ ମାଓବାଦୀ ପ୍ରଭାବିତ ଜିଲ୍ଲାର ସଂଖ୍ୟା 36ରୁ ହ୍ରାସ ପାଇ 30 ରହିବ । ବର୍ତ୍ତମାନ ମାଓବାଦୀ ହିଂସାର ବାସ୍ତବ ଚିତ୍ରକୁ ନେଇ ଏପରି ନିଷପତ୍ତି ହୋଇଛି ।


    ***************


    

    
    (Release ID: 1529213) Visitor Counter : 7