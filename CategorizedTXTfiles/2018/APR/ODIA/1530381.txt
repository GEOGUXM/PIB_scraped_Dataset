      ଗୃହ ନିର୍ମାଣ ଓ ସହରାଞ୍ଚଳ ଦାରିଦ୍ର୍ୟ ଦୂରୀକରଣ ମନ୍ତ୍ରଣାଳୟ

      ସାଧାରଣ ପୁଲ ସରକାରୀ ଆବାସିକ ସୁବିଧା ପାଇଁ ମୋବାଇଲ ଆପ ଏମ-ଆବାସ ର ଶୁଭାରମ୍ଭ
      Posted On: 24 APR 2018 3:18PM by PIB Bhubaneshwar


    କେନ୍ଦ୍ର ଆବାସ ଏବଂ ସହରାଂଚଳ ବ୍ୟାପାର ରାଷ୍ଟ୍ର ମନ୍ତ୍ରୀ ଶ୍ରୀ ହରଦୀପ ସିଂ ପୁରୀ ଆଜି ଦିଲ୍ଲୀ ଇଷ୍ଟେଟ ନିର୍ଦ୍ଦେଶାଳୟଙ୍କ ନିୟନ୍ତ୍ରଣାଧୀନ ସରକାରୀ ଆବାସ ଆବଂଟନ ଲାଗି ରହିଥିବା ସାଧାରଣ ପୁଲ ଆବାସିକ ସୁବିଧା ( GPRA ) ପାଇଁ ମୋବାଇଲ ଆପର ଶୁଭାରମ୍ଭ କରିଛନ୍ତି । ଏହି ଅବସରରେ ଆବାସ ଏବଂ ସହରାଂଚଳ ବ୍ୟାପାର ସଚିବ ଶ୍ରୀ ଦୁର୍ଗା ଶଙ୍କର ମିଶ୍ର ଏବଂ ମନ୍ତ୍ରଣାଳୟର ଅନ୍ୟ ବରିଷ୍ଠ ଅଧିକାରୀମାନେ ଉପସ୍ଥିତ ଥିଲେ । ଏହି ଆପ୍ଲିକେସନ ଏନଆଇସି ଦ୍ୱାରା ବିକଶିତ କରାଯାଇଛି । ସମର୍ପିତ ଅନଲାଇନ ଆବଂଟନ ବ୍ୟବସ୍ଥା ଇ-ଆବାସ ଏହି ଆପକୁ ସମର୍ଥନ କରିବ । ଲଗଇନ ଆଇଡି ଏବଂ ପାସୱାର୍ଡ ଉପଯୋଗ କରି ସ୍ୱୟଂକ୍ରିୟ ଆବଂଟନ ବ୍ୟବସ୍ଥା ( ASA ) ଜରିଆରେ ଦିଲ୍ଲୀରେ ଥିବା 61 , 317ଟି ବିଭିନ୍ନ ବର୍ଗର ସରକାରୀ ବାସଗୃହ କେନ୍ଦ୍ର ସରକାରୀ କର୍ମଚାରୀମାନଙ୍କୁ ଆବଂଟନ କରାଯିବ । ଏହି ଆପ ଦିଲ୍ଲୀରେ କେନ୍ଦ୍ର ସରକାରୀ କର୍ମଚାରୀମାନଙ୍କୁ ବାସଗୃହ ଆବଂଟନ ସୁବିଧା ଯୋଗାଇ ଦେବ । ଏଥିସହିତ ଯେଉଁମାନେ ପ୍ରତୀକ୍ଷା ତାଲିକାରେ ଅଛନ୍ତି ସେମାନଙ୍କୁ ଆବେଦନ କରିବା , ପ୍ରତୀକ୍ଷା ତାଲିକା ଏବଂ ଆବଂଟନ ତାଲିକା ଦେଖିବାରେ ସହାୟକ ହେବ । ଏହି ଆପ ବେଶ ବ୍ୟବହାର ଉପଯୋଗୀ ଏବଂ ଏହା ଆଣ୍ଡ୍ରଏଡ ମୋବାଇଲ ଫୋନରେ କାମ କରିପାରିବ । ଜିପିଆରଏର ୱେବସାଇଟ https://gpra.nic.in ରୁ ଏହି ଆପକୁ ମାଗଣାରେ ଡାଉନଲୋଡ କରିହେବ ।


    ଏଏସଏ କାର୍ଯ୍ୟକାରୀ ହୋଇଥିବା ଅନ୍ୟ 8ଟି ସହରର ଆବେଦନକାରୀ ମାନଙ୍କ ପଞ୍ଜିକରଣ ଏବଂ DE-II ଫର୍ମ ପୂରଣ ଲାଗି ମଧ୍ୟ ଏହି ସୁବିଧା ସମ୍ପ୍ରସାରଣ କରାଯିବ ।


    *************

    
    
    (Release ID: 1530381) Visitor Counter : 3