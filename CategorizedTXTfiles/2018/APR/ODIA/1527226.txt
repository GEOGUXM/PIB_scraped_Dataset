      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      କୋଣାର୍କଠାରେ ବିଶ୍ୱସ୍ତରୀୟ ବିଶ୍ଳେଷଣ କେନ୍ଦ୍ରର ଶୁଭାରମ୍ଭ କଲେ ପେଟ୍ରୋଲିୟମ ମନ୍ତ୍ରୀ
      Posted On: 01 APR 2018 3:20PM by PIB Bhubaneshwar


    ଉତ୍କଳ ଦିବସ ଅବସରରେ କେନ୍ଦ୍ର ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ତଥା ଦକ୍ଷତା ବିକାଶ ଓ ଉଦ୍ୟମିତା ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ କୋଣାର୍କର ସୂର୍ଯ୍ୟ ମନ୍ଦିରଠାରେ ବିଶ୍ୱସ୍ତରୀୟ ବିଶ୍ଳେଷଣ କେନ୍ଦ୍ର ଏବଂ ପର୍ଯ୍ୟଟକମାନଙ୍କ ସକାଶେ ବିଶେଷ ବ୍ୟବସ୍ଥାର ଶୁଭାରମ୍ଭ କରିଛନ୍ତି ।


    ଏହି ଅବସରରେ ସେଠାରେ ଉପସ୍ଥିତ ଥିବା ଲୋକମାନଙ୍କୁ ଉଦ୍‌ବୋଧନ ଦେଇ ମନ୍ତ୍ରୀ ଶ୍ରୀ ପ୍ରଧାନ ସର୍ବପ୍ରଥମେ ଇଣ୍ଡିଆନ୍‌ ଅଏଲ ଫାଉଣ୍ଡେସନ ( IOF ) କୁ ଧନ୍ୟବାଦ ଅର୍ପଣ କରିଥିଲେ । ଆଇଓଏଫ ଏକ ଜନସେବାକାରୀ ନ୍ୟାସ ଯାହାକୁ ଇଣ୍ଡିଆନ୍‌ ଅଏଲ କର୍ପୋରେସନ (ଇଣ୍ଡିଆନ୍‌ ଅଏଲ) ପାଣ୍ଠି ଯୋଗାଇ ଦେଇଥାଏ । ଆଇଓଏଫ ସେହି ଅର୍ଥ ବିନିଯୋଗ କରି କୋଣାର୍କ ଠାରେ ଏକ ଅତ୍ୟାଧୁନିକ ତଥା ପର୍ଯ୍ୟଟକ ଅନୁକୂଳ ସଂସାଧନ ତଥା ବିଶ୍ଳେଷଣ କେନ୍ଦ୍ର ଓ ଅନ୍ୟାନ୍ୟ ବିଶେଷ ବ୍ୟବସ୍ଥାର ଅୟମାରମ୍ଭ କରିଛି । ପେଟ୍ରୋଲିୟମ ମନ୍ତ୍ରଣାଳୟ ଆନୁକୂଲ୍ୟରେ ତାହା କାର୍ଯ୍ୟକାରୀ କରାଯାଇଛି । ଏହି କେନ୍ଦ୍ରରେ କୋଣାର୍କ ମନ୍ଦିରର ବିଶେଷ ଭାସ୍କର୍ଯ୍ୟ ଶୈଳୀ ପ୍ରଦର୍ଶନ କରାଯାଇଛି ।


    ମନ୍ତ୍ରୀ ଶ୍ରୀ ପ୍ରଧାନ କହିଲେ ଯେ କୋଣାର୍କ ମନ୍ଦିର ଓଡ଼ିଶାର ଗର୍ବ ଓ ଗୌରବ ତଥା ଏହି ଅନନ୍ୟ ଭାସ୍କର୍ଯ୍ୟ କୀର୍ତ୍ତି ସମଗ୍ର ବିଶ୍ୱରେ ମହାନ । ସେଥିପାଇଁ ଏହାକୁ ବିଶ୍ୱବାସୀଙ୍କ ନିକଟରେ ସୁପରିଚିତ କରାଇବା ଉଦ୍ଦେଶ୍ୟରେ ଏଭଳି ବିଶ୍ଳେଷଣ କେନ୍ଦ୍ର ସ୍ଥାପନ କରାଯାଇଛି । ଏହି ବିଶ୍ଳେଷଣ କେନ୍ଦ୍ରରେ ବିଶିଷ୍ଟ ପ୍ରସ୍ତରଶିଳ୍ପୀ ଶ୍ରୀ ରଘୁନାଥ ମହାପାତ୍ର କୋଣାର୍କ ସୂର୍ଯ୍ୟ ମନ୍ଦିରର ଭାସ୍କର୍ଯ୍ୟ ସଂପଦକୁ ପୁନର୍ବାର ସୃଷ୍ଟି କରିଥିବାରୁ ସେ ତାଙ୍କୁ ଅଭିନନ୍ଦନ ଜଣାଇଥିଲେ । ଏହା ଉଭୟ ଦେଶର ତଥା ବହିରାଗତ ପର୍ଯ୍ୟଟକମାନଙ୍କ ସକାଶେ ଦର୍ଶନୀୟ ତଥା ଉପଭୋଗ୍ୟ ହୋଇପାରିବ ବୋଲି ସେ କହିଥିଲେ । ପୁନଶ୍ଚ ମନ୍ଦିର ପରିସରରେ ଏବେ ଅବସ୍ଥାପନ କରାଯାଇଥିବା ଆଧୁନିକ ଉପକରଣ ଓ ସାଧନ ଭବିଷ୍ୟତରେ ଏଠାକୁ ଅଧିକରୁ ଅଧିକ ପର୍ଯ୍ୟଟକଙ୍କୁ ଆକର୍ଷିତ କରିବ ।


    ଏହି ଅବସରରେ ଅନ୍ୟମାନଙ୍କ ମଧ୍ୟରେ ନିର୍ଦ୍ଦେଶକ ତଥା ୟୁନେସ୍କୋର ଭାରତର ପ୍ରତିନିଧି ଶ୍ରୀ ଶିଗେରୁ ଆଓୟାଗୀ ; ଜାତୀୟ ମଡ଼ର୍ଣ୍ଣ ଆର୍ଟ ଗ୍ୟାଲେରୀର ନିର୍ଦ୍ଦେଶକ ଶ୍ରୀ ଅଦ୍ୱୈତ ଚରଣ ଗଡନାୟକ ; ଇଣ୍ଡିଆନ ଅଏଲର ଅଧ୍ୟକ୍ଷ ଶ୍ରୀ ସଂଜୀବ ସିଂହ ; ଇଞ୍ଜିନିୟର୍ସ ଇଣ୍ଡିଆର ସିଏମଡ଼ି ଶ୍ରୀ ଜେ ସି ନାୟକ ; ପଦ୍ମ ବିଭୂଷଣ ଶ୍ରୀ ରଘୁନାଥ ମହାପାତ୍ର ; ପଦ୍ମ ଶ୍ରୀ ଶ୍ରୀ ସୁଦର୍ଶନ ସାହୁ ; ପଦ୍ମ ଶ୍ରୀ ଶ୍ରୀ ପ୍ରଭାକର ମହାରଣା ; ଏବଂ ଇଣ୍ଡିଆନ ଅଏଲର ନିର୍ଦ୍ଦେଶକ (ଏଚଆର) ଶ୍ରୀ ରଞ୍ଜନ ମହାପାତ୍ର ପ୍ରମୁଖ ଉପସ୍ଥିତ ଥିଲେ ।


    କାର୍ଯ୍ୟକ୍ରମରେ ଉଦ୍‌ବୋଧନ ନିର୍ଦ୍ଦେଶକ ତଥା ଭାରତରେ ୟୁନେସ୍କୋର ପ୍ରତିନିଧି ଶ୍ରୀ ଶିଗେରୁ ଆଓୟାଗି କହିଲେ ଯେ ବିଶ୍ୱ ଐତିହ୍ୟର ମାନ୍ୟତା ରଖିଥିବା କୀର୍ତ୍ତିରାଜିର ସଂରକ୍ଷଣ ସକାଶେ ୟୁନେସ୍କୋ ସଦାସର୍ବଦା କାର୍ଯ୍ୟ କରିଆସୁଅଛି । ଏହା ଏକ ବିଶ୍ୱବ୍ୟାପୀ କାର୍ଯ୍ୟକ୍ରମ ଏବଂ ସେଥିରେ କୋଣାର୍କର ସୂର୍ଯ୍ୟ ମନ୍ଦିର ଅନ୍ୟତମ । କୋଣାର୍କ ଠାରେ ସ୍ଥାପିତ ବିଶ୍ଳେଷଣ କେନ୍ଦ୍ର କେବଳ ବହିରାଗତ ପର୍ଯ୍ୟଟକମାନଙ୍କୁ ପ୍ରଶିକ୍ଷିତ କରିବାରେ ସହାୟକ ହେବନାହିଁ ଅପରନ୍ତୁ ଏହି ବିଶ୍ୱପ୍ରସିଦ୍ଧ ମନ୍ଦିର ପୃଷ୍ଠଭୂମିରେ ଥିବା ବଳିଷ୍ଠ ଇତିହାସ ସଂପର୍କରେ ମଧ୍ୟ ଅବଗତ କରାଇବ । ଏହା ଓଡ଼ିଆର ପ୍ରାକୃତିକ ଓ ସାଂସ୍କୃତିକ ଇତିହାସକୁ ବିଶ୍ୱ ଦରବାରରେ ଉପସ୍ଥାପନ କରିବାରେ ସହାୟକ ହେବ ବୋଲି ସେ ମତ ପୋଷଣ କରିଥିଲେ ।


    ଇଣ୍ଡିଆନ୍‌ ଅଏଲର ଅଧ୍ୟକ୍ଷ ଶ୍ରୀ ସଞ୍ଜୀବ ସିଂହ ଏହି ଅବସରରେ ନିଜର ସ୍ୱାଗତ ଭାଷଣରେ କହିଲେ ଯେ ଭାରତର ଗର୍ବ ତଥା ଗୌରବ ଭାବେ ସାରା ବିଶ୍ୱରେ ସୁପରିଚିତ କୋଣାର୍କ ମନ୍ଦିରର ସଂରକ୍ଷଣ , ସୁରକ୍ଷା ଏବଂ ଏହାର ବିକାଶ କାର୍ଯ୍ୟରେ ଯତ୍‌ ସାମାନ୍ୟ ଯୋଗଦାନ କରି ଇଣ୍ଡିଆନ୍‌ ଅଏଲ ନିଜକୁ ଭାଗ୍ୟବାନ ମନେକରେ ।


    ପୂର୍ବ ଭାରତର ସକଳ ଭାସ୍କର୍ଯ୍ୟ ମଧ୍ୟରେ କୋଣାର୍କର ସୂର୍ଯ୍ୟ ମନ୍ଦିରର ସ୍ଥାନ ଅନନ୍ୟ ଏବଂ ସ୍ୱତନ୍ତ୍ର । ଏହା ସମଗ୍ର ବିଶ୍ୱର ଏକ ଅପୂର୍ବ କୀର୍ତ୍ତି । ତେଣୁ ଏଭଳି ସାଂସ୍କୃତିକ ଐତିହ୍ୟର ସୁରକ୍ଷା ସମସ୍ତଙ୍କର ଦାୟିତ୍ୱ । କୋଣାର୍କର ସୂର୍ଯ୍ୟମନ୍ଦିର ଓଡ଼ିଶାର ଏକ ପ୍ରମୁଖ ପର୍ଯ୍ୟଟନସ୍ଥଳୀ ଭାବେ ଦେଶ ବିଦେଶରୁ ଅସଂଖ୍ୟ ପର୍ଯ୍ୟଟକଙ୍କୁ ଆକର୍ଷିତ କରିଥାଏ ବୋଲି ସେ ମତ ପୋଷଣ କରିଥିଲେ ।


    *************

    
    
    (Release ID: 1527226) Visitor Counter : 6