      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଅର୍ଥ କମିସନଙ୍କ ସହ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀଙ୍କ ବୈଠକ
      Posted On: 21 APR 2018 3:44PM by PIB Bhubaneshwar


    ପଞ୍ଚଦଶ ଅର୍ଥ କମିସନର ଅଧ୍ୟକ୍ଷ ଏନ କେ ସିଂହ ଏବଂ ସଦସ୍ୟମାନଙ୍କ ସହ 2018 ଏପ୍ରିଲ 19 ତାରିଖରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ବୈଠକରେ ଆଲୋଚନା କରିଛନ୍ତି । ଗୃହ ରାଷ୍ଟ୍ର ମନ୍ତ୍ରୀ ହଂସରାଜ ଗଙ୍ଗାରାମ ଅହିର ଏବଂ କିରେନ ରିଜିଜୁ , କେନ୍ଦ୍ର ସ୍ୱରାଷ୍ଟ୍ର ସଚିବ ରାଜୀବ ଗଉବା ଏବଂ ସ୍ୱରାଷ୍ଟ୍ର ବିଭାଗର ବରିଷ୍ଠ ଅଧିକାରୀମାନେ ବୈଠକରେ ଉପସ୍ଥିତ ଥିଲେ ।


    ଆଇନ ଶୃଙ୍ଖଳା ରକ୍ଷା ଏବଂ ପୁଲିସ ରାଜ୍ୟ ଗୁଡ଼ିକର ସାମ୍ବିଧାନିକ ଅଧିକାର ହୋଇଥିଲେ ମଧ୍ୟ ଆଭ୍ୟନ୍ତରୀଣ ନିରାପତ୍ତା ଦିଗରେ ସୃଷ୍ଟି ହୋଇଥିବା ବିଭିନ୍ନ ଆହ୍ୱାନର ସମ୍ମୁଖୀନ ହେବ ଲାଗି ସ୍ୱରାଷ୍ଟ୍ର ବ୍ୟାପାର ମନ୍ତ୍ରଣାଳୟର ଦାୟିତ୍ୱ କିପରି ବୃଦ୍ଧି ପାଇଚାଲିଛି ସେ ନେଇ ବୈଠକରେ ତଥ୍ୟ ଉପସ୍ଥାପନ କରାଯାଇଥିଲା । ଜାତୀୟ ଓ ଆନ୍ତର୍ଜାତିକ ସମ୍ପର୍କ ଥିବା ଅନୁପ୍ରବେଶ ଏବଂ ଆତଙ୍କବାଦର ମୁକାବିଲା ଦିଗରେ ରାଜ୍ୟ ଗୁଡ଼ିକ ଦକ୍ଷତା ଯଥେଷ୍ଟ ନୁହେଁ ବୋଲି ବୈଠକରେ କୁହାଯାଇଥିଲା ।


    ସ୍ୱରାଷ୍ଟ୍ର ମନ୍ତ୍ରଣାଳୟ ସମ୍ମୁଖରେ ଥିବା ଅନ୍ୟାନ୍ୟ ଆହ୍ୱାନ ଗୁଡ଼ିକ ସମ୍ପର୍କରେ ସୂଚନା ଦେଇ ରାଜନାଥ ସିଂହ କହିଥିଲେ ଯଥା ; ଲୋକଙ୍କ ମଧ୍ୟରେ ସୁରକ୍ଷାର ଭାବନା ବଢ଼ାଇବା , ମହିଳା ଓ ଶିଶୁଙ୍କ ଭଳି ସମ୍ବେଦନଶୀଳ ବର୍ଗଙ୍କ ସୁରକ୍ଷା ବୃଦ୍ଧି , ପୁଲିସ ବ୍ୟବସ୍ଥାକୁ ଫଳପ୍ରଦ କରିବା , ସାଇବର ଅପରାଧର ମୁକାବିଲା ଏବଂ ପ୍ରାକୃତିକ ବିପର୍ଯ୍ୟୟ ସମୟରେ ତୁରନ୍ତ ରିଲିଫ ଓ ଥଇଥାନ କାର୍ଯ୍ୟ ଇତ୍ୟାଦି ।


    ସେ କହିଲେ ଯେ , କେନ୍ଦ୍ର ଓ ରାଜ୍ୟ ସରକାରମାନଙ୍କର ମିଳିତ ଉଦ୍ୟମ ଫଳରେ ଉତ୍ତର-ପୂର୍ବାଞ୍ଚଳ ରାଜ୍ୟ ଏବଂ ବାମପନ୍ଥୀ ଉଗ୍ରବାଦ ପ୍ରଭାବିତ ଅଞ୍ଚଳରେ ନିରାପତ୍ତା ବ୍ୟବସ୍ଥାରେ ଉନ୍ନତି ହୋଇପାରିଛି । ଏହି ସଫଳତା ଅନ୍ୟାନ୍ୟ ଅଞ୍ଚଳରେ କାଏମ ରଖିବାକୁ ଏ ଦିଗରେ ନିରନ୍ତର ଉଦ୍ୟମ ଆବଶ୍ୟକ ।


    ବିପୁଳ ଅର୍ଥର ଆବଶ୍ୟକତା ପଡ଼ୁଥିବା ସ୍ୱରାଷ୍ଟ୍ର ମନ୍ତ୍ରଣାଳୟର ବିଭିନ୍ନ ଯୋଜନା ସମ୍ପର୍କରେ ଯୋଜନା କମିସନଙ୍କୁ ବୈଠକରେ ଅବଗତ କରାଯାଇଥିଲା । ଏହି ଯୋଜନାଗୁଡ଼ିକ ହେଲା: ପୁଲିସ ବଳର ଆଧୁନିକୀକରଣ ( MPF ) , କ୍ରାଇମ ଆଣ୍ଡ କ୍ରିମିନାଲ ଟ୍ରାକିଂ ନେଟୱର୍କ ଆଣ୍ଡ ସିଷ୍ଟମ୍ସ ( CCTNS ) , ଇମିଗ୍ରେସନ୍ , ଭିସା , ଫରେନର୍ସ ରେଜିଷ୍ଟ୍ରେସନ ଆଣ୍ଡ ଟ୍ରାକିଂ ( IVFRT ) , ଉପକୂଳ ନିରାପତ୍ତା , ସୀମାର ମୌଳିକ ବ୍ୟବସ୍ଥା , ସମନ୍ୱିତ ଚେକପୋଷ୍ଟ ଇତ୍ୟାଦି । ସୀମା ପରିଚାଳନା ଏବଂ ସାଇବର ନିରାପତ୍ତା ଦିଗରେ ମଧ୍ୟ ବିପୁଳ ଅର୍ଥର ଆବଶ୍ୟକତା ପଡ଼ୁଛି ।


    ତେଣୁ 2020-25 ମଧ୍ୟରେ ଆଭ୍ୟନ୍ତରୀଣ ନିରାପତ୍ତା , କେନ୍ଦ୍ରୀୟ ସଶସ୍ତ୍ର ପୁଲିସ ବଳ , ପୁଲିସ ଆଧୁନିକୀକରଣ , ସୀମା ନିରାପତ୍ତା , ବିପର୍ଯ୍ୟୟ ପରିଚାଳନା ଏବଂ କେନ୍ଦ୍ର ଶାସିତ ଅଞ୍ଚଳ ପାଇଁ 3 , 50 , 000 କୋଟି ଟଙ୍କାର ଆବଶ୍ୟକତା ଥିବା ମନ୍ତ୍ରଣାଳୟ ପକ୍ଷରୁ ଆକଳନ କରାଯାଇଛି । ଏ ସମ୍ପର୍କରେ ସମ୍ପୂର୍ଣ୍ଣ ରିପୋର୍ଟ ପରେ କମିସନଙ୍କ ନିକଟରେ ଦାଖଲ କରାଯିବ ।


    ******************

    
    
    (Release ID: 1529930) Visitor Counter : 2