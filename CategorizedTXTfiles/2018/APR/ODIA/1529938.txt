      ସଡକ ପରିବହନ ଓ ରାଜପଥ ମନ୍ତ୍ରଣାଳୟ

      ସଡ଼କ ସୂଚନା ପଦ୍ଧତି (ରୋଡ ଇନଫର୍ମେସନ ସିଷ୍ଟମ) ବିକାଶ ପାଇଁ ଭାରତ ଦକ୍ଷିଣ କୋରିଆ ବୁଝାମଣା
      • 29 ତମ ଜାତୀୟ ସଡ଼କ ସୁରକ୍ଷା ସପ୍ତାହକୁ ଉଦଘାଟନ କଲେ ଶ୍ରୀ ଗଡକରୀ

      Posted On: 23 APR 2018 4:11PM by PIB Bhubaneshwar

    ଦେଶରେ ରାଜପଥ ସୂଚନା ପଦ୍ଧତିର ବିକାଶ ପାଇଁ ଦକ୍ଷିଣ କୋରିଆ ସହ ଭାରତ ବୁଝାମଣା କରିବ ବୋଲି କେନ୍ଦ୍ର ସଡ଼କ ପରିବହନ ଏବଂ ରାଜମାର୍ଗ , ଜାହାଜ ଚଳାଚଳ , ଜଳ ସମ୍ପଦ , ନଦୀ ବିକାଶ ଏବଂ ଗଙ୍ଗା ସଂରକ୍ଷଣ ମନ୍ତ୍ରୀ ନୀତୀନ ଗଡକରୀ କହିଛନ୍ତି । ଦକ୍ଷିଣ କୋରିଆର ଏକ୍ସପ୍ରେସ୍ ହାଇୱେଜ୍ ଇନ୍ଫର୍ମେସନ୍ ସିଷ୍ଟମ ଦ୍ୱାରା ଏକ ଅନ୍ ଲାଇନ ପଦ୍ଧତିର ବିକାଶ ହେବ ଯାହାକି ଏକ ରାଜପଥ ଗୁଡ଼ିକୁ କେନ୍ଦ୍ରୀୟ ନିୟନ୍ତ୍ରଣ କକ୍ଷ ଦ୍ୱାରା ସମନ୍ୱିତ ମନିଟରିଂ କରାଯିବ ।


    ନୂଆଦିଲ୍ଲୀର ବିଜ୍ଞାନ ଭବନରେ ସୋମବାର 29ତମ ସଡ଼କ ସୁରକ୍ଷା ସପ୍ତାହକୁ ଉଦଘାଟନ କରି ମନ୍ତ୍ରୀ ରାଜପଥ ବ୍ୟବହାରକାରୀଙ୍କ ସୁରକ୍ଷା ପାଇଁ ମନ୍ତ୍ରଣାଳୟ ଗୁରୁତ୍ୱ ଦେଉଥିବା ଉଲ୍ଲେଖ କରିଥିଲେ । ସେ ପ୍ରଥମେ ମନ୍ତ୍ରଣାଳୟର ଦାୟିତ୍ୱ ନେଇଥିବା ବେଳେ ବର୍ଷକୁ ଦେଢ଼ ଲକ୍ଷ ଦୁର୍ଘଟଣାଜନିତ ମୃତ୍ୟୁ ହେଉଥିଲା , ଯାହାକୁ ହ୍ରାସ କରିବା ତାଙ୍କର ଲକ୍ଷ୍ୟ ବୋଲି ସେ କହିଥିଲେ । ଯଦିଓ ପରିସ୍ଥିତିରେ ଉନ୍ନତି ହୋଇପାରିଛି , ତଥାପି ତାହା ଆଶାଜନକ ହୋଇ ନଥିବାରୁ ସେ ସନ୍ତୁଷ୍ଟ ନୁହନ୍ତି । ଏ ଦିଗରେ ଅଧିକ ପଦକ୍ଷେପର ଆବଶ୍ୟକତା ଅଛି ବୋଲି ମନ୍ତ୍ରୀ କହିଥିଲେ ।


    ସଡ଼କ ବ୍ୟବହାର ଓ ଦୁର୍ଘଟଣା ନେଇ ଲୋକଙ୍କୁ ସଚେତନ କରିବା ପାଇଁ ମନ୍ତ୍ରଣାଳୟ ପ୍ରତିବର୍ଷ ସଡ଼କ ସୁରକ୍ଷା ସପ୍ତାହ ପାଳନ କରୁଛି । ଏ ବର୍ଷ ଏପ୍ରିଲ 23ରୁ 29 ତାରିଖ ପର୍ଯ୍ୟନ୍ତ ସଡ଼କ ସୁରକ୍ଷା ସପ୍ତାହ ପାଳନ କରାଯାଉଛି । ବିଦ୍ୟାଳୟ ଓ ବାଣିଜ୍ୟିକ ଡ୍ରାଇଭର ଏଥର ସଚେତନତାର ମୁଖ୍ୟ ପ୍ରସଙ୍ଗ । କାର୍ଯ୍ୟକ୍ରମକୁ ଉଦଘାଟନ କରି ମନ୍ତ୍ରୀ କହିଲେ , ପ୍ରତ୍ୟେକ ଛାତ୍ର/ଛାତ୍ରୀ ତାଙ୍କ ପରିବାର ଏବଂ ସମାଜ ପାଇ ସଡ଼କ ସୁରକ୍ଷାର ଦୂତ ହେବା ଉଚିତ । ସମସ୍ତ ସଡ଼କ ଯାତ୍ରୀ , ବିଦ୍ୟାଳୟ/କଲେଜ ଛାତ୍ରଛାତ୍ରୀ ଏବଂ ଡ୍ରାଇଭରମାନଙ୍କ ପାଇଁ ଏହି ଅବସରରେ ବ୍ୟାପକ କାର୍ଯ୍ୟକ୍ରମ କରାଯାଉଛି ।


    ସଡ଼କ ସୁରକ୍ଷା ଉପରେ ହୋଇଥିବା ପ୍ରବନ୍ଧ ପ୍ରତିଯୋଗିତାର କୃତୀ 15 ଜଣ ସ୍କୁଲ ପିଲାଙ୍କୁ ମନ୍ତ୍ରୀ ପୁରସ୍କୃତ କରିଥିଲେ । ପ୍ରଥମ ହୋଇଥିବା 3 ଜଣଙ୍କୁ ଯଥାକ୍ରମେ 15 ହଜାର , 10 ହଜାର ଏବଂ 5 ହଜାର ଟଙ୍କା ସହ ସାର୍ଟିଫିକେଟ ଦିଆଯାଇଥିଲା ।


    ସଡ଼କ ସୁରକ୍ଷା ଦିଗରେ ନିଆଯାଇଥିବା ବିଭିନ୍ନ ପଦକ୍ଷେପ ସମ୍ପର୍କରେ ସୂଚନା ଦେଇ ମନ୍ତ୍ରୀ କହିଥିଲେ ଯେ , ତାଙ୍କ ମନ୍ତ୍ରଣାଳୟ 4- E ଉପରେ ଗୁରୁତ୍ୱ ଦେଉଛି , ଯଥା ; ଏଜୁକେସନ , ଏନଫୋର୍ସମେଣ୍ଟ , ଇଞ୍ଜିନିୟରିଂ ଏବଂ ଏମର୍ଜେନ୍ସି । ସୁରୁଖୁରୁ ଯାନ ଚଳାଚଳ ପାଇଁ ବସର ମାନରେ ବିକାଶ କରାଯାଇଛି , ପ୍ରତ୍ୟେକ କାରରେ ଏୟାର ବ୍ୟାଗ୍ ଏବଂ ସ୍ପିଡ୍ ଆଲର୍ଟ ବାଧ୍ୟତାମୂଳକ କରାଯାଇଛି । ରାସ୍ତାରୁ ନ ଖସିବା ପାଇଁ (ସ୍କିଡିଙ୍ଗ୍) ପ୍ରତ୍ୟେକ ଦୁଇ ଚକିଆରେ ଏବିଏସ୍ ଲଗାଯାଉଛି । ଲୋକସଭାରେ ଗୃହୀତ ହୋଇଥିବା ମୋଟର ଭେଇକିଲ୍ (ସଂଶୋଧନ) ବିଲ୍ , 2017 ଏବେ ରାଜ୍ୟସଭାର ଅନୁମୋଦନ ଅପେକ୍ଷାରେ ରହିଛି । ସମନ୍ୱିତ ବହୁମୁଖୀ ପବ୍ଲିକ ଟ୍ରାନ୍ସପୋର୍ଟ ସିଷ୍ଟମ ଏବଂ ସଡ଼କ ସୁରକ୍ଷାକୁ ଏହି ବିଲରେ ଗୁରୁତ୍ୱ ଦିଆଯାଇଛି ।


    ବାଣିଜ୍ୟିକ ଯାନ ଗୁଡ଼ିକର ଡ୍ରାଇଭରମାନଙ୍କୁ ଉତ୍ତମ ଡ୍ରାଇଭିଂ ପ୍ରଶିକ୍ଷଣ ସହ ସଡ଼କ ସୁରକ୍ଷା ବୃଦ୍ଧି ନିମନ୍ତେ ମନ୍ତ୍ରଣାଳୟ ପକ୍ଷରୁ ଡ୍ରାଇଭିଂ ଟ୍ରେନିଂ ସେଣ୍ଟର ପ୍ରତିଷ୍ଠା ସକାଶେ ଏକ ଯୋଜନା ଆରମ୍ଭ କରାଯାଇଛି । ରାଜପଥରେ 789ଟି ଦୁର୍ଘଟଣାପ୍ରବଣ ବ୍ଲାକସ୍ପଟ୍ ଚିହ୍ନଟ କରାଯାଇ ସେଥିରୁ 139ଟିର ବିକାଶ କରାଯାଇଛି । 233ଟି ବ୍ଲାକସ୍ପଟର ବିକାଶ ପାଇଁ କାର୍ଯ୍ୟ ଚାଲିଛି । 610 କିଲୋମିଟର ରାଜପଥର ସମ୍ପୂର୍ଣ୍ଣ ସଡ଼କ ସୁରକ୍ଷା ଅଡିଟକୁ ଅନୁମୋଦନ ଦିଆଯାଇଛି । 108.25 କୋଟି ଟଙ୍କା ଖର୍ଚ୍ଚରେ ପାହାଡ଼ିଆ ଅଞ୍ଚଳର ଦୁର୍ଘଟଣାପ୍ରବଣ 183 କିଲୋମିଟର ରାଜପଥରେ କ୍ରାସ୍ ବ୍ୟାରିଅର ନିର୍ମାଣ ଚାଲିଛି ।


    ଇଣ୍ଡିଆନ ରୋଡ ସେଫଟି କ୍ୟାମ୍ପେନ ( IRSC ) ପକ୍ଷରୁ ସଡ଼କ ସୁରକ୍ଷା ଉପରେ ପ୍ରସ୍ତୁତ ହୋଇଥିବା ଏକ ରିପୋର୍ଟ ମନ୍ତ୍ରୀ ଏହି ଅବସରରେ ଉନ୍ମୋଚନ କରିଥିଲେ । ଆଇଆଇଟି ଦିଲ୍ଲୀର ପୁରାତନ ଛାତ୍ରମାନଙ୍କ ଦ୍ୱାରା ଏହି ରିପୋର୍ଟ ପ୍ରସ୍ତୁତ ହୋଇଛି । ସଡ଼କ ପରିବହନ ମନ୍ତ୍ରଣାଳୟ ଏବଂ ବିଭିନ୍ନ ରାଜ୍ୟର ପୁଲିସ ସହ ମିଳିତ ଭାବେ ଆଇଆରଏସସି ‘ ସେଫର ଇଣ୍ଡିଆ ଚ୍ୟାଲେଞ୍ଜ ’ ନାମରେ ସଡ଼କ ସୁରକ୍ଷା ଚାମ୍ପିଅନସିପ୍ ଆୟୋଜନ କରୁଛି । ଏହି କାର୍ଯ୍ୟକ୍ରମରେ ଚଳିତ ବର୍ଷର ‘ ସେଫର ଇଣ୍ଡିଆ ଚ୍ୟାଲେଞ୍ଜ-18 ’ ର ଶୁଭାରମ୍ଭ କରାଯାଇଥିଲା । ସେହିପରି ମନ୍ତ୍ରୀ ସଡ଼କ ସୁରକ୍ଷା ଉପରେ ଆଧାରିତ କ୍ଷୁଦ୍ର ଗଳ୍ପ ସଂକଳନ ‘ ହାଭ୍ ଏ ସେଫ୍ ଜର୍ନି ’ କୁ ମଧ୍ୟ ଉନ୍ମୋଚନ କରିଥିଲେ ।


    ***************

    
    
    (Release ID: 1529938) Visitor Counter : 13