      ଆଦିବାସୀ ବ୍ୟାପାର ମନ୍ତ୍ରଣାଳୟ

      ଦେଶର ଜନଜାତି ବର୍ଗର ଛାତ୍ରଛାତ୍ରୀମାନଙ୍କ ସକାଶେ କେନ୍ଦ୍ର ଆଦିବାସୀ ବ୍ୟାପାର ମନ୍ତ୍ରଣାଳୟ ପକ୍ଷରୁ ମୋଟ 1545ଟି ହଷ୍ଟେଲ ମଂଜୁର
      Posted On: 02 APR 2018 9:09PM by PIB Bhubaneshwar


    କେନ୍ଦ୍ର ଆଦିବାସୀ ବ୍ୟାପାର ମନ୍ତ୍ରଣାଳୟ ପକ୍ଷରୁ ଆଦିବାସୀ ବାଳିକା ଏବଂ ବାଳକମାନଙ୍କ ସକାଶେ ମୋଟ 1545 ଛାତ୍ରାବାସ ମଂଜୁର କରାଯାଇଛି । ସେଥି ମଧ୍ୟରୁ ବାଳକମାନଙ୍କ ସକାଶେ 544ଟି ଛାତ୍ରାବାସ ଉଦ୍ଦିଷ୍ଟ ଥିବାବେଳେ ବାଳିକାମାନଙ୍କ ପାଇଁ 1001ଟି ଛାତ୍ରାବାସ ରହିଛି ।


    2014-15 ଠାରୁ 2017-18 ମଧ୍ୟରେ ଜନଜାତି ଉପଯୋଜନା ମାଧ୍ୟମରେ ସ୍ୱତନ୍ତ୍ର କେନ୍ଦ୍ରୀୟ ଅନୁଦାନ ଏବଂ ସମ୍ବିଧାନର ଧାରା 275(1)ର ବ୍ୟବସ୍ଥା ଅନୁସାରେ ଜନଜାତି ବର୍ଗର ବାଳିକା ଓ ବାଳକମାନଙ୍କ ସକାଶେ ମୋଟ 380ଟି ହଷ୍ଟେଲ ମଂଜୁର ହୋଇଛି । ଏହି ଅବଧି ମଧ୍ୟରେ ସେଥିପାଇଁ ମୋଟ 565.32 କୋଟି ଟଙ୍କା ମଂଜୁର କରାଯାଇଛି ।


    ଜନଜାତି ବର୍ଗର ବାଳିକା ଓ ବାଳକମାନଙ୍କ ପାଇଁ ହଷ୍ଟେଲ ନିର୍ମାଣ ଯୋଜନା ଅଧୀନରେ 2014-15 ଠାରୁ 2017-18 ବର୍ଷ ମଧ୍ୟରେ ମୋଟ 160.29 କୋଟି ଟଙ୍କା ଯୋଗାଇ ଦିଆଯାଇଛି ।


    ଜନଜାତି ବର୍ଗର ଛାତ୍ରୀ ଓ ଛାତ୍ରମାନଙ୍କ ସକାଶେ ହଷ୍ଟେଲ ନିର୍ମାଣ ଯୋଜନାରେ , ରାଜ୍ୟ/ କେନ୍ଦ୍ରଶାସିତ କ୍ଷେତ୍ର/ ବିଶ୍ୱବିଦ୍ୟାଳୟମାନଙ୍କୁ ନୂଆ ହଷ୍ଟେଲ କୋଠା ନିର୍ମାଣ ଏବଂ/ କିମ୍ବା ପୂର୍ବରୁ ନିର୍ମିତ ହୋଇ କାର୍ଯ୍ୟ କରୁଥିବା ହଷ୍ଟେଲଗୁଡ଼ିକର ସଂପ୍ରସାରଣ ସକାଶେ କେନ୍ଦ୍ରୀୟ ସହାୟତା ଯୋଗାଇ ଦିଆଯାଇଥାଏ । ତଦନୁସାରେ ଏହି ଯୋଜନା ମାଧ୍ୟମରେ ରାଜ୍ୟ ସରକାରମାନେ ବାଳିକା ହଷ୍ଟେଲ ଏବଂ ନକ୍ସଲ ଉପଦ୍ରୁତ କ୍ଷେତ୍ର (ଯାହାକି ସ୍ୱରାଷ୍ଟ୍ର ବ୍ୟାପାର ମନ୍ତ୍ରଣାଳୟ ଦ୍ୱାରା ଚିହ୍ନିତ)ରେ ବାଳକ ହଷ୍ଟେଲ ନିର୍ମାଣ ସକାଶେ 100 ପ୍ରତିଶତ କେନ୍ଦ୍ରୀୟ ସହାୟତା ପାଇବାକୁ ଯୋଗ୍ୟ । ଅନ୍ୟ ସ୍ଥାନରେ ବାଳକ ହଷ୍ଟେଲ ନିର୍ମାଣ ସକାଶେ ରାଜ୍ୟ ସରକାରମାନଙ୍କୁ 50:50 ହାରରେ ପାଣ୍ଠି ଯୋଗାଇ ଦିଆଯାଇଥାଏ । କେନ୍ଦ୍ରଶାସିତ କ୍ଷେତ୍ର ସ୍ଥଳେ ଉଭୟ ବାଳିକା ଏବଂ ବାଳକ ହଷ୍ଟେଲ ନିର୍ମାଣ ସକାଶେ ସମସ୍ତ ଖର୍ଚ୍ଚ କେନ୍ଦ୍ର ସରକାର ବହନ କରିଥାନ୍ତି । ଏହିସବୁ ହଷ୍ଟେଲ ମିଡ଼ଲ ସ୍କୁଲ୍‌ , ସେକଣ୍ଡାରୀ ବିଦ୍ୟାଳୟ , କଲେଜ କିମ୍ବା ବିଶ୍ୱବିଦ୍ୟାଳୟ ସ୍ତରୀୟ ହୋଇଥିବ । କିନ୍ତୁ , ମନ୍ତ୍ରଣାଳୟର ଯୋଜନା ସୁସଂଗତକରଣ କାର୍ଯ୍ୟନୁଷ୍ଠାନ ସ୍ୱରୂପ ନିଷ୍ପତ୍ତି ଗ୍ରହଣ କରାଯାଇଛି ଯେ ଜନଜାତି ଉପ ଯୋଜନାରେ ପ୍ରଦାନ କରାଯାଉଥିବା ସ୍ୱତନ୍ତ୍ର କେନ୍ଦ୍ରୀୟ ଅନୁଦାନ ଏବଂ ଭାରତ ସମ୍ବିଧାନର ଧାରା 275(1) ଅନୁସାରେ ମିଳୁଥିବା ଅନୁଦାନ ମାଧ୍ୟମରେ “ ଜନଜାତି ବର୍ଗର ବାଳିକା ଓ ବାଳକ ହଷ୍ଟେଲ ନିର୍ମାଣ ” କୁ 2018-19 ଆର୍ଥିକ ବର୍ଷ ଠାରୁ ମିଶ୍ରଣ ଘଟାଯିବ । ଏହିସବୁ ଯୋଜନା ଅଧୀନରେ , ହଷ୍ଟେଲ ନିର୍ମାଣ ସକାଶେ କ୍ରମାଗତ ଭାବେ ରାଜ୍ୟ ସରକାରମାନଙ୍କ ଠାରୁ ପ୍ରସ୍ତାବ ମିଳିଥାଏ । ଏହିସବୁ ପ୍ରସ୍ତାବକୁ ମନ୍ତ୍ରଣାଳୟର ପ୍ରକଳ୍ପ ଆକଳନ କମିଟି ଦ୍ୱାରା ତର୍ଜମା କରି ଦେଖାଯିବା ପରେ ସଂପୃକ୍ତ ଯୋଜନାମାନଙ୍କ ସକାଶେ ପାଣ୍ଠି ଉପଲବ୍ଧତାକୁ ଦୃଷ୍ଟିରେ ରଖି ଅର୍ଥ ମଂଜୁର କରାଯାଇଥାଏ ।


    ସେହିସବୁ ହଷ୍ଟେଲମାନଙ୍କ ରକ୍ଷଣାବେକ୍ଷଣ ଓ ସେସବୁର ମନିଟରିଂ କରିବା ସଂପୃକ୍ତ ରାଜ୍ୟ ସରକାର/କେନ୍ଦ୍ରଶାସିତ କ୍ଷେତ୍ରମାନଙ୍କର ଦାୟିତ୍ୱ । କିନ୍ତୁ , ବର୍ତ୍ତମାନ କାର୍ଯ୍ୟକାରୀ ହେଉଥିବା ହଷ୍ଟେଲର ମାନ ଉନ୍ନତି କରିବା କଳ୍ପେ ରାଜ୍ୟ ସରକାରମାନଙ୍କ ଠାରୁ ଜନଜାତି ଉପଯୋଜନା ମାଧ୍ୟମରେ କେନ୍ଦ୍ରୀୟ ସ୍ୱତନ୍ତ୍ର ଅନୁଦାନ ଏବଂ ସମ୍ବିଧାନର ଧାରା 275(1)ର ବ୍ୟବସ୍ଥା ଅନୁସାରେ ପାଣ୍ଠି ଯୋଗାଇ ଦେବା ସକାଶେ ପ୍ରସ୍ତାବମାନ ଗ୍ରହଣ କରାଯାଇଥାଏ ଯାହାକି ବିଶେଷ ଭାବେ ଆପଦଗ୍ରସ୍ତ ଜନଜାତିବର୍ଗଙ୍କ ବିଭିନ୍ନ ଉନ୍ନତିକରଣ କାର୍ଯ୍ୟକ୍ରମ ଯଥା , ପ୍ରାଚୀର ନିର୍ମାଣ , ଶୌଚାଗାର ନିର୍ମାଣ ଓ ପାନୀୟ ଜଳ ଯୋଗାଣ ବ୍ୟବସ୍ଥାକରଣ ଆଦି ପାଇଁ ଉଦ୍ଦିଷ୍ଟ । ସମୟାନ୍ତରେ ରାଜ୍ୟ ସରକାରମାନଙ୍କ ଠାରୁ ମିଳୁଥିବା ପ୍ରସ୍ତାବ ଏବଂ ପାଣ୍ଠି ଉପଲବ୍ଧତାକୁ ଦୃଷ୍ଟିରେ ରଖି ଏଭଳି ଯୋଜନାମାନଙ୍କ ପାଇଁ ପାଣ୍ଠି ଯୋଗାଇ ଦିଆଯାଇଥାଏ ।


    କେନ୍ଦ୍ର ଆଦିବାସୀ ବ୍ୟାପାର ରାଷ୍ଟ୍ରମନ୍ତ୍ରୀ ଶ୍ରୀ ଯଶୱନ୍ତ ସିଂ ଭାଭୋର ଆଜି ଲୋକସଭାରେ ଏକ ପ୍ରଶ୍ନର ଲିଖିତ ଉତ୍ତର ପ୍ରଦାନ କରି ଏହି ବିଷୟ ସୂଚନା ଦେଇଛନ୍ତି ।


    ************

    
    
    (Release ID: 1527549) Visitor Counter : 6