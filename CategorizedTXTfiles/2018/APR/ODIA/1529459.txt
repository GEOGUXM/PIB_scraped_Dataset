      ଜଳ ସମ୍ପଦ ମନ୍ତ୍ରଣାଳୟ

      ଟ୍ରିବ୍ୟୁନାଲ ଅଧ୍ୟକ୍ଷଙ୍କୁ ମହାନଦୀ ଜଳବିବାଦ ସଂପର୍କିତ ଦସ୍ତାବିଜ ହସ୍ତାନ୍ତର କଲେ କେନ୍ଦ୍ର ସରକାର
      Posted On: 17 APR 2018 1:15PM by PIB Bhubaneshwar


    କେନ୍ଦ୍ର ସରକାର ମହାନଦୀ ଜଳ ବିବାଦ ସଂପର୍କିତ ଦସ୍ତାବିଜକୁ ମହାନଦୀ ଜଳ ବିବାଦ ଟ୍ରିବ୍ୟୁନାଲକୁ ହସ୍ତାନ୍ତର କରିଛନ୍ତି । କେନ୍ଦ୍ର ଜଳ ସଂପଦ , ନଦୀ ବିକାଶ ଏବଂ ଗଙ୍ଗା ସଂରକ୍ଷଣ ମନ୍ତ୍ରଣାଳୟର ସଚିବ ଶ୍ରୀ ୟୁ ପି ସିଂହ ଏହି ମାମଲାକୁ ଆଜି ଆନ୍ତଃ- ରାଜ୍ୟ ନଦୀ ଜଳ ବିବାଦ ଆଇନ (ISRWD) , 1956ର ଧାରା 5(1) ଅନୁସାରେ ମହାନଦୀ ଜଳ ବିବାଦ ଟ୍ରିବ୍ୟୁନାଲର ଅଧ୍ୟକ୍ଷ ତଥା ସୁପ୍ରିମକୋଟ ବିଚାରପତି ନ୍ୟାୟମୂର୍ତ୍ତି ଏ ଏମ ଖାନୱିଲକରଙ୍କୁ ପ୍ରଦାନ କରିଛନ୍ତି ।


    ଆନ୍ତଃ- ରାଜ୍ୟ ନଦୀ ଜଳ ବିବାଦ ଆଇନ ( ISRWD ) , 1956ର ଧାରା 3 ଅନୁସାରେ 19.11.2016 ତାରିଖ ଦିନ ଓଡ଼ିଶା ସରକାର କେନ୍ଦ୍ର ସରକାରଙ୍କୁ ଆନ୍ତଃ ରାଜ୍ୟ ଜଳ ବିବାଦ ଟ୍ରିବ୍ୟୁନାଲ ଗଠନ ସକାଶେ ତାଙ୍କର ଅଭିଯୋଗ ପତ୍ର ପ୍ରଦାନ କରିଥିଲେ । ମହାନଦୀ ପ୍ରବାହିତ ହେଉଥିବା ଓଡ଼ିଶା ଏବଂ ଛତିଶଗଡ଼ ମଧ୍ୟରେ ଜଳ ବଂଟନ ନେଇ ଉତ୍ପନ୍ନ ବିବାଦର ସମାଧାନ କରିବା ସକାଶେ ଏଥିରେ ନିବେଦନ କରାଯାଇଥିଲା । ଏହି ଆବେଦନ ପରିପ୍ରେକ୍ଷୀରେ , ମନ୍ତ୍ରଣାଳୟ ଏକ ଆଲୋଚନା କମିଟି ଗଠନ କରିଥିଲେ ଯାହାର ଦୁଇଦଫା ବୈଠକ ଅନୁଷ୍ଠିତ ହୋଇଥିଲା , କିନ୍ତୁ ଏଥିରୁ କୌଣସି ଫଳାଫଳ ବାହାରି ନଥିଲା ।


    ଏହି ପ୍ରସଙ୍ଗକୁ ନେଇ ଓଡ଼ିଶା ସରକାର ସୁପ୍ରିମକୋର୍ଟରେ 2017 ମସିହାରେ ମୂଳ ରିଟ ପିଟିସନ 1 ଦାଏର କରିଥିଲେ । ସୁପ୍ରିମ କୋର୍ଟ ତାଙ୍କର 23.01.2018 ତାରିଖର ନିର୍ଦ୍ଦେଶନାମାରେ କେନ୍ଦ୍ର ସରକାରଙ୍କୁ ମହାନଦୀ ଜଳ ବଂଟନ ମାମଲାର ବିଚାର କରିବା ସକାଶେ ଏକ ଟ୍ରିବ୍ୟୁନାଲ ଗଠନ କରିବା ନିମନ୍ତେ ନିର୍ଦ୍ଦେଶ ଦେଇଥିଲେ ଏବଂ ଟ୍ରିବ୍ୟୁନାଲ ନିକଟରେ ତାଙ୍କର ପକ୍ଷ ରଖିବା ସକାଶେ ଓଡ଼ିଶା ସରକାରଙ୍କୁ ପରାମର୍ଶ ଦେଇଥିଲେ ।


    ତଦନୁସାରେ କେନ୍ଦ୍ର ସରକାର 12.03.2018 ତାରିଖ ଦିନ ମହାନଦୀ ଜଳ ବିବାଦ ଲାଗି ନିମ୍ନଲିଖିତ ଅଧିକାରୀଙ୍କୁ ନେଇ ଟ୍ରିବ୍ୟୁନାଲ ଗଠନ କରିଥିଲେ:


    1.ଜଷ୍ଟିସ ଏ ଏମ ଖାନୱିଲକର- ଅଧ୍ୟକ୍ଷ


    ସୁପ୍ରିମକୋର୍ଟର ବିଚାରପତି


    2.ଡ଼କ୍ଟର ଜଷ୍ଟିସ ରବି ରଂଜନ- ସଦସ୍ୟ


    ପାଟନା ହାଇକୋର୍ଟର ବିଚାରପତି


    3.ଜଷ୍ଟିସ ଶ୍ରୀମତୀ ଇନ୍ଦରମିତ କୌର କୋଚର - ସଦସ୍ୟ


    ଦିଲ୍ଲୀ ହାଇକୋର୍ଟର ବିଚାରପତି


    ମହାନଦୀ , ବିଭିନ୍ନ ରାଜ୍ୟଙ୍କ ଦ୍ୱାରା ଏହା ଉପରେ ନିର୍ମିତ ଜଳ ସଂପଦ ପ୍ରକଳ୍ପର ବିକାଶ ଏବଂ ଏହାର ଜଳ ବଂଟନକୁ ନେଇ ଉତ୍ପନ୍ନ ବିବାଦ ଆଦି ସଂପର୍କରେ ସଚିବ ( WR, RD & GR ) ମାନ୍ୟବର ଜଷ୍ଟିସ ଏ ଏମ ଖାନୱିଲକରଙ୍କୁ ସୂଚୀତ କରିଥିଲେ । ମାନ୍ୟବର ବିଚାରପତିଙ୍କୁ ମଧ୍ୟ ଜଳ ବିବାଦ ସଂପର୍କୀତ ଆଇନଗତ ବ୍ୟବସ୍ଥା ସଂପର୍କରେ ଅବଗତ କରାଯାଇଥିଲା । ସଚିବ ( WR, RD & GR ) ଶ୍ରୀ ସିଂହ ମାନ୍ୟବର ବିଚାରପତି ଏ ଏମ ଖାନୱିଲକରଙ୍କୁ ପ୍ରତିଶ୍ରୁତି ପ୍ରଦାନ କରିଥିଲେ ଯେ ଟ୍ରିବ୍ୟୁନାଲ ଯଥାଶୀଘ୍ର କାର୍ଯ୍ୟକାରୀ କରାଇବା ଦିଗରେ କେନ୍ଦ୍ର ସରକାର ସମସ୍ତ ପ୍ରକାର ପଦକ୍ଷେପ ଗ୍ରହଣ କରୁଛନ୍ତି ଏବଂ ମହାନଦୀ ନଦୀ ଜଳ ବିବାଦର ଯଥାଶୀଘ୍ର ସମାଧାନ ଦିଗରେ ଟ୍ରିବ୍ୟୁନାଲଙ୍କ ପରାମର୍ଶ କାମନା କରୁଛନ୍ତି ।


    ସଚିବ ( WR, RD & GR ) ଶ୍ରୀ ୟୁ ପି ସିଂହ ଏ ସଂକ୍ରାନ୍ତରେ ସମସ୍ତ ପ୍ରକାର ନଥି ଓ ସୂଚନା ମହାନଦୀ ଜଳ ବିବାଦ ଟ୍ରିବ୍ୟୁନାଲର ଅଧ୍ୟକ୍ଷ ତଥା ସୁପ୍ରିମକୋର୍ଟର ବିଚାରପତି ନ୍ୟାୟମୂର୍ତ୍ତି ଏ ଏମ ଖାନୱିଲକରଙ୍କୁ ପ୍ରଦାନ କରିଛନ୍ତି ।


    ************

    
    
    (Release ID: 1529459) Visitor Counter : 2