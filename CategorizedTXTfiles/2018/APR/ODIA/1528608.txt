      ଜାହାଜ ଚଳାଚଳ ମନ୍ତ୍ରଣାଳୟ

      ବୁସାନଠାରେ କୋରିଆ ରିପବ୍ଲିକ ସହ ଭାରତର ବୁଝାମଣାପତ୍ର ସ୍ୱାକ୍ଷର
      • ନାବିକମାନଙ୍କୁ ପ୍ରଦାନ କରାଯିବ ମ୍ୟୁଚୁଆଲ ରିକଗନିସନ କମ୍ପିଟେନ୍ସି ସାର୍ଟିଫିକେଟ
      • କୋରିଆ ଜାହାଜରେ ଭାରତ ନାବିକଙ୍କୁ ମିଳିବ ନିଯୁକ୍ତି ସୁବିଧା
      Posted On: 10 APR 2018 2:45PM by PIB Bhubaneshwar


    ନାବିକ (ସିଫେୟାରର)ଙ୍କ ଦକ୍ଷତା ପ୍ରମାଣ ପାଇଁ ମ୍ୟୁଚୁଆଲ ରିକଗନିସନ ସାର୍ଟିଫିକେଟ ଅଫ୍ କମ୍ପିଟେନ୍ସି ପ୍ରଦାନ ସକାଶେ ଆଜି ଭାରତ ଓ କୋରିଆ ରିପବ୍ଲିକ ମଧ୍ୟରେ ବୁଝାମଣାପତ୍ର ସ୍ୱାକ୍ଷର ହୋଇଛି । ଏହା ଫଳରେ ସାମୁଦ୍ରିକ ଶିକ୍ଷା , ପ୍ରଶିକ୍ଷଣ , ଦକ୍ଷତା ଆଦି କ୍ଷେତ୍ରରେ ନାବିକମାନଙ୍କୁ ଦିଆଯାଉଥିବା ପ୍ରମାଣପତ୍ରକୁ ଉଭୟ ଦେଶରେ ସ୍ୱୀକୃତି ମିଳିପାରିବ । ବୁଝାମଣାପତ୍ରରେ ଜାହାଜ ଚଳାଚଳ , ସଡ଼କ ପରିବହନ ଓ ରାଜମାର୍ଗ ଏବଂ ଜଳସମ୍ବଳ , ନଦୀ ବିକାଶ ଏବଂ ଗଙ୍ଗା ସଂରକ୍ଷଣ ମନ୍ତ୍ରୀ ନୀତୀନ ଗଡକରୀ ଏବଂ କୋରିଆ ପ୍ରତିପକ୍ଷ କିମ୍ ୟୁଙ୍ଗ-ଚୁନ୍ ବୁସାନଠାରେ ସ୍ୱାକ୍ଷର କରିଛନ୍ତି ।


    ଏହି ଅବସରରେ ଶ୍ରୀ ଗଡକରୀ କହିଲେ ଯେ , ଏହି ବୁଝାମଣା ଦ୍ୱାରା ଉଭୟ ରାଷ୍ଟ୍ର ଲାଭବାନ ହେବେ । କୋରିଆ ବିଶ୍ୱରେ ଅଧିକ ଜାହାଜ ରଖିଥିବା ଏକ ରାଷ୍ଟ୍ର । ଏବେ କୋରିଆରେ ବିଦେଶକୁ ଚଳାଚଳ କରୁଥିବା 500ରୁ ଅଧିକ ଜାହାଜ ରହିଛି ଏବଂ ଅଧିକରୁ ଅଧିକ ନାବିକ ଆବଶ୍ୟକ କରେ । ଭାରତରେ ପ୍ରାୟ 1 , 54 , 349 ଜଣ ନାବିକ ରହିଛନ୍ତି । ବୁଝାମଣା ଅନୁଯାୟୀ କୋରିଆର ଜାହାଜରେ ଭାରତୀୟ ନାବିକଙ୍କୁ ନିଯୁକ୍ତି ସୁଯୋଗ ମିଳିପାରିବ ।


    ନୀତୀନ ଗଡକରୀ ଗତକାଲିଠାରୁ କୋରିଆ ରିପବ୍ଲିକକୁ 4 ଦିନିଆ ଗସ୍ତରେ ଯାଇଛନ୍ତି । ଗସ୍ତର ଦ୍ୱିତୀୟ ଦିବସରେ ଶ୍ରୀ ଗଡକରୀ କୋରିଆର ସାମୁଦ୍ରିକ ମନ୍ତ୍ରୀ କିମ୍ ୟୁଙ୍ଗ-ଚୁନଙ୍କ ସହ ଦ୍ୱିପାକ୍ଷିକ ସମ୍ପର୍କ ପ୍ରସଙ୍ଗରେ ଆଲୋଚନା କରିଥିଲେ । ସେ ବୁସାନ ବନ୍ଦର ପରିଦର୍ଶନ କରିବା ସହ ଭାରତ-କୋରିଆ ସାମୁଦ୍ରିକ ଫୋରମ ବୈଠକରେ ଯୋଗ ଦେଇଥିଲେ । ଜାହାଜ ଚଳାଚଳ , ବନ୍ଦର , ଅନ୍ତଃ ଜଳପଥ , ରାଜପଥ , ନଦୀ ସଂଯୋଗୀକରଣ ଏବଂ ଆନୁଷଙ୍ଗିକ କ୍ଷେତ୍ରରେ ପାରସ୍ପରିକ ସହଯୋଗ ବୃଦ୍ଧି ଲକ୍ଷ୍ୟରେ ଶ୍ରୀ ଗଡକରୀ କୋରିଆ ଗସ୍ତରେ ଯାଇଛନ୍ତି ।


    *********

    
    
    (Release ID: 1528608) Visitor Counter : 2