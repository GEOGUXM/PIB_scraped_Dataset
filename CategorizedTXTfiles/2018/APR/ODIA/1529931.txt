      ସଂଖ୍ୟାଲଘୁ ବ୍ୟାପାର ମନ୍ତ୍ରଣାଳୟ

      ଚଳିତ ବର୍ଷ ହଜରେ ଯିବେ ରେକର୍ଡ ସଂଖ୍ୟକ 1,75,025 ତୀର୍ଥଯାତ୍ରୀ
      Posted On: 22 APR 2018 3:48PM by PIB Bhubaneshwar


    ପ୍ରଥମ ଥର ପାଇଁ 1308 ଜଣ ମହିଳା ମେହରମ୍ (ପୁରୁଷ ସାଥୀ)ଙ୍କ ବିନା ହଜରେ ଯିବାକୁ ଆବେଦନ କରିଛନ୍ତି । ସରକାରଙ୍କ ପ୍ରଚେଷ୍ଟାରେ କ୍ରମାଗତ ଦ୍ୱିତୀୟ ବର୍ଷ ପାଇଁ ଭାରତର ହଜ୍ ଯାତ୍ରୀଙ୍କ କୋଟା ବୃଦ୍ଧି ଘଟିଛି ।


    କେନ୍ଦ୍ର ସଂଖ୍ୟାଲଘୁ ବ୍ୟାପାର ମନ୍ତ୍ରୀ ମୁକ୍ତାର ଅବାସ ନକଭୀ କହିଛନ୍ତି ଯେ , ସ୍ୱାଧୀନତା ପରେ ପ୍ରଥମ ଥର ପାଇଁ ଦେଶରୁ ରେକର୍ଡ ସଂଖ୍ୟକ ମୁସଲିମ୍ ତୀର୍ଥଯାତ୍ରୀ ହଜରେ ଯିବେ , ପୁଣି ବିନା ରିହାତିରେ । ମୁମ୍ବାଇର ହଜ୍ ହାଉସରେ ରବିବାର ଶ୍ରୀ ନକଭୀ ହଜ୍ ପାଇଁ ଆୟୋଜିତ ଏକ ପ୍ରଶିକ୍ଷଣ କର୍ମଶାଳା ‘ ଖାଦିମ୍-ଉଲ୍-ହଜାଜ୍ ’ ରେ ଉଦବୋଧନ ଅବସରରେ ଏହା କହିଛନ୍ତି ।


    ସେ କହିଲେ ଯେ , ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀଙ୍କ ନେତୃତ୍ୱରେ ଭାରତ ସରକାର କ୍ରମାଗତ ଦ୍ୱିତୀୟ ବର୍ଷ ପାଇଁ ହଜ୍ କୋଟାରେ ବୃଦ୍ଧି କରିପାରିଛି । ସ୍ୱାଧୀନତା ପରେ ପ୍ରଥମ ଥର ପାଇଁ ଦେଶରୁ ରେକର୍ଡ ସଂଖ୍ୟକ 1 , 75 , 025 ଜଣ ତୀର୍ଥଯାତ୍ରୀ 2018 ରେ ହଜରେ ଯିବେ । ହଜ୍ ଯାତ୍ରା ପାଇଁ ମୋଟ 3 , 55 , 604 ଟି ଆବେଦନପତ୍ର ମିଳିଥିଲା । ସେଥିରେ 1 , 89 , 217 ଜଣ ପୁରୁଷ ଏବଂ 1 , 66 , 387 ଜଣ ମହିଳା ଥିଲେ ।


    ଏ ବର୍ଷ ହଜ୍ କମିଟି ଜରିଆରେ ମୋଟ 1 , 28 , 002 ଜଣ ତୀର୍ଥଯାତ୍ରୀ ହଜ୍ ଯିବେ । ସେଥିରେ ଅଛନ୍ତି 47% ମହିଳା । ପ୍ରାଇଭେଟ ଟୁର୍ ଅପରେଟରଙ୍କ ଜରିଆରେ 47 , 023 ଜଣ ତୀର୍ଥଯାତ୍ରୀ ହଜରେ ଯିବେ । ସେହିପରି ପ୍ରଥମ ଥର ପାଇଁ ମୁସଲିମ ମହିଳା ତୀର୍ଥଯାତ୍ରୀ ମେହରମଙ୍କ ବିନା ହଜରେ ଯିବେ । ମୋଟ 1308 ଜଣ ମହିଳା ମେହରମଙ୍କ ବିନା ହଜରେ ଯିବାକୁ ଆବେଦନ କରିଥିଲେ । ଲଟେରୀ ପ୍ରକ୍ରିୟାରୁ ବାଦ୍ ଦେଇ ସମସ୍ତଙ୍କୁ ହଜରେ ଯିବାକୁ ଅନୁମତି ଦିଆଯାଇଛି ।


    2017ରେ 1 , 24 , 852 ଜଣ ହଜ୍ ଯାତ୍ରୀଙ୍କ ପାଇଁ ବିମାନ ଭଡ଼ା ବାବଦକୁ ସରକାର ବିଭିନ୍ନ ଏୟାରଲାଇନ୍ସକୁ ଦେଇଥିଲେ 1030 କୋଟି ଟଙ୍କା । 2018ରେ 1 , 28 , 002 ଜଣ ତୀର୍ଥଯାତ୍ରୀଙ୍କ ପାଇଁ ଏୟାରଲାଇନ୍ସକୁ ଦିଆଯିବ 973 କୋଟି ଟଙ୍କା । ହଜ୍ ରିହାତି ବ୍ୟବସ୍ଥାର ଉଚ୍ଛେଦ ପରେ ମଧ୍ୟ ଏୟାରଲାଇନ୍ସକୁ ଗତ ବର୍ଷ ତୁଳନାରେ 57 କୋଟି ଟଙ୍କା କମ୍ ଦିଆଯିବ ।


    କେନ୍ଦ୍ର ସରକାରଙ୍କ ପ୍ରତିବଦ୍ଧତା ଏବଂ ପ୍ରକ୍ରିୟାରେ ସ୍ୱଚ୍ଛତା ତଥା କଡ଼ା ନିର୍ଦ୍ଦେଶ ଯୋଗୁ ଏୟାରଲାଇନ୍ସରେ ହଜ୍ ଯାତ୍ରୀ ପାଇଁ ଅହେତୁକ ଭାବେ ଭଡ଼ା ବୃଦ୍ଧି ହୋଇନାହିଁ ଏବଂ 2018ରେ ଏହା ତୁଳନାତ୍ମକ ଭାବେ ହ୍ରାସ ପାଇଛି ।


    ଶ୍ରୀ ନକଭୀ କହିଲେ ଯେ , ହଜ୍ ପ୍ରକ୍ରିୟାକୁ ସମ୍ପୂର୍ଣ୍ଣ ଭାବେ ଡିଜିଟାଲ/ଅନଲାଇନ କରାଯାଇପାରିଥିବାରୁ ଏହା ସ୍ୱଚ୍ଛ ତଥା ତୀର୍ଥଯାତ୍ରୀ ଅନୁକୂଳ ହୋଇପାରିଛି ।


    ମନ୍ତ୍ରୀ କହିଲେ ଯେ , ପୁନର୍ବାର ହଜ୍ ଯାତ୍ରୀମାନଙ୍କୁ ଜଳପଥରେ ପଠାଇବା ନେଇ ଭାରତର ପ୍ରସ୍ତାବରେ ସାଉଦି ଆରବ ସହମତ ହୋଇଛି । ଦୁଇ ଦେଶର ବରିଷ୍ଠ ଅଧିକାରୀମାନେ ଏ ସମ୍ପର୍କରେ ଆବଶ୍ୟକ ପଦକ୍ଷେପ ନେବା ସହ ବିସ୍ତୃତ ଭାବେ ଆଲୋଚନା କରୁଛନ୍ତି । ଯଦ୍ୱାରାକି ଆସନ୍ତା ବର୍ଷ ଠାରୁ ଏହି ପ୍ରକ୍ରିୟା ଆରମ୍ଭ ହୋଇପାରିବ । ସେହପରି ହଜ୍ ଯାତ୍ରୀମାନଙ୍କୁ ଯାତ୍ରାରମ୍ଭ ନିମନ୍ତେ ପସନ୍ଦ ଯୋଗ୍ୟ ସହର ଚୟନ ପାଇଁ ମଧ୍ୟ ସୁଯୋଗ ଦିଆଯାଇଥିବାରୁ ଏହା ଗ୍ରହଣୀୟ ହୋଇଥିବା ସେ କହିଥିଲେ ।


    ପ୍ରଶିକ୍ଷଣ ଶିବିରରେ ବିଭିନ୍ନ ରାଜ୍ୟରୁ 623 ଜଣ ‘ ଖାଦିମ୍-ଅଲ୍-ହଜାଜ୍ ’ ଅଂଶ ଗ୍ରହଣ କରିଥିଲେ । ମହିଳା ତୀଥଯାତ୍ରୀଙ୍କ ସୁବିଧା ପାଇଁ ପ୍ରଥମ ଥର ସକାଶେ ମହିଳା ହଜ୍-ଆସିଷ୍ଟାଣ୍ଟ ଏହି ଶିବିରରେ ଉପସ୍ଥିତ ଥିଲେ ।


    ଅହମ୍ମଦାବାଦରୁ ମୋଟ 6700 ଜଣ ତୀର୍ଥଯାତ୍ରୀ ହଜ୍ରେ ଯାଉଥିବା ବେଳେ ଔରଙ୍ଗାବାଦରୁ 350 , ବେଙ୍ଗାଲୁରୁରୁ 5550 , ଭୋପାଳରୁ 254 , କୋଚିନରୁ 11 , 700 , ଚେନ୍ନାଇରୁ 4000 , ଦିଲ୍ଲୀରୁ 19 , 000 , ଗୟାରୁ 5140 , ଗୋଆରୁ 450 , ଗୁଆହାଟୀରୁ 2950 , ହାଇଦ୍ରାବାଦରୁ 7600 , ଜୟପୁରରୁ 5500 , କୋଲକାତାରୁ 11 , 610 , ଲକ୍ଷ୍ନୌରୁ 14 , 500 , ମାଙ୍ଗାଲୋରରୁ 430 , ମୁମ୍ବାଇରୁ 14 , 200 , ନାଗପୁରରୁ 2800 , ରାଞ୍ଚିରୁ 2100 , ଶ୍ରୀନଗରରୁ 8950 ଏବଂ ବାରାଣସୀରୁ 3250 ଜଣ ହଜରେ ଯିବେ ।


    ପ୍ରଶିକ୍ଷଣ କର୍ମଶାଳାରେ ଜେଦାହରେ ଥିବା ଭାରତର କନସଲ ଜେନେରାଲ ମହମ୍ମଦ ନୁର ରେହମାନ ଶେଖ୍ , ଭାରତର ହଜ୍ କମିଟି ଅଧ୍ୟକ୍ଷ ଚୌଧୁରୀ ମେହବୁବ୍ ଅଲ୍ଲୀ କାଇଜର ଏବଂ ହଜ୍ କମିଟିର ସଦସ୍ୟମାନେ ଉପସ୍ଥିତ ଥିଲେ ।


    *****************

    
    
    (Release ID: 1529931) Visitor Counter : 6