      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ବିହାରର ମୋତିହାରୀରେ ଚମ୍ପାରଣ ସତ୍ୟାଗ୍ରହ ଶତବାର୍ଷିକୀ ସମାରୋହର ଉଦ୍ଯାପନୀ ଉତ୍ସବରେ ପ୍ରଧାନମନ୍ତ୍ରୀଙ୍କ ଉଦ୍ବୋଧନ
      Posted On: 10 APR 2018 8:45PM by PIB Bhubaneshwar


    ମୁଁ କହିବି ମହାତ୍ମା ଗାନ୍ଧୀ ,


    ଆପଣମାନେ ସମସ୍ତେ କହିବେ , ଅମର ରହେ , ଅମର ରହେ


    ମହାତ୍ମା ଗାନ୍ଧୀ , ଅମର ରହେ , ଅମର ରହେ


    ମହାତ୍ମା ଗାନ୍ଧୀ , ଅମର ରହେ , ଅମର ରହେ


    ମହାତ୍ମା ଗାନ୍ଧୀ , ଅମର ରହେ , ଅମର ରହେ ।


    ଚମ୍ପାରଣର ଏହି ପରମ-ପବିତ୍ର ମାଟିରେ ଦେଶର କୋଣଅନୁକୋଣରୁ ଆସିଥିବା ସ୍ୱଚ୍ଛାଗ୍ରହୀ ଭାଇ-ଭଉଣୀ , ସମସ୍ତ ସ୍ନେହୀ , ଉପସ୍ଥିତ ସମ୍ମାନିତ ଲୋକମାନଙ୍କୁ ମୁଁ ପ୍ରଣାମ କରୁଛି । ଆପଣମାନେ ସମସ୍ତେ ଜାଣିଥିବେ ଯେ ଏହି ପବିତ୍ର ମାଟିରୁ ବାପୁ ସତ୍ୟାଗ୍ରହ ଆନ୍ଦୋଳନ ଆରମ୍ଭ କରିଥିଲେ । ଇଂରେଜମାନଙ୍କ ଗୋଲାମୀରୁ ମୁକ୍ତି ପାଇଁ ଏକ ମଜବୁତ ଅହିଂସା ଅସ୍ତ୍ର ସତ୍ୟାଗ୍ରହ ରୂପରେ ଆମକୁ ମିଳିଥିଲା । ସତ୍ୟାଗ୍ରହକୁ 100 ବର୍ଷ ପୂରଣ ହୋଇଛି । ତାହା କେତେ ପ୍ରଭାବଶାଳୀ ଥିଲା , ତାହା ସବୁ ସମୟରେ ପ୍ରଭାବଶାଳୀ ରହିଛି । ସତ୍ୟାଗ୍ରହରୁ ସ୍ୱଚ୍ଛାଗ୍ରହ ଆଜିର ସମୟର ଆବଶ୍ୟକତା ।


    ଚମ୍ପାରଣ ସତ୍ୟାଗ୍ରହ କାଳରେ ଚମ୍ପାରଣର ବଡ଼ହୱ ଲଖନସେନ ଠାରୁ ମହାତ୍ମା ଗାନ୍ଧୀ ସ୍ୱଚ୍ଛତା ଅଭିଯାନର ଶୁଭାରମ୍ଭ କରିଥିଲେ ।


    ଆଜି ଆମେ ସତ୍ୟାଗ୍ରହରୁ ସ୍ୱଚ୍ଛାଗ୍ରହ ମାଧ୍ୟମରେ ବାପୁଙ୍କ ସ୍ୱଚ୍ଛତା ଅଭିଯାନକୁ ଆଗକୁ ବଢ଼ାଇବା । ସମସ୍ତେ ମିଳିମିଶି ଏହାକୁ ଆଗେଇ ନେବା ।


    ମଞ୍ଚରେ ଉପସ୍ଥିତ ବିହାର ରାଜ୍ୟପାଳ ଶ୍ରୀମାନ ସତପାଲ ମଲିକ ମହୋଦୟ , ଏଠାକାର ଜନପ୍ରିୟ ମୁଖ୍ୟମନ୍ତ୍ରୀ ଶ୍ରୀ ନୀତୀଶ କୁମାର ମହୋଦୟ , ମନ୍ତ୍ରୀମଣ୍ଡଳରେ ମୋର ସହଯୋଗୀ ରବିଶଙ୍କର ପ୍ରସାଦ ମହୋଦୟ , ରାମବିଳାସ ପାଶ୍ୱାନ ମହୋଦୟ , ସୁଶ୍ରୀ ଉମାଭାରତୀ ଜୀ , ରାଧାମୋହନ ସିଂ ମହୋଦୟ , ଗିରିରାଜ ସିଂହ ମହୋଦୟ , ଶ୍ରୀରାମ କୃପାଳ ଯାଦବ ମହୋଦୟ , ଶ୍ରୀ ଏସ.ଏସ. ଆଲୁୱାଲିଆ ମହୋଦୟ , ଶ୍ରୀ ଅଶ୍ୱିନୀକୁମାର ଚୌବେ ମହୋଦୟ , ବିହାରର ଉପମୁଖ୍ୟମନ୍ତ୍ରୀ ଶ୍ରୀମାନ ସୁଶୀଲ କୁମାର ମୋଦୀ ମହୋଦୟ , ରାଜ୍ୟ ମନ୍ତ୍ରୀପରିଷଦର ଶ୍ରୀ ଶ୍ରବଣ କୁମାର ମହୋଦୟ , ଶ୍ରୀ ବିନୋଦ ନାରାୟଣ ଝା ମହୋଦୟ , ଶ୍ରୀ ପ୍ରମୋଦ କୁମାର ମହୋଦୟ ଏବଂ ଏଠାରେ ଉପସ୍ଥିତ ହଜାର ହଜାର ସଂଖ୍ୟାରେ ସତ୍ୟାଗ୍ରହୀ ଏବଂ ଭିଡିଓ କନଫରେନ୍ସ ମାଧ୍ୟମରେ ଏହି କାର୍ଯ୍ୟକ୍ରମ ସହ ଯୋଡ଼ି ହୋଇଥିବା ସମସ୍ତ ସାଥୀ , ଭାଇ ଓ ଭଉଣୀମାନେ ।


    ଯେଉଁମାନେ କହିଥାନ୍ତି ଯେ ଇତିହାସ ନିଜକୁ ଦୋହରାଏ ନାହିଁ , ସେମାନେ ଏଠାକୁ ଆସି ଦେଖିପାରିବେ କିପରି 100 ବର୍ଷ ପୂର୍ବର ଇତିହାସ ଆଜି ପୁଣି ସାକ୍ଷାତ ଆମ ସମ୍ମୁଖରେ ଉପସ୍ଥିତ ହୋଇପାରିଛି । ଏକପ୍ରକାର ମୋ ସମ୍ମୁଖରେ ସେହି ସ୍ୱଚ୍ଛାଗ୍ରହୀମାନେ ବସିଛନ୍ତି ଯେଉଁମାନଙ୍କ ଭିତରେ ମହାତ୍ମା ଗାନ୍ଧୀଙ୍କ ବିଚାର , ଗାନ୍ଧୀଜୀଙ୍କ ବ୍ୟବହାର ଏବଂ ଗାନ୍ଧୀଜୀଙ୍କ ଆଦର୍ଶର ଅଂଶ ଜୀବିତ ରହିଛି ।


    ମୁଁ ଏପରି ସମସ୍ତ ସ୍ୱଚ୍ଛାଗ୍ରହୀଙ୍କ ଭିତରେ ବିରାଜମାନ ମହାତ୍ମା ଗାନ୍ଧୀଙ୍କ ଅଂଶକୁ , ସେହି ଅଂଶକୁ ଶତ ଶତ ପ୍ରଣାମ କରୁଛି । ଚମ୍ପାରଣର ଏହି ପବିତ୍ର ଭୂମିରେ ଜନ ଆନ୍ଦୋଳନର ଏହି ଚିତ୍ର 100 ବର୍ଷ ପୂର୍ବେ ଦୁନିଆ ଦେଖିଥିଲା ଏବଂ ଆଜି ପୁଣିଥରେ ଦୁନିଆ ଏହି ଦୃଶ୍ୟକୁ ଦେଖି ପୂଜ୍ୟ ବାପୁଙ୍କ ପୂଣ୍ୟ ସ୍ମରଣ ପୁଣିଥରେ କରୁଅଛି ।


    100 ବର୍ଷ ପୂର୍ବେ ଚମ୍ପାରଣରେ ସାରା ଦେଶରୁ ଲୋକମାନେ ଆସିଥିଲେ । ଗାନ୍ଧୀଜୀଙ୍କ ନେତୃତ୍ୱରେ ଗଳିକନ୍ଦିକୁ ଯାଇ କାମ କରାଯାଇଥିଲା । 100 ବର୍ଷ ପରେ ଆଜି ସେହି ଭାବନାର ସହ ଚାଲି ଦେଶର ଭିନ୍ନ ଭିନ୍ନ ଭାଗରୁ ଏଠାକୁ ଆସିଥିବା ଲୋକମାନେ ଏଠାକାର ଉତ୍ସାହୀ ନବଯୁବକ ସ୍ୱଚ୍ଛାଗ୍ରହୀମାନଙ୍କ ସହିତ କାନ୍ଧ ସହ କାନ୍ଧ ମିଶାଇ ଦିନରାତି କାମ କରୁଛନ୍ତି । ଆଜି ଏହି ବିଶାଳ ସମୂହରେ କିଏ କସ୍ତୁରବା ଅଟନ୍ତି , କିଏ ରାଜକୁମାର ଶୁକ୍ଳ ଅଟନ୍ତି , କିଏ ଗୋରଖ ପ୍ରସାଦ ଅଟନ୍ତି , କିଏ ଶେଖ ଗୁଲାବ ଅଟନ୍ତି , ଆଉ କେହି କେହି ଲୋମରାଜ ସିଂହ , ହରିବଂଶ ରାୟ , ଶୀତଳ ରାୟ , ବିନ ମହମ୍ମଦ ମୁନୀସଙ୍କ ଭଳି କାର୍ଯ୍ୟ କରୁଛନ୍ତି । କିଏ ଡ. ରାଜେନ୍ଦ୍ର ବାବୁ , କିଏ ଧରତୀଧର ବାବୁ , କିଏ ରାମନବମୀ ବାବୁ , ଜେପି କୃପାଳିନୀଙ୍କ ଅଂଶ ଭାବେ ଉଭା ହୋଇଛନ୍ତି ।


    100 ବର୍ଷ ପୂର୍ବେ ଯେପରି ସତ୍ୟାଗ୍ରହ ଏହି ମହାନ ବ୍ୟକ୍ତିମାନଙ୍କ ଜୀବନକୁ ନୂଆ ଦିଗ ଦେଇଥିଲା , ସେପରି ଆଜିର ଏହି ସ୍ୱଚ୍ଛାଗ୍ରହ ଆପଣମାନଙ୍କ ଭଳି ଦେଶର ଲକ୍ଷ ଲକ୍ଷ କୋଟି କୋଟି ଲୋକମାନଙ୍କ ଜୀବନକୁ ଏକ ନୂଆ ଦିଗ ଦେଉଛି । ଚାଲନ୍ତୁ ଚମ୍ପାରଣ , ଏହି ବାର୍ତ୍ତା ସହିତ ହଜାର ହଜାର ସ୍ୱଚ୍ଛାଗ୍ରହୀ ଦେଶର କୋଣଅନୁକୋଣରୁ ଆସି ଆଜି ଏଠାରେ ଏକତ୍ରିତ ହୋଇଛନ୍ତି । ଆପଣମାନଙ୍କ ଏହି ଉତ୍ସାହ , ଏହି ଉଦ୍ଦୀପନା , ଏହି ଶକ୍ତିକୁ , ରାଷ୍ଟ୍ର ନିର୍ମାଣ ପ୍ରତି ଏହି ଆତୁରତାକୁ , ବିହାର ଲୋକମାନଙ୍କ ଅଭିଳାଷକୁ ମୁଁ ପ୍ରଣାମ କରୁଛି , ନମସ୍କାର କରୁଛି ।


    ମଞ୍ଚକୁ ଆସିବା ପୂର୍ବରୁ ମୁଁ ସ୍ୱଚ୍ଛତା ଉପରେ ଆଧାରିତ ଏକ ପ୍ରଦର୍ଶନୀ ଦେଖିଲି । ଏହି ପ୍ରଦର୍ଶନୀରେ ନୂଆ ଜ୍ଞାନକୌଶଳ , ନୂଆ ଉଦ୍ୟୋଗ ବିଷୟରେ ବିସ୍ତାର ପୂର୍ବକ ବର୍ଣ୍ଣନା କରାଯାଇଥିଲା । ମୁଁ ଚମ୍ପାରଣ ସତ୍ୟାଗ୍ରହର 100 ବର୍ଷ ପୂରଣ ହେବା ଉପଲକ୍ଷେ ଯେଉଁ କାର୍ଯ୍ୟକ୍ରମ ସବୁ ହେଉଥିଲା ଏହା ତାହାର ଉଦ୍ଯାପନର ଅବସର ମଧ୍ୟ । କିନ୍ତୁ ଉଦ୍ଯାପନ ଠାରୁ ଅଧିକ ଏହାର ଆରମ୍ଭ – ଯାହାକି ସ୍ୱଚ୍ଛତା ପ୍ରତି ଆମର ଆଗ୍ରହକୁ ଆହୁରି ଅଧିକ ବଢ଼ାଇବା ଲାଗି ଉଦ୍ଦିଷ୍ଟ ।


    ଭାଇ ଓ ଭଉଣୀମାନେ ଗତ 100 ବର୍ଷରେ ଭାରତକୁ ତିନୋଟି ବହୁତ ବଡ଼ କଷ୍ଟକର ପର୍ଯ୍ୟାୟ ଦେଇ ଗତି କରିବାକୁ ପଡ଼ିଥିଲା , ଏହି କଷ୍ଟକର ପର୍ଯ୍ୟାୟରେ ଏହି ବିହାର ଦେଶକୁ ରାସ୍ତା ଦେଖାଇଥିଲା । ଯେତେବେଳେ ଦେଶ ଦାସତ୍ୱର ଶିକୁଳିରେ ବାନ୍ଧି ହୋଇଥିଲା ସେତେବେଳେ ବିହାର ହିଁ ମୋହନଦାସ କରମଚାନ୍ଦ ଗାନ୍ଧୀଙ୍କୁ ମହାତ୍ମା କରି ଦେଇଥିଲା , ବାପୁ କରିଦେଇଥିଲା ।


    ସ୍ୱାଧୀନତା ପରେ ଯେତେବେଳେ କୋଟି କୋଟି କୃଷକମାନଙ୍କ ସମ୍ମୁଖରେ ଭୂମିହୀନତାର ସଂକଟ ଆସିଲା , ସେତେବେଳେ ବିନୋବା ମହୋଦୟ ଭୂଦାନ ଆନ୍ଦୋଳନ ଆରମ୍ଭ କରିଥିଲେ । ଆହୁରି ତୃତୀୟ ଥର ଯେତେବେଳେ ଦେଶର ଗଣତନ୍ତ୍ର ସଂକଟରେ ପଡ଼ିଥିଲା ତ ’ ଏହି ମାଟିର ନାୟକ ବାବୁ ଜୟପ୍ରକାଶ ନାରାୟଣ ଛିଡ଼ା ହେଲେ ଏବଂ ଗଣତନ୍ତ୍ରକୁ ରକ୍ଷା କଲେ ।


    ମୁଁ ଅତ୍ୟନ୍ତ ଗର୍ବିତ ଯେ ସତ୍ୟାଗ୍ରହରୁ ସ୍ୱଚ୍ଛାଗ୍ରହ ପର୍ଯ୍ୟନ୍ତ ଏହି ଯାତ୍ରାରେ ବିହାରର ଲୋକମାନେ ପୁଣିଥରେ ନିଜ ନେତୃତ୍ୱ କ୍ଷମତାକୁ ପ୍ରତିଷ୍ଠା କରିଛନ୍ତି , ଦେଖାଇଛନ୍ତି । ମୁଁ ଜାଣିଛି ଯେ କିଛି ଲୋକ ପ୍ରଶ୍ନ କରିପାରନ୍ତି ଯେ ସ୍ୱଚ୍ଛତା ବ୍ୟାପାରରେ ବିହାରର ସ୍ଥିତିକୁ ଦେଖିବା ପରେ , ଏହା ସତ୍ତ୍ୱେ ମୋଦୀ ଏପରି କଥା କାହିଁକି କହୁଛନ୍ତି , ଏହା ପଛରେ ଏକ କାରଣ ରହିଛି । ନୀତୀଶ କୁମାର ମହୋଦୟ ଏବଂ ସୁଶୀଲ ମୋଦୀ ମହୋଦୟଙ୍କ ନେତୃତ୍ୱରେ ବିହାର ଯେଉଁ କାର୍ଯ୍ୟ ଗତ ଦିନଗୁଡ଼ିକରେ କରି ଦେଖାଇଛି , ତାହା ସମସ୍ତଙ୍କ ଆତ୍ମବିଶ୍ୱାସକୁ ଦୃଢ଼ କରିଛି ।


    ସାଥୀଗଣ , ଦେଶରେ ବିହାର ହିଁ ଏକମାତ୍ର ଏପରି ରାଜ୍ୟ ଯେଉଁଠି ସ୍ୱଚ୍ଛତାର ପରିଧି 50 ପ୍ରତିଶତରୁ ମଧ୍ୟ କମ ଥିଲା । କିନ୍ତୁ ମୋତେ ଆଜି ଆମ ସଚିବ ଶ୍ରୀମାନ ପରମେଶ୍ୱର ମହୋଦୟ କହିଲେ ଯେ ଗୋଟିଏ ସପ୍ତାହର ସ୍ୱଚ୍ଛାଗ୍ରହ ଅଭିଯାନ ପରେ ବିହାର ଏହି ବାଧାକୁ ଭାଙ୍ଗିଦେଇଛି । ଗତ ଏକ ସପ୍ତାହରେ ବିହାରରେ 8 ଲକ୍ଷ 50 ହଜାରରୁ ଅଧିକ ଶୌଚାଳୟ ନିର୍ମାଣ କରାଯାଇସାରିଛି । ଏହି ଗତି ଏବଂ ପ୍ରଗତି କମ ନୁହେଁ । ଏହି ତଥ୍ୟ ପ୍ରମାଣ କରୁଛି ଯେ ବିହାର ଖୁବଶୀଘ୍ର ସ୍ୱଚ୍ଛତାର ପରିଧିକୁ ବଢ଼ାଇ ଜାତୀୟ ହାରାହାରି ସହ ସମାନ କରିବାରେ ସଫଳ ହେବ ।


    ମୁଁ ବିହାରର ଲୋକମାନଙ୍କୁ , ପ୍ରତ୍ୟେକ ସ୍ୱଚ୍ଛାଗ୍ରହୀଙ୍କୁ ଏବଂ ରାଜ୍ୟ ସରକାରଙ୍କୁ ଏହି ଭଗୀରଥ ପ୍ରୟାସ ଲାଗି , ଏହି ପଦକ୍ଷେପ ଲାଗି , ଏହି ନେତୃତ୍ୱ ଲାଗି ହୃଦୟରୁ ବହୁତ ବହୁତ କୃତଜ୍ଞତା ଜ୍ଞାପନ କରୁଛି ।


    କିଛିସମୟ ପୂର୍ବରୁ କେତେଜଣ ସ୍ୱଚ୍ଛାଗ୍ରହୀ ସାଥୀମାନଙ୍କୁ ସମ୍ମାନିତ କରିବାର ସୁଯୋଗ ମିଳିଥିଲା । ମୁଁ ସେମାନଙ୍କ ପ୍ରୟାସକୁ ପ୍ରଶଂସା କରୁଛି , ସେମାନଙ୍କୁ ଶୁଭକାମନା ଜଣାଉଛି । ଏବଂ ଏହା ମଧ୍ୟ ଦେଖୁଛି ଯେ ଏହି କାର୍ଯ୍ୟରେ ଯେଉଁମାନେ ଅଧିକ ମାତ୍ରାରେ କାମ କରିଛନ୍ତି , ସେମାନଙ୍କ ମଧ୍ୟରେ ମହିଳାମାନଙ୍କ ସଂଖ୍ୟା ଅଧିକ । ସ୍ୱଚ୍ଛତା ମହାତ୍ମା କ ’ ଣ ତାହା ଆମ ମା ’ ଓ ଭଉଣୀମାନେ ଭଲଭାବେ ଜାଣନ୍ତି । ଆହୁରି ଆଜି ମୋତେ ଯେଉଁ ଜଣେ ବ୍ୟକ୍ତିଙ୍କ ସମ୍ମାନ କରିବାର ସୁଯୋଗ ମିଳିନାହିଁ , କିନ୍ତୁ ମୋର ମନ ହେଉଛି ଯେ ମୁଁ ପ୍ରଶାସନିକ ମର୍ଯ୍ୟାଦାକୁ ଉଲ୍ଲଙ୍ଘନ କରି ସେହି କଥା ଉଲ୍ଲେଖ କରିବାକୁ ଚାହିଁବି ।


    ସରକାରରେ କାମ କରୁଥିବା ଅଧିକାରୀଙ୍କ ପାଇଁ ଅନାମ ରହିଥାଏ , ସେମାନଙ୍କ ନାମ , ସେମାନଙ୍କ କାମର କୌଣସି ପରିଚୟ ନଥାଏ । ସେମାନେ କେବେହେଲେ ପରଦା ଆଗକୁ ଆସନ୍ତ ନାହିଁ , କିନ୍ତୁ କିଛି କଥା ଏପରି ହୋଇଥାଏ ଯାହା କହିବା ଲାଗି ମନ କରିଥାଏ ।


    ଆଜି ଭାରତ ସରକାରରେ ଆମର ସଚିବ ଶ୍ରୀମାନ ପରମେଶ୍ୱର ଆୟାର ମହୋଦୟ , ଏଠାରେ ଅଛନ୍ତି କି ? ତଳେ ବସିଥିବେ ସେ , ସେ ଏହି କାର୍ଯ୍ୟକୁ ଦେଖୁଛନ୍ତି । ସେ ଆଇଏଏସ ଅଫିସର , ଆଇଏଏସର ଚାକିରି ଛାଡ଼ି ଆମେରିକା ଚାଲିଯାଇଥିଲେ । ଜୀବନ- ଆମେରିକାରେ ସୁଖ-ଶାନ୍ତିରେ ବିତାଉଥିଲେ । ଆମ ସରକାର ଆସିବା ପରେ ଆମେ ଆହ୍ୱାନ କଲୁ , ଅନେକ ଲୋକଙ୍କୁ ଆହ୍ୱାନ କଲୁ । ଏବଂ ମୁଁ ଖୁସି ଯେ ଆମେରିକାର ସେହି ବିଳାସପୂର୍ଣ୍ଣ ଜୀବନ ତ୍ୟାଗ କରି ସେ ଭାରତ ଚାଲିଆସିଲେ । ସେ ଅନେକ ବର୍ଷ ପର୍ଯ୍ୟନ୍ତ ଆଇଏଏସ ଅଧିକାରୀ ଥିଲେ , ଚାକିରି ଛାଡ଼ି ଚାଲିଯାଇଥିଲେ । ଏବେ ଟିଭିରେ ଆପଣମାନେ ଦେଖିଥିବେ , ସେ ପରଦାରେ ଦେଖାଯାଉଥିଲେ । ପୁଣିଥରେ ଟିଭିରେ ତାଙ୍କୁ ଦେଖାଇବେ କି ? ଏବେ ଟିଭି କ୍ୟାମେରା ତାଙ୍କ ଉପରେ ପଡ଼ିଥିଲା । ପୁଣିଥରେ ପଡ଼ିବ କି , ହଁ , ୟେ ସେହି । ପୁଣିଥରେ ଫେରିଆସିଲେ । ମୁଁ ପୁଣିଥରେ ତାଙ୍କୁ ସରକାରରେ ନେଲି ଏବଂ ଏହି କାମ ଦେଲି ।


    ନିଜେ ସ୍ଥାନ ସ୍ଥାନକୁ ଯାଇ ଶୌଚାଳୟ ସଫେଇ କରୁଥିଲେ । ଏବଂ ଆଜି ପରମେଶ୍ୱର ମହୋଦୟଙ୍କ ଭଳି ମୋର ସାଥୀ ହୁଅନ୍ତୁ , ଦେଶର କୋଣ ଅନୁକୋଣରୁ ଆସିଥିବା ହଜାର ହଜାର ସଂଖ୍ୟାରେ ସ୍ୱଚ୍ଛାଗ୍ରହୀ ହୁଅନ୍ତୁ , ମୋର ବିଶ୍ୱାସ ଦୃଢ଼ ହୋଇଯାଇଥାଏ ଯେ ଯେତେବେଳେ ଆମେ ବାପୁଙ୍କ 150ତମ ଜୟନ୍ତୀ ପାଳନ କରିବୁ , ସେବେ ସୁଦ୍ଧା ବାପୁଙ୍କ ସ୍ୱପ୍ନକୁ ପୂରଣ କରି ରହିବୁ ।


    ଆଗକାଳରେ କୁହାଯାଉଥିଲା ଯେ ଭଗବାନଙ୍କ ହଜାର ହଜାର ହାତ ରହିଛି , ଏପରି ଶୁଣୁଥିଲୁ ଆମେମାନେ । ହଜାର ବାହୁଧାରୀ ଅଟନ୍ତି ଭଗବାନ , ଏହା ଆଜି ମଧ୍ୟ ଆମେ ପଢ଼ୁଛୁ , ଶୁଣୁଛୁ । କିନ୍ତୁ ହଜାର ହାତ ଥିବା ପ୍ରଧାନମନ୍ତ୍ରୀ ଥିବା ତ ’ ଆମେ କେବେ ଶୁଣିନାହୁଁ । କିନ୍ତୁ ମୁଁ ବଡ଼ ନମ୍ରତାପୂର୍ବକ କହିପାରେ ଯେ ଯେଉଁ ହଜାର ହଜାର ସ୍ୱଚ୍ଛାଗ୍ରହୀ ମୋ ସମ୍ମୁଖରେ ବସିଛନ୍ତି , ଦେଶର ପ୍ରଧାନମନ୍ତ୍ରୀ ମଧ୍ୟ ହଜାର ବାହୁବିଶିଷ୍ଟ ହୋଇଯାଇଛନ୍ତି ।


    ଆପଣମାନଙ୍କ ପ୍ରତିବଦ୍ଧତା , ଆପଣମାନଙ୍କ ପୁରୁଷାର୍ଥ , ଆପଣମାନଙ୍କ ସମର୍ଥନ , ନିଜ ଗାଁ ଛାଡ଼ି ବିହାରର ଗଳିକନ୍ଦିକୁ ଯାଇ ସ୍ୱଚ୍ଛତା ଲାଗି କାମ କରିବା ଏବଂ ନିଜ ଇଲାକାରେ ମଧ୍ୟ ସ୍ୱଚ୍ଛତା ଲାଗି ସମର୍ପିତ ଏହି ସ୍ୱଚ୍ଛାଗ୍ରହର ଯେଉଁ ଆନ୍ଦୋଳନ , ତା ’ କୁ ଏକ ନୂଆ ଗତି , ନୂଆ ଶକ୍ତି , ନୂଆ ଚେତନା ଦେଇଛନ୍ତି , ଏବଂ ସେଥିପାଇଁ ପୁଣିଥରେ ମୁଁ ଆପଣମାନଙ୍କୁ ସମସ୍ତଙ୍କୁ ଅଭିନନ୍ଦନ ଜଣାଉଛି ।


    ସାଥୀଗଣ , ସ୍ୱଚ୍ଛତାର ଅଭିଯାନ ହେଉ , କଳାଧନ ଏବଂ ଦୁର୍ନୀତି ବିରୋଧରେ ଲଢ଼େଇ ହେବୁ କିମ୍ବା ପୁଣି ସାଧାରଣଜନତାଙ୍କ ସହ ଜଡ଼ିତ ସୁବିଧାର ବିକାଶ ହେଉ ; କେନ୍ଦ୍ର ସରକାର ନୀତୀଶ କୁମାର ମହୋଦୟ ଏବଂ ତାଙ୍କ ଟିମ ସହିତ କାନ୍ଧକୁ କାନ୍ଧ ମିଶାଇ ଚାଲୁଛନ୍ତି । ବିହାରର ବିକାଶ ଲାଗି ରାଜ୍ୟର ଲୋକମାନଙ୍କ ସାମାଜିକ ଏବଂ ଆର୍ଥିକ ସଶକ୍ତିକରଣ ଲାଗି ଏବଂ ରାଜ୍ୟ ସରକାରଙ୍କ ନୀତି ଏବଂ ରଣନୀତି ପରସ୍ପରର ପରିପୂରକ ଅଟେ ।


    ଏଠାରେ ଏହି ମଞ୍ଚରୁ ମୋତେ ବିହାରର ବିକାଶ ଲାଗି 6 ,600 କୋଟି ଟଙ୍କାରୁ ଅଧିକ ଯୋଜନାର ଶିଳାନ୍ୟାସ କିମ୍ବା ଲୋକାର୍ପଣ କରିବାର ସୌଭାଗ୍ୟ ପ୍ରାପ୍ତ ହୋଇଛି । ପାଣି ହେଉ , ରେଳ ହେଉ , ସଡ଼କ ହେଉ , ପେଟ୍ରୋଲିୟମ ହେଉ ; ଏପରି ଅନେକ ପ୍ରକଳ୍ପ ବିହାର ଏବଂ ବିଶେଷ କରି ଚମ୍ପାରଣ ଲାଗି ଗୁରୁତ୍ୱପୂର୍ଣ୍ଣ ସାବ୍ୟସ୍ତ ହେବ । ଏକପ୍ରକାରରେ ଦେଖିଲେ ଏହି ପ୍ରକଳ୍ପ କେଉଁଠି ନା କେଉଁଠି ସ୍ୱଚ୍ଛତା ଏବଂ ପରିବେଶ ରକ୍ଷା ସହ ମଧ୍ୟ ଜଡ଼ିତ ।


    ଭାଇ ଓ ଭଉଣୀମାନେ , ଆଜି ଯେଉ ସବୁ ଯୋଜନାର ଶିଳାନ୍ୟାସ କରାଯାଇଛି , ସେଥିରେ ମୋତିହାରୀ ହ୍ରଦର ପୁନରୁଦ୍ଧାର ପ୍ରକଳ୍ପ ମଧ୍ୟ ସାମିଲ ହୋଇଛି । ଆମ ମୋତୀହାରୀ ସହ ଯେଉଁ ହ୍ରଦ ନାମରେ ପରିଚିତ , ଯାହା ଚମ୍ପାରଣ ଇତିହାସର ଅଂଶବିଶେଷ , ତା ’ ର ପୁନନିର୍ମାଣ କାର୍ଯ୍ୟ ଆଜି ଠାରୁ ଆରମ୍ଭ ହେଉଛି । ଗାନ୍ଧୀଜୀ ଯେତେବେଳେ ସତ୍ୟାଗ୍ରହ ଲାଗି ଏଠାରେ ଚମ୍ପାରଣରେ ଥିଲେ , ସେତେବେଳେ ସେ ଏହି ହ୍ରଦ ବିଷୟରେ କହିଥିଲେ ଯେ ସନ୍ଧ୍ୟାରେ ମୋତୀ ହ୍ରଦର ଦୃଶ୍ୟ ଆନନ୍ଦ ଦେଇଥାଏ । ଏହି ସହର ଏହି ହ୍ରଦ କାରଣରୁ ସୁନ୍ଦର ଅଟେ । କିନ୍ତୁ ଯେଉଁ ମୋତୀ ହ୍ରଦ ଗାନ୍ଧୀଜୀ ଦେଖିଥିଲେ , ତା ’ ର ସୁନ୍ଦରତା ସମୟ ସହିତ ଟିକିଏ ଫିକା ପଡ଼ିଚାଲିଛି ।


    ମୁଁ ଏକଥା ଜାଣିଛି ଯେ ଏଠାକାର ସୁଧି ନାଗରିକମାନେ ଏହି ହ୍ରଦର ସୁରକ୍ଷା ଲାଗି ନିଜର ଯଥାସମ୍ଭବ ଯୋଗଦାନ ଦେଇଛନ୍ତି । ସୋସିଆଲ ମିଡିଆ ଠାରୁ ଆରମ୍ଭ କରି ସଡ଼କ ପର୍ଯ୍ୟନ୍ତ ସଚେତନତାର ଅଭିଯାନ ଜାରି ରଖାଯାଇଛି । ଆପଣଙ୍କ ଭଳି ଲୋକମାନଙ୍କ ପ୍ରୟାସ ସହିତ ଯୋଡ଼ି ହୋଇ କେବଳ ଏହି ହ୍ରଦର ପୁନରୁଦ୍ଧାର କରାଯିବ ନାହିଁ ବରଂ ପର୍ଯ୍ୟଟକଙ୍କ ପାଇଁ ଲେକ ଫନ ( Lake fun )ଭଳି ସୁବିଧା ବିକଶିତ କରାଯିବ ।


    ଭାଇ ଓ ଭଉଣୀମାନେ , ସ୍ୱଚ୍ଛତାର ସମ୍ପର୍କ ପାଣି ସହିତ ମଧ୍ୟ ରହିଛି । ଝିଅମାନଙ୍କୁ ପାଣି ପାଇଁ , ସ୍ୱଚ୍ଛ ପାଣି ପାଇଁ ସଂଘର୍ଷ କରିବାକୁ ନପଡ଼ୁ , ସେଥିପାଇଁ ଅମୃତ ଯୋଜନା ଅନ୍ତର୍ଗତ ପାଖାପାଖି 100 କୋଟି ଟଙ୍କା ବ୍ୟୟରେ ୱାଟର ସପ୍ଲାଇ ଯୋଜନାର ଶିଳାନ୍ୟାସ କରାଯାଇଛି , ଏହାର ସିଧା ଲାଭ ଦେଢ଼ ଲକ୍ଷରୁ ଅଧିକ ଲୋକଙ୍କୁ ମିଳିବ ।


    ସ୍ୱଚ୍ଛତା ସହ ଜଡ଼ିତ ଆମର ଆଉ ଏକ ଆଗ୍ରହ ଜୀବନଦାୟିନୀ ମା ’ ଗଙ୍ଗାଙ୍କୁ ନିର୍ମଳ କରିବା ଲାଗି , ସରକାର ଗଙ୍ଗୋତ୍ରୀ ଠାରୁ ଆରମ୍ଭ କରି ଗଙ୍ଗାସାଗର ପର୍ଯ୍ୟନ୍ତ ଗଙ୍ଗା ନଦୀକୁ ସଫା ଏବଂ ସ୍ୱଚ୍ଛ କରିବାର ସଂକଳ୍ପ ସହିତ କାର୍ଯ୍ୟ କରୁଛନ୍ତି । ବିହାର ଏହି ମିଶନର ଗୁରୁତ୍ୱପୂର୍ଣ୍ଣ ଅଂଶବିଶେଷ । ଘରେ କିମ୍ବା କାରଖାନାରେ ଖରାପ ପାଣି ଗଙ୍ଗାରେ ପ୍ରବେଶ ନକରିବା ପାଇଁ ବିହାରରେ ଏବେ 3ହଜାର କୋଟି ଟଙ୍କାରୁ ଅଧିକ 11ଟି ପ୍ରକଳ୍ପକୁ ମଞ୍ଜୁର କରାଯାଇସାରିଛି । ଏହି ଅର୍ଥରାଶିରେ 1100 କିଲୋମିଟର ଲମ୍ବ ସିଭିଲ ଲାଇନ ବିଛାଇବାର ଯୋଜନା ରହିଛି । ଏଥିମଧ୍ୟରୁ 4ଟି ପ୍ରକଳ୍ପର ଶିଳାନ୍ୟାସ ଆଜି ହୋଇଛି ।


    ଗତବର୍ଷ ଯେତେବେଳେ ମୁଁ ମୁକାମା ଯାଇଥିଲି , ସେତେବେଳେ ଯେଉଁ ଚାରିଟି ପ୍ରକଳ୍ପର ଶିଳାନ୍ୟାସ କରିଥିଲି , ତାହା ଉପରେ ମଧ୍ୟ ଏବେ କାର୍ଯ୍ୟ ଦ୍ରୁତ ଗତିରେ ଆଗକୁ ବଢ଼ୁଛି । ଖୁବଶୀଘ୍ର ବାକି ପ୍ରକଳ୍ପ ଉପରେ ମଧ୍ୟ କାମ ଆରମ୍ଭ କରିଦିଆଯିବ । ଗଙ୍ଗା ନଦୀ କୂଳରେ ଥିବା ଗ୍ରାମଗୁଡ଼ିକୁ ପ୍ରାଥମିକତା ଆଧାରେ ଖୋଲା ମଳମୁକ୍ତ କରାଯାଉଛି ।


    ଉତ୍ତରାଖଣ୍ଡ , ଉତ୍ତର ପ୍ରଦେଶ , ବିହାର , ଝାଡ଼ଖଣ୍ଡ ଏବଂ ପଶ୍ଚିମବଙ୍ଗ ଯେଉଁ 5ଟି ରାଜ୍ୟରେ ଗଙ୍ଗା ନଦୀ ପ୍ରବାହିତ ହେଉଛି , ସେଠାରେ ଗଙ୍ଗା କୂଳରେ ଅନେକ ଗ୍ରାମ ଏହି ମିଶନରେ ସଫଳ ହୋଇସାରିଛନ୍ତି । ଗଙ୍ଗା କୂଳରେ ଥିବା ଗ୍ରାମରେ ବର୍ଜ୍ୟବସ୍ତୁ ପରିଚାଳନା ଯୋଜନା ଲାଗୁ କରାଯାଉଛି , ଯାହାଦ୍ୱାରା ଗ୍ରାମଗୁଡ଼ିକର ବର୍ଜ୍ୟ ମଧ୍ୟ ନଦୀରେ ଫିଙ୍ଗାଯିବ ନାହିଁ । ମୋର ଆଶା ଯେ ଖୁବଶୀଘ୍ର ଗଙ୍ଗାକୂଳ ସମ୍ପୂର୍ଣ୍ଣ ଭାବେ ଖୋଲା ମଳମୁକ୍ତ ହୋଇଯିବ ।


    କିଛିଦିନ ପୂର୍ବେ ବନାରସରେ ଆବର୍ଜନା ମହୋତ୍ସବ ପାଳନ କରାଯାଇଥିଲା । ମୁଁ ଗଙ୍ଗା ନଦୀ କୂଳ ସହରର ନାଗରିକମାନଙ୍କୁ ଆହ୍ୱାନ କରିବି ଯେ ଆପଣମାନେ ଆବର୍ଜନା ମହୋତ୍ସବ ପାଳନ କରନ୍ତୁ ଏବଂ ଆବର୍ଜନାରୁ ଅଳଙ୍କାର କିପରି ତିଆରି କରାଯାଇପାରିବ , ୱେଷ୍ଟକୁ ୱେଲଥ ବା ବର୍ଜ୍ୟକୁ ସମ୍ପଦରେ କିପରି ପରିଣତ କରାଯାଇପାରିବ , ସେ ସମ୍ପର୍କରେ ଲୋକମାନଙ୍କୁ ସଚେତନ କରନ୍ତୁ ଏବଂ ଆପଣମାନେ ଦେଖି ଆଶ୍ଚର୍ଯ୍ୟ ହୋଇଯିବେ ଯେ କେତେବଡ଼ କାର୍ଯ୍ୟ ଆବର୍ଜନାରୁ ହୋଇପାରୁଛି ।


    ଭାଇ ଓ ଭଉଣୀମାନେ , ସ୍ୱଚ୍ଛ ଇନ୍ଧନ ମଧ୍ୟ ସ୍ୱଚ୍ଛତାର ଆଗ୍ରହର ଏହି ଅଂଶବିଶେଷ । ସରକାର ଉଜ୍ଜ୍ୱଳା ଯୋଜନା ମାଧ୍ୟମରେ ପ୍ରତ୍ୟେକ ଗରିବ ମା ’- ଭଉଣୀମାନଙ୍କୁ ବିଷାକ୍ତ ଧୂଆଁରୁ ମୁକ୍ତି ଦେବା ଅଭିଯାନରେ ଯୋଡ଼ି ହୋଇଛି । ବର୍ତ୍ତମାନ ସୁଦ୍ଧାରେ ଦେଶରେ ସାଢ଼େ ତିନିକୋଟିରୁ ଅଧିକ ପରିବାରକୁ ଗ୍ୟାସର ମାଗଣା ସଂଯୋଗ ଦିଆଯାଇସାରିଛି । ବିହାରର ପାଖାପାଖି 50 ଲକ୍ଷ ମହିଳାମାନଙ୍କୁ , 50 ଲକ୍ଷ ପରିବାରକୁ ଏହାର ଲାଭ ମିଳିଛି । କିନ୍ତୁ ସାଥୀଗଣ ସ୍ୱଚ୍ଛ ଇନ୍ଧନ ଉପରେ ଗୁରୁତ୍ୱ ଏବଂ ଉଜ୍ଜ୍ୱଳା ଯୋଜନାର ସଫଳତା କାରଣରୁ ସିଲିଣ୍ଡରର ଚାହିଦା ବଢ଼ିଛି । ଚମ୍ପାରଣ ଏବଂ ଆଖାପାଖର ଲୋକମାନଙ୍କୁ ଗ୍ୟାସ ସିଲିଣ୍ଡରର ସମସ୍ୟା ନହେଉ , ସେଥିପାଇଁ ମୋତୀହାରୀ ଏବଂ ସଗୋଲିମେଁ ଏଲପିଜି ପ୍ଲାଂଟ ପ୍ରକଳ୍ପର ଆଜି ଶିଳାନ୍ୟାସ କରାଯାଇଛି । ଏହା ପ୍ରସ୍ତୁତ ହେବା ପରେ ଗୋଟିଏ ଦିନରେ ପାଖାପାଖି 90 ହଜାର ସିଲିଣ୍ଡର ଭରାଯାଇପାରିବ ।


    ଏହା ବ୍ୟତୀତ ମୋତୀହାରୀରେ ପେଟ୍ରୋଲିୟମ ଅଏଲ ଲ୍ୟୁବ ଟର୍ମିନାଲର ମଧ୍ୟ ଆଜି ଶିଳାନ୍ୟାସ ହୋଇଛି । ଏହା ପ୍ରସ୍ତୁତ ହେବା ଦ୍ୱାରା କେବେଳ ଚମ୍ପାରଣ ଏବଂ ଆଖାପାଖର ଜିଲ୍ଲାର ପେଟ୍ରୋଲ ଏବଂ ଡିଜେଲର ଆବଶ୍ୟକତା ପୂରଣ ହେବ ନାହିଁ , ବରଂ ନେପାଳ ପର୍ଯ୍ୟନ୍ତ ଯୋଗାଣ ସୁଚାରୂ ରୂପେ ସମ୍ପାଦନ ହେବାରେ ସହାୟତା ମିଳିପାରିବ ।


    ଭାଇ ଓ ଭଉଣୀମାନେ


    ଆଜିର ଏହି ପ୍ରକଳ୍ପଗୁଡ଼ିକ କେନ୍ଦ୍ର ସରକାରଙ୍କ ସେହି ସଂକଳ୍ପର ଅଂଶବିଶେଷ , ଯେଉଁଥିରେ ପୂର୍ବ ଭାରତକୁ ଦେଶ ବିକାଶର ପ୍ରଗତି ଇଞ୍ଜିନ ଭାବେ ବିବେଚନା କରାଯାଉଛି । ପୂର୍ବ ଉତ୍ତର ପ୍ରଦେଶ , ବିହାର , ପଶ୍ଚିମବଙ୍ଗ , ଓଡ଼ିଶା ଠାରୁ ଆରମ୍ଭ କରି ଉତ୍ତର-ପୂର୍ବ ରାଜ୍ୟ ପର୍ଯ୍ୟନ୍ତ ଭିତ୍ତିଭୂମି ବିକାଶ ଲାଗି ଯେପରି ଆମ ସରକାର କାମ କରୁଛନ୍ତି , ସେପରି ପୂର୍ବରୁ କେବେ ହୋଇନଥିଲା ।


    ନୀତୀଶ କୁମାର ମହୋଦୟ ମଧ୍ୟ ଏହାର ସାକ୍ଷୀ ଅଛନ୍ତି ଯେ କିପରି ବିହାର ସମେତ ପୂର୍ବ ଭାରତର ଆବଶ୍ୟକତାଗୁଡ଼ିକୁ ଧ୍ୟାନ ଦିଆଯାଇ ଯୋଜନା ତିଆରି କରାଯାଉଛି । ନୂଆ ପ୍ରକଳ୍ପ ଆରମ୍ଭ କରାଯାଉଛି । ବିଶେଷ କରି ଆମ ସରକାର ଏହି କ୍ଷେତ୍ରରେ କନେକ୍ଟିଭିଟି ସୁଧାରିବା ଉପରେ ମଧ୍ୟ ବିଶେଷ ଗୁରୁତ୍ୱ ଦେଉଛନ୍ତି ।


    ଏକବିଂଶ ଶତାବ୍ଦୀର ଆବଶ୍ୟକତାକୁ ଦେଖି ଏହି ଇଲାକାରେ ରାଜପଥ , ରେଳପଥ , ଜଳପଥ , ଆଇୱେ , ଏ ସମସ୍ତର ବିକାଶ ଦ୍ରୁତଗତିରେ ଆଗକୁ ବଢ଼ୁଛି । ଆଜି ପାଖାପାଖି 900 କୋଟି ଟଙ୍କାର ଜାତୀୟ ରାଜପଥ ପ୍ରକଳ୍ପର ଶିଳାନ୍ୟାସ କରକାଯାଇଛି । ଔରଙ୍ଗାବାଦ ଠାରୁ ଚୌରଦାହର ଯେଉଁ ସେକ୍ସନ ଏବେ ଚାରି ଲେନ ବିଶିଷ୍ଟ ଅଛି , ତା ’ କୁ 6 ଲେନ ବିଶିଷ୍ଟ କରିବାର କାର୍ଯ୍ୟ ଆଜିଠାରୁ ଆରମ୍ଭ ହେବାକୁ ଯାଉଛି । ଏହି ପ୍ରକଳ୍ପ ବିହାର ଏବଂ ଝାଡ଼ଖଣ୍ଡ , ଦୁଇ ରାଜ୍ୟର ଲୋକମାନଙ୍କୁ ଫାଇଦା ପହଁଚାଇବ ।


    ସେହିପରି ଚମ୍ପାରଣ ଲାଗି ଦୁଇଟି ରେଳ ପ୍ରକଳ୍ପର ଶିଳାନ୍ୟାସ କରାଯାଇଛି । ମୁଜାଫରପୁର ଏବଂ ସଗୋଲୀ ଏବଂ ସଗୋଲୀ-ବାଲ୍ମିକୀନଗର ସେକ୍ସନର ଦୋହରୀକରଣ କରାଯିବ , ଏହାଦ୍ୱାରା କେବଳ ଚମ୍ପାରଣର ଲୋକମାନଙ୍କୁ ଲାଭ ହେବ ନାହିଁ , ବରଂ ଉତ୍ତର ପ୍ରଦେଶ ଠାରୁ ଆରମ୍ଭ କରି ନେପାଳର ଲୋକମାନଙ୍କ ଯାତ୍ରା ଏବଂ ବ୍ୟବସାୟ ଆହୁରି ଅଧିକ ସହଜ ହେବ ।


    ସାଥୀଗଣ , ଚମ୍ପାରଣ ସତ୍ୟାଗ୍ରହର 100 ବର୍ଷ ପୂର୍ତ୍ତି ଅବସରରେ ମୋତେ ଏକ ନୂଆ ଟ୍ରେନର ଶୁଭାରମ୍ଭ କରିବାର ସୁଯୋଗ ମିଳିଛି । ଏହି ଟ୍ରେନ କଟିହାରରୁ ପୁରୁଣା ଦିଲ୍ଲୀ ପର୍ଯ୍ୟନ୍ତ ଚାଲିବ । ସରକାର ଏହାର ନାମ ବିଶେଷ କରି ଚମ୍ପାରଣ ହମସଫର ଏକ୍ସପ୍ରେସ ରଖିଛନ୍ତି । ଅତ୍ୟାଧୁନିକ ସୁବିଧାରେ ପରିପୂର୍ଣ୍ଣ ଏହି ଟ୍ରେନ ଦିଲ୍ଲୀ ଯିବାଆସିବାରେ ଅତି ସହାୟକ ହେବ ।


    ଭାଇ ଓ ଭଉଣୀମାନେ ,


    ଆଜି ମଧ୍ୟପୁରାରେ ଇଲେକ୍ଟ୍ରିକ ଲୋକୋମୋଟିଭ କାରଖାନାର ପ୍ରଥମ ପର୍ଯ୍ୟାୟର ମଧ୍ୟ ଲୋକାର୍ପଣ କରାଯାଇଛି । ଏହି କାରଖାନା ଦୁଇଟି କାରଣରୁ ଗୁରୁତ୍ୱପୂର୍ଣ୍ଣ- ପ୍ରଥମତଃ ଏହା ମେକ ଇନ ଇଣ୍ଡିଆ ର ଉତ୍ତମ ଉଦାହରଣ ଅଟେ , ଦ୍ୱିତୀୟତଃ ଏହା ଏହି କ୍ଷେତ୍ରରେ ନିଯୁକ୍ତିର ମଧ୍ୟ ବଡ଼ ମାଧ୍ୟମ ହୋଇପାରିବ । ଭାରତୀୟ ରେଳ ଫ୍ରାନ୍ସର ଏକ କମ୍ପାନୀ ସହ ମିଶି ଏହି ପ୍ରକଳ୍ପ ଉପରେ କାର୍ଯ୍ୟ କରୁଛି । ଏହି କାରଖାନାରେ ଶକ୍ତିଶାଳୀ ଇଞ୍ଜିନ ନିର୍ମାଣ କରାଯିବ । ଏହି ଆଧୁନିକ କାରଖାନାରେ ତିଆରି 12 ହଜାର ଅଶ୍ଵଶକ୍ତି ବିଶିଷ୍ଟ ଇଞ୍ଜିନକୁ ସବୁଜ ପତାକା ଦେଖାଇବାର ସୌଭାଗ୍ୟ ଏବେ ମୋତେ ମିଳିଛି ।


    ସାଥୀଗଣ , ଦୁନିଆରେ ଖୁବ କମ ଦେଶ ଅଛନ୍ତି ଯେଉଁଠି ମାଲ ପରିବହନରେ ଏତେ ଅଧିକ ଶକ୍ତିଶାଳୀ ଇଞ୍ଜିନର ବ୍ୟବହାର କରିଛନ୍ତି । ଏହି ଇଞ୍ଜିନରୁ ଭାରତର ମାଲଗାଡ଼ିର ହାରାହାରୀ ବେଗ ଦୁଇଗୁଣର ଅଧିକ ବୃଦ୍ଧି ପାଇବ ।


    ଆଉ ଏକ କାରଣରୁ , ଯେଉଁ କାରଣରୁ ମୁଁ ଆପଣମାନଙ୍କୁ ଏହି ପ୍ରକଳ୍ପ ବିଷୟରେ ଆଉ ଟିକିଏ ଅଧିକ ବିସ୍ତାରପୂର୍ବକ କହିବାକୁ ଚାହୁଁଛି । ଭାଇ ଓ ଭଉଣୀମାନେ , ଏହି ପ୍ରକଳ୍ପକୁ 2007ରେ ମଞ୍ଜୁରି ମିଳିଥିଲା , ମଞ୍ଜୁରି ପରେ 8 ବର୍ଷ ପର୍ଯ୍ୟନ୍ତ ଏହାର ଫାଇଲକୁ ପାୱାର ମିଳିପାରିନଥିଲା । ଫାଇଲ ସଢ଼ୁଥିଲା । ତିନି ବର୍ଷ ପୂର୍ବେ ଏନଡିଏ ସରକାର ଏହି ପ୍ରକଳ୍ପ ଉପରେ କାମ ଆରମ୍ଭ କରାଇଲେ ଏବଂ ଏବେ ପ୍ରଥମ ପର୍ଯ୍ୟାୟ ପୂରଣ ମଧ୍ୟ କରାଯାଇସାରିଛି ।


    ଆୟୁଷ୍ମାନ ଭାରତ - ଆମ ଦେଶର ଗରିବମାନଙ୍କୁ ସ୍ୱଚ୍ଛତା ପରେ ଗୁରୁତ୍ୱପୂର୍ଣ୍ଣ କାର୍ଯ୍ୟ ହେଉଛି ସ୍ୱାସ୍ଥ୍ୟ । ଗରିବରୁ ଗରିବ ପରିବାରକୁ , ପରିବାରରେ କେହି ରୋଗରେ ପଡ଼ିଗଲେ 5 ଲକ୍ଷ ଟଙ୍କା ପର୍ଯ୍ୟନ୍ତ ବାର୍ଷିକ ଚିକିତ୍ସା ଖର୍ଚ୍ଚ ସରକାର ଏବଂ ବୀମା ବ୍ୟବସ୍ଥା ଦ୍ୱାରା ସେହି ପରିବାରକୁ ମିଳିପାରିବ । ଏବେ ଗରିବ ପରିବାରକୁ ଟଙ୍କା ଅଭାବରୁ ଚିକିତ୍ସାରେ କୌଣସି ବାଧା ଉତ୍ପନ୍ନ ହେବ ନାହିଁ । ଏହି ଆୟୁଷ୍ମାନ ଭାରତ , ଏକ ନୂଆ ଯୋଜନା ଭାରତ ସରକାର ଲାଗୁ କରିବାକୁ ଯାଉଛନ୍ତି ।


    ମୋର ସରକାରର କାମ କରିବାର ଏକ ପଦ୍ଧତି ରହିଛି । ଏବେ ଅଟକାଇବା , ଝୁଲାଇବା ଏବଂ ବାଟବଣା କରିବାର କାମ ହେଉନାହିଁ , ଏବେ ଫାଇଲକୁ ଚାପିବାର ସଂସ୍କୃତି ଶେଷ କରିଦିଆଯାଇଛି । ସରକାର ନିଜର ପ୍ରତ୍ୟେକ ମିଶନ , ପ୍ରତ୍ୟେକ ସଂକଳ୍ପକୁ ଜନତାଙ୍କ ସହଯୋଗରେ ସମ୍ପୂର୍ଣ୍ଣ କରୁଛନ୍ତି । କିନ୍ତୁ ଏଥିରେ ଅସୁବିଧା ସେହି ଲୋକମାନଙ୍କୁ ହେବାରେ ଲାଗିଛି ଯେଉଁମାନେ ଏହି ପରିବର୍ତ୍ତନକୁ ସ୍ୱୀକାର କରିପାରୁନାହାନ୍ତି । ସେମାନେ ଗରିବକୁ ସଶକ୍ତ ହେବା ଦେଖି ସହିପାରୁନାହାନ୍ତି । ସେଥିପାଇଁ ସଡ଼କରୁ ଆରମ୍ଭ କରି ସଂସଦ ପର୍ଯ୍ୟନ୍ତ ସରକାରଙ୍କ କାର୍ଯ୍ୟରେ ବାଧା ଉତ୍ପନ୍ନ କରୁଛନ୍ତି ।


    ସାଥୀଗଣ , ଏମିତି ଆପଣଙ୍କ ସମ୍ମୁଖରେ ଏପରି ଏକ ସରକାର ଅଛି ଯିଏ ଜନ-ମନକୁ ଯୋଡ଼ିବା ଲାଗି କାମ କରୁଛି । ଅନ୍ୟପଟେ କିଛି ବିରୋଧୀ ଜନ-ଜନଙ୍କୁ ଭାଙ୍ଗିବା କାମ କରୁଛନ୍ତି ।


    ସାଥୀଗଣ , ଆଜି ଏହି ଅବସରରେ ମୁଁ ନୀତୀଶ କୁମାର ମହୋଦୟଙ୍କ ଧୈର୍ଯ୍ୟ ଏବଂ ତାଙ୍କ କୁଶଳ ପ୍ରଶାସନର ବିଶେଷ ପ୍ରଶଂସା କରିବାକୁ ଚାହୁଁଛି । ସେ ଯେପରି ଭାବେ ବିହାରର ଭ୍ରଷ୍ଟ ଏବଂ ଅସାମାଜିକ ଶକ୍ତି ବିରୋଧରେ ଲଢ଼ୁଛନ୍ତି , ତାହା ସହଜ ନୁହେଁ । ଦୁର୍ନୀତି ବିରୋଧରେ ତାଙ୍କର ସ୍ୱଚ୍ଛତା ଅଭିଯାନକୁ , ସାମାଜିକ ପରିବର୍ତ୍ତନ ଲାଗି କରାଯାଉଥିବା ତାଙ୍କର ପ୍ରୟାସକୁ କେନ୍ଦ୍ର ସରକାରଙ୍କ ପୂର୍ଣ୍ଣ ସମର୍ଥନ ରହିଛି ।


    ସବକା ସାଥ-ସବକା ବିକାଶ , ଏହି ମନ୍ତ୍ର ଉପରେ ଚାଲିଥିବା ଏନଡିଏ ସରକାର ସଂକଳ୍ପବଦ୍ଧ ହୋଇ , ସମୟବଦ୍ଧ ହୋଇ କାର୍ଯ୍ୟ କରୁଛନ୍ତି । ପୂର୍ବ ସରକାର ସମୟର ସୀମାକୁ ବୁଝିନଥିଲେ , କିନ୍ତୁ ଗାନ୍ଧୀଜୀ ସବୁବେଳେ ସତ୍ୟାଗ୍ରହ ଏବଂ ସ୍ୱଚ୍ଛାଗ୍ରହ ସହିତ ନିର୍ଦ୍ଦିଷ୍ଟ ସମୟ ମଧ୍ୟରେ କାମ ସାରିବା ଉପରେ ଗୁରୁତ୍ୱ ଦେଉଥିଲେ । ଗାନ୍ଧୀଜୀଙ୍କ ନିକଟରେ ସବୁବେଳେ ଏକ ପକେଟ ୱାଚ ଥିଲା । ସେ କହୁଥିଲେ , ଯେତେବେଳେ ଆପଣ ଚାଉଳର ଗୋଟିଏ ଦାନା କିମ୍ବା କାଗଜର ଗୋଟିଏ ଖଣ୍ଡ ନଷ୍ଟ କରୁନାହାନ୍ତି ତା ’ ହେଲେ ସମୟର ଗୋଟିଏ ମିନିଟ ମଧ୍ୟ ନଷ୍ଟ କରିବା ଉଚିତ ନୁହେଁ । ଏ ସମୟ ଆମର ନୁହେଁ , ଏ ସମୟ ରାଷ୍ଟ୍ରର ଅଟେ ଏବଂ ରାଷ୍ଟ୍ରର କାମରେ ଆସିବା ଉଚିତ ।


    ଗାନ୍ଧୀଜୀଙ୍କ ଏହି ଭାବନାକୁ ପାଳନ କରି 120 କୋଟି ଦେଶବାସୀ ମିଶନ ମୋଡରେ କାମ କରୁଛନ୍ତି । ଏହା ସେମାନଙ୍କ ହିଁ ସ୍ୱଚ୍ଛାଗ୍ରହ ଅଟେ ଯେ 2014ରେ ସ୍ୱଚ୍ଛତା ଯେଉଁ ପରିଧି 40 ପ୍ରତିଶତରୁ କମ ଥିଲା ତାହା ଏବେ ବୃଦ୍ଧି ପାଇ 80 ପ୍ରତିଶତରୁ ମଧ୍ୟ ଅଧିକ ହୋଇସାରିଛି । ଅର୍ଥାତ ସ୍ୱାଧୀନତା ପରେ 67 ବର୍ଷରେ ଯେତିକି ସ୍ୱଚ୍ଛତା ଥିଲା , ତା ’ ଠାରୁ ଦୁଇଗୁଣା ଅଧିକ ଏହି ସରକାରଙ୍କ ସମୟରେ ହାସଲ କରାଯାଇଥିଲା ।


    ସାଥୀଗଣ , ଗତ ସାଢ଼େ ତିନି ବର୍ଷରେ ଦେଶରେ 350ରୁ ଅଧିକ ଜିଲ୍ଲା ଏବଂ ସାଢ଼େ ତିନି ଲକ୍ଷରୁ ଅଧିକ ଗ୍ରାମ ନିଜକୁ ଖୋଲା ମଳମୁକ୍ତ ଘୋଷଣା କରିସାରିଛନ୍ତି । ଗତ ସାଢ଼େ ତିନି ବର୍ଷରେ ଦେଶରେ ପାଖାପାଖି 7 କୋଟି ଶୌଚାଳୟର ନିର୍ମାଣ କରାଯାଇଛି । ଏହା ଲୋକମାନଙ୍କ ଇଚ୍ଛାଶକ୍ତି ଅଟେ ଯେ 4 ଏପ୍ରିଲ ଅର୍ଥାତ ଗତ ଏକ ସପ୍ତାହରେ , ଯେଉଁ ଅବସରରେ ସତ୍ୟାଗ୍ରହରୁ ସ୍ୱଚ୍ଛାଗ୍ରହର ସପ୍ତାହ ପାଳନ କରାଗଲା , ବିହାର , ୟୁପି , ଓଡ଼ିଶା ଏବଂ ଜାମ୍ମୁ-କାଶ୍ମୀରରେ ପାଖାପାଖି 26ଲକ୍ଷ ଶୌଚାଳୟର ନିର୍ମାଣ କରାଯାଇଥିଲା । ଏହା ସେହି 4ଟି ରାଜ୍ୟ ଅଟନ୍ତି ଯେଉଁଗୁଡ଼ିକ ସ୍ୱଚ୍ଛତାର ପରିଧି ଆହୁରି ଦ୍ରୁତଗତିରେ ବଢ଼ାଇବା ଲାଗି ସଂକଳ୍ପ ନେଇସାରିଛନ୍ତି ।


    ସାଥୀଗଣ , ସ୍ୱଚ୍ଛ ଭାରତ ଅଭିଯାନ ଦେଶର କୋଟି କୋଟି ମହିଳାମାନଙ୍କ ଜୀବନକୁ ଯେପରି ଭାବେ ବଦଳାଇଛି , ତାହା ଆପଣମାନେ ଭଲ ଭାବେ ଜାଣନ୍ତି । ଗୋଟିଏ ଶୌଚାଳୟ ନିର୍ମାଣ ଦ୍ୱାରା ମହିଳାମାନଙ୍କୁ ସମ୍ମାନ , ସୁରକ୍ଷା ଏବଂ ସ୍ୱାସ୍ଥ୍ୟ , ତିନୋଟି ମିଳିପାରିଛି । ମୁଁ ଜାଣିବାକୁ ପାଇଛି ଯେ ଏବେ ବିହାରରେ ମଧ୍ୟ ଶୌଚାଳୟକୁ ଇଜ୍ଜତ ଘର କହି ଲୋକମାନେ ସ୍ମରଣ କରୁଛନ୍ତି । ଶୌଚାଳୟର ନିର୍ମାଣ ଏକ ବଡ଼ ସାମାଜିକ ଅସନ୍ତୁଳନ ବି ଶେଷ କରିଦେଇଛି । ଏହା ଆର୍ଥିକ , ସାମାଜିକ ସଶକ୍ତିକରଣର ମଧ୍ୟ କାରକ ହୋଇଛି ।


    ଗତବର୍ଷ ମିଳିତ ଜାତିସଂଘର ମଧ୍ୟ ଏକ ଅଧ୍ୟୟନ ସାମନାକୁ ଆସିଥିଲା ଯେ ଯେଉଁ ଘରେ ଶୌଚାଳୟ ଥାଏ , ସେଠାରେ ସେହି ପରିବାରର ବାର୍ଷିକ ହାରାହାରୀ 50 ହଜାର ଟଙ୍କା ସଂଚୟ ହୋଇଥାଏ । ନଚେତ ଏହି ଟଙ୍କା ରୋଗର ଚିକିତ୍ସା , ଡାକ୍ତରଖାନା ଯିବା-ଆସିବା , ଅଫିସରୁ ଛୁଟି ନେବାରେ ଖର୍ଚ୍ଚ ହୋଇଯାଏ ।


    ଆଉ ଏକ ଅନ୍ତର୍ଜାତୀୟ ସଂସ୍ଥାର ଅଧ୍ୟୟନରୁ ଜଣାପଡ଼ିଛି ଯେ ଯେଉଁ ଗ୍ରାମ ଖୋଲା ମଳମୁକ୍ତ ଘୋଷିତ ହେଉଛନ୍ତି , ସେଠାକାର ଶିଶୁମାନଙ୍କ ଡାଇରିଆ କମିଛି ଏବଂ ସେମାନଙ୍କ ଶାରୀରିକ ଓ ମାନସିକ ବିକାଶ ମଧ୍ୟ ସଠିକ ଢଙ୍ଗରେ ହେଉଛି କାରଣ ଏବେ ଶିଶୁ କମ ରୋଗରେ ପଡ଼ୁଛନ୍ତି । ସ୍କୁଲରୁ ଛୁଟି କମ ନେଉଛନ୍ତି । ସେଥିପାଇଁ ଯେଉଁ ଗ୍ରାମ ନିକୁ ଖୋଲା ମଳମୁକ୍ତ ଘୋଷଣା କରୁଛନ୍ତି ସେହି ସ୍କୁଲର ପରୀକ୍ଷାଫଳରେ ମଧ୍ୟ ଉନ୍ନତି ଆସିଥିବା ଦେଖାଯାଇଛି ।


    ସାଥୀଗଣ , ସ୍ୱଚ୍ଛ ଭାରତ ଅଭିଯାନ ଯେପରି ଜନ-ଆନ୍ଦୋଳନ ହୋଇ ଦେଶର କୋଣ-ଅନୁକୋଣରେ ପହଁଚିଛି , ତାହା ବିଶ୍ୱର ବଡ଼ ବଡ଼ ବିଶ୍ୱବିଦ୍ୟାଳୟ ଲାଗି ଏକ ଅନୁଧ୍ୟାନ (Case Study)ଅଟେ । ମୁଁ ଭାବୁଛି ଯେ ଏକବିଂଶ ଶତାବ୍ଦୀରେ ବର୍ତ୍ତମାନ ସୁଦ୍ଧା ମାନବ ଅଭ୍ୟାସ ବଦଳାଉଥିବା ଏପରି ଜନଆନ୍ଦୋଳନ ଅନ୍ୟ କୌଣସି ଦେଶରେ ବର୍ତ୍ତମାନ ସୁଦ୍ଧା ହୋଇନାହିଁ । ନିଶ୍ଚିତ ଭାବେ ଭାରତ ବଦଳୁଛି । ବ୍ୟବହାର-ଅଭ୍ୟାସରେ ପରିବର୍ତ୍ତନ ହେଉଛି ।


    କିନ୍ତୁ ଏଠାରେ ଗାନ୍ଧୀ ମଇଦାନରେ ଉପସ୍ଥିତ ପ୍ରତ୍ୟେକ ସ୍ୱଚ୍ଛାଗ୍ରହୀଙ୍କୁ ଦେଶର ଛୋଟ ଛୋଟ ଶିଶୁଙ୍କ ଠାରୁ ଆରମ୍ଭ କରି ବଡ଼ରୁ ବଡ଼ ବୟସ୍କଙ୍କ ପର୍ଯ୍ୟନ୍ତ ଏବେ ଅସଲ ଆହ୍ୱାନ କରିବାକୁ ଅଛି । ଏହି ଆହ୍ୱାନ ଯେ ସଡ଼କ ଠାରୁ ଆରମ୍ଭ କରି ରେଳ ଷ୍ଟେସନ , ବସ ଷ୍ଟାଣ୍ଡ , ଘର ସାମ୍ନାରେ , ଦୋକାନ ସାମ୍ନାରେ , ସ୍କୁଲ ସାମ୍ନାରେ , କଲେଜ ସାମ୍ନାରେ , ବଜାରରେ , ଗଳି କନ୍ଦିରେ , ସ୍ୱଚ୍ଛତା ପ୍ରତି ଆଗ୍ରକୁ ବଜାୟ ରଖିବାର ଅଛି । ଯେ ’ ପର୍ଯ୍ୟନ୍ତ ଦେଶର ପ୍ରତ୍ୟେକ ବ୍ୟକ୍ତି ନିଜ ସ୍ତରରେ ସ୍ୱଚ୍ଛତା ଲାଗି ପ୍ରୟାସ ନକରିବ , ସେପର୍ଯ୍ୟନ୍ତ ସ୍ୱଚ୍ଛ ଭାରତ ଅଭିଯାନ ପୂରଣ ହୋଇପାରିବ ନାହିଁ । ଯେ ’ ପର୍ଯ୍ୟନ୍ତ ସ୍ୱଚ୍ଛତା ଦେଶର ପ୍ରତ୍ୟେକ ବ୍ୟକ୍ତିଙ୍କ ଜୀବନର ଅଂଶବିଶେଷ ହେବ ନାହିଁ , ସେ ପର୍ଯ୍ୟନ୍ତ ସ୍ୱଚ୍ଛ ଭାରତ ମିଶନ ସମ୍ପୂର୍ଣ୍ଣ ହୋଇପାରିବ ନାହିଁ । ସେଥିପାଇଁ ଆମର ସ୍ୱଚ୍ଛାଗ୍ରହ ଯେତେ ଅଧିକ ସୁଦୃଢ଼ ହେବ , ସେତିକି ଅଧିକ 2019ରେ ଆମେ ସ୍ୱଚ୍ଛ ଭାରତ ମିଶନକୁ ପୂରଣ କରିପାରିବା । ଆସନ୍ତା ବର୍ଷ ଅକ୍ଟୋବର ଦୁଇ ତାରିଖରେ ଆମେ ସେତିକି ଶ୍ରଦ୍ଧାଞ୍ଜଳି ବାପୂଜୀଙ୍କୁ ଦେଇପାରିବା ।


    ସାଥୀଗଣ , ଗାନ୍ଧୀଜୀ ଏଠାରେ ଚମ୍ପାରଣରେ କୃଷକ , ଶ୍ରମିକ , ଶିକ୍ଷକ , ଓକିଲ , ଡାକ୍ତର , ଇଞ୍ଜିନିୟର ସମସ୍ତଙ୍କୁ ଏକ ପଂକ୍ତି ବା ଧାଡିରେ ଆଣି ଛିଡ଼ା କରିଥିଲେ । ତା ’ ପରେ ଯାଇ ସତ୍ୟାଗ୍ରହ ସଫଳ ହୋଇଥିଲା । ସ୍ୱଚ୍ଛାଗ୍ରହୀ ହୋଇଥିବା ଦୃଷ୍ଟିରୁ ଆମ ଭୂମିକା ମଧ୍ୟ ସେପରି ହେବା ଉଚିତ । ସ୍ୱଚ୍ଛତାର ଏହି ବାର୍ତ୍ତା ସମାଜର ପ୍ରତ୍ୟେକ ବ୍ୟକ୍ତି , ପ୍ରତ୍ୟେକ ସ୍ତର ପର୍ଯ୍ୟନ୍ତ ପହଁଚୁ , ଏହା ଆମର ଲଗାତାର ପ୍ରୟାସ ହେବା ଉଚିତ ।


    ତେଣୁ ସେଥିପାଇଁ ଏଠାରେ ଉପସ୍ଥିତ ପ୍ରତ୍ୟେକ ସ୍ୱଚ୍ଛାଗ୍ରହୀଙ୍କୁ ମୋର ଅନୁରୋଧ ଯେ ଆପଣମାନଙ୍କୁ ଯେଉଁ ଲେଖା ଦିଆଯାଇଛି ସେଥିରେ ଉଲ୍ଲେଖ ଥିବା ବିଷୟଗୁଡ଼ିକର ଅଧିକରୁ ଅଧିକ ପ୍ରଚାର-ପ୍ରସାର କରାନ୍ତୁ । ଯେତେ ଆପଣ ଲୋକମାନଙ୍କୁ ସଚେତନ କରିବେ , ସେତେ ଅଧିକ ସ୍ୱଚ୍ଛ ଭାରତ ମିଶନ ସଫଳ ହେବ । ସରକାର ଏହା ମଧ୍ୟ ପ୍ରୟାସ କରୁଛନ୍ତି ଯେ ଦେଶର ପ୍ରତ୍ୟେକ ଗ୍ରାମରେ ଅତି କମରେ ଜଣେ ସ୍ୱଚ୍ଛତା ଚାମ୍ପିୟନ ସୃଷ୍ଟି ହୁଅନ୍ତୁ । ସାଢ଼େ 6 ଲକ୍ଷରୁ ଅଧିକ ସ୍ୱଚ୍ଛତା ଚାମ୍ପିୟନ ଦେଶର କୋଣ-ଅନୁକୋଣରେ ସ୍ୱଚ୍ଛତାକୁ ଲୋକମାନଙ୍କ ଦିନଚର୍ଯ୍ୟାର ଅଂଶବିଶେଷ କରିଛନ୍ତି , ସେମାନଙ୍କ ଜୀବନର ଅଂଶବିଶେଷ କରିବା ଲାଗି ଏକ ମିଶନ ଭାବେ କାର୍ଯ୍ୟ କରିବେ ।


    ପ୍ରଧାନମନ୍ତ୍ରୀ ଆବାସ ଯୋଜନା ଅନ୍ତର୍ଗତ ଦେଶରେ ଗରିବମାନଙ୍କୁ ଘର ଦେବାର କାମ ଖୁବ ଦ୍ରୁତ ଗତିରେ ଆଗକୁ ବଢ଼ୁଛି । ବିହାର ମଧ୍ୟ ଯେଉଁ ଦ୍ରୁତଗତିରେ ଶୌଚାଳୟ ନିର୍ମାଣ କାମ କରୁଛନ୍ତି , ଗରିବ ପରିବାରକୁ ବାସଗୃହ ଦେବାର କାମ ମଧ୍ୟ ସେତିକି ଦ୍ରୁତ ଗତିରେ ଆଗକୁ ବଢ଼ୁଛି , ଏହା ମୋର ବିଶ୍ୱାସ ଅଟେ ।


    ଆମେ ସମସ୍ତେ ଏକ ପ୍ରୟାସ ଆହୁରି ମଧ୍ୟ କରିପାରିବା ଯେ ଆଜି ଠାରୁ ଆରମ୍ଭ କରି ଆସନ୍ତା ବର୍ଷ ଅକ୍ଟୋବର 2 ତାରିଖ ପର୍ଯ୍ୟନ୍ତ ଦେଶରେ ଯେଉଁ ବିଶେଷ ତାରିଖ ଆସିବ , କାହାର ଜନ୍ମଜୟନ୍ତୀ , କାହାର ପୂଣ୍ୟ ତିଥି , କୌଣସି ପର୍ବ , ତ ’ ସେଥିରେ ସ୍ୱଚ୍ଛ ଭାରତ ପ୍ରତି ଲୋକମାନଙ୍କୁ ବିଶେଷ ଭାବେ ଉତ୍ସାହିତ କରିବା । ଯେପରିକି କାଲି ଅର୍ଥାତ 11 ଏପ୍ରିଲରେ ମହାନ ସମାଜ ସଂସ୍କାରକ ଜ୍ୟୋତିବା ଫୁଲେ ’ ଙ୍କ ଜୟନ୍ତୀ ଅଟେ , 14 ଏପ୍ରିଲରେ ବାବା ସାହେବ ଆମ୍ବେଦକରଙ୍କ ଜୟନ୍ତୀ । ଏପରି ବିଶେଷ ତାରିଖରେ ଲୋକମାନଙ୍କୁ ସେହି ମହାନ ବ୍ୟକ୍ତିଙ୍କ ବିଷୟରେ କହିବା ସହିତ ହିଁ ସ୍ୱଚ୍ଛତା ପ୍ରତି ଆଗ୍ରହ ମଧ୍ୟ କରାଯାଇପାରିବ ।


    ତେବେ ଆପଣମାନଙ୍କ ସୂଚନା ପାଇଁ ମୁଁ ଏଠାରେ କହି ରଖୁଛି ଯେ କେନ୍ଦ୍ର ସରକାର 14 ଏପ୍ରିଲ ଠାରୁ ଗ୍ରାମ ସ୍ୱରାଜ ଅଭିଯାନ ମଧ୍ୟ ଆରମ୍ଭ କରିବାକୁ ଯାଉଛନ୍ତି । ଏହି ଅଭିଯାନ ଅଧିନରେ 18 ଏପ୍ରିଲରେ ଆମର ସମସ୍ତ ସାଂସଦ ହୁଅନ୍ତୁ , ବିଧାୟକ ହୁଅନ୍ତୁ , ନିର୍ବାଚିତ ଜନପ୍ରତିନିଧି ହୁଅନ୍ତୁ , ପଞ୍ଚାୟତରେ ହେଉ , ପୌରପାଳିକାରେ ହେଉ , ମହାନଗର ନିଗମରେ ହେଉ ; ନିଜ ନିଜ କ୍ଷେତ୍ରରେ ସ୍ୱଚ୍ଛ ଭାରତ ମିଶନ ସହ ଜଡ଼ିତ କୌଣସି ନା କୌଣସି କାର୍ଯ୍ୟ ସହ ଯୋଡ଼ି ହେବା ଉଚିତ । ଘରକୁ ଘର ଯାଇ ଲୋକମାନଙ୍କୁ ବୁଝାନ୍ତୁ , ସେମାନଙ୍କୁ ଅନୁରୋଧ କରନ୍ତୁ , ସେମାନଙ୍କ ଆଖାପାଖର ପରିବେଶକୁ ସ୍ୱଚ୍ଛ ଏବଂ ସୁସ୍ଥ ରଖିବା ଲାଗି ପ୍ରୟାସ କରନ୍ତୁ ।


    ଭାଇ ଓ ଭଉଣୀମାନେ


    ରାଷ୍ଟ୍ର ନିର୍ମାଣରେ ଆପଣମାନଙ୍କ ଏହି ଯୋଗଦାନ ଦେଶର ପରବର୍ତ୍ତୀ ପିଢ଼ି ମଧ୍ୟ ମନେ ରଖିବ । ପ୍ରତ୍ୟେକ ସ୍ଵଚ୍ଛାଗ୍ରହୀ ସୁସ୍ଥ , ସ୍ୱଚ୍ଛ ଏବଂ ସମୃଦ୍ଧ ନିର୍ମାଣ ଲାଗି କାର୍ଯ୍ୟ କରୁଛନ୍ତି । ଯେତେବେଳେ ଚମ୍ପାରଣ ସତ୍ୟାଗ୍ରହ ହେଉଥିଲା ସେତେବେଳେ ସେଥିରେ ଭାଗ ନେବା ଲାଗି ଆମେ ନଥିଲୁ , ଆମର ଜନ୍ମ ମଧ୍ୟ ହୋଇନଥିଲା । ଆମ ଭିତରୁ କେହି ନଥିଲେ । କିନ୍ତୁ ଚମ୍ପାରଣ ସ୍ୱଚ୍ଛାଗ୍ରହକୁ ସଫଳ କରିବା ଲାଗି ଆମେ ଦିନରାତି ଏକ କରିପାରିପାରିବା ।


    ମୁଁ ଜାଣିଛି ଯେ ଏହି କାର୍ଯ୍ୟରେ ଅସୀମ ଧୈର୍ଯ୍ୟର ଆବଶ୍ୟକତା ରହିଛି । ମୁଁ ଏହା ମଧ୍ୟ ଜାଣିଛି ଯେ ଆପଣ ସ୍ୱଚ୍ଛାଗ୍ରହୀମାନଙ୍କ ମଧ୍ୟରେ ଦେଶରେ ଏହି ପରିବର୍ତ୍ତନ ଆଣିବାର ଏତେ ଉତ୍ସାହ ରହିଛି ଯେ ନିରନ୍ତର ଆପଣମାନେ ନିଜ ପ୍ରୟାସରେ ଯୋଡ଼ି ହୋଇ ରହିଛନ୍ତି । ଚମ୍ପାରଣ ସ୍ୱଚ୍ଛାଗ୍ରହ ଆଜିର ଯୁବକମାନଙ୍କ ସ୍ୱପ୍ନର ଏକ ରାଷ୍ଟ୍ରଗୀତ ହୋଇଯାଇଛି , ଯାହା ସେମାନଙ୍କ ମଧ୍ୟରେ ଆହ୍ୱାନଗୁଡ଼ିକ ବୁଝିବା , ସେଗୁଡ଼ିକୁ ଅତିକ୍ରମ କରିବା , ସଂଘର୍ଷ କରିବା ଏବଂ ବିଜୟ ହାସଲ ନହେବା ପର୍ଯ୍ୟନ୍ତ ନ ’ ଅଟକିବାର ବଳ ଭରିଦେଇଥାଏ । ଏହି ଜନଆନ୍ଦୋଳନ ଭାରତର ଭବିଷ୍ୟତର ମାର୍ଗଦର୍ଶକ ମଧ୍ୟ ଅଟେ ।


    ମୋର ପୂର୍ଣ୍ଣ ବିଶ୍ୱାସ ଅଛି ଯେ ସ୍ୱଚ୍ଛତା ପ୍ରତି ଆମର ଆଗ୍ରହ ଏକ ସ୍ୱଚ୍ଛ , ସୁନ୍ଦର , ସମୃଦ୍ଧ ଭାରତର ନୂତନ ଅଧ୍ୟାୟ ରଚନା କରିବ । ଏଠାରେ ଆମେ ଏହି ଭବ୍ୟ କାର୍ଯ୍ୟକ୍ରମକୁ ଆସିଥିବା ସମସ୍ତ ସ୍ୱଚ୍ଛାଗ୍ରହୀମାନଙ୍କୁ ବହୁତ ବହୁତ ଶୁଭକାମନା । ଏଥିସହିତ ମୁଁ ଏହା ମଧ୍ୟ କହିବାକୁ ଚାହୁଁଛି ଯେ 2022 ରେ ଭାରତ ସ୍ୱାଧୀନତାର 75 ବର୍ଷ ପୂରଣ ହେଉଛି । 2 ଅକ୍ଟୋବର 2018 ଠାରୁ 2 ଅକ୍ଟୋବର 2019 , ମହାତ୍ମା ଗାନ୍ଧୀଙ୍କ 150ତମ ଜୟନ୍ତୀ ପାଳନ କରାଯାଉଛି । ଦେଶ ଭିତରେ ଏକ ନୂଆ ଭାରତ , ନିଉ ଇଣ୍ଡିଆର ସ୍ୱପ୍ନ ପୂରଣ କରିବା ଲାଗି ଆମକୁ ଆମର ସମାଜ ଭିତରେ ଯେଉଁ ଦୁର୍ବଳତା ରହିଛି , ଯେଉଁ କଳୁଷତା ରହିଛି , ଦେଶରେ ଯେଉଁ ଆଘାତ ରହିଛି , ଦେଶକୁ ଦୁର୍ବଳ କରୁଛି ; ତା ’ କୁ ଶେଷ କରିବାର ଅଛି । ଦୁର୍ଗନ୍ଧମୁକ୍ତ ଭାରତ ନିର୍ମାଣ କରିବାର ଅଛି । ଦୁର୍ନୀତିମୁକ୍ତ ଭାରତ ନିର୍ମାଣ କରିବାର ଅଛି , ଜାତିବାଦ , ଉଚ୍ଚ-ନୀଚ , ସ୍ପୃଶ୍ୟ-ଅସ୍ପୃଶ୍ୟ ଏହି ଭାବନାରୁ ଦେଶକୁ ମୁକ୍ତ କରିବାର ଅଛି , ସାମ୍ପ୍ରଦାୟିକ ହିଂସାରୁ , ସାମ୍ପ୍ରଦାୟିକତାବାଦ କବଳରୁ ଏହି ଦେଶକୁ ମୁକ୍ତ କରିବାର ଅଛି । ସମସ୍ତ ଦେଶବାସୀ , 120 କୋଟି ଲୋକଙ୍କ ଦେଶ , ଏକ ପରିବାର ଅଟେ , ସାଥୀ ହୋଇ ଚାଲିବାର ଅଛି । ସାଥୀ ହୋଇ ଚାଲି ସ୍ୱପ୍ନ ପୂରଣ କରିବାର ଅଛି ।


    ଏହି ସଂକଳ୍ପକୁ ନେଇ ଚାଲିବା ତ ’ ସ୍ୱାଧୀନତା ସଂଗ୍ରାମୀମାନଙ୍କୁ 2022ରେ ପ୍ରକୃତ ଶ୍ରଦ୍ଧାଞ୍ଜଳି ଦେଇପାରିବା । 2018-19ରେ ଗାନ୍ଧୀଜୀଙ୍କୁ 150 ବର୍ଷ ପୂରଣ ହେବ ତ ’ ତାଙ୍କୁ ମଧ୍ୟ ଶ୍ରଦ୍ଧାଞ୍ଜଳି ଦେଇପାରିବା । ଏହି ଭାବନା ସହିତ ଏତେ ବଡ଼ ଦେଶ ଲାଗି କାମ କରୁଥିବା ନବଯୁବକମାନଙ୍କୁ ଆଦରପୂର୍ବକ ବନ୍ଦନା କରି , ଅଭିନନ୍ଦନ ଜଣାଇ ମୁଁ ପୁଣିଥରେ ଆପଣମାନଙ୍କୁ ସମସ୍ତଙ୍କୁ ଅନୁରୋଧ କରୁଛି , ଦେଶବାସୀଙ୍କୁ ଅନୁରୋଧ କରୁଛି ; ଆସନ୍ତୁ ମହାତ୍ମା ଗାନ୍ଧୀ ଆମ ପାଇଁ ଅନେକ କିଛି କରିଛନ୍ତି , ଗାନ୍ଧୀଙ୍କ ଏକ ସ୍ୱପ୍ନ ସ୍ୱଚ୍ଛ ଭାରତକୁ ପୂରଣ କରିବା ଲାଗି ଆମ ମଧ୍ୟ ପ୍ରୟାସ କରିବା । ଏହି କାର୍ଯ୍ୟ ସରକାରୀ କାର୍ଯ୍ୟକ୍ରମ ନୁହେଁ । ଏହି କାର୍ଯ୍ୟକ୍ରମ ପ୍ରଧାନମନ୍ତ୍ରୀଙ୍କ ନୁହେଁ । ଏହି କାର୍ଯ୍ୟକ୍ରମ ମୁଖ୍ୟମନ୍ତ୍ରୀଙ୍କ ନୁହେଁ , ନା ଏହା ରାଜ୍ୟ ଏବଂ କେନ୍ଦ୍ର ସରକାରଙ୍କର । ଏହା 120 କୋଟି ଦେଶବାସୀଙ୍କ କାର୍ଯ୍ୟକ୍ରମ । ଏହା ଦେଶର ଗରିବମାନଙ୍କ କାର୍ଯ୍ୟକ୍ରମ , ଏହା ଦେଶର ସାମାଜିକ ନ୍ୟାୟର କାର୍ଯ୍ୟକ୍ରମ , ମା ’- ଭଉଣୀଙ୍କୁ ଇଜ୍ଜତ ଦେବାର କାର୍ଯ୍ୟକ୍ରମ ଏବଂ ସେଥିପାଇଁ ସମ୍ପୂର୍ଣ୍ଣ ଶକ୍ତି ସହିତ ଏହି କାର୍ଯ୍ୟରେ ଆମେ ଯୋଡ଼ିହେବା । ଏହି ଏକ ଭାବନା ସହିତ ମୁଁ ପୁଣିଥରେ ସେହି ସମସ୍ତ ସ୍ୱଚ୍ଛାଗ୍ରହୀମାନଙ୍କୁ ହୃଦୟପୂର୍ବକ ଅଭିନନ୍ଦନ କରୁଛି , ଶୁଭେଚ୍ଛା ଜଣାଉଛି ଏବଂ ଆପଣମାନଙ୍କୁ ସମସ୍ତଙ୍କୁ ଆଦରପୂର୍ବକ ଧନ୍ୟବାଦ ଦେଉଛି ।


    ମୋ ସହିତ ପୁଣିଥରେ କୁହନ୍ତ-


    ମୁଁ କହିବି ମହାତ୍ମା ଗାନ୍ଧୀ , ଆପଣମାନେ ସମସ୍ତେ କହିବେ , ଅମର ରହେ , ଅମର ରହେ


    ମହାତ୍ମା ଗାନ୍ଧୀ- ଅମର ରହେ , ଅମର ରହେ ।


    ସମ୍ପୂର୍ଣ୍ଣ ଶକ୍ତି ସହ କୁହନ୍ତୁ-


    ମହାତ୍ମା ଗାନ୍ଧୀ , ଅମର ରହେ , ଅମର ରହେ ।


    ମହାତ୍ମା ଗାନ୍ଧୀ , ଅମର ରହେ , ଅମର ରହେ ।


    ବହୁତ ବହୁତ ଧନ୍ୟବାଦ ।


    **********

    
    
    (Release ID: 1528732) Visitor Counter : 1