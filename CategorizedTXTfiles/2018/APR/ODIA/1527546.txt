      ଆଦିବାସୀ ବ୍ୟାପାର ମନ୍ତ୍ରଣାଳୟ

      ଆଞ୍ଚଳିକ ଏବଂ ସ୍ଥାନୀୟ ଆଦିବାସୀ ଭାଷାରେ ପ୍ରାଇମରର ବିକାଶ ଘଟାଇବାକୁ ରାଜ୍ୟମାନଙ୍କୁ ନିର୍ଦ୍ଦେଶ
      Posted On: 02 APR 2018 9:04PM by PIB Bhubaneshwar


    ପାରମ୍ପରିକ ଜ୍ଞାନ ଜନଜାତି ସାଂସ୍କୃତିକ ପରମ୍ପରାର ଏକ ଅବିଚ୍ଛେଦ୍ୟ ଅଙ୍ଗ । ଆଦିବାସୀ ସଂପ୍ରଦାୟଙ୍କ ଏଭଳି ଉନ୍ନତ ଜନଜାତି ଐତିହ୍ୟ , କଳା ଓ କଳାକୃତି , ହସ୍ତକଳା , କ୍ରୀଡ଼ା , ଜନଜାତି ଲୋକମାନଙ୍କ ଔଷଧି , ପାରମ୍ପରିକ ଚିକିତ୍ସା ପଦ୍ଧତି ଇତ୍ୟାଦିର ସଂରକ୍ଷଣ , ରକ୍ଷଣାବେକ୍ଷଣ ଏବଂ ପ୍ରସାର ନିମନ୍ତେ ଆଦିବାସୀ ବ୍ୟାପାର ମନ୍ତ୍ରଣାଳୟ ବଚନବଦ୍ଧ । ରାଜ୍ୟମାନଙ୍କରେ ସ୍ଥାପିତ ଜନଜାତି ଗବେଷଣା ପ୍ରତିଷ୍ଠାନ ( TRI )କୁ ସରକାର ସମସ୍ତ ପ୍ରକାର ସହଯୋଗ ପ୍ରଦାନ କରିଆସୁଛନ୍ତି । ଆଦିବାସୀ ବିକାଶ ସକାଶେ ଏହି ପ୍ରତିଷ୍ଠାନମାନ ଏକ ଥିଙ୍କ୍‌ ଟ୍ୟାଙ୍କ ଭାବେ ଜ୍ଞାନ ଓ ଗବେଷଣାର ସଂସ୍ଥାନ ଭାବେ କାର୍ଯ୍ୟ କରିବେ । ସେହିଭଳି ଜନଜାତି ସଂସ୍କୃତି ଓ ଐତିହ୍ୟର ବିଶେଷତା/ଭିନ୍ନତା ଏବଂ ସେହି ବର୍ଗର ଲୋକମାନଙ୍କ ପାରମ୍ପରିକ ଜ୍ଞାନର ସଂରକ୍ଷଣ ଦିଗରେ ଏହି ପ୍ରତିଷ୍ଠାନମାନ ପ୍ରୟାସୀ ହେବେ । “ ଟିଆରଆଇମାନଙ୍କ ସହାୟତା ” ଯୋଜନା ମାଧ୍ୟମରେ ଟିଆରଆଇମାନଙ୍କୁ ବିଭିନ୍ନ କାର୍ଯ୍ୟକ୍ରମ ଯଥା , ସଂଗ୍ରହାଳୟ ନିର୍ମାଣ , ପାଠାଗାର ନିର୍ମାଣ , ଭାଷା ପ୍ରାଇମର ପ୍ରସ୍ତୁତି , ଗବେଷଣା କାର୍ଯ୍ୟ , ଆଲୋଚନାଚକ୍ର/କର୍ମଶାଳାର ଆୟୋଜନ , ପୁସ୍ତକ ପ୍ରକାଶନ , ଡ଼କୁମେଣ୍ଟାରୀର ବିକାଶ , ଆଦିବାସୀ ଉତ୍ସବର ଆୟୋଜନ ଇତ୍ୟାଦି ଲାଗି ପାଣ୍ଠି ଯୋଗାଇ ଦିଆଯାଇଥାଏ ।


    ବିଭିନ୍ନ ଜନଜାତି ପ୍ରସଙ୍ଗରେ ଗବେଷଣା କାର୍ଯ୍ୟ କରିବା ସକାଶେ ଘରୋଇ ଅନୁଷ୍ଠାନମାନଙ୍କୁ ମଧ୍ୟ ପାଣ୍ଠି ଯୋଗାଇ ଦିଆଯାଇଥାଏ । “ ଆଦିବାସୀ ଉତ୍ସବ , ଗବେଷଣା ସୂଚନା ଓ ଗଣ ଶିକ୍ଷା ” ଯୋଜନାରେ ଏହି ଅର୍ଥ ପ୍ରଦାନ କରାଯାଇଥାଏ । ମନ୍ତ୍ରଣାଳୟ ପକ୍ଷରୁ ଜାତୀୟ ସ୍ତରରେ ଆଦିବାସୀ ଉତ୍ସବ/ମହୋତ୍ସବର ଆୟୋଜନ କରାଯାଇଥାଏ ଯେଉଁଥିରେ ଆଦିବାସୀ ବର୍ଗର ଲୋକମାନଙ୍କ ଐତିହ୍ୟ ଓ ପରମ୍ପରାର ଉନ୍ନତ ଧାରାକୁ ଲୋକମାନଙ୍କ ନିକଟରେ ପହଞ୍ଚାଇବାକୁ ପ୍ରୟାସ କରାଯାଇଥାଏ । ସାରା ଦେଶରେ ଆୟୋଜନ କରାଯାଉଥିବା ଏଭଳି ଉତ୍ସବାନୁଷ୍ଠାନରେ ଜନଜାତି ବର୍ଗଙ୍କ ଲୋକନୃତ୍ୟ , ସଙ୍ଗୀତ , ଖାଦ୍ୟ , ସେମାନଙ୍କର ଚିତ୍ରକଳା , କଳା ଓ ହସ୍ତଶିଳ୍ପ ଓ ଔଷଧୀୟ ଧାରାକୁ ଲୋକମାନଙ୍କ ନିକଟରେ ପହଞ୍ଚା ଯାଇଥାଏ । ସେହିଭଳି ଆଦିବାସୀ ବ୍ୟାପାର ମନ୍ତ୍ରଣାଳୟ ଓ ଟ୍ରାଇଫେଡ଼ ( ଭାରତୀୟ ଜନଜାତି ସମବାୟ ମାର୍କେଟିଂ ବିକାଶ ମହାସଂଘ) ମିଳିତ ଭାବେ ଜାତୀୟ ଆଦିବାସୀ ମେଳା “ ଆଦିବାସୀ ମହୋତ୍ସବ ” ନଭେମ୍ବର 16 , 2017 ଠାରୁ ନଭେମ୍ବର 30 , 2017 ପର୍ଯ୍ୟନ୍ତ ଆୟୋଜନ କରିଥିଲେ । ଏହି ମହୋତ୍ସବରେ 27 ରାଜ୍ୟର 800ରୁ ଉର୍ଦ୍ଧ୍ଵ ଆଦିବାସୀ କଳାକାର ଓ ଶିଳ୍ପୀ ଅଂଶଗ୍ରହଣ କରିଥିଲେ ଏବଂ ସେମାନଙ୍କର ଉତ୍ପାଦକୁ ବିକ୍ରୟ କରିବା ସହ ନିଜ ନିଜ କଳା ଓ କଳାକୃତି ତଥା କୌଶଳ ପ୍ରଦର୍ଶନ କରିଥିଲେ ।


    ଇତି ମଧ୍ୟରେ ମନ୍ତ୍ରଣାଳୟ ପକ୍ଷରୁ ଏକ କେନ୍ଦ୍ରୀୟ ଡ଼ିଜିଟାଲ ଆଦିବାସୀ ସଂଗ୍ରହ ବ୍ୟବସ୍ଥା କରାଯାଇଛି ଯେଉଁଥିରେ ବିଭିନ୍ନ ଆଦିବାସୀ ବର୍ଗର ଲୋକଙ୍କ ସମଗ୍ର ସାମାଜିକ-ସାଂସ୍କୃତିକ ବୈଶିଷ୍ଟ୍ୟକୁ ସଂରକ୍ଷିତ କରି ରଖିବାର ବ୍ୟବସ୍ଥା କରାଯାଇଛି । ଏଥିରେ ଡ଼ିଜିଟାଲ ଫଟୋ , ଭିଡ଼ିଓ ଓ ସାହିତ୍ୟ ଯାହାକି ଆଦିବାସୀ ପରମ୍ପରା , ଉତ୍ସବ , ପରିଧାନ , ଗହଣା , ବାଦ୍ୟସଙ୍ଗୀତ , ନୃତ୍ୟ ଶୈଳୀ , କଳା ଓ ଶିଳ୍ପକଳା ଆଦି ସଂରକ୍ଷଣର ବ୍ୟବସ୍ଥା ହୋଇଛି । ଏହିସବୁ ସୂଚନା ଡ଼ିଜିଟାଲ ପ୍ଲାଟଫର୍ମ ଜରିଆରେ ସମଗ୍ର ବିଶ୍ୱରେ ଉପଲବ୍ଧ ।


    ଯଦିଚ ଆଦିବାସୀ ବ୍ୟାପାର ମନ୍ତ୍ରଣାଳୟ ପକ୍ଷରୁ ପାରମ୍ପରିକ ପ୍ରଜ୍ଞାକୁ ଶିକ୍ଷା ପଦ୍ଧତି ସହ ମିଶ୍ରଣ ଲାଗି ଆନୁଷ୍ଠାନିକ ପ୍ରସ୍ତାବ ରହିଛି ତଥାପି ଏହାକୁ ଆଦିବାସୀ ଅନୁଷ୍ଠାନମାନଙ୍କ ଦ୍ୱାରା ପାରମ୍ପରିକ ସାଂସ୍କୃତିକ ଐତିହ୍ୟ ଦୃଷ୍ଟିରୁ ତର୍ଜମା କରି ଦେଖାଯାଉଛି । ରାଜ୍ୟ ସରକାରମାନଙ୍କ ଇତି ମଧ୍ୟରେ ମନ୍ତ୍ରଣାଳୟ ପକ୍ଷରୁ ଦ୍ୱିଭାଷୀ ପ୍ରାଇମର ବିକାଶ ଲାଗି ନିର୍ଦ୍ଦେଶ ଦିଆଯାଇଛି ଯେଉଁଥିରେ ଆଞ୍ଚଳିକ ଭାଷା ଏବଂ ସ୍ଥାନୀୟ ଜନଜାତି ଭାଷା ରହିବ ଏବଂ ତାହା ଜନଜାତି ଗବେଷଣା ପ୍ରତିଷ୍ଠାନମାନଙ୍କ ଦ୍ୱାର ପ୍ରସ୍ତୁତ କରାଯିବ । ଜନଜାତି ବର୍ଗର ଛାତ୍ରଛାତ୍ରୀମାନଙ୍କୁ ସଶକ୍ତ କରିବା ଦିଗରେ ପାରମ୍ପରିକ ପ୍ରଜ୍ଞା ସହ ଶିକ୍ଷା ପଦ୍ଧତିର ଏହା ଦ୍ୱାର ସଫଳ ମିଶ୍ରଣ ଘଟିପାରିବ । ସେହିପରି ଜନଜାତି ବର୍ଗଙ୍କ ପର୍ବପର୍ବାଣୀ ଓ ଉତ୍ସବ ଏବଂ ଫସଲ ଅମଳ ଋତୁ ସହ ସମନ୍ୱୟ ରକ୍ଷାକରି ବିଦ୍ୟାଳୟର ଛୁଟି ତାଲିକା ପ୍ରସ୍ତୁତ କରିବାକୁ ରାଜ୍ୟମାନଙ୍କୁ ପରାମର୍ଶ ଦିଆଯାଇଛି ।


    କେନ୍ଦ୍ର ଆଦିବାସୀ ବ୍ୟାପାର ରାଷ୍ଟ୍ରମନ୍ତ୍ରୀ ଶ୍ରୀ ଯଶୱନ୍ତ ସିଂ ଭାଭୋର ଆଜି ଲୋକସଭାରେ ଏକ ପ୍ରଶ୍ନର ଲିଖିତ ଉତ୍ତର ପ୍ରଦାନ କରି ଏହି ବିଷୟ ସୂଚନା ଦେଇଛନ୍ତି ।


    ***************

    
    
    (Release ID: 1527546) Visitor Counter : 1