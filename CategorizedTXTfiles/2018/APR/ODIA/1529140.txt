      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଇ-ଫେରୋ ଯୋଜନାର ଶୁଭାରମ୍ଭ କଲେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ
      • ଭାରତକୁ ଆସୁଥିବା ବିଦେଶୀ ପର୍ଯ୍ୟଟକମାନଙ୍କ ପାଇଁ ଭିସା ସମ୍ପର୍କିତ ସମସ୍ତ ସେବା ଅନଲାଇନରେ ଉପଲବ୍ଧ ହେଉଛି: ରାଜନାଥ ସିଂହ

      Posted On: 13 APR 2018 7:28PM by PIB Bhubaneshwar

    କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ଶୁକ୍ରବାର ଦିଲ୍ଲୀରେ ଅନୁଷ୍ଠିତ ଏକ କାର୍ଯ୍ୟକ୍ରମରେ ୱେବ ଆପ୍ଲିକେସନ ‘ ଇ-ଫେରୋ ’( ଇ-ଫରେନର୍ସ ରିଜିଓନାଲ ରେଜିଷ୍ଟ୍ରେସନ ଅଫିସ)ର ଶୁଭାରମ୍ଭ କରିଛନ୍ତି । ଏହି ଅବସରରେ ରାଜନାଥ ସିଂହ କହିଲେ ଯେ , ବିଦେଶରୁ ଭାରତକୁ ଆସୁଥିବା ପର୍ଯ୍ୟଟକଙ୍କୁ ସମସ୍ତ ସେବା ପ୍ରଦାନକୁ ତ୍ୱରାନ୍ୱିତ କରିବାକୁ ସ୍ୱରାଷ୍ଟ୍ର ମନ୍ତ୍ରଣାଳୟ କ୍ରମାଗତ ଉଦ୍ୟମ କରି ଆସୁଛି , ଯଦ୍ୱାରା କି ସେମାନଙ୍କ ଭାରତ ରହଣି ସୁଖଦ ହୋଇପାରିବ ।


    ସେ କହିଲେ ଯେ , ଇ-ଫେରୋ ଏକ ଯୋଜନା ଯାହା ଦ୍ୱାରା ଭାରତ ଆସୁଥିବା ବିଦେଶୀମାନଙ୍କୁ ଭିସା ସମ୍ପର୍କିତ ସମସ୍ତ ସେବା ଏକ ସେଣ୍ଟ୍ରାଲ ପ୍ଲାଟଫର୍ମରେ ଅନ୍ ଲାଇନରେ ଉପଲବ୍ଧ ହୋଇପାରିବ । ଯେଉଁ ସେବା କି ଫେସ୍ ଲେସ୍ (ବ୍ୟକ୍ତିଗତ ଉପସ୍ଥିତି ଦରକାର ନାହିଁ) , କ୍ୟାସ୍ ଲେସ୍ (ନଗଦ ଅର୍ଥ ଅନାବଶ୍ୟକ) ଏବଂ ପେପର ଲେସ୍ (କାଗଜବିହୀନ) ସେବା ହୋଇପାରିବ ।


    ଇ-ଫେରୋ ଯୋଜନାରେ ଜଣେ ବିଦେଶୀ ଭାରତରେ ଥିବା ସ୍ଥାନରୁ ଭିସା ଏବଂ ଇମିଗ୍ରେସନ ସମ୍ପର୍କିତ 27 ପ୍ରକାର ସେବା ସହଜରେ ପାଇପାରିବେ । ଇ-ଫେରୋ ଆପ୍ଲିକେସନରେ ବିଦେଶୀମାନେ ଅନ୍ ଲାଇନରେ ପୋର୍ଟାଲରେ ଏ ନେଇ ଆବେଦନ କରିପାରିବେ ଏବଂ ଏଫଆରଓ/ଏଫଆରଆରଓରେ ବ୍ୟକ୍ତିଗତ ଭାବେ ଉପସ୍ଥିତ ନ ହୋଇ ମଧ୍ୟ ଇ-ମେଲ/ଡାକ ଯୋଗ ସେବା ହାସଲ କରିପାରିବେ ।


    ଉଲ୍ଲେଖଯୋଗ୍ୟ , ଇ-ଫେରୋ ଯୋଜନା ଦ୍ୱାରା ଅନ୍ ଲାଇନରେ ଉପଲବ୍ଧ ହେଉଥିବା ସେବା ଉତ୍ତର ଆମେରିକା ଏବଂ ଇଉରୋପ ଭଳି ବିକଶିତ ଦେଶରେ ମଧ୍ୟ ମିଳିପାରିନାହିଁ ।


    2017 ରେ 1 କୋଟିରୁ ଅଧିକ ବିଦେଶୀ ଭାରତ ଭ୍ରମଣ କରିଛନ୍ତି । ସେମାନଙ୍କ ମଧ୍ୟରୁ ପ୍ରାୟ 3.6 ଲକ୍ଷ ବ୍ୟକ୍ତି ଭିସା ସମ୍ପର୍କିତ କାର୍ଯ୍ୟରେ ଏଫଆରଆରଓ କାର୍ଯ୍ୟାଳୟକୁ ଆସିଛନ୍ତି । ଏବେ ଇ-ଫେରୋ ଯୋଜନାର ଶୁଭାରମ୍ଭ ହୋଇଥିବାରୁ ବିଦେଶରୁ ଆସୁଥିବା ବ୍ୟକ୍ତିଙ୍କୁ ଆଉ ବ୍ୟକ୍ତିଗତ ଭାବେ ଏଫଆରଆରଓ କାର୍ଯ୍ୟାଳୟ ଯିବାକୁ ପଡ଼ିବ ନାହିଁ ।


    ଇ-ଭିସା ଯୋଜନାର ସଫଳତା ପରେ କମ୍ ଖର୍ଚ୍ଚରେ ଆଇଭିଏଫଆରଟି ପ୍ଲାଟଫର୍ମରେ ଇ-ଫେରୋ ଯୋଜନା ଆରମ୍ଭ କରାଯାଇଛି । 2014 ନଭେମ୍ବରରେ ଇ-ଭିସା ଯୋଜନା ଆରମ୍ଭ ହେବା ପରଠାରୁ ଏ ପର୍ଯ୍ୟନ୍ତ 1400 କୋଟି ଟଙ୍କା ରାଜସ୍ୱ ସଂଗ୍ରହ ହୋଇପାରିଛି ।


    ଆୟୋଜିତ କାର୍ଯ୍ୟକ୍ରମରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜୀବ ଗଉବା , ଆଇବି ନିର୍ଦ୍ଦେଶକ ରାଜୀବ ଜୈନ , କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରଣାଳୟ , ଏନ୍ଆଇସି , ବିଦେଶ ମନ୍ତ୍ରଣାଳୟ ଏବଂ ପର୍ଯ୍ୟଟନ ବିଭାଗର ବରିଷ୍ଠ ଅଧିକାରୀମାନେ ଉପସ୍ଥିତ ଥିଲେ ।


    ବର୍ତ୍ତମାନର ବ୍ୟବସ୍ଥାରେ ଭାରତରେ ଭିସା ଅବଧି 180 ଦିନରୁ ଅଧିକ ରହିଲେ ବ୍ୟକ୍ତିଗତ ଭାବେ ଏଫଆରଓ ଏବଂ ଏଫଆରଆରଓ କୁ ଯାଇ ନାମ ପଂଜିକୃତ କରିବାକୁ ପଡ଼ୁଛି । ସେହିପରି ଭିସା ପରିବର୍ତ୍ତନ , ଠିକଣା ବଦଳାଇବା , ଶିକ୍ଷାନୁଷ୍ଠାନ ପରିବର୍ତ୍ତନ , ପ୍ରସ୍ଥାନ ଅନୁମତି ଆଦି ଭିସା ସମ୍ପର୍କିତ ସେବା ପାଇଁ ଏଫଆରଓ ଏବଂ ଏଫ୍ଆରଆରଓ ଯିବାକୁ ପଡ଼ୁଛି ।


    ‘ ଇ-ଫେରୋ ’ ଯୋଜନା ଦ୍ୱାରା ଅନଲାଇନରେ ହାତଗଣତି ସେବା ବ୍ୟତୀତ ଏଫଆରଆରଓ ର ଅନ୍ୟ ସମସ୍ତ ସେବା ମିଳିପାରିବ । ଏହି ଆପ୍ଲିକେସନରେ ବିଦେଶୀମାନଙ୍କୁ ପଂଜିକୃତ ହୋଇ ନିଜସ୍ୱ ୟୁଜର ଆଇଡି ଖୋଲିବାକୁ ପଡ଼ିବ । ଏହାପରେ ସେମାନେ ପଂଜିକୃତ ୟୁଜର ଆଇଡି ଦ୍ୱାରା ଭିସା ସମ୍ପର୍କିତ ସମସ୍ତ ସେବା ପାଇବାକୁ ଅନ୍ ଲାଇନରେ ଆବେଦନ କରିପାରିବେ ।


    ଆବଶ୍ୟକ ଇଭିଗ୍ରେସନ/ଭିସା ଡକ୍ୟୁମେଣ୍ଟ , ପଂଜିକୃତ ଅନୁମତି/ ପ୍ରମାଣପତ୍ର , ଭିସା ଅବଧି ବୃଦ୍ଧି ପ୍ରମାଣପତ୍ର ଇତ୍ୟାଦି ଅନଲାଇନରେ ଦିଆଯାଇଥିବା ଠିକଣାରେ ଡାକ ଯୋଗେ ପହଞ୍ଚିଯିବ । ପଂଜିକୃତ ଇମେଲ୍ ଆଇଡିରେ ମଧ୍ୟ ଏହା ପଠାଯିବ । ଜରୁରି ସ୍ଥିତିରେ ସଂପୃକ୍ତ ବିଦେଶୀ ବ୍ୟକ୍ତିଗତ ଭାବେ ସିଧା ଏଫଆରଓ ଏବଂ ଏଫ୍ଆରଆରଓକୁ ଯାଇପାରିବେ ।


    ‘ ଇ-ଫେରୋ ’ ଯୋଜନାକୁ ଇତି ମଧ୍ୟରେ ପାଇଲଟ ପ୍ରକଳ୍ପ ଭାବେ 2018 ଫେବ୍ରୁଆରୀ 12ରୁ 4ଟି ଏଫ୍ଆରଆରଓ (ବାଙ୍ଗାଲୋର , ଚେନ୍ନାଇ , ଦିଲ୍ଲୀ ଏବଂ ମୁମ୍ବାଇ)ରେ ସଫଳତାର ସହ ଚାଲୁ କରାଯାଇପାରିଛି । ଏହା ଏବେ ଅବଶିଷ୍ଟ 8ଟି ଏଫ୍ଆରଆରଓ – କୋଲକାତା , ଅମୃତସର , ହାଇଦ୍ରାବାଦ , କୋଚିନ୍ , ତିରୁବନନ୍ତପୁରମ୍ , କାଲିକଟ୍ , ଲକ୍ଷ୍ନୌ ଏବଂ ଅହମ୍ମଦାବାଦରେ ଚାଲୁ କରାଯିବ ।


    ‘ ଇ-ଫେରୋ ’ ଡିଜିଟାଲ ଇଣ୍ଡିଆ ଅଭିଯାନର ଏକ ଅଂଶବିଶେଷ । ଏହାଦ୍ୱାରା ସମସ୍ତେ ଆବଶ୍ୟକ କରୁଥିବା ସେବା ଘରେ ଥାଇ ପାରିବେ ଏବଂ ସମୟ ସଞ୍ଚୟ ହେସବା ସହ ଦେଶବ୍ୟାପୀ ସମାନ ଧରଣର ସେବା ଉପଲବ୍ଧ ହୋଇପାରିବ ।


    ************

    
    
    (Release ID: 1529140) Visitor Counter : 1