      ପରିବେଶ ଓ ଜଙ୍ଗଲ ମନ୍ତ୍ରଣାଳୟ

      କୃଷି ଉପରେ ଜଳବାୟୁ ପରିବର୍ତ୍ତନର ପ୍ରଭାବ ପ୍ରସଙ୍ଗରେ ସାର୍କ ସଦସ୍ୟ ରାଷ୍ଟର କୃଷି ବିଶେଷଜ୍ଞମାନେ କରିବେ ଆଲୋଚନା
      • ହାଇଦ୍ରାବାଦଠାରେ ତିନିଦିନିଆ ଆଞ୍ଚଳିକ ସମ୍ମିଳନୀ ଉଦ୍ଘାଟିତ

      Posted On: 17 APR 2018 2:13PM by PIB Bhubaneshwar

    ଦକ୍ଷିଣ ଏସୀୟ କ୍ଷେତ୍ରୀୟ ସହଯୋଗ ସଂଗଠନ ( SAARC )ର କୃଷି ବିଶେଷଜ୍ଞମାନେ କୃଷି ଉପରେ ଜଳବାୟୁ ପରିବର୍ତ୍ତନର ପ୍ରଭାବ ଉପରେ ବିଚାରବିମର୍ଶ ଆରମ୍ଭ କରିଛନ୍ତି । ଏହି ପରିପ୍ରେକ୍ଷୀରେ ଆଜିଠାରୁ ହାଇଦ୍ରାବାଦଠାରେ ଏକ ତିନିଦିନିଆ କ୍ଷେତ୍ରୀୟ ଆଲୋଚନାଚକ୍ରର ଶୁଭାରମ୍ଭ ହୋଇଛି । ଏହାର ଶୀର୍ଷକ ରଖାଯାଇଛି “ ଜଳବାୟୁ ପରିବର୍ତ୍ତନ ସହନଶୀଳ କୃଷି ନୀତି , କାର୍ଯ୍ୟପନ୍ଥା ଏବଂ କାର୍ଯ୍ୟକ୍ରମ ” । ଏହି ଆଲୋଚନାଚକ୍ରରେ ସାର୍କ ସଦସ୍ୟ ରାଷ୍ଟ୍ରର ବହୁ କୃଷି ବିଶେଷଜ୍ଞ ଯୋଗ ଦେଇଛନ୍ତି । ଆଲୋଚନାରୁ ବାହାରିବାକୁ ଥିବା ନିଷ୍କର୍ଷକୁ କୃଷି କ୍ଷେତ୍ରରେ ପ୍ରବର୍ତ୍ତନ କରିବା ଭଳି କାର୍ଯ୍ୟପନ୍ଥା ଭବିଷ୍ୟତରେ ନିର୍ଦ୍ଧାରଣ କରାଯିବାର ଆଶା କରାଯାଉଛି । ତେଲଙ୍ଗାନାର ମୁଖ୍ୟ ଶାସନ ସଚିବ ଡ଼କ୍ଟର ଶୈଳେନ୍ଦ୍ର କୁମାର ଯୋଶୀ ଏହି ସମ୍ମିଳନୀକୁ ଉଦ୍‌ଘାଟନ କରିଥିଲେ । ହାଇଦ୍ରାବାଦର ଆଇସିଏଆର- ଜାତୀୟ କୃଷି ଗବେଷଣା ପରିଚାଳନା ଏକାଡ଼େମୀ ( NAARM ) ଠାରେ ଏହି କାର୍ଯ୍ୟକ୍ରମର ଆୟୋଜନ କରାଯାଇଛି । ଆଫଗାନିସ୍ତାନ , ବାଂଲାଦେଶ , ଭୁଟାନ , ଭାରତ , ମାଳଦ୍ୱୀପ , ନେପାଳ , ପାକିସ୍ତାନ ଏବଂ ଶ୍ରୀଲଙ୍କାର 80ରୁ ଉର୍ଦ୍ଧ୍ଵ ବରିଷ୍ଠ କୃଷି ବୈଜ୍ଞାନିକ ଏହି ସମ୍ମିଳନୀରେ ଯୋଗ ଦେଇଛନ୍ତି । ସାର୍କ ସଦସ୍ୟ ରାଷ୍ଟ୍ରଙ୍କ ମଧ୍ୟରେ ଏଭଳି ପାରସ୍ପରିକ ଆଲୋଚନା ଓ ମତ ଓ ଅନୁଭୂତି ବିନିମୟ କେବଳ ସେମାନଙ୍କୁ ସଚେତନ କରାଇବ ନାହିଁ ଅପରନ୍ତୁ ଏହି କ୍ଷେତ୍ରରେ କୃଷି ପରିଚାଳନା ଏବଂ ଉତ୍ପାଦନ ବୃଦ୍ଧି ଦିଗରେ ବିଶେଷ ସହାୟକ ହେବ । କାରଣ ସମଗ୍ର ଦକ୍ଷିଣ ଏସିଆ କ୍ଷେତ୍ର ପ୍ରାୟତଃ ଏକା ପ୍ରକାର ଜଳବାୟୁ ଦ୍ୱାରା ପ୍ରଭାବିତ । ତେଣୁ ସମଗ୍ର ଦକ୍ଷିଣ ଏସିଆ ସକାଶେ ଏକ ସମାନ କୃଷି ନୀତି ଓ ବ୍ୟବସ୍ଥା ବାହାର କରିବାରେ ଏହି ଆଲୋଚନା ସହାୟକ ହେବ । ଏହି ସମ୍ମିଳନୀ ଅବସରରେ କୃଷି ସଂକ୍ରାନ୍ତରେ ଏକ ୟୁଏନଏଫସିସିସି ଆଲୋଚନା ମଧ୍ୟ ଆୟୋଜନ କରାଯାଇଛି ।


    ଏହି ଆଲୋଚନାଚକ୍ରର ଉଦ୍ଘାଟନୀ କାର୍ଯ୍ୟକ୍ରମରେ ଉଦ୍‌ବୋଧନ ଦେଇ ତେଲଙ୍ଗାନାର ମୁଖ୍ୟ ଶାସନ ସଚିବ କହିଲେ ଯେ ଦକ୍ଷିଣ ଏସିଆର କୃଷି ବ୍ୟବସ୍ଥାକୁ ସୁସଂଗତ କରିବା ଏବଂ ଏହାକୁ ଅଧିକ ସୁଦୃଢ଼ କରିବା ସକାଶେ ଏହା ଏକ ବିଶେଷ ସୁଯୋଗ । ପୁଣି ଏହା ଦ୍ୱାରା ଏହି କ୍ଷେତ୍ର ପ୍ରତି ବିଶ୍ୱ ଦୃଷ୍ଟି ଆକର୍ଷଣ କରାଯାଇପାରିବ । ଜଳବାୟୁ ପରିବର୍ତ୍ତନ ଦୃଷ୍ଟିରୁ ଯେଉଁପ୍ରକାର କୃଷି ବ୍ୟବସ୍ଥା ଗ୍ରହଣୀୟ ସେ ଦିଗରେ ବୈଶ୍ୱିକ ସହଯୋଗ ମଧ୍ୟ ମିଳିପାରିବ । ଦକ୍ଷିଣ ଏସିଆ କ୍ଷେତ୍ରରେ ଆମ ସମସ୍ତ ସଦସ୍ୟ ରାଷ୍ଟ୍ରଙ୍କ ମଧ୍ୟରେ କୃଷି ବ୍ୟବସ୍ଥାରେ ଅନେକ ସାଦୃଶ୍ୟ ରହିଛି । ଖାଦ୍ୟ ଋଚି ଠାରୁ ଆରମ୍ଭ କରି କୃଷି କର୍ମ ପର୍ଯ୍ୟନ୍ତ ତାହା ବ୍ୟାପ୍ତ । ତେଣୁ ପରସ୍ପର ମଧ୍ୟରେ ବାଣ୍ଟିବା ପାଇଁ ଆମମାନଙ୍କ ନିକଟରେ ପର୍ଯ୍ୟାପ୍ତ ସୁଯୋଗ ଏବଂ ଅଭିଜ୍ଞତା ରହିଛି ବୋଲି ଡ଼କ୍ଟର ଯୋଶୀ କହିଥିଲେ ।


    ଏହି କାର୍ଯ୍ୟକ୍ରମରେ ଉଦ୍‌ବୋଧନ ଦେଇ ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରଣାଳୟର ଉପଦେଷ୍ଟା ଡ଼କ୍ଟର ଜେ ଆର ଭଟ୍ଟ କହିଲେ ଯେ କେବଳ ଆମର ମିଳିତ ପ୍ରୟାସ ଦ୍ୱାରା ହିଁ ଜଳବାୟୁ ପରିବର୍ତ୍ତନ ଭଳି ବିପଦକୁ ମୁକାବିଲା କରିହେବ । ତେଣୁ ଏଭଳି କ୍ଷେତ୍ରୀୟ ଆଲୋଚନା ଜରିଆରେ ଦକ୍ଷିଣ ଏସିଆ କ୍ଷେତ୍ରର କୃଷି ବିଶେଷଜ୍ଞମାନେ ସେମାନଙ୍କର ଅନୁଭୂତି ଏବଂ ଅନୁଭବକୁ ପରସ୍ପର ସହ ବାଣ୍ଟିବା ଅତି ଆନନ୍ଦର କଥା ବୋଲି ସେ କହିଥିଲେ । UNFCCC ପ୍ରଥମ ଥର ସକାଶେ ଜଳବାୟୁ ପରିବର୍ତ୍ତନ ଏବଂ କୃଷିକୁ ଏକ ସଙ୍ଗେ ଯୋଡ଼ିଛନ୍ତି ବୋଲି ସେ କହିଥିଲେ ।


    ଏହି ଆଲୋଚନାରେ ଉଦ୍‌ବୋଧନ ଦେଇ ଡକ୍ଟର କିରିଟ ପାରିଖ କହିଲେ ଯେ ଜିଲ୍ଲାସ୍ତରରେ ଜଳବାୟୁ ପରିବର୍ତ୍ତନ ସହନଶୀଳ କୃଷି ସମସ୍ୟା ସମାଧାନ ସୂତ୍ର ବାହାର କରାଯିବା ଆବଶ୍ୟକ । ଅନ୍ୟମାନଙ୍କ ମଧ୍ୟରେ ଏହି ସମ୍ମିଳନୀରେ ଆଇଆରଏଡ଼ିଇର ଅଧ୍ୟକ୍ଷ ଡ଼କ୍ଟର କିରିଟ ପାରିଖ , ଏନଏଏଆରଏମର ନିର୍ଦ୍ଦେଶକ ଡ଼କ୍ଟର ଶ୍ରୀନିବାସ ରାଓ , ଭାରତ ପାଣିପାଗ ବିଭାଗର ମହା ନିର୍ଦ୍ଦେଶକ ଡ଼କ୍ଟର କେ ଜେ ରମେଶ , ହାଇଦ୍ରାବାଦ ବିଶ୍ୱବିଦ୍ୟାଳୟର କୁଳପତି ଡ଼କ୍ଟର ପି ଆପ୍ପା ରାଓ , ଏପିଏନ ସଚିବାଳୟର ପ୍ରତିନିଧି ଶ୍ରୀ ୟୁକିହିରୋ ଇମାନାରୀ , ସାର୍କ କୃଷି କେନ୍ଦ୍ରର ଡ଼କ୍ଟର ୱାର୍ଟ ୱକ୍ରମାରାଚ୍ଛି ପ୍ରମୁଖ ଉଦ୍‌ବୋଧନ ଦେଇଥିଲେ । ସାର୍କ କୃଷି କେନ୍ଦ୍ର , ପର୍ଯ୍ୟାବରଣ , ଜଙ୍ଗଲ ଓ ଜଳବାୟୁ ପରିବର୍ତ୍ତନ ମନ୍ତ୍ରଣାଳୟ , ଭାରତ ବାଂଲାଦେଶ , ଏସିଆ- ପ୍ରଶାନ୍ତ ମହାସାଗରୀୟ ବିଶ୍ୱ ଜଳବାୟୁ ପରିବର୍ତ୍ତନ ଗବେଷଣା ନେଟୱାର୍କ , ଜାପାନ , ଏବଂ ଆଇସିଏଆର- ଏନଏଏଆରଏମର ମିଳିତ ସହଯୋଗରେ ଏହି ଆଲୋଚନାଚକ୍ରର ଆୟୋଜନ କରାଯାଇଛି । ଏହି ତିନିଦିନିଆ ସମ୍ମିଳନୀ ଅବସରରେ ସାର୍କ ସଦସ୍ୟ ରାଷ୍ଟ୍ରର କୃଷି ବିଶେଷଜ୍ଞମାନେ ଏକ ଆଲୋଚନାଚକ୍ରରେ ଯୋଗ ଦେଇଛନ୍ତି ।


    ****************

    
    
    (Release ID: 1529467) Visitor Counter : 3