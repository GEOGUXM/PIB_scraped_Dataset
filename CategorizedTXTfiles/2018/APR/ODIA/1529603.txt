      ମହାକାଶ ବିଭାଗ

      ‘ଚନ୍ଦ୍ରାୟଣ- 2’ ଅଭିଯାନ ସଂପର୍କରେ ଡ଼କ୍ଟର ଜିତେନ୍ଦ୍ର ସିଂହଙ୍କୁ ଅବଗତ କଲେ ଇସ୍ରୋ ଅଧ୍ୟକ୍ଷ
      Posted On: 18 APR 2018 3:01PM by PIB Bhubaneshwar


    ଭାରତୀୟ ମହାକାଶ ଗବେଷଣା ସଂସ୍ଥା ( ISRO ) ତଥା ମହାକାଶ ବିଭାଗର ସଚିବ ଡ଼କ୍ଟର କିରଣ ଶିବାନ୍‌ ଉତ୍ତର ପୂର୍ବାଞ୍ଚଳ କ୍ଷେତ୍ର ବିକାଶ (ସ୍ୱାଧୀନ ଦାୟିତ୍ୱ) , ପ୍ରଧାନମନ୍ତ୍ରୀ କାର୍ଯ୍ୟାଳୟ , କାର୍ମିକ , ଜନ ଅଭିଯୋଗ , ପେନସନ୍‌ , ଆଣବିକ ଶକ୍ତି ଏବଂ ମହାକାଶ ବିଭାଗ ରାଷ୍ଟ୍ରମନ୍ତ୍ରୀ ଡ଼କ୍ଟର ଜିତେନ୍ଦ୍ର ସିଂହଙ୍କୁ ଆଜି ସାକ୍ଷାତ କରିଛନ୍ତି । ଏହି ସାକ୍ଷାତ ଆଲୋଚନା ବେଳେ ଡ଼କ୍ଟର କିରଣ ଶିବାନ୍‌ ମନ୍ତ୍ରୀ ଡ଼କ୍ଟର ସିଂହଙ୍କୁ ଇସ୍ରୋର ଆଗାମୀ ଚନ୍ଦ୍ରାୟଣ- 2 କାର୍ଯ୍ୟକ୍ରମ ସଂପର୍କରେ ଅବଗତ କରାଇଛନ୍ତି । ଚଳିତ ବର୍ଷ ଅକ୍ଟୋବର- ନଭେମ୍ବର ମାସରେ ଶ୍ରୀହରିକୋଟା ଠାରୁ ଚନ୍ଦ୍ରାୟଣ-2 ଯାନ ମହାକାଶକୁ ପଠାଯିବାର କାର୍ଯ୍ୟକ୍ରମ ରହିଛି ବୋଲି ସେ ସୂଚାଇଛନ୍ତି ।


    ଚନ୍ଦ୍ରାୟଣ- 2 ସଂପର୍କରେ ବିସ୍ତୃତ ସୂଚନା ପ୍ରଦାନ କରି ଡ଼କ୍ଟର ଶିବାନ କହିଲେ ଯେ ଏହି ଅଭିଯାନ ସକାଶେ ମୋଟ 800 କୋଟି ଟଙ୍କାର ବ୍ୟୟ ଅଟକଳ କରାଯାଇଛି ଯେଉଁଥିରେ କେବଳ ଉତକ୍ଷେପଣ ସକାଶେ 200 କୋଟି ଟଙ୍କାର ବ୍ୟୟ ଯୋଜନା ରଖାଯାଇଛି । ଅବଶିଷ୍ଟ 600 କୋଟି ଟଙ୍କା ଉପଗ୍ରହ ନିର୍ମାଣ ସକାଶେ ବ୍ୟୟ କରାଯିବ । ଏହି ମୂଲ୍ୟ ଦ୍ୱିଗୁଣିତ ହୋଇଥାନ୍ତା ଯଦି ଏହି ଅଭିଯାନକୁ କୌଣସି ବିଦେଶୀ ଲଞ୍ଚପ୍ୟାଡ଼ରୁ ଉତ୍‌କ୍ଷେପଣ କରାଯାଇଥାନ୍ତା ବୋଲି ସେ ସୂଚାଇଥିଲେ ।


    ଚନ୍ଦ୍ରାୟଣ- 2ରେ ଉଭୟ ଲ୍ୟାଣ୍ଡର ଏବଂ ରୋଭର ଯାନ ଖଞ୍ଜାଯିବ ଯାହା ଚନ୍ଦ୍ରପୃଷ୍ଠରେ ଅବତରଣ କରିବ ଏବଂ ସେଠାରୁ ଏହା ଚନ୍ଦ୍ରର ପୃଷ୍ଠଭାଗକୁ ଭଲ ଭାବେ ନିରୀକ୍ଷଣ କରିବା ସହ ସେଠାରୁ ଆବଶ୍ୟକ ସକଳ ପ୍ରକାର ତଥ୍ୟାବଳୀ ଭୂପୃଷ୍ଠ ନିୟନ୍ତ୍ରଣ କକ୍ଷକୁ ପ୍ରେରଣ କରିବ । ଚନ୍ଦ୍ରପୃଷ୍ଠର ମୃତ୍ତିକାର ଗୁଣବତ୍ତା ଜାଣିବା ସକାଶେ ଏହାର ବିଶ୍ଳେଷଣ କରାଯିବ ।


    ମନ୍ତ୍ରୀ ଡକ୍ଟର ଜିତେନ୍ଦ୍ର ସିଂହ ଚନ୍ଦ୍ରାୟଣ- 2 କାର୍ଯ୍ୟକ୍ରମ ଇସ୍ରୋ ପକ୍ଷରୁ କରାଯାଉଥିବାରୁ ସନ୍ତୋଷ ବ୍ୟକ୍ତ କରି କହିଲେ ଯେ ଏହା କେବଳ ସ୍ୱଳ୍ପ ମୂଲ୍ୟରେ ସାକାର କରାଯିବାକୁ ଯୋଜନା କରାଯାଇନାହିଁ ଅପରନ୍ତୁ ସ୍ୱଦେଶୀ ଜ୍ଞାନକୌଶଳ ବିନିଯୋଗ କରି ଭାରତୀୟ ମହାକାଶ ବିଜ୍ଞାନୀମାନେ ଏଥିରେ ଖଞ୍ଜାଯିବାକୁ ଥିବା ବିଭିନ୍ନ ଯନ୍ତ୍ରାଂଶ ଏବଂ ଉପକରଣ ପ୍ରସ୍ତୁତ କରିଥିବାରୁ ସେ ସେମାନଙ୍କୁ ପ୍ରଶଂସା କରିଥିଲେ । ଏହା ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ “ ମେକ୍‌ ଇନ୍‌ ଇଣ୍ଡିଆ ” ମନ୍ତ୍ରର ସଫଳ ରୂପାୟନ ବୋଲି ସେ ଉଲ୍ଲେଖ କରିଥିଲେ ।


    ଏହି ଆଲୋଚନା ବେଳେ ଇସ୍ରୋ ପକ୍ଷରୁ ସାକାର ହେବାକୁ ଥିବା ଅନ୍ୟ ଏକ ମହାକାଶ ଅଭିଯାନ GSLV Mk III-D2 ସଂପର୍କରେ ଆଲୋଚନା କରାଯାଇଥିଲା । ଚଳିତ ବର୍ଷ ଜୁନ୍‌- ଜୁଲାଇ ମାସରେ ଏହି ଅଭିଯାନ କାର୍ଯ୍ୟକାରୀ ହେବାକୁ ଯାଉଛି ବୋଲି ଇସ୍ରୋ ଅଧ୍ୟକ୍ଷ ଡ଼କ୍ଟର ଶିବାନ୍‌ ସୂଚାଇଥିଲେ ।


    *************

    
    
    (Release ID: 1529603) Visitor Counter : 2