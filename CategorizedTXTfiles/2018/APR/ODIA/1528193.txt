      ମହାକାଶ ବିଭାଗ

      ଆସିଆନ୍‌ ରାଷ୍ଟ୍ରଙ୍କୁ ପ୍ରକଳ୍ପ ସହାୟତା
      Posted On: 05 APR 2018 8:51PM by PIB Bhubaneshwar


    ଭାରତ- ଆସିଆନ୍‌ (ଦକ୍ଷିଣ ପୂର୍ବ ଏସୀୟ ରାଷ୍ଟ୍ର ସଂଘ)ର ଅକ୍ଟୋବର 2010ରେ ଅନୁଷ୍ଠିତ ଶିଖର ବୈଠକ ଅବସରରେ ପ୍ରଧାନମନ୍ତ୍ରୀଙ୍କ ଘୋଷଣା ଅନୁସାରେ ଦକ୍ଷିଣ ପୂର୍ବ ଏସୀୟ ରାଷ୍ଟ୍ରମାନଙ୍କୁ ସହାୟତା ଯୋଗାଇ ଦେବା ସକାଶେ ଏକ ଯୋଜନା କାର୍ଯ୍ୟକାରୀ ହେଉଛି । ଏହି ଯୋଜନା ଅନୁସାରେ ଏହି କ୍ଷେତ୍ରର ରାଷ୍ଟ୍ରମାନଙ୍କୁ ଭାରତ ତାର ରିମୋଟ ସେନ୍ସିଂ ଉପଗ୍ରହ ( RESOURCESAT-2 and OCEANSAT-2 ) ଜରିଆରେ ବିଭିନ୍ନ ସୂଚନା ଓ ତଥ୍ୟାବଳୀ ଯୋଗାଇ ଦିଆଯିବ । ସେହିଭଳି ଏହିସବୁ ରାଷ୍ଟ୍ରର ଅଧିକାରୀମାନଙ୍କୁ ମହାକାଶ ବିଜ୍ଞାନ ସଂପର୍କୀତ ତାଲିମ , ପ୍ରଯୁକ୍ତି ଉପଯୋଗ ସଂପର୍କୀତ ତାଲିମ ପ୍ରଦାନର ବ୍ୟବସ୍ଥା କରାଯିବ ।


    ଆସିଆନର ସମସ୍ତ 10ଟି ଯାକ ରାଷ୍ଟ୍ର , ଯଥା- ବ୍ରୁନେଇ ଦାରୁସାଲମ୍‌ , କାମ୍ବୋଡ଼ିଆ , ଇଣ୍ଡୋନେସିଆ , ଲାଓସ , ମାଲେସିଆ , ମିଂଆମାର , ଫିଲିପାଇନ୍ସ , ସିଙ୍ଗାପୁର , ଥାଇଲାଣ୍ଡ ଓ ଭିଏତନାମ ଏହି ପ୍ରକଳ୍ପରୁ ସୁବିଧା ହାସଲ କରିପାରିବେ ।


    ଭାରତ ବିଶ୍ୱର 43 ରାଷ୍ଟ୍ର ଏବଂ 5 ବହୁରାଷ୍ଟ୍ରୀୟ ସଂସ୍ଥାର ମହାକାଶ ଏଜେନ୍ସିମାନଙ୍କ ସହ ମିଶି ମହାଶୂନ୍ୟକୁ ଶାନ୍ତିପୂର୍ଣ୍ଣ ଭାବେ ଉପଯୋଗ କରିବା କ୍ଷେତ୍ରରେ ଆନ୍ତର୍ଜାତିକ ସହଯୋଗ ଯୋଗାଇଆସୁଛି । ଏହାର ଅଂଶବିଶେଷ ସ୍ୱରୂପ , ଇସ୍ରୋ ନୂଆ ନୂଆ ଉତ୍ପାଦ ତଥା ସେବାର ବିକାଶ ଘଟାଉଛି । ଏଥିରେ ମିଳିତ ଭାବେ ଅନ୍ୟ ରାଷ୍ଟ୍ରର ଏଜେନ୍ସିମାନଙ୍କୁ ସାମିଲ କରାଯାଇଛି । ଏହା ଦ୍ୱାରା ମିଳିତ ଅଭିଯାନ , ବୈଜ୍ଞାନିକ ଉପକରଣର ସ୍ଥାପନ , ତଥ୍ୟାବଳୀ ଆଦାନପ୍ରଦାନ ଓ ହସ୍ତାନ୍ତରଣ ଆଦି କାର୍ଯ୍ୟ କରାଯାଉଛି । 2017 ମେ 5 ତାରିଖ ଦିନ ଇସ୍ରୋ ତା ’ ର “ ଦକ୍ଷିଣ ଏସିଆ ଉପଗ୍ରହ ” ମହାକାଶକୁ ପ୍ରେରଣ କରିଛି । ଏହା ମାଧ୍ୟମରେ ଦକ୍ଷିଣ ଏସୀୟ ରାଷ୍ଟ୍ରମାନଙ୍କୁ ଉପଗ୍ରହ ଯୋଗାଯୋଗ ସେବା ଯୋଗାଇ ଦିଆଯାଉଛି । ଏହି କ୍ଷେତ୍ରର ଅଧିକାଂଶ ରାଷ୍ଟ୍ର ଏହା ଦ୍ୱାର ଉପକୃତ ହୋଇପାରୁଛନ୍ତି । ଭାରତ ଇତିମଧ୍ୟରେ ଆନ୍ତର୍ଜାତିକ ବିପର୍ଯ୍ୟୟ ପରିଚାଳନା ବ୍ୟବସ୍ଥାରେ ଅଂଶଗ୍ରହଣ କରିଛି । ସେଥି ମଧ୍ୟରେ “ ମହାକାଶ ଓ ପ୍ରମୁଖ ବିପର୍ଯ୍ୟୟ ” ର ଆନ୍ତର୍ଜାତିକ ଘୋଷଣାନାମା , ଏସିଆ ପ୍ରଶାନ୍ତ ମହାସାଗରୀୟ କ୍ଷେତ୍ରର ମହାକାଶ ଏଜେନ୍ସି ଫୋରମ ( APRSAF )ର ସେଣ୍ଟିନେଲ ଏସିଆ କାର୍ଯ୍ୟକ୍ରମ , ଏସିଆ ଓ ପ୍ରଶାନ୍ତ ମହାସାଗରୀୟ କ୍ଷେତ୍ରର ମିଳିତ ଜାତିସଂଘ ଆର୍ଥିକ ଓ ସାମାଜିକ କମିଶନ୍‌ ( UNESCAP ) ଏବଂ ବିପର୍ଯ୍ୟୟ ପରିଚାଳନା ଓ ଜରୁରି ପଦକ୍ଷେପ ସଂପର୍କୀତ ମହାକାଶଭିତ୍ତିକ ମିଳିତ ଜାତିସଂଘ ପ୍ଲାଟଫର୍ମ ( UNSPIDER ) ଆଦି ସାମିଲ । ଭାରତ କୋସପାସ-ସାରସାଟ ଆନ୍ତର୍ଜାତିକ ସଂଗଠନର ଏକ ସଦସ୍ୟ ରାଷ୍ଟ୍ର ଯାହା ଭାରତ ଓ ଅନ୍ୟ ସାତଟି ପ୍ରତିବେଶୀ ରାଷ୍ଟ୍ରଙ୍କୁ ବିପର୍ଯ୍ୟୟ ସଂପର୍କୀତ ସନ୍ଧାନ ଓ ଉଦ୍ଧାର କାର୍ଯ୍ୟ , ବିପର୍ଯ୍ୟୟ ପ୍ରାକ୍‌ ସୂଚନା ଚେତାବନୀ ଓ ସ୍ଥାନ ସ୍ଥିତି ସେବା ଯୋଗାଇ ଦେଇଆସୁଛି । ସେହିଭଳି ମହାକାଶ ବିଜ୍ଞାନର ପ୍ରୟୋଗ କ୍ଷେତ୍ରରେ ଅନ୍ୟାନ୍ୟ ରାଷ୍ଟ୍ରର ଅଧିକାରୀମାନଙ୍କୁ ଭାରତ ତାଲିମ ଯୋଗାଇ ଦେଉଛି ।


    କେନ୍ଦ୍ର ଉତ୍ତର ପୂର୍ବାଞ୍ଚଳ କ୍ଷେତ୍ର (ସ୍ୱାଧୀନ ଦାୟିତ୍ୱ) , ପ୍ରଧାନମନ୍ତ୍ରୀ କାର୍ଯ୍ୟାଳୟ , କାର୍ମିକ , ଜନ ଅଭିଯୋଗ ଓ ପେନସନ୍‌ , ଆଣବିକ ଶକ୍ତି ଓ ମହାକାଶ ବିଭାଗ ମନ୍ତ୍ରୀ ଡକ୍ଟର ଜିତେନ୍ଦ୍ର ସିଂହ ଆଜି ଲୋକସଭାରେ ଏକ ପ୍ରଶ୍ନର ଲିଖିତ ଉତ୍ତର ପ୍ରଦାନ କରି ଏହି ବିଷୟ ସୂଚନା ଦେଇଛନ୍ତି ।


    ************

    
    
    (Release ID: 1528193) Visitor Counter : 1