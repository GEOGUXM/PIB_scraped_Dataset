      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ତେଲଙ୍ଗାନାରେ ପ୍ରଧାନମନ୍ତ୍ରୀ ଉଜ୍ଜ୍ୱଳା ଯୋଜନାର ଶୁଭାରମ୍ଭ
      Posted On: 14 APR 2018 3:44PM by PIB Bhubaneshwar


    ସମ୍ବିଧାନ ପ୍ରଣେତା ଡ଼କ୍ଟର ବି ଆର ଆମ୍ବେଦକରଙ୍କ ଜୟନ୍ତୀ ଅବସରରେ ତେଲଙ୍ଗାନାରେ ପ୍ରଧାନମନ୍ତ୍ରୀ ଉଜ୍ଜ୍ୱଳା ଯୋଜନାର ଶୁଭାରମ୍ଭ କରାଯାଇଛି । କେନ୍ଦ୍ର ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ଏବଂ ଦକ୍ଷତା ବିକାଶ ଓ ଉଦ୍ୟମିତା ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ ସୂର୍ଯ୍ୟପେଟବୀ ଠାରେ ଏହାର ଶୁଭାରମ୍ଭ କରିଛନ୍ତି । ଏହି ଅବସରରେ ସାଂସଦ ବନ୍ଦାରୁ ଦତ୍ତାତ୍ରେୟ ଉପସ୍ଥିତ ଥିଲେ । ମନ୍ତ୍ରୀଙ୍କ ସମେତ ମଞ୍ଚରେ ଉପସ୍ଥିତ ଥିବା ଗଣ୍ୟମାନ୍ୟ ବ୍ୟକ୍ତି ବିପିଏଲ ପରିବାରର ମହିଳାମାନଙ୍କୁ ଏଲପିଜି ସହଯୋଗ ବିତରଣ କରିଥିଲେ ।


    ପ୍ରଧାନମନ୍ତ୍ରୀ ଉଜ୍ଜ୍ୱଳା ଯୋଜନା( PMUY ) ଏଭଳି ଏକ ବୈପ୍ଳବିକ ପଦକ୍ଷେପ ଯାହା ମାଧ୍ୟମରେ ଏଯାବତ୍‌ ଦେଶର 3.57 କୋଟି ପରିବାରଙ୍କ ଜୀବନଧାରଣରେ ଢ଼େର୍‌ ପରିବର୍ତ୍ତନ ଅଣାଯାଇସାରିଛି । ପୁଣି ଏହା ଦେଶର ସବୁ ଭାଗରେ ପ୍ରବର୍ତ୍ତନ କରାଯାଉଛି । ଦେଶର ଶକ୍ତି ଦାରିଦ୍ର୍ୟକୁ ଦୂର କରିବା ଏବଂ ଲୋକମାନଙ୍କୁ ଆର୍ଥିକ ଦୃଷ୍ଟିକୋଣରୁ ସଶକ୍ତ କରିବା ହେଉଛି ଏହି ଯୋଜନାର ମୂଳ ଉଦ୍ଦେଶ୍ୟ ।


    ଏହି ଉପଲକ୍ଷେ ଆୟୋଜିତ ଜନସଭାରେ ଉଦବୋଧନ ଦେଇ ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ଏବଂ ଦକ୍ଷତା ବିକାଶ ଓ ଉଦ୍ୟମିତା ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ କହିଲେ ଯେ ଏହି ଯୋଜନା ଦେଶର ବିପିଏଲ ପରିବାରର ମହିଳାମାନଙ୍କ ସ୍ୱାସ୍ଥ୍ୟ ଠାରୁ ଆରମ୍ଭ କରି ଆର୍ଥିକ ସ୍ଥିତି ଉପରେ ବିଶେଷ ଭାବେ ପ୍ରଭାବ ପକାଇଛି । ସେମାନଙ୍କୁ ଆଉ ରୋଷେଇ କରିବା ସକାଶେ ଜାଳେଣି ଲାଗି ଚିନ୍ତା କରିବାକୁ ପଡ଼ୁନାହିଁ । ସେମାନେ ନିରାପଦରେ ପ୍ରଦୂଷଣମୁକ୍ତ ବାତାବରଣରେ ନିଶ୍ଚିନ୍ତରେ ସେମାନଙ୍କ ରନ୍ଧନ କାର୍ଯ୍ୟ ସଂପାଦନ କରିପାରୁଛନ୍ତି । ଏହା ଦ୍ୱାରା ଘର ଭିତରେ ହେଉଥିବା ପ୍ରଦୂଷଣ ଯଥେଷ୍ଟ ମାତ୍ରାରେ ହ୍ରାସ ପାଇଛି । ପିଏମୟୁୱାଇର ମୂଳ ମନ୍ତ୍ର ହେଲା “ ମହିଳାମାନଙ୍କୁ ମିଳିଲା ସମ୍ମାନ , ସ୍ୱଚ୍ଛ ଇନ୍ଧନ ବେହତର୍‌ ଜୀବନ ” । ବିପିଏଲ ପରିବାରମାନଙ୍କୁ ଶିକ୍ଷିତ କରିବା ସକାଶେ , ସରକାର ଏପ୍ରିଲ 14 ଠାରୁ ମେ 5 ତାରିଖ ପର୍ଯ୍ୟନ୍ତ ଏକ “ ଗ୍ରାମ ସ୍ୱରାଜ ଅଭିଯାନ ” କାର୍ଯ୍ୟକ୍ରମ ଆରମ୍ଭ କରିଛନ୍ତି । ଏହା ଦେଶବ୍ୟାପୀ କାର୍ଯ୍ୟକାରୀ କରାଯାଉଛି । ଏହା ମାଧ୍ୟମରେ କେନ୍ଦ୍ର ସରକାରଙ୍କର ସାତଟି ପ୍ରମୁଖ ଯୋଜନାକୁ ପ୍ରଦର୍ଶନ କରାଯାଉଛି । ଏପ୍ରିଲ 20 ତାରିଖକୁ “ ଉଜ୍ଜ୍ୱଳା ଦିବସ ” ରୂପେ ପାଳନ କରାଯିବାକୁ ସରକାର ସ୍ଥିର କରିଥିବା କଥା ଶ୍ରୀ ପ୍ରଧାନ ଘୋଷଣା କରିଥିଲେ । ଦେଶର 15000ଟି ସ୍ଥାନରେ ଏହି ଦିନ ପ୍ରଧାନମନ୍ତ୍ରୀ ଉଜ୍ଜ୍ୱଳା ପଞ୍ଚାୟତ ଅନୁଷ୍ଠିତ ହେବ ଏବଂ ସେଥିରେ ପିଏମୟୁୱାଇ ଯୋଜନା ମାଧ୍ୟମରେ ଢ଼େର ସଂଖ୍ୟକ ବିପିଏଲ ପରିବାରଙ୍କୁ ଏଲପିଜି ସଂଯୋଗ ବଣ୍ଟନ କରାଯିବ । ଏଲପିଜି ପଞ୍ଚାୟତରେ ମୁଖ୍ୟ ବିଷୟ ଭାବେ ସ୍ୱାସ୍ଥ୍ୟ , ଆର୍ଥିକ ମୂଲ୍ୟ , ନିରାପତ୍ତା , ପର୍ଯ୍ୟାବରଣ ଏବଂ ସଶକ୍ତିକରଣକୁ ଉପସ୍ଥାପନ କରାଯିବ । କେବଳ ତେଲଙ୍ଗାନାରେ 20 ଲକ୍ଷ ବିପିଏଲ ପରିବାରଙ୍କୁ ଏଲପିଜି ସଂଯୋଗ ପ୍ରଦାନ କରାଯିବ ବୋଲି ସେ ଘୋଷଣା କରିଥିଲେ । ଏଥିପାଇଁ ରାଜ୍ୟରେ ଏଲପିଜି ବିତରଣକାରୀଙ୍କ ସଂଖ୍ୟା 700ରୁ 1000କୁ ବୃଦ୍ଧି କରାଯିବ ବୋଲି ସେ ସୂଚାଇଥିଲେ ।


    ପିଏମୟୁୱାଇର ଅପୂର୍ବ ସଫଳତାକୁ ଦୃଷ୍ଟିରେ ରଖି ସରକାର ଏହାର ପ୍ରବର୍ତ୍ତନ ଏବଂ ମନିଟରିଂ ବ୍ୟବସ୍ଥାରେ ପରିବର୍ତ୍ତନ ଆଣିଛନ୍ତି । ଏହା ଫଳରେ ପୂର୍ବରୁ ନିର୍ଦ୍ଧାରିତ ଏହି ଯୋଜନା ମାଧ୍ୟମରେ 5 କୋଟି ଏଲପିଜି ସିଲିଣ୍ଡର ବଣ୍ଟନର ସୀମାକୁ 2020 ସୁଦ୍ଧା 8 କୋଟିକୁ ବଢ଼ାଇ ଦିଆଯାଇଛି । ଏହି ଲକ୍ଷ୍ୟ ହାସଲ ସକାଶେ ଉଜ୍ଜ୍ୱଳା ଯୋଜନାରେ ଏସସି , ଏସଟି , ଅଧିକାଂଶ ବିସି , ଅନ୍ତ୍ୟୋଦୟ ଅନ୍ନ ଯୋଜନା ଆଦିକୁ ସାମିଲ କରାଯାଇଛି ।


    **************

    
    
    (Release ID: 1529203) Visitor Counter : 2