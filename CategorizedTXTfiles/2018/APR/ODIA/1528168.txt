      ବେସାମରିକ ବିମାନ ଚଳାଚଳ ମନ୍ତ୍ରଣାଳୟ

      ଉଡାନ୍ ଯୋଜନାରେ 21ତମ ବିମାନବନ୍ଦର ଭାବେ ପଠାଣକୋଟ କାର୍ଯ୍ୟକ୍ଷମ; ଦିଲ୍ଲୀରୁ ପଠାଣକୋଟ ଉଡ଼ାଣର ଶୁଭାରମ୍ଭ କଲେ ସୁରେଶ ପ୍ରଭୁ
      Posted On: 05 APR 2018 7:53PM by PIB Bhubaneshwar


    ନୂଆଦିଲ୍ଲୀ ଆଇଜିଆଇ ବିମାନବନ୍ଦରର ଟର୍ମିନଲ - 3ରେ ଏକ ସ୍ୱତନ୍ତ୍ର ଉତ୍ସବରେ କେନ୍ଦ୍ର ସାମାଜିକ ନ୍ୟାୟ ଏବଂ ସଶକ୍ତୀକରଣ ମନ୍ତ୍ରୀ ବିଜୟ ସାମ୍ପଲାଙ୍କ ଉପସ୍ଥିତିରେ କେନ୍ଦ୍ର ବାଣିଜ୍ୟ , ଉଦ୍ୟୋଗ ଏବଂ ବେସାମରିକ ବିମାନ ଚଳାଚଳ ମନ୍ତ୍ରୀ ସୁରେଶ ପ୍ରଭୁ ଆଜି ଦିଲ୍ଲୀ - ପଠାଣକୋଟ ବିମାନ ଉଡ଼ାଣର ଶୁଭାରମ୍ଭ କରିଛନ୍ତି । ଏହା ଫଳରେ ଉଡାନ୍ ( ଉଡେ ଦେଶ୍ କା ଆମ୍ ନାଗରିକ )- ଆରସିଏସ୍ ( ଆଞ୍ଚଳିକ ଯୋଗାଯୋଗ ଯୋଜନା ) ରେ 21ତମ ବିମାନବନ୍ଦର ଭାବେ ପଠାଣକୋଟ ସାମିଲ ହୋଇପାରିଛି । ଭାରତୀୟ ବିମାନବନ୍ଦର କର୍ତ୍ତୃପକ୍ଷ ( ଏଏଆଇ ) ଉଡାନ୍ ଯୋଜନାକୁ କାର୍ଯ୍ୟକାରୀ କରୁଛନ୍ତି ।


    ଏୟାର ଇଣ୍ଡିଆର ଏକ ସହଯୋଗୀ ସଂସ୍ଥା ଆଲିଆନ୍ସ ଏୟାର ଦିଲ୍ଲୀ - ପଠାଣକୋଟ ରୁଟ୍ ରେ ଏଟିଆର ଏୟାରକ୍ରାଫ୍ଟ ଚଳାଚଳ ଆରମ୍ଭ କରିଛି । ଏହି ବିମାନ ଦିଲ୍ଲୀରୁ ପଠାଣକୋଟକୁ ପ୍ରତି ସୋମବାର , ମଙ୍ଗଳବାର ଏବଂ ଗୁରୁବାର ସକାଳ 9ଟା 55 ମିନିଟରେ ଉଡ଼ାଣ ଭରି ପୂର୍ବାହ୍ନ 11ଟା 30 ମିନିଟରେ ପହଞ୍ଚିବ । ପ୍ରତ୍ୟାବର୍ତ୍ତନ ରୁଟରେ ଏହା 11 ଟା 50ରେ ପଠାଣକୋଟରୁ ଉଡ଼ାଣ ଭରି ଦିଲ୍ଲୀରେ 1 ଟା 35 ମିନିଟରେ ପହଞ୍ଚିବ । ଏହି ବିମାନ ଉଡ଼ାଣ ଆରମ୍ଭ ଫଳରେ ଦୁଇ ସହର ମଧ୍ୟରେ ଯୋଗାଯୋଗର ସମୟ ଯଥେଷ୍ଟ ହ୍ରାସ ପାଇବ ।


    ଉଡାନ୍ ଯୋଜନାରେ ଆଲିଆନ୍ସ ଏୟାର ବିମାନ ଚଳାଚଳ କରିବାରେ ଏହା 19ତମ ରୁଟ୍ । 2017 ଏପ୍ରିଲ 27ରେ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଉଡାନ୍ ଯୋଜନାରେ ପ୍ରଥମ ବିମାନ ଚଳାଚଳର ଶୁଭାରମ୍ଭ କରିଥିଲେ । ଏହା ଥିଲା ଆଲିଆନ୍ସ ଏୟାରର ସିମଳା - ଦିଲ୍ଲୀ ଉଡ଼ାଣ ।


    ଆଞ୍ଚଳିକ ଯୋଗାଯୋଗରେ ଉଡ଼ାଣ କ୍ଷେତ୍ରରେ ଆଲିଆନ୍ସ ଏୟାର ପ୍ରମୁଖ ଭୂମିକା ନେଇଛି । ଏହା ଏବେ 49ଟି ସହର ମଧ୍ୟରେ ଉଡ଼ାଣ ଭରୁଛି । ଆଞ୍ଚଳିକ ଯୋଗାଯୋଗରେ ଏହା ସର୍ବଦା ନୂଆ ନୂଆ ରୁଟ୍ କୁ ପସନ୍ଦ କରୁଛି । ଉଡ଼ାନ୍ - 2 ଯୋଜନାରେ ଏହି କମ୍ପାନୀକୁ 19ଟି ନୂତନ ରୁଟ୍ ପ୍ରଦାନ କରାଯାଇଛି । ଯାହାକି ଭାରତର ବିମାନ ଉଡ଼ାଣ ନେଟୱର୍କରେ ନୂଆ ନୂଆ ସହରକୁ ଯୋଡ଼ି ପାରିଛି ।


    ଆଲିଆନ୍ସ ଏୟାର କେବଳ ଦେଶ ମଧ୍ୟରେ ନୁହେଁ ବିଦେଶରେ ମଧ୍ୟ ଏୟାର ଇଣ୍ଡିଆର ଉଡ଼ାଣ ସଂଖ୍ୟା ବୃଦ୍ଧି କରିବାରେ ସହାୟକ ହୋଇପାରିଛି ।


    **********


    

    
    (Release ID: 1528168) Visitor Counter : 1