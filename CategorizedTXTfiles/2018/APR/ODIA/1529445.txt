      ରେଳ ମନ୍ତ୍ରଣାଳୟ

      63ତମ ରେଳ ସପ୍ତାହ ଜାତୀୟ ପୁରସ୍କାର ଉତ୍ସବରେ 100ରୁ ଅଧିକ କର୍ମଚାରୀ/ଅଧିକାରୀ ସମ୍ମାନିତ
      Posted On: 17 APR 2018 9:24PM by PIB Bhubaneshwar


    ଉଲ୍ଲେଖନୀୟ କାର୍ଯ୍ୟ ପାଇଁ 113 କର୍ମଚାରୀ/ଅଧିକାରୀ , ୟୁନିଟ ଏବଂ ଚାରିଟି ଜୋନାଲ ପ୍ରତିଯୋଗିତାର ବିଜୟୀମାନଙ୍କୁ କେନ୍ଦ୍ର ରେଳ ଓ କୋଇଲା ମନ୍ତ୍ରୀ ପିୟୁଷ ଗୋୟଲ ପୁରସ୍କୃତ କରିଛନ୍ତି । 2018 ଏପ୍ରିଲ 16 ତାରିଖରେ ଭୋପାଳଠାରେ ଅନୁଷ୍ଠିତ 63ତମ ରେଳ ସପ୍ତାହ ଜାତୀୟ ପୁରସ୍କାର ଉତ୍ସବରେ ସେମାନଙ୍କୁ ସମ୍ମାନିତ କରାଯାଇଥିଲା । ଉତ୍ସବରେ ମଧ୍ୟପ୍ରଦେଶ ମୁଖ୍ୟମନ୍ତ୍ରୀ ଶିବରାଜ ସିଂ ଚୌହାନ , ରେଳ ରାଷ୍ଟ୍ରମନ୍ତ୍ରୀ ମନୋଜ ସିହ୍ନା , ରେଲୱେ ବୋର୍ଡ ଚେୟାରମ୍ୟାନ ଅଶ୍ୱିନୀ ଲୋହାନି , ରେଲୱେ ବୋର୍ଡ ସଚିବ ରଞ୍ଜନେଶ ସହାଇ ଏବଂ ଭାରତୀୟ ରେଳବାଇର ଅଧିକାରୀ ଓ କର୍ମଚାରୀଗଣ ଉପସ୍ଥିତ ଥିଲେ ।


    ଏହି ଅବସରରେ ପିୟୁଷ ଗୋୟଲ ରେଳ ବିଭାଗର କର୍ମଚାରୀମାନଙ୍କୁ ଦଳଗତ ଭାବେ ଉତ୍ତମ କାର୍ଯ୍ୟ ପ୍ରଦର୍ଶନ ଜାରି ରଖିବାକୁ ଆହ୍ୱାନ ଦେଇଥିଲେ । ମଧ୍ୟପ୍ରଦେଶରେ ରେଳବାଇର ଦ୍ରୁତ ବିକାଶ ହେଉଥିବା ସେ କହିଥିଲେ । ରାଜ୍ୟବାସୀଙ୍କ ସୁବିଧା ପାଇଁ ସେ ଇନ୍ଦୋର-ହାଓଡ଼ା-ଇନ୍ଦୋର ଏକ୍ସପ୍ରେସ୍ (22911/22912)ରେ ପ୍ୟାଣ୍ଟ୍ରି ସେବା ଏବଂ ଏହି ଟ୍ରେନର ଚଳାଚଳ ସପ୍ତାହକୁ ତିନି ଦିନରୁ ବୃଦ୍ଧି କରି ଦୈନିକ କରିବାକୁ ଘୋଷଣା କରିଥିଲେ ।


    ମୁଖ୍ୟମନ୍ତ୍ରୀ ଶିବରାଜ ସିଂ ଚୌହାନ ମଧ୍ୟପ୍ରଦେଶ ପାଇଁ ରେଳ ବଜେଟରେ ଯଥେଷ୍ଟ ଅର୍ଥର ବ୍ୟବସ୍ଥା ହୋଇଥିବାରୁ ପ୍ରକଳ୍ପଗୁଡ଼ିକ ଠିକ୍ ସମୟରେ ଶେଷ ହୋଇପାରିବ ବୋଲି ସେ କହିଥିଲେ ।


    କାର୍ଯ୍ୟକ୍ରମକୁ ରେଳ ରାଷ୍ଟ୍ରମନ୍ତ୍ରୀ ମନୋଜ ସିହ୍ନା ଉଦଘାଟନ କରି କହିଥିଲେ ଯେ , ରେଳବାଇ ଦ୍ରୁତ ବିକାଶ ପଥରେ ଚାଲିଛି ଏବଂ ଏହାକୁ ଆଗେଇ ନେବାକୁ ବିଭାଗର ସମସ୍ତ ଅଧିକାରୀ/ କର୍ମଚାରୀଙ୍କ ଉଦ୍ୟମ ଆବଶ୍ୟକ ।


    ଉତ୍ସବର ସଫଳ ଆୟୋଜନ ପାଇଁ ରେଳମନ୍ତ୍ରୀ ରେଲୱେ ବୋର୍ଡର ଆୟୋଜକ କମିଟି ଏବଂ ୱେଷ୍ଟ ସେଣ୍ଟ୍ରାଲ ରେଲୱେକୁ ଧନ୍ୟବାଦ ଜଣାଇବା ସହ ପ୍ରତ୍ୟେକଙ୍କୁ 11 ଲକ୍ଷ ଟଙ୍କା ଲେଖାଏଁ ପୁରସ୍କାର ଦେଇଥିଲେ ।


    ଏହି ଅବସରରେ ଭାରତୀୟ ରେଳବାଇରେ ପ୍ରଥମ ବିଶ୍ୱସ୍ତରୀୟ ଷ୍ଟେସନ ଭାବେ ନିର୍ମିତ ହେଉଥିବା ହବିବଗଞ୍ଜ ଷ୍ଟେସନର ବିକାଶମୂଳକ କାର୍ଯ୍ୟକୁ ରେଳମନ୍ତ୍ରୀ ପିୟୁଷ ଗୋୟଲ ଏବଂ ଇଣ୍ଡିଆନ ରେଲୱେଜ ଷ୍ଟେସନ ଡେଭଲପମେଣ୍ଟ କର୍ପୋରେସନ (ଆଇଆରଏସଡିସି)ର ସିଇଓ ସଞ୍ଜିବ ଲୋହିଆ ବୁଲି ଦେଖିଥିଲେ । ହବିବଗଞ୍ଜ ଷ୍ଟେସନର ନବୀକରଣ କାର୍ଯ୍ୟ 2018 ଡିସେମ୍ବର ମାସ ସୁଦ୍ଧା ଶେଷ କରିବାକୁ ରେଳମନ୍ତ୍ରୀ ନିର୍ଦ୍ଦେଶ ଦେଇଥିଲେ ।


    **********

    
    
    (Release ID: 1529445) Visitor Counter : 2