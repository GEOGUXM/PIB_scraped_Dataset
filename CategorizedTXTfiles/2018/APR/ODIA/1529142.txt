      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      16ଶ ଆନ୍ତର୍ଜାତିକ ଶକ୍ତି ଫୋରମ ମନ୍ତ୍ରୀସ୍ତରୀୟ ବୈଠକର ଉଦଯାପନୀ ଅଧିବେଶନରେ ଶ୍ରୀ ଧର୍ମେନ୍ଦ୍ର ପ୍ରଧାନଙ୍କ ଉଦ୍‌ବୋଧନ
      Posted On: 12 APR 2018 7:34PM by PIB Bhubaneshwar


    ସମ୍ମାନନୀୟା ବୈଦେଶିକ ବ୍ୟାପାର ମନ୍ତ୍ରୀ ଶ୍ରୀମତୀ ସୁଷମା ସ୍ୱାରାଜଜୀ ,


    ଆଇଇଏଫର ମହାନିର୍ଦ୍ଦେଶକ ମହାମହୀନ ଡ଼କ୍ଟ ସୁନ୍‌ ଜିଆନଶେଙ୍ଗ ,


    ଏଠାରେ ଉପସ୍ଥିତ ଥିବା ବିଭିନ୍ନ ରାଷ୍ଟ୍ରର ମୋର ମାନ୍ୟବର ମନ୍ତ୍ରୀ ସହଯୋଗୀଗଣ ,


    ବିଭିନ୍ନ ଆନ୍ତର୍ଜାତିକ ସଂଗଠନର ମୁଖ୍ୟଗଣ ,


    ବିଶ୍ୱ ତୈଳ ଏବଂ ଗ୍ୟାସକମ୍ପାନୀମାନଙ୍କ ସିଇଓବୃନ୍ଦ ,


    ଉପସ୍ଥିତ ଅନ୍ୟାନ୍ୟ ପ୍ରତିନିଧି ତଥା ଗଣମାଧ୍ୟମ ବନ୍ଧୁଗଣ ,


    ପ୍ରାରମ୍ଭରେ , ଆପଣମାନଙ୍କୁ ସମସ୍ତଙ୍କୁ ଗତ ଦୁଇଦିନ ଧରି ଏଠାରେ ଉପସ୍ଥିତ ରହିଥିବାରୁ ମୁଁ ଧନ୍ୟବାଦ ଜଣାଉଛି । ଏହି ଦୁଇଦିନକୁ “ ଶକ୍ତିର ଦିନ ” ବୋଲି କୁହାଯାଇପାରେ । ପୁଣି ଏହି ଦୁଇ ଦିନ ଯାକ ଆପଣମାନେ ନିଜ ନିଜର ମୂଲ୍ୟବାନ ପରାମର୍ଶ ଦେଇ ଏହାକୁ ପରିପୁଷ୍ଟ କରିଥିବାରୁ ମୁଁ ପୁଣି ଥରେ ଆପଣମାନଙ୍କୁ ଧନ୍ୟବାଦ ଜଣାଉଛି । ଗୋଟିଏ ସ୍ଥାନରେ ବିଶ୍ୱର ଏତେ ସଂଖ୍ୟକ ଶକ୍ତି ମନ୍ତ୍ରୀ , ବିଭିନ୍ନ ଆନ୍ତର୍ଜାତିକ ସଂଗଠନର ମୁଖ୍ୟ ତଥା ସିଇଓମାନେ ଏକତ୍ରିତ ହୋଇ ଆଲୋଚନାରେ ଅଂଶଗ୍ରହଣ କରିବା ବାସ୍ତବିକ ଏକ ବିରଳ ଘଟଣା । ଯେତେବେଳେ ଏଭଳି କୌଣସି ଏକ ସମ୍ମିଳନୀ ଅନୁଷ୍ଠିତ ହୋଇଥାଏ , ପୁଣି ନିରପେକ୍ଷ ପ୍ଲାଟଫର୍ମରେ , ଯାହାକି ଆଇଇଏଫ ପ୍ରଦାନ କରିଛି , ବିଶ୍ୱ ଶକ୍ତି ଆଲୋଚନା ଅଧିକ ମଜଭୁତ , ବଳିଷ୍ଠ ଏବଂ ଫଳପ୍ରସୂ ହୋଇଥାଏ ।


    ଆଜି , ଆମେ ସଭିଏଁ ଏକ ସମୟ ତଥା ବିକାଶର ଏକ ସନ୍ଧିକ୍ଷଣରେ ଦଣ୍ଡାୟମାନ । କାରଣ ବିଶ୍ୱ ଶକ୍ତି ଦୃଶ୍ୟପଟ୍ଟରେ ଘନଘନ ପରିବର୍ତ୍ତନ ଘଟିଚାଲିଛି । ଏହା ବଦଳି ଚାଲିଛି । ପୁଣି ଏଭଳି ପରିବର୍ତ୍ତନ ପ୍ରତ୍ୟାବର୍ତ୍ତନଶୀଳ ନୁହେଁ । ଆମେମାନେ ଏଭଳି ଏକ ପଏଣ୍ଟରେ ଆସି ପହଞ୍ଚିଛେ , ଯେତେବେଳେ ଆମକୁ ପ୍ରତିହତଧର୍ମୀ ପ୍ରଯୁକ୍ତି , ଅଭିନବତ୍ୱ , ବାଣିଜ୍ୟ ଓ ନିବେଶ କ୍ଷେତ୍ରରେ ଘଟୁଥିବା ପରିବର୍ତ୍ତନ , ଭୂ ରାଜନୀତି ଏବଂ ଜଳବାୟୁ ପରିବର୍ତ୍ତନ ଭଳି ପ୍ରସଙ୍ଗ ପ୍ରତି ଦୃଷ୍ଟି ଦେବାକୁ ଆମେ ବାଧ୍ୟ ।


    ବିଗତ ଦୁଇଦିନ ମଧ୍ୟରେ ଏଠାରେ ଯେଉଁ ପ୍ରଜ୍ଞାପୂର୍ଣ୍ଣ ତଥା ଗୁରୁତ୍ୱପୂର୍ଣ୍ଣ ବିଚାର ଆଲୋଚନା ଅନୁଷ୍ଠିତ ହୋଇଯାଇଛି , ତାହାର ସଂକ୍ଷିପ୍ତସାର ବାହାର କରି ଉପସ୍ଥାପନ କରିବା ଏତେଟା ସହଜ ନୁହେଁ । କିନ୍ତୁ , ଆମେମାନେ ଏ ଦିଗରେ ପ୍ରୟାସୀ ହୋଇଛେ , ଏହାର ଏକ ଚୂଡ଼ାନ୍ତ ନିର୍ଯ୍ୟାସ ବିବୃତି ଘୋଷଣା କରିଛେ , ଯାହାକି ଆମ ଆଲୋଚନାର ବିଷୟ ବସ୍ତୁକୁ ପ୍ରତିଫଳିତ କରେ । ଏହି ଉଦଯାପନୀ ବିବୃତିର କପି ଆପଣମାନଙ୍କୁ ବଣ୍ଟନ କରାଯାଇଛି । ଏହି ବିବୃତିକୁ ଆଇଇଏଫର ୱେବସାଇଟରେ ମଧ୍ୟ ରଖାଯିବ ଏବଂ ତାହା ଗଣମାଧ୍ୟମକୁ ପ୍ରଦାନ କରାଯିବ ।


    ମୁଁ ଗଭୀର ସନ୍ତୋଷର ସହ କହିବାକୁ ଚାହେଁ ଯେ ଏହି ବୈଠକର ଫଳପ୍ରସୂ କାର୍ଯ୍ୟସୂଚୀ ଯାହାକି କାର୍ଯ୍ୟକାରୀ ବୋର୍ଡ଼ର ଏକ ସମାବେଶୀ ତଥା ବିବିଧ ପରାମର୍ଶଧର୍ମୀ ବ୍ୟବସ୍ଥା ମାଧ୍ୟମରେ ପ୍ରସ୍ତୁତ କରାଯାଇଥିଲା , ତାହା ସଫଳତା ତଥା ଚିନ୍ତାଦ୍ୟୋତକ ବୋଲି ପ୍ରମାଣିତ ହୋଇଛି । ଆମେ ଏ ଦିଗରେ ଏକ ନୂଆ ଫର୍ମାଟ ପ୍ରସ୍ତୁତ କରିଥିଲୁ ଯାହାକି ଏହି ମନ୍ତ୍ରିସ୍ତରୀୟ ବୈଠକର ଆଧାର ଥିଲା । ଏକ ଗୋଲ ଟେବୁଲରେ ବସିବା ପରିବର୍ତ୍ତେ ଏବଂ କେବଳ ଭାଷଣ ଉପରେ ନିର୍ଭରଶୀଳ ହେବା ବଦଳରେ , ଆମେ ଚାହିଁଥିଲୁ ଯେ ଏହା ଯେଭଳି ପରସ୍ପର ଭାବ ବିନିମୟଧର୍ମୀ ହୋଇପାରିବ ଯଦ୍ୱାରା ବିବିଧ ପ୍ରସଙ୍ଗରେ ଗଭୀର ଚିନ୍ତାବ୍ୟକ୍ତର ଅବସର ପ୍ରଦାନ କରିବ । ତାହା ପୁଣି ଗୁରୁତ୍ୱପୂର୍ଣ୍ଣ ପ୍ରସଙ୍ଗ ଉପରେ । ମଡ଼ରେଟରମାନେ ସେମାନଙ୍କର ବ୍ୟାପକ ଅନୁଭୂତିରୁ ଅଂଶଗ୍ରହଣକାରୀମାନଙ୍କୁ ପ୍ରୋତ୍ସାହିତ କରିବା ପାଇଁ ପ୍ରୟାସ କରିଥିଲେ ଯଦ୍ୱାରା ସେମାନେ ଗଠନମୂଳକ ଏବଂ ଗଭୀର ଚିନ୍ତନଧର୍ମୀ ଆଲୋଚନାରେ ସାମିଲ ହୋଇପାରିଥିଲେ ।


    ମୁଁ ଖୁସିର ସହ କହିବାକୁ ଚାହେଁ ଯେ ଏହି ଦୁଇଟି ହଲ୍‌ରେ ଯେତିକି ଆଲୋଚନା କରାଯାଇଛି ସମ୍ମିଳନୀର ପୃଷ୍ଠଭୂମିରେ ତା ’ ଠାରୁ ଅଧିକ ଗଠନମୂଳକ ଆଲୋଚନା ହୋଇପାରିଛି । ଆମେ ତାହା ହିଁ ଚାହୁଁଥିଲୁ । ଏକ ବିବିଧ ଉପାୟ ତଥା ବିବିଧ ପ୍ରସଙ୍ଗରେ ଶକ୍ତି ବିଷୟ ଉପରେ ସମସ୍ତେ ଯେଭଳି ଆଲୋଚନାରେ ଅଂଶଗ୍ରହଣ କରିପାରିବେ ।


    ଆପଣମାନେ ପ୍ରଧାନମନ୍ତ୍ରୀ ଶ୍ରୀ ମୋଦିଜୀଙ୍କୁ ଗତକାଲି ଶୁଣିଛନ୍ତି ଓ ତାଙ୍କର ଚିନ୍ତାଧାରା ସଂପର୍କରେ ଅବଗତ ହୋଇଛନ୍ତି । ନିଜର ପରିକଳ୍ପନା ବ୍ୟକ୍ତ କରି ପ୍ରଧାନମନ୍ତ୍ରୀ ଚାରିଟି ପିଲାର କଥା ଉଲ୍ଲେଖ କରିଥିଲେ । ସେଗୁଡ଼ିକ ହେଲା- ଶକ୍ତି ଉପଲବ୍ଧତା , ଶକ୍ତି ସକ୍ରିୟତା , ଶକ୍ତି ପୋଷଣୀୟତା , ଏବଂ ଶକ୍ତି ନିରାପତ୍ତା । ସେ ଏକଥା ମଧ୍ୟ ଉଲ୍ଲେଖ କରିଥିଲେ ଯେ ତୈଳ ଓ ବାଷ୍ପ କେବଳ ବାଣିଜ୍ୟିକ ଦ୍ରବ୍ୟ ନୁହେଁ , ଏହା ମଧ୍ୟ ଏକ ଆବଶ୍ୟକତା । ଏହାର ମୂଲ୍ୟବୃଦ୍ଧିରେ ଉତ୍ଥାନ ପତନ ଅବସ୍ଥାରୁ ବିଶ୍ୱ ଏକ ସ୍ଥିର ଓ ଦାୟିତ୍ୱସଂପନ୍ନ ମୂଲ୍ୟାୟନ ଆଶାକରେ ଯଦ୍ୱାରା ଏହାର ଉତ୍ପାଦକ ଏବଂ ଉପଭୋକ୍ତା ଉଭୟେ ଉପକୃତ ହୋଇପାରିବେ । ତେଣୁ ପାରସ୍ପରିକ ସହଯୋଗୀ ସଂପର୍କ ସ୍ଥାପନ ପାଇଁ ସେ ପରାମର୍ଶ ଦେଇଥିଲେ ଯଦ୍ୱାରା ଉଭୟ ଉତ୍ପାଦକ ଏବଂ ଉପଭୋକ୍ତାଙ୍କ ମଧ୍ୟରେ ସୁସଂପର୍କ ସ୍ଥାପନ ହୋଇପାରିବ । ଆଇଇଏଫ ଏ ଦିଗରେ ଏକ ନିରପେକ୍ଷ ପ୍ଲାଟଫର୍ମର ଭୂମିକା ଗ୍ରହଣ କରିପାରିବ ଏବଂ ଏହା ହେଲେ ବିଶ୍ୱରେ ଶକ୍ତି କ୍ଷେତ୍ରରେ ଏକ ବୈଶ୍ୱିକ ବ୍ୟବସ୍ଥା ଗଠନ କରାଯାଇପାରିବ ।


    ଯେତେବେଳେ ପ୍ରଧାନମନ୍ତ୍ରୀଙ୍କର ଦୃଷ୍ଟିଭଙ୍ଗୀ ଏବଂ ଲକ୍ଷ୍ୟ ଏହାର ପ୍ରତିଫଳନ ସରକାରଙ୍କ କାର୍ଯ୍ୟକ୍ରମ ଉପରେ ପ୍ରତିଫଳିତ ହୋଇଛି । ଶକ୍ତି ବିକାଶକୁ ଇନ୍ଧନ ଯୋଗାଇବା ଉଚିତ । ବିକାଶ ପ୍ରଗତିକୁ ଶକ୍ତି ଯୋଗାଇବା ଦରକାର । ପ୍ରଗତି ଲୋକମାନଙ୍କ ଜୀବନଧାରଣ ମାନରେ ଉନ୍ନତି ଆଣିବା ଜରୁରି । ତାହା ହେଲେ ବିଶ୍ୱ ଏକ ସୁନ୍ଦର ଏବଂ ସମାନତାର ଆବାସସ୍ଥଳୀରେ ପରିଣତ ହୋଇପାରିବ ।


    ଏହି ପର୍ଯ୍ୟାୟରେ ମୁଁ ଭାରତ ଦୃଷ୍ଟିକୋଣରୁ କିଛି ବିଷୟ ଉଲ୍ଲେଖ କରିବାକୁ ଚାହେଁ । ବିଶ୍ୱ ହାଇଡ଼୍ରୋକାର୍ବନ ଶିଳ୍ପରୁ ଆମେ କି ପ୍ରତ୍ୟାଶା ରଖୁ ଯେତେବେଳେ କି ଆମେ ପ୍ରଗତି ପଥରେ ଦ୍ରୁତ ଧାବମାନ । ଏହି ସମ୍ମିଳନୀ କାଳରେ ଏକଥା ସୂଚୀତ ହୋଇସାରିଛି ଯେ ଭାରତ ଏବେ ବିଶ୍ୱର ତୃତୀୟ ଶକ୍ତି ଉପଯୋଗକାରୀ ରାଷ୍ଟ୍ରରେ ପରିଣତ ହୋଇଛି ।ସବୁ ଦୃଷ୍ଟିରୁ ଦେଖିଲେ ଭାରତର ତୈଳ ଏବଂ ବାଷ୍ପ ଚାହିଦା ବର୍ତ୍ତମାନ ଯାହାକି 229 ନିୟୁତ ମେଟ୍ରିକ୍‌ ଟନ୍‌ ରହିଛି ତାହା ତିନିଗୁଣ ବୃଦ୍ଧିପାଇ 2040 ମସିହା ବେଳକୁ 607 ନିୟୁତ ମେଟ୍ରିକ ଟନରେ ପହଞ୍ଚିଥିବ ।


    ଆମର ଗ୍ରାମାଞ୍ଜଳର ଦ୍ରୁତ ପରିବର୍ତ୍ତନ ଓ ବିକାଶ ଘଟିଚାଲିଛି । ବିଶେଷ କରି ଅଟୋ ଇନ୍ଧନ ଚାହିଦା ବୃଦ୍ଧି ପାଇବାରେ ଲାଗିଛି । ସେହିଭଳି ଭାରତ ଦ୍ରୁତ ସହରୀକରଣ ଦିଗରେ ଧାବମାନ । ଆମର ସହରାଞ୍ଚଳ ଜନସଂଖ୍ୟା 2011 ମସିହାରେ ମୋଟ ଜନସଂଖ୍ୟାର 31 ପ୍ରତିଶତ ଥିବା ବେଳେ 2030 ମସିହା ବେଳକୁ ଏହା 41 ପ୍ରତିଶତ ଛୁଇଁଥିବ । ଭାରତ ଜନସଂଖ୍ୟା ଦୃଷ୍ଟିରୁ ଏକ ଯୁବରାଷ୍ଟ୍ର । ଆମ ମୋଟ ଜନସଂଖ୍ୟାର ଅର୍ଦ୍ଧେକ ହେଉଛନ୍ତି 25 ବର୍ଷରୁ କମ୍‌ ଆୟୁଯୁକ୍ତ । ପୁଣି 65 ପ୍ରତିଶତରୁ ଅଧିକ ହେଉଛନ୍ତି 35 ବର୍ଷ ବୟସସୀମା ଭିତରେ । ଯେତେବେଳେ କି ଅଧିକରୁ ଅଧିକ ଲୋକ ଦାରିଦ୍ର୍ୟ ସୀମାରେଖା ଭିତରୁ ବାହାରକୁ ଆସୁଛନ୍ତି , ମଧ୍ୟମ ବର୍ଗଙ୍କ ସଂଖ୍ୟା ବୃଦ୍ଧି ପାଇବାରେ ଲାଗିଛି , ଏବଂ ଏହା ଅଧିକାଂଶ ରାଷ୍ଟ୍ରଙ୍କ ସ୍ଥିତି , ସେପରି ସ୍ଥଳେ ଶକ୍ତି ଚାହିଦା ବୃଦ୍ଧି ପାଇବା ସୁନିଶ୍ଚିତ । ସାମାଜିକ ସିଢ଼ିରେ ଯେତେବେଳେ ଏଭଳି ବିଶାଳ ଜନସଂଖ୍ୟା ଉର୍ଦ୍ଧ୍ଵମୁଖୀ ସେତେବେଳେ ସେମାନଙ୍କ ପାଇଁ ଶକ୍ତି ନିରାପତ୍ତା ଏକାନ୍ତ ଜରୁରି ।


    ଏଭଳି ଏକ ବିଶାଳ ଜନସଂଖ୍ୟାଙ୍କ ଶକ୍ତି ଚାହିଦା ପୂରଣ ସକାଶେ , ଭାରତ ବିଦେଶରୁ ପର୍ଯ୍ୟପ୍ତ ପରିମାଣର ତୈଳ ଏବଂ ବାଷ୍ପ ଆମଦାନି କରୁଛି । ହାରାହାରି ଭାରତୀୟ ଶକ୍ତି କ୍ରେତା ଅଧିକ ମାତ୍ରାରେ ଶକ୍ତି ସଚେତନ । ତେଣୁ ଏକ ବିଶାଳ ଓ ନିର୍ଭରଯୋଗ୍ୟ ଶକ୍ତି ଉପଭୋକ୍ତ ଭାବେ ଭାରତ ସବୁବେଳ ସୁଲଭ ଏବଂ ଦାୟିତ୍ୱବାନ ଶକ୍ତି ଯୋଗାଣ ବ୍ୟବସ୍ଥା ସକାଶେ ଦାବି କରିଆସିଛି ।


    ମୋର ବକ୍ତବ୍ୟ ଶେଷ କରିବା ପୂର୍ବରୁ ମୁଁ ସୂଚାଇବାକୁ ଚାହେଁ ଯେ ଏହି କ୍ଷେତ୍ରରେ ଅଧିକରୁ ଅଧିକ ପୁଂଜି ନିବେଶର ଆବଶ୍ୟକତା ରହିଛି । ଏହି ମନ୍ତ୍ରିସ୍ତରୀୟ ବୈଠକରେ ଏହା ମଧ୍ୟ ଏକ ଆଲୋଚ୍ୟ ବିଷୟବସ୍ତୁ ରହିଛି । ହାଇଡ଼୍ରୋକାର୍ବନ ଶିଳ୍ପ ପ୍ରଚୁର ନିବେଶ ଆବଶ୍ୟକ କରେ । ଆଧୁନିକ ପ୍ରଯୁକ୍ତ ଆବଶ୍ୟକ କରେ । ବିପୁଳ ମାନବ ସମ୍ବଳ ଆବଶ୍ୟକ କରେ । ତେଣୁ ମୁଁ ଘୋଷଣା କରିବାକୁ ଚାହେଁ ଯେ ଭାରତର ହାଇଡ଼୍ରୋକାର୍ବନ କ୍ଷେତ୍ର ସମସ୍ତଙ୍କ ପାଇଁ ସଦାବେଳେ ଉନ୍ମୁକ୍ତ । ଆମେ ଆପଣମାନଙ୍କୁ ସମସ୍ତଙ୍କୁ ଏଥିପାଇଁ ଆମନ୍ତ୍ରଣ କରୁଛୁ । ଅପଷ୍ଟ୍ରିମ୍‌ , ଡ଼ାଉନଷ୍ଟ୍ରିମ୍‌ ଏବଂ ମିଡ଼ଲଷ୍ଟ୍ରିମ୍‌ ଆପଣମାନଙ୍କ ଇଚ୍ଛାନୁସାରେ ଆପଣମାନେ ନିଜର ନିବେଶ କ୍ଷେତ୍ର ଚୟନ କରିପାରିବେ ।


    ଏହି ମନ୍ତ୍ରିସ୍ତରୀୟ ବୈଠକର କାର୍ଯ୍ୟସୂଚୀ ବେଶ୍‌ କାର୍ଯ୍ୟବ୍ୟସ୍ତତାପୂର୍ଣ୍ଣ ରହିଥିଲା । କିନ୍ତୁ ମୋର ଆଶା ଯେ ଏହି ଅବସରରେ ଆପଣମାନଙ୍କୁ ଦିଲ୍ଲୀ ରହଣି , ଭାରତର ସ୍ୱାଦ ଉପଭୋଗ କରିବା , ଏହାର ସକ୍ରିୟ ଅର୍ଥନୀତି , ସଂସ୍କୃତି , ପରମ୍ପରା , ଖାଦ୍ୟକୁ ଆସ୍ୱାଦନ କରିବାର ସୁଯୋଗ ମିଳିଥିବ । ମୋର ବିଶ୍ୱାସ ଯେ ଖୁବ୍‌ ଶୀଘ୍ର ଆପଣମାନେ ପୁଣି ଭାରତ ଆସିବାର ସୁଯୋଗ ପାଇବେ ।


    ଆପଣମାନଙ୍କୁ ସମସ୍ତଙ୍କୁ ଧନ୍ୟବାଦ ।


    *************

    
    
    (Release ID: 1529142) Visitor Counter : 1