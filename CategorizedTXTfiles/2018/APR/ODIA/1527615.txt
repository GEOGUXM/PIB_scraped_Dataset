      ଆଦିବାସୀ ବ୍ୟାପାର ମନ୍ତ୍ରଣାଳୟ

      ଜନଜାତି ବିକାଶ ଯୋଜନା ସଂପର୍କରେ ଲୋକମାନଙ୍କୁ ସଚେତନ କରିବା ନିମନ୍ତେ ଆଦିବାସୀ ବ୍ୟାପାର ମନ୍ତ୍ରଣାଳୟ ପକ୍ଷରୁ ବିଭିନ୍ନ ବ୍ୟବସ୍ଥା ଗ୍ରହଣ
      Posted On: 02 APR 2018 4:23PM by PIB Bhubaneshwar


    ଆଦିବାସୀ ବର୍ଗର ଲୋକମାନଙ୍କ ନିଜସ୍ୱ ପାରମ୍ପରିକ ଜୀବନ ଶୈଳୀ ରହିଛି , ସେମାନେ ପ୍ରାୟତଃ ଦୁର୍ଗମ ଅଞ୍ଚଳରେ ବସବାସ କରିଥାନ୍ତି । ପୁଣି ସେମାନେ ବିଭିନ୍ନ ସ୍ଥାନରେ ବିକ୍ଷିକ୍ତ ତଥା ବିସ୍ଥାପିତ ଅବସ୍ଥାରେ ଅବସ୍ଥାନ କରିଥାନ୍ତି । କେନ୍ଦ୍ର ଆଦିବାସୀ ବ୍ୟାପାର ମନ୍ତ୍ରଣାଳୟ ଏହି ବିଷୟ ପ୍ରତି ସଚେତନ ରହିଛି । ସେମାନଙ୍କର ଦୁର୍ଗମ ଅବସ୍ଥିତି ଏବଂ ସରକାରଙ୍କ ପକ୍ଷରୁ ସେମାନଙ୍କ ଉନ୍ନତି ସକାଶେ କାର୍ଯ୍ୟକାରୀ କରାଯାଉଥିବା ବିଭିନ୍ନ କଲ୍ୟାଣକର ଯୋଜନା ସଂପର୍କରେ ସେମାନେ ଯେପରି ସଂପୂର୍ଣ୍ଣ ଭାବେ ଅବଗତ ହୋଇପାରିବେ ସେଥି ସକାଶେ ବିଭିନ୍ନ ପ୍ରକାର ପ୍ରଚାର ଓ ସଚେତନତା କାର୍ଯ୍ୟକ୍ରମ ପ୍ରବର୍ତ୍ତନ କରିଆସୁଛନ୍ତି । ସରକାରଙ୍କ ନୀତି ଓ ଯୋଜନା ସଂପର୍କରେ ଯେଭଳି ସେମାନେ ଜ୍ଞାତ ଓ ସଚେତନ ହୋଇପାରିବେ ସେଥି ନିମନ୍ତେ ମନ୍ତ୍ରଣାଳୟ ପକ୍ଷରୁ ନିମ୍ନଲିଖିତ ପଦକ୍ଷେପମାନ ଗ୍ରହଣ କରାଯାଇଛି:


    i ) ମନ୍ତ୍ରଣାଳୟ ପକ୍ଷରୁ କାର୍ଯ୍ୟକାରୀ କରାଯାଉଥିବା ବିଭିନ୍ନ ଯୋଜନା/କାର୍ଯ୍ୟକ୍ରମର ନିୟମାବଳୀ ତଥା ବାର୍ଷିକ ରିପୋର୍ଟକୁ ମନ୍ତ୍ରଣାଳୟର ୱେବସାଇଟରେ ଅପଲୋଡ଼ କରାଯାଇଛି ।


    ii ) ରାଜ୍ୟମାନେ ଯେଉଁ ପ୍ରକଳ୍ପକୁ କାର୍ଯ୍ୟକାରୀ କରିବେ ତାହାର ମଂଜୁରି ଆଦେଶ ଉଲ୍ଲେଖ ଥିବା ସେହି ନିର୍ଦ୍ଦିଷ୍ଟ ଯୋଜନା ମନ୍ତ୍ରଣାଳୟର ୱେବସାଇଟରେ ଅପ୍‌ଲୋଡ଼ ହୋଇଛି ।


    iii ) ଛାତ୍ରଛାତ୍ରୀମାନଙ୍କ ଜମାଖାତାକୁ ସେମାନେ ପାଉଥିବା ଛାତ୍ରବୃତ୍ତି ଅର୍ଥ ସିଧାସଳଖ ହସ୍ତାନ୍ତର କରାଯାଉଛି ।


    iv ) ଜଙ୍ଗଲ ଅଧିକାର ଆଇନ 2006 ପରିପ୍ରେକ୍ଷୀରେ ରାଜ୍ୟ ସରକାରମାନଙ୍କ ଦ୍ୱାରା ପଞ୍ଚାୟତ ସ୍ତରରେ ତାଲିମ ଓ ସଚେତନତା କାର୍ଯ୍ୟକ୍ରମମାନ ଆୟୋଜନ କରାଯାଇଆସୁଛି ।


    v ) ଆଦିବାସୀ ଉପ ଯୋଜନାରେ ସ୍ୱତନ୍ତ୍ର କେନ୍ଦ୍ରୀୟ ସହାୟତା ମାଧ୍ୟମରେ ଯେତେବେଳେ ରାଜ୍ୟ ସରକାରମାନଙ୍କ ଏଭଳି ଯୋଜନା ସକାଶେ ଅର୍ଥ ମଂଜୁର କରାଯାଇଥାଏ ସେତେବେଳେ ରାଜ୍ୟ ସରକାରମାନଙ୍କୁ ପରାମର୍ଶ ଦିଆଯାଇଥାଏ ଯେ ରାଜ୍ୟର ପଞ୍ଚାୟତରାଜ ଅନୁଷ୍ଠାନମାନଙ୍କୁ ଏହିସବୁ ଯୋଜନା ସଂପର୍କରେ ବିଶେଷ ଭାବେ ଅବଗତ କରାଯିବା ଆବଶ୍ୟକ । ତଦ୍ୱାରା ସେମାନେ ନିଜର କାର୍ଯ୍ୟସୀମା କ୍ଷେତ୍ର ମଧ୍ୟରେ ଆଦିବାସୀ ବର୍ଗଙ୍କ କଲ୍ୟାଣ ସକାଶେ ଏଭଳି ଯୋଜନା/ କାର୍ଯ୍ୟକ୍ରମକୁ ପ୍ରବର୍ତ୍ତନ କରିବା ନିମନ୍ତେ ପ୍ରୟାସୀ ହୋଇପାରିବେ । ପୁଣି ସେହି କ୍ଷେତ୍ରର ପ୍ରଚଳିତ ବ୍ୟବସ୍ଥା ଅନୁସାରେ ସେଠାରେ ନିୟମିତ ଭାବେ ଗ୍ରାମ ସଭା ଅନୁଷ୍ଠିତ ସୁନିଶ୍ଚିତ କରିବା ସକାଶେ ରାଜ୍ୟମାନଙ୍କୁ ନିର୍ଦ୍ଦେଶ ଦିଆଯାଇଥାଏ ।


    vi ) ଆଦିବାସୀ ବ୍ୟାପାର ମନ୍ତ୍ରଣାଳୟ ପକ୍ଷରୁ ସମୟାନ୍ତରେ ବିଭିନ୍ନ ସମ୍ବାଦପତ୍ର/ ଦୈନିକମାନଙ୍କରେ ବିଶେଷ ବିଜ୍ଞାପନ ପ୍ରକାଶ କରାଯିବା ସହ ପ୍ରେସ୍‌ ବିଜ୍ଞପ୍ତି ଜରିଆରେ ଉଦ୍ଦିଷ୍ଟ ଜନଜାତି ବର୍ଗର ହିତାଧିକାରୀମାନଙ୍କୁ ସଚେତନ କରିବା ନିମନ୍ତେ ପଦକ୍ଷେପ ଗ୍ରହଣ କରାଯାଇଥାଏ । ତଦ୍ୱାରା ସେମାନେ କାର୍ଯ୍ୟକ୍ରମ ସଂପର୍କରେ ଅବଗତ ହେବା ସହ ସେଥିପାଇଁ ସଂପୃକ୍ତ ଅଧିକାରୀମାନଙ୍କୁ ଅନୁରୋଧ କରିପାରିବେ ।


    vii ) ଅଧିକନ୍ତୁ , ଆଦିବାସୀ ବ୍ୟାପାର ମନ୍ତ୍ରଣାଳୟ ସ୍ଥାନୀୟ ଭାବେ କାର୍ଯ୍ୟ କରୁଥିବା ସ୍ୱେଚ୍ଛାସେବୀ ଅନୁଷ୍ଠାନମାନଙ୍କୁ ଏଭଳି କାର୍ଯ୍ୟକ୍ରମ ସଂପର୍କରେ ଜନଜାତିର ଲୋକମାନଙ୍କୁ ସଚେତନ କରିବା ନିମନ୍ତେ ସେମାନଙ୍କୁ ସମସ୍ତ ପ୍ରକାର ସହାୟତା ଯୋଗାଇ ଦିଆଯାଇଥାଏ । ଏହା ଫଳରେ ସେମାନେ ସ୍ଥାନୀୟ ଅଧିକାରୀମାନଙ୍କ ତାଲିମ କାର୍ଯ୍ୟକ୍ରମ , ଜଙ୍ଗଲ ଅଧିକାର କମିଟି ଓ ମାଷ୍ଟର ଟ୍ରେନର ତାଲିମ , କାର୍ଯ୍ୟକର୍ତ୍ତାମାନଙ୍କର ଦକ୍ଷତା ବୃଦ୍ଧି , ସାମାଜିକ ଆର୍ଥିକ କାର୍ଯ୍ୟକ୍ରମରେ ଅଂଶଗ୍ରହଣ କରୁଥିବା ଜନଜାତିର ପ୍ରତିନିଧିମାନଙ୍କ ଦକ୍ଷତା ବୃଦ୍ଧି ତଥା ଆଦିବାସୀ ଗବେଷଣ ପ୍ରତିଷ୍ଠାନ ( TRI ) ମାଧ୍ୟମରେ ସ୍ଥାନୀୟ କଳାକାର ଓ ଶିଳ୍ପୀମାନଙ୍କ ଦକ୍ଷତା ବୃଦ୍ଧି ଲାଗ ତାଲିମ କାର୍ଯ୍ୟକ୍ରମମାନ ଆୟୋଜନ କରିଥାନ୍ତି ।


    viii ) ପୂର୍ବରୁ କାର୍ଯ୍ୟ କରୁଥିବା ଯୋଜନା କମିଶନଙ୍କ ଦ୍ୱାର ଆଦିବାସୀ ଉପ ଯୋଜନା ସକାଶେ ଜାରି କରାଯାଇଥିବା ନିୟମାବଳୀ ସ୍ୱରୂପ ରାଜ୍ୟ/କେନ୍ଦ୍ରଶାସିତ କ୍ଷେତ୍ରମାନେ ସେମାନଙ୍କର ନିଜସ୍ୱ ସାମାଜିକ ଅଡ଼ିଟ କାର୍ଯ୍ୟକ୍ରମର ବ୍ୟବସ୍ଥା କରିବେ ଏବଂ ସେଥିରେ ନିର୍ବାଚିତ ଜନ ପ୍ରତିନିଧି , ହିତାଧିକାରୀ ଓ ମାନ୍ୟତାପ୍ରାପ୍ତ ସ୍ୱେଚ୍ଛାସେବୀ ସଂଗଠନ/ଏନଜିଓ/ସିଏସଓମାନଙ୍କୁ ସାମିଲ କରାଯିବ । ଯେହେତୁ ଆଦିବାସୀ ପଲ୍ଲୀଗୁଡ଼ିକ ପରସ୍ପରଠାରୁ ଢ଼େର୍‌ ଦୂରତାରେ ଅବସ୍ଥିତ ତାହାକୁ ଦୃଷ୍ଟିରେ ରଖି ରାଜ୍ୟ/କେନ୍ଦ୍ରଶାସିତ କ୍ଷେତ୍ରମାନେ ସାମାଜିକ ଅଡ଼ିଟ କାର୍ଯ୍ୟକ୍ରମକୁ ଏଭଳି ଭାବେ ଡ଼ିଜାଇନ କରିବେ ଯଦ୍ୱାରା ତାହା ଜନଜାତି କ୍ଲଷ୍ଟର ଏବଂ ପଲ୍ଲୀ ଭିତ୍ତିରେ ସହଜରେ ଅନୁଷ୍ଠିତ ହୋଇପାରିବ ।


    ix ) ଜନ ସେବା ପ୍ରଦାନରେ ସଦାସର୍ବଦା ଉନ୍ନତିକରଣ ସକାଶେ , ଆଦିବାସୀ ବ୍ୟାପାର ମନ୍ତ୍ରଣାଳୟ ନିରବଚ୍ଛିନ୍ନ ଭାବେ ବିଭିନ୍ନ ଯୋଜନା ଉପକ୍ରମଗୁଡ଼ିକର ସମୀକ୍ଷା କରିଥାନ୍ତି । ସେଥି ମଧ୍ୟରୁ କେତୋଟି ହେଲା ନିକଟରେ ଛାତ୍ରବୃତ୍ତି ଯୋଜନାର ଘଟାଯାଇଥିବା ସୁସଂଗତିକରଣ , ଡ଼ିବିଟି ଯୋଜନାର ସଂପର୍କୀତ ଜ୍ଞାନପ୍ରାପ୍ତି , ଏନଜିଓମାନଙ୍କୁ ଗ୍ରାଣ୍ଟ୍‌ ପ୍ରଦାନ ସକାଶେ ଅନଲାଇନ ପୋର୍ଟାଲ ବ୍ୟବସ୍ଥା ପ୍ରବର୍ତ୍ତନ ଇତ୍ୟାଦି ।


    x ) ଆଦିବାସୀ ବ୍ୟାପାର ମନ୍ତ୍ରଣାଳୟ ପକ୍ଷରୁ ଜନଜାତି ବର୍ଗର ଲୋକମାନଙ୍କ ଶୈକ୍ଷିକ , ସାମାଜିକ- ଆର୍ଥିକ ବିକାଶ ସକାଶେ ବିଭିନ୍ନ କାର୍ଯ୍ୟକ୍ରମ/ଯୋଜନା ମାଧ୍ୟମରେ ନିୟମିତ ଭିତ୍ତିରେ ପାଣ୍ଠି ଯୋଗାଇ ଦିଆଯାଇଆସୁଛି । ପୁଣି ପ୍ରକଳ୍ପ ଆକଳନ କମିଟି , ବିନିଯୋଗ ସାର୍ଟିଫିକେଟ , କ୍ଷେତ୍ର ପରିଦର୍ଶନ , ପ୍ରକଳ୍ପର ପ୍ରଗତିର ସମୀକ୍ଷା ଆଦି ଭଳି ବ୍ୟବସ୍ଥା ଦ୍ୱାରା ମନ୍ତ୍ରଣାଳୟ ପକ୍ଷରୁ ଏହାକୁ ମନିଟର କରାଯାଇଥାଏ । ଆଦିବାସୀ ବ୍ୟାପାର ମନ୍ତ୍ରଣାଳୟ ଏବେ ନିଜର ଏକ ଅନଲାଇନ ମନିଟରିଂ ବ୍ୟବସ୍ଥା http://stcmis.gov.in ର ବିକାଶ ଘଟାଇଛି । ଏହା ମାଧ୍ୟମରେ କେନ୍ଦ୍ର ସରକାରଙ୍କ ବିଭିନ୍ନ ମନ୍ତ୍ରଣାଳୟ/ବିଭାଗ ଦ୍ୱାରା ବିଭିନ୍ନ ଜନଜାତି ଅଧ୍ୟୁସିତ କ୍ଷେତ୍ରରେ ଜନଜାତି ବିକାଶ ଯୋଜନା କାର୍ଯ୍ୟକାରୀ କରିବା ସକାଶେ ଯେଉଁ ପାଣ୍ଠି ଯୋଗାଇ ଦିଆଯାଉଛି ସେ ସଂପର୍କୀତ ସମସ୍ତ ପ୍ରକାର ସୂଚନା ଉପଲବ୍ଧ । ସେହିସବୁ କ୍ଷେତ୍ରରେ କାର୍ଯ୍ୟକାରୀ ହେଉଥିବା ସଡ଼କ ନିର୍ମାଣ , କୋଠାବାଡ଼ି ନିର୍ମାଣ , ସ୍ୱାସ୍ଥ୍ୟରକ୍ଷା , ଶିକ୍ଷା , ଛାତ୍ରବୃତ୍ତି ଇତ୍ୟାଦି ସକାଶେ ଯେଉଁ ଯୋଜନା କାର୍ଯ୍ୟକାରୀ କରାଯାଉଛି ସେଗୁଡ଼ିକର ଦୈନିକ ପ୍ରଗତି ସଂପର୍କରେ ଏଥିରେ ସୂଚନା ରହିଛି ।


    କେନ୍ଦ୍ର ଆଦିବାସୀ ବ୍ୟାପାର ମନ୍ତ୍ରଣାଳୟର ରାଷ୍ଟ୍ରମନ୍ତ୍ରୀ ଶ୍ରୀ ଯଶୱନ୍ତ ସିଂ ଭାଭୋର ଆଜି ଲୋକସଭାରେ ଏକ ପ୍ରଶ୍ନର ଉତ୍ତର ଦେଇ ଏହି ବିଷୟ ପ୍ରକାଶ କରିଛନ୍ତି ।


    *************

    
    
    (Release ID: 1527615) Visitor Counter : 1