      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ୱେଷ୍ଟର୍ଣ୍ଣ କୋର୍ଟ ଆନେକ୍ସରେ ସାଂସଦମାନଙ୍କ ପାଇଁ ସାମୟିକ ଆବାସସ୍ଥଳୀକୁ ଉଦ୍ଘାଟନ କଲେ ପ୍ରଧାନମନ୍ତ୍ରୀ
      Posted On: 04 APR 2018 6:16PM by PIB Bhubaneshwar


    ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ନୂଆଦିଲ୍ଲୀରେ ଆଜି ନବନିର୍ମିତ ୱେଷ୍ଟର୍ଣ୍ଣ କୋର୍ଟ ଆନେକ୍ସକୁ ଉଦ୍ଘାଟନ କରିଛନ୍ତି । ଏହାକୁ ସାଂସଦମାନଙ୍କ ପାଇଁ ସାମୟିକ ଆବାସ୍ଥସ୍ଥଳୀ ଭାବେ ବ୍ୟବହାର କରାଯିବ ।
    
    ଏହି ଅବସରରେ ପ୍ରଧାନମନ୍ତ୍ରୀ ଏହି ପ୍ରକଳ୍ପକୁ ଶୀଘ୍ର ଶେଷ କରିବା ଦିଗରେ ଲୋକସଭା ବାଚସ୍ପତି ଶ୍ରୀମତୀ ସୁମିତ୍ରା ମହାଜନଙ୍କ ପ୍ରଚେଷ୍ଟାକୁ ପ୍ରଶଂସା କରିଥିଲେ । ସେ କହିଥିଲେ ଯେ, ବାଚସ୍ପତି ଶ୍ରୀମତୀ ମହାଜନ ସଦାସର୍ବଦା ସାଂସଦମାନଙ୍କ ମଙ୍ଗଳ ନିମନ୍ତେ ଚିନ୍ତା କରିଥାନ୍ତି । ତେଣୁ ଏହି ପ୍ରକଳ୍ପ ସଂପୂର୍ଣ୍ଣ କରିବା ଦିଗରେ ତାଙ୍କର ଏହି ଭାବନା ସର୍ବଦା ପ୍ରତିଫଳିତ ହୋଇଛି ।
    
    ପ୍ରଧାନମନ୍ତ୍ରୀ କହିଥିଲେ ଯେ, ଧାର୍ଯ୍ୟ ସମୟ ଏବଂ ଖର୍ଚ୍ଚ ମଧ୍ୟରେ ଏହାର ନିର୍ମାଣ କାର୍ଯ୍ୟ ଶେଷ ହୋଇଛି । ପ୍ରକଳ୍ପ ନିର୍ମାଣ କାର୍ଯ୍ୟରେ ଜଡ଼ିତ ଥିବା ସମସ୍ତ ବ୍ୟକ୍ତିଙ୍କୁ ସେ ଅଭିନନ୍ଦନ ଜଣାଇଥିଲେ ।
    
    ପ୍ରଧାନମନ୍ତ୍ରୀ କହିଥିଲେ ଯେ, ଯେତେବେଳେ ସାଂସଦମାନେ ପ୍ରଥମ ଥର ନିର୍ବାଚିତ ହୋଇଥାନ୍ତି, ସେମାନେ ହୋଟେଲରେ ଆସି ରହିଥାନ୍ତି ଏବଂ ଏହା ମୁଖ୍ୟ ଖବର ହୋଇଯାଇଥାଏ । ତେବେ ପୂର୍ବରୁ ସରକାରୀ ଗୃହରେ ଥିବା ପୂର୍ବତନ ସଦସ୍ୟମାନେ ଯେ ଠିକ୍ ସମୟରେ ଘର ଛାଡ଼ି ନଥାନ୍ତି, ତାହା କେହି ଦୃଷ୍ଟି ଦେଇନଥାନ୍ତି ।
    
    ଡକ୍ଟର ବାବାସାହେବ ଆମ୍ବେଦକରଙ୍କ ଦ୍ୱାରା ନିର୍ଦ୍ଧାରିତ ପଥରେ କେନ୍ଦ୍ର ସରକାର ଚାଲୁଛନ୍ତି ବୋଲି ଏହି ଅବସରରେ ପ୍ରଧାନମନ୍ତ୍ରୀ ଦୃଢ଼ ଭାବେ କହିଥିଲେ । ଡକ୍ଟର ଆମ୍ବେଦକରଙ୍କ ଆଦର୍ଶର ମୂଳ ନୀତି ଥିଲା ଐକ୍ୟତା ଓ ସୁସଙ୍ଗତୀକରଣ । ସମାଜରେ ଥିବା ଗରିବଙ୍କ ମଧ୍ୟରେ ଅତ୍ୟନ୍ତ ଗରିବମାନଙ୍କ ପାଇଁ କାର୍ଯ୍ୟ କରିବା ସରକାରଙ୍କ ନୀତି ବୋଲି ସେ କହିଥିଲେ ।
    
    ଏହି ଅବସରରେ ସେ ଘୋଷଣା କରିଥିଲେ ଯେ, ବାବାସାହେବ ଆମ୍ବେଦକରଙ୍କ ସମ୍ମାନାର୍ଥେ ତାଙ୍କ ଶେଷ ଆବାସିକ ଗୃହକୁ ଜୟନ୍ତୀ ଦିବସର ଦିନକ ପୂର୍ବରୁ - ଏପ୍ରିଲ 13 ତାରିଖରେ ସ୍ମାରକୀ ଭାବେ ଉଦ୍ଘାଟନ କରାଯିବ । ଡକ୍ଟର ଆମ୍ବେଦକରଙ୍କ ନାମରେ ରାଜନୀତି କରୁଥିବା ନିର୍ଦ୍ଦିଷ୍ଟ ବ୍ୟକ୍ତିମାନଙ୍କୁ ପ୍ରଧାନମନ୍ତ୍ରୀ ସମାଲୋଚନା କରିଥିଲେ ।

    *****

    
    
    (Release ID: 1527679) Visitor Counter : 2