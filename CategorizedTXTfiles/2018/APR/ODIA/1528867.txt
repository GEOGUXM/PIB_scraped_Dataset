      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ପ୍ରଧାନମନ୍ତ୍ରୀଙ୍କ ସହ ମତ ବିନିମୟ କଲେ ମୁଦ୍ରା ଯୋଜନାର ହିତାଧିକାରୀ
      Posted On: 11 APR 2018 6:16PM by PIB Bhubaneshwar


    ଦେଶର ବିଭିନ୍ନ ଭାଗର ପ୍ରଧାନମନ୍ତ୍ରୀ ମୁଦ୍ରା ଯୋଜନାର ହିତାଧିକାରୀମାନେ ଆଜି ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କୁ ତାଙ୍କ ବାସଭବନଠାରେ ସାକ୍ଷାତ କରି ତାଙ୍କ ସହ ମତ ବିନିମୟ କରିଛନ୍ତି । ଏହି ପ୍ରତିନିଧିମାନଙ୍କ ମଧ୍ୟରେ ପ୍ରାୟ 100ରୁ ଊର୍ଦ୍ଧ୍ଵ ହିତାଧିକାରୀ ସାମିଲ ହୋଇଥିଲେ ।


    ଏହି ଅଣ ଆନୁଷ୍ଠାନିକ ଭାବ ବିନିମୟ ବେଳେ ଅନେକ ହିତାଧିକାରୀ ପ୍ରଧାନମନ୍ତ୍ରୀ ମୁଦ୍ରା ଯୋଜନା ଦ୍ୱାରା ସେମାନଙ୍କ ଜୀବନରେ ଆସିଥିବା ପରିବର୍ତ୍ତନ ସଂପର୍କରେ ପ୍ରଧାନମନ୍ତ୍ରୀଙ୍କୁ ଅବଗତ କରାଇଥିଲେ । ମୁଦ୍ରା ଯୋଜନାରେ ସେମାନଙ୍କୁ ମିଳିଥିବା ଋଣକୁ ଉପଯୋଗ କରି ସେମାନେ ନିଜ ରୋଜଗାର ବୃଦ୍ଧି କରିବା ସହ କିଭଳି ଆତ୍ମନିର୍ଭରଶୀଳ ହୋଇପାରିଛନ୍ତି ତାହା ସେମାନେ ବଖାଣିଥିଲେ ।


    ଝାଡ଼ଖଣ୍ଡ ବୋକାରୋ ଅଞ୍ଚଳର ଜନୈକା ହିତାଧିକାରୀ , ସୁଶ୍ରୀ କିରଣ କୁମାରୀ କହିଥିଲେ ଯେ ତାଙ୍କୁ ପ୍ରଧାନମନ୍ତ୍ରୀ ମୁଦ୍ରା ଯୋଜନାରେ 2 ଲକ୍ଷ ଟଙ୍କାର ଋଣ ମିଳିଥିଲା । ସେଥିରେ ସେ ତାଙ୍କର ନିଜର ଏକ କଣ୍ଢେଇ ଓ ଖେଳଣା ଦୋକାନ ଆରମ୍ଭ କରିଥିଲେ । ପୂର୍ବରୁ ସେ ଓ ତାଙ୍କର ସ୍ୱାମୀ ଏଭଳି ଖେଳଣା ସାମଗ୍ରୀକୁ ଭାବେ ବୁଲାବିକାଳୀ ଭାବେ ବିକି ଜୀବିକା ନିର୍ବାହ କରୁଥିଲେ । କିନ୍ତୁ ଏହି ଲୋନ ମିଳିବା ପରେ ସେମାନଙ୍କ ଜୀବନରେ ଏକ ବଡ଼ ଧରଣର ପରିବର୍ତ୍ତନ ଆସିଥିଲା । ଏବେ ଜଣେ ସଫଳ ଉଦ୍ୟୋଗୀ ଭାବେ ସେ ନିଜକୁ ସୁପ୍ରତିଷ୍ଠିତ କରିପାରିଛନ୍ତି ବୋଲି ଆତ୍ମବିଶ୍ୱାସର ସହ ସୁଶ୍ରୀ କୁମାରୀ ପ୍ରଧାନମନ୍ତ୍ରୀଙ୍କୁ କହିଥିଲେ ।


    ସୁରଟର ଅନ୍ୟଜଣେ ହିତାଧିକାରୀ ହେଲେ ସୁଶ୍ରୀ ମୁନୀରାବାନୋ ସବୀର ହୁସେନ୍‌ ମାଲେକ । ତାଙ୍କୁ ମୁଦ୍ରା ଯୋଜନାରେ ମିଳିଥିଲା ଏକ ଲକ୍ଷ 77 ହଜାର ଟଙ୍କାର ଋଣ । ସେଥିରେ ସେ କିଭଳି ଏଲଏମଭି ଡ଼୍ରାଇଭିଂ ତାଲିମ ନେଇ ଏବେ ଅଟୋ ଚଳାଇ ମାସକୁ ପ୍ରାୟ 25,000 ଟଙ୍କା ରୋଜଗାର କରିପାରୁଛନ୍ତି ତାହାର ଅନୁଭୂତି ବଖାଣିଥିଲେ ।


    ସେହଭଳି ଆଉ ଜଣେ ହିତାଧିକାରୀ ହେଲେ କେରଳ କନ୍ନୁରର ଶିଜେଶ ପି । ବିଦେଶରେ ଏଥି ପୂର୍ବରୁ ସେ ଆଠବର୍ଷ ଧରି କାର୍ଯ୍ୟ କରି ଆସୁଥିଲେ । ଭାରତ ଫେରିବା ପରେ , ଗୋଟିଏ ମେଡ଼ିକାଲ ୟୁନିଟରେ ସେ ସେଲ୍ସ ମ୍ୟାନେଜର ଭାବେ ସେ କାର୍ଯ୍ୟ କଲେ । ତେବେ ମୁଦ୍ରା ଯୋଜନା କାର୍ଯ୍ୟକାରୀ ହେବା ପରେ ସେ ଏଥିରେ ଗଭୀର ଭାବେ ପ୍ରଭାବିତ ହୋଇ ଆରମ୍ଭ କଲେ ନିଜର ଆୟୁର୍ବେଦୀୟ ଟୁଥ୍‌ ପାଉଡ଼ର ପ୍ରସ୍ତୁତି ୟୁନିଟ୍‌ । ଏଥିପାଇଁ ମୁଦ୍ରା ଯୋଜନାରେ ତାଙ୍କୁ 8.55 ଲକ୍ଷ ଟଙ୍କାର ଋଣ ମିଳିଥିଲା । ଏବେ ସେ ଜଣେ ସଫଳ ଉଦ୍ୟୋଗୀ ଭାବେ ନିଜକୁ ସୁପ୍ରତିଷ୍ଠିତ କରିପାରିଛନ୍ତି ବୋଲି ଗର୍ବ ଓ ଗୌରବର ସହ ସ୍ୱୀକାର କରନ୍ତି । ସେ ନିଜ ସାଙ୍ଗରେ ଆଣିଥିବା କେତେକ ହର୍ବାଲ ପାଉଡ଼ର ପ୍ରଧାନମନ୍ତ୍ରୀଙ୍କୁ ଦେଖାଇଥିଲେ ।


    ତେଲଙ୍ଗାନାର ଶ୍ରୀ ସାଲେହୁନ୍ଦୁମ ଗିରିଧର ରାଓ ତାଙ୍କର ଅଭିଜ୍ଞତା ପ୍ରଧାନମନ୍ତ୍ରୀଙ୍କ ନିକଟରେ ବଖାଣିବାକୁ ଯାଇ କହିଥିଲେ ଯେ ପ୍ରଧାନମନ୍ତ୍ରୀ ମୁଦ୍ରା ଯୋଜନାରେ ସେ 9 ଲକ୍ଷ 10 ହଜାର ଟଙ୍କାର ଲୋନ୍‌ ପାଇ ତାଙ୍କର ଡ଼ାଇ କାଷ୍ଟିଂ ଏବଂ ମୋଲ୍ଡିଂ ଉଦ୍ୟୋଗ ସ୍ଥାପନ କରିଛନ୍ତି । ସେଥିରୁ ତାଙ୍କର ବେଶ୍‌ ଭଲ ରୋଜଗାର ହେଉଛି । ପୂର୍ବରୁ ଅର୍ଥ ଅଭାବରୁ ସେ କିଛି କରିପାରୁନଥିବା ବେଳେ ମୁଦ୍ରା ଯୋଜନା ହିଁ ତାଙ୍କ ପାଇଁ ଆତ୍ମନିର୍ଭରଶୀଳ ହେବାର ମାର୍ଗ ଉନ୍ମୋଚନ କରିଦେଲା ବୋଲି ସେ ସ୍ୱୀକାର କରିଥିଲେ ।


    ଜାମ୍ମୁ କାଶ୍ମୀରର କଠୁଆ ଜିଲ୍ଲା ନିବାସୀ ସୁଶ୍ରୀ ବୀଣା ଦେବୀଙ୍କ ଅନୁଭୂତି କିଛି ନିଆରା । ସେ ଜଣେ ବୁଣାକାର ଭାବେ କାର୍ଯ୍ୟ କରୁଥିଲେ । ଯେତେବେଳେ ମୁଦ୍ରା ଯୋଜନାରେ ତାଙ୍କୁ ଏକଲକ୍ଷ ଟଙ୍କାର ଋଣ ମିଳିଲା , ସେ ଆରମ୍ଭ କଲେ ପଶମିନା ଶାଲ ଉଦ୍ୟୋଗ । ଏବେ ତାଙ୍କ ଅଞ୍ଚଳର ଜଣେ ସଫଳ ପଶମିନା ଶାଲ୍‌ ଉଦ୍ୟୋଗୀ ଭାବେ ସେ ସୁପ୍ରତିଷ୍ଠିତ । ନିଜ ସହ ଆଣିଥିବା ଏକ ପଶମିନା ଶାଲକୁ ସେ ପ୍ରଧାନମନ୍ତ୍ରୀଙ୍କୁ ଉପହାର ଦେଇଥିଲେ ।


    ଡ଼େରାଡ଼ୁନରୁ ଆସିଥିବା ଶ୍ରୀ ରାଜେନ୍ଦ୍ର ସିଂହ ଜଣେ ପୂବତନ ସେନା କର୍ମଚାରୀ । ପ୍ରଧାନମନ୍ତ୍ରୀଙ୍କ ନିକଟରେ ସେ ତାଙ୍କର ଅନୁଭୂତି ବଖାଣି କହିଥିଲେ ଯେ ପୂର୍ବରୁ ସେ ଜଣେ ଝାଡ଼ୁ ପ୍ରସ୍ତୁତକର୍ତ୍ତା ଓ ଖୁଚୁରା ବିକ୍ରେତା ଭାବେ ନିଜର ଗୁଜରାଣ ମେଣ୍ଟାଉଥିଲେ । ତେବେ ପ୍ରଧାନମନ୍ତ୍ରୀ ମୁଦ୍ରା ଯୋଜନାରେ ଯେତେବେଳେ ତାଙ୍କୁ ଏକାସଙ୍ଗେ ପାଞ୍ଚଲକ୍ଷ ଟଙ୍କାର ଋଣ ମିଳିଲା ସେତେବେଳେ ସେ ତାଙ୍କର ଉଦ୍ୟୋଗ ଓ ବ୍ୟବସାୟକୁ ବଢ଼ାଇବାକୁ ସକ୍ଷମ ହେଲେ । ଏହା ଫଳରେ ନିଜକୁ ଆର୍ଥିକ ଦୃଷ୍ଟିରୁ ସୁଦୃଢ଼ କରିବା ସହ ଏବେ ସେ ଅନ୍ୟ କେତେଜଣଙ୍କୁ କର୍ମନିଯୁକ୍ତି ଦେବାକୁ ସକ୍ଷମ ହୋଇପାରିଛନ୍ତି ବୋଲି ଶ୍ରୀ ସିଂହ ପ୍ରଧାନମନ୍ତ୍ରୀଙ୍କୁ ଅବଗତ କରାଇଥିଲେ ।


    ଚେନ୍ନାଇରୁ ଆସିଥିବା ଶ୍ରୀ ଟି ଆର ସଜୀବନ ମୁଦ୍ରା ଯୋଜନା ମାଧ୍ୟମରେ 10 ଲକ୍ଷ ଟଙ୍କାର ଋଣ ନେବା ପରେ ଏବେ ସେ ନିଜର ଫାଉଣ୍ଡରୀ ଚଳାଉଛନ୍ତି । ସେଥିରେ ସେ ଅନେକ ଲୋକଙ୍କ ପାଇଁ କର୍ମନିଯୁକ୍ତି ସୃଷ୍ଟି କରିପାରିଛନ୍ତି ଯାହା ତାଙ୍କୁ ଆତ୍ମସନ୍ତୋଷ ପ୍ରଦାନ କରିଛି ବୋଲି ସେ କହିଥିଲେ ।


    ଜାମ୍ମୁ କ୍ଷେତ୍ରରୁ ଆସିଥିବା ଶ୍ରୀ ସତୀଶ କୁମାର କହିଥିଲେ ଯେ ପ୍ରଧାନମନ୍ତ୍ରୀ ମୁଦ୍ରା ଯୋଜନାରେ ତାଙ୍କୁ ବିନା ବନ୍ଧକରେ 5 ଲକ୍ଷ ଟଙ୍କାର ଋଣ ମିଳିଥିଲା । ପୂର୍ବରୁ ସେ କୌଣସି କାର୍ଯ୍ୟ କରୁନଥିଲେ । କିନ୍ତୁ ଏବେ ସେହି ଅର୍ଥରେ ସେ ନିଜର ଏକ ଷ୍ଟିଲ୍‌ ସାମଗ୍ରୀ ଦେକାନ ଆରମ୍ଭ କରିଛନ୍ତି ଏବଂ ତାହା ବେଶ ଭଲରେ ଚାଲିଛି । ନିଜକୁ ଏଭଳି ଭାବେ ସେ ସ୍ୱରୋଜଗାରକ୍ଷମ କରିପାରିଛନ୍ତି ବୋଲି ଆତ୍ମତୃପ୍ତିର ସହ ପ୍ରଧାନମନ୍ତ୍ରୀଙ୍କୁ ସେ ନିଜର ଅନୁଭୂତି ଜଣାଇଥିଲେ ।


    ଉତ୍ତରାଖଣ୍ଡର ଉଦ୍ଧାମ ସିଂହ ନଗରରୁ ଆସିଥିବା ଶ୍ରୀ ବିପ୍ଳବ ସିଂହ ପ୍ରଧାନମନ୍ତ୍ରୀଙ୍କ ସହ ଭାବ ବିନିମୟ କରି କହିଥିଲେ ଯେ ପୂର୍ବରୁ ସେ ଏକ ଫାର୍ମା ଫାର୍ମରେ କାର୍ଯ୍ୟ କରୁଥିଲେ । ତେବେ ନିଜର ଏକ ୟୁନିଟ ପ୍ରତିଷ୍ଠା କରିବା ସକାଶେ ତାଙ୍କ ମନରେ ଗଭୀର ଆଗ୍ରହ ଥିଲା । ମୁଦ୍ରା ଯୋଜନା ହିଁ ତାହା ସାକାର କରିପାରିଛି । ମୁଦ୍ରା ଯୋଜନାରେ ସେ 5 ଲକ୍ଷ ଟଙ୍କାର ଋଣ ନେଇ ନିଜର ସାର ଓ ରସାୟନ ୟୁନିଟ ସେ ଆରମ୍ଭ କରିଛନ୍ତି ଯାହା ତାଙ୍କୁ ଦେଇଛି ଅପୂର୍ବ ସଫଳତା । ଏହା ଫଳରେ ସେ ଅନେକ ଲୋକଙ୍କୁ କର୍ମନିଯୁକ୍ତି ମଧ୍ୟ ଦେଇପାରିଛନ୍ତି ବୋଲି ପ୍ରଧାନମନ୍ତ୍ରୀଙ୍କୁ ନିଜ ସଫଳତାର କାହାଣୀ ଶ୍ରୀ ସିଂହ ଶୁଣାଇଥିଲେ ।


    ଏମାନଙ୍କ ବ୍ୟତୀତ ଆହୁରି ଅନେକ ହିତାଧିକାରୀ ସେମାନଙ୍କର ସଫଳତାର କାହାଣୀ ପ୍ରଧାନମନ୍ତ୍ରୀଙ୍କ ନିକଟରେ ବଖାଣିଥିଲେ ଏବଂ ପ୍ରଧାନମନ୍ତ୍ରୀ ପ୍ରତ୍ୟେକ ହିତାଧିକାରୀଙ୍କ ଜୀବନର ଏହିସବୁ କାହାଣୀକୁ ମନଧ୍ୟାନ ଦେଇ ଶୁଣିଥିଲେ ।


    ମୁଦ୍ରା ଯୋଜନାର ଋଣ ଅର୍ଥକୁ ଏହିସବୁ ଉଦ୍ୟୋଗୀମାନେ ସଫଳତାର ସହ ଉପଯୋଗ କରିଥିବାରୁ ପ୍ରଧାନମନ୍ତ୍ରୀ ସେମାନଙ୍କୁ ସାଧୁବାଦ ଜଣାଇଥିଲେ । ପ୍ରଧାନମନ୍ତ୍ରୀ ସୂଚାଇଥିଲେ ଯେ ଏବେସୁଦ୍ଧା ଦେଶର 11 କୋଟି ଲୋକ ପ୍ରଧାନମନ୍ତ୍ରୀ ମୁଦ୍ରା ଯୋଜନା ମାଧ୍ୟମରେ ଉପକୃତ ହୋଇ ପାରିଛନ୍ତି । ଏହି ଯୋଜନାର ଗୋଟିଏ ମୂଳ ଲକ୍ଷ୍ୟ ହେଲା ଲୋକମାନଙ୍କ ଆତ୍ମବିଶ୍ୱାସ ବୃଦ୍ଧି କରିବା । ଏଯାବତ୍‌ , ଲୋକମାନଙ୍କ ମନରେ ପାରମ୍ପରିକ ଚିନ୍ତାଧାରା ରହିଆସିଛି ଯେ କେବଳ ସରକାରୀ ଉଦ୍ୟୋଗ କିମ୍ବା ଘରୋଇ ଉଦ୍ୟୋଗ ହିଁ କର୍ମନିଯୁକ୍ତି ସୃଷ୍ଟି କରିପାରିବ । କିନ୍ତୁ ଏହି ଯୋଜନା ଏକ “ ବ୍ୟକ୍ତିଗତ ସେକ୍ଟର ” ର ବିକାଶ ଘଟାଇଛି ଏବଂ ଲୋକମାନଙ୍କୁ ଆତ୍ମନିଯୁକ୍ତ କରିବା ସହ ସେମାନଙ୍କୁ ଜୀବନ ଜୀବିକା ଯୋଗାଇପାରିଛି ବୋଲି ପ୍ରଧାନମନ୍ତ୍ରୀ ସୂଚାଇଥିଲେ ।


    ପ୍ରାୟ ଏକ ଘଣ୍ଟାରୁ ଅଧିକ ସମୟ ଧରି ପ୍ରଧାନମନ୍ତ୍ରୀ ଏବଂ ମୁଦ୍ରା ଯୋଜନାର ହିତାଧିକାରୀମାନଙ୍କ ମଧ୍ୟରେ ଏହି ଭାବ ବିନିମୟ କାର୍ଯ୍ୟକ୍ରମ ଚାଲିଥିଲା । ଏହି ଅବସରରେ ଅର୍ଥ ରାଷ୍ଟ୍ରମନ୍ତ୍ରୀ ଶ୍ରୀ ପୋନ ରାଧାକ୍ରିଷ୍ଣନ୍‌ ଏବଂ ଶିବ ପ୍ରତାପ ଶୁକ୍ଳା ପ୍ରମୁଖ ଉପସ୍ଥିତ ଥିଲେ ।


    ************ ill Development and Entrepreneurship11-April, 2018 17:21 IST

    
    
    (Release ID: 1528867) Visitor Counter : 1