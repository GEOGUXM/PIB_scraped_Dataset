      ରାଷ୍ଟ୍ରପତିଙ୍କ ସଚିବାଳୟ

      ରାଷ୍ଟ୍ରପତିଙ୍କୁ ଭେଟିଲେ ନେପାଳ ପ୍ରଧାନମନ୍ତ୍ରୀ
      Posted On: 07 APR 2018 7:34PM by PIB Bhubaneshwar


    ନେପାଳ ପ୍ରଧାନମନ୍ତ୍ରୀ ଶ୍ରୀ କେ ପି ଶର୍ମା ଓଲି ଆଜି (ଏପ୍ରିଲ 07 , 2018) ରାଷ୍ଟ୍ରପତି ଭବନଠାରେ ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦଙ୍କୁ ସାକ୍ଷାତ କରିଛନ୍ତି ।


    ଭାରତ ଗସ୍ତରେ ଆସିଥିବା ନେପାଳ ପ୍ରଧାନମନ୍ତ୍ରୀଙ୍କୁ ସ୍ୱାଗତ କରି ରାଷ୍ଟ୍ରପତି କହିଲେ ଯେ ଦେଶର ପ୍ରଧାନମନ୍ତ୍ରୀ ପଦଭାର ଦ୍ୱିତୀୟ ବାର ଗ୍ରହଣ କରିବା ପରେ ଶ୍ରୀ ଓଲି ପ୍ରଥମେ ଭାରତ ଗସ୍ତରେ ଆସିଥିବାରୁ ସେ ଅତ୍ୟନ୍ତ ଆନନ୍ଦିତ । ରାଷ୍ଟ୍ରପତି କହିଲେ ଯେ ଭାରତ ତାଙ୍କର ନେତୃତ୍ୱ ତଥା ଭାରତ-ନେପାଳ ଦ୍ୱିପାକ୍ଷିକ ସଂପର୍କକୁ ନିବିଡ଼ କରିବାରେ ତାଙ୍କର ଅବଦାନକୁ ସର୍ବୋଚ୍ଚ ସମ୍ମାନ ପ୍ରଦର୍ଶନ କରେ । ତାଙ୍କର ବଳିଷ୍ଠ ନେତୃତ୍ୱରେ ନେପାଳ ସାମାଜିକ ଆର୍ଥିକ ଦିଗରେ ଏକ ନୂତନ ଶୀର୍ଷରେ ପହଞ୍ଚିବ ବୋଲି ମତ ପୋଷଣ କରିବା ସହ ତାହା ଦେଶରେ ଉଲ୍ଲେଖନୀୟ ପରିବର୍ତ୍ତନ ଘଟାଇବ ବୋଲି ରାଷ୍ଟ୍ରପତି ଆଶା ପୋଷଣ କରିଥିଲେ ।


    ରାଷ୍ଟ୍ରପତି କହିଲେ ଯେ ଭାରତ ଏବଂ ନେପାଳ ମଧ୍ୟରେ ଦୀର୍ଘ ଦିନରୁ ରହି ଆସିଥିବା ନିବିଡ଼ ତଥା ଘନିଷ୍ଠ ସଂପର୍କର ଉଦାହରଣ ସମଗ୍ର ବିଶ୍ୱରେ ପରିଲକ୍ଷିତ ହୁଏ ନାହିଁ । କେବଳ ଆମର ଦୁଇ ଦେଶର ଭୌଗୋଳିକ ଅବସ୍ଥିତି ଆମକୁ ଘନିଷ୍ଠତା ସୂତ୍ରରେ ଆବଦ୍ଧ କରି ରଖିନାହିଁ ଅପରନ୍ତୁ ଇତିହାସ , ସଂସ୍କୃତି , ସଭ୍ୟତା ଏବଂ ଜନ ଜନ ମଧ୍ୟରେ ତଥା ପାରିବାରିକ ସମ୍ବନ୍ଧ ଦୁଇ ଦେଶକୁ ଏକତା ସୂତ୍ରରେ ଯୋଡ଼ି ରଖିଛି । ଦୁଇ ଦେଶ ମଧ୍ୟରେ ନିୟମିତ ଭାବେ ଉଚ୍ଚ ସ୍ତରୀୟ ପ୍ରତିନିଧିମଣ୍ଡଳଙ୍କ ଉଭୟ ରାଷ୍ଟ୍ରକୁ ଗସ୍ତ ଜାରି ରହିଛି ଯାହା ଆମେ ପରସ୍ପରକୁ କେତେ ସମ୍ମାନ ଓ ଗୁରୁତ୍ୱ ପ୍ରଦାନ କରୁ ଏହା ତାହାର ଉଦାହରଣ । ନେପାଳର ସ୍ଥିରତା ତଥା ଆର୍ଥିକ ସମୃଦ୍ଧିରେ ଭାରତର ସ୍ୱାର୍ଥ ନିହିତ । ତେଣୁ ସଦ୍ଭାବନା , ପାରସ୍ପରିକ ଆସ୍ଥା ଏବଂ ପାରସ୍ପରିକ ସ୍ୱାର୍ଥ ସିଦ୍ଧି ହେବା ଭଳି ଭାବନାର ସହ ଆମେ ଦ୍ୱିପାକ୍ଷିକ ସଂପର୍କକୁ ଆହୁରି ଆଗକୁ ଆଗେଇ ନେବା ଆବଶ୍ୟକ ବୋଲି ରାଷ୍ଟ୍ରପତି ଦୃଢ଼ୋକ୍ତି ବ୍ୟକ୍ତ କରିଥିଲେ ।


    ରାଷ୍ଟ୍ରପତି କହିଲେ ଯେ ନେପାଳ ସହ ଆର୍ଥିକ ତଥା ବିକାଶମୂଳକ ସହଭାଗୀତାକୁ ଭାରତ ବିଶେଷ ଗୁରୁତ୍ୱ ପ୍ରଦାନ କରେ । ତେଣୁ ନେପାଳର ଗୁରୁତ୍ୱ ଦୃଷ୍ଟିରୁ ବିଭିନ୍ନ କ୍ଷେତ୍ରରେ ଭାରତ ସହଯୋଗର କ୍ଷେତ୍ର ସଂପ୍ରସାରଣ ସକାଶେ ଆଗ୍ରହୀ । ତେଣୁ ଆମେ ଆମର ପାରସ୍ପରିକ ସଂଯୋଗର କ୍ଷେତ୍ର ସଂପ୍ରସାରଣ ସହ ଆର୍ଥିକ ବିକାଶ ଏବଂ ଉଭୟ ଦେଶର ନାଗରିକଙ୍କ ପାଇଁ ଉପକାର ସିଦ୍ଧ ହେବା ଭଳି କ୍ଷେତ୍ରରେ କାର୍ଯ୍ୟ କରିବାକୁ ଆଗ୍ରହୀ ବୋଲି ରାଷ୍ଟ୍ରପତି କହିଥିଲେ ।


    **********

    
    
    (Release ID: 1528238) Visitor Counter : 3