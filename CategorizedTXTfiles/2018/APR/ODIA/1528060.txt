      ରେଳ ମନ୍ତ୍ରଣାଳୟ

      ଟ୍ରାକ ରକ୍ଷଣାବେକ୍ଷଣ ପାଇଁ ଭାରତୀୟ ରେଳବାଇରେ 09-3x ଡାଇନାମିକ୍ ଟାମ୍ପିଙ୍ଗ ଏକ୍ସପ୍ରେସ୍ ମେସିନ୍ ବ୍ୟବହାର
      • ଏହି ପ୍ରକାର ମେସିନ୍ ଏବେ ଭାରତ ସମେତ 5ଟି ରାଷ୍ଟ୍ରରେ ଉପଲବ୍ଧ

      Posted On: 06 APR 2018 3:04PM by PIB Bhubaneshwar

    ସମନ୍ୱିତ ଟ୍ରାକ୍ ରକ୍ଷଣାବେକ୍ଷଣ ପାଇଁ ଭାରତୀୟ ରେଳବାଇ ତିନୋଟି 09-3 x ଡାଇନାମିକ୍ ଟାମ୍ପିଙ୍ଗ ଏକ୍ସପ୍ରେସ୍ ମେସିନ୍ ସାମିଲ କରିଛି । ଫରିଦାବାଦରେ ରେଳବାଇ ବୋର୍ଡର ଇଞ୍ଜିନିୟରିଂ ବିଭାଗ ସଦସ୍ୟ ଏମ କେ ଗୁପ୍ତା ଏହି ମେସିନଗୁଡ଼ିକୁ ଉଦଘାଟନ କରିଛନ୍ତି । ଆଗାମୀ 6 ମାସ ମଧ୍ୟରେ ଏଭଳି 7ଟି ମେସିନ୍ ସାମିଲ କରିବାକୁ ଲକ୍ଷ୍ୟ ରହିଛି । ଭାରତୀୟ ରେଳବାଇରେ ଏବେ ଟ୍ରାକ୍ ରକ୍ଷଣାବେକ୍ଷଣ ପାଇଁ 874ଟି ମେସିନ୍ ରହିଛି ।


    ପ୍ରତ୍ୟେକ 09-3 x ଡାଇନାମିକ୍ ଟାମ୍ପିଙ୍ଗ ମେସିନର ମୂଲ୍ୟ 27 କୋଟି ଟଙ୍କା । ଏହା ବହୁମୁଖୀ କାର୍ଯ୍ୟ କରିବାକୁ ସକ୍ଷମ । ଭିନ୍ନ ଭିନ୍ନ ମେସିନ ଦ୍ୱାରା ହେଉଥିବା କାର୍ଯ୍ୟ ଏକକାଳୀନ ଏହି ମେସିନ୍ ଦ୍ୱାରା ସମ୍ଭବ , ଯଦ୍ୱାରାକି ସମୟ ଏବଂ ଖର୍ଚ୍ଚ ହ୍ରାସ ପାଇଥାଏ । ଆମଦାନୀ ହୋଇଥିବା ବିଦେଶୀ ଯନ୍ତ୍ରାଂଶ ସହାୟତାରେ ସ୍ୱଦେଶୀ ଜ୍ଞାନ କୌଶଳରେ ନିର୍ମିତ ହୋଇଥିବା ଏହି ମେସିନ୍ ମେକ୍ ଇନ୍ ଇଣ୍ଡିଆ ଅଭିଯାନର ଅଂଶବିଶେଷ । ଆଗାମୀ 3 ବର୍ଷ ମଧ୍ୟରେ ରେଳବାଇରେ ଏଭଳି 42ଟି ମେସିନ୍ ସାମିଲ କରିବାକୁ ଲକ୍ଷ୍ୟ ରହିଛି ।


    2024 ମସିହା ସୁଦ୍ଧା ଭାରତୀୟ ରେଳବାଇ ଟ୍ରାକ୍ ରକ୍ଷଣାବେକ୍ଷଣ ସହିତ ନିରୀକ୍ଷଣ ଏବଂ ମନିଟରିଂ କାର୍ଯ୍ୟ ସମ୍ପୂର୍ଣ୍ଣ ଭାବେ ମେସିନ୍ ଦ୍ୱାରା କରିବାକୁ ଲକ୍ଷ୍ୟ ରହିଛି ।


    ***********

    
    
    (Release ID: 1528060) Visitor Counter : 4