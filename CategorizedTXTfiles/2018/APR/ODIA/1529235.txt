      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ସ୍ୱିଡେନ ଏବଂ ଯୁକ୍ତରାଜ୍ୟ ଗସ୍ତ ପୂର୍ବରୁ ପ୍ରଧାନମନ୍ତ୍ରୀଙ୍କ ବିବୃତି
      Posted On: 15 APR 2018 5:20PM by PIB Bhubaneshwar


    ସ୍ୱିଡେନ ଏବଂ ଯୁକ୍ତରାଜ୍ୟ ଗସ୍ତ ପୂର୍ବରୁ ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀଙ୍କ ବିବୃତି ନିମ୍ନରେ ଦିଆଗଲା ।


    “17-20 ଏପ୍ରିଲ 2018 ରେ ଦ୍ୱିପାକ୍ଷିକ ବୈଠକ ଏବଂ ଭାରତ-ନର୍ଡିକ ଶିଖର ସମ୍ମିଳନୀ ଏବଂ ରାଜ୍ୟଗୋଷ୍ଠୀ ସରକାରୀ ମୁଖ୍ୟମାନଙ୍କ ବୈଠକରେ ଯୋଗ ଦେବା ଲାଗି ମୁଁ ସ୍ୱିଡେନ ଏବଂ ଯୁକ୍ତରାଜ୍ୟ ଗସ୍ତରେ ଯାଉଛି ।


    ସ୍ୱିଡେନ ପ୍ରଧାନମନ୍ତ୍ରୀ ଷ୍ଟିଫାନ ଲୋଫୱେନଙ୍କ ନିମନ୍ତ୍ରଣକ୍ରମେ ମୁଁ 17 ଏପ୍ରିଲରେ ଷ୍ଟକହୋମ ଗସ୍ତ କରିବି । ସ୍ୱିଡେନକୁ ଏହା ମୋର ପ୍ରଥମ ଗସ୍ତ । ଭାରତ ଏବଂ ସ୍ୱିଡେନ ମଧ୍ୟରେ ଉଦାର ଏବଂ ବନ୍ଧୁତ୍ୱପୂର୍ଣ୍ଣ ସମ୍ପର୍କ ରହିଛି । ଏକ ମୁକ୍ତ , ସାମଗ୍ରୀକ ଏବଂ ନିୟମ ଆଧାରିତ ବିଶ୍ୱବ୍ୟବସ୍ଥା ଲାଗି ପ୍ରତିବଦ୍ଧତା ଏବଂ ଗଣତାନ୍ତ୍ରିକ ମୂଲ୍ୟବୋଧ ଉପରେ ଆମର ଭାଗିଦାରୀ ଆଧାରିତ । ଆମର ବିକାଶମୂଳକ କାର୍ଯ୍ୟକ୍ରମରେ ସ୍ୱିଡେନ ଏକ ଗୁରୁତ୍ୱପୂର୍ଣ୍ଣ ଅଂଶୀଦାର । ପ୍ରଧାନମନ୍ତ୍ରୀ ଲୋଫୱେନ ଏବଂ ମୁଁ ଏହି ଅବସରରେ ଉଭୟ ରାଷ୍ଟ୍ରର ବ୍ୟବସାୟିକ ନେତୃତ୍ୱବୃନ୍ଦଙ୍କ ସହ ଆଲୋଚନା କରିବୁ । ଆମେ ବାଣିଜ୍ୟ ଓ ନିବେଶ , ଉଦ୍ଭାବନ , ବିଜ୍ଞାନ ଓ ପ୍ରଯୁକ୍ତି , ଦକ୍ଷତା ବିକାଶ , ସ୍ମାର୍ଟ ସିଟି , ସ୍ୱଚ୍ଛ ଶକ୍ତି , ଡିଜିଟାଲକରଣ ଏବଂ ସ୍ୱାସ୍ଥ୍ୟ ଉପରେ ଗୁରୁତ୍ୱାରୋପ କରି ଭବିଷ୍ୟତ ସହଯୋଗର ମାର୍ଗଚିତ୍ର/ରୋଡମେପ ଆଲୋଚନା ମାଧ୍ୟମରେ ନିର୍ଦ୍ଧାରଣ କରିବୁ । ସ୍ୱୀଡେନର ରାଜା ମହାମହିମ କିଙ୍ଗ କାର୍ଲ ଷୋଡ଼ଶ ଗୁସ୍ତାଫାଙ୍କ ସହିତ ମଧ୍ୟ ମୋର ସାକ୍ଷାତ କରିବାର କାର୍ଯ୍ୟକ୍ରମ ରହିଛି ।


    ଭାରତ ଏବଂ ସ୍ୱିଡେନ ମିଳିତ ଭାବେ 17 ଏପ୍ରିଲରେ ଷ୍ଟକହୋମଠାରେ ଫିନଲାଣ୍ଡ , ନରୱେ , ଡେନମାର୍କ ଏବଂ ଆଇସଲାଣ୍ଡର ପ୍ରଧାନମନ୍ତ୍ରୀମାନଙ୍କ ସହିତ “ଭାରତ-ନର୍ଡିକ ଶିଖର ସମ୍ମିଳନୀ”ର ଆୟୋଜନ କରିବେ । ସ୍ୱଚ୍ଛ ପ୍ରଯୁକ୍ତି , ପରିବେଶଗତ ସମସ୍ୟାର ସମାଧାନ , ବନ୍ଦର ଆଧୁନିକୀକରଣ , ଶୀତଳଭଣ୍ଡାର-ଶୃଙ୍ଖଳା , ଦକ୍ଷତା ବିକାଶ ଏବଂ ନବସୃଜନ/ଉଦ୍ଭାବନ ଆଦି କ୍ଷେତ୍ରରେ ସଫଳତା ପାଇଁ ନର୍ଡିକ ରାଷ୍ଟ୍ରଗୁଡ଼ିକ ବିଶ୍ୱସ୍ତରରେ ପ୍ରସିଦ୍ଧି ହାସଲ କରିଛନ୍ତି । ଭାରତର ରୂପାନ୍ତରଣ ପାଇଁ ଆମର ସଂକଳ୍ପ ଖୁବ ଭଲ ଭାବେ ନର୍ଡିକ ଦକ୍ଷତା ସହିତ ମେଳ ଖାଉଛି ।


    18 ଏପ୍ରିଲ 2018ରେ ପ୍ରଧାନମନ୍ତ୍ରୀ ଥେରେସା ମେ ’ ଙ୍କ ନିମନ୍ତ୍ରଣ କ୍ରମେ ମୁଁ ଲଣ୍ଡନ ଗସ୍ତ କରିବି । ନଭେମ୍ବର 2015ରେ ମୁଁ ଶେଷ ଥର ଲାଗି ଯୁକ୍ତରାଜ୍ୟ ଗସ୍ତରେ ଯାଇଥିଲି ।


    ଭାରତ ଏବଂ ଯୁକ୍ତରାଜ୍ୟ ମଧ୍ୟରେ ଦୃଢ଼ ଐତିହାସିକ ସମ୍ପର୍କରେ ବନ୍ଧା ଏକ ଆଧୁନିକ ଭାଗିଦାରୀ ରହିଛି ।


    ଏହି ବୃଦ୍ଧିପାଉଥିବା ଦ୍ୱିପାକ୍ଷିକ ସମ୍ପର୍କକୁ ଏକ ନୂତନ ଗତି ପ୍ରଦାନ କରିବା ଲାଗି ମୋର ଲଣ୍ଡନ ଗସ୍ତ ଦୁଇ ଦେଶ ପାଇଁ ଏକ ନୂଆ ସୁଯୋଗ ଆଣିଛି । ସ୍ୱାସ୍ଥ୍ୟସେବା , ନବସୃଜନ/ଉଦ୍ଭାବନ , ଡିଜିଟାଲକରଣ , ବୈଦ୍ୟୁତିକ ପରିବହନ , ସ୍ୱଚ୍ଛ ଶକ୍ତି ଏବଂ ସାଇବର ନିରାପତ୍ତା କ୍ଷେତ୍ରରେ ଭାରତ-ଯୁକ୍ତରାଜ୍ୟ ଭାଗିଦାରୀକୁ ସମ୍ପ୍ରସାରଣ କରିବା ପ୍ରତି ମୁଁ ଗୁରୁତ୍ୱ ଦେବି । “ ଜୀବନ୍ତ ସେତୁ ” ବିଷୟବସ୍ତୁ ଅନ୍ତର୍ଗତ ଭାରତ-ଯୁକ୍ତରାଜ୍ୟ ବହୁପକ୍ଷୀୟ ସମ୍ପର୍କକୁ ସମୃଦ୍ଧ କରିଥିବା ସମାଜର ବିଭିନ୍ନ ବର୍ଗର ଲୋକମାନଙ୍କୁ ଭେଟିବା ଲାଗି ମୋତେ ସୁଯୋଗ ମିଳିବ ।


    ମୋର ମଧ୍ୟ ବ୍ରିଟେନ ମହାରାଣୀଙ୍କୁ ଭେଟିବାର କାର୍ଯ୍ୟକ୍ରମ ରହିଛି । ଅର୍ଥନୈତିକ ଭାଗିଦାରୀର ନୂଆ ଆଭିମୁଖ୍ୟ ନେଇ କାର୍ଯ୍ୟ କରୁଥିବା ଦୁଇ ଦେଶର ସିଇଓମାନଙ୍କ ସହିତ ମଧ୍ୟ ମୋର ବିସ୍ତୃତ ଭାବେ ଆଲୋଚନା କରିବାର କାର୍ଯ୍ୟକ୍ରମ ରହିଛି । ଲଣ୍ଡନରେ ଏକ ଆୟୁର୍ବେଦ ଉତ୍କର୍ଷ କେନ୍ଦ୍ରର ଶୁଭାରମ୍ଭ ଏବଂ ଯୁକ୍ତରାଜ୍ୟକୁ ଆନ୍ତର୍ଜାତିକ ସୌର ମେଂଟର ନୂତନ ସଦସ୍ୟ ଭାବେ ସାମିଲ କରିବାର କାର୍ଯ୍ୟକ୍ରମ ମଧ୍ୟ ରହିଛି ।


    19 ଏବଂ 20 ଏପ୍ରିଲରେ ଯୁକ୍ତରାଜ୍ୟ ପକ୍ଷରୁ ଆୟୋଜନ କରାଯାଉଥିବା ରାଜ୍ୟଗୋଷ୍ଠୀ ସରକାରୀ ମୁଖ୍ୟମାନଙ୍କ ବୈଠକରେ ମୁଁ ଯୋଗଦେବାର କାର୍ଯ୍ୟକ୍ରମ ରହିଛି । ଏହି ଅବସରରେ ମାଲଟା ଦେଶ ରାଜ୍ୟଗୋଷ୍ଠୀ ରାଷ୍ଟ୍ରସମୂହର ନୂତନ ସଦସ୍ୟ ଭାବେ ଯୋଗଦେବ । ରାଜ୍ୟଗୋଷ୍ଠୀ ଏପରି ଏକ ଅଭିନବ ବହୁପକ୍ଷୀୟ ଗୋଷ୍ଠୀ ଯାହା କେବଳ ଏହାର ବିକାଶଶୀଳ ସଦସ୍ୟ , ବିଶେଷ କରି କ୍ଷୁଦ୍ର ରାଷ୍ଟ୍ର ଏବଂ କ୍ଷୁଦ୍ର ଦ୍ୱୀପ ବିକାଶଶୀଳ ରାଷ୍ଟ୍ରଗୁଡ଼ିକୁ ଗୁରୁତ୍ୱପୂର୍ଣ୍ଣ ସହାୟତା ଯୋଗାଇ ଦେଉନାହିଁ ; ବରଂ ବିକାଶମୂଳକ ପ୍ରସଙ୍ଗରେ ଏହାର ଏକ ଦୃଢ଼ ଆନ୍ତର୍ଜାତିକ ସ୍ୱର ହୋଇ ରହିଛି ।


    ମୋର ବିଶ୍ୱାସ ଯେ ସ୍ୱିଡେନ ଏବଂ ଯୁକ୍ତରାଜ୍ୟକୁ ମୋର ଏହି ଗସ୍ତ ଏସବୁ ରାଷ୍ଟ୍ରଗୁଡ଼ିକ ସହ ଆମ ସମ୍ପର୍କ ବଢ଼ାଇବା ଦିଗରେ ଗୁରୁତ୍ୱପୂର୍ଣ୍ଣ ଭୂମିକା ଗ୍ରହଣ କରିବ । ”


    **********

    
    
    (Release ID: 1529235) Visitor Counter : 5