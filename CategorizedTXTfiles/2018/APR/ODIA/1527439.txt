      ସ୍ଵରାଷ୍ଟ୍ର ବ୍ୟାପାର ମନ୍ତ୍ରଣାଳୟ

      ଭାରତ ବନ୍ଦ ସମୟରେ ହୋଇଥିବା ହିଂସା ସମ୍ପର୍କରେ ଲୋକସଭାରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀଙ୍କ ବିବୃତ୍ତି
      Posted On: 03 APR 2018 3:22PM by PIB Bhubaneshwar


    ଭାରତ ବନ୍ଦ ସମୟରେ ସୋମବାର ହୋଇଥିବା ହିଂସା ସମ୍ପର୍କରେ କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରୀ ରାଜନାଥ ସିଂହ ଆଜି ଲୋକସଭାରେ ବିବୃତ୍ତି ଦେଇଛନ୍ତି । ତାଙ୍କ ବିବୃତ୍ତି:


    ମାଡାମ୍ ,


    ଗତକାଲି ଦେଶର କେତେକ ଭାଗରେ ହିଂସା ଓ ପୋଡ଼ାଜଳା ହୋଇଛି । ବନ୍ଦ ସମୟରେ 8 ଜଣ ଲୋକ ପ୍ରାଣ ହରାଇଛନ୍ତି । ସେମାନଙ୍କ ମଧ୍ୟରେ ମଧ୍ୟପ୍ରଦେଶର 6 , ଉତ୍ତର ପ୍ରଦେଶର ଜଣେ ଏବଂ ରାଜସ୍ଥାନର ଜଣେ ବ୍ୟକ୍ତି ଅଛନ୍ତି । ବନ୍ଦ ସମୟରେ ବିକ୍ଷୋଭକାରୀ ଏବଂ ପୁଲିସ ମଧ୍ୟରେ ସଂଘର୍ଷ ହୋଇଥିଲା ।


    ପ୍ରାଣ ହରାଇଥିବା ଲୋକମାନଙ୍କ ପାଇଁ ମୁଁ ଗଭୀର ଶୋକ ପ୍ରକାଶ କରୁଛି ।


    ସୁପ୍ରିମ କୋର୍ଟଙ୍କ ନିର୍ଦ୍ଦେଶ ପରେ ଲୋକମାନଙ୍କ ମଧ୍ୟରେ କ୍ଷୋଭ ପ୍ରକାଶ ପାଇଥିବା ମୁଁ ବୁଝିପାରୁଛି । ମୁଁ ଜନସାଧାରଣଙ୍କୁ ଏହା ଜଣାଇ ଦେବାକୁ ଚାହୁଁଛି ଯେ ଏହି ମାମଲାରେ କେନ୍ଦ୍ର ସରକାର ପକ୍ଷଭୁକ୍ତ ନଥିଲେ । ଲୋକମାନେ କ୍ଷୋଭର ସହ ରାସ୍ତାକୁ ଓହ୍ଳାଇଛନ୍ତି ।


    ସଦନ ମାଧ୍ୟମରେ ମୁଁ ଲୋକମାନଙ୍କୁ ଜଣାଇବାକୁ ଚାହୁଁଛି ଯେ , ମୋ ସରକାରଙ୍କ ମନରେ କୌଣସି ଦ୍ୱନ୍ଦ୍ୱ ନାହିଁ , ବରଂ କ୍ଷମତାକୁ ଆସିବା ପରେ ଅନୁସୂଚିତ ଜାତି ଓ ଜନଜାତି ନିର୍ଯାତନା ବିରୋଧୀ ଆଇନକୁ ଅନୁଶୀଳନ କରିବା ପରେ ଏହାକୁ ଅଧିକ ଦୃଢ଼ କରିବା ସପକ୍ଷରେ ଆମେ ମତ ଦେଇ ଆସିଛୁ । 1995ରେ ସରକାର ଅନୁସୂଚିତ ଜାତି ଏବଂ ଅନୁସୂଚିତ ଜନଜାତି (ନିର୍ଯାତନା ବିରୋଧୀ)(ପିଓଏ) ସଂଶୋଧନ ଆଇନକୁ ଅନୁମୋଦନ ଦେଇଥିଲେ । ସଂଶୋଧନ ସ୍ୱରୂପ ଏହି ଆଇନରେ ନୂତନ ଅପରାଧ ଗୁଡ଼ିକୁ ସଂଯୋଗ କରାଯାଇଥିଲା । ଏହା ଲକ୍ଷ୍ୟ କରାଯାଇଛି ଚାର୍ଜସିଟ୍ ଦାଖଲରେ ବିଳମ୍ବ ଯୋଗୁ ପୀଡ଼ିତ/ସାକ୍ଷୀ , ଯେଉଁମାନେ କି ମାମଲାରେ ସମ୍ବେଦନଶୀଳ ଓ ପ୍ରଭାବିତ ହୋଇଥାନ୍ତି, ସେମାନେ ନିରବ ରହି ଯାଇଥାନ୍ତି । ସେମାନଙ୍କୁ ସୁରକ୍ଷା ଦେବା ଉଦ୍ଦେଶ୍ୟରେ ସଂଶୋଧନ ବେଳେ ସାକ୍ଷୀଙ୍କ ସୁରକ୍ଷାକୁ ଯୋଡ଼ା ଯାଇଥିଲା । ପୀଡ଼ିତଙ୍କୁ ଦିଆଯାଉଥିବା କ୍ଷତିପୂରଣ ପରିମାଣ ମଧ୍ୟ ବୃଦ୍ଧି କରାଯାଇଥିଲା । ଆଇନକୁ କାର୍ଯ୍ୟକାରୀ କରିବାରେ ହେଳା କରୁଥିବା ସରକାରୀ ଅଧିକାରୀମାନଙ୍କ ବିରୋଧରେ କାର୍ଯ୍ୟାନୁଷ୍ଠାନ ପାଇଁ ମଧ୍ୟ ବ୍ୟବସ୍ଥା କରାଯାଇଥିଲା ।


    ମୁଁ ଏହି ପ୍ରତିଶ୍ରୁତି ଦେଉଛି କି , ଆମ ସରକାର ଅନୁସୂଚିତ ଜାତି ଓ ଅନୁସୂଚିତ ଜନଜାତି (ଏସସି/ଏସଟି)ଙ୍କ କଲ୍ୟାଣ ପାଇଁ ସମ୍ପୂର୍ଣ୍ଣ ପ୍ରତିବଦ୍ଧ ।


    ସୁପ୍ରିମ କୋର୍ଟଙ୍କ ରାୟର ତୁରନ୍ତ ପରେ ଏହାର ପୁନର୍ବିଚାର ପାଇଁ ଆବେଦନ ଦାଖଲ କରିବାକୁ ଆମ ସରକାର ନିଷ୍ପତ୍ତି ନେଇଥିଲା । ମାମଲାର ତୁରନ୍ତ ଶୁଣାଣି ପାଇଁ ଆଟର୍ଣ୍ଣି ଜେନେରାଲ ସୁପ୍ରିମ କୋର୍ଟରେ ପ୍ରାର୍ଥନା କରିଥିଲେ ଏବଂ ସୁପ୍ରିମ କୋର୍ଟ ଆଜି ଅପରାହ୍ଣ 2ଟା ବେଳେ ମାମଲାର ଶୁଣାଣି ପାଇଁ ସମୟ ଧାର୍ଯ୍ୟ କରିଛନ୍ତି । ଏହା ସରକାରଙ୍କ ତ୍ୱରିତ ପଦକ୍ଷେପକୁ ସୂଚାଉଛି ଏବଂ ଏସସି/ଏସଟିଙ୍କ ସ୍ୱାର୍ଥ ରକ୍ଷା ଦିଗରେ ସରକାରଙ୍କ ଆଭିମୁଖ୍ୟ ବାବଦରେ କୌଣସି ସନ୍ଦେହ ନାହିଁ । ମୁଁ ଏହା ମଧ୍ୟ ଜଣାଇ ଦେବାକୁ ଚାହୁଁଛି କି 2018 ମାର୍ଚ୍ଚ 20 ତାରିଖରେ ସୁପ୍ରିମ କୋର୍ଟ ଏହି ମାମଲାରେ ନିର୍ଦ୍ଦେଶ ଦେବାର ମାତ୍ର 6 ଦିନ ମଧ୍ୟରେ କୌଣସି ସମୟ ନଷ୍ଟ ନ କରି ସରକାର ତ୍ୱରିତ ପଦକ୍ଷେପ ସ୍ୱରୂପ ମାମଲାର ପୁନର୍ବିଚାର ପାଇଁ ସର୍ବୋଚ୍ଚ ନ୍ୟାୟାଳୟରେ ପିଟିସନ ଦାଖଲ କରିପାରିଛନ୍ତି ।


    ମୁଁ ଏହା ମଧ୍ୟ ଉଲ୍ଲେଖ କରିବାକୁ ଚାହୁଁଛି କି , ସଂରକ୍ଷଣ ନେଇ ବ୍ୟାପକ ଗୁଜବ ପ୍ରସାରିତ ହେଉଛି , ଯାହାକି ମିଥ୍ୟା ଏବଂ ଭିତ୍ତିହୀନ ।


    ଏସସି/ଏସଟି ସମ୍ପ୍ରଦାୟର ସ୍ୱାର୍ଥ ରକ୍ଷା ପାଇଁ ଆମ ସରକାର ସମ୍ପୂର୍ଣ୍ଣ ପ୍ରତିବଦ୍ଧ । ସମସ୍ତ ରାଜ୍ୟକୁ ଆମେ ଏହା ମଧ୍ୟ ନିର୍ଦ୍ଦେଶ ଦେଇଛୁ କି , ଯେପରି କୌଣସି ସ୍ଥାନରେ ଆଇନ ଶୃଙ୍ଖଳା ବ୍ୟାହତ ନ ହୁଏ ଏବଂ ନାଗରିକ ଓ ସମ୍ପତିର ସୁରକ୍ଷା ନିଶ୍ଚିତ କରିବାପାଇଁ । ରାଜ୍ୟଗୁଡ଼ିକର ଅନୁରୋଧ କ୍ରମେ ତତକ୍ଷଣାତ ଆମେ ସହାୟତା ଯୋଗାଇ ଦେଇଛୁ । କେନ୍ଦ୍ର ସ୍ୱରାଷ୍ଟ୍ର ମନ୍ତ୍ରାଳୟ ପରିସ୍ଥିତି ଉପରେ ତୀକ୍ଷ୍ଣ ନଜର ରଖିଛି ଏବଂ ରାଜ୍ୟଗୁଡ଼ିକ ସହ ନିୟମିତ ଯୋଗାଯୋଗରେ ରହିଛି ।


    ସମସ୍ତ ଜନସାଧାରଣ ନିଜ ନିଜ ଭିତରେ ଶାନ୍ତି ଓ ସହାବସ୍ଥାନ ବଜାୟ ରଖିବାକୁ ମୁଁ ଏହି ଗୃହ ମାଧ୍ୟମରେ ନିବେଦନ କରୁଛି । ଶାନ୍ତି ଓ ଐକ୍ୟତା ରକ୍ଷା ଦିଗରେ ସହାୟତା କରିବାକୁ ମୁଁ ମଧ୍ୟ ସମସ୍ତ ରାଜନୈତିକ ଦଳଙ୍କୁ ନିବେଦନ କରୁଛି ।


    ***************


    

    
    (Release ID: 1527439) Visitor Counter : 5