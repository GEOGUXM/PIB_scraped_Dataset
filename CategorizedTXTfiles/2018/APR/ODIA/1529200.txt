      ରାଷ୍ଟ୍ରପତିଙ୍କ ସଚିବାଳୟ

      ଡ଼କ୍ଟର ବି ଆର ଆମ୍ବେଦକରଙ୍କ 127ତମ ଜୟନ୍ତୀ ଅବସରରେ ମାଓଠାରେ ଆୟୋଜିତ କାର୍ଯ୍ୟକ୍ରମରେ ରାଷ୍ଟ୍ରପତିଙ୍କ ଅଭିଭାଷଣ
      Posted On: 14 APR 2018 3:39PM by PIB Bhubaneshwar


    ବାବାସାହେବ ଡ଼କ୍ଟର ବି ଆର ଆମ୍ବେଦକରଙ୍କ 127ତମ ଜୟନ୍ତୀ ଅବସରରେ ମଧ୍ୟ ପ୍ରଦେଶର ମାଓଠାରେ ଆଜି (ଏପ୍ରିଲ 14 , 2018) ଆୟୋଜିତ ଏକ କାର୍ଯ୍ୟକ୍ରମରେ ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଉଦ୍‌ବୋଧନ ଦେଇଛନ୍ତି । ପୂର୍ବରୁ ସେ ମାଓଠାରେ ଥିବା ଡ଼କ୍ଟର ଆମ୍ବେଦକରଙ୍କ ପ୍ରତିମୂର୍ତ୍ତିଠାରେ ତାଙ୍କ ପ୍ରତି ଶ୍ରଦ୍ଧାସୁମନ ଅର୍ପଣ କରିଥିଲେ । ଡକ୍ଟର ଆମ୍ବେଦକରଙ୍କ ଜନ୍ମସ୍ଥାନ ମାଓଠାରେ ତାଙ୍କ ଜୟନ୍ତୀ ଅବସରରେ ଶ୍ରଦ୍ଧାସୁମନ ଅର୍ପଣ କରିବାରେ ଶ୍ରୀ କୋବିନ୍ଦ ହେଉଛନ୍ତି ପ୍ରଥମ ରାଷ୍ଟ୍ରପତି ।


    ଏହି ଅବସରରେ ଆୟୋଜିତ କାର୍ଯ୍ୟକ୍ରମରେ ଉଦ୍‌ବୋଧନ ଦେଇ ରାଷ୍ଟ୍ରପତି କହିଲେ ଯେ ଡ଼କ୍ଟର ଆମ୍ବେଦକରଙ୍କ ତତ୍ତ୍ୱାବଧାନରେ ରଚିତ ଭାରତୀୟ ସମ୍ବିଧାନର ସବୁଠାରୁ ବଡ଼ ଅବଦାନ ହେଲା ଯେକୌଣସି ପ୍ରକାର ସାମାଜିକ ଅଥବା ଆର୍ଥିକ ପୃଷ୍ଠଭୂମିରୁ ଆସିଥିବା ସତ୍ତ୍ୱେ ଏହା ସମସ୍ତ ନାଗରିକଙ୍କୁ ସମାନତାର ମର୍ଯ୍ୟାଦା ସୁନିଶ୍ଚିତ କରେ । ଏହି ମୌଳିକ ଅଧିକାର ସୁନିଶ୍ଚିତ କରେ ଯେ ପ୍ରତ୍ୟେକ ନାଗରିକଙ୍କର ଆତ୍ମମର୍ଯ୍ୟାଦାର ସହ ବଞ୍ଚିବାର ଅଧିକାର ରହିଛି । ସମାନ୍ତର ଭାବେ , ଆମ ସମ୍ବିଧାନ ସମସ୍ତଙ୍କୁ ତାଙ୍କର ମତାଧିକାରର ସ୍ୱାଧୀନତା ପ୍ରଦାନ କରେ ଯଦ୍ୱାରା ନିଜର ସାମାଜିକ ଅଥବା ଆର୍ଥିକ ପୃଷ୍ଠଭୂମି ନିର୍ବିଚାରରେ ପ୍ରତ୍ୟେକ ନାଗରିକ ଭୋଟଦାନର ଅଧିକାର ଲାଭ କରିଛନ୍ତି ।


    ରାଷ୍ଟ୍ରପତି କହିଲେ ଯେ ଏହି ଦୁଇଟି ଅଧିକାର ଗରିବ ଲୋକମାନଙ୍କ ସକାଶେ ବିଶେଷ ମାନ୍ୟତା ରଖେ । ଯେଉଁମାନେ ପାରମ୍ପରିକ ଭାବେ ଦୁଃସ୍ଥିତିରେ ରହିଛନ୍ତି ଏବଂ ସମାଜର ଦୁର୍ବଳ ଶ୍ରେଣୀର ସେମାନଙ୍କ ସକାଶେ ଏହାର ମହତ୍ତ୍ୱ ପର୍ଯ୍ୟାପ୍ତ । ଏହି ଅଧିକାର ଦ୍ୱୟ ଏବଂ ଶିକ୍ଷାର ଅଧିକାର ଯାହାକି ଡ଼କ୍ଟର ଆମ୍ବେଦକର ଅତି ଗୁରୁତ୍ୱର ସହ ସମ୍ବିଧାନରେ ସ୍ଥାନୀତ କରିଛନ୍ତି , ତାହା ଅନ୍ୟ ସମସ୍ତ ଅଧିକାରକୁ ହାସଲ କରିବା ଦିଗରେ ସହାୟକ ହୋଇପାରୁଛି । ଏହା ଭାରତର ସମସ୍ତ ନାଗରିକଙ୍କୁ ପ୍ରଦାନ କରାଯାଇଛି । ଆମ ରାଷ୍ଟ୍ର ଏକ ଗଣତାନ୍ତ୍ରିକ ପଦ୍ଧତିରେ ପରିଚାଳିତ । ଏଠାରେ ନିୟମିତ ବ୍ୟବଧାନରେ ନିର୍ବାଚନ ଅନୁଷ୍ଠିତ ହୁଏ , ସରକାର ଗଢ଼ାଯାଏ , ଏବଂ ନାଗରିକମାନଙ୍କ ଭବିଷ୍ୟତ ସକାଶେ ନୀତି ନିର୍ଦ୍ଧାରଣ କରାଯାଏ । ତେଣୁ ନାଗରିକମାନଙ୍କୁ ସକଳ ପ୍ରକାର ଚାଲେଞ୍ଜ ଏବଂ ସୁଯୋଗ ସଂପର୍କରେ ସଚେତନ ହେବା ଆବଶ୍ୟକ । ସେମାନେ ନିଜ ନିଜର ଗଣତାନ୍ତ୍ରିକ ଅଧିକାରକୁ ଅତି ବିଜ୍ଞତାର ସହ ଉପଯୋଗ କରିବା ଜରୁରି ।


    ରାଷ୍ଟ୍ରପତି କହିଲେ ଯେ ଏକ ଉତ୍ତମ ଏବଂ ସମାନତାଭିତ୍ତିକ ସମାଜ ଗଠନ କରିବା ଉଦ୍ଦେଶ୍ୟରେ ଡ଼କ୍ଟର ଆମ୍ବେଦକର ଜନଜୀବନରେ ଅହିଂସା ଏବଂ କରୁଣା ଆଚରଣ କରିବା ଉପରେ ଯଥେଷ୍ଟ ଗୁରୁତ୍ୱ ପ୍ରଦାନ କରୁଥିଲେ । ସେ ସଦାସର୍ବଦା ସମାଜର ଦୁର୍ବଳ ବର୍ଗଙ୍କ ସ୍ୱାର୍ଥରକ୍ଷା ନିମନ୍ତେ ସଂଗ୍ରାମ ଚଳାଇଥିଲେ । କିନ୍ତୁ ଏଥିପାଇଁ ତାଙ୍କର ମାର୍ଗ ଥିଲା ଅହିଂସା । ଆଲୋଚନା ମାଧ୍ୟମରେ ସହମତିରେ ପହଞ୍ଚିବା ଥିଲା ଏହାର ମୂଳଆଧାର । ସେ ସଦାସର୍ବଦା ବିଶ୍ୱାସ କରୁଥିଲେ ଯେ ଭାରତ ହେଉଛି ଆମର ଦେଶ , ଏହା ଆମ ସମସ୍ତଙ୍କ ମାତୃଭୂମି । ସାମାଜିକ ସଂହତି ରକ୍ଷା ଦ୍ୱାରା ହିଁ ସମାଜର ଦୁର୍ବଳ ଲୋକମାନଙ୍କୁ ସୁରକ୍ଷିତ ରଖାଯାଇପାରିବ । ସମ୍ବିଧାନ ସଭାରେ ଚୂଡ଼ାନ୍ତ ଭାଷଣ ପ୍ରଦାନ କଲାବେଳେ ଡ଼କ୍ଟର ଆମ୍ବେଦକର କହିଥିଲେ ଯେ ଏବେ ଯେତେବେଳେ ଆମର ବିରୋଧାଭାଷ ପ୍ରକଟ କରିବାର ଆମ ନିକଟରେ ଏକ ସାମ୍ବିଧାନିକ ବ୍ୟବସ୍ଥା ରହିଛି , ଆମେ ସକଳ ପ୍ରକାର ବିଭ୍ରାଟକର ଉପାୟକୁ ପରିହାର କରିବାକୁ ପଡ଼ିବ ।


    ରାଷ୍ଟ୍ରପତି କହିଲେ ଯେ ଆମ ସମ୍ବିଧାନ ହେଉଛି ଆମର ପବିତ୍ର ଗ୍ରନ୍ଥ । ଯେଉଁମାନେ ପାରମ୍ପରିକ ଭାବେ ଦୁର୍ବଳ ଶ୍ରେଣୀ ଓ ଅବହେଳିତ ବର୍ଗରୁ ଆସିଛନ୍ତି ସେମାନଙ୍କ ସଶକ୍ତ କରିବା ସକାଶେ ଏବଂ ସେମାନେ କିଭଳି ସେମାନଙ୍କର ଆଶା ଆକାଂକ୍ଷାକୁ ପୂରଣ କରିପାରିବେ ଓ ଦେଶର ସର୍ବୋଚ୍ଚ ଆସନରେ ଆସୀନ ହୋଇପାରିବେ ଏହି ସମ୍ବିଧାନ ସେମାନଙ୍କୁ ସେହି ସୁଯୋଗ ପ୍ରଦାନ କରିବ । ଆଜି ଯେତେବେଳେ ଆମେ ଡ଼କ୍ଟର ଆମ୍ବେଦକରଙ୍କୁ ଶ୍ରଦ୍ଧାସୁମନ ଅର୍ପଣ କରୁଛେ , ଆମେ ତାଙ୍କର ଏହି ଅକ୍ଳାନ୍ତ ଶ୍ରମ ଓ ଦୂରଦର୍ଶୀ ଚିନ୍ତନକୁ ହିଁ ସମ୍ମାନ ଜଣାଉଛେ । ଏକ ଆଧୁନିକ ଓ ଉତ୍ତମ ଭାରତ ଗଠନ ସକାଶେ ସେହିଭଳି ଦୁର୍ବଳ ବର୍ଗର ଲୋକମାନଙ୍କର ଗୁରୁତ୍ୱପୂର୍ଣ୍ଣ ଅବଦାନ ରହିଛି ବୋଲି ରାଷ୍ଟ୍ରପତି ସୂଚାଇ ଦେଇଥିଲେ ।


    ରାଷ୍ଟ୍ରପତି କହିଲେ ଯେ ଡ଼କ୍ଟର ଆମ୍ବେଦକର ସଦାବେଳେ ଏହା ଉପରେ ଗୁରୁତ୍ୱ ଆରୋପ କରୁଥିଲେ ଯେ ଜଣେ ଭାରତୀୟ ଭାବେ କାର୍ଯ୍ୟ କରିବା ହେଉଛି ତାଙ୍କର ପ୍ରଥମ କର୍ତ୍ତବ୍ୟ । ସମସ୍ତଙ୍କୁ ଏହି ଚିନ୍ତନ ଆତ୍ମିକ ଭାବେ ଅନ୍ତଃକରଣ କରିବାକୁ ହେବ । ସମାନତା ଓ ଭାତୃତ୍ୱ ସମାଜରେ ସଂହତି ସୃଷ୍ଟି କରିଥାଏ । ତେଣୁ , ଦେଶର ସମସ୍ତ ନାଗରିକ , ବିଶେଷ କରି ଯୁବବର୍ଗ ଡ଼କ୍ଟର ଆମ୍ବେଦକରଙ୍କର ଏହି ଭାତୃତ୍ୱର ମାର୍ଗକୁ ଅନୁସରଣ କରିବା ଉଚିତ ବୋଲି ରାଷ୍ଟ୍ରପତି କହିଥିଲେ ।


    **************

    
    
    (Release ID: 1529200) Visitor Counter : 2