      ଉପରାଷ୍ଟ୍ରପତିଙ୍କ ସଚିବାଳୟ

      ଦେଶର ଉନ୍ନତି ପାଇଁ କେନ୍ଦ୍ର ଓ ରାଜ୍ୟ ମିଳିତ ଭାବେ କାର୍ଯ୍ୟ କରିବା ଆବଶ୍ୟକ: ଉପରାଷ୍ଟ୍ରପତି
      • ଗ୍ରାମାଞ୍ଚଳ, ସହରାଞ୍ଚଳ ମଧ୍ୟରେ ପାର୍ଥକ୍ୟକୁ ଦୂର କରାଯାଉ, ଗ୍ରାମାଞ୍ଚଳର ଜନସାଧାରଣଙ୍କ ପାଖରେ ପହଂଚିବା ଆବଶ୍ୟକ, ଇଣ୍ଡିଆନ ଇନଷ୍ଟିଚ୍ୟୁଟ ଅଫ ପେଟ୍ରୋଲିୟମ ଆଣ୍ଡ ଏନର୍ଜିର ଛାତ୍ରମାନଙ୍କୁ ସମ୍ବୋଧନ କଲେ ଉପରାଷ୍ଟ୍ରପତି

      Posted On: 12 APR 2018 8:49PM by PIB Bhubaneshwar

    ଭାରତର ଉପରାଷ୍ଟ୍ରପତି ଶ୍ରୀ ଏମ ଭେଙ୍କେୟା ନାଇଡୁ କହିଛନ୍ତି ଯେ ଦେଶର ଉନ୍ନତି ପାଇଁ କେନ୍ଦ୍ର ଏବଂ ରାଜ୍ୟ ମିଳିତ ଭାବେ କାର୍ଯ୍ୟ କରିବା ଉଚିତ । ରାଜ୍ୟମାନଙ୍କ ବ୍ୟତୀତ ଦେଶ ପ୍ରଗତି ଲାଭ କରିପାରିବ ନାହିଁ । ସେ ଆଜି ଆନ୍ଧ୍ରପ୍ରଦେଶର ବିଶାଖାପାଟନାମରେ ଅବସ୍ଥିତ ଇଣ୍ଡିଆନ ଇନଷ୍ଟିଚ୍ୟୁଟ ଅଫ ପେଟ୍ରୋଲିଅମ ଆଣ୍ଡ ଏନର୍ଜି ( IIPE )ର ବିଦ୍ୟାର୍ଥୀମାନଙ୍କ ସହ ଭାବ ବିନିମୟ କରିବା ଅବସରରେ ଏହା ପ୍ରକାଶ କରିଛନ୍ତି ।


    ଗ୍ରାମାଞ୍ଚଳ ଏବଂ ସହରାଞ୍ଚଳ ମଧ୍ୟରେ ଥିବା ପ୍ରଭେଦ ଦୂର କରିବା ବାବଦରେ ମତଦେଇ ଉପରାଷ୍ଟ୍ରପତି ପ୍ରକାଶ କରିଥିଲେ ଯେ ଗ୍ରାମାଞ୍ଚଳର ଜନସାଧାରଣଙ୍କ ପାଖରେ ପ୍ରଗତିର ଲାଭ ପହଂଚିବା ଆବଶ୍ୟକ । ଗ୍ରାମାଞ୍ଚଳର ଉନ୍ନତି ପାଇଁ ସଂଯୋଗ ବ୍ୟବସ୍ଥା ଗୁରୁତ୍ୱପୂର୍ଣ୍ଣ ।


    ଉପରାଷ୍ଟ୍ରପତି କହିଲେ ଯେ ସୌରଶକ୍ତି , ତାପଜ ଶକ୍ତି , ହାଇଡେଲ , ପବନ , ତୈଳ ଏବଂ ଗ୍ୟାସ ଆଦି 8ଟି ଶକ୍ତିର ସଠିକ ମିଶ୍ରଣ କରାଯାଇ ଭାରତର ବର୍ଦ୍ଧିତ ଶକ୍ତି ଚାହିଦାକୁ ପୂରଣ କରିବା ଦିଗରେ ସମାଧାନ ବାହାର କରାଯାଇ ପାରିବ । ସେ ପୁନଶ୍ଚ କହିଲେ ଯେ ପେଟ୍ରୋଲିୟମ ଏବଂ ହାଇଡ୍ରୋକାର୍ବନ କ୍ଷେତ୍ରରେ ଶିକ୍ଷଣ ଏବଂ ଗବେଷଣାର ଗୁଣାତ୍ମକତା ବୃଦ୍ଧିକୁ ପ୍ରସାର କରିବା ପାଇଁ ଆଇଆଇପିଇ ଚାହୁଁଛି । ପେଟ୍ରୋଲିୟମ ଏବଂ ଏହାର ଉତ୍ପାଦ ତାପ ଏବଂ ଆଲୋକ ପାଇଁ ଇନ୍ଧନ , ମେସିନ ପାଇଁ ଲୁବ୍ରିକାଂଟ ଏବଂ ବିଭିନ୍ନ ଶିଳ୍ପ ସଂସ୍ଥାନ ଲାଗି କଞ୍ଚାମାଲ ପ୍ରଦାନ କରିବ ବୋଲି ସେ ପ୍ରକାଶ କରିଥିଲେ ।


    ଉପରାଷ୍ଟ୍ରପତି କହିଲେ ଯେ ଶିଳ୍ପାୟନ , ଦ୍ରୂତ ସହରୀକରଣ , ଆୟ ବୃଦ୍ଧି ଏବଂ ଅନ୍ୟାନ୍ୟ ଉପାଦାନ ଗୁଡ଼ିକ ତୈଳ ଏବଂ ଗ୍ୟାସ କ୍ଷେତ୍ରରେ ଚାହିଦା ବୃଦ୍ଧି କରୁଛନ୍ତି । ସେ ପୁନଶ୍ଚ କହିଲେ ଯେ ଭାରତର ଜନସଂଖ୍ୟା ବିଶ୍ୱ ଜନସଂଖ୍ୟାର ଶତକଡା 18 ପ୍ରତିଶତ ଏବଂ ମୁଣ୍ଡପିଛା ଶକ୍ତି ଖର୍ଚ୍ଚ ବିଶ୍ୱର ମୋଟ ଖର୍ଚ୍ଚର ମାତ୍ର ଶତକଡା 5.5 ପ୍ରତିଶତ ବୋଲି ଆଶା କରାଯାଉଛି । ପ୍ରତ୍ୟେକ ଭାରତୀୟ ନାଗରିକ ଉନ୍ନତ ଜୀବନଧାରଣର ମାନ ଲାଗି ଅଭିଳାଷା ପୋଷଣ କରେ । ତେଣୁ ଭାରତରେ ଶକ୍ତିର ଆବଶ୍ୟକତା ବୃଦ୍ଧି ପାଇବା ନିଶ୍ଚିତ ବୋଲି ସେ କହିଥିଲେ ।


    ଉପରାଷ୍ଟ୍ରପତି କହିଲେ ଯେ ସୌର ଶକ୍ତି କ୍ଷେତ୍ରରେ ଅନେକ ସମ୍ଭାବନା ରହିଛି ଏବଂ ଦେଶରେ ରହିଥିବା ସୌର ଶକ୍ତିର ଶତକଡା 1 ପ୍ରତିଶତର ବ୍ୟବହାର ମଧ୍ୟ ଆମେ କରିପାରିନାହୁଁ । ସେ ପ୍ରଧାନମନ୍ତ୍ରୀଙ୍କ ବକ୍ତବ୍ୟକୁ ଉଦ୍ଧାର କରି କହିଲେ ଯେ ଭାରତର ଶକ୍ତି ଭବିଷ୍ୟତ 4ଟି ସ୍ତମ୍ଭର ଆଧାରରେ ରହିଛି । ଏଗୁଡ଼ିକ ହେଲା- ଶକ୍ତିର ଉପଲବ୍ଧତା , ଶକ୍ତି ସାମର୍ଥ୍ୟ , ଶକ୍ତିର ସ୍ଥାୟିତ୍ୱ ଏବଂ ଶକ୍ତିର ସୁରକ୍ଷା ।


    ଉପରାଷ୍ଟ୍ରପତି କହିଲେ ଯେ ଭାରତର ଜନସଂଖ୍ୟା ମଧ୍ୟରୁ ଏବେ ଅଧିକାଂଶ ହେଉଛନ୍ତି ଯୁବବର୍ଗ । ଏବେ ଆମକୁ ଏହି ଜନସଂଖ୍ୟାର ଲାଭ ଉଠାଇବାର ସମୟ ଆସିଯାଇଛି । ଏଣୁ ଯୁବବର୍ଗଙ୍କ ଦକ୍ଷତା ଏବଂ ପ୍ରତିଭାକୁ କାମରେ ଲଗାଇବାକୁ ପଡିବ । ସେ ପୁନଶ୍ଚ କହିଲେ ଯେ ଭାରତର ଐତିହ୍ୟ , ସଂସ୍କୃତି ଏବଂ ପରମ୍ପରା ଅତ୍ୟନ୍ତ ସମୃଦ୍ଧ । ଆଧୁନିକ ସମୟର ଆହ୍ୱାନର ସମାଧାନ ପାଇବା ଲାଗି ଆମକୁ ଆମ ମୌଳିକତା ପାଖକୁ ଫେରିବାକୁ ପଡିବ ।


    ***************

    
    
    (Release ID: 1529086) Visitor Counter : 1