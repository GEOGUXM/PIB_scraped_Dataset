      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ନୂଆଦିଲ୍ଲୀଠାରେ ଆନ୍ତର୍ଜାତିକ ଶକ୍ତି ଫୋରମକୁ ଉଦ୍ଘାଟନ କରିବେ ପ୍ରଧାନମନ୍ତ୍ରୀ
      Posted On: 05 APR 2018 8:56PM by PIB Bhubaneshwar


    ଏପ୍ରିଲ 10 ଠାରୁ 12 , 2018 ପର୍ଯ୍ୟନ୍ତ ନୂଆଦିଲ୍ଲୀଠାରେ 16ଶ ଆନ୍ତର୍ଜାତିକ ଶକ୍ତି ଫୋରମ୍‌ ( IEF ) ମନ୍ତ୍ରିସ୍ତରୀୟ ବୈଠକର ଆୟୋଜନ କରାଯାଉଛି । ଭାରତ ଏହି ସମ୍ମିଳନୀ ଆୟୋଜନର ଦାୟିତ୍ୱ ବହନ କରିଛି । ପ୍ରଧାନମନ୍ତ୍ରୀ ଶ୍ରୀ ନରେନ୍ଦ୍ର ମୋଦୀ ଏହି ସମ୍ମିଳନୀକୁ ଏପ୍ରିଲ 11 , 2018 ତାରିଖ ଦିନ ଆନୁଷ୍ଠାନିକ ଭାବେ ଉଦ୍ଘାଟନ କରିବେ । ଏହି ବୈଠକରେ 42ଟି ରାଷ୍ଟ୍ରର ପେଟ୍ରୋଲିୟମ୍‌ ମନ୍ତ୍ରୀ ଯୋଗ ଦେବାର କାର୍ଯ୍ୟକ୍ରମ ରହିଛି । ବିଶ୍ୱର ଶକ୍ତି ପ୍ରସଙ୍ଗରେ ଆଲୋଚନା କରାଯିବାର ଆଇଇଏଫ ମନ୍ତ୍ରିସ୍ତରୀୟ ବୈଠକ ହେଉଛି ସର୍ବବୃହତ୍‌ ଫୋରମ୍‌ । ଏହି ସମ୍ମିଳନୀରେ ବିଭିନ୍ନ ରାଷ୍ଟ୍ରର ପେଟ୍ରୋଲିୟମ୍‌ ମନ୍ତ୍ରୀମାନେ ଅଣଆନୁଷ୍ଠାନିକ ଭାବେ ପରସ୍ପର ସହ ବିଭିନ୍ନ ପ୍ରସଙ୍ଗରେ ଆଲୋଚନା କରିଥାନ୍ତି ଯାହାକି ଉଭୟ ରାଜନୈତିକ ଏବଂ ପ୍ରଯୁକ୍ତି ସ୍ତରରେ କରାଯାଇଥାଏ । ତଦନୁସାରେ ବିଭିନ୍ନ ପ୍ରଚଳିତ ନୀତିର ସଂସ୍କାର , ଉନ୍ନତିକରଣ , ନିବେଶଜନିତ ନିଷ୍ପତ୍ତି ଏବଂ ବର୍ଦ୍ଧିତ ଜ୍ଞାନ ଓ ଅଭିଜ୍ଞତାକୁ ପରସ୍ପର ମଧ୍ୟରେ ବଣ୍ଟନର ସୁଯୋଗ ମିଳିଥାଏ । ଏପ୍ରିଲ 12 , 2018 ତାରିଖ ଦିନ ଏହି ସମ୍ମିଳନୀର ଚୂଡ଼ାନ୍ତ ସମାରୋହରେ ବୈଦେଶିକ ବ୍ୟାପାର ମନ୍ତ୍ରୀ ଶ୍ରୀମତୀ ସୁଷମା ସ୍ୱରାଜ ଉଦ୍‌ଯାପନୀ ଅଭିଭାଷଣ ପ୍ରଦାନ କରିବେ ।


    ବିଶ୍ୱ ଶକ୍ତି ନିରାପତ୍ତା , ପୋଷଣୀୟ ଏବଂ ସମାବେଶୀ ବିକାଶ , ଶକ୍ତି ଉପଲବ୍ଧତା ଓ କ୍ରୟଶିଳତା , ଆର୍ଥିକ ବ୍ୟବସ୍ଥା ତଥା ଆଇନଗତ ସଂସ୍କାର ଦ୍ୱାରା ଶକ୍ତି କ୍ଷେତ୍ର ପ୍ରତି ନିବେଶକଙ୍କୁ ଆକୃଷ୍ଟ କରିବା ସକାଶେ ଭାରତ ନିରବଚ୍ଛିନ୍ନ ଭାବେ ପ୍ରୟାସ କରିଆସୁଛି । ଶକ୍ତି ସେକ୍ଟର ଡ଼ିଜିଟାଲାଇଜେସନରୁ ମିଳୁଥିବା ଉପକାର ଏବଂ ଏହି କ୍ଷେତ୍ରରେ ଥିବା ବିଭିନ୍ନ ଚାଲେଞ୍ଜ ସଂପର୍କରେ ଏହି ସମ୍ମିଳନୀରେ ପୁଙ୍ଖାନୁପୁଙ୍ଖ ଆଲୋଚନା କରାଯିବ ।


    ଆନ୍ତର୍ଜାତିକ ଶକ୍ତି ଫୋରମ ( IEF ) ଏକ ଆନ୍ତଃ- ସରକାରୀ ବ୍ୟବସ୍ଥା ଯାହା 1991 ମସିହାରେ ରିଆଧଠାରେ ଗଠନ କରାଯାଇଥିଲା । ଏହା ଏକ ନିରପେକ୍ଷ ବ୍ୟବସ୍ଥାକାରୀ ଭାବେ ସଦସ୍ୟରାଷ୍ଟ୍ରଙ୍କ ମଧ୍ୟରେ ଅଣଆନୁଷ୍ଠାନିକ , ମୁକ୍ତ , ସୂଚୀତ ତଥା କ୍ରମାଗତ ଭାବେ ବୈଶ୍ୱିକ ଶକ୍ତି ସ୍ଥିତି ଏବଂ ଶକ୍ତି ଉତ୍ପାଦନ ତଥା ବିଭିନ୍ନ ରାଷ୍ଟ୍ରଙ୍କ ଦ୍ୱାରା ଶକ୍ତି ଉପଯୋଗ ଓ ଟ୍ରାନଜିଟ ରାଷ୍ଟ୍ରମାନଙ୍କ ପ୍ରସଙ୍ଗରେ ଆଲୋଚନାର ସୁଯୋଗ ପ୍ରଦାନ କରିଥାଏ ।


    ଅଧୁନା ଭାରତକୁ ମିଶାଇ ଆଇଇଏଫର ମୋଟ 72ଜଣ ସଦସ୍ୟ ଅଛନ୍ତି ଯେଉଁମାନେ ସମସ୍ତ ଛଅଟିଯାକ ମହାଦେଶରେ ବ୍ୟାପ୍ତ । ସେମାନେ ସଭିଏଁ ଆଇଇଏଫ ସନନ୍ଦରେ ସ୍ୱାକ୍ଷର କରିଛନ୍ତି । ଏହି ସ୍ୱାକ୍ଷରକାରୀ ରାଷ୍ଟ୍ରମାନେ ବିଶ୍ୱର ଶକ୍ତି ଚାହିଦାର 90 ପ୍ରତିଶତ ଉତ୍ପାଦନକାରୀ ତଥା ବ୍ୟବହାରକାରୀ ବୋଲି ଜଣାପଡ଼ିଛି ।


    2002 ମସିହାରେ ଆଇଇଏଫର କାର୍ଯ୍ୟକାରୀ ବୋର୍ଡ଼ ଗଠନ କରାଯାଇଥିଲା ଏବଂ ସେଥିରେ ସଦସ୍ୟ ରାଷ୍ଟ୍ରଙ୍କ 31 ଜଣ ସ୍ୱୀକୃତ ପ୍ରତିନିଧି ଗଭର୍ଣ୍ଣିଂ ବୋର୍ଡ଼ର ସଦସ୍ୟ ଭାବେ ଯୋଗ ଦେଇଥିଲେ । ଏହାର ବୈଠକ ବର୍ଷକୁ ଦୁଇଥର ଅନୁଷ୍ଠିତ ହୋଇଆସୁଛି । ଆନ୍ତର୍ଜାତିକ ଶକ୍ତି ଏଜେନ୍ସି ( IEA ) ଏବଂ ପେଟ୍ରୋଲିୟମ୍‌ ରପ୍ତାନିକାରୀ ରାଷ୍ଟ୍ର ସଂଗଠନ ( OPEC ) ଏହାର ପରିଚାଳନା ବୋର୍ଡ଼ର ଅଣ ଭୋଟିଂ ସଦସ୍ୟ । ଏହି ବୈଠକର ଆୟୋଜନକାରୀ ରାଷ୍ଟ୍ର ଇବିର ଅଧ୍ୟକ୍ଷ ଦାୟିତ୍ୱ ତୁଲାଇଥାନ୍ତି ଏବଂ ବର୍ତ୍ତମାନ ଭାରତ ଏହାର ଅଧ୍ୟକ୍ଷ ପଦରେ ରିହିଛି ।


    ଯେହେତୁ ଭାରତ ବିଶ୍ୱର 11ଟି ବୃହତ୍‌ ତୈଳ ଏବଂ ବାଷ୍ପ ବ୍ୟବହାରକାରୀ ରାଷ୍ଟ୍ରଙ୍କ ମଧ୍ୟରୁ ଅନ୍ୟତମ (ଭାରତର ସ୍ଥାନ ଏବେ ଚତୁର୍ଥରେ ରହିଛି) ସେହି ଦୃଷ୍ଟିରୁ 2002 ମସିହା ଠାରୁ ଏହାର ପରିଚାଳନା ବୋର୍ଡ଼ର ସ୍ଥାୟୀ ସଦସ୍ୟ ଭାବେ ସ୍ଥାନ ପାଇଛି । 1996 ମସିହା ଠାରେ ଭାରତ ଆଇଇଏଫର ପଞ୍ଚମ ବୈଠକର ଆୟୋଜନ କରିଥିଲା ଏବଂ ତାହା ଗୋଆଠାରେ ଅନୁଷ୍ଠିତ ହୋଇଥିଲା ।


    ଏହାର ସଦସ୍ୟ ରାଷ୍ଟ୍ରଙ୍କ ବ୍ୟତୀତ ଭାରତ ଯେଉଁ ରାଷ୍ଟ୍ରମାନଙ୍କ ସହ ତୈଳ ଓ ବାଷ୍ପ କ୍ଷେତ୍ରରେ କାର୍ଯ୍ୟରତ ରହିଛି ଏହି ସମ୍ମିଳନୀକୁ ସେଭଳି 20ଟି ରାଷ୍ଟ୍ରଙ୍କୁ ଆମନ୍ତ୍ରଣ କରାଯାଇଛି ।


    ************

    
    
    (Release ID: 1528194) Visitor Counter : 2