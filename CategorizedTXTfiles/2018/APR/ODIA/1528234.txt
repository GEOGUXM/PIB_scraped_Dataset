      ପରିସଂଖ୍ୟାନ ଓ କାର୍ଯ୍ୟକ୍ରମ ରୂପାୟନ ମନ୍ତ୍ରଣାଳୟ

      ରାଜ୍ୟସଭା ସଦସ୍ୟମାନଙ୍କ ସହ ଏମପିଲାଡ଼ ପାଣ୍ଠି ସଂପର୍କରେ ମନ୍ତ୍ରୀ ବିଜୟ ଗୋୟଲଙ୍କ ଆଲୋଚନା
      Posted On: 05 APR 2018 7:25PM by PIB Bhubaneshwar


    ମାନ୍ୟବର ରାଜ୍ୟସଭା ସଦସ୍ୟମାନଙ୍କ ସହ ପରିସଂଖ୍ୟାନ ଓ କାର୍ଯ୍ୟକ୍ରମ ନିଷ୍ପାଦନ ରାଷ୍ଟ୍ରମନ୍ତ୍ରୀ ଶ୍ରୀ ବିଜୟ ଗୋୟଲ୍‌ ମୁକ୍ତ ଆଲୋଚନା କରିଛନ୍ତି । ଏମପିଲାଡ଼ ଯୋଜନା ମାଧ୍ୟମରେ କାର୍ଯ୍ୟକାରୀ କରାଯାଉଥିବା ଯୋଜନାର ସୁଗମ ପ୍ରବର୍ତ୍ତନ ଏବଂ ସେଥିରେ ଉନ୍ନତି ଘଟାଇବା ଦିଗରେ ସେମାନଙ୍କ ଠାରୁ ପରାମର୍ଶ ଗ୍ରହଣ ସକାଶେ ପ୍ରଥମ ଥର ପାଇଁ ଏଭଳି ଏକ କାର୍ଯ୍ୟକ୍ରମର ଆୟୋଜନ କରାଯାଇଥିଲା । ଏହି ପ୍ରସଙ୍ଗରେ ଆଲୋଚନା କରି ମନ୍ତ୍ରୀ ଶ୍ରୀ ଗୋୟଲ କହିଲେ ଯେ ଗତ ବର୍ଷ ଏମପିଲାଡ଼ ପାଣ୍ଠି ଜରିଆରେ ମୋଟ 3.17 ଲକ୍ଷ କାର୍ଯ୍ୟ ସଂପୂର୍ଣ୍ଣ କରାଯାଇଛି । ଇତି ମଧ୍ୟରେ ଏମପିଲାଡ଼ ପୋର୍ଟାଲକୁ ଅଧିକ ଉନ୍ନତ କରାଯାଇଛି ଯଦ୍ୱାରା ସେଥିରେ ଅଧିକ ସୂଚନା ସ୍ୱଚ୍ଛ ଭାବେ ତଥା ଉପଯୋଗୀ ଉପାୟରେ ଉପଲବ୍ଧ କରାଯାଉଛି ।


    ଏହି ଯୋଜନାର ଏକ ପକେଟ ନିୟମାବଳୀ ପୁସ୍ତିକା ଏହି ଅବସରରେ ମନ୍ତ୍ରୀ ଶ୍ରୀ ଗୋୟଲ ଉନ୍ମୋଚନ କରିଥିଲେ । ଏହାକୁ ସମସ୍ତେ ତତ୍କାଳ ସହାୟକ ପୁସ୍ତିକା ଭାବେ ବ୍ୟବହାର କରିପାରିବେ । ଏହା ବ୍ୟତୀତ ସେ ଏକ ଇ ବୁକ୍‌ ମଧ୍ୟ ଉନ୍ମୋଚନ କରିଥିଲେ । ସେହି ଇ ବୁକ୍‌ରେ ଏମପିଲାଡ଼ ପାଣ୍ଠି ଉପଯୋଗ କରି ହାସଲ କରାଯାଇଥିବା କେତେକ ଉନ୍ନତ ମାନର କାର୍ଯ୍ୟାବଳୀ ସଂପର୍କରେ ଆଲୋଚନା କରାଯାଇଛି । ପୁଣି ଏହି ଯୋଜନାର ମୌଳିକ ଆଭିମୁଖ୍ୟ ଏବଂ ବ୍ୟବସ୍ଥା ସଂପର୍କରେ ବିଶେଷ ସୂଚନା ପ୍ରଦାନ କରାଯାଇଛି ।


    ଏହି ବୈଠକରେ ଅନେକ ସାଂସଦ ଯୋଗଦେଇଥିଲେ । ପ୍ରତ୍ୟେକ ସାଂସଦଙ୍କୁ ସେମାନଙ୍କର ସୁଚିନ୍ତିତ ମତ ପ୍ରଦାନର ସୁଯୋଗ ପ୍ରଦାନ କରାଯାଇଥିଲା । ଏମପିଲାଡ଼ ପାଣ୍ଠି ଉପଯୋଗ ଯୋଜନାକୁ ଭବିଷ୍ୟତରେ କିଭଳି ଅଧିକ ଉନ୍ନତ କରିହେବ ସେ ସଂପର୍କରେ ସାଂସଦମାନେ ନିଜ ନିଜର ମତ ରଖିଥିଲେ । ମନ୍ତ୍ରୀ ସିଂଙ୍କ ଏଭଳି ବୈଠକ ଓ ଆଲୋଚନା ପ୍ରୟାସକୁ ସବୁ ସାଂସଦ ଭୂୟସୀ ପ୍ରଶଂସା କରିଥିଲେ । ବୈଠକରେ ଆଲୋଚିତ କେତେକ ଗୁରୁତ୍ୱପୂର୍ଣ୍ଣ ପ୍ରସଙ୍ଗ ନିମ୍ନରେ ପ୍ରଦାନ କରାଗଲା:

      * ପାଣ୍ଠି ବିନିଯୋଗରେ ଏନଜିଓମାନଙ୍କୁ ସାମିଲ କରିବା ;
      * ଶିକ୍ଷାନୁଷ୍ଠାନମାନଙ୍କ ସକାଶେ ସ୍ମାର୍ଟ କ୍ଲାସରୁମ ବ୍ୟବସ୍ଥା ;
      * ଦିବ୍ୟାଙ୍ଗମାନଙ୍କ ସକାଶେ ମଟରଚାଳିତ ତିନିଚକିଆ ଯାନ ବ୍ୟବସ୍ଥା ;
      * ଜଳସେଚନ ସକାଶେ ପାଣ୍ଠି ବିନିଯୋଗ

    ମନ୍ତ୍ରୀ ଶ୍ରୀ ସିଂହ ସାଂସଦମାନଙ୍କୁ ସୂଚୀତ କରି କହିଲେ ଯେ ମଂଜୁର ପାଣ୍ଠିର 2% ପ୍ରଶାସନିକ ବ୍ୟୟ ଭାବେ ଖର୍ଚ୍ଚ କରିବାର ବ୍ୟବସ୍ଥା ରହିଛି ଯାହାକୁ କି ମାନ୍ୟବର ସଦସ୍ୟମାନେ ଏମପିଲାଡ଼ ପରିପ୍ରେକ୍ଷୀରେ ଯେଉଁ ମାନବସମ୍ବଳ ଓ ସେବା ଆହରଣ କରୁଛନ୍ତି ସେଥିପାଇଁ ବ୍ୟୟ କରିପାରିବେ । ପୁଣି ଏହି ଯୋଜନା କାର୍ଯ୍ୟ ତ୍ୱରାନ୍ୱିତ କରିବା ସକାଶେ ସେମାନେ ଜିଲ୍ଲା କର୍ତ୍ତୃପକ୍ଷଙ୍କୁ ନିର୍ଦ୍ଦେଶ ଦେଇପାରିବେ ବୋଲି ସେ ସୂଚାଇଥିଲେ । ସଦ୍ୟ ପ୍ରକାଶିତ ଇ ବୁକରେ ଭବିଷ୍ୟତରେ ଯେଉଁ ଏମପିଲାଡ଼ ବ୍ୟୟରେ ଉତ୍ତମ କାର୍ଯ୍ୟ ହୋଇଥିବ ସେ ସଂପର୍କରେ ଉଲ୍ଲେଖ କରାଯିବ ବୋଲି ସେ କହିଥିଲେ । ଏହି ବୈଠକରେ ପରିସଂଖ୍ୟାନ ଓ କାର୍ଯ୍ୟକ୍ରମ ନିଷ୍ପାଦନ ମନ୍ତ୍ରଣାଳୟର ସଚିବ ଶ୍ରୀ କେ ଭି ଇଆପେନ , ଅତିରିକ୍ତ ସଚିବ ଡ଼କ୍ଟର ଅମିତା ପ୍ରସାଦ ଏବଂ ଅନ୍ୟ ଉଚ୍ଚପଦସ୍ଥ ଅଧିକାରୀମାନେ ଉପସ୍ଥିତ ଥିଲେ ।


    **************

    
    
    (Release ID: 1528234) Visitor Counter : 1
    
    
    
    
    

*