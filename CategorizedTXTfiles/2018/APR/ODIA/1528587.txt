      ରାଷ୍ଟ୍ରପତିଙ୍କ ସଚିବାଳୟ

      ପ୍ରଥମ ଭାରତୀୟ ରାଷ୍ଟ୍ରପତି ଭାବେ ସ୍ୱାଜିଲାଣ୍ଡ ସଂସଦରେ ରାଷ୍ଟ୍ରପତି ରାମ ନାଥ କୋବିନ୍ଦଙ୍କ ଉଦବୋଧନ
      • ସ୍ୱାସ୍ଥ୍ୟ ଓ କୃଷି କ୍ଷେତ୍ରରେ ସହଯୋଗ ଏବଂ ନୂତନ ସଂସଦ ଭବନ ନିର୍ମାଣ ସକାଶେ ପ୍ରତିଶ୍ରୁତି

      Posted On: 10 APR 2018 1:45PM by PIB Bhubaneshwar

    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଆଜି (ଏପ୍ରିଲ 10 , 2018) ସ୍ୱାଜିଲାଣ୍ଡ ସଂସଦରେ ପ୍ରଥମ ଭାରତୀୟ ରାଷ୍ଟ୍ରପତି ଭାବେ ଉଦବୋଧନ ଦେଇଛନ୍ତି । ପ୍ରଥମ ଭାରତୀୟ ରାଷ୍ଟ୍ରପତି ଭାବେ ଶ୍ରୀ କୋବିନ୍ଦ ସ୍ୱାଜିଲାଣ୍ଡ ଗସ୍ତ କରିଛନ୍ତି ।


    ସ୍ୱାଜିଲାଣ୍ଡର ସାଂସଦମାନଙ୍କୁ ସମ୍ବୋଧିତ କରି ରାଷ୍ଟ୍ରପତି କହିଲେ ଯେ ଆମେ ସଭିଏଁ ଡ଼ିଜିଟାଲ ପ୍ରଯୁକ୍ତି ଏବଂ ହାଇପର-ସଂଯୋଗକାରୀ ଦୁନିଆରେ ବସବାସ କରୁଛୁ । ତେଣୁ ପ୍ରତ୍ୟେକ ରାଷ୍ଟ୍ରର ସାଂସଦମାନେ ଏବେ ନାନା ପ୍ରକାର ଚାଲେଞ୍ଜର ସମ୍ମୁଖୀନ ହେଉଛନ୍ତି । ସ୍ଥାନୀୟ ଦୈନନ୍ଦିନ ସମସ୍ୟା କର୍ମନିଯୁକ୍ତି ଠାରୁ ଆରମ୍ଭ କରି ଜାତୀୟ ଅର୍ଥନୀତି ପର୍ଯ୍ୟନ୍ତ ବ୍ୟାପ୍ତ , ତାହା ବିଶ୍ୱର ଅନ୍ୟତ୍ର ଘଟୁଥିବା ଘଟଣାବଳୀ ଉପରେ ନିର୍ଭରଶୀଳ । ବିଶ୍ୱ ଖାଦ୍ୟଦ୍ରବ୍ୟର ମୂଲ୍ୟବୃଦ୍ଧି ହୋଇଥାଉ ଅଥବା ଜଳବାୟୁ ପରିବର୍ତ୍ତନ ପ୍ରସଙ୍ଗ ହୋଇଥାଉ , କିମ୍ବା ସୁରକ୍ଷା ପରିସ୍ଥିତିକୁ ନେଇ ହୋଇଥାଉ । ଏହା ଦ୍ୱାରା ସମସ୍ତେ ସମାନ ଭାବେ ପ୍ରଭାବିତ ହେବା ସୁନିଶ୍ଚିତ । ଜଗତୀକରଣ ଏବଂ ପ୍ରଯୁକ୍ତିର ପ୍ରଗତି ତଥା ଜନସାଧାରଣଙ୍କ ଆଶା ଆକାଂକ୍ଷାରେ ଘଟିଥିବା ଯଥେଷ୍ଟ ବୃଦ୍ଧି ଲୋକନୀତିକୁ ଗଭୀର ଭାବେ ପ୍ରଭାବିତ କରିଆସିଛି । ତେଣୁ ଏ ସଂପର୍କରେ ଯେତେବେଳେ ନୀତି ପ୍ରଣୟନ କରାଯାଉଛି ସେତେବେଳେ ଯଥେଷ୍ଟ ସଚେତନତା ଏବଂ କର୍ମକୁଶଳତା ଅବଲମ୍ବନ କରାଯିବା ଜରୁରି ହୋଇପଡ଼ିଛି । ଯେତେବେଳେ କିଛି ନୂତନ ନୀତି ପ୍ରଣୟନ କରାଯାଉଛି ସେତେବେଳେ କିଛି ଚାଲେଞ୍ଜକୁ ମଧ୍ୟ ସାମ୍ନା କରିବାକୁ ପଡ଼ୁଛି । ଆଜି , ଆମେମାନେ ସଭିଏଁ ଅଧିକରୁ ଅଧିକ ମାତ୍ରାରେ ଆଲୋଚନା ଓ ବିତର୍କରେ ଅଂଶଗ୍ରହଣ କରୁଛେ । ବିଭିନ୍ନ ଗୁରୁତ୍ୱପୂର୍ଣ୍ଣ ପ୍ରସଙ୍ଗ ଉପରେ ଜନସାଧାରଣଙ୍କ ମତାମତକୁ ତୁରନ୍ତ ପ୍ରତିକ୍ରିୟା ଓ ଏହାର ସମ୍ଭାବ୍ୟ ପରିଣାମ ଭାବେ ଜନ ପ୍ରତିନିଧିମାନେ ଗ୍ରହଣ କରିବା ଉଚିତ ।


    ରାଷ୍ଟ୍ରପତି କହିଲେ ଯେ ବିଗତ ସାତ ଦଶନ୍ଧି ମଧ୍ୟରେ ଭାରତ ସଂସଦୀୟ ଗଣତାନ୍ତ୍ରିକ ଧାରାରେ ଏକ ବିଶାଳ ଅନୁଷ୍ଠାନରେ ପରିଣତ ହୋଇଛି । ଆମେ ଆମର ଏହି ଅନୁଭୂତିକୁ ସ୍ୱାଜିଲାଣ୍ଡର ଏହି ମହାନ ପ୍ରତିନିଧିସଭା ସହ ବାଣ୍ଟିବାକୁ ଇଚ୍ଛୁକ । ସେହିଭଳି ସ୍ୱାଜିଲାଣ୍ଡର ସଂସଦ ଭବନ ନିର୍ମାଣ ସକାଶେ ରିହାତି ହାରରେ ଅର୍ଥ ଯୋଗାଇ ଦେବାକୁ ଭାରତ ପ୍ରସ୍ତୁତ ଅଛି ବୋଲି ରାଷ୍ଟ୍ରପତି ଘୋଷଣା କରିଥିଲେ ।


    ରାଷ୍ଟ୍ରପତି କହିଲେ ଯେ ଭାରତର ବିକାଶ ଧାରା ସୁଲଭ ଓ ସରଳ ଅଭିନବତ୍ୱ ଉପରେ ଆଧାରିତ । ଆମ ପ୍ରଯୁକ୍ତି ଏବଂ ଆନୁଷ୍ଠାନିକ ଢ଼ାଞ୍ଚା ମଡ଼େଲ ସ୍ୱାଜିଲାଣ୍ଡରେ ଉତ୍ପାଦନ ମଡ଼େଲ ନିର୍ମାଣ କରିବାରେ ବ୍ୟୟ ସଂକୋଚ କରିପାରିବ । କେବଳ ସ୍ୱାଜିଲାଣ୍ଡ ସହ ନୁହେଁ ସମଗ୍ର ଆଫ୍ରିକୀୟ ରାଷ୍ଟ୍ରଙ୍କ ସହ ଆମେ ଆମର ଅନୁଭବ ଓ ଅଭିଜ୍ଞତାକୁ ବାଣ୍ଟିବାକୁ ଚାହୁଁ । ଏହି ପରିପ୍ରେକ୍ଷୀରେ ଆମର ଉଦ୍ଦେଶ୍ୟ ହେଲା ସ୍ଥାନୀୟ ଭାବେ ଜନସାଧାରଣଙ୍କ ଦକ୍ଷତା ବୃଦ୍ଧି କରିବା , କାନ୍ଧକୁ କାନ୍ଧ ମିଳାଇ ଆଗକୁ ଚାଲିବା ଏବଂ ପ୍ରତିବଦ୍ଧତାର ସହ ସବୁ କ୍ଷେତ୍ରରେ ସହଭାଗୀତା କରିବା । ଏଥିପାଇଁ ଆମେ ଆମର ଆଫ୍ରିକୀୟ ଭାଇଭଉଣୀମାନଙ୍କୁ ଆହ୍ୱାନ ଜଣାଉଛୁ ।


    ରାଷ୍ଟ୍ରପତି କହିଲେ ଯେ ନୂତନ ପ୍ରଯୁକ୍ତିର ଉଦ୍ଭାବନ ସତ୍ତ୍ୱେ କୃଷି ଏପରି ଏକ କ୍ଷେତ୍ର ଯାହା ଉପରେ ଆମ ଉଭୟ ରାଷ୍ଟ୍ରଙ୍କ ଅଧିକାଂଶ ଜନସାଧାରଣ ଏବଂ ସରକାର ନିର୍ଭରଶୀଳ । ସ୍ୱାଜିଲାଣ୍ଡର କୃଷକମାନଙ୍କ ସହ ଭାରତ କେତେକ ସଫଳତାର ଅନୁଭୂତି ବାଣ୍ଟି ସାରିଥିବାରୁ ରାଷ୍ଟ୍ରପତି ସନ୍ତୋଷ ବ୍ୟକ୍ତ କରିଥିଲେ । ଏହା ଦ୍ୱାରା ସ୍ୱାଜିଲାଣ୍ଡର କୃଷକମାନେ ସେମାନଙ୍କର ମକା ଚାଷରେ ଅଧିକ ଅମଳ କରିବାକୁ ସକ୍ଷମ ହୋଇପାରିଛନ୍ତି ବୋଲି ରାଷ୍ଟ୍ରପତି ସୂଚାଇଥିଲେ । ତେଣୁ ଭାରତ ସ୍ୱାଜିଲାଣ୍ଡରେ ଏକ କୃଷି ଉତ୍କର୍ଷ କେନ୍ଦ୍ର ସ୍ଥାପନ କରିବାକୁ ଆଗ୍ରହୀ ବୋଲି ସେ ଘୋଷଣା କରିଥିଲେ । ସେହିଭଳି ଲୁବୁୟାନେ କ୍ଷେତ୍ରରେ ଜଳସେଚନ ବ୍ୟବସ୍ଥାର ବିକାଶ ଘଟାଇବାକୁ ଭାରତ ଆଗ୍ରହୀ ବୋଲି ସେ କହିଥିଲେ ।


    ରାଷ୍ଟ୍ରପତି କହିଲେ ଯେ ଜଳବାୟୁ ପରିବର୍ତ୍ତନ ଏଭଳି ଏକ ଚାଲେଞ୍ଜ ଯାହାକୁ ଏବେ ସମଗ୍ର ବିଶ୍ୱ ସମାନ ଭାବେ ସାମ୍ନା କରୁଛନ୍ତି । ଏଲ ନିନୋର କୁପ୍ରଭାବରେ ସ୍ୱାଜିଲାଣ୍ଡ ଆଉଟୁ ପାଉଟୁ ହେଉଛି ବୋଲି ସୂଚନା ଦେଇ ରାଷ୍ଟ୍ରପତି କହିଲେ ଯେ ଏହା ଫଳରେ ସେ ଦେଶରେ ଦୁଇ ବର୍ଷ ହେଲା ପ୍ରବଳ ମରୁଡ଼ି ଦେଖାଦେଇଛି । ଏହାର ମୁକାବିଲା କରିବା ସକାଶେ ଭାରତ ସ୍ୱାଜିଲାଣ୍ଡ ବିପର୍ଯ୍ୟୟ ପରିଚାଳନା ଏଜେନ୍ସିକୁ ଏକ ନିୟୁତ ଆମେରିକୀୟ ଡ଼ଲାର ସହ ଖାଦ୍ୟଶସ୍ୟ ଯୋଗାଇ ଦେଇଛି ବୋଲି ସେ ଉଲ୍ଲେଖ କରିଥିଲେ ।


    ଅନ୍ୟ ଏକ କାର୍ଯ୍ୟକ୍ରମରେ ରାଷ୍ଟ୍ରପତି ଆଜି ସକାଳେ ଏକ ରୟାଲ୍‌ ବିଜ୍ଞାନ ଓ ପ୍ରଯୁକ୍ତି ପାର୍କକୁ ଉଦଘାଟନ କରିଛନ୍ତି । ଭାରତ ସହାୟତାରେ ଏହି ପାର୍କ ନିର୍ମାଣ ଏବଂ ବିକାଶ ଘଟାଯାଇଛି । ଏହି ଅବସରରେ ରାଷ୍ଟ୍ରପତି ସେଠାରେ ଆଇଟି ସକ୍ଷମ ସେବା ତଥା ଆଇଟି ଶିକ୍ଷା ଓ ଦକ୍ଷତା ବିକାଶ କାର୍ଯ୍ୟକ୍ରମ ପରିଦର୍ଶନ କରିଥିଲେ ।


    ରାଷ୍ଟ୍ରପତି ଶ୍ରୀ କୋବିନ୍ଦ ଗତକାଲି (ଏପ୍ରିଲ 9 , 2018) ଆସି ସ୍ୱାଜିଲାଣ୍ଡ ଠାରେ ପହଞ୍ଚିଥିଲେ । ମାସ୍ୱାତି 3 ଆନ୍ତର୍ଜାତିକ ବିମାନବନ୍ଦର ଠାରେ ରାଷ୍ଟ୍ରପତିଙ୍କୁ ସେ ଦେଶର ପ୍ରଧାନମନ୍ତ୍ରୀ ଏବଂ ଅନ୍ୟ ବିଶିଷ୍ଟ ବ୍ୟକ୍ତିଗଣ ସ୍ୱାଗତ କରିଥିଲେ । ଏହା ପରେ ରାଷ୍ଟ୍ରପତି ସିଧା ସେଠାରୁ ଯାଇ ସ୍ୱାଜିଲାଣ୍ଡ ରାଜାଙ୍କ ସହ ବିଭିନ୍ନ ଦ୍ୱିପାକ୍ଷିକ ତଥା ଆନ୍ତର୍ଜାତିକ ପ୍ରସଙ୍ଗ ଉପରେ ଆଲୋଚନା କରିଥିଲେ । ଏହି ଅବସରରେ ସ୍ୱାଜିଲାଣ୍ଡର ରାଜା ରାଷ୍ଟ୍ରପତିଙ୍କୁ ଅର୍ଡ଼ର ଅଫ୍‌ ଲାୟନ୍‌ ସମ୍ମାନରେ ସମ୍ମାନିତ କରିଥିଲେ । ଏହା ଯେକୌଣସି ଅଣ ସ୍ୱାଜିଲାଣ୍ଡ ନାଗରିକଙ୍କୁ ସେ ରାଷ୍ଟ୍ର ପକ୍ଷରୁ ପ୍ରଦାନ କରାଯାଉଥିବା ସର୍ବୋଚ୍ଚ ସମ୍ମାନ ।


    ଏହି ଅବସରରେ ନିଜ ପ୍ରତିକ୍ରିୟାରେ ରାଷ୍ଟ୍ରପତି କହିଲେ ଯେ ଭାରତ ସ୍ୱାଜିଲାଣ୍ଡର ବିକାଶ ଏବଂ ସେଥିରେ ସହଯୋଗ ସକାଶେ ପ୍ରତିଶ୍ରୁତିବଦ୍ଧ । ଖୁବ୍‌ ଶୀଘ୍ର ସେ ଦେଶରେ ଭାରତ ଏକ ଦୂତାବାସ ଖୋଲିବାକୁ ଯାଉଛି ବୋଲି ସେ ଘୋଷଣା କରିଥିଲେ । ରାଷ୍ଟ୍ରପତି ଶ୍ରୀ କୋବିନ୍ଦ ଏବଂ ସେ ଦେଶର ନରେଶଙ୍କ ଉପସ୍ଥିତିରେ ଭାରତ ଏବଂ ସ୍ୱାଜିଲାଣ୍ଡ ମଧ୍ୟରେ ଦୁଇଟି ଗୁରୁତ୍ୱପୂର୍ଣ୍ଣ ରାଜିନାମା ସ୍ୱାକ୍ଷରିତ ହୋଇଥିଲା । ଏହି ଦୁଇଟି ରାଜିନାମା ସ୍ୱାସ୍ଥ୍ୟସେବା ଏବଂ ଭିସା ନିୟମ କୋହଳ କରାଯିବା ଘେନି କରାଯାଇଛି । ସରକାରୀ କିମ୍ବା କୂଟନୈତିକ କାରଣରୁ ପରସ୍ପର ରାଷ୍ଟ୍ରକୁ ଯାଉଥିବା ପ୍ରତିନିଧିମାନଙ୍କ ପାଇଁ ଭିସା ବ୍ୟବସ୍ଥା କୋହଳ କରିବାକୁ ଉଭୟ ପକ୍ଷ ସହମତ ହୋଇଛନ୍ତି । ପରେ ସନ୍ଧ୍ୟାରେ (ଏପ୍ରିଲ 9 , 2018) ସ୍ୱାଜିଲାଣ୍ଡର ରାଜା ରାଷ୍ଟ୍ରପତିଙ୍କ ସମ୍ମାନାର୍ଥେ ଏକ ନୈଶ ଭୋଜିସଭାର ଆୟୋଜନ କରିଥିଲେ ।


    ସ୍ୱାଜିଲାଣ୍ଡ ଗସ୍ତ ଶେଷ ପରି ରାଷ୍ଟ୍ରପତି ଆଜି ( ଏପ୍ରିଲ 10 , 2018) ଜାମ୍ବିଆ ଅଭିମୁଖେ ଯାତ୍ରା କରିବେ । ତିନି ଆଫ୍ରିକୀୟ ରାଷ୍ଟ୍ର- ଇକ୍ୱେଟୋରିଆଲ ଗିନି , ସ୍ୱାଜିଲାଣ୍ଡ ଏବଂ ଜାମ୍ବିଆ- ଗସ୍ତର ଏହା ତୃତୀୟ ତଥା ଅନ୍ତିମ ଚରଣ ହେବ । ଆଜି ସନ୍ଧ୍ୟାରେ ରାଷ୍ଟ୍ରପତି ଲୁସାକାଠାରେ ଭାରତୀୟ ସମୁଦାୟଙ୍କୁ ସମ୍ବୋଧିତ କରିବାର କାର୍ଯ୍ୟକ୍ରମ ରହିଛି ।­­­


    ****************

    
    
    (Release ID: 1528587) Visitor Counter : 3