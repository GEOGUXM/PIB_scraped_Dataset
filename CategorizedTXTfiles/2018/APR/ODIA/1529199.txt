      ରାଷ୍ଟ୍ରପତିଙ୍କ ସଚିବାଳୟ

      ନାଗରିକ ସମ୍ବର୍ଦ୍ଧନା ସମାରୋହରେ ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦଙ୍କ ଅଭିଭାଷଣ
      Posted On: 12 APR 2018 3:36PM by PIB Bhubaneshwar


    1. ଲିଭିଂଷ୍ଟୋନଠାରେ ଏତେ ସଂଖ୍ୟକ ଭାରତୀୟ ସମୁଦାୟର ଲୋକଙ୍କୁ ଭେଟିବା ମୋ ପାଇଁ ଏକ ସୌଭାଗ୍ୟର କଥା । ଏଭଳି ଶ୍ରଦ୍ଧାର ସହ ଆପଣମାନେ ମୋତେ ସ୍ୱାଗତ କରିଥିବାରୁ ମୁଁ ଆପଣମାନଙ୍କୁ ସମସ୍ତଙ୍କୁ ଅନ୍ତରରୁ ଧନ୍ୟବାଦ ଜଣାଉଛି । ଏହି ପ୍ରାଚୀନ ତଥା ଐତିହାସକ ନଗରୀରେ ଏତେ ସଂଖ୍ୟକ ଭାରତୀୟ ନାଗରିକ ପୁଣି ଏଭଳି ସକ୍ରିୟ ରହିଛନ୍ତି ତାହା ଜାଣି ମୁଁ ଅତ୍ୟନ୍ତ ଖୁସି । ଏହା ଏକ ଗୁରୁତ୍ୱପୂର୍ଣ୍ଣ ପର୍ଯ୍ୟଟକ ନଗରୀ । ଭିକ୍ଟୋରିଆ ପ୍ରପାତଠାରୁ ଏହା ଏତେ ନିକଟତର ଯାହାକୁ ମୁଁ ଖୁବ୍‌ ଶୀଘ୍ର ଦେଖିବାକୁ ଯିବି ।


    2. ଭାରତର ରାଷ୍ଟ୍ରପତି ଭାବେ ଦାୟିତ୍ୱ ଗ୍ରହଣ କରିବା ପରେ ଏହା ମୋର ତୃତୀୟ ବିଦେଶ ଗସ୍ତ । ଏଯାବତ୍‌ ମୁଁ ମୋର ସମସ୍ତ ଗସ୍ତ ଆଫ୍ରିକାକୁ ହିଁ କରିବା ଲାଗି ସୁନିଶ୍ଚିତ କରିଛି । ଆମେ ଭାରତରେ ଆଫ୍ରିକାକୁ କେତେ ପ୍ରାଧାନ୍ୟ ଦେଉ ତାହା ଏଥିରୁ ସ୍ପଷ୍ଟ ଭାବେ ସୂଚୀତ ହୁଏ । ଆଫ୍ରିକା ହେଉଛି ଆମମାନଙ୍କର କେତେକ ଘନିଷ୍ଠ ବନ୍ଧୁଙ୍କ ଘର । ପୁଣି ଏଠାରେ ଏକ ସୁବ୍ୟବସ୍ଥିତ ଭାରତୀୟ ସମୁଦାୟ ବସବାସ କରନ୍ତି । ପୁଣି ଜାମ୍ବିଆର ଭାରତୀୟ ସମୁଦାୟଙ୍କ କଥା ନିଆରା ଓ ସ୍ୱତନ୍ତ୍ର । ଆପଣମାନଙ୍କ ନିଜସ୍ୱ ଅବଦାନ ବଳରେ ଆପଣମାନେ ଏ ଦେଶର ପ୍ରଗତି ପାଇଁ ଯଥେଷ୍ଟ କିଛି କରିଛନ୍ତି । ତେଣୁ ଆପଣମାନେ ହେଲେ ଭାରତୀୟ ଡ଼ାୟାସ୍ପୋରାର ପ୍ରକୃଷ୍ଟ ଉଦାହରଣ । ଆପଣମାନେ ହେଲେ ଭାରତର ବାସ୍ତବ ରାଷ୍ଟ୍ରଦୂତ ।


    3. ଏ ଦେଶରେ ଭାରତୀୟ ସମୁଦାୟଙ୍କ ଉପସ୍ଥିତି 1964 ମସିହାରେ ଜାମ୍ବିଆର ସ୍ୱାଧୀନତା ପ୍ରାପ୍ତି ପୂର୍ବରୁ ହୋଇଥିବା ଜଣାପଡ଼େ । ବାଣିଜ୍ୟ ଓ ବ୍ୟବସାୟ , ଖନନ ଏବଂ ଆତିଥେୟତା , ସ୍ୱାସ୍ଥ୍ୟସେବା ଓ ଶିକ୍ଷା ଆଦି କ୍ଷେତ୍ରରେ ଆପଣମାନେ ଜାମ୍ବିଆର ବିକାଶ ନିମନ୍ତେ ସବୁମତେ ପ୍ରୟାସ କରିଆସିଛନ୍ତି । ଆପଣମାନେ ଭାରତର ବିଭିନ୍ନ କ୍ଷେତ୍ରରୁ ଏଠାକୁ ଆସିଛନ୍ତି । କିନ୍ତୁ ଏଠାରେ , ଜାମ୍ବିଆରେ , ଏଭଳି ବିବିଧତା ସତ୍ତ୍ୱେ , ଆପଣମାନେ ଏଠାରେ ଏକମନରେ ଏବଂ ଏକତ୍ର ହୋଇ ଭାରତୀୟ ସଭ୍ୟତା ଏବଂ ଭାରତୀୟ ସମାଜକୁ ପ୍ରତିନିଧିତ୍ୱ କରିଆସୁଛନ୍ତି ।


    4. ଭାରତକୁ ଏକ ରାଷ୍ଟ୍ର ଭାବେ ଏବଂ ସମାଜ ରୂପେ ଆପଣମାନେ ଏଭଳି ଶୁଭେଚ୍ଛାର ପ୍ରତିନିଧିତ୍ୱ କରି ନିଜ ନିଜର ଅବଦାନ ଜାମ୍ବିଆକୁ ପ୍ରଦାନ କରିଛନ୍ତି । ଆପଣମାନେ ଏକ ସୁଦୂର ପ୍ରାନ୍ତର ଚାମ୍ପିଅନ୍‌ । ଏପରିକି ଲିଭିଂଷ୍ଟୋନ୍‌ଠାରେ ଯାହାକି ମୋ ଅନୁମାନ ଅନୁସାରେ ଦିଲ୍ଲୀ ଠାରୁ ପ୍ରାୟ 7 , 500 କିଲୋମିଟର ଦୂର , ସେଠାରେ ମଧ୍ୟ ଆପଣମାନେ ନିଜର ଉପସ୍ଥିତି ଜାହିର କରିଛନ୍ତି । ଆମେ ଭାରତରେ ଅତି ପ୍ରାଚୀନ କାଳରୁ ବସୁଧୈବ କୁଟୁମ୍ବକମ୍‌ ଭାବନାରେ ବିଶ୍ୱାସ କରିଆସିଛୁ । ଆଜି ମୁଁ ଏଠାରେ ଲିଭିଂଷ୍ଟୋନ୍‌ କୁଟୁମ୍ବକୁ ଦେଖି ବାସ୍ତବିକ୍‌ ବେଶ୍‌ ଆନନ୍ଦିତ । ଆପଣମାନେ ଭାରତୀୟ ଭାବନାକୁ ବଜାୟ ରଖି ଏହି ସୁଦୂର ଭୂମିରେ ଭାରତୀୟ ସଂସ୍କୃତିକୁ ପ୍ରଚାର ଓ ପ୍ରସାର କରିଛନ୍ତି । ଏହା ବାସ୍ତବିକ ଗୌରବର କଥା । ସେଥିପାଇଁ ମୁଁ ଆପଣମାନଙ୍କୁ ଆଜି ଅଭିନନ୍ଦନ ଜଣାଉଛି ।


    5. ଆଫ୍ରିକାରେ ଅବସ୍ଥାନ କରିଥିବା ସର୍ବଶ୍ରେଷ୍ଠ ଓ ମହାନ ଭାରତୀୟ ହେଲେ ମହାତ୍ମା ଗାନ୍ଧୀ । ଉଭୟ ଭାରତ ଓ ଜାମ୍ବିଆ ପାଇଁ ଏ ପ୍ରେରଣାର ଏକ ଉତ୍ସ । ଏହି ଗସ୍ତ ବେଳେ , ରାଷ୍ଟ୍ରପତି ଲୁଙ୍ଗୁ , ଏ ଦେଶ ସରକାର ଏବଂ ଜନତା ମୋତେ ଅତି ଭବ୍ୟ ସ୍ୱାଗତ ସମ୍ବର୍ଦ୍ଧନା ଜ୍ଞାପନ କରିଛନ୍ତି । ଗତକାଲି ମୋର ସୌଭାଗ୍ୟ ଯେ ମୁଁ ଡ଼କ୍ଟର କେନେଥ କାଉଣ୍ଡାଙ୍କୁ ସାକ୍ଷାତ କରିପାରିଥିଲି । ସେ ଜଣେ ମହାନ ଜନନେତା । ଭାରତରେ ମହାତ୍ମା ଗାନ୍ଧୀଙ୍କ ସ୍ଥାନ ଯାହା ଜାମ୍ବିଆରେ ଡ଼କ୍ଟର କାଉଣ୍ଡାଙ୍କ ସ୍ଥାନ ସେଇଆ । ସେ ଭାରତର ଜଣେ ଘନିଷ୍ଠ ବନ୍ଧୁ ଏବଂ ଆପଣମାନଙ୍କ ସମାଜର ଜଣେ ଶୁଭାକାଂକ୍ଷୀ ।


    6. ଜାମ୍ବିଆର ଏଭଳି ପରିପକ୍ୱ ନେତୃତ୍ୱ ଯୋଗୁ ଏବଂ ଏ ସମାଜର ପ୍ରତ୍ୟେକ ଗୋଷ୍ଠୀଙ୍କ ପ୍ରୟାସ ଫଳରେ ଯେଉଁଥିରେ ଆପଣମାନେ ସଭିଏଁ ସାମିଲ , ଜାମ୍ବିଆ ଏବେ ସମଗ୍ର ଆଫ୍ରିକାରେ ଏକ ଅନୁକରଣୀୟ ଉଦାହରଣରେ ପରିଣତ ହୋଇପାରିଛି । ଏହା ଏକ ସୁଦୃଢ଼ ଗଣତାନ୍ତିକ ରାଷ୍ଟ୍ର ଭାବେ ନିଜକୁ ସୁପ୍ରତିଷ୍ଠିତ କରିପାରିଛି । ଆମ ଉଭୟ ରାଷ୍ଟ୍ରର ନାଗରିକ ସ୍ୱାଧୀନତା ଏବଂ ଅଧିକାର ସମଭାବରେ ଉପଭୋଗ କରନ୍ତି । ମାନବୀୟ ସମ୍ମାନବୋଧ ଏବଂ ସାମାଜିକ-ଆର୍ଥିକ ବିକାଶର ସୁଫଳ ସମସ୍ତଙ୍କ ନିକଟରେ ସମାନ ଭାବେ ଉପଲବ୍ଧ । ଆପଣମାନେ ଏଠାରେ ଭାରତୀୟ ସମୁଦାୟ ରୂପେ , ଏହି ମୂଲ୍ୟବୋଧର ରକ୍ଷାକର୍ତ୍ତା ହେଲେ ଆପଣମାନେ । ଭାରତ ଏବଂ ଜାମ୍ବିଆ ମଧ୍ୟରେ ଆପଣମାନେ ହେଲେ ଜୀବନ୍ତ ସେତୁ । ଏହି ସହଭାଗୀତାକୁ ଅଧିକ ଅର୍ଥପୂର୍ଣ୍ଣ ଓ ସଫଳ କରିବା ସକାଶେ ମୁଁ ଆପଣମାନଙ୍କୁ ଆହ୍ୱାନ ଜଣାଉଛି ।


    ଭଦ୍ରମଣ୍ଡଳୀ ,


    7. ଆମ ସରକାର ଦରିଆପାରିରେ ବସବାସ କରୁଥିବା ଭାରତୀୟ ସମୁଦାୟଙ୍କ ସହ ଦୀର୍ଘସ୍ଥାୟୀ ତଥା ସକାରାତ୍ମକ ଭାବେ ସୁସଂପର୍କ ରକ୍ଷା କରିବା ସକାଶେ ଶତତ ବ୍ରତୀ । ଭାରତୀୟ ଡ଼ାୟାସ୍ପୋରାଙ୍କ ସହ ଏଥିପାଇଁ ନିରବଚ୍ଛିନ୍ନ ଭାବେ ଭାବ ବିନିମୟ ଜାରି ରହିଛି । ଏଭଳି ସମ୍ଭାବନା ଏବଂ ପ୍ଲାଟଫର୍ମ ଜରିଆରେ ଆପଣମାନେ ଅନେକ କିଛି ଜାଣିପାରିବେ ଏବଂ ଭାରତର ବିକାଶ ଏବଂ ସଂସ୍କାରମୂଳକ କାର୍ଯ୍ୟକ୍ରମରେ ସାମିଲ ହୋଇପାରିବେ । ପୁଣି ସେହି ବିକାଶମୂଳକ କାର୍ଯ୍ୟକ୍ରମକୁ ଆପଣମାନେ ଜାମ୍ବିଆ ସହ ଯୋଡ଼ିପାରିବେ । ଏହି ପ୍ରକ୍ରିୟାରେ ଆପଣମାନେ ସହଭାଗୀ ହେବାକୁ ମୁଁ ଆପଣମାନଙ୍କୁ ଆହ୍ୱାନ ଜଣାଉଛି ।


    8. ଆଜି ଭାରତ ଦ୍ରୁତ ଆର୍ଥିକ ପଥରେ ଧାବମାନ । ଏହାର ଯୁବକମାନଙ୍କ ଭିତରେ ଆତ୍ମବିଶ୍ୱାସ ଏବଂ ସକାରାତ୍ମକ ଭାବନା ଭରପୂର । ଭାରତର ବିକାଶ ବାହ୍ୟ ଜଗତରେ ସହଯୋଗର ନୂଆ ନୂଆ ସୁଯୋଗମାନ ସୃଷ୍ଟି କରୁଛି । ଆମ ସରକାର ବିଦେଶରେ ବସବାସ କରୁଥିବା ଲୋକମାନଙ୍କ ସହ ଅଧିକରୁ ଅଧିକ ଘନିଷ୍ଠ ସଂପର୍କ ସ୍ଥାପନ କରିବା ସକାଶେ ଆଗ୍ରହୀ । ଏହିସବୁ ଯୋଜନାମାନଙ୍କରୁ ଆପଣମାନେ ଫାଇଦା ଉଠାଇବା ଉଚିତ , ବିଶେଷ କରି ଓସିଆଇ କାର୍ଯ୍ୟକ୍ରମରୁ । ଏହା ଦ୍ୱାରା ଆପଣମାନେ ଚିରଦିନ ପାଇଁ ଭାରତ ସହ ଏକତା ସୂତ୍ରରେ ବାନ୍ଧି ହୋଇଯିବେ ।


    9. ଶେଷରେ , ଯଦି ସମୟ ଏବଂ ଅନଲାଇନ ବୁକିଂ ସ୍ଲଟ୍‌ ସୁଯୋଗ ପ୍ରଦାନ କରେ , ତେବେ ମୁଁ ଆପଣମାନଙ୍କୁ ଆପଣମାନଙ୍କ ଆଗାମୀ ଦିଲ୍ଲୀ ଗସ୍ତ ବେଳେ ରାଷ୍ଟ୍ରପତି ଭବନ ପରିଦର୍ଶନ କରିବାକୁ ଆମନ୍ତ୍ରଣ ଜଣାଉଛି । ଏହା କେବଳ ମୋର ଆବାସ ଓ କାର୍ଯ୍ୟସ୍ଥଳୀ ନୁହେଁ । ଏହା ହେଉଛି ପ୍ରତ୍ୟେକ ଭାରତୀୟଙ୍କ ଠିକଣା- ଲିଭିଂଷ୍ଟୋନ୍‌ଠାରେ ବସବାସ କରୁଥିବା ଭାରତୀୟମାନେ ମଧ୍ୟ ସେଥିରେ ସାମିଲ ।


    ଆପଣମାନଙ୍କୁ ଧନ୍ୟବାଦ ।


    ଜୟ ହିନ୍ଦ୍‌ !


    ***********

    
    
    (Release ID: 1529199) Visitor Counter : 4