      ରେଳ ମନ୍ତ୍ରଣାଳୟ

      ମାନବ ବିହୀନ ଲେଭଲ କ୍ରସିଂର ସମ୍ପୂର୍ଣ୍ଣ ଉଚ୍ଛେଦ ପାଇଁ ଯୋଜନାର ସମୀକ୍ଷା କଲେ ପିୟୁଷ ଗୋୟଲ
      Posted On: 26 APR 2018 2:06PM by PIB Bhubaneshwar


    ମାନବ ବିହୀନ ଲେଭଲ କ୍ରସିଂଗୁଡ଼ିକର ସମ୍ପୂର୍ଣ୍ଣ ଉଚ୍ଛେଦ ପାଇଁ ଭାରତୀୟ ରେଳବାଇ ଏକ ଯୋଜନା କରିଛି । ଗୁରୁବାର ନୂଆଦିଲ୍ଲୀରେ କେନ୍ଦ୍ର ରେଳ ଓ କୋଇଲା ମନ୍ତ୍ରୀ ପିୟୁଷ ଗୋୟଲଙ୍କ ଅଧ୍ୟକ୍ଷତାରେ ଅନୁଷ୍ଠିତ ଏକ ବୈଠକରେ ଏହି ଯୋଜନାର ସମୀକ୍ଷା କରାଯାଇଥିଲା । ବୈଠକରେ ରେଲୱେ ବୋର୍ଡ ଚେୟାରମ୍ୟାନ୍ , ରେଲୱେର ମୁଖ୍ୟ ନିରାପତ୍ତା କମିଶନର , 5ଟି ରେଲୱେ ଜୋନର ଜିଏମ୍ ଏବଂ ଅନ୍ୟାନ୍ୟ ବରିଷ୍ଠ ଅଧିକାରୀମାନେ ଉପସ୍ଥିତ ଥିଲେ । ବୈଠକ ଆରମ୍ଭରେ କୁଶିନଗର ରେଳ ଦୁର୍ଘଟଣାର ମୃତକଙ୍କ ଉଦ୍ଦେଶ୍ୟରେ 2 ମିନିଟ ନିରବ ପ୍ରାର୍ଥନା କରାଯାଇଥିଲା ।


    ପିୟୁଷ ଗୋୟଲ ରେଳ ମନ୍ତ୍ରଣାଳୟର ଦାୟିତ୍ୱ ନେବା ପରେ 2017 ସେପ୍ଟେମ୍ବର 7 ତାରିଖରେ ନିରାପତ୍ତା ପ୍ରସଙ୍ଗରେ ପ୍ରଥମ ସମୀକ୍ଷା ବୈଠକ କରିଥିଲେ । ଆଗାମୀ ଏକ ବର୍ଷ ମଧ୍ୟରେ ଦେଶରେ ସମସ୍ତ ମାନବ ବିହୀନ ଲେଭଲ କ୍ରସିଂଗୁଡ଼ିକର ଉଚ୍ଛେଦ ପାଇଁ ସେ ନିର୍ଦ୍ଦେଶ ଦେଇଥିଲେ । ଏ ଦିଗରେ ସନ୍ତୋଷଜନକ ପଦକ୍ଷେପ ନିଆଯାଇପାରିଛି । 80% ଟ୍ରାଫିକ୍ ଥିବା A, B, C ରୁଟରେ ଆଉ ମାତ୍ର 58ଟି ମାନବ ବିହୀନ ଲେଭଲ କ୍ରସିଂ ରହିଛି ।


    ମାନବ ବିହୀନ ଲେଭଲ କ୍ରସିଂ ଗୁଡ଼ିକରେ ଦୁର୍ଘଟଣା ରୋକିବାକୁ ରେଳବାଇ ଅନେକ ଗୁଡ଼ିଏ ପଦକ୍ଷେପ ନେଇପାରିଛି । ଗତ ଚାରି ବର୍ଷ ମଧ୍ୟରେ ଦୁର୍ଘଟଣା 79% ହ୍ରାସ ପାଇଛି । 2013-14 ରେ 47ଟି ଦୁର୍ଘଟଣା ହୋଇଥିବା ବେଳେ 2017-18ରେ 10ଟି ଦୁର୍ଘଟଣା ହୋଇଛି । ବିଗତ ଚାରି ବର୍ଷ ମଧ୍ୟରେ ମାନବ ବିହୀନ ଲେଭଲ କ୍ରସିଂ ଉଚ୍ଛେଦର ହାର ହାରାହାରି ଦୁଇ ତୃତୀୟାଂଶ ବୃଦ୍ଧି ପାଇଛି । ବ୍ରଡ ଗେଜ୍ ନେଟୱର୍କରେ ଏବେ ମାତ୍ର 3479ଟି ମାନବ ବିହୀନ ଲେଭଲ କ୍ରସିଂ ରହିଛି ।


    ବଳକା ମାନବ ବିହୀନ ଲେଭଲ କ୍ରସିଂଗୁଡ଼ିକୁ ଉଚ୍ଛେଦ କରିବା ପାଇଁ ବହୁମୁଖୀ କାର୍ଯ୍ୟ ହାତକୁ ନିଆଯାଇଛି , ଯଥା ; ଲେଭଲ କ୍ରସିଂରେ ଜଗୁଆଳି ମୁତୟନ କରିବା , ରେଳ ଅଣ୍ଡରବ୍ରିଜ୍ , ଓଭର ବ୍ରିଜ୍ ଏବଂ ଡାଇଭର୍ସନ ନିର୍ମାଣ ଇତ୍ୟାଦି । ବିଭିନ୍ନ ଟ୍ରାକ୍ ସେକ୍ସନରେ ଏକକାଳୀନ ଏହି କାର୍ଯ୍ୟ ଚାଲିବ । ଅଧିକ ମାନବ ବିହୀନ ଲେଭଲ କ୍ରସିଂ ଥିବା 5ଟି ଗୁରୁତ୍ୱପୂର୍ଣ୍ଣ ଜୋନ୍ (ନର୍ଦର୍ଣ୍ଣ ରିଜନ , ୱେଷ୍ଟର୍ଣ୍ଣ ରିଜନ , ନର୍ଥ ଇଷ୍ଟ ରିଜନ , ନର୍ଥ ୱେଷ୍ଟ ରିଜନ ଏବଂ ଇଷ୍ଟକୋଷ୍ଟ ରିଜନ)ର ଜେନେରାଲ ମ୍ୟାନେଜରଙ୍କ ସହ ଏ ସମ୍ପର୍କରେ ଆଲୋଚନା କରାଯାଇଛି ।


    ଏହି କାର୍ଯ୍ୟରେ ଲକ୍ଷ୍ୟ ହାସଲ ସମ୍ପର୍କରେ ଅନଲାଇନରେ ୱେବସାଇଟରେ ସୂଚନା ଦିଆଯିବ , ଯଦ୍ୱାରାକି ସାଧାରଣ ଲୋକେ ଅବଗତ ହୋଇପାରିବେ । 2018 ସେପ୍ଟେମ୍ବର ସୁଦ୍ଧା 11ଟି ଜୋନରେ ଏଭଳି ଲେଭଲ କ୍ରସିଂର ଉଚ୍ଛେଦ ପାଇଁ ଲକ୍ଷ୍ୟ ରଖାଯାଇଛି । ବଳକା 5ଟି ଜୋନର ଲକ୍ଷ୍ୟ ପରେ ଧାର୍ଯ୍ୟ କରାଯିବ ।


    ଭାରତୀୟ ରେଳବାଇ ‘ ନିରାପତ୍ତା ପ୍ରଥମେ ’ ନୀତିକୁ ପିୟୁଷ ଗୋୟଲ ଦୋହରାଇବା ସହ ରକ୍ଷା କରାଯାଇପାରୁଥିବା ପ୍ରତିଟି ଜୀବନର ମୂଲ୍ୟ ସେହି ଓଜନର ସ୍ୱର୍ଣ୍ଣ ଭଳି ବୋଲି କହିଥିଲେ ।


    ***************

    
    
    (Release ID: 1530549) Visitor Counter : 3