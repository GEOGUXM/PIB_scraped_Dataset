      ପେଟ୍ରୋଲିୟମ ଓ ପ୍ରାକୃତିକ ବାଷ୍ପ ମନ୍ତ୍ରଣାଳୟ

      ନୂଆଦିଲ୍ଲୀରେ ବିଏସ-6 ମାନର ଇନ୍ଧନ ବିତରଣ ଶୁଭାରମ୍ଭ
      • ବିଏସ-4 ତୁଳନାରେ ବିଏସ-6 ଇନ୍ଧନ ସଲଫର୍ ମାତ୍ରାରେ 80 ପ୍ରତିଶତ ହ୍ରାସ ଘଟାଇବ: ଧର୍ମେନ୍ଦ୍ର ପ୍ରଧାନ

      Posted On: 02 APR 2018 4:56PM by PIB Bhubaneshwar

    କେନ୍ଦ୍ର ପେଟ୍ରୋଲିୟମ ଓ ପାକୃତିକ ବାଷ୍ପ ମନ୍ତ୍ରୀ ଶ୍ରୀ ଧର୍ମେନ୍ଦ୍ର ପ୍ରଧାନ କହିଛନ୍ତି ଯେ ବିଏସ-4 ତୁଳନାରେ ବିଏସ-6 ମାନର ପେଟ୍ରୋଲିୟମ ଇନ୍ଧନ ସଲଫର ମାତ୍ରାରେ ପ୍ରାୟ 80 ପ୍ରତିଶତ ହ୍ରାସ ଘଟାଇବ । ତେଣୁ ଆମେ ସକାରାତ୍ମକ ପଦକ୍ଷେପ ଗ୍ରହଣ ପୂର୍ବକ 2020 ମସିହା ଏପ୍ରିଲ ମାସ ପରିବର୍ତ୍ତେ ଏପ୍ରିଲ 2018 ଠାରୁ ଦିଲ୍ଲୀରେ ବିଏସ-6 ମାନର ଇନ୍ଧନ ପ୍ରବର୍ତ୍ତନ ଆରମ୍ଭ କରୁଛୁ । ଶୀତଦିନେ ଦିଲ୍ଲୀର ଉଦବେଗଜନକ ପ୍ରଦୂଷଣ ପରିସ୍ଥିତିକୁ ଦୃଷ୍ଟିରେ ରଖି ଆମେ ଏଭଳି ନିଷ୍ପତ୍ତି ଗ୍ରହଣ କରିଛୁ । ବିଏସ-6 ଇନ୍ଧନ ଏହି ସଲଫର ମାତ୍ରାରେ ବର୍ତ୍ତମାନର ବିଏସ-4 ଇନ୍ଧନ ତୁଳନାରେ 5 ଗୁଣ ହ୍ରାସ ଘଟାଇବ ଏବଂ ଦିଲ୍ଲୀର ବାୟୁମଣ୍ଡଳରେ ସଲଫରର ପରିମାଣକୁ 80 ପ୍ରତିଶତ ଦୂରକରିବ ବୋଲି ସେ କହିଛନ୍ତି । ଏହା ଦ୍ୱାରା ରାଜଧାନୀ ଦିଲ୍ଲୀ କ୍ଷେତ୍ରର ବାୟୁ ବେଶ୍ ସ୍ୱଚ୍ଛ ହୋଇପାରିବ । ଏପରିକି ଦିଲ୍ଲୀରେ ପୁରୁଣା ଯାନବାହନ ମାନଙ୍କରୁ ନିର୍ଗତ ଧୂଆଁ ଓ ବର୍ଜ୍ୟକୁ ମଧ୍ୟ ତାହା ଦୂରକରିବ । ବିଏସ-6 ଇନ୍ଧନ ସିଏନଜି ଭଳି ସ୍ୱଚ୍ଛ ଏବଂ ଗୋଟିଏ ଦୃଷ୍ଟିରୁ ବିଚାର କଲେ ତାହା ସିଏନଜି ଠାରୁ ମଧ୍ୟ ଅଧିକ ସ୍ୱଚ୍ଛ ବୋଲି ଶ୍ରୀ ପ୍ରଧାନ କହିଛନ୍ତି । ଆଜି ଏଠାରେ ବିଏସ-6 କମ୍ପ୍ଲିଆଂଟ ଅଟୋମୋଟିଭ୍ ଇନ୍ଧନ ବିତରଣର ଶୁଭାରମ୍ଭ କରି ଶ୍ରୀ ପ୍ରଧାନ କହିଲେ ଯେ 2020 ମସିହା ଏପ୍ରିଲ ପହିଲା ସୁଦ୍ଧା ସାରା ଦେଶରେ ବିଏସ-6 ଧରଣର ଇନ୍ଧନ ଉପଲବ୍ଧ କରାଇବାକୁ ଆମେ ଯୋଜନା ରଖିଛୁ ।


    ସେଣ୍ଟର ଫର୍ ସାଇନ୍ସ ଆଣ୍ଡ ଏନଭିରନମେଣ୍ଟ ସଂସ୍ଥାର ଅଧ୍ୟୟନ ଅନୁସାରେ , ବାୟୁ ପ୍ରଦୂଷଣ ପ୍ରତିବର୍ଷ କେବଳ ଦିଲ୍ଲୀରେ 10 , 000 ରୁ 30 , 000 ପର୍ଯ୍ୟନ୍ତ ଲୋକଙ୍କ ଜୀବନ ନାଶ କରୁଛି । ଆମେ ବିଶ୍ୱାସ କରୁ ଯେ ଆମେ ଜାତୀୟ ରାଜଧାନୀ ଦିଲ୍ଲୀରେ ଯଥା ପୂର୍ବରୁ ବିଏସ-6 ଇନ୍ଧନ ପର୍ଯ୍ୟାୟକୁ ଓହ୍ଲାଇଲେ ଏହା ହଜାର ହଜାର ଲୋକଙ୍କ ପ୍ରାଣ ନାଶକୁ ରୋକିପାରିବ ଏବଂ ଯାନବାହନ ଚଳାଚଳ ଯୋଗୁଁ ସୃଷ୍ଟି ହେଉଥିବା ବାୟୁ ପ୍ରଦୂଷଣକୁ ମଧ୍ୟ ନିୟନ୍ତ୍ରଣ କରିପାରିବ ।


    ତେବେ , ଏଭଳି ଉନ୍ନତ ମାନର ଇନ୍ଧନ ଉପଲବ୍ଧ ହେବା ସକାଶେ , ଯାନବାହନ ପ୍ରଯୁକ୍ତି ମଧ୍ୟ ବିଏସ-6 ପର୍ଯ୍ୟାୟକୁ ଉନ୍ନୀତ ହେବା ଆବଶ୍ୟକ । ବିଏସ-6 ଇନ୍ଧନ ପ୍ରବର୍ତ୍ତନ ସେଥିରୁ କେବଳ ଆଂଶିକ ସୁବିଧା ଯୋଗାଇବ ଯଦି ଆମେ କେବଳ ବିଏସ-4ଯୁକ୍ତ ଯାନବାହନ ସଡ଼କରେ ଚଳପ୍ରଚଳ କରିବା । ଆମ ଦେଶର ଅଟୋ କମ୍ପାନୀ ମାନେ ଏବେ ବିଏସ-6 ପ୍ରଯୁକ୍ତି ଯୁକ୍ତ କାର ଉତ୍ପାଦନ ଆରମ୍ଭ କରୁଥିବା ସୂଚନା ଦେଇ ଶ୍ରୀ ପ୍ରଧାନ କହିଲେ ଯେ ସେସବୁ କାର ଗୁଡ଼ିକୁ ଏହି କମ୍ପାନୀମାନେ ବିକଶିତ ରାଷ୍ଟ୍ରଙ୍କୁ ରପ୍ତାନୀ କରୁଛନ୍ତି । ଆମ ଦେଶ ପାଇଁ ମଧ୍ୟ ସେମାନେ ଏଭଳି କାର ନିର୍ମାଣ କରିବେ ବୋଲି ସେ ଦୃଢ଼ ଆଶାପୋଷଣ କରିଥିଲେ । ତେଣୁ ଦେଶର ସମସ୍ତ ଅଟୋମୋବାଇଲ୍ ନିର୍ମାତା ଯେଉଁଠାରେ ବିଏସ-6 ଇନ୍ଧନ ଉପଲବ୍ଧ ସେଠାରେ ବିଏସ-6 ଧରଣର ଯାନବାହନ ବିକ୍ରୟ କରିବା ସକାଶେ ସେ ନିବେଦନ କରିଥିଲେ ।


    ଶ୍ରୀ ପ୍ରଧାନ କହିଲେ ଯେ ତାଙ୍କ ମନ୍ତ୍ରଣାଳୟ କୃଷିକ୍ଷେତ୍ରରେ ପାଳପୋଡା ଏବଂ ଅନ୍ୟାନ୍ୟ କାରଣ ଯୋଗୁ ହେଉଥିବା ବାୟୁ ପ୍ରଦୂଷଣକୁ ରୋକିବା ସକାଶେ ପ୍ରୟାସ ଜାରିରଖିଛି ।ଏହି ପରିପ୍ରେକ୍ଷୀରେ ପେଟ୍ରୋଲିୟମ ମନ୍ତ୍ରଣାଳୟ 2 G ଇଥାନୋଲ ପ୍ଲାଂଟ ବ୍ୟବସ୍ଥା କାର୍ଯ୍ୟକାରୀ କରୁଛି । ସେହିଭଳି ପ୍ରାଥମିକ ଶକ୍ତି ବାସ୍କେଟରେ ବାଷ୍ପର ମାତ୍ରାକୁ 6 ପ୍ରତିଶତରୁ 15 ପ୍ରତିଶତକୁ ବୃଦ୍ଧି କରିବା ନିମନ୍ତେ ଉଦ୍ୟମ କରାଯାଉଛି । ସେଥି ସକାଶେ ନବମ ଗ୍ୟାସ ବିକାଶ ନିଲାମ ରାଉଣ୍ଡ , ଗ୍ୟାସ ସେକ୍ଟରକୁ ମୁକ୍ତ କରି ଦେଶକୁ ଗ୍ୟାସ ଭିତ୍ତିକ ଅର୍ଥନୀତିରେ ପରିଣତ କରିବା ଏବଂ ସ୍ୱଚ୍ଛ ଇନ୍ଧନ ସକାଶେ ଅନ୍ୟାନ୍ୟ ପଦକ୍ଷେପମାନ ଗ୍ରହଣ କରାଯାଉଛି ।


    ବିଏସ-6 ଇନ୍ଧନ ପ୍ରବର୍ତ୍ତନ ସହ ଭାରତ ଏବେ ଏସିଆ- ପ୍ରଶାନ୍ତ ମହାସାଗରୀୟ କ୍ଷେତ୍ରର କେତେକ ନିର୍ଦ୍ଦିଷ୍ଟ ରାଷ୍ଟ୍ର ଯଥା , ଜାପାନ , ଦକ୍ଷିଣ କୋରିଆ , ହଂକଂ , ଅଷ୍ଟ୍ରେଲିଆ , ନ୍ୟୁଜିଲାଣ୍ଡ , ଫିଲିପାଇନ୍ସ ଏବଂ ଚୀନ ସହ ସମକକ୍ଷ ହୋଇଛି । ଚୀନ୍ ଏଭଳି ଇନ୍ଧନକୁ କେବଳ ଭାରୀଯାନ ମାନଙ୍କ ସକାଶେ ବ୍ୟବହାର କରୁଥିବା ଶ୍ରୀ ପ୍ରଧାନ ସୂଚାଇଥିଲେ ।


    ଏଭଳି ସକାରାତ୍ମକ ପଦକ୍ଷେପ ଗ୍ରହଣ ପୂର୍ବକ ବିଏସ- 6 ଇନ୍ଧନ ପ୍ରବର୍ତ୍ତନ କରିଥିବାରୁ ସେଣ୍ଟର ଫର୍ ସାଇନ୍ସ ଆଣ୍ଡ ଏନଭିରନମେଣ୍ଟର ମହାନିର୍ଦ୍ଦେଶକ ପେଟ୍ରୋଲିୟମ୍ ମନ୍ତ୍ରଣାଳୟକୁ ଅଭିନନ୍ଦନ ଜଣାଇଥିଲେ ।


    *************


    

    
    (Release ID: 1527244) Visitor Counter : 7