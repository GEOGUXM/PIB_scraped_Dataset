      ଜଳ ସମ୍ପଦ ମନ୍ତ୍ରଣାଳୟ

      ସମସ୍ତ ଏସଟିପି ପ୍ରକଳ୍ପକୁ ନିର୍ଦ୍ଧାରିତ ସମୟସୀମା ମଧ୍ୟରେ ସଂପୂର୍ଣ୍ଣ କରିବା ଲାଗି ଅଧିକାରୀଙ୍କୁ ନୀତିନ ଗଡ଼କରୀଙ୍କ ନିର୍ଦ୍ଦେଶ
      Posted On: 24 APR 2018 7:27PM by PIB Bhubaneshwar


    ନିର୍ଦ୍ଧାରିସ ସମୟସୀମା ମଧ୍ୟରେ ବିହାର , ଝାଡ଼ଖଣ୍ଡ , ପଶ୍ଚିମ ବଙ୍ଗରେ କାର୍ଯ୍ୟକାରୀ ହେଉଥିବା ସମସ୍ତ ଏସଟିପି ପ୍ରକଳ୍ପକୁ ସଂପୂର୍ଣ୍ଣ କରିବା ସକାଶେ କେନ୍ଦ୍ର ଜଳସଂପଦ , ନଦୀ ବିକାଶ ଏବଂ ଗଙ୍ଗା ସଂରକ୍ଷଣ , ସଡ଼କ ପରିବହନ ଏବଂ ଜାହାଜ ଚଳାଚଳ ମନ୍ତ୍ରୀ ଶ୍ରୀ ନୀତିନ ଗଡ଼କରୀ ନିର୍ଦ୍ଦେଶ ଦେଇଛନ୍ତି । ଜାତୀୟ ଗଙ୍ଗା ସ୍ୱଚ୍ଛକରଣ ଅଭିଯାନ ( NMCG ) ସମୀକ୍ଷା ବୈଠକରେ ଉପସ୍ଥିତ ବରିଷ୍ଠ ଅଧିକାରୀମାନଙ୍କୁ ସମ୍ବୋଧିତ କରି ମନ୍ତ୍ରୀ ଶ୍ରୀ ଗଡ଼କରୀ କହିଲେ ଯେ ଯେଉଁସବୁ ପ୍ରକଳ୍ପକୁ ମଂଜୁରି ମିଳିସାରିଛି ସେସବୁ କାର୍ଯ୍ୟ ନିର୍ଦ୍ଧାରିତ ସମୟସୀମା ମଧ୍ୟରେ ଶେଷ କରିବା ସକାଶେ ସେମାନେ କଣ୍ଟ୍ରାକ୍ଟରମାନଙ୍କୁ ନିର୍ଦ୍ଦେଶ ଦିଅନ୍ତୁ । ଯଥାଶୀଘ୍ର ସେହିସବୁ ପ୍ରକଳ୍ପଗୁଡ଼ିକ ସଂପୂର୍ଣ ହେବା ଦରକାର ।


    ବିହାର ପାଇଁ 20ଟି ଏସଟିପି ପ୍ରକଳ୍ପ ମଂଜୁର ହୋଇଛି ଯାହା ରାଜ୍ୟର ପାଟନା ସମେତ 11ଟି ସହରରେ କାର୍ଯ୍ୟକାରୀ କରାଯାଉଛି । ସେଗୁଡ଼ିକ ହେଲା , ବକ୍ସର , ବାରହ୍ , ମୋକାମା , ନୌଗାଛିଆ , ସୁଲତାନଗଂଜ , ହାଜିପୁର , ବେଗୁସରାଇ , ମୁଙ୍ଗେର ଓ ଭାଗଲପୁର । ରାଜ୍ୟର ଆକଳିତ ବର୍ଯ୍ୟସୃଷ୍ଟିର ପରିମାଣ 2035 ମସିହା ସୁଦ୍ଧା 606 ଏମଏଲଡ଼ି ହେବାର ଆକଳନ କରାଯାଇଛି । ବର୍ତ୍ତମାନ ରାଜ୍ୟର ବର୍ଜ୍ୟ ପ୍ରକ୍ରିୟାକରଣ କ୍ଷମତା 124 ଏମଏଲଡ଼ି ରହିଛି । ମଂଜୁର ପ୍ରକଳ୍ପ ଏହି କ୍ଷମତାରେ ଅତିରିକ୍ତ 538 ଏମଏଲଡ଼ି ସଂଯୋଗ କରିବ । ଏବେ 216 ଏମଏଲଡ଼ି କ୍ଷମତା ପାଇଁ ପ୍ରକଳ୍ପ କାର୍ଯ୍ୟକାରୀ ହେଉଛି ଏବଂ ଅନ୍ୟ 322 ଏମଏଲଡ଼ି ପାଇଁ ପ୍ରକଳ୍ପ କାର୍ଯ୍ୟ ବିଭିନ୍ନ ପର୍ଯ୍ୟାୟରେ ରହିଛି ।


    ପାଟନାରେ କାର୍ଯ୍ୟକାରୀ ହେଉଥିବା 11ଟି ଏସଟିପି ପ୍ରକଳ୍ପ ମୋଟ 3237.69 କୋଟି ଟଙ୍କା ବ୍ୟୟରେ କାର୍ଯ୍ୟକାରୀ ହେଉଛି । ଏହା ଦ୍ୱାରା ବର୍ଜ୍ୟ ପ୍ରକ୍ରିୟାକରଣ କ୍ଷମତା 350 ଏମଏଲଡ଼ିରେ ପହଞ୍ଚିବ ଏବଂ ଏଥିରେ 1140.26 କିଲୋମିଟର ଦୈର୍ଘ୍ୟର ବର୍ଜ୍ୟ ଲାଇନ ନିର୍ମାଣ କରାଯିବ । ଏହି ସବୁ ବର୍ଜ୍ୟ ଲାଇନ ଓ ପ୍ରକଳ୍ପ ସଂପୂର୍ଣ୍ଣ ହେଲେ ପାଟନା ଠାରୁ ଆଉ କୌଣସି ବର୍ଜ୍ୟ ଗଙ୍ଗା ନଦୀକୁ ଛଡ଼ାଯିବନାହିଁ । ଅର୍ଥାତ୍ କୌଣସି ଅପ୍ରକ୍ରିୟାକୃତ ବର୍ଜ୍ୟଜଳ ଗଙ୍ଗା ନଦୀରେ ପ୍ରବେଶ କରିବନାହିଁ । ପୁଣି ପାଟନା ସହରର ପ୍ରତ୍ୟେକ ଘରକୁ ବର୍ଜ୍ୟ ଲାଇନରେ ଯୋଡ଼ାଯିବ । ସେହିଭଳି ଦାନପୁର , ଫୁଲୱାରା ସରିଫ , ସୋନପୁର , ଛାପ୍ରା , ଫତୁହା , ବଖତିଆରପୁର , ବାରାଉଣୀ ଏବଂ କହେଲଗାଓଁରେ ଚଳିତ ବର୍ଷ ଏସଟିପି ପ୍ରକଳ୍ପ କାର୍ଯ୍ୟ ସଂପୂର୍ଣ୍ଣ ହେବ ।


    ସେହିଭଳି ପଶ୍ଚିମ ବଙ୍ଗରେ ମୋଟ 13ଟି ଏସଟିପି ପ୍ରକଳ୍ପକୁ ମଂଜୁର ମିଳିଛି । ସେଗୁଡ଼ିକ ହେଲା- ଗାଏସପୁର , କଲ୍ୟାଣ , ହାଲିସପୁର , ଭାତପାରା , ବାରାକପୁର , ବଜ୍ ବଜ୍ , ବରହମପୁର , ନବଦ୍ୱୀପ , କମରହାତିମ୍ , ବାରାନଗର , ହାଓଡ଼ା , ବାଲି ଓ କୋଲକାତା । 2035 ମସିହା ସୁଦ୍ଧା ରାଜ୍ୟର ବର୍ଜ୍ୟ ସୃଷ୍ଟି ମାତ୍ରା 1638 ଏମଏଲଡ଼ି ହୋଇଥିବାର ଆକଳନ କରାଯାଉଛି ।


    ଝାଡ଼ଖଣ୍ଡରେ ସାହିବଗଞ୍ଜ ଏବଂ ରାଣୀଗଞ୍ଜରେ ଦୁଇଟି ଏସଟିପି ପ୍ରକଳ୍ପକୁ ମଂଜୁରି ମିଳିଛି । 2035 ସୁଦ୍ଧା ରାଜ୍ୟର ବର୍ଜ୍ୟ ପରିମାଣ 16 ଏମଏଲଡ଼ି ହେବାର ଅନୁମାନ କରାଯାଉଛି ।


    ସେହିଭଳି ଗଙ୍ଗା ନଦୀ କୂଳେ 39ଟି ଘାଟ ଏବଂ ଶ୍ମଶାନଘାଟ ପ୍ରକଳ୍ପ କାର୍ଯ୍ୟକାରୀ କରାଯାଉଛି ଯାହା ସଂପର୍କରେ ବୈଠକରେ ସମୀକ୍ଷା କରାଯାଇଥିଲା ଏବଂ 2018 ଅକ୍ଟୋବର ସୁଦ୍ଧା ସମସ୍ତ ପ୍ରକଳ୍ପକୁ ସଂପୂର୍ଣ୍ଣ କରିବା ଲାଗି ମନ୍ତ୍ରୀ ଅଧିକାରୀମାନଙ୍କୁ ନିର୍ଦ୍ଦେଶ ଦେଇଥିଲେ । ଏଥିସହ ବିହାରର 37ଟି ପ୍ରଦୂଷଣକାରୀ ୟୁନିଟ ଏବଂ ପଶ୍ଚମ ବଙ୍ଗର 41ଟି ପ୍ରଦୂଷଣକାରୀ ୟୁନିଟ ସଂପର୍କରେ ସମୀକ୍ଷା ବୈଠକରେ ଆଲୋଚନ କରାଯାଇଥିଲା । ଉଭୟ ରାଜ୍ୟର 40ଟି ୟୁନିଟ ନିର୍ଦ୍ଦେଶ ମୁତାବକ ସେମାନଙ୍କର କାର୍ଯ୍ୟପନ୍ଥା ଗ୍ରହଣ କରିଛନ୍ତି । 9ଟି ୟୁନିଟକୁ ବନ୍ଦ୍ କରାଯାଇସାରିଛି ଏବଂ ଅନ୍ୟ 10ଟି ୟୁନିଟକୁ ବନ୍ଦ୍ ନୋଟିସ ଜାରି କରାଯାଇଛି ।


    ଏହି ସମୀକ୍ଷା ବୈଠକରେ ଜଳସଂପଦ , ନଦୀ ବିକାଶ ଏବଂ ଗଙ୍ଗା ସଂରକ୍ଷଣ ରାଷ୍ଟ୍ରମନ୍ତ୍ରୀ ଡକ୍ଟର ସତ୍ୟପାଲ ସିଂହ ଉପସ୍ଥିତ ଥିଲେ । ଏହି ଅବସରରେ ସେ ନମାମୀ ଗଙ୍ଗେ ପତ୍ରିକାର ଫେବୃୟାରୀ- ମାର୍ଚ୍ଚ , 2018 ସଂଖ୍ୟାର ଉନ୍ମୋଚନ କରିଥିଲେ ।


    **************

    
    
    (Release ID: 1530489) Visitor Counter : 1