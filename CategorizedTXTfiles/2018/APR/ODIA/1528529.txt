      ଆୟୁଷ

      ବିଶ୍ୱ ହୋମିଓପାଥି ଦିବସରେ ବିଜ୍ଞାନ ସମ୍ମିଳନୀ ଉଦଘାଟନ କଲେ ଉପରାଷ୍ଟ୍ରପତି
      ହୋମିଓପାଥି ଅନୁସନ୍ଧାନ କ୍ଷେତ୍ରରେ ପ୍ରମୁଖ ଭୂମିକା ଗ୍ରହଣ କରିଥିବା ବ୍ୟକ୍ତିଙ୍କୁ ପୁରସ୍କୃତ କଲେ

      Posted On: 10 APR 2018 7:44PM by PIB Bhubaneshwar

    ବିଶ୍ୱ ହୋମିଓପାଥି ଦିବସ ଅବସରରେ ଆୟୁଷ ମନ୍ତ୍ରଣାଳୟ ଦ୍ୱାରା ନୂଆଦିଲ୍ଲୀଠାରେ ଆୟୋଜିତ 10 ଓ 11 ଏପ୍ରିଲ ଦୁଇ ଦିବସୀୟ ବିଜ୍ଞାନ ସମ୍ମିଳନୀକୁ ଆଜି ଉପରାଷ୍ଟ୍ରପତି ଶ୍ରୀ ଏମ୍.ଭେଙ୍କୟା ନାଇଡୁ ଉଦଘାଟନ କରିଛନ୍ତି । ଏହି କାର୍ଯ୍ୟକ୍ରମରେ ଆୟୁଷ ରାଷ୍ଟ୍ରମନ୍ତ୍ରୀ ଶ୍ରୀ ଶ୍ରୀପଦ ୟେଶୋ ନାଏକ ଅଧ୍ୟକ୍ଷତା କରିଥିଲେ । ସମ୍ମିଳନୀରେ ଲୋକସଭା ସାଂସଦ ଡ. ମନୋଜ ରଜୋରିଆ ତଥା ଆୟୁଷ ମନ୍ତ୍ରଣାଳୟ ସଚିବ ଶ୍ରୀ ବୈଦ୍ୟ ରାଜେଶ କୋଟେଚା ସମ୍ମାନିତ ଅତିଥି ଭାବେ ଅଂଶଗ୍ରହଣ କରିଥିଲେ । ଏହି ଅବସରରେ 1500ରୁ ଅଧିକ ହୋମିଓପାଥି ଅନୁସନ୍ଧାନକର୍ତ୍ତା , ହୋମିଓପାଥି ଚିକିତ୍ସକ , ଶିକ୍ଷକ ତଥା ଉଦ୍ୟୋଗପତିମାନଙ୍କ ସହିତ ବିଭିନ୍ନ ହୋମିଓପାଥି ସଂଗଠନର ପ୍ରତିନିଧିମାନେ ଅଂଶଗ୍ରହଣ କରିଥିଲେ । ସର୍ବଶ୍ରେଷ୍ଠ ଶିକ୍ଷକ ଭାବେ ଓଡ଼ିଶାର ଅଭିନ ଚନ୍ଦ୍ର ହୋମିଓପାଥି ମେଡିକାଲ କଲେଜର ପୂର୍ବତନ କୁଳପତି ପ୍ରଫେସର ଡ. ନିରଞ୍ଜନ ମହାନ୍ତିଙ୍କୁ ପୁରସ୍କୃତ କରାଯାଇଥିଲା ।


    ପ୍ରତିନିଧିମାନଙ୍କୁ ସମ୍ବୋଧିତ କରି ଉପ-ରାଷ୍ଟ୍ରପତି କହିଥିଲେ ଯେ ହୋମିଓପାଥିକୁ ବୃତ୍ତି ଭାବେ ଗ୍ରହଣ କରିଥିବା ବ୍ୟକ୍ତି ଏବଂ ବୈଜ୍ଞାନିକମାନଙ୍କୁ ଚିକିତ୍ସା ବିଜ୍ଞାନ କ୍ଷେତ୍ରରେ ଆହୁରି ଅଧିକ ଅନୁସନ୍ଧାନ କରିବାର ଆବଶ୍ୟକତା ରହିଛି । ଏହା କରାଗଲେ ଭାରତରେ ଏକ ଲୋକପ୍ରିୟ ଚିକିତ୍ସା ଭାବେ ପରିଗଣିତ ହେଉଥିବା ହୋମିଓପାଥି ଚିକିତ୍ସା ବିଶ୍ୱରେ ମଧ୍ୟ ଚିକିତ୍ସା ପଦ୍ଧତିର ଏକ ପ୍ରମୁଖ ଅଂଶବିଶେଷ ଭାବେ ପରିଚିତ ହୋଇପାରିବ । ହୋମିଓପାଥିକୁ ପେଶା ଭାବେ ଗ୍ରହଣ କରିଥିବା ବୈଜ୍ଞାନିକମାନଙ୍କୁ ହୋମିଓପାଥିରେ ଅଭିନବ ଏବଂ ଅନ୍ୱେଷଣପୂର୍ବକ ଅନୁସନ୍ଧାନ କରିବା ପାଇଁ ପରାମର୍ଶ ଦେଇଥିଲେ । ହୋମିଓପାଥି ଔଷଧ କ୍ଷେତ୍ରରେ ମାନକ ଏବଂ ସଠିକ ଉତ୍ସ ପାଇଁ ଆଇଆଇଟି ବମ୍ବେର ବୈଜ୍ଞାନିକଙ୍କ ସହ ମିଳିତ ଭାବେ କାର୍ଯ୍ୟ କରୁଥିବା ସିସିଆରଏଚର ବୈଜ୍ଞାନିକମାନଙ୍କର ସେ ଖୁବ୍ ପ୍ରଶଂସା କରିଥିଲେ । ହୋମିଓପାଥି ପ୍ରତି ଲୋକଙ୍କ ଆସ୍ଥା ବୃଦ୍ଧି କରାଇ ଏକ ନୂତନ ଉଚ୍ଚତମ ଶୃଙ୍ଗରେ ପହଂଚାଇବା କ୍ଷେତ୍ରରେ କାର୍ଯ୍ୟ କରିବାକୁ ସେ ବୈଜ୍ଞାନିକମାନଙ୍କୁ ଆହ୍ୱାନ କରିଥିଲେ । ସେ କହିଥିଲେ ଯେ ଧନୀ ରାଷ୍ଟ୍ର ଅପେକ୍ଷା ସୁସ୍ଥ ରାଷ୍ଟ୍ର ଅଧିକ ଗୁରୁତ୍ୱପୂର୍ଣ୍ଣ ।


    ଆୟୁଷ ରାଷ୍ଟ୍ରମନ୍ତ୍ରୀ ଶ୍ରୀ ଶ୍ରୀପଦ ୟେଶୋ ନାଏକ ବିଶ୍ୱ ହୋମିଓପାଥି ଦିବସରେ ପ୍ରତିନିଧିମାନଙ୍କୁ ଶୁଭେଚ୍ଛା ଜଣାଇ ହୋମିଓପାଥିର ଜନକ ଡ. କ୍ରିଷ୍ଟିୟନ ଫ୍ରେଡରିକ ସାମୁଏଲ ହାନିମନଙ୍କର ସ୍ମୃତିଚାରଣ କରିଥିଲେ । ତାଙ୍କର ବୈଜ୍ଞାନିକ ପ୍ରବୃତ୍ତି ଯୋଗୁଁ ହୋମିଓପାଥି ଭଳି ଚିକିତ୍ସା ପଦ୍ଧତିର ଆବିଷ୍କାର ହୋଇପାରିଥିଲା ବୋଲି ସେ କହିଥିଲେ । ରାଷ୍ଟ୍ରୀୟ ସ୍ତରରେ ଗୁରୁତ୍ୱପୂର୍ଣ୍ଣ ରୋଗ ଭାବେ ପରିଗଣିତ ଏନସେଫାଲିଟିସ ସିଣ୍ଡ୍ରୋମ , ମା ’ ଓ ଶିଶୁ ସ୍ୱାସ୍ଥ୍ୟ ଜନିତ ସ୍ୱାସ୍ଥ୍ୟ ସମସ୍ୟା , ଡେଙ୍ଗୁ , ଚିକନଗୁନିଆ ଆଦି ସଂକ୍ରମଣ ଜନିତ ରୋଗ କ୍ଷେତ୍ରରେ 40 ବର୍ଷ ଧରି ପରିଷଦର ପ୍ରତିବଦ୍ଧତା ପାଇଁ ସେ ଶୁଭେଚ୍ଛା ଜଣାଇଥିଲେ । ସେ କହିଥିଲେ ଯେ ମନ୍ତ୍ରଣାଳୟ ତରଫରୁ ସମସ୍ତ ପ୍ରକାର ଆବଶ୍ୟକୀୟ ସହଯୋଗ ପ୍ରଦାନ କରାଯିବ ।


    ଆୟୁଷ ମନ୍ତ୍ରଣାଳୟ ସଚିବ ଶ୍ରୀ ବୈଦ୍ୟ ରାଜେଶ କୋଟେଚା ଆୟୁଷ କ୍ଷେତ୍ରରେ ଅନୁସନ୍ଧାନ ମାଧ୍ୟମରେ ବିଜ୍ଞାନ ଏବଂ ପରମ୍ପରା ମଧ୍ୟରେ ଥିବା ଶୂନ୍ୟସ୍ଥାନକୁ ପୂରଣ କରିବା ପାଇଁ ମନ୍ତ୍ରଣାଳୟର ବିଭିନ୍ନ କାର୍ଯ୍ୟ ଉପରେ ଆଲୋକପାତ କରିଥିଲେ ।


    ଏହି ଅବସରରେ ଉପରାଷ୍ଟ୍ରପତି ହୋମିଓପାଥି ଅନୁସନ୍ଧାନ କ୍ଷେତ୍ରରେ ଯୋଗଦାନ କର୍ତ୍ତାମାନଙ୍କୁ ପ୍ରୋତ୍ସାହିତ କରିବା ପାଇଁ ସିସିଆରଏଚ ଦ୍ୱାରା ପ୍ରଦାନ କରାଯାଇଥବା ପୁରସ୍କାର ବିତରଣ କରିଥିଲେ । ନାନୋଟେକ୍ନୋଲଜି କ୍ଷେତ୍ରରେ ହୋମିଓପାଥି ଉପଚାର ଉପରେ ଅନୁସନ୍ଧାନ କରି ଏକ ନୂତନ ସଂଚାର ସୃଷ୍ଟି କରିଥିବା ଆଇଆଇଟି ବମ୍ବେର ଚେୟାର ପ୍ରଫେସର ଜୟେଶ ଆର ବେଲାରେଙ୍କୁ ଲାଇଫ ଟାଇମ ଆଚିଭମେଣ୍ଟ ପୁରସ୍କାର ପ୍ରଦାନ କରାଯାଇଥିଲା । 40 ବର୍ଷରୁ ଉର୍ଦ୍ଧ୍ଵ ସକ୍ରୀୟ ଭାବେ ଶିକ୍ଷକତା କରିଥିବା ଓଡ଼ିଶାର ଅଭିନ ଚନ୍ଦ୍ର ହୋମିଓପାଥି ମେଡିକାଲ କଲେଜର ପୂର୍ବତନ କୁଳପତି ପ୍ରଫେସର ଡ. ନିରଞ୍ଜନ ମହାନ୍ତିଙ୍କୁ ସର୍ବଶ୍ରେଷ୍ଠ ଶିକ୍ଷକ ଭାବେ ପୁରସ୍କୃତ କରାଯାଇଥିଲା । ଯୁବ ବୈଜ୍ଞାନିକ ଭାବେ ସିସିଆରଏଚର ଡ. ଭାରଣାସୀ ରୋଜା , ସାଇଣ୍ଟିଷ୍ଟ-୨ ଏବଂ ଆଇଆଇଟି , ମୁମ୍ବଇର ଡ. ପି.ଏସ ଚିକ୍ରାମାନେଙ୍କୁ ପୁରସ୍କୃତ କରାଯାଇଥିଲା । ସର୍ବୋତ୍ତମ ରିସର୍ଚ୍ଚ ପେପର ପାଇଁ ଯାଦବପୁର ବିଶ୍ୱବିଦ୍ୟାଳୟର ଇମେରିଟସ ପ୍ରୋ. ଡ. ପପିୟା ନନ୍ଦି , ପଶ୍ଚିମ ବଙ୍ଗାଳର ଡି.ଏନ. ଦେ ମେଡିକାଲ କଲେଜ ଏବଂ ହସ୍ପିଟାଲର ପାଥୋଲୋଜି ଏବଂ ମାଇକ୍ରୋବାୟୋଲୋଜି ବିଭାଗ ମୁଖ୍ୟ ଏବଂ ପ୍ରୋଫେସର ଡ. ସତଦଳ ଦାସ ଏବଂ ପ୍ରଶଂସିତ ଚିକିତ୍ସକ ଏବଂ ଅନୁସନ୍ଧାନକର୍ତ୍ତା ଡ. ରାଜେଶ ସାହାଙ୍କୁ ପୁରସ୍କୃତ କରାଯାଇଥିଲା ।


    ସିସିଆରଏଚର 40 ବର୍ଷ ପୂର୍ତ୍ତି ଅବସରରେ ମାଇଣ୍ଡ ଟେକ୍ନୋଲଜି ପ୍ରାଇଭେଟ ଲିମିଟେଡର ମିଳିତ ସହଯୋଗରେ ଏକ ୱେବିନାର ସିରିଜ ଏବଂ ଏକ ମୋବାଇଲ ଆପ ‘ WHD CCRH App ’ ଉନ୍ମୋଚନ କରାଯାଇଥିଲା ।


    **********

    
    
    (Release ID: 1528529) Visitor Counter : 2