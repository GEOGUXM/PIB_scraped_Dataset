      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ସ୍ୱିଡେନ ଗସ୍ତ (ଏପ୍ରିଲ 17, 2018) ଅବସରରେ ପ୍ରଧାନମନ୍ତ୍ରୀଙ୍କ ପ୍ରେସ ବିବୃତି
      Posted On: 17 APR 2018 7:59PM by PIB Bhubaneshwar


    ମହାମହିମ ପ୍ରଧାନମନ୍ତ୍ରୀ ଷ୍ଟେଫାନ ଲୱେନ,
    
    ଗଣମାଧ୍ୟମର ବନ୍ଧୁଗଣ,
    
    ଏହା ମୋର ପ୍ରଥମ ସ୍ୱିଡେନ ଗସ୍ତ ଅଟେ । ଭାରତର ପ୍ରଧାନମନ୍ତ୍ରୀଙ୍କ ସ୍ୱିଡେନ ଯାତ୍ରା ପାଖାପାଖି ତିନି ଦଶକ ପରେ ହେଉଛି । ସ୍ୱିଡେନରେ ଆମକୁ ଉଦାରତାପୂର୍ଣ୍ଣ ସ୍ୱାଗତ ଏବଂ ସମ୍ମାନ ଲାଗି ମୁଁ ପ୍ରଧାନମନ୍ତ୍ରୀ ଲୱେନ ଏବଂ ସ୍ୱିଡେନ ସରକାରଙ୍କୁ ହୃଦୟପୂର୍ବକ କୃତଜ୍ଞତା ପ୍ରକଟ କରୁଛି । ମୋର ଏହି ଗସ୍ତରେ ପ୍ରଧାନମନ୍ତ୍ରୀ ଲୱେନ ଅନ୍ୟ ନୋର୍ଡିକ ଦେଶଗୁଡ଼ିକ ସହିତ ଭାରତର ଶିଖର ସମ୍ମିଳନୀ ମଧ୍ୟ ଆୟୋଜନ କରୁଛନ୍ତି । ସେଥିପାଇଁ ମୁଁ ହୃଦୟପୂର୍ବକ କୃତଜ୍ଞତା ପ୍ରକଟ କରୁଛି ।
    
    ଭାରତର ମେକ ଇନ ଇଣ୍ଡିଆ ମିଶନରେ ସ୍ୱିଡେନ ଆରମ୍ଭରୁ ହିଁ ସୁଦୃଢ଼ ଭାଗୀଦାର ହୋଇ ରହିଆସିଛି । 2016ରେ ମୁମ୍ବାଇରେ ଆମର ମେକ ଇନ ଇଣ୍ଡିଆ କାର୍ଯ୍ୟକ୍ରମରେ ପ୍ରଧାନମନ୍ତ୍ରୀ ଲୱେନ ନିଜେ ବହୁତ ବଡ଼ ବ୍ୟବସାୟ ପ୍ରତିନିଧିବୃନ୍ଦଙ୍କ ସହିତ ସାମିଲ ହୋଇଥିଲେ । ଭାରତ ବାହାରେ ମେକ ଇନ ଇଣ୍ଡିଆର ସବୁଠୁ ପ୍ରମୁଖ କାର୍ଯ୍ୟକ୍ରମ ମଧ୍ୟ ଗତ ବର୍ଷ ଅକ୍ଟୋବରରେ ସ୍ୱିଡେନରେ ଆୟୋଜିତ ହୋଇଥିଲା । ଆମ ପାଇଁ ଏହା ବହୁତ ହର୍ଷ ଏବଂ ଗର୍ବର ବିଷୟ ଯେ ନିଜେ ପ୍ରଧାନମନ୍ତ୍ରୀ ଶ୍ରୀ ଲୱେନ ଏଥିରେ ସାମିଲ ହୋଇଥିଲେ । ମୁଁ ମାନୁଛି ଯେ ଆଜି ଆମର ଆଲୋଚନାରେ ସବୁଠୁ ପ୍ରମୁଖ ବିଷୟ ଏହା ଥିଲା ଯେ ଭାରତର ବିକାଶ ଦ୍ୱାରା ସୃଷ୍ଟି ହେଉଥିବା ସୁଯୋଗରେ ସ୍ୱୀଡେନରେ କିପରି ଭାରତ ସହିତ ୱିନ-ୱିନ ଭାଗିଦାରୀ କରିପାରିବ । ଯାହାର ପରିଣାମସ୍ୱରୂପ ଆଜି ଆମେ ଏକ ନବସୃଜନ ଭାଗିଦାରୀ ଏବଂ ଯୁଗ୍ମ କାର୍ଯ୍ୟ ଯୋଜନାରେ ସହମତ ହୋଇଛୁ ।
    
    ଉଦ୍ଭାବନ, ନିବେଶ, ଷ୍ଟାର୍ଟ-ଅପ, ଉତ୍ପାଦନ ଆଦି ଆମର ଭାଗିଦାରୀର ପ୍ରମୁଖ ଦିଗ ଅଟେ । ଏଥିସହିତ ଆମେ ନବୀକରଣଯୋଗ୍ୟ ଶକ୍ତି, ସହରାଂଚଳ ପରିବହନ, ବର୍ଜବସ୍ତୁ ପରିଚାଳନା ଭଳି ଅନେକ ବିଷୟ ପ୍ରତି ମଧ୍ୟ ଧ୍ୟାନ ଦେଉଛୁ, ଯାହା ଭାରତର ଲୋକମାନଙ୍କ ଜୀବନର ମାନ ସହ ଜଡ଼ିତ ବିଷୟ ଅଟେ । ବାଣିଜ୍ୟ ଏବଂ ଉଦ୍ଭାବନ ସହ ଜଡ଼ିତ ବିଷୟ ଉପରେ ଆଜି ପ୍ରଧାନମନ୍ତ୍ରୀ ଲୱେନ ଏବଂ ସ୍ୱିଡେନର ପ୍ରମୁଖ ସିଇଓମାନଙ୍କ ସହିତ ମିଳିମିଶି ଚର୍ଚ୍ଚା କରିବୁ ।
    
    ଆମର ଦ୍ୱିପାକ୍ଷିକ ସମ୍ପର୍କର ଏକ ଏବଂ ପ୍ରମୁଖ ସ୍ତମ୍ଭ ହେଉଛି ଆମର ପ୍ରତିରକ୍ଷା ଏବଂ ସୁରକ୍ଷା ସହଯୋଗ । ପ୍ରତିରକ୍ଷା କ୍ଷେତ୍ରରେ ସ୍ୱିଡେନ ଦୀର୍ଘ ସମୟ ଧରି ଭାରତର ଭାଗିଦାର ରହିଛି । ମୋର ବିଶ୍ୱାସ ଯେ ଭବିଷ୍ୟତରେ ମୁଁ ମଧ୍ୟ ଏହି କ୍ଷେତ୍ରରେ, ବିଶେଷ କରି ପ୍ରତିରକ୍ଷା ଉତ୍ପାଦନରେ, ଆମର ସହଯୋଗ ଲାଗି ଅନେକ ନୂଆ ସୁଯୋଗ ସୃଷ୍ଟି ହେବାର ସମ୍ଭାବନା ରହିଛି ।
    
    ଆମେ ନିଜ ସୁରକ୍ଷା ସହଯୋଗ, ବିଶେଷ କରି ସାଇବର ନିରାପତ୍ତା ସହଯୋଗ, ତାହାକୁ ଆହୁରି ସୁଦୃଢ଼ କରିବା ଲାଗି ନିଷ୍ପତ୍ତି ନେଇଛୁ । ଆହୁରି ଏକ ପ୍ରସଙ୍ଗ ଯାହା ଉପରେ ଆମେ ସହମତ ହୋଇଛୁ, ତାହା ହେଉଛି ଆମ ସମ୍ପର୍କର ମହତ୍ୱ କ୍ଷେତ୍ରୀୟ ଏବଂ ବିଶ୍ୱସ୍ତରରେ ମଧ୍ୟ ରହୁ । ଅନ୍ତର୍ଜାତୀୟ ମଂଚରେ ଆମର ଖୁବ ନିବିଡ଼ ସହଯୋଗ ରହିଛି ଏବଂ ଆଗକୁ ମଧ୍ୟ ଜାରି ରହିବ ।
    
    ଆଜି ଆମେ ୟୁରୋପ ଏବଂ ଏସିଆରେ ହେଉଥିବା ବିକାଶ ବିଷୟରେ ବିସ୍ତାର ପୂର୍ବକ ବିଚାର ଆଲୋଚନା କରିଛୁ । ଶେଷରେ ମୁଁ ପୁଣି ଥରେ ପ୍ରଧାନମନ୍ତ୍ରୀ ଲୱେନଙ୍କୁ ହୃଦୟରୁ କୃତଜ୍ଞତା ପ୍ରକଟ କରିବା ଲାଗି ଚାହୁଁଛି ।
    
    ଆପଣମାନଙ୍କୁ ସମସ୍ତଙ୍କୁ ବହୁତ ବହୁତ ଧନ୍ୟବାଦ ।
    

    
    (Release ID: 1529550) Visitor Counter : 1