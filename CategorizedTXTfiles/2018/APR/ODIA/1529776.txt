      ପ୍ରଧାନମନ୍ତ୍ରୀଙ୍କ କାର୍ଯ୍ୟାଳୟ

      ସ୍ୱିଡେନରେ ପ୍ରବାସୀ ଭାରତୀୟଙ୍କ କାର୍ଯ୍ୟକ୍ରମରେ ପ୍ରଧାନମନ୍ତ୍ରୀଙ୍କ ଉଦ୍ବୋଧନ
      Posted On: 17 APR 2018 5:53PM by PIB Bhubaneshwar


    ମୋର ପ୍ରିୟ ସ୍ୱିଡେନର ସମ୍ମାନନୀୟ ପ୍ରଧାନମନ୍ତ୍ରୀ ଶ୍ରୀ ଲୱେନ ,


    ଭାରତ ମାଟିରେ ଜନ୍ମିତ ମୋର ସମସ୍ତ ଉର୍ଜ୍ଜାବାନ ବନ୍ଧୁ ,


    ସ୍ୱିଡେନ ନିବାସୀ ଅନ୍ୟ ସମସ୍ତ ବନ୍ଧୁଗଣ ,


    ଶୁଭ ସନ୍ଧ୍ୟା!


    ଆପଣ ସମସ୍ତ ଭାଇ ଓ ଭଉଣୀମାନଙ୍କୁ ମୋର ନମସ୍କାର ।


    ସ୍ୱିଡେନରେ ମୁଁ ଏବଂ ମୋର ପ୍ରତିନିଧିଙ୍କ ସ୍ୱାଗତ-ସତ୍କାର ପାଇଁ ଏଠାକାର ଜନତା ଏବଂ ସରକାରଙ୍କୁ , ବିଶେଷ ଭାବେ ମହାମାନ୍ୟ ସ୍ୱିଡେନର ମହାରାଜା ଓ ପ୍ରଧାନମନ୍ତ୍ରୀ ଶ୍ରୀମାନ ଲୱେନଙ୍କୁ ହୃଦୟର ସହିତ କୃତଜ୍ଞତା ବ୍ୟକ୍ତ କରିବାକୁ ଚାହୁଁଛି ।


    ପ୍ରଧାନମନ୍ତ୍ରୀ ଲୱେନ ମହାଶୟ ଏବେ ନିଜ ସମ୍ବୋଧନରେ ଯେଉଁ ବନ୍ଧତ୍ୱପୂର୍ଣ୍ଣ ଶବ୍ଦ କହିଲେ , ତାହା ମୋ ମନକୁ ଛୁଇଁ ନେଲା । କାଲି ରାତିରେ ସେ ନିଜେ ସ୍ୱୟଂ ବିମାନ ବନ୍ଦରକୁ ଆସି ମୋର ସ୍ୱାଗତ କରିଥିଲେ । କେବଳ ଏତିକି ହିଁ ନୁହେଁ ମୋତେ ହୋଟେଲ ପର୍ଯ୍ୟନ୍ତ ଛାଡିବାକୁ ଆସିଥିଲେ ।


    ଏହା କେବଳ ମୋର ନୁହେଁ , ଆପଣ ସମସ୍ତଙ୍କର , ଆଉ ଶହେ ପଚିଶ କୋଟି ଭାରତୀୟଙ୍କର ମଧ୍ୟ ହେଉଛି ସମ୍ମାନ । ଏହି ଭାବନା ଆଧାରରେ ସେ 2016ରେ ‘ ମେକ୍ ଇନ୍ ଇଣ୍ଡିଆ ’ କାର୍ଯ୍ୟକ୍ରମରେ ଅଂଶ ଗ୍ରହଣ କରିବା ପାଇଁ ଭାରତ ଆସିଥିଲେ । ଆଉ ଗତ ବର୍ଷ ସ୍ୱିଡେନରେ ସେହିଭଳି ଆୟୋଜନରେ ମୁଁ ସ୍ୱୟଂ ଅଂଶ ଗ୍ରହଣ କରିଥିଲି ।


    ସ୍ୱିଡେନରେ ବସବାସ କରୁଥିବା ଭାରତୀୟଙ୍କ ପାଇଁ ତାଙ୍କ ମନରେ ଯେଉଁ ସ୍ନେହ ଅଛି , ଆଉ ଭାରତ ପ୍ରତି ତାଙ୍କର ଭଲପାଇବା ଓ ଆବେଗ ସକାଶେ , ମୁଁ ତାଙ୍କୁ କୋଟି କୋଟି ଅଭିନନ୍ଦନ ଜଣାଉଛି ।


    ମୁଁ ଆପଣ ସମସ୍ତଙ୍କୁ ଅନୁରୋଧ କରୁଛି କି ସ୍ୱିଡେନର ପ୍ରଧାନମନ୍ତ୍ରୀଙ୍କ ପାଇଁ ଠିଆ ହୋଇ ତାଳି ବଜାଇ ତାଙ୍କୁ ସମ୍ମାନ ପ୍ରଦର୍ଶନ କରିବା ।


    ସାଥୀଗଣ , ନିଜର ନବସୃଜନ ଦକ୍ଷତା , ବୃତ୍ତିଗତ ମନୋଭାବ , ସାଂସ୍କୃତିକ ସମସନ୍ୱୟର ଭାବନା ଯୋଗୁଁ ଏବଂ ଭାରତୀୟ ମୂଲ୍ୟବୋଧ ଯୋଗୁଁ ଆପଣମାନେ ଏଠାରେ ଏକ ଭିନ୍ନ ପରିଚୟ ସୃଷ୍ଟି କରିଛନ୍ତି ।


    ଭାରତ ବାହାରେ ରହି ମଧ୍ୟ ଆପଣ ଯେଉଁଭଳି ଭାବେ ଭାରତୀୟତାକୁ , ଭାରତର ଆତ୍ମାକୁ ନିଜ ଭିତରେ ସାଇତି ରଖିଛନ୍ତି , ସେଥିପାଇଁ ମୁଁ ଆପଣମାନଙ୍କୁ ବହୁତ ବହୁତ ଅଭିନନ୍ଦନ ଜଣାଉଛି ।


    ଆପଣମାନଙ୍କ ମଧ୍ୟରୁ କିଏ ତାମିଲ କହୁଛି , କିଏ ତେଲୁଗୁ । କିଏ କନ୍ନଡ଼ରେ କଥା ହେଉଛି ତ କିଏ ମାଲୟାଲମରେ । କିଏ ବଙ୍ଗଳାରେ ତ କିଏ ମରାଠୀରେ । ଭାରତରେ ପାଖାପାଖି 100ଭାଷା ଅଛି 1700 ଉପଭାଷା(ବୋଲି) ଅଛି , ଯଦି ମୁଁ ସବୁକିଛିର ତାଲିକା କହିବାକୁ ଲାଗିବି ତ ବୋଧହୁଏ ସକାଳ ପର୍ଯ୍ୟନ୍ତ ମୋର ଭାଷଣ ମଧ୍ୟ ଆରମ୍ଭ ହୋଇ ପାରିବ ନାହିଁ ।


    ଭାଷା ଭିନ୍ନ ହୋଇପାରେ , ସ୍ଥିତି-ପରିସ୍ଥିତଗୁଡିକ ଭିନ୍ନ ଭିନ୍ନ ହୋଇପାରେ , କିନ୍ତୁ ଗୋଟିଏ କଥା ହେଉଛି ଯାହା ଆମ ସମସ୍ତଙ୍କୁ ଗୋଟିଏ ସୂତ୍ରରେ ଗୁନ୍ଥି ରଖିଥାଏ । ଆଉ ସେହି କଥା ହେଉଛି ଭାରତୀୟ ହେବାର ଗର୍ବ ।


    ଏହା ହେଉଛି ସେହି ଭାବନା , ଯାହା ଆମକୁ , ଜଣଙ୍କୁ ଅନ୍ୟ ଜଣଙ୍କ ସହିତ ବାନ୍ଧି ଥାଏ , ଯୋଡି ଥାଏ , ଅସୁବିଧା ସମୟରେ ସାଙ୍ଗରେ ଠିଆ ହେବା ପାଇଁ ପ୍ରେରଣା ଦେଇଥାଏ , ନୂତନ ଶକ୍ତି ଦେଇଥାଏ , ନୂତନ ସଂକଳ୍ପ ଦେଇଥାଏ ।


    ଏହା ହେଉଛି ସେହି ଭାବନା , ଯାହା ସହିତ ଚାଲିକରି ଯାଉଥିବେ କେଉଁଠାରେ ମଧ୍ୟ ବନ୍ଦେ ମାତରମ୍ , ଭାରତମାତା କୀ ଜୟର ଉଦ୍ଘୋଷଣା ଆମ କାନରେ ପଡିଥାଏ , ଆମେ ସମସ୍ତେ ଉଠି ଠିଆ ହୋଇ ଯାଇଥାଉ ।


    ଏହା ହେଉଛି ସେହି ଭାବନା , ଯେଉଁ କାରଣ ପାଇଁ ଭାରତର ପ୍ରତ୍ୟେକ ସଫଳତାରେ , ମେରି କମ୍ , ଏବଂ ସାଇନା ନେହୱାଲଙ୍କ ଭଳି ଭାରତୀୟମାନଙ୍କ ସଫଳତାକୁ ନେଇ ପ୍ରତ୍ୟେକ ଭାରତୀୟଙ୍କ ଛାତି ଗର୍ବରେ ଫୁଲି ଉଠେ ।


    ସାଥୀଗଣ , ଆଜି ଦେଶ ପରିବର୍ତ୍ତନର ବଡ଼ ସମୟ ମଧ୍ୟ ଦେଇ ଗତି କରୁଛି । ଆଜି ଭାରତରେ ଏକ ଏପରି ସରକାର ଅଛନ୍ତି , ଯିଏ ଭାରତର ସମ୍ମାନ ପାଇଁ , ଭାରତର ସ୍ୱାଭିମାନ ପାଇଁ , ଭାରତକୁ ଏକବିଂଶ ଶତାବ୍ଦିରେ ନୂତନ ଶିଖରରେ ପହଂଚାଇବା ପାଇଁ ଦିନ ରାତିକୁ ଏକାଠି କରିଦେଉଛନ୍ତି ।


    ଚାରି ବର୍ଷ ପୂର୍ବେ ଭାରତର ଜନତା ଆମକୁ ‘ ସମସ୍ତଙ୍କ ସହିତ ସମସ୍ତଙ୍କ ବିକାଶ ’ ର ଅଭୂତପୂର୍ବ ଜନାଦେଶ ଦେଇଥିଲେ ।


    ବିଗତ ଚାରି ବର୍ଷରେ ଆମେ ବିକଶିତ ଏବଂ ସାମଗ୍ରୀକ ଭାରତ ନିର୍ମାଣ ଦିଗରେ କାର୍ଯ୍ୟ ପାଇଁ , ନିଉ ଇଣ୍ଡିଆ (ନୂଆ ଭାରତ)ର ନିର୍ମାଣ ପାଇଁ ସଂପୂର୍ଣ୍ଣ ପ୍ରୟାସ କରିଛୁ । ଆମେ ସ୍ୱାଧୀନତାର 75 ବର୍ଷ ହେବା ପର୍ଯ୍ୟନ୍ତ , ଅର୍ଥାତ 2022 ପର୍ଯ୍ୟନ୍ତ ‘ ସଂକଳ୍ପରୁ ସିଦ୍ଧି ’ କୁ ବ୍ରତ ଭାବେ ଗ୍ରହଣ କରିଛୁ ।


    ଏହା ସହିତ ଆମେ ବିଶ୍ୱରେ ଭାରତର ସମୃଦ୍ଧ ପରମ୍ପରା ପାଇଁ , ଆଉ ଭାରତୀୟତାର ସମ୍ମାନ ବୃଦ୍ଧି କରିଛୁ , ଅନ୍ତରାଷ୍ଟ୍ରୀୟ ଯୋଗ ଦିବସ ହେଉ ଅବା ଆୟୁର୍ବେଦ , ‘ ବସୁଧୈବ କୁଟୁମ୍ବକମ୍ ’ ର ପ୍ରାଚୀନ ଭାରତୀୟ ଦୃଷ୍ଟିଭଙ୍ଗୀ ହେଉ ଅବା , ପ୍ରକୃତି ସହିତ ସନ୍ତୁଳନ ଏବଂ ସମନ୍ୱୟର ନିଦର୍ଶନ , ଆମର ପ୍ରୟାସ ଏବଂ ଆପଣଙ୍କର ସହଯୋଗ ଭାରତକୁ ପୁଣି ଥରେ ବିଶ୍ୱରେ ଏକ ‘ ବିଚାରବାନ ନେତା ’ ଭାବେ ପ୍ରତିଷ୍ଠିତ କରୁଛି ।


    ସାଥୀଗଣ , କେବଳ ଏଠାରେ ନୁହେଁ , ଆଫ୍ରିକା ହେଉ ଅବା ପ୍ରଶାନ୍ତ ମହାସାଗରର ଛୋଟ ଦେଶ , ଅବା ପୁଣି ଆସିଆନ( ASEAN ) କିମ୍ବା ୟୁରୋପ , ଅବା ଏସିଆ , ସମସ୍ତେ ଆଜି ଭାରତକୁ ଏକ ବିଶ୍ୱସନୀୟ ସାଥୀ , ଏକ ଭରସାଯୋଗ୍ୟ ବନ୍ଧୁ ଭାବେ ଦେଖୁଛନ୍ତି ।


    ନେପାଳରେ ଭୂକମ୍ପ ହେଉ ଅବା ଶ୍ରୀଲଙ୍କାରେ ବନ୍ୟା-ଯେତେବେଳେ ସଙ୍କଟ ଆସିଥାଏ ତ ମାନବିକତା ଭାରତ ଆଡକୁ ଦେଖିଥାଏ , ୟେମନରେ ଯୁଦ୍ଧ ସମୟରେ ଆମେ ନା କେବଳ ଚାରି ହଜାରରୁ ଅଧିକ ଭାରତୀୟଙ୍କୁ , ବରଂ ପ୍ରାୟ ଦୁଇ ହଜାର ବିଦେଶୀଙ୍କୁ ମଧ୍ୟ ସୁରକ୍ଷିତ ଭାବେ ବାହାର କରିଥିଲୁ ।


    ବିଗତ 4 ବର୍ଷରେ ଆମ ସରକାରଙ୍କ ଦ୍ୱାରା ଗୋଟିଏ ପରେ ଗୋଟିଏ ଏଭଳି ପଦକ୍ଷେପ ଉଠାଯାଇଛି , ଯାହାଦ୍ୱାରା ଭାରତ ପ୍ରତି ଦୁନିଆର ଆଶା ଏବଂ ବିଶ୍ୱାସ ବୃଦ୍ଧି ପାଇଛି ।


    କିଛି ଦିନ ପୂର୍ବରୁ ଆପଣ ଦେଖିଥିବେ କି ଦିଲ୍ଲୀରେ ( International Solar Alliance Summit ) ଅନ୍ତରାଷ୍ଟ୍ରୀୟ ସୌର ମେଂଟ ଶିଖର ବୈଠକର ଆୟୋଜନ କରାଗଲା । ସବୁଜ ଧରଣୀ ( Green Earth ) ପାଇଁ ଭାରତର ଏହି ପଦକ୍ଷେପ ଯୋଗୁଁ ବହୁତ କମ୍ ସମୟ ମଧ୍ୟରେ 60 ରୁ ଅଧିକ ଦେଶ ଏଥିରେ ଯୋଡ଼ି ହୋଇଛନ୍ତି ।


    କ୍ଷେପଣାସ୍ତ୍ର ପ୍ରଯୁକ୍ତି ନିୟନ୍ତ୍ରଣ ବ୍ୟବସ୍ଥା ହେଉ , ଅଷ୍ଟ୍ରେଲିଆ ଗ୍ରୁପ୍ ହେଉ ଅବା ୱାସେନାର ଏରେଞ୍ଜମେଂଟ , ଏହି ତିନୋଟି ଗୋଷ୍ଠୀରେ ଭାରତର ସଦସ୍ୟତା ହେଉଛି ଅନ୍ତରାଷ୍ଟ୍ରୀୟ ସମୁଦାୟରେ ଭାରତର ବୃଦ୍ଧି ପାଉଥିବା ପ୍ରଭାବ ଏବଂ ସ୍ୱିକୃତୀ ପ୍ରତି ସଙ୍କେତ ।


    ସାଥୀଗଣ , ଆମର ବୈଷୟିକ ଦକ୍ଷତାକୁ ଦୁନିଆ ସୁଦୃଢ଼ ଓ ସମୃଦ୍ଧ ଭାବେ ଗଣନା କରୁଛି । ଭାରତର ମହାକାଶ କାର୍ଯ୍ୟକ୍ରମ ଦୁନିଆର 5 ଟି ଶ୍ରେଷ୍ଠ ମହାଶୂନ୍ୟ ଅନ୍ୱେଷଣ ଓ ବିକାଶ କାର୍ଯ୍ୟକ୍ରମ ମଧ୍ୟରୁ ଗୋଟିଏ । ଭାରତର ମହାକାଶ କାର୍ଯ୍ୟକ୍ରମ ତ ହେଉଛି ଉଚ୍ଚତମ ଗୁଣ ଓ ମାନର , ପୁଣି ହେଉଛି ସ୍ୱଳ୍ପବ୍ୟୟସାପେକ୍ଷ ମଧ୍ୟ । ଯେଉଁଥି ପାଇଁ ଆମେ ଦୁନିଆର ଏଭଳି ଅନେକ ଦେଶ ପାଇଁ ଆଶାର କାରଣ ହିଁ ପାଲଟି ଯାଇଛୁ । ଯେଉଁମାନଙ୍କର ନିଜସ୍ୱ ମହାକାଶ କାର୍ଯ୍ୟକ୍ରମ ନାହିଁ । ବିଗତ ବର୍ଷରେ ହିଁ ଆମେ ଦକ୍ଷିଣ ଏସିଆ ଉପଗ୍ରହକୁ ଉତକ୍ଷେପଣ କରିଥିଲୁ । ଯାହା ଆମର ପଡୋଶୀ ବନ୍ଧୁ ଦେଶଙ୍କ କାର୍ଯ୍ୟରେ ଆସୁଛି ।


    ସାଥୀଗଣ , ଦେଶ ଭିତରେ ଆମେ ବୈଷୟିକ ଜ୍ଞାନର ପ୍ରୟୋଗ ଦାୟିତ୍ୱବୋଧ ଏବଂ ପାରଦର୍ଶିତା ସୁନିଶ୍ଚିତ କରିବା ପାଇଁ କରୁଛୁ ।


    ଡିଜିଟାଲ ଭିତ୍ତିଭୂମି ଯୋଗୁଁ ସରକାର ଏବଂ ନାଗରିକମାନଙ୍କ ମଧ୍ୟରେ ସମ୍ପର୍କର ଧାରା ବଦଳି ଯାଇଛି । ସରକାରଙ୍କ ନିକଟରେ ପହଂଚିବା ଏବେ ଏକ ସୁବିଧା ନୁହେଁ ବରଂ ଏକ ପ୍ରୟାସ ହୋଇ ଯାଇଛି । ସାଧାରଣରୁ ଅତି ସାଧାରଣ ବ୍ୟକ୍ତି ମଧ୍ୟ ସିଧାସଳଖ ସରକାରଙ୍କ ସହିତ ସମ୍ପର୍କ କରି ପାରୁଛି ।


    ସରକାରଙ୍କର କାର୍ଯ୍ୟ କରିବାର ଶୈଳୀର ଯେଉଁ ଛବି ପ୍ରଥମେ ଆପଣଙ୍କ ଚିନ୍ତାଧାରାରେ ଥିଲା , ତାହା ଏବେ ବଦଳି ଯାଇଛି । ଏବେ ସରକାରୀ କାର୍ଯ୍ୟାଳୟରେ ଫାଇଲକୁ ଅଟକାଇ ରଖିବାର ସଂସ୍କୃତି ନାହିଁ , ବରଂ ଯେଉଁ କାମ ବର୍ଷ ବର୍ଷ ଧରି ପଡ଼ି ରହିଛି , ତାକୁ ସଂପୂର୍ଣ୍ଣ କରିବା ଉପରେ ଗୁରୁତ୍ୱ ଦିଆ ଯାଉଛି ।


    ଆଜି ଭାରତରେ ବ୍ୟବସାୟ କରିବା ସହଜ ହୋଇ ଯାଇଛି । 42 ଟି ସ୍ଥାନରୁ ଲମ୍ଫ ପ୍ରଦାନ କରି ଭାରତ ସହଜରେ ବ୍ୟବସାୟ ଅନୁକୂଳ ସୂଚୀରେ ପ୍ରଥମ ଥର ପାଇଁ ଶ୍ରେଷ୍ଠ 100 ସ୍ଥାନ ମଧ୍ୟକୁ ଆସି ଯାଇଛି ।


    ଦେଶରେ ଅପ୍ରତ୍ୟକ୍ଷ ଟିକସ ଯୁଗରେ ପୁଣି ଏକ ଐତିହାସିକ ସଂସ୍କାର-ଜିଏସଟିକୁ ଉଦ୍ୟୋଗ ଜଗତ ନିଜ ଜୀବନର ଅଂଶ ଭାବେ ପରିଗଣିତ କରୁଛି । ଦେଶରେ ଟିକସ ସଂଗ୍ରହରେ ଅଭୂତପୂର୍ବ ବୃଦ୍ଧି ହୋଇଛି , ଆଉ ବ୍ୟବସାୟୀମାନେ ଯେଉଁମାନେ ଅନେକ ପ୍ରକାରର ଯାଞ୍ଚ-ତନଖି ପ୍ରକ୍ରିୟାରେ ବ୍ୟତିବ୍ୟସ୍ତ ହୋଇ ପଡ଼ିଥିଲେ , ଏବେ ଚିନ୍ତାମୁକ୍ତ ହୋଇ ଯାଇଛନ୍ତି ।


    ସାମାଜିକ କଲ୍ୟାଣ ପାଇଁ ଜାମ୍ (JAM ) , ଅର୍ଥାତ୍ ଜନ-ଧନର ବ୍ୟାଙ୍କ ଖାତା , ଆଧାରର ପରିଚୟ ଏବଂ ମୋବାଇଲ ଟେକ୍ନୋଲଜିର ସମ୍ମିଳିତ ବ୍ୟବସ୍ଥା ବିଷୟରେ ଆପଣମାନେ ଶୁଣିଥିଲେ । ଏହି ତିନୋଟିକୁ ମିଶାଇ ପ୍ରତ୍ୟକ୍ଷ ସୁବିଧା ହସ୍ତାନ୍ତର ବ୍ୟବସ୍ଥା ପ୍ରସ୍ତୁତ କରାଯାଇଛି ।


    ଏହାଦ୍ୱାରା ସାମାଜିକ ଯୋଜନାର ସିଧାସଳଖ ଲାଭ ସେମାନଙ୍କୁ ମିଳୁଛି , ଯେଉଁମାନଙ୍କୁ ମିଳିବା ଦରକାର । ଏହା ଦ୍ୱାରା ସରକାର ନା କେବଳ ଗରିବମାନଙ୍କର ଅଧିକାର କ୍ଷେତ୍ରରେ , ଏହା ଆପଣମାନେ ଜାଣି ଖୁସି ହେବେ କି ପୂର୍ବରୁ ସମୟ ଥିଲା ଏପରି , କେବେ-କେବେ ଯେଉଁ ଝିଅ ଜନ୍ମ ହୋଇ ନାହିଁ ସେ ବିଧବା ହୋଇ ଯାଇଥାଏ ଆଉ ବିଧବା ଭତ୍ତା ନିଆ ଯାଇଥାଏ , ବୁଝି ପାରିଲେ କି ? ଏବେ କିନ୍ତୁ ସ୍ଥିତି ବଦଳି ଯାଇଛି ଆଉ ଗରିବଙ୍କ ଅଧିକାରର ଅର୍ଥ ସିଧା ସଳଖ ସେମାନଙ୍କୁ ମିଳୁଛି । ଆଉ ସେ ଯେଉଁ ଭୂତ/ଜାଲ ହିତାଧିକାରୀ ଥିଲେ , ସେମାନଙ୍କର ନାମ କଟିଯିବା ପରେ , ଆପଣମାନେ ଜାଣି ଖୁସି ହେବେ ଯେ , ଏହି ଏକମାତ୍ର ଯୋଜନାରେ ପ୍ରାୟ 83 ହଜାର କୋଟି ଟଙ୍କା ଅର୍ଥାତ 12 ବିଲିୟନ ଡଲାରରୁ ଅଧିକ ଭୁଲ ଲୋକଙ୍କ ହାତକୁ ଯିବାରୁ ରୋକା ଯାଇ ପାରିଛି ।


    ସାଥୀଗଣ , ଗରିବୀ ଦୂର କରିବା ପାଇଁ ପ୍ରଥମେ ଯେଉଁ କଥା କୁହା ଯାଉଥିଲା , ଆଉ ଯେଉଁ ସ୍ଳୋଗାନ ଦିଆ ଯାଉଥିଲା , ଏବେ ସେହି ସଂସ୍କୃତିକୁ ମଧ୍ୟ ଆମେ ପଛରେ ଛାଡ଼ି ଆସିଛୁ । ଦେଶର ଗରିବଙ୍କ ଜୀବନର ଉତ୍ଥାନ ପାଇଁ ସଶକ୍ତିକରଣକୁ ମାଧ୍ୟମ କରାଯାଇଛି ।


    ସଶକ୍ତିକରଣ ସମାଜର ହେଉ କି ଦୁର୍ବଳ ବର୍ଗର ହେଉ , ଅବା ପୁଣି ମହିଳାଙ୍କର , ‘ ସମସ୍ତଙ୍କ ସହିତ- ସମସ୍ତଙ୍କ ବିକାଶ ’ ର ମୂଳ ମନ୍ତ୍ର ସତ୍ୟତାରେ ବଦଳି ଯାଇଛି ।


    ଉଜ୍ଜ୍ୱଳା ଯୋଜନା ଅଧୀନରେ ଆମେ ସାରା ଦେଶରେ ଗରିବ ମହିଳା ମାନଙ୍କୁ ମାଗଣାରେ ଗ୍ୟାସ ସିଲିଣ୍ଡର ଦେଉଛୁ । ଆମେ 2020ସୁଦ୍ଧା 80 ନିୟୁତ ସଂଯୋଗର ଲକ୍ଷ୍ୟ ରଖିଛୁ , ଆଉ 2 ବର୍ଷରୁ କମ୍ ସମୟ ମଧ୍ୟରେ ପାଖାପାଖି 36 ନିୟୁତ ସଂଯୋଗ ମଧ୍ୟ ଦେଇ ସାରିଛୁ ।


    ଆମର ମାଆ ଏବଂ ଭଉଣୀମାନଙ୍କୁ ପ୍ରଥମେ ଖାଦ୍ୟ ପ୍ରସ୍ତୁତି ସମୟରେ ଗୋଟିଏ ଦିନ ମଧ୍ୟରେ 400 ସିଗାରେଟର ଧୂଆଁ ଫୁଙ୍କିବାକୁ ପଡ଼ୁଥିଲା , ଆଜି ସେମାନଙ୍କୁ ସ୍ୱଚ୍ଛ ରୋଷେଇ ଇନ୍ଧନ ମିଳୁଛି ।


    ରନ୍ଧନ ଗ୍ୟାସର ଉପଲବ୍ଧତା ମଧ୍ୟ ସୁଧୁରି ଯାଇଛି । ଆପଣମାନଙ୍କ ମଧ୍ୟରୁ କେତେ ଲୋକ ଥିବେ ଯେଉଁମାନେ ଅନେକ ବର୍ଷ ପୂର୍ବରୁ ଭାରତରୁ ଚାଲି ଆସିଥିବେ । ଆପଣମାନଙ୍କର ମନେ ଥିବ ସେହି ସମୟରେ ଗ୍ୟାସ ସିଲିଣ୍ଡର ପର୍ଯ୍ୟନ୍ତ କଳା ବଜାରରେ ମିଳୁଥିଲା । ସେଥିପାଇଁ ମଧ୍ୟ କେତେକଙ୍କ ପାଖରେ ଗୁହାରି କରିବାକୁ ପଡ଼ୁଥିଲା । ଅବା ପୁଣି ପଡ଼ୋଶୀଙ୍କୁ ସିଲିଣ୍ଡର ମାଗିବାକୁ ପଡ଼ୁଥିଲା । ତେବେ ଯାଇ ଘରେ ଖାଦ୍ୟ ରୋଷେଇ ହେଉଥିଲା । ଆଜି ଏହି ପରିସ୍ଥିତି ହୋଇଛି କି , ଗ୍ୟାସ ଏଜେନ୍ସି ତରଫରୁ ଆପଣଙ୍କୁ ମୋବାଇଲରେ କଲ୍ କରି କହାଯାଉଛି , ‘ ବହୁତ ସମୟ ହୋଇଗଲା , ସିଲିଣ୍ଡର ନେଇ ଆସିବି କି ?’


    ମୁଦ୍ରା ଭଳି ମାଇକ୍ରୋ ଫାଇନାନ୍ସ ଯୋଜନା ମାଧ୍ୟମରେ ଦେଶର କୋଣ ଅନୁକୋଣରେ ଉଦ୍ୟୋଗୀମାନଙ୍କୁ ନୂତନ ଅବସର ଦିଆଯାଉଛି । ଯେଉଁ ଲୋକମାନଙ୍କୁ କେହି ଋଣ ଦେଉ ନ ଥିଲେ , ଯେଉଁମାନଙ୍କର ଛୋଟ-ଛୋଟ ବ୍ୟବସାୟିକ ଯୋଜନା ପାଇଁ କୌଣସି ଆର୍ଥିକ ସହାୟତା ନ ଥିଲା , ସେମାନଙ୍କ ପାଇଁ ଆମେ ମୁଦ୍ରା ଯୋଜନା ପ୍ରସ୍ତୁତ କରିଛୁ । ଆଉ ପରିଣାମ ଏହା ହୋଇଛି କି ଏହି ଯୋଜନାରେ ଏ ପର୍ଯ୍ୟନ୍ତ ମୋଟ ଉପରେ ପାଖାପାଖି 5.3 ଲକ୍ଷ କୋଟି ଟଙ୍କା , ଅର୍ଥାତ୍ ପାଖାପାଖି 90 ବିଲିୟନ ଡଲାରର , 12 କୋଟି (120 ନିୟୁତ) ଋଣ ଦିଆ ଯାଇସାରିଛି । ଏହି 120 ନିୟୁତ ଋଣ ନୁହେଁ , ଏହା ହେଉଛି 120 ନିୟୁତଙ୍କ ସ୍ୱପ୍ନ , ଯାହାକୁ ସାକାର କରିବା ପାଇଁ ଆମେ ବ୍ୟବସ୍ଥା ପ୍ରସ୍ତୁତ କରିଛୁ । ନିଯୁକ୍ତ ସୃଷ୍ଟି କ୍ଷେତ୍ରରେ ମଧ୍ୟ ଏହା ବଡ଼ ମାଧ୍ୟମ ହୋଇପାରିଛି । ଏହି ଉଦ୍ୟୋଗୀମାନଙ୍କ ମଧ୍ୟରୁ 74 ପ୍ରତିଶତ ହେଉଛନ୍ତି ମହିଳା ।


    ଅଟଳ ନବସୃଜନ ମିଶନ , ସ୍କିଲ ଇଣ୍ଡିଆ ଏବଂ ଷ୍ଟାର୍ଟ ଅପ୍ ଇଣ୍ଡିଆ ମାଧ୍ୟମରେ ଭବିଷ୍ୟତର ଆର୍ଥିକ ପ୍ରଗତି ପାଇଁ ଅନୁକୂଳ ବ୍ୟବସ୍ଥା ପ୍ରସ୍ତୁତ କରାଯାଉଛି ।


    ଚଳିତ ବର୍ଷ ସ୍ମାର୍ଟ ଇଣ୍ଡିଆ ହାକାଥନ୍ ରେ ଏକ ଲକ୍ଷରୁ ଅଧିକ ଛାତ୍ର-ଛାତ୍ରୀ ଅଂଶ ଗ୍ରହଣ କରିଥିଲେ । ଆଉ ହଜାର-ହଜାର ସଂଖ୍ୟାରେ ସେମାନେ ଦେଶ ଆଗରେ ଥିବା ଆହ୍ୱାନ ସମ୍ବନ୍ଧରେ ନିଜର ମତାମତ ଦେଇଥିଲେ । ମୁଁ ମଧ୍ୟ ଭିଡିଓ କନଫେରେନ୍ସ ମାଧ୍ୟମରେ ସାରା ଦେଶର ଏହି ଯୁବ ପ୍ରତିଭାମାନଙ୍କ ସହିତ ସମୟ ବିତାଇଥିଲି ।


    ଏହି ଭଳି ପ୍ରୟାସକୁ ପ୍ରୋତ୍ସାହନ ଦେବା ପାଇଁ ଆମେ ଅନ୍ତରାଷ୍ଟ୍ରୀୟ ସହଭାଗିତା ମଧ୍ୟ ସୃଷ୍ଟି କରୁଛୁ । ଆଜି ଆମେ ସ୍ୱିଡେନ ସହିତ ନବସୃଜନ ସହଭାଗିତା କରିଛୁ । ଜାନୁୟାରୀରେ ଇସ୍ରାଏଲ ସହିତ ନବସୃଜନ , ଆଉ ଉଦ୍ୟମୀତା ପାଇଁ ଆଇକ୍ରିଏଟ୍( iCreate ) କେନ୍ଦ୍ରର ଉଦ୍ଘାଟନ କରିଥିଲୁ ।


    ନବସୃଜନ ହେଉ , ଦକ୍ଷତା ବିକାଶ ହେଉ , ଅବା ପୁଣି ଉଦ୍ୟମୀତା ହେଉ ଏହା ସେତେବେଳେ କାମରେ ଆସିଥାଏ , ଯେତେବେଳେ ଦେଶର ନାଗରିକଙ୍କ ଜୀବନର ମାନଦଣ୍ଡ ଉତ୍ତମ ହୁଏ । ଆଜି ସରକାର ସହଜରେ ସହାବସ୍ଥାନ ଉପରେ ଧ୍ୟାନ କେନ୍ଦ୍ରିତ କରୁଛନ୍ତି । କିଛି ଦିନ ପୂର୍ବେ ଦୁନିଆର ସବୁଠାରୁ ବଡ଼ ସ୍ୱାସ୍ଥ୍ୟ ସୁରକ୍ଷା ବୀମା ଯୋଜନା- ‘ ଆୟୁଷ୍ମାନ ଭାରତ ’ ଶୁଭାରମ୍ଭ ହେବାର ଘୋଷଣା କରାଯାଇଛି । ଆଉ ଏହା ଦୁନିଆର ସବୁଠାରୁ ବୃହତ ଯୋଜନା ହେଉଛି ବନ୍ଧୁ , ଏହା ତୁଳନାରେ ଦୁନିଆରେ କେଉଁଠି ନା କେଉଁଠି ମଧ୍ୟ ସମ୍ଭବ ନୁହେଁ ଆଉ ଏହାର ପ୍ରଥମ ପର୍ଯ୍ୟାୟର ଶୁଭାରମ୍ଭ କରାଯାଇଛି ।


    ଏହାର ଦୁଇଟି ଉପାଦାନ ରହିଛି । ପ୍ରଥମରେ ସାରା ଦେଶରେ ସ୍ୱାସ୍ଥ୍ୟ ଏବଂ କଲ୍ୟାଣ କେନ୍ଦ୍ରର ନେଟୱାର୍କ ବିଛାଇବା ଏବଂ ଦ୍ୱିତୀୟରେ ଦେଶର 40 ପ୍ରତିଶତ ସବୁଠାରୁ ଗରୀବ ଜନସଂଖ୍ୟାକୁ 5 ଲକ୍ଷରୁ ଅଧିକ ଟଙ୍କାର ସ୍ୱାସ୍ଥ୍ୟ ବୀମା ଭୁକ୍ତ କରିବା ।


    ଭାଇ ଓ ଭଉଣୀମାନେ , ଏହା ସବୁ ସହଜ ସଂସ୍କାର ନୁହେଁ , ଏହା ହେଉଛି ରୂପାନ୍ତରଣ । ଆଉ ଆମ ସଂକଳ୍ପ ହେଉଛି କି ଆମେ ଭାରତକୁ ରୂପାନ୍ତରଣ ବା ପରିବର୍ତ୍ତିତ କରି ରହିବୁ ।


    ସାଥୀଗଣ , ଚଳିତ ବର୍ଷ 2 ଅକ୍ଟୋବର ଠାରୁ କେବଳ ଭାରତ ହିଁ ନୁହେଁ ବରଂ ବିଶ୍ୱ ମହାତ୍ମା ଗାନ୍ଧିଙ୍କ ଜନ୍ମର 150 ବର୍ଷ ପାଳନ କରିବ । ଆମେ ସ୍ଥିର କରିଛୁ କି ଆମ୍ଭେ ଏହି ମହାମାନବଙ୍କୁ ପ୍ରକୃତ ଶ୍ରଦ୍ଧାଞ୍ଜଳି ଭାବେ ଭାରତକୁ ରୂପାନ୍ତରଣର ମହାଯଜ୍ଞରୁ ପ୍ରାରମ୍ଭ କରିବୁ , ଆମ ଆଗରେ ଦୀର୍ଘ ପଥ ଅବଶ୍ୟ ରହିଛି , କିନ୍ତୁ ଆମର ଗତିପଥ ହେଉଛି ସଠିକ୍ ଆଉ ଲକ୍ଷ୍ୟ ସ୍ଥଳରେ ପହଂଚିବାର ଆମର ସଙ୍କଳ୍ପ ହେଉଛି ଅଟଳ ।


    ବନ୍ଧୁଗଣ , ଏହି ରୂପାନ୍ତରଣ ବା ପରିବର୍ତ୍ତିତ ଭାରତ , ନିଉ ଇଣ୍ଡିଆର ନିର୍ମାଣ ପାଇଁ ସ୍ୱିଡେନ ସହିତ ଆମର ସୁଦୃଢ଼ ଭାଗିଦାରୀକୁ ମଧ୍ୟ ଆମେ ବେଶ ଗୁରୁତ୍ୱପୂର୍ଣ୍ଣ ବୋଲି ଭାବୁଛୁ । କେବଳ ସ୍ୱିଡେନ ନୁହେଁ ବରଂ ଅନ୍ୟ ନର୍ଡିକ୍ ରାଷ୍ଟ୍ରମାନଙ୍କ ସହ ମଧ୍ୟ ନିଜର ଭାଗିଦାରୀକୁ ଆମେ ନୂତନ ସ୍ତରକୁ ନେଇ ଯିବାକୁ ଚାହୁଁଛୁ ।


    ସ୍ୱିଡେନ ବ୍ୟତୀତ ଆଜି ମୋତେ ଡେନମାର୍କ , ନରୱେ , ଆଇସଲାଣ୍ଡ ଏବଂ ଫିନଲାଣ୍ଡର ପ୍ରଧାନମନ୍ତ୍ରୀମାନଙ୍କ ସହିତ ବିଚାର ବିମର୍ଶର ସୁଯୋଗ ମିଳିଲା । ଦ୍ୱିପାକ୍ଷିକ ଆଲୋଚନା ବ୍ୟତୀତ ପ୍ରଥମ ଥର ନର୍ଡିକ୍ ଦେଶସମୂହ ଏବଂ ଭାରତର ନେତାମାନଙ୍କ ମଧ୍ୟରେ ଭାରତ-ନର୍ଡିକ୍ ଶିଖର ବୈଠକ ଏବେ କିଛି ସମୟ ପୂର୍ବରୁ ସମ୍ପନ୍ନ ହେଲା । ନବସୃଜନ , ଦକ୍ଷତା ଏବଂ ବୈଷୟିକ ସହଯୋଗ ପାଇଁ ଆମେ ନିଜ-ନିଜ ମଧ୍ୟରେ ଭାଗିଦାରୀକୁ ଆହୁରି ଦୃଢ଼ତାର ସହିତ ଆଗକୁ ନେବା ପାଇଁ ନିଷ୍ପତ୍ତି ନେଲୁ ।


    ବନ୍ଧୁଗଣ , ଭାରତର ଅଭିବୃଦ୍ଧିର କାହାଣୀ ଏବଂ ଅନ୍ତରାଷ୍ଟ୍ରୀୟ ମାନଦଣ୍ଡରେ ଆପଣ ମାନଙ୍କର ମଧ୍ୟ ବହୁତ ବଡ଼ ଯୋଗଦାନ ରହିଛି । ସ୍ୱିଡେନରେ ଯଦିଓ ଆମର ଗୋଟିଏ ଦୂତାବାସ ଅଛି , କିନ୍ତୁ ଆମ ରାଷ୍ଟ୍ରଦୂତ ଜଣେ ଏକୁଟିଆ ନୁହଁନ୍ତି-ଆପଣ ସମସ୍ତେ ହେଉଛନ୍ତି ଭାରତର ରାଷ୍ଟ୍ରଦୂତ ।


    କିନ୍ତୁ ଆଜି ମୁଁ ଏଠାରେ ଆପଣ ମାନଙ୍କୁ ଏକ ଅନୁରୋଧ କରିବାକୁ ଚାହୁଁଛି । ଆପଣ ଭାରତ ସାଙ୍ଗରେ କେବଳ ଭାବାବେଗ ସହିତ ଯୋଡ଼ି ହୋଇ ନାହାଁନ୍ତି । ଆପଣମାନଙ୍କ ମଧ୍ୟରୁ ଯେଉଁମାନେ ନବସୃଜନ , ବାଣିଜ୍ୟ ଏବଂ ନିବେଶ କରିବାକୁ ଚାହୁଁଛନ୍ତି ସେମାନଙ୍କ ପାଇଁ ଆଜି ପ୍ରତୀୟମାନ ହେଉଥିବା ନିଉ ଇଣ୍ଡିଆରେ ସୁଯୋଗର ଅମାପ ଭଣ୍ଡାର ରହିଛି ।


    ନିଉ ଇଣ୍ଡିଆ ଆପଣମାନଙ୍କ ପ୍ରତୀକ୍ଷାରେ ରହିଛି । ଆଉ ଏବେ ତ ଭାରତ ଏବଂ ସ୍ୱିଡେନ ମଧ୍ୟରେ ସିଧା ସଳଖ ବିମାନ ଚଳାଚଳ ମଧ୍ୟ ଆରମ୍ଭ ହୋଇ ଯାଇଛି । ତ ପୁଣି ବିଳମ୍ବ କେଉଁଥି ପାଇଁ ?


    ଭାଇ ଓ ଭଉଣୀମାନେ , ସମୟର ବହୁତ ଅଭାବ , ମୋତେ ଆଗାମୀ କାର୍ଯ୍ୟକ୍ରମ ପାଇଁ ଲଣ୍ଡନରେ ପହଂଚିବାର ଅଛି । କିନ୍ତୁ ଏତେ କମ୍ ସମୟରେ ମଧ୍ୟ ଆପଣ ମାନେ ମୋତେ ନିଜ ସହିତ ଯୋଡ଼ି ହେବାର , ଆପଣମାନଙ୍କ ସହିତ କଥା ହେବାର ସୁଯୋଗ ଦେଲେ , ମୋତେ ବହୁତ ଭଲ ଲାଗିଲା , ବହୁତ ଆନନ୍ଦ ଆସିଲା ।


    ଆପଣମାନେ ଏଠାକୁ ଆସିଲେ , ନିଉ ଇଣ୍ଡିଆର କଥା କହିବା ପାଇଁ ମୋତେ ସୁଯୋଗ ଦେଲେ , ଆପଣଙ୍କ ସତ୍କାର ଏବଂ ଆଶୀର୍ବାଦ ପାଇଁ ପୁଣି ଥରେ ବହୁତ-ବହୁତ କୃତଜ୍ଞତା ଜଣାଉଛି । ମୁଁ ପ୍ରଧାନମନ୍ତ୍ରୀ ମହାଶୟଙ୍କୁ ମଧ୍ୟ ହୃଦୟର ସହିତ କୃତଜ୍ଞତା ବ୍ୟକ୍ତ କରିବାକୁ ଚାହୁଁଛି କି ଭାରତୀୟ ସମୁଦାୟଙ୍କ ପ୍ରତି ତାଙ୍କର ଯେଉଁ ଭଲ ପାଇବା ରହିଛି ଭାରତ ପ୍ରତି ତାଙ୍କର ଯେଉଁ ଭଲ ପାଇବା ଓ ପ୍ରେମ ଅଛି , ଆଜି ସାମ୍ନା ସାମ୍ନି ହୋଇ ଆମମାନଙ୍କ ମଧ୍ୟକୁ ଆସି ସେହି ଅତୁଟ ସମ୍ପର୍କକୁ ମଧ୍ୟ ସେ ପ୍ରକଟ କରିଛନ୍ତି ଆଉ ଏଥିପାଇଁ ମୁଁ ପ୍ରଧାନମନ୍ତ୍ରୀ ମହୋଦୟଙ୍କୁ ମଧ୍ୟ ହୃଦୟର ସହିତ ବହୁତ-ବହୁତ ଧନ୍ୟବାଦ ଜଣାଉଛି ।


    ଧନ୍ୟବାଦ!

    
    
    (Release ID: 1529776) Visitor Counter : 1