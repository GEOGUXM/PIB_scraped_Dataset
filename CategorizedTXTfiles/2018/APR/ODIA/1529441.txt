      ଅର୍ଥ ମନ୍ତ୍ରଣାଳୟ

      ଦେଶରେ ବର୍ତ୍ତମାନର ମୁଦ୍ରା ସ୍ଥିତି ସମୀକ୍ଷା କଲେ ସରକାର
      • ନଗଦ ଟଙ୍କାର ଅସ୍ୱାଭାବିକ ଚାହିଦା ପୂରଣ କରିବା ଲାଗି ସରକାର ଏବଂ ଆରବିଆଇ ଯଥାସମ୍ଭବ ପଦକ୍ଷେପ ନେଇଛନ୍ତି
      • ବୃଦ୍ଧି ପାଉଥିବା ଚାହିଦା ପୂରଣ କରିବା ଲାଗି ନଗଦ ନୋଟ ଯଥେଷ୍ଟ ପରିମାଣରେ ଉପଲବ୍ଧ
      • ଅକାମି ଥିବା ଏଟିଏମ ପରିଚାଳନା ଶୀଘ୍ର ସ୍ୱାଭାବିକ ହେବ
      Posted On: 17 APR 2018 9:12PM by PIB Bhubaneshwar


    ଦେଶର କେତେକ ଅଂଚଳରେ ନଗଦ ଟଙ୍କାର ଅଭାବ ଏବଂ କେତେକ ଏଟିଏମରୁ ନୋଟ ନବାହାରିବା କିମ୍ବା ଏଟିଏମ କାମ ନକରିବା ସମ୍ପର୍କରେ ଅନେକ ଖବର ପଦାକୁ ଆସିଛି ।


    ଗତ ତିନି ମାସ ମଧ୍ୟରେ ଦେଶରେ ନଗଦ ଟଙ୍କାର ଚାହିଦାରେ ଅସ୍ୱାଭାବିକ ବୃଦ୍ଧି ପରିଲକ୍ଷିତ ହୋଇଛି । ଚଳିତ ମାସ କେବଳ ପ୍ରଥମ 13 ଦିନରେ ନୋଟ ଯୋଗାଣରେ 45 ହଜାର କୋଟି ଟଙ୍କାର ବୃଦ୍ଧି ଦେଖିବାକୁ ମିଳିଛି । ଏହି ନୋଟର ଚାହିଦାରେ ଅସ୍ୱାଭାବିକ ବୃଦ୍ଧି ଦେଶର କେତେକ ଭାଗ ଯେପରିକି ଆନ୍ଧପ୍ରଦେଶ , ତେଲଙ୍ଗାନା , କର୍ଣ୍ଣାଟକ , ମଧ୍ୟପ୍ରଦେଶ ଓ ବିହାରରେ ଦେଖିବାକୁ ମିଳିଛି ।


    ଭାରତ ସରକାର ଭାରତୀୟ ରିଜର୍ଭ ବ୍ୟାଙ୍କ (ଆରବିଆଇ) ସହ ମିଶ ନଗଦର ଅସ୍ୱାଭାବିକ ଚାହିଦା ପୂରଣ କରିବା ଲାଗି ଯଥାସମ୍ଭବ ପଦକ୍ଷେପ ନେଉଛନ୍ତି । ସରକାର କହିଛନ୍ତି ଯେ ଆମ ପାଖରେ କରେନ୍ସି ନୋଟର ପର୍ଯ୍ୟାପ୍ତ ରିଜର୍ଭ ରହିଥିଲା । ଯାହାର ଉପଯୋଗ ବର୍ତ୍ତମାନ ସୁଦ୍ଧା ଉତ୍ପନ୍ନ ହୋଇଥିବା ସମସ୍ତ ଅସ୍ୱାଭାବିକ ଚାହିଦା ପୂରଣ କରିବା ଲାଗି କରାଯାଇଛି । ନଗଦ ଚାହିଦା ପୂରଣ କରିବା ଲାଗି ଆମ ପାଖରେ ଏବେ ମଧ୍ୟ ସମସ୍ତ ମୂଲ୍ୟ ବର୍ଗର କରେନ୍ସି ନୋଟର ପର୍ଯ୍ୟାପ୍ତ ଷ୍ଟକ ରହିଛି । ଏଥିରେ 500 , 200 ଏବଂ 100 ଟଙ୍କିଆ ନୋଟ ମଧ୍ୟ ସାମିଲ ।


    ସରକାର ସମସ୍ତ ଲୋକମାନଙ୍କୁ ଆଶ୍ୱାସନା ଦେବାକୁ ଚାହୁଁଛନ୍ତି ଯେ ଦେଶରେ କରେନ୍ସି ନୋଟର ପର୍ଯ୍ୟାପ୍ତ ଯୋଗାଣ ହେଉଛି । ଏହାଦ୍ୱାରା ବର୍ତ୍ତମାନ ସୁଦ୍ଧା ଉତ୍ପନ୍ନ ହୋଇଥିବା ସମସ୍ତ ଚାହିଦା ପୂରଣ କରାଯାଇଛି । ସରକାର ଲୋକମାନଙ୍କୁ ଏହି ଆଶ୍ୱାସନା ଦେବାକୁ ଚାହୁଁଛନ୍ତି ଯେ ଆଗାମୀ ଦିନରେ/ମାସଗୁଡ଼ିକରେ ଯଦି ନଗଦ ଟଙ୍କାର ଆହୁରି ଅଧିକ ଚାହିଦା ଉତ୍ପନ୍ନ ହୁଏ ତା ’ ହେଲେ ସେପରି ସ୍ଥିତିରେ ମଧ୍ୟ ସରକାର ପର୍ଯ୍ୟାପ୍ତ ନଗଦ ନୋଟ ଯୋଗାଣ କରିବେ ।


    ଏଟିଏମରେ ନଗଦ ଟଙ୍କାର ଯୋଗାଣ ନିରନ୍ତର ଜାରି ରହିବ ଏବଂ ବର୍ତ୍ତମାନ ଅଚଳ ଥିବା ଏଟିଏମକୁ ଯଥାଶୀଘ୍ର ସ୍ୱାଭାବିକ ଭାବେ ପରିଚାଳନା କରିବା ସୁନିଶ୍ଚିତ କରିବା ଲାଗି ସରକାର ଯଥାସମ୍ଭବ ପଦକ୍ଷେପ ନେଉଛନ୍ତି ।


    **********

    
    
    (Release ID: 1529441) Visitor Counter : 4