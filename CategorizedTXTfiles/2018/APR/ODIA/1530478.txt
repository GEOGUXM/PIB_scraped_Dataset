      ଅର୍ଥ ମନ୍ତ୍ରଣାଳୟ

      ପଳାତକ ଅର୍ଥନୈତିକ ଅପରାଧୀ ଅଧ୍ୟାଦେଶ, 2018କୁ ରାଷ୍ଟ୍ରପତିଙ୍କ ଅନୁମୋଦନ;
      ଅପରାଧୀମାନଙ୍କ ସହ ଜଡ଼ିତ ସମ୍ପତ୍ତି ଜବତ କରିବା ଲାଗି ଭାରତୀୟ କର୍ତ୍ତୃପକ୍ଷଙ୍କୁ କ୍ଷମତା

      Posted On: 22 APR 2018 7:09PM by PIB Bhubaneshwar

    ପଳାତକ ଅର୍ଥନୈତିକ ଅପରାଧୀ ଅଧ୍ୟାଦେଶ , 2018 ଦେଶରେ ଲାଗୁ ହୋଇଛି । ଏହି ଅଧ୍ୟାଦେଶ ଜାରି କରିବା ଲାଗି କେନ୍ଦ୍ର କ୍ୟାବିନେଟ ନେଇଥିବା ନିଷ୍ପତ୍ତିକୁ ଭାରତର ରାଷ୍ଟ୍ରପତି ଅନୁମୋଦନ କରିବା ପରେ ଏହି ଅଧ୍ୟାଦେଶ ଜାରି କରାଯାଇଛି । ଏଥିପୂର୍ବରୁ ପଳାତକ ଅର୍ଥନୈତିକ ଅପରାଧୀ ଅଧ୍ୟାଦେଶ , 2018 ଲାଗୁ କରିବା ଲାଗି ଅର୍ଥ ମନ୍ତ୍ରଣାଳୟ ପକ୍ଷରୁ କରାଯାଇଥିବା ସୁପାରିସକୁ ଗତ 21 ଏପ୍ରିଲ , 2018ରେ ଅନୁଷ୍ଠିତ କେନ୍ଦ୍ର କ୍ୟାବିନେଟ ବୈଠକରେ ଅନୁମୋଦନ କରାଯାଇଥିଲା ।


    ପଳାତକ ଅର୍ଥନୈତିକ ଅପରାଧୀ ଅଧ୍ୟାଦେଶ , 2018ରେ କେତେକ ସ୍ୱତନ୍ତ୍ର ବ୍ୟବସ୍ଥା ରହିଛି । ଏହି ବ୍ୟବସ୍ଥାରେ ଭାରତୀୟ କର୍ତ୍ତୃପକ୍ଷରୁ ଅଧିକ କ୍ଷମତା ପ୍ରଦାନ କରାଯାଇଛି ଯାହାଦ୍ୱାରା ସେମାନେ ଅର୍ଥନୈତିକ ଅପରାଧୀମାନଙ୍କ ସହିତ ଜଡ଼ିତ ସମ୍ପତ୍ତି ଏବଂ ସେମାନଙ୍କ ଅପରାଧୀକ ଆୟକୁ ଜବତ କିମ୍ବା ସଂଲଗ୍ନ (ଆଟାଚ)କରିପାରିବେ । ଫଳରେ ଅର୍ଥନୈତିକ ଅପରାଧୀମାନେ ଭାରତୀୟ ନ୍ୟାୟାଳୟର ବିଚାର ଅଧିକାର କ୍ଷେତ୍ରର ବାହାରେ ଥାଇ ଭାରତୀୟ ଆଇନର ପ୍ରକ୍ରିୟାକୁ ଏଡ଼ାଇବାରେ ସକ୍ଷମ ହେବେ ନାହିଁ ।


    ଅପରାଧୀକ କାର୍ଯ୍ୟାନୁଷ୍ଠାନ ପଡ଼ି ରହିଥିବା ସମୟରେ କେତେକ ଅର୍ଥନୈତିକ ଅପରାଧୀ ଭାରତୀୟ ବିଚାରାଳୟର ଅଧିକାର କ୍ଷେତ୍ରରୁ ବାହାରକୁ ଚାଲିଯିବା ଏବଂ ବିଚାରପ୍ରକ୍ରିୟାକୁ ଏଡ଼ାଇବା ଭଳି ଘଟଣା ସାମ୍ନାକୁ ଆସିବା କାରଣରୁ ଏପରି ଏକ ଅଧ୍ୟାଦେଶର ଆବଶ୍ୟକତା ଦେଖାଦେଇଥିଲା । ଏପରି ଅପରାଧୀ ଭାରତୀୟ ନ୍ୟାୟାଳୟରେ ଅନୁପସ୍ଥିତ ରହିବା କାରଣରୁ କେତେକ ହାନିକାରକ ପରିଣାମ ଆସୁଥିଲା । ପ୍ରଥମତଃ ଏହା ଅପରାଧୀକ ମାମଲାରେ ତଦନ୍ତକୁ ପ୍ରଭାବିତ କରୁଥିଲା , ଦ୍ୱିତୀୟରେ ଏହା ଅଦାଲତଙ୍କ ମୂଲ୍ୟବାନ ସମୟର ଅପଚୟ କରୁଥିଲା , ତୃତୀୟରେ ଏହା ଭାରତରେ ଆଇନର ବ୍ୟବସ୍ଥାକୁ ଅଣଦେଖା କରୁଥିଲା । ଏହି ସମସ୍ୟାର ଗୁରୁତ୍ୱକୁ ଦେଖି ବର୍ତ୍ତମାନର ଦେୱାନୀ ଏବଂ ଅପରାଧିକ ଆଇନରେ ଥିବା ବ୍ୟବସ୍ଥା ଏପରି ମାମଲାର ସମାଧାନ ଲାଗି ସମ୍ପୂର୍ଣ୍ଣ ଭାବେ ଯଥେଷ୍ଟ ନଥିଲା । ଉପରୋକ୍ତ ଦିଗକୁ ଆଖି ଆଗରେ ରଖି କେନ୍ଦ୍ର ସରକାର 2017-18 ବଜେଟରେ ଘୋଷଣା କରିଥିଲେ ଯେ ଏପରି ଅପରାଧୀ ଯେପର୍ଯ୍ୟନ୍ତ ଉପଯୁକ୍ତ ଆଇନ ମଞ୍ଚରେ ଉପସ୍ଥିତ ହେଉନାହାନ୍ତି ସେମାନଙ୍କ ସମ୍ପତ୍ତି ଜବତ କରିବା ଲାଗି ସରକାର ନୂଆ ଆଇନ ଆଣିପାରନ୍ତି କିମ୍ବା ଆଇନରେ ପରିବର୍ତ୍ତନ କରିପାରନ୍ତି । ଏହି ଘୋଷଣାର ଅନୁରୂପ ପଳାତକ ଅର୍ଥନୈତିକ ଅପରାଧୀ ବିଲ , 2018 ଗତ 12 ମାର୍ଚ୍ଚ , 2018ରେ ଲୋକସଭାରେ ଆଗତ ହୋଇଥିଲା । ପଳାତକ ଅର୍ଥନୈତିକ ଅପରାଧୀ ବିଲ ଉପସ୍ଥାପନ କରାଯିବା ପରେ ଅନେକ ସମୟରେ ଲୋକସଭାରେ ବିବେଚନା ଏବଂ ପାରିତ କରାଯିବା ପାଇଁ ସୂଚୀବଦ୍ଧ କରାଯାଇଥିଲା । ମାତ୍ର ଲୋକସଭା ବାରମ୍ବାର ମୁଲତବୀ ହେଇଥିଲା ଏବଂ ସଂସଦ ଅଧିବେଶନ 6 ଏପ୍ରିଲ , 2018 ପରଠାରୁ ଶେଷ ହୋଇଯାଇଥିଲା ।


    ବର୍ତ୍ତମାନର ଆଇନରେ ରହିଥିବା ଅଭାବ ଦୂର କରିବା ଏବଂ ଭାରତୀୟ ବିଚାର ବ୍ୟବସ୍ଥାର ପରିଧି ବାହାରେ ରହି ଭାରତୀୟ ଆଇନଗତ ପ୍ରକ୍ରିୟକୁ ଏଡ଼ାଇବାରୁ ଅର୍ଥନୈତିକମାନଙ୍କୁ ରୋକିବା ଲାଗି ଏହି ଅଧ୍ୟାଦେଶ ପ୍ରସ୍ତାବିତ କରାଯାଇଥିଲା । ଜଣେ ବ୍ୟକ୍ତିକୁ ପଳାତକ ଅର୍ଥନୈତିକ ଅପରାଧୀ ଘୋଷଣା କରିବା ଲାଗି ଏକ ଅଦାଲତ (ବେଆଇନ ଅର୍ଥ କାରବାର ନିରୋଧ ଆଇନ , 2002 ଅନୁଯାୟୀ ‘ ସ୍ୱତନ୍ତ୍ର ଅଦାଲତ ’) ପ୍ରତିଷ୍ଠା କରିବା ଲାଗି ଏହି ଆଇନରେ ବ୍ୟବସ୍ଥା ରହିଛି । ନିର୍ଦ୍ଦିଷ୍ଟ ଅପରାଧ ପାଇଁ ଗିରଫ ପରୱାନା ଜାରି ହୋଇଥିବା ଜଣେ ବ୍ୟକ୍ତି ଏବଂ ଅପରାଧୀକ କାର୍ଯ୍ୟାନୁଷ୍ଠାନକୁ ଏଡ଼ାଇବା ପାଇଁ ଭାରତ ଛାଡ଼ିଥିବା , ଅପରାଧୀକ କାର୍ଯ୍ୟାନୁଷ୍ଠାନର ସମ୍ମୁଖୀନ ହେବା ଲାଗି ଭାରତ ଫେରିବା ଲାଗି ଅମଙ୍ଗ ହେଉଥିବା ବ୍ୟକ୍ତିକୁ ପଳାତକ ଅର୍ଥନୈତିକ ଅପରାଧୀ ଭାବେ ବିବେଚନା କରାଯିବ । ଏହି ଅଧ୍ୟାଦେଶରେ ଅନୁସୂଚିତ କରାଯାଇଥିବା ଅର୍ଥନୈତିକ ଅପରାଧଗୁଡ଼ିକୁ ନିର୍ଦ୍ଦିଷ୍ଟ ଅପରାଧ ଭାବେ ବିବେଚନା କରାଯିବ । ଆହୁରି ନ୍ୟାୟାଳୟରେ ମାମଲାର ବୋଝ ବୃଦ୍ଧି ନକରିବା ଉଦ୍ଦେଶ୍ୟରେ ମୋଟ 100 କୋଟି କିମ୍ବା ତଦୁର୍ଦ୍ଧ ଟଙ୍କାର ମୋଟ ପରିମାଣ ଜଡ଼ିତ ଥିବା ମାମଲଗୁଡ଼ିକୁ ବିଚାର ପାଇଁ ଗ୍ରହଣ କରିବା ନିମନ୍ତେ ଏହି ଅଧ୍ୟାଦେଶରେ ବ୍ୟବସ୍ଥା ରହିଛି । ପଳାତକ ଅର୍ଥନୈତିକ ଅପରାଧୀ ଅଧ୍ୟାଦେଶ , 2018ରେ ରହିଥିବା ବ୍ୟବସ୍ଥାଗୁଡ଼ିକ ହେଲା-


    1. ଜଣେ ବ୍ୟକ୍ତିକୁ ପଳାତକ ଅର୍ଥନୈତିକ ଅପରାଧୀ ଭାବେ ଘୋଷଣା କରିବା ଲାଗି ସ୍ୱତନ୍ତ୍ର ନ୍ୟାୟାଳୟରେ ଆବେଦନ କରିବା ;


    2. ପଳାତକ ଅର୍ଥନୈତିକ ଅପରାଧୀର ସମ୍ପତ୍ତି ଆଟାଚ କରିବା ଏବଂ ଅପରାଧୀକ କାର୍ଯ୍ୟାନୁଷ୍ଠାନ ଗ୍ରହଣ କରିବା ;


    3. ପଳାତକ ଅର୍ଥନୈତିକ ଅପରାଧୀ ଭାବେ ଅଭିଯୁକ୍ତ ବ୍ୟକ୍ତି ବିରୋଧରେ ସ୍ୱତନ୍ତ୍ର ଅଦାଲତ ନୋଟିସ ଜାରି କରିପାରିବେ ;


    4. ପଳାତକ ଅର୍ଥନୈତିକ ଅପରାଧୀ ଭାବେ ଘୋଷିତ ବ୍ୟକ୍ତିଙ୍କ ସମ୍ପତ୍ତି ଜବତ କରିବା କିମ୍ବା ଅପରାଧୀକ କାର୍ଯ୍ୟାନୁଷ୍ଠାନ ଗ୍ରହଣ କରିବା


    5. କୌଣସି ପ୍ରକାର ଦେୱାନୀ ଦାବି ପାଇଁ ପଳାତକ ଅର୍ଥନୈତିକ ଅପରାଧୀର ଯୋଗ୍ୟତା ପ୍ରତ୍ୟାହାର କରିବା ; ଏବଂ


    6. ଜବତ ହୋଇଥିବା ସମ୍ପତ୍ତିର ପରିଚାଳନା ଏବଂ ବ୍ୟବସ୍ଥିତ କରିବା ଲାଗି ଏହି ଆଇନ ଅଧୀନରେ ଜଣେ ପ୍ରଶାସକଙ୍କୁ ନିଯୁକ୍ତି ଦେବାର ବ୍ୟବସ୍ଥା ରହିଛି ।


    ଘୋଷଣା ପୂର୍ବରୁ କାର୍ଯ୍ୟାନୁଷ୍ଠାନର ଅବଧି ମଧ୍ୟରେ କୌଣସି ଏକ ସମୟରେ ଯଦି ଅଭିଯୁକ୍ତ ପଳାତକ ଅର୍ଥନୈତିକ ଅପରାଧୀ ଭାରତକୁ ଫେରିଆସନ୍ତି ଏବଂ ଉଚିତ ନ୍ୟାୟାଧିକରଣ ନ୍ୟାୟାଳୟଙ୍କ ସମ୍ମୁଖରେ ହାଜର ହୁଅନ୍ତି , ତା ’ ହେଲେ ଏହି ପ୍ରସ୍ତାବିତ ଆଇନ ଅନୁଯାୟୀ କାର୍ଯ୍ୟାନୁଷ୍ଠାନକୁ ଆଇନ ଦ୍ୱାରା ବନ୍ଦ କରିଦିଆଯିବ । ବ୍ୟକ୍ତିକୁ ସମସ୍ତ ସାମ୍ବିଧାନିକ ଅଧିକାର ଯେପରିକି ଓକିଲଙ୍କ ମାଧ୍ୟମରେ ପକ୍ଷ ରଖିବାର ସୁଯୋଗ , ଉତ୍ତର ରଖିବା ଲାଗି ସମୟ ପ୍ରଦାନ କରିବା , ଭାରତରେ ଥାଆନ୍ତୁ କିମ୍ବା ବାହାରେ ତାଙ୍କୁ ସମନ ଜାରି କରିବା ଏବଂ ଉଚ୍ଚ ନ୍ୟାୟାଳୟରେ ଆବେଦନ କରିବାର ସୁଯୋଗ ଦିଆଯିବ ।


    ବୃହତ ପ୍ରଭାବ : ଏହାଦ୍ୱାରା ଅନୁସୂଚିତ ଅର୍ଥନୈତିକ ଅପରାଧ ଲାଗି ଭାରତ ଏବଂ ଭାରତ ବାହାରେ ଅପରାଧିକ ଆୟର ତ୍ୱରିତ ଜବତ ପାଇଁ ଏକ ସ୍ୱତନ୍ତ୍ର ମଞ୍ଚ ଗଠନ ହେବ ଏବଂ ପଳାତକ ଅର୍ଥନୈତିକ ଅପରାଧୀଙ୍କୁ ଭାରତ ଫେରିଆସି ଉପଯୁକ୍ତ ନ୍ୟାୟାଳୟଙ୍କ ସମ୍ମୁଖରେ ହାଜର ହେବା ଓ ବିଚାର ପ୍ରକ୍ରିୟାର ସମ୍ମୁଖୀନ ହେବା ଲାଗି ଏହା ବାଧ୍ୟ କରିବ ବୋଲି ଆଶା କରାଯାଉଛି ।


    ବେଆଇନ ଅର୍ଥକାରବାର ଆଇନ , 2002 ଅଧୀନରେ ଗଠିତ ସ୍ୱତନ୍ତ୍ର ନ୍ୟାୟାଳୟର ବର୍ତ୍ତମାନର ଭିତ୍ତିଭୂମିକୁ ଏହି ପ୍ରସ୍ତାବିତ ଆଇନ ଉପଯୋଗ କରିବ । ଏଥିସହିତ 100 କୋଟି କିମ୍ବା ତଦୁର୍ଦ୍ଧ୍ଵ ମୂଲ୍ୟର ଅନୁସୂଚିତ ଅପରାଧ ପାଇଁ କାର୍ଯ୍ୟାନୁଷ୍ଠାନ ଗ୍ରହଣ କରାଯିବାର ବ୍ୟବସ୍ଥା ଥିବା ଏହି ବିଲ କାର୍ଯ୍ୟକାରୀ କରିବା ଲାଗି କୌଣସି ଅତିରିକ୍ତ ବ୍ୟୟର ଆବଶ୍ୟକତା ପଡ଼ିବ ନାହିଁ ।


    ହିତାଧିକାରୀଙ୍କ ସଂଖ୍ୟା : ପଳାତକ ଅର୍ଥନୈତିକ ଅପରାଧୀମାନଙ୍କ ପାଇଁ ଏହି ବିଲ ଆଇନର ବ୍ୟବସ୍ଥାକୁ ପୁନଃପ୍ରତିଷ୍ଠା କରିବ ଯାହାଦ୍ୱାରା ସେମାନେ ଭାରତ ଫେରି ଅନୁସୂଚିତ ଅପରାଧ ପାଇଁ ବିଚାର ପ୍ରକ୍ରିୟାର ସମ୍ମୁଖୀନ ହେବା ଲାଗି ବାଧ୍ୟ ହେବେ । ପଳାତକ ଅର୍ଥନୈତିକ ଅପରାଧୀମାନଙ୍କ ଦ୍ୱାରା ବକେୟା ଥିବା ଋଣର ଉଚ୍ଚ ଆଦାୟ ପାଇଁ ଏହା ମଧ୍ୟ ବ୍ୟାଙ୍କ ଏବଂ ଅନ୍ୟ ଆର୍ଥିକ ପ୍ରତିଷ୍ଠାନଗୁଡ଼ିକୁ ସକ୍ଷମ କରିବ । ଯାହାଦ୍ୱାରା ସେମାନେ ସେମାନଙ୍କ ଆର୍ଥିକ ସ୍ଥିତିରେ ସୁଧାର ଆଣିପାରିବେ ।


    ରାଜ୍ୟ/ଜିଲ୍ଲା ପରିବ୍ୟାପ୍ତି : ଏହି ନୂଆ ଆଇନ ସମସ୍ତ ରାଜ୍ୟ ଏବଂ ଜିଲ୍ଲାରେ କାର୍ଯ୍ୟାକାରୀ ହେବ ।


    **********

    
    
    (Release ID: 1530478) Visitor Counter : 1