      ରେଳ ମନ୍ତ୍ରଣାଳୟ

      ଯାତ୍ରୀଭଡ଼ା ରିହାତିକୁ ଗ୍ରହଣ କରୁ ନଥିବାରୁ ବରିଷ୍ଠ ନାଗରିକଙ୍କୁ ପ୍ରଧାନମନ୍ତ୍ରୀଙ୍କ ପ୍ରଶଂସା
      Posted On: 19 APR 2018 4:50PM by PIB Bhubaneshwar


    ବରିଷ୍ଠ ନାଗରିକମାନେ ରେଳବାଇ ଯାତ୍ରୀ ଭଡ଼ାରେ ସେମାନଙ୍କ ପାଇଁ ଉଦ୍ଦିଷ୍ଟ ରିହାତିକୁ ଗିଭ୍ ଅପ୍ (ଛାଡ଼ି ଦେବା) କରିଥିବାରୁ ରେଳବାଇର 77 କୋଟି ଟଙ୍କା ଫାଇଦା ହୋଇଛି ।


    ‘ ଭାରତ କୀ ବାତ୍ ସବ୍ କେ ସାଥ ’ କାର୍ଯ୍ୟକ୍ରମରେ ଭାବ ବିନିମୟ ବେଳେ ପ୍ରଧାନମନ୍ତ୍ରୀ ନରେନ୍ଦ୍ର ମୋଦୀ ଭାରତୀୟ ରେଳବାଇରେ ବରିଷ୍ଠ ନାଗରିକମାନେ ସେମାନଙ୍କ ପାଇଁ ଉଦ୍ଦିଷ୍ଟ ଭଡ଼ା ରିହାତିକୁ ଛାଡ଼ି ଦେବା ପାଇଁ ନେଉଥିବା ନିଷ୍ପତ୍ତିର ପ୍ରଶଂସା କରିଛନ୍ତି । ଲଣ୍ଡନରେ ଅନୁଷ୍ଠିତ ଏହି କାର୍ଜ୍ୟକ୍ରମରେ ପ୍ରଧାନମନ୍ତ୍ରୀ ଆଲୋଚନା ବେଳେ ଅତୀତରେ ରେଳ ଷ୍ଟେସନରେ ତାଙ୍କର ହୋଇଥିବା ଅଭିଜ୍ଞତା ସମ୍ପର୍କରେ ବର୍ଣ୍ଣନା କରିଥିଲେ । ରେଳବାଇ ଇତି ମଧ୍ୟରେ ଆନୁଷଙ୍ଗିକ କ୍ଷେତ୍ରରେ କରିଥିବା ବିକାଶ ପ୍ରସଙ୍ଗକୁ ମଧ୍ୟ ସେ ଉଲ୍ଲେଖ କରିଥିଲେ ।


    ଭାରତୀୟ ରେଳବାଇରେ ଭଡ଼ା ରିହାତିକୁ ଗିଭ୍ ଅପ୍ କରିଥିବା କ୍ଷେତ୍ରରେ ବରିଷ୍ଠ ନାଗରିକଙ୍କ ସଂଖ୍ୟା ବୃଦ୍ଧି ପାଇବାରେ ଲାଗିଛି । 2016 ଅଗଷ୍ଟ 15 ତାରିଖରୁ 2018 ମାର୍ଚ୍ଚ 31 ତାରିଖ ମଧ୍ୟରେ 40 ଲକ୍ଷ ବରିଷ୍ଠ ନାଗରିକ ସ୍ୱେଚ୍ଛାକୃତ ଭାବେ ସେମାନଙ୍କ ଭଡ଼ା ରିହାତି ଗିଭ୍ ଅପ୍ କରିଛନ୍ତି । ଏହାଦ୍ୱାରା ରେଳବାଇର 77 କୋଟି ଟଙ୍କା ସଞ୍ଚୟ ହୋଇପାରିଛି । ଯାତ୍ରୀମାନଙ୍କ ପାଇଁ ସେମାନଙ୍କ ଭଡ଼ା ରିହାତିର 50% କିମ୍ବା 100% ଗିଭ୍ ଅପ୍ କରିବାର ବ୍ୟବସ୍ଥା ରେଳବାଇ କରିଛି ।


    ବରିଷ୍ଠ ନାଗରିକମାନଙ୍କ ପାଇଁ ଆରମ୍ଭ କରାଯାଇଥିବା ‘ ଗିଭ୍ ଇଟ୍ ଅପ୍ ’ ଯୋଜନା ସଫଳ ହୋଇଛି । ଯେଉଁ ବରିଷ୍ଠ ନାଗରିକମାନେ ସେମାନଙ୍କ ରେଳ ଟିକେଟ ଭଡ଼ା ରିହାତିକୁ ଗିଭ୍ ଅପ୍ କରିବାକୁ ନିଷ୍ପତ୍ତି ନେଇଛନ୍ତି ରେଳବାଇ ପକ୍ଷରୁ ସେମାନଙ୍କୁ ଧନ୍ୟବାଦ ଜ୍ଞାପନ କରାଯାଇଛି ।


    ଏବେ ରେଳବାଇରେ ଯାତ୍ରୀଭଡ଼ାରେ ପୁରୁଷ ବରିଷ୍ଠ ନାଗରିକଙ୍କୁ ମୋଟ ଭଡ଼ାର 40% ଏବଂ ମହିଳା ନାଗରିକଙ୍କୁ 50% ରିହାତି ମିଳୁଛି । ରେଳବାଇରେ କ୍ରୀଡ଼ାବିତ୍ , ଦିବ୍ୟାଙ୍ଗ ଇତ୍ୟାଦି ଅନେକ ବର୍ଗରେ ଯାତ୍ରୀଙ୍କୁ ଭଡ଼ା ରିହାତି ମିଳୁଥିଲେ ମଧ୍ୟ ବରିଷ୍ଠ ନାଗରିକମାନଙ୍କୁ ମିଳୁଥିବା ରିହାତିର ପରିମାଣ ସବୁଠୁ ଅଧିକ ।


    **************

    
    
    (Release ID: 1529756) Visitor Counter : 1