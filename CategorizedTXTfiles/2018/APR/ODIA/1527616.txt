      ଆଦିବାସୀ ବ୍ୟାପାର ମନ୍ତ୍ରଣାଳୟ

      ରାଜ୍ୟମାନଙ୍କ ଦ୍ୱାରା ପରିଚାଳିତ ଜନଜାତି କଲ୍ୟାଣ ବିଦ୍ୟାଳୟରେ ଗୁଣାତ୍ମକ ଶିକ୍ଷା ପ୍ରତି ଆଦିବାସୀ ବ୍ୟାପାର ମନ୍ତ୍ରଣାଳୟର ବିଶେଷ ଧ୍ୟାନ
      Posted On: 02 APR 2018 4:25PM by PIB Bhubaneshwar


    ଭାରତ ସମ୍ବିଧାନର ଧାରା 275 (1) ରେ ଥିବା ବ୍ୟବସ୍ଥା ଅନୁସାରେ ଏକଲବ୍ୟ ମଡ଼େଲ ଆବାସିକ ବିଦ୍ୟାଳୟ ( EMRS ) ସ୍ଥାପନ ସକାଶେ ରାଜ୍ୟ ସରକାରମାନଙ୍କୁ କେନ୍ଦ୍ର ଆଦିବାସୀ ବ୍ୟାପାର ମନ୍ତ୍ରଣାଳୟ ପକ୍ଷରୁ ପାଣ୍ଠି ଯୋଗାଇ ଦିଆଯାଇଥାଏ । ପ୍ରତ୍ୟେକ ଏକଲବ୍ୟ ମଡ଼େଲ ଆବାସିକ ବିଦ୍ୟାଳୟରେ 480 ଜଣ ଛାତ୍ରଛାତ୍ରୀ ହଷ୍ଟେଲରେ ରହି ବିଦ୍ୟାଧ୍ୟୟନ କରିବାର ସକଳ ପ୍ରକାର ସୁବ୍ୟବସ୍ଥା ରହିଛି । ଏତଦବ୍ୟତୀତ , କେନ୍ଦ୍ରୀୟ ପ୍ରାୟୋଜିତ ଯୋଜନା “ ଜନଜାତି ଉପ ଯୋଜନା କ୍ଷେତ୍ରରେ ଆଶ୍ରମ ବିଦ୍ୟାଳୟ ସ୍ଥାପନ ” ମାଧ୍ୟମରେ ଆବାସିକ ଆଶ୍ରମ ବିଦ୍ୟାଳୟମାନ ସ୍ଥାପନ କରାଯାଇଛି । ଏଭଳି ସହାୟତା ପ୍ରଦାନ ଏବଂ ଆବାସିକ ବିଦ୍ୟାଳୟ ସ୍ଥାପନର ଉଦ୍ଦେଶ୍ୟ ହେଲା ତଫସିଲଭୁକ୍ତ ଜନଜାତି ( ST ) ବର୍ଗର ଛାତ୍ରଛାତ୍ରୀମାନଙ୍କ ମଧ୍ୟରେ ଶିକ୍ଷାର ବିକାଶ ଘଟାଇବା । ଇଏମଆରଏସର ନିୟମାବଳୀ ଅନୁସାରେ ଆଦିବାସୀ ବ୍ୟାପାର ମନ୍ତ୍ରଣାଳୟ ପକ୍ଷରୁ ପ୍ରତ୍ୟେକ ଛାତ୍ରଙ୍କ ସକାଶେ ବାର୍ଷିକ 42000/- ଟଙ୍କା ଯୋଗାଇ ଦିଆଯାଇଥାଏ । ଏହା ଦ୍ୱାରା ଇଏମଆରଏସ ଜନଜାତି ବର୍ଗର ଛାତ୍ରଛାତ୍ରୀମାନଙ୍କ ପଢ଼ିବା ପାଇଁ ଆବଶ୍ୟକ ସମସ୍ତ ପ୍ରକାର ବ୍ୟବସ୍ଥା କରିଥାନ୍ତି । ଆଶ୍ରମ ବିଦ୍ୟାଳୟଗୁଡ଼ିକର ଅନ୍ୟାନ୍ୟ ପୁନଃପୌନିକ ବ୍ୟୟଭାର ରାଜ୍ୟ ସରକାରମାନେ ବହନ କରିଥାନ୍ତି ।


    ଏକଲବ୍ୟ ମଡ଼େଲ ଆବାସିକ ବିଦ୍ୟାଳୟ ସ୍ଥାପନ ସକାଶେ ସରକାରଙ୍କ ପକ୍ଷରୁ ଜାରି କରାଯାଇଥିବା ନିୟମାବଳୀ ଅନୁସାରେ ଇଏମଆରଏସ କାର୍ଯ୍ୟକ୍ରମ ଓ ଏହାର ସଂପ୍ରସାରଣ ଯାହାକି ରାଜ୍ୟମାନଙ୍କ ଦ୍ୱାରା ସଂପାଦନ କରାଯାଉଛି ତାହା ସେହିସବୁ ବିଦ୍ୟାଳୟମାନଙ୍କରେ ଗୁଣାତ୍ମକ ଶିକ୍ଷା ପ୍ରଦାନ ଓ ପରିଚାଳନା ଉପରେ ନିର୍ଭରଶୀଳ । ଏହା ସୁନିଶ୍ଚିତ କରିବା ରାଜ୍ୟ ସରକାରମାନଙ୍କ ଦାୟିତ୍ୱ । ଗୁଣାତ୍ମକ ପରିଚାଳନା କହିଲେ ସମୟୋଚିତ ତଥା ସୁଗମ ଭାବେ ମଂଜୁର ପାଣ୍ଠିକୁ ରାଜ୍ୟ ସରକାର ଉପଯୋଗ କରିବା ଆବଶ୍ୟକ । ଏହିସବୁ ବିଦ୍ୟାଳୟଗୁଡ଼ିକର ପରିଚାଳନା ସମିତି ଓ ବିଦ୍ୟାଳୟର ଦୈନନ୍ଦିନ ପରିଚାଳନା , ସେଠାରେ ଆବଶ୍ୟକ ଅନୁସାରେ ଶିକ୍ଷକ ନିଯୁକ୍ତି କରିବା , ଛାତ୍ରଛାତ୍ରୀ ତଥା ଅନ୍ୟାନ୍ୟ କର୍ମଚାରୀମାନଙ୍କ ସକାଶେ ଉପଯୁକ୍ତ ଚିକିତ୍ସା ବ୍ୟବସ୍ଥା କରିବା , ବିଦ୍ୟାଳୟ ପରିବେଶକୁ ସ୍ୱଚ୍ଛ ତଥା ସ୍ୱାସ୍ଥ୍ୟକର ରଖିବା , ଛାତ୍ରଛାତ୍ରୀମାନଙ୍କ ଖାଦ୍ୟର ଉପଯୁକ୍ତ ମାନ ରକ୍ଷା ସୁନିଶ୍ଚିତ କରିବା ତଥା ସର୍ବୋପରି ଛାତ୍ରଛାତ୍ରୀମାନଙ୍କ ବିଦ୍ୟାଧ୍ୟୟନ ସହ ସେମାନଙ୍କର ସାମଗ୍ରିକ ବିକାଶ ସକାଶେ ଉପଯୁକ୍ତ ପରିବେଶ ସୃଷ୍ଟି କରିବା ଏଥିରେ ସାମିଲ । ଇଏମଆରଏସ ଏବଂ ଆଶ୍ରମ ବିଦ୍ୟାଳୟଗୁଡ଼ିକର ରକ୍ଷଣାବେକ୍ଷଣ ତଥା ପରିଚାଳନା ତଥା ସେଠାରେ ଖାଦ୍ୟ , ପରିମଳ ଇତ୍ୟାଦି ସୁନିଶ୍ଚିତ କରିବା ସଂପୃକ୍ତ ରାଜ୍ୟ ସରକାରମାନଙ୍କ ଦାୟିତ୍ୱ ଏବଂ ଏହାକୁ କୌଣସି ପ୍ରକାରେ କେନ୍ଦ୍ର ଆଦିବାସୀ ବ୍ୟାପାର ମନ୍ତ୍ରଣାଳୟ ମନିଟର କରିନଥାନ୍ତି । କିନ୍ତୁ ଏଭଳି ଯୋଜନା/କାର୍ଯ୍ୟକ୍ରମ କିଭଳି ଭାବେ କାର୍ଯ୍ୟାନ୍ୱୟନ ହେଉଛି ତାହାକୁ ଆଦିବାସୀ ବ୍ୟାପାର ମନ୍ତ୍ରଣାଳୟ ତାହାର ପ୍ରଗତି ସଂପର୍କରେ ଉପଯୁକ୍ତ ସତର୍କ ଦୃଷ୍ଟି ରଖିଥାନ୍ତି । ଏହା ନିମ୍ନମତେ କରାଯାଇଥାଏ:


    i) ପ୍ରକଳ୍ପ/କାର୍ଯ୍ୟକ୍ରମକୁ ମନ୍ତ୍ରଣାଳୟର ପ୍ରକଳ୍ପ ଆକଳନ କମିଟି ( PAC ) ଦ୍ୱାରା କ୍ଷେତ୍ର ପରିଦର୍ଶନ ଓ ଆର୍ଥିକ ପ୍ରଗତି ସଂପର୍କରେ ସମୀକ୍ଷା କରି ଦେଖିଥାନ୍ତି ।


    ii ) ରାଜ୍ୟ ସରକାରମାନଙ୍କ ଠାରୁ ଯୋଜନାର ବିନିଯୋଗ ପତ୍ର ଏବଂ ପ୍ରଗତି ସଂପର୍କରେ ରିପୋର୍ଟ ସଂଗ୍ରହ କରାଯାଇଥାଏ ।


    iii ) ଅଧିକାରୀମାନେ ରାଜ୍ୟ/କେନ୍ଦ୍ରଶାସିତ କ୍ଷେତ୍ର ଗସ୍ତ କାଳରେ ଆଦିବାସୀ ବ୍ୟାପାର ମନ୍ତ୍ରଣାଳୟର ବିଭିନ୍ନ ଯୋଜନା/କାର୍ଯ୍ୟକ୍ରମର ପ୍ରଗତି ସଂପର୍କରେ ବାସ୍ତବ ଆକଳନ ତଥ୍ୟ ଆହରଣ କରିଥାନ୍ତି ।


    iv ) କେନ୍ଦ୍ରୀୟ ସ୍ତରରେ ରାଜ୍ୟ ସରକାରଙ୍କ ଅଧିକାରୀମାନଙ୍କର ବୈଠକ/ ଆଲୋଚନାଚକ୍ରମାନର ଆୟୋଜନ କରାଯାଇ ଏଭଳି ଯୋଜନା/କାର୍ଯ୍ୟକ୍ରମର ପ୍ରବର୍ତ୍ତନ ସକାଶେ ଉପଯୁକ୍ତ ସମୟରେ ପ୍ରକଳ୍ପ ପ୍ରସ୍ତାବ ପ୍ରଦାନ , ଯୋଜନାର ବାସ୍ତବ ରୂପାୟନ ସକାଶେ ଆଲୋଚନା କରାଯାଇଥାଏ ।


    କେନ୍ଦ୍ର ଆଦିବାସୀ ବ୍ୟାପାର ମନ୍ତ୍ରଣାଳୟର ରାଷ୍ଟ୍ରମନ୍ତ୍ରୀ ଶ୍ରୀ ଯଶୱନ୍ତସିଂ ଭାଭୋର ଆଜି ଲୋକସଭାରେ ଏକ ପ୍ରଶ୍ନର ଉତ୍ତର ଦେଇ ଏହି ବିଷୟ ପ୍ରକାଶ କରିଛନ୍ତି ।


    ***********

    
    
    (Release ID: 1527616) Visitor Counter : 1