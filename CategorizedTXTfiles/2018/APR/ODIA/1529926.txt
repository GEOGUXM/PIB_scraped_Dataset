      ରାଷ୍ଟ୍ରପତିଙ୍କ ସଚିବାଳୟ

      ଶ୍ରୀ ଲାଲ ବାହାଦୂର ଶାସ୍ତ୍ରୀ ରାଷ୍ଟ୍ରୀୟ ସଂସ୍କୃତ ବିଦ୍ୟାପୀଠର 17ଶ ସମାବର୍ତ୍ତନ ସମାରୋହରେ ରାଷ୍ଟ୍ରପତିଙ୍କ ଉଦବୋଧନ
      Posted On: 21 APR 2018 3:40PM by PIB Bhubaneshwar


    ରାଷ୍ଟ୍ରପତି ଶ୍ରୀ ରାମ ନାଥ କୋବିନ୍ଦ ଆଜି (ଏପ୍ରିଲ 21 , 2018) ଶ୍ରୀ ଲାଲ ବାହାଦୂର ଶାସ୍ତ୍ରୀ ରାଷ୍ଟ୍ରୀୟ ସଂସ୍କୃତ ବିଦ୍ୟାପୀଠର 17ଶ ସମାବର୍ତ୍ତନ ସମାରୋହରେ ଯୋଗଦେବା ସହ ଉଦବୋଧନ ପ୍ରଦାନ କରିଛନ୍ତି ।


    ଏହି ଅବସରରେ ଉଦ୍‌ବୋଧନ ଦେଇ ରାଷ୍ଟ୍ରପତି କହିଲେ ଯେ ଶ୍ରୀ ଲାଲ ବାହାଦୂର ଶାସ୍ତ୍ରୀ ଜଣେ ଜାତୀୟ ଆଦର୍ଶ ଥିଲେ ଏବଂ ତାଙ୍କର ସରଳ ଜୀବନ ଯାପନ ସହ ତ୍ୟାଗ ଏବଂ ସତ୍ୟନିଷ୍ଠା ବଳରେ ସେ ସମସ୍ତଙ୍କର ପ୍ରିୟଭାଜନ ହୋଇପାରିଥିଲେ । ଶାସ୍ତ୍ରୀଜୀ ଭାରତୀୟ ମୂଲ୍ୟବୋଧର ସଂକେତ ଥିଲେ ବୋଲି ଅଭିହିତ କରି ରାଷ୍ଟ୍ରପତି କହିଲେ ଯେ ଏହି ବିଦ୍ୟାପୀଠର ସ୍ଥାପନା ସହ ସେ ଓତଃପ୍ରୋତ ଭାବେ ସଂଶ୍ଳିଷ୍ଟ ଥିଲେ । ତେଣୁ ତାଙ୍କର ଆଦର୍ଶ ଗୁଣାବଳିକୁ ଜୀବନର ବ୍ରତ ଭାବେ ଗ୍ରହଣ କରିବାର ଦାୟିତ୍ୱ ଏହି ବିଦ୍ୟାପୀଠରେ ଅଧ୍ୟୟନରତ ସମସ୍ତ ଛାତ୍ରଛାତ୍ରୀଙ୍କର ରହିଛି ବୋଲି ସେ କହିଥିଲେ । ସେମାନଙ୍କର ଦୈନନ୍ଦିନ ଜୀବନରେ ଏଭଳି ଆଦର୍ଶ ପ୍ରତିଫଳିତ ହେଲେ ସମାଜ ସୁସଂଗଠିତ ହୋଇପାରିବ ବୋଲି ସେ ମତ ପୋଷଣ କରିଥିଲେ । ରାଷ୍ଟ୍ରପତି କହିଲେ ଯେ ଶିକ୍ଷାର ମୂଳ ଉଦ୍ଦେଶ୍ୟ ହେଉଛି ଚରିତ୍ର ଗଠନ ଏବଂ ଏହା ଦ୍ୱାରା ଜଣେ ବ୍ୟକ୍ତିର ମନରେ ଅନ୍ୟମାନଙ୍କ ପ୍ରତି ସମବେଦନା ଏବଂ ସଦ୍ଭାବନା ଜାତ ହୋଇଥାଏ । ଜଣେ ପ୍ରକୃତ ଶିକ୍ଷିତ ବ୍ୟକ୍ତି ଯାହାଙ୍କ ମନରେ କି ବଦାନ୍ୟଭାବନା ରହିଥିବ ସେ ସକଳ ପ୍ରକାର ସାମାଜିକ କଲ୍ୟାଣ ପ୍ରତି ପ୍ରତିବଦ୍ଧ ରହିବ ।


    ରାଷ୍ଟ୍ରପତି କହିଲେ ଯେ ଶ୍ରୀ ଲାଲ ବାହାଦୂର ଶାସ୍ତ୍ରୀ ସଂସ୍କୃତ ବିଦ୍ୟାପୀଠ ଶିକ୍ଷା କ୍ଷେତ୍ରରେ ଏକ ସୁସ୍ଥ ଓ ଆଦର୍ଶ ପରମ୍ପରା ସୃଷ୍ଟି କରିପାରିଛି । ସେହିଭଳି ଗବେଷଣା ଏବଂ ଉଚ୍ଚତର ସନ୍ଦର୍ଭ ପ୍ରକାଶନ ଦିଗରେ ଏହା ଦୀର୍ଘ 55 ବର୍ଷ ଧରି ନିୟୋଜିତ ରହିଛି । ଏହି ଶିକ୍ଷାନୁଷ୍ଠାନରେ ଅଭିଜ୍ଞ ବିଜ୍ଞାନ ଶିକ୍ଷକମାନେ ରହିଛନ୍ତି ଯଦ୍ୱାରା ଶିକ୍ଷାର୍ଥୀମାନେ ସମସାମୟିକ ବିଜ୍ଞାନ ଅଧ୍ୟୟନ କରିପାରୁଥିବାରୁ ରାଷ୍ଟ୍ରପତି ସନ୍ତୋଷ ବ୍ୟକ୍ତ କରିଥିଲେ । ଏଥି ମଧ୍ୟରେ ପର୍ଯ୍ୟାବରଣ ବିଜ୍ଞାନ ଏବଂ ମାନବିକ ଅଧିକାର ଭଳି ବିଷୟ ରହିଛି । ପୁଣି ଏହି ବିଦ୍ୟାପୀଠରେ ଏକ ଅତ୍ୟାଧୁନିକ କମ୍ପ୍ୟୁଟର ପ୍ରୟୋଗଶାଳା ରହିଛି । ସଂସ୍କୃତ ଭାଷାର ପ୍ରଚାର ଏବଂ ପ୍ରସାର କ୍ଷେତ୍ରରେ ଆଧୁନିକ ବିଜ୍ଞାନର ଉପଯୋଗ କରାଯିବା ଉପରେ ରାଷ୍ଟ୍ରପତି ଗୁରୁତ୍ୱ ଆରୋପ କରିଥିଲେ । ଏହି ପରିପ୍ରେକ୍ଷୀରେ ସେ ବିଦ୍ୟାପୀଠର ଉଦ୍ୟମକୁ ଭୂୟସୀ ପ୍ରଶଂସା କରିଥିଲେ ।


    ***************

    
    
    (Release ID: 1529926) Visitor Counter : 2