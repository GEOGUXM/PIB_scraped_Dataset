      ਪ੍ਰਧਾਨ ਮੰਤਰੀ ਦਫਤਰ

      ਭਾਰਤ ਦੇ ਪ੍ਰਧਾਨ ਮੰਤਰੀ ਦਾ ਸਵੀਡਨ ਦੌਰਾ (16-17 ਅਪ੍ਰੈਲ, 2018)
      Posted On: 17 APR 2018 5:23PM by PIB Chandigarh


    Visit of Prime Minister of India to Sweden (16-17 April 2018)


    ਭਾਰਤ ਦੇ ਪ੍ਰਧਾਨ ਮੰਤਰੀ ਦਾ ਸਵੀਡਨ ਦੌਰਾ (16-17 ਅਪ੍ਰੈਲ , 2018)


    ਸਵੀਡਨ ਦੇ ਪ੍ਰਧਾਨ ਮੰਤਰੀ ਸਟੀਫਨ ਲੋਫਵਨ ਦੇ ਸੱਦੇ ਉੱਤੇ ਭਾਰਤ ਦੇ ਪ੍ਰਧਾਨ ਮੰਤਰੀ ਨੇ 16-17 ਅਪ੍ਰੈਲ , 2018 ਨੂੰ ਸਵੀਡਨ ਦਾ ਦੌਰਾ ਕੀਤਾ । ਇਹ ਪ੍ਰਧਾਨ ਮੰਤਰੀ ਦਾ ਸਵੀਡਨ ਦਾ ਪਹਿਲਾ ਦੌਰਾ ਸੀ ਨਾਲ ਹੀ ਤਿੰਨ ਦਹਾਕਿਆਂ ਬਾਅਦ ਭਾਰਤ ਦੇ ਕਿਸੇ ਪ੍ਰਧਾਨ ਮੰਤਰੀ ਵੱਲੋਂ ਕੀਤਾ ਗਿਆ ਸਵੀਡਨ ਦਾ ਦੌਰਾ ਸੀ । ਸਟਾਕਹੋਮ ਵਿਖੇ ਪਹੁੰਚਣ ਤੇ 16 ਅਪ੍ਰੈਲ ਨੂੰ ਪ੍ਰਧਾਨ ਮੰਤਰੀ ਦਾ ਸਵਾਗਤ ਪ੍ਰਧਾਨ ਮੰਤਰੀ ਲੋਫਵਨ ਨੇ ਕੀਤਾ ।


    17 ਅਪ੍ਰੈਲ ਨੂੰ ਪ੍ਰਧਾਨ ਮੰਤਰੀ ਨੇ ਮਾਨਯੋਗ ਰਾਜਾ ਕਾਰਲ- 16 ਗੁਸਤਾਫ ਨਾਲ ਮੁਲਾਕਾਤ ਕੀਤੀ । ਰਾਜਾ ਕਾਰਲ- 16 ਗੁਸਤਾਫ਼ ਇਸ ਤੋਂ ਪਹਿਲਾਂ 1993 ਅਤੇ 2005 ਵਿੱਚ ਭਾਰਤ ਦਾ ਦੌਰਾ ਕਰ ਚੁੱਕੇ ਹਨ । ਪ੍ਰਧਾਨ ਮੰਤਰੀ ਨੇ ਸਵੀਡਨ ਦੇ ਪ੍ਰਧਾਨ ਮੰਤਰੀ ਲੋਫਵਨ ਨਾਲ ਮੁਲਾਕਾਤ ਕੀਤੀ । ਇਸ ਤੋਂ ਪਹਿਲਾਂ ਉਹ ਪ੍ਰਧਾਨ ਮੰਤਰੀ ਲੋਫਵਨ ਦੇ ਫਰਵਰੀ 2016 ਦੇ ਭਾਰਤ ਦੌਰੇ ਦੌਰਾਨ ਉਨ੍ਹਾਂ ਨੂੰ ਮਿਲ ਚੁੱਕੇ ਹਨ । ਉਸ ਵੇਲੇ ਲੋਫਵਨ ਨੇ ਮੁੰਬਈ ਵਿੱਚ 'ਮੇਕ ਇਨ ਇੰਡੀਆ' ਸਪਤਾਹ ਵਿੱਚ ਹਿੱਸਾ ਲਿਆ ਸੀ । ਉਸ ਵੇਲੇ ਉਨ੍ਹਾਂ ਨਾਲ ਇਕ ਵੱਡਾ ਵਪਾਰਕ ਵਫਦ ਵੀ ਆਇਆ ਸੀ । ਅਕਤੂਬਰ 2017 ਵਿੱਚ ਪ੍ਰਧਾਨ ਮੰਤਰੀ ਲੋਫਵਨ ਨੇ ਸਟਾਕਹੋਮ ਵਿਖੇ ਆਯੋਜਿਤ ਕੀਤੇ ਗਏ 'ਮੇਕ ਇਨ ਇੰਡੀਆ - ਸਵੀਡਨ 2017' ਸਮਾਰੋਹ ਵਿੱਚ ਹਿੱਸਾ ਲਿਆ ਸੀ । ਪ੍ਰਧਾਨ ਮੰਤਰੀ ਵਲੋਂ ਸਵੀਡਨ ਦੇ ਪ੍ਰਧਾਨ ਮੰਤਰੀ ਲੋਫਵਨ ਨਾਲ ਕੀਤੀ ਗੱਲਬਾਤ ਆਪਸੀ ਦੁਵੱਲੇ ਸਬੰਧਾਂ ਨੂੰ ਮਜ਼ਬੂਤ ਕਰਨ ਉੱਤੇ ਕੇਂਦਰਿਤ ਸੀ ਅਤੇ ਇਸ ਵਿੱਚ ਵਿਸ਼ੇਸ਼ ਜ਼ੋਰ ਨਜ਼ਦੀਕੀ ਆਰਥਿਕ ਸਬੰਧ ਕਾਇਮ ਕਰਨ ਅਤੇ ਪ੍ਰਮੁੱਖ ਵਿਸ਼ਵ ਅਤੇ ਖੇਤਰੀ ਮੁੱਦਿਆਂ ਉੱਤੇ ਦਿੱਤਾ ਗਿਆ । ਪ੍ਰਧਾਨ ਮੰਤਰੀ ਲੋਫਵਨ ਨੇ ਪ੍ਰਧਾਨ ਮੰਤਰੀ ਨੂੰ ਦੁਪਹਿਰ ਦਾ ਭੋਜਨ ਕਰਾਇਆ । ਇਸ ਦੌਰੇ ਦੌਰਾਨ ਭਾਰਤ ਅਤੇ ਸਵੀਡਨ ਨੇ ਇਕ ਸਾਂਝੇ ਐਲਾਨਨਾਮੇ ਉੱਤੇ ਦਸਤਖਤ ਕੀਤੇ । ਇਸ ਐਲਾਨਨਾਮੇ ਦਾ ਨਾਂ ਭਾਰਤ-ਸਵੀਡਨ ਨਿਰੰਤਰ ਭਵਿੱਖ ਲਈ ਖੋਜੀ ਭਾਈਵਾਲੀ ਸੀ ਅਤੇ ਇਕ ਸਾਂਝੀ ਕਾਰਜ ਯੋਜਨਾ ਨੂੰ ਪ੍ਰਵਾਨਗੀ ਵੀ ਦਿੱਤੀ ਗਈ । ਦੋਹਾਂ ਪ੍ਰਧਾਨ ਮੰਤਰੀਆਂ ਨੇ ਪ੍ਰਮੁੱਖ ਸਵੀਡਿਸ਼ ਅਦਾਰਿਆਂ ਦੇ 30 ਸੀਈਓਜ਼ ਨਾਲ ਗੋਲਮੇਜ਼ ਮੀਟਿੰਗ ਕੀਤੀ ਅਤੇ ਉਨ੍ਹਾਂ ਨੂੰ ਸੰਬੋਧਨ ਵੀ ਕੀਤਾ । ਇਸ ਤੋਂ ਇਲਾਵਾ ਮਾਡਰੇਟ ਪਾਰਟੀ ਅਤੇ ਸਵੀਡਿਸ਼ ਸੰਸਦ ਵਿੱਚ ਵਿਰੋਧੀ ਧਿਰ ਦੇ ਆਗੂ ਉਲਫ ਕ੍ਰਿਸਟਰਸਨ ਨੇ ਪ੍ਰਧਾਨ ਮੰਤਰੀ ਨਾਲ ਮੁਲਾਕਾਤ ਕੀਤੀ । ਉਲਫ ਕ੍ਰਿਸਟਰਸਨ , ਜੋ ਕਿ ਕਈ ਸਾਲਾਂ ਤੋਂ ਸਿਆਸਤ ਵਿੱਚ ਹਨ, ਨੇ ਅਕਤੂਬਰ 2017 ਵਿੱਚ ਵਿਰੋਧੀ ਧਿਰ ਦੇ ਆਗੂ ਦਾ ਅਹੁਦਾ ਸੰਭਾਲਿਆ ਸੀ ।


    ਇਹ ਦੌਰਾ ਅਜਿਹੇ ਸਮੇਂ ਹੋਇਆ ਹੈ ਜਦੋਂ ਭਾਰਤ ਅਤੇ ਸਵੀਡਨ ਦੇ ਆਰਥਿਕ ਸਬੰਧ ਕਾਫੀ ਮਜ਼ਬੂਤੀ ਪਕੜ ਚੁੱਕੇ ਹਨ । 170 ਤੋਂ ਵੱਧ ਸਵੀਡਿਸ਼ ਕੰਪਨੀਆਂ ਨੇ ਸੰਨ 2000 ਤੋਂ ਹੁਣ ਤੱਕ ਭਾਰਤ ਵਿੱਚ 1.4 ਬਿਲੀਅਨ ਅਮਰੀਕੀ ਡਾਲਰਾਂ ਦਾ ਨਿਵੇਸ਼ ਕੀਤਾ ਹੈ । ਇਨ੍ਹਾਂ ਵਿੱਚੋਂ ਕਈ ਕੰਪਨੀਆਂ ਦੀ ਇਕ ਸਦੀ ਤੋਂ ਵੱਧ ਭਾਰਤ ਵਿੱਚ ਮੌਜੂਦਗੀ ਰਹੀ ਹੈ । 70 ਦੇ ਕਰੀਬ ਭਾਰਤੀ ਕੰਪਨੀਆਂ ਨੇ ਸਵੀਡਨ ਵਿੱਚ ਆਪਣੀ ਹਾਜ਼ਰੀ ਦਰਜ ਕਰਵਾਈ ਹੋਈ ਹੈ । ਭਾਰਤ-ਸਵੀਡਨ ਦਾ ਸਲਾਨਾ ਦੋ ਪੱਖੀ ਵਪਾਰ ਇਸ ਵੇਲੇ 1.8 ਬਿਲੀਅਨ ਅਮਰੀਕੀ ਡਾਲਰ ਦੇ ਕਰੀਬ ਹੈ ।


    ਸ਼ਾਮ ਨੂੰ ਪ੍ਰਧਾਨ ਮੰਤਰੀ ਲੰਡਨ ਰਵਾਨਾ ਹੋਣ ਤੋਂ ਪਹਿਲਾਂ ਸਵੀਡਨ ਵਿੱਚ ਭਾਰਤੀ ਭਾਈਚਾਰੇ ਦੇ ਲੋਕਾਂ ਨਾਲ ਮੁਲਾਕਾਤ ਕਰਨਗੇ । ਪ੍ਰਧਾਨ ਮੰਤਰੀ ਲੋਫਵਨ ਦੇ ਵੀ ਇਸ ਭਾਈਚਾਰਕ ਮੀਟਿੰਗ ਵਿੱਚ ਸ਼ਾਮਿਲ ਹੋਣ ਦੀ ਆਸ ਹੈ । ਸਵੀਡਨ ਵਿੱਚ ਇਸ ਵੇਲੇ ਭਾਰਤੀ ਮੂਲ ਦੇ 20 ਹਜ਼ਾਰ ਲੋਕ ਰਹਿ ਰਹੇ ਹਨ ਜਿਨ੍ਹਾਂ ਵਿੱਚ 2 ਹਜ਼ਾਰ ਭਾਰਤੀ ਵਿਦਿਆਰਥੀ ਵੀ ਹਨ ਜੋ ਕਿ ਉਥੇ ਵੱਖ ਵੱਖ ਸੰਸਥਾਵਾਂ ਵਿੱਚ ਅਧਿਅਨ ਕਰ ਰਹੇ ਹਨ ।


    ਭਾਰਤ-ਨੌਰਡਿਕ ਕੌਂਸਲ ਸੰਮੇਲਨ


    ਇਸ ਦੌਰੇ ਦੌਰਾਨ ਭਾਰਤ ਅਤੇ ਸਵੀਡਨ ਨੇ ਭਾਰਤ ਨੌਰਡਿਕ ਸਿਖਰ ਸੰਮੇਲਨ ਦਾ ਆਯੋਜਨ ਕੀਤਾ ਜਿਸ ਦਾ ਨਾਂ 'ਇੰਡੀਆ ਨੌਰਡਿਕ ਸਮਿਟ-ਸ਼ੇਅਰਡ ਵੈਲਿਊਜ਼ ਮਿਊਚਲ ਪ੍ਰੋਸਪੈਰਿਟੀ' ਸੀ । ਭਾਰਤ ਦੇ ਪ੍ਰਧਾਨ ਮੰਤਰੀ ਅਤੇ ਸਵੀਡਨ ਦੇ ਪ੍ਰਧਾਨ ਮੰਤਰੀ ਲੋਫਵਨ ਦੇ ਸੱਦੇ ਉੱਤੇ ਹੋਰ ਸਾਰੇ ਨੌਰਡਿਕ ਦੇਸ਼ਾਂ ਦੇ ਪ੍ਰਧਾਨ ਮੰਤਰੀ , ਡੈਨਮਾਰਕ ਦੇ ਪ੍ਰਧਾਨ ਮੰਤਰੀ ਲਾਸਲੋਕੇ ਰਾਸਮੁਸੇਨ, ਫਿਨਲੈਂਡ ਦੇ ਪ੍ਰਧਾਨ ਮੰਤਰੀ ਜੂਹਾ ਸਿਪਿਲਾ, ਆਈਸਲੈਂਡ ਦੇ ਪ੍ਰਧਾਨ ਮੰਤਰੀ ਕੈਟਰੀਨ ਜੈਕੋਬਸਡੋਟਿਰ, ਨਾਰਵੇ ਦੇ ਪ੍ਰਧਾਨ ਮੰਤਰੀ ਅਰਨਾ ਸੋਲਬਰਗ 17 ਅਪ੍ਰੈਲ ਨੂੰ ਇਸ ਸੰਮੇਲਨ ਵਿੱਚ ਸ਼ਾਮਲ ਹੋਏ । ਭਾਰਤ ਦੇ ਨੌਰਡਿਕ ਦੇਸ਼ਾਂ ਨਾਲ ਮਜ਼ਬੂਤ ਆਰਥਿਕ ਸਬੰਧ ਹਨ । ਭਾਰਤ ਅਤੇ ਨੌਰਡਿਕ ਦੇਸ਼ਾਂ ਦਾ ਆਪਸੀ ਸਾਲਾਨਾ ਵਪਾਰ 5.3 ਬਿਲੀਅਨ ਡਾਲਰ ਹੈ । ਨੌਰਡਿਕ ਦੇਸ਼ਾਂ ਨੇ ਭਾਰਤ ਵਿੱਚ 2.5 ਬਿਲੀਅਨ ਡਾਲਰ ਦਾ ਨਿਵੇਸ਼ ਵੀ ਕੀਤਾ ਹੋਇਆ ਹੈ ।


    ਇਸ ਸਿਖਰ ਸੰਮੇਲਨ ਦੌਰਾਨ ਪ੍ਰਧਾਨ ਮੰਤਰੀਆਂ ਨੇ ਭਾਰਤ ਅਤੇ ਨੌਰਡਿਕ ਦੇਸ਼ਾਂ ਦਰਮਿਆਨ ਸਬੰਧਾਂ ਨੂੰ ਹੋਰ ਮਜ਼ਬੂਤ ਕਰਨ ਦਾ ਫੈਸਲਾ ਕੀਤਾ ਅਤੇ ਉਨ੍ਹਾਂ ਦੀ ਗੱਲਬਾਤ ਪ੍ਰਮੁੱਖ ਵਿਸ਼ਿਆਂ — ਵਿਸ਼ਵ ਸੁਰੱਖਿਆ, ਆਰਥਿਕ ਵਿਕਾਸ, ਖੋਜ ਅਤੇ ਮੌਸਮ ਤਬਦੀਲੀ ਵਰਗੇ ਪ੍ਰਮੁੱਖ ਮਸਲਿਆਂ ਦੁਆਲੇ ਕੇਂਦਰਿਤ ਰਹੀ । ਉਨ੍ਹਾਂ ਮੰਨਿਆ ਕਿ ਖੋਜ ਅਤੇ ਡਿਜੀਟਲ ਤਬਦੀਲੀ ਦੀ ਜੋ ਮੁਹਿੰਮ ਹੈ ਉਹ ਅੰਤਰ ਸਬੰਧਤ ਹੈ । ਸੰਮੇਲਨ ਨੇ ਖੋਜ ਅਤੇ ਡਿਜੀਟਲ ਪਹਿਲਕਦਮੀ ਪ੍ਰਤੀ ਭਾਰਤ ਦੇ ਵਾਅਦੇ ਅਤੇ ਇਸ ਦੇ ਪ੍ਰਮੁੱਖ ਕੌਮੀ ਪ੍ਰੋਗਰਾਮਾਂ ਸਟਾਰਟ ਅੱਪ ਇੰਡੀਆ , ਡਿਜੀਟਲ ਇੰਡੀਆ ਅਤੇ ਕਲੀਨ ਇੰਡੀਆ ਨੂੰ ਖੁਸ਼ਹਾਲੀ ਅਤੇ ਨਿਰੰਤਰ ਵਿਕਾਸ ਦੀ ਕੁੰਜੀ ਕਰਾਰ ਦਿੱਤਾ । ਸਵੱਛ ਟੈਕਨੋਲੋਜੀ ਮੈਰੀਟਾਈਮ ਸਾਲਿਊਸ਼ਨਜ਼ , ਬੰਦਰਗਾਹ ਆਧੁਨਿਕੀਕਰਨ, ਫੂਡ ਪ੍ਰੋਸੈਸਿੰਗ, ਸਿਹਤ ਅਤੇ ਲਾਈਫ ਸਾਇੰਸਿਜ਼ ਅਤੇ ਖੇਤੀ ਬਾਰੇ ਨੌਰਡਿਕ ਹੱਲਾਂ ਦਾ ਵੀ ਜ਼ਿਕਰ ਕੀਤਾ ਗਿਆ । ਸਿਖਰ ਸੰਮੇਲਨ ਦੇ ਅੰਤ ਵਿੱਚ ਭਾਰਤ ਅਤੇ ਨੌਰਡਿਕ ਦੇਸ਼ਾਂ ਨੇ ਇਕ ਸਾਂਝਾ ਬਿਆਨ ਜਾਰੀ ਕੀਤਾ ।


    ਇਸ ਤੋਂ ਇਲਾਵਾ ਪ੍ਰਧਾਨ ਮੰਤਰੀ ਨੇ ਡੈੱਨਮਾਰਕ ਦੇ ਪ੍ਰਧਾਨ ਮੰਤਰੀ ਲਾਰਸ ਲੋਕੇ ਰਾਸਮੁਸੈਨ , ਫਿਨਲੈਂਡ ਦੇ ਪ੍ਰਧਾਨ ਮੰਤਰੀ ਜੂਹਾ ਸਿਪਿਲਾ, ਆਈਸਲੈਂਡ ਦੇ ਪ੍ਰਧਾਨ ਮੰਤਰੀ ਕੈਟਰੀਨ ਜੈਕੋਬਸਡੋਟਿਰ ਅਤੇ ਨਾਰਵੇ ਦੇ ਪ੍ਰਧਾਨ ਮੰਤਰੀ ਅਰਨਾ ਸੋਲਬਰਗ ਨਾਲ 17 ਅਪ੍ਰੈਲ ਨੂੰ ਵੱਖ ਵੱਖ ਦੋ -ਪੱਖੀ ਮੁਲਾਕਾਤਾਂ ਕੀਤੀਆਂ । ਇਹ ਮੁਲਾਕਾਤਾਂ ਦੁਵੱਲੇ ਸਬੰਧਾਂ ਤੋਂ ਇਲਾਵਾ ਪ੍ਰਮੁੱਖ ਵਿਸ਼ਵ ਅਤੇ ਖੇਤਰੀ ਹਿੱਤ ਦੇ ਮੁੱਦਿਆਂ ਨਾਲ ਸਬੰਧਿਤ ਸਨ । ਇਸ ਮੌਕੇ ਉੱਤੇ ਇਨ੍ਹਾਂ ਦੇਸ਼ਾਂ ਨਾਲ ਕਈ ਐਮਓਯੂਜ਼ ਉੱਤੇ ਦਸਤਖਤ ਕੀਤੇ ਗਏ । ਇਕ ਐਮਓਯੂ ਨਿਰੰਤਰ ਅਤੇ ਸਮਾਰਟ ਸ਼ਹਿਰੀ ਵਿਕਾਸ , ਇਕ ਐੱਮਓਯੂ ਪਸ਼ੂ ਪਾਲਣ ਅਤੇ ਡੇਅਰੀ ਦੇ ਖੇਤਰ ਵਿੱਚ ਸਹਿਯੋਗ, ਇਕ ਐੱਮਓਯੂ ਖੁਰਾਕ ਸੁਰੱਖਿਆ ਸਹਿਯੋਗ ਅਤੇ ਇਕ ਐੱਮਓਯੂ ਖੇਤੀ ਖੋਜ ਅਤੇ ਵਿੱਦਿਆ ਦੇ ਖੇਤਰ ਵਿੱਚ ਡੈਨਮਾਰਕ ਨਾਲ ਕੀਤਾ ਗਿਆ ਅਤੇ ਇਕ ਐੱਮਓਯੂ ਆਈਸਲੈਂਡ ਨਾਲ ਹਿੰਦੀ ਭਾਸ਼ਾ ਲਈ ਆਈਸੀਸੀਆਰ ਚੇਅਰ ਦੀ ਸਥਾਪਨਾ ਬਾਰੇ ਸੀ ।


    ****


    

    
    (Release ID: 1529640) Visitor Counter : 1