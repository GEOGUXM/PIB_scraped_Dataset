      কৃষিমন্ত্রক

      ভারতের জাতীয় কৃষি সমবায় বিপণন ফেডারেশন লিমিটেড (নাফেড) উল্লেখযোগ্যভাবে ঘুরে দাঁড়িয়েছে; মাননীয় প্রধানমন্ত্রী, কেন্দ্রীয় কৃষিমন্ত্রী, কেন্দ্র ও রাজ্য সরকার এবং ঋণদাতা ব্যাঙ্কগুলিকে ঘুরে দাঁড়াতে সহায়তার জন্য নাফেড-এর পক্ষ থেকে ধন্যবাদ জানানো হয়েছে
      Posted On: 27 APR 2018 11:36AM by PIB Kolkata


    নয়াদিল্লি, ২৬ এপ্রিল, ২০১৮


    ভারতের জাতীয় কৃষি সমবায় বিপণন ফেডারেশন লিমিটেড (নাফেড) একটা সময় পর্যন্ত আর্থিক দূরবস্থা এবং ঋণদাতা ব্যাঙ্কগুলির কাছে বিপুল পরিমাণ ঋণের ভারে বিপর্যস্ত হয়েছিল। কিন্তু ২০১৭-১৮ অর্থবর্ষে এই প্রতিষ্ঠানই রেকর্ড পরিমাণ মুনাফা করে আর্থিক দিক থেকে ঘুরে দাঁড়িয়েছে। এর ফলে, ফেডারেশন ঋণদাতা ব্যাঙ্কগুলিকে ২২০ কোটি টাকা ঋণ শোধ করেছে। ৪৭৮ কোটি টাকা দিয়ে একবারের জন্য ঋণ মুক্তির ব্যবস্থার অঙ্গ হিসাবে তারা এই অর্থ পরিশোধ করেছে।


    নতুন দিল্লীতে নাফেড-এর সদর দপ্তরে ২০১৮-র ২৭ মার্চ সংস্থা একটি ঋণ পরিশোধ নথিতে স্বাক্ষর করেছে। সেন্ট্রাল ব্যাঙ্ক অফ ইন্ডিয়া প্রধান ব্যাঙ্ক হিসাবে আটটি ঋণদাতা ব্যাঙ্কের প্রতিনিধিত্ব করেছেন। প্রচণ্ড আর্থিক সঙ্কট থেকে নাফেড-এর এই ঘুরে দাঁড়ানোর যাত্রাপথ অত্যন্ত কঠিন ছিল। এই ফেডারেশনের আর্থিক পুনরুজ্জীবনের জন্য বেশ কয়েকটি উদ্যোগ এবং প্রকল্প গ্রহণ করা হয়। কারণ, তৈলবীজ, ডালশস্য এবং নারকেল শাঁস-এর মতো কৃষি পণ্যে মূল্য সহায়তা কর্মসূচি রূপায়ণের ক্ষেত্রে এই সংস্থার ভূমিকা অত্যন্ত গুরুত্বপূর্ণ। অবশেষে, ২০১৬-র ২৭ জানুয়ারি একবারের জন্য সংস্থার আর্থিক সমস্যা বিষয়ে একটি সমাধানসূত্র কার্যকর হয়।


    নাফেড-এর পক্ষ থেকে নতুন দিল্লীতে গতকাল ডঃ আম্বেদকর ইন্টারন্যাশনাল সেন্টারে একটি ধন্যবাদ জ্ঞাপনের অনুষ্ঠানের আয়োজন করা হয়। এই অনুষ্ঠানে মাননীয় প্রধানমন্ত্রী, কেন্দ্রীয় কৃষিমন্ত্রী, ভারত সরকারের বিভিন্ন বিভাগ, ঋণদাতা ব্যাঙ্ক এবং রাজ্য সরকারগুলিকে তাদের সহায়তার জন্য বিশেষভাবে ধন্যবাদ দেওয়া হয় এবং কৃতজ্ঞতা প্রকাশ করা হয়।


    অনুষ্ঠানে কেন্দ্রীয় কৃষিমন্ত্রী শ্রী রাধামোহন সিং, কেন্দ্রীয় পেট্রোলিয়াম ও প্রাকৃতিক গ্যাস মন্ত্রী শ্রী ধর্মেন্দ্র প্রধান সহ আরও অনেকেই উপস্থিত ছিলেন। কেন্দ্রীয় ও রাজ্য সরকারের বহু বরিষ্ঠ আধিকারিক, বিভিন্ন ব্যাঙ্ক, নীতি আয়োগ, জাতীয় সমবায় সংস্থা এবং নাফেড-এর পরিচালনমণ্ডলীর সদস্যরা এই অনুষ্ঠানে উপস্থিত ছিলেন।


    কৃষিমন্ত্রী রাধামোহন সিং নাফেড-এর সমস্যা সমাধান সংক্রান্ত ব্যবস্থা রূপায়ণের জন্য সংশ্লিষ্ট ব্যাঙ্ক এবং এই সংস্থাকে ধন্যবাদ জানান। ডালশস্য এবং তৈলবীজ সংগ্রহের ক্ষেত্রে রেকর্ড করার জন্য শ্রী সিং নাফেড-এর উদ্যোগের প্রশংসা করেন।


    শ্রী ধর্মেন্দ্র প্রধান আর্থিক সমস্যা থেকে ঘুরে দাঁড়ানোর জন্য নাফেড-এর উদ্যোগের প্রশংসা করেন। তিনি বলেন, শুধুমাত্র এই সংগঠনের জন্যই নয়, কৃষকদের স্বার্থেও এই কাজ বিশেষ উপকারী ভূমিকা নেবে। এ প্রসঙ্গে তিনি কৃষিক্ষেত্রে বর্জ্য পরিচালন এবং জৈব জ্বালানি উৎপাদনের ক্ষেত্রে নাফেড-এর সক্রিয় ভূমিকার কথা উল্লেখ করেন।


    নাফেড-এর চেয়ারম্যান শ্রী ভি আর বোদা, ম্যানেজিং ডিরেক্টর শ্রী এস কে চাড্ডা প্রমুখ এই অনুষ্ঠানে উপস্থিত ছিলেন।


    CG/PB/DM/…

    
    
    (Release ID: 1530512) Visitor Counter : 1