      অর্থমন্ত্রক

      অভিন্ন পণ্য ও পরিষেবা কর ব্যবস্থার আওতায় মোট ১৭ হাজার ৬১৬ কোটি টাকা ফেরৎ দেওয়া হয়েছে; আইজিএসটি ক্লেমের ৯০ শতাংশই অনুমোদন করা হয়েছে
      Posted On: 04 APR 2018 12:04PM by PIB Kolkata


    নয়াদিল্লি , ০৩ এপ্রিল, ২০১ ৮


    জিএসটি রিফান্ডের সমস্ত বকেয়া দূর করা সরকারের প্রতিশ্রুতি অনুসারে কেন্দ্রীয় পরোক্ষ কর ও কেন্দ্রীয় সীমাশুল্ক পর্ষদ সিবিআইসি সাফল্যের সঙ্গে ২০১৮’র ১৫ মার্চ থেকে ৩১ মার্চের মধ্যে ‘জিএসটি রিফান্ড পক্ষ’-এর আয়োজন করেছিল।


    এই সময়কালে সিবিআইসি’র সমস্ত তৃণমূল স্তরের কর্মীরা কঠোর পরিশ্রমের মাধ্যমে রপ্তানিকারকদের জিএসটি বাবদ রিফান্ড ফেরৎ দিয়েছেন। সারা দেশ জুড়ে অভিজ্ঞ কর্মীদের নিয়ে বিশেষ রিফান্ড সেল গড়ে তোলা হয়েছিল। রপ্তানিকারকদের এ বিষয়ে সচেতন করে তুলতে সংবাদপত্র ও সোশ্যাল মিডিয়াতে প্রচার চালানো হয়েছিল। রিফান্ড অনুমোদন করার সুবিধার্থে ক্ষেত্রীয় অফিসগুলির সবকটির ওপর প্রয়োজনে অতিরিক্ত কাজ করার নির্দেশ দেওয়া হয়েছিল।


    এই উদ্যোগের সফলতা নিম্নলিখিত হিসাবের মধ্যেই প্রমাণিত হয়। ২০১৮’র ৩১ মার্চ অর্থবর্ষের শেষে আরও ৪২৬৫ কোটি টাকা আইজিএসটি রিফান্ড অনুমোদন করা হয়। এর ফলে, মোট রিফান্ডের পরিমাণ দাঁড়ায় ৯৬০৪ কোটি টাকা। ২০১৮’র ৩১ জানুয়ারি পর্যন্ত রপ্তানিকারকরা আইজিএসটি পেমেন্টের মোট ২৭৩০১৭টি শিপিং বিল দাখিল করেছিলেন। ২০১৮’র ৩১ মার্চ পর্যন্ত এর মধ্যে ২২৮৮২৯টি বিলের কাজ সম্পূর্ণ হয়েছে। ২০১৮’র ৩১ জানুয়ারি পর্যন্ত জিএসটি এনে যে আইজিএসটি ক্লেমগুলি দেওয়া হয়েছিল, তার পরিমাণ ১০৭২০ কোটি টাকা। এর মধ্যে ৯৬০৪ কোটি টাকা রিফান্ড অনুমোদন করা হয়েছে, যা মোট রিফান্ড দাবির প্রায় ৯০ শতাংশের কাছাকাছি।


    আইটিসি রিফান্ডের ক্ষেত্রে বিশেষ পক্ষ চলাকালীন ১১৩৬ কোটি টাকা অনুমোদন করা হয়েছে। এর ফলে, চলতি অর্থবর্ষের শেষ নাগাদ মোট আইটিসি অনুমোদনের পরিমাণ দাঁড়িয়েছে ৫৫১০ কোটি টাকা।


    ২


    সর্বশেষ প্রাপ্ত তথ্যানুযায়ী জিএসটি ফর্ম আরএফডি - ০১এ দাখিল করা রিফান্ড আবেদনের সংখ্যা ছিল ১৬১৩২৫টি। এই আবেদনে মোট ১৭৪৭১ কোটি টাকা রিফান্ডের দাবি করা হয়েছিল। এর মধ্যে ৬০১৮৩টি রিফান্ডের আবেদন শূন্য হারে সরবরাহের জন্য করা হয়েছিল এবং এতে ১৪৬৪৯ কোটি টাকা রিফান্ডের দাবি করা হয়েছিল।


    তবে, মোট ১৬১৩২৫টি আবেদনপত্রের মধ্যে মাত্র ২৬৬০টি রিফান্ডের আবেদনপত্র কেন্দ্রীয় বা রাজ্য পর্যায়ের কর সংক্রান্ত অফিসে জমা করা হয়েছিল। এর মধ্যে ১৭৭৩৪টি আবেদনের নিষ্পত্তি করা হয়েছে। মোট ১৭৪৭১ কোটি টাকা রিফান্ডের দাবির মধ্যে ইতিমধ্যেই ৮০১২ কোটি টাকা রিফান্ড দেওয়া হয়েছে (৫৫১০ কোটি টাকা কেন্দ্রীয় এবং ২৫০২ কোটি টাকা রাজ্য পর্যায়ে)।


    অতএব, সব মিলিয়ে আইজিএসটি’র রিফান্ড বাবদ ৯৬০৪ কোটি টাকা, আইটিসি রিফান্ড বাবদ কেন্দ্রীয় পর্যায়ে ৫৫১০ কোটি টাকা, আইটিসি রিটার্ন বাবদ রাজ্য পর্যায়ে ২৫০২ কোটি টাকা যুক্ত করলে মোট ১৭৬১৬ কোটি টাকা রিফান্ড অনুমোদন করা হয়েছে।


    PG/PB/ SB……

    
    
    (Release ID: 1527566) Visitor Counter : 5