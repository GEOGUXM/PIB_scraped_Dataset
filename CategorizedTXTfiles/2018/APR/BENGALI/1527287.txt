      প্রধানমন্ত্রীরদপ্তর

      নাইরোবিতে শ্রী কুচি লেভা প্যাটেল সমাজের রজত জয়ন্তী অনুষ্ঠানে ভিডিও কনফারেন্সের মাধ্যমে ভাষণ দিলেন প্রধানমন্ত্রী
      Posted On: 02 APR 2018 6:06PM by PIB Kolkata


    নয়াদিল্লি , ৩০ মার্চ , ২০১ ৮


    কেনিয়ার নাইরোবিতে অনুষ্ঠিত শ্রী কুচি লেভা প্যাটেল সমাজের রজত জয়ন্তী অনুষ্ঠানে নয়াদিল্লি থেকে এক ভিডিও কনফারেন্সের মাধ্যমে ভাষণ দিলেন প্রধানমন্ত্রী শ্রী নরেন্দ্র মোদী।


    পূর্ব আফ্রিকার উন্নয়ন সহ বিভিন্ন কল্যাণমূলক প্রকল্পে কুচি লেভা প্যাটেল সমাজের বিশেষ অবদানের ভূয়সী প্রশংসা করেন প্রধানমন্ত্রী। কেনিয়ার স্বাধীনতা সংগ্রামে ভারতীয় সম্প্রদায়ের গুরুত্বপূর্ণ ভূমিকার কথাও তিনি তুলে ধরেন তাঁর এদিনের ভাষণে।


    দেশের সার্বিক বিকাশ প্রচেষ্টায় বিশেষত, ২০০১-এ কচ্ছ-এর ভূকম্প পরবর্তী পর্যায়ে সেখানে পুনর্গঠন এবং পুনর্বাসন সংক্রান্ত কাজকর্মে কুচি সমাজের অবদানের কথাও উল্লেখ করেন শ্রী মোদী। তিনি বলেন, কচ্ছকে একসময় মরু অঞ্চল বলে বর্ণনা করা হত। কিন্তু তা এখন একটি অন্যতম প্রধান পর্যটন গন্তব্য রূপে সকলের কাছে আকর্ষণীয় হয়ে উঠেছে। তিনি গুজরাটের মুখ্যমন্ত্রী থাকাকালীন নর্মদার জলকে কচ্ছ-এর দূরদূরান্ত এলাকায় পৌঁছে দেওয়ার কাজে তাঁর সরকার যে নিরন্তর প্রচেষ্টা চালিয়েছিল, তার কথাও এদিন উঠে আসে প্রধানমন্ত্রীর ভাষণে।


    সংশ্লিষ্ট অঞ্চলের বিকাশ প্রচেষ্টায় রাজ্য এবং কেন্দ্র উভয়েই যে এক দ্বৈত চালিকাশক্তির ভূমিকা পালন করে চলেছে একথার উল্লেখ করে প্রধানমন্ত্রী বলেন, গত কয়েক বছরে হাজার হাজার কোটি টাকা বিনিয়োগ করা হয়েছে এই অঞ্চলের উন্নয়নে। কচ্ছ ও জামনগরের মধ্যে প্রস্তাবিত রোরো পরিষেবা চালুর বিষয়টি সম্পর্কেও তিনি সমবেত জনসাধারণকে অবহিত করেন।


    তিনি বিশেষ জোর দিয়ে বলেন যে ভারত এবং আফ্রিকার দেশগুলির সহযোগিতা ক্রমশ নিবিড়তর হয়ে উঠছে। সাম্প্রতিককালে, ভারত-আফ্রিকা শীর্ষ সম্মেলন এবং আফ্রিকা উন্নয়ন ব্যাঙ্কের একটি বৈঠক যে ভারতেই অনুষ্ঠিত হয়েছে একথারও উল্লেখ করেন তিনি। প্রধানমন্ত্রী বলেন, ভারতের রাষ্ট্রপতি, উপ-রাষ্ট্রপতি এবং প্রধানমন্ত্রী হিসেবে তিনি স্বয়ং ২০ বারেরও বেশি আফ্রিকার বিভিন্ন দেশ সফর করে এসেছেন। বর্তমান সরকারের আমলেই এই ঘটনা ঘটেছে বলে তিনি প্রসঙ্গত উল্লেখ করেন।


    ভিডিও কনফারেন্সের মাধ্যমে ভাষণদানকালে সমবেত জনসাধারণের উদ্দেশে আমন্ত্রণ জানিয়ে প্রধানমন্ত্রী বলেন যে ২০১৯-এর জানুয়ারি মাসে কুম্ভ মেলা উপলক্ষে তাঁরা ভারত সফরে আসতে পারেন। যাঁরা এযাবৎকাল এ দেশ সফর করেননি, ভারতের সাংস্কৃতিক তথা আধ্যাত্মিক ঐতিহ্য সম্পর্কে এক বিশেষ অভিজ্ঞতা অর্জনের সুযোগ ঘটবে তাঁদের।


    শ্রী কুচি লেভা প্যাটেল সমাজের নাইরোবি ওয়েস্ট কমপ্লেক্সের রজত জয়ন্তী অনুষ্ঠানের জন্য সমবেত জনতাকে অভিনন্দিত করেন প্রধানমন্ত্রী।


    PG/SKD/DM/…

    
    
    (Release ID: 1527287) Visitor Counter : 6