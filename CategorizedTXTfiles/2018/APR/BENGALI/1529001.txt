      প্রধানমন্ত্রীরদপ্তর

      আম্বেদকর জন্মজয়ন্তী উপলক্ষে আগামীকাল ছত্তিশগড়ে বিভিন্ন উন্নয়ন প্রকল্পের সূচনা করবেন প্রধানমন্ত্রী
      Posted On: 13 APR 2018 5:26PM by PIB Kolkata


    নয়াদিল্লি , ১ ৩ এপ্রিল, ২০১ ৮


    আগামীকাল আম্বেদকর জন্মজয়ন্তী। এই উপলক্ষে ছত্তিশগড়ের বিজাপুর জেলা পরিদর্শন করবেন প্রধানমন্ত্রী। উন্নয়নের বিশেষ চাহিদা ও প্রয়োজন রয়েছে বিজাপুরের। এই কারণেই প্রধানমন্ত্রীর আগামীকালের বিজাপুর সফর।


    সেখানে প্রধানমন্ত্রী একটি স্বাস্থ্য ও চিকিৎসা কেন্দ্রের উদ্বোধন করবেন। কেন্দ্রীয় সরকারের উচ্চাকাঙ্খামূলক স্বাস্থ্য রক্ষা কর্মসূচি ‘আয়ুষ্মান ভারত’-এর সূচনা উপলক্ষেই এই বিশেষ অনুষ্ঠানের আয়োজন করা হয়েছে।


    বিজাপুর জেলার জাংলা বিকাশ কেন্দ্রটিও পরিদর্শন করবেন প্রধানমন্ত্রী। সেখানে এক ঘন্টা অবস্থানকালে স্থানীয় অধিবাসীদের সঙ্গে আলাপচারিতায় মিলিত হবেন তিনি। উন্নয়নের লক্ষ্যে সেখানকার কিছু কিছু উদ্যোগ সম্পর্কেও তাঁকে অবহিত করা হবে।


    স্বাস্থ্য ও চিকিৎসা কেন্দ্রের উদ্বোধনী অনুষ্ঠানে সেখানকার আশা কর্মীদের সঙ্গে কথা বলবেন শ্রী নরেন্দ্র মোদী। একটি আদর্শ অঙ্গনওয়াড়ি কেন্দ্রও তিনি পরিদর্শন করবেন। সেখানে অঙ্গনওয়াড়ি কর্মীদের সঙ্গে আলাপচারিতার পাশাপাশি পুষ্টি অভিযানের সুফলভোগী শিশুদের সঙ্গেও মিলিত হবেন। পরে প্রধানমন্ত্রী একটি হাট-বাজার স্বাস্থ্য কিয়স্ক পরিদর্শনে গিয়ে সেখানকার স্বাস্থ্য কর্মীদের সঙ্গে কথা বলবেন। জাংলায় একটি ব্যাঙ্কের শাখা উদ্বোধন করে মুদ্রা যোজনার আওতায় ঋণ মঞ্জুরিপত্র বন্টন করবেন। গ্রামীণ বিপিও কর্মীদের সঙ্গেও কথা বলবেন প্রধানমন্ত্রী।


    পরে প্রধানমন্ত্রী এক জনসমাবেশেও ভাষণ দেবেন। আদিবাসী মানুষের ক্ষমতায়নের স্বার্থে সূচনা করবেন বন-ধন যোজনার। এই কর্মসূচির আওতায় ন্যূনতম সহায়ক মূল্যের সাহায্যে ছোটখাটো বনজ উৎপাদন বিপণনের ব্যবস্থা করা হবে।


    এক ভিডিও কনফারেন্সের মাধ্যমে ভানুপ্রতাপপুর – গুদাম রেলপথটি জাতির উদ্দেশে উৎসর্গ করবেন শ্রী নরেন্দ্র মোদী। দাল্লি রাজারা এবং ভানুপ্রতাপপুরের মধ্যে একটি ট্রেনের যাত্রারও সূচনা করবেন তিনি। এছাড়াও, বিজাপুর হাসপাতালে প্রধানমন্ত্রী একটি ডায়ালিসিস সেন্টারেরও এদিন উদ্বোধন করবেন।


    উগ্রপন্থী উপদ্রুত অঞ্চলগুলিতে প্রধানমন্ত্রী গ্রামীণ সড়ক যোজনার আওতায় ১৯৮৮ কিলোমিটার দীর্ঘ সড়ক নির্মাণেরও শিলান্যাস করবেন প্রধানমন্ত্রী। এছাড়াও, ঐ সমস্ত অঞ্চলে বেশ কয়েকটি সড়ক সংযোগ প্রকল্পেরও তিনি সূচনা করবেন।


    প্রধানমন্ত্রীর এদিনের অন্যান্য কর্মসূচির মধ্যে রয়েছে – বিজাপুরে একটি জলসরবরাহ এবং দুটি সেতু নির্মাণ প্রকল্প।


    পরে একটি জনসমাবেশে ভাষণও দেবেন তিনি।


    PG/SKD/ SB……

    
    
    (Release ID: 1529001) Visitor Counter : 6