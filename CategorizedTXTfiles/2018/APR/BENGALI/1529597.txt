      রাষ্ট্রপতিরসচিবালয়

      স্বাস্থ্য বিমা প্রকল্পের সুবিধা সবচেয়ে বেশি মানুষের কাছে পৌঁছে দিতে হবে : উপ-রাষ্ট্রপতি
      Posted On: 19 APR 2018 2:46PM by PIB Kolkata


    নয়াদিল্লি , ১ ৮ এপ্রিল, ২০১ ৮


    উপ-রাষ্ট্রপতি শ্রী এম ভেঙ্কাইয়া নাইডু বলেছেন, দেশে যুবক, বৃদ্ধ, অথর্ব এবং কঠিন ও ক্রনিক রোগীদের জন্য একটি স্বাস্থ্য বিমা প্রকল্পের ব্যবস্থা করা প্রয়োজন। গুয়াহাটিতে অসম সরকারের উদ্যোগে অটল অমৃত অভিযানের সূচনা উপলক্ষে আয়োজিত অনুষ্ঠানে আজ তিনি ভাষণ দিচ্ছিলেন। এই অভিযানে ৩.২ কোটি মানুষের জন্য উচ্চ মানের চিকিৎসা পরিষেবা দেওয়ার ব্যবস্থা হয়েছে। অসমের রাজ্যপাল অধ্যাপক জগদীশ মুখী, মুখ্যমন্ত্রী শ্রী সর্বানন্দ সোনোয়াল, রাজ্যের স্বাস্থ্য ও পরিবার কল্যাণ মন্ত্রী ডঃ হেমন্ত বিশ্ব শর্মা এবং অন্যান্য বিশিষ্ট ব্যক্তিবর্গ উপস্থিত ছিলেন।


    উপ-রাষ্ট্রপতি তাঁর ভাষণে দেশের গ্রামাঞ্চলের মানুষের মধ্যে চিকিৎসা পরিষেবার সুযোগ পৌঁছে দেওয়ার কাজে সরকারি উদ্যোগের পাশাপাশি বেসরকারি ক্ষেত্রকেও এগিয়ে আসার আহ্বান জানান। তিনি বলেন, চিকিৎসার ব্যয় বহনের ক্ষেত্রে মানুষকে আর্থিক ঝুঁকির হাত থেকে বাঁচানো প্রয়োজন। আধুনিক জীবনে বিভিন্ন ধরণের অসংক্রামক রোগব্যাধি বেড়ে চলার প্রবণতাকে প্রতিহত করতে উদ্যোগ নেওয়া প্রয়োজন। এর জন্য একদিকে যেমন সমস্ত পক্ষকে একযোগে কাজ করতে হবে, অন্যদিকে সাধারণ মানুষের মধ্যে জনসচেতনতা গড়ে তোলার জন্য তিনি জোর দেন। স্কুল ও কলেজের পাঠ্যসূচিতে স্বাস্থ্য সচেতনতা, শারীরিক ব্যায়ামের মতো বিষয়গুলিকে বাধ্যতামূলক করার কথাও তিনি বলেন। উত্তর-পূর্বাঞ্চলের রাজ্যগুলিতে চিকিৎসা-কর্মী এবং গ্রামাঞ্চলে চিকিৎসা পরিষেবার ঘাটতি প্রসঙ্গও তিনি তুলে ধরেন। এজন্য তিনি নতুন মেডিকেল কলেজ এবং গ্রামাঞ্চলে চিকিৎসা কেন্দ্র স্থাপনের ওপরও জোর দেন।


    অসম সরকার যেভাবে রাজ্যের ৩.২ কোটি মানুষের জন্য উচ্চ মানের চিকিৎসা পরিষেবা দিতে স্বাস্থ্য বিমার উদ্যোগ নিয়েছে, তিনি তার প্রশংসা করেন। এই কর্মসূচিতে ঐ রাজ্যের দারিদ্র্যসীমার নীচে এবং ওপরে থাকা জনসংখ্যার ৯২ শতাংশের জন্য স্বাস্থ্য বিমার ব্যবস্থা হবে বলে তিনি জানান। এই কর্মসূচিতে বিশেষ ধরণের ৬টি চিকিৎসা ক্ষেত্রের ৪৩৮ ধরণের চিকিৎসা পরিষেবা ও পরীক্ষার ব্যবস্থা থাকবে এই বিমার অনুমোদিত হাসপাতালগুলিতে। এই প্রকল্পে দারিদ্র্যসীমার নিম্নবর্তী পরিবারগুলিকে বিনামূল্যে নথিভুক্ত করা হবে এবং দারিদ্র্যসীমার ওপরে থাকা পরিবারগুলির জন্য মাত্র ১০০ টাকা করে দিতে হবে।


    উপ-রাষ্ট্রপতি বলেন যে, চিকিৎসা বাবদ খরচের জন্য দেশের ৬ কোটি ৩০ লক্ষ মানুষ দারিদ্র্যসীমার নীচে নেমে যাচ্ছে। তাই, এই ভয়ানক পরিস্থিতি থেকে মানুষকে সুরক্ষিত রাখার উদ্যোগ নেওয়ার বিশেষ প্রয়োজন। তিনি জানান যে, ভারতে সর্বজনীন স্বাস্থ্য পরিষেবা সুনিশ্চিত করার লক্ষ্যে বেশ কিছু উদ্যোগ গ্রহণ করা হয়েছে। সংক্রামক এবং অসংক্রামক এই দুই ধরণের রোগব্যাধীর সমস্যা ভারতে রয়েছে বলে তিনি বলেন। পোলিও ও ধনুষ্টংকারের মতো রোগ নির্মূল করার ক্ষেত্রে আমরা অনেক দূর এগিয়ে গেলেও যক্ষ্মা বা এইচআইভি-র মতো সংক্রামক রোগের বিরুদ্ধে আমাদের লড়াই চালিয়ে যেতে হবে। এছাড়া, আধুনিক জীবনযাত্রার জন্য যুবসম্প্রদায়ের মধ্যে মধুমেহ, হৃদরোগ, স্ট্রোক, ক্যান্সার, স্থুলত্ব এবং শ্বাস-প্রশ্বাসের রোগের মতো অসংক্রামক রোগের বিরুদ্ধে উদ্যোগ গ্রহণ করতে হবে। এজন্য মানুষের মধ্যে খাওয়া-দাওয়া, তামাক এবং মদ্যপানের মতো বিষয়ে সচেতনতা গড়ে তুলতে হবে। স্কুল-কলেজের পাঠ্যসূচিতে শারীরিক ব্যায়ামের মতো বিষয়টিকে বাধ্যতামূলকভাবে অন্তর্ভুক্ত করার কথাও তিনি বলেন। তিনি সংক্রামক নয়, এই ধরণের রোগের ঝুঁকি দূর করার কথাও তিনি বলেন।


    তিনি এ প্রসঙ্গে জাতীয় পারিবারিক স্বাস্থ্য সমীক্ষায় অসমে কিছু স্বাস্থ্য সূচক তুলে ধরেন এবং রাজ্যে শিশু ও মাতৃ মৃত্যুর হার কমানোর ক্ষেত্রে রাজ্য সরকার উপযুক্ত ব্যবস্থা গ্রহণ করবে বলে আশা প্রকাশ করেন। উত্তর-পূর্বাঞ্চলের রাজ্যগুলিতে চিকিৎসা ক্ষেত্রে ডাক্তার ও চিকিৎসা কর্মী ঘাটতি পূরণে নতুন মেডিকেল কলেজ স্থাপন এবং গ্রামাঞ্চলে চিকিৎসা কেন্দ্রের সংখ্যা বৃদ্ধির কথাও তিনি বলেন। এমবিবিএস পাশ করা চিকিৎসক স্নাতকদের গ্রামাঞ্চলে নির্দিষ্ট সময়ের জন্য কাজ করাকে বাধ্যতামূলক এবং স্নাতকোত্তর পর্যায়ে ভর্তির পূর্ব শর্ত করার প্রসঙ্গও তিনি উত্থাপন করেন।


    উপ-রাষ্ট্রপতি বলেন যে, ভারতে প্রতি ১ হাজার জনসংখ্যা পিছু এক জনেরও কম চিকিৎসক রয়েছে। বিশ্ব স্বাস্থ্য সংস্থা আন্তর্জাতিক গড়ের তুলনায় যা অনেকটাই নীচে। এছাড়া, আমাদের দেশে প্রতি ১ হাজার জন পিছু হাসপাতালের শয্যার সংখ্যাও বেশ কম বলে তিনি উল্লেখ করেন। এ প্রসঙ্গে তিনি স্বাস্থ্য ক্ষেত্রে সরকারি উদ্যোগের পাশাপাশি বেসরকারি সংস্থাকে এগিয়ে আসার আহ্বান জানান।


    সারা দেশে স্বাস্থ্য বিমা সুবিধাকে ছড়িয়ে দিতে ভারত সরকারের ‘আয়ুষ্মান ভারত’ প্রকল্পের প্রশংসা করে তিনি বলেন, এই প্রকল্পে দেশের ১০ কোটি পরিবারের জন্য স্বাস্থ্য বিমার ব্যবস্থা করা হবে এবং সরকার সারা দেশে দেড় লক্ষ স্বাস্থ্য কেন্দ্র গড়ে তোলার পরিকল্পনা হাতে নিয়েছে। ‘আয়ুষ্মান ভারত’ প্রকল্পে দেশে ৫০ কোটি অর্থনৈতিক দিক থেকে দুর্বলতর শ্রেণীর মানুষের জন্য সুলভে স্বাস্থ্য পরিষেবা দেওয়ার পরিকল্পনা হাতে নেওয়া হয়েছে। এর জন্য প্রতি বছর ১২ হাজার কোটি টাকা ব্যয় হবে।


    তিনি বলেন, অসমে অটল অমৃত অভিযান প্রকল্পের সঙ্গে ‘আয়ুষ্মান ভারত’-এর সুবিধা যুক্ত হয়ে রাজ্যের মানুষের পক্ষে আরও ভালো স্বাস্থ্য পরিষেবা পাওয়ার সুবিধা হবে। উপ-রাষ্ট্রপতি অটল অমৃত অভিযানের মতো অভিনব কর্মসূচির মাধ্যমে ৬টি বিভিন্ন ধরণের রোগের চিকিৎসার যে উদ্যোগ নেওয়া হয়েছে তার জন্য অসম সরকারের ভুয়সী প্রশংসা করেন।


    CG/ PB / SB……

    
    
    (Release ID: 1529597) Visitor Counter : 4