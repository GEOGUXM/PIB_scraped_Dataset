      প্রধানমন্ত্রীরদপ্তর

      প্রধানমন্ত্রী শ্রী নরেন্দ্র মোদীর সুইডেন সফর (১৬-১৭ এপ্রিল ২০১৮)
      Posted On: 18 APR 2018 5:26PM by PIB Kolkata


    নয়াদিল্লি , ১৭ এপ্রিল, ২০১ ৮


    সুইডেনের প্রধানমন্ত্রী মিঃ স্টিফ্যান লফভেনের আমন্ত্রণে ভারতের প্রধানমন্ত্রী শ্রী নরেন্দ্র মোদী সুইডেন সফর করেন এ মাসের ১৬ থেকে ১৭ তারিখ পর্যন্ত। প্রধানমন্ত্রী হিসাবে শ্রী নরেন্দ্র মোদীর এটিই ছিল প্রথম সুইডেন সফর। এছাড়াও, তিন দশক পর এই প্রথম কোনও ভারতীয় প্রধানমন্ত্রী সুইডেন সফরে গেলেন। শ্রী মোদী ১৬ এপ্রিল স্টকহোমে পৌঁছনোর পর তাঁকে স্বাগত জানান সুইডেনের প্রধানমন্ত্রী মিঃ স্টিফ্যান লফভেন।


    ১৭ এপ্রিল তারিখে শ্রী মোদী এক সাক্ষাৎকারে মিলিত হন রাজা কার্ল ষোড়শ গুস্টাফের সঙ্গে। রাজা ষোড়শ কার্ল গুস্টাফ এর আগে ভারত সফরে এসেছিলেন ১৯৯৩ এবং ২০০৫ সালে। ভারতীয় প্রধানমন্ত্রী এদিন এক বৈঠকে মিলিত হন সুইডেনের প্রধানমন্ত্রীর সঙ্গেও। এর আগে শেষবারের মতো তাঁদের মধ্যে আলোচনা হয়েছিল ২০১৬-তে স্টিফেন লফভেনের ভারত সফরকালে। ঐ সময়ে মিঃ লফভেন এক বাণিজ্যিক প্রতিনিধিদলকে সঙ্গে নিয়ে মুম্বাই এসেছিলেন ‘মেক ইন ইন্ডিয়া’ সপ্তাহ উদযাপন অনুষ্ঠানে যোগ দিতে। স্টকহোমেও ‘মেক ইন ইন্ডিয়া : সুইডেন ২০১৭’ বিষয় অবলম্বনে এক অনুষ্ঠানের আয়োজন করা হয় ২০১৭-তে, যেখানে যোগ দিয়েছিলেন প্রধানমন্ত্রী লফভেন।


    ১৭ এপ্রিল সুইডেনের প্রধানমন্ত্রীর সঙ্গে শ্রী নরেন্দ্র মোদীর আলোচনাকালে দু’দেশের পারস্পরিক সম্পর্ককে আরও শক্তিশালী করে তোলার ওপর বিশেষ জোর দেওয়া হয়। দ্বিপাক্ষিক নিবিড় অর্থনৈতিক সম্পর্ক গড়ে তোলার পাশাপাশি বিভিন্ন আঞ্চলিক এবং আন্তর্জাতিক পর্যায়ের সমস্যা ও সম্ভাবনা প্রসঙ্গেও তাঁদের মধ্যে আলোচনা হয়। শ্রী নরেন্দ্র মোদীর সম্মানে একটি মধ্যাহ্নভোজেরও আয়োজন করেন সুইডেনের প্রধানমন্ত্রী। শ্রী মোদীর সুইডেন সফর উপলক্ষে দু’দেশের মধ্যে এক নিরন্তর ভবিষ্যতের লক্ষ্যে উদ্ভাবন সহযোগিতা চুক্তি স্বাক্ষরিত হয় এবং একটি যৌথ কার্যপরিকল্পনার নীতিও গৃহীত হয়। সুইডেনের শিল্প ক্ষেত্রের ৩০ জন শীর্ষ কর্তাব্যক্তির সঙ্গে দুই প্রধানমন্ত্রী একটি গোলটেবিল বৈঠকেও মিলিত হন। এই অবসরে সুইডিশ সংসদের বিরোধী নেতা মিঃ উলফ্‌ ক্রিস্টারসনও দেখা করেন ভারতের প্রধানমন্ত্রীর সঙ্গে।


    প্রসঙ্গত উল্লেখ্য, ভারতের প্রধানমন্ত্রীর সুইডেন সফর অয়োজিত হয় এমন এক বিশেষ সময়কালে, যখন দু’দেশের মধ্যে অর্থনৈতিক সম্পর্ক যথেষ্ট মজবুত হয়ে উঠেছে। ২০০০ সালের পর থেকে ভারতে ১.৪ বিলিয়ন মার্কিন ডলার বিনিয়োগ করেছে সুইডেনের ১৭০টিরও বেশি শিল্প ও বাণিজ্য সংস্থা। কিছু কিছু সুইডিস সংস্থা ভারতে ব্যবসা-বাণিজ্য চালাচ্ছে এক শতকেরও বেশি সময়কাল ধরে। অন্যদিকে, ৭০টি ভারতীয় সংস্থা সুইডেনে তাদের ব্যবসা-বাণিজ্যের প্রসার ঘটিয়েছে। এই দুটি দেশের মধ্যে বার্ষিক বাণিজ্যিক লেনদেনের পরিমাণ প্রায় ১.৮ বিলিয়ন মার্কিন ডলার।


    এদিন সন্ধ্যায় লণ্ডনের উদ্দেশে যাত্রা শুরুর আগে সুইডেনে বসবাসকারী ভারতীয় সম্প্রদায়ের এক অনুষ্ঠানেও যোগ দেবেন ভারতের প্রধানমন্ত্রী। সেখানে উপস্থিতির সম্ভাবনা রয়েছে প্রধানমন্ত্রী লফভেনেরও। ২০ হাজারেরও বেশি ভারতীয় বংশোদ্ভূত ব্যক্তি বর্তমানে বসবাস করছেন সুইডেনে। এঁদের মধ্যে রয়েছেন প্রায় ২ হাজার ভারতীয় ছাত্রছাত্রী, যাঁরা ঐ দেশের শিক্ষা প্রতিষ্ঠানগুলিতে পঠন-পাঠনের কাজে যুক্ত রয়েছে।


    প্রধানমন্ত্রী শ্রী নরেন্দ্র মোদীর এই সফরকালে ভারত ও সুইডেনের উদ্যোগে উত্তর ইউরোপ এবং উত্তর আটলান্টিক দেশগুলির মধ্যে এক শীর্ষ বৈঠকেরও আয়োজন করা হয়। এর বিষয়বস্তু ছিল ‘ভারত-নর্ডিক শীর্ষ বৈঠক : মিলিত মূল্যবোধ, পারস্পরিক সমৃদ্ধি’। ভারত ও সুইডেনের প্রধানমন্ত্রীদ্বয়ের আমন্ত্রণে এই শীর্ষ বৈঠকে যোগ দেন ডেনমার্কের প্রধানমন্ত্রী মিঃ লার্স লোক্কে রাসমুসেন, ফিনল্যান্ডের প্রধানমন্ত্রী জুহা সিপিলা, আইসল্যান্ডের প্রধানমন্ত্রী কাট্রিন জ্যাকবসদোত্তির এবং নরওয়ের প্রধানমন্ত্রী এরনা সোলবার্গ। দ্বিপাক্ষিক স্বার্থ সংশ্লিষ্ট বিষয়ের পাশাপাশি বহু গুরুত্বপূর্ণ এবং আন্তর্জাতিক বিষয়েও তাঁদের মধ্যে আলোচনা ও মতবিনিময় অনুষ্ঠিত হয়। এই উপলক্ষে এই দেশগুলির সঙ্গে কয়েকটি চুক্তিও স্বাক্ষরিত হয়েছে।


    CG/SKD/ SB…

    
    
    (Release ID: 1529509) Visitor Counter : 4