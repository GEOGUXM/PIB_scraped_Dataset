      উপ-রাষ্ট্রপতিরসচিবালয়

      পরিবেশ সুরক্ষা এবং অর্থনৈতিক বিকাশ প্রচেষ্টা পরস্পর সম্পৃক্ত : উপ-রাষ্ট্রপতি
      Posted On: 26 APR 2018 11:31AM by PIB Kolkata


    নয়াদিল্লি, ২৫ এপ্রিল, ২০১৮


    উপ-রাষ্ট্রপতি শ্রী এম ভেঙ্কাইয়া নাইডু বলেছেন যে পরিবেশ সুরক্ষা এবং অর্থনৈতিক বিকাশ প্রচেষ্টা পরস্পর সম্পৃক্ত। অরণ্য ব্যবস্থাপনার নীতির মূলভিত্তি হওয়া উচিৎ প্রাকৃতিক সহায়সম্পদের সংরক্ষণ ও তার নিরন্তর সদ্ব্যবহার। একইসঙ্গে, আমাদের এ সম্পর্কিত চিন্তাভাবনা ও দৃষ্টিভঙ্গিকে করে তুলতে হবে পরিবেশ অনুকূল, যাতে এক উন্নততর ভবিষ্যতের লক্ষ্যে প্রকৃতির সঙ্গে আমাদের সার্থক সহাবস্থান সম্ভব করে তোলা যায়। প্রত্যেকেরই একটি পবিত্র কর্তব্য হল বৃক্ষ রোপন ও তার সংরক্ষণ।


    আজ উত্তরাখণ্ডের দেরাদুনে ইন্দিরা গান্ধী জাতীয় অরণ্য অ্যাকাডেমির এ বছরের সমাবর্তন অনুষ্ঠানে ভাষণ দিচ্ছিলেন উপ-রাষ্ট্রপতি। তিনি বলেন, অরণ্যের সঙ্গে মানুষের যোগাযোগ ধর্মীয় এবং সামাজিক তথা সাংস্কৃতিক মননশীলতার সঙ্গে সামঞ্জস্যপূর্ণ। কিন্তু, প্রাকৃতিক সহায়সম্পদের চাহিদা উত্তরোত্তর বৃদ্ধি পাওয়ার ফলে এবং প্রকৃতি মাতা সম্পর্কে মানুষের অনুভব ও উপলব্ধির অভাবে এই ভারসাম্য সাম্প্রতিককালে নানাভাবে ক্ষতিগ্রস্ত হচ্ছে। ভারতীয় সংস্কৃতিতে গাছকে যে ঐশ্বরিকতার এক পবিত্র প্রতীকবলে মনে করা হয়, একথাও প্রসঙ্গত স্মরণ করিয়ে দেন তিনি।


    শ্রী ভেঙ্কাইয়া নাইডু বলেন যে অরণ্য সংরক্ষণের বিষয়ে স্থানীয় এবং আদিবাসীদের নতুন করে শিক্ষা দেওয়ার মতো কোন কিছুই আমাদের হাতে নেই। কারণ, অরণ্যবাসীরাই হলেন পরিবেশ সংরক্ষণের মূল হোতা। জীবন ও জীবিকার জন্য তাঁরা অরণ্যের ওপর নির্ভরশীল। এই কারণে অরণ্যের গাছপালা বাঁচিয়ে রাখার মাধ্যমে এক জাতীয় স্বার্থকেই তাঁরা রক্ষা করেন।


    CG/SKD/DM/….

    
    
    (Release ID: 1530345) Visitor Counter : 4