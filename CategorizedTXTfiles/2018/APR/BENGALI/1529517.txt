      প্রধানমন্ত্রীরদপ্তর

      স্টকহোম-এ ভারতীয় সম্প্রদায়ের এক অনুষ্ঠানে যোগ দিলেন প্রধানমন্ত্রী
      Posted On: 18 APR 2018 5:44PM by PIB Kolkata


    নয়াদিল্লি , ১৮ এপ্রিল , ২০১ ৮


    প্রধানমন্ত্রী শ্রী নরেন্দ্র মোদী আজ স্টকহোম-এ ভারতীয় সম্প্রদায়ের এক সমাবেশে বক্তব্য রাখেন। তাঁকে আন্তরিকতার সঙ্গে অভ্যর্থনা জানানোর জন্য স্যুইডেন সরকার, বিশেষত স্যুইডেনের মাননীয় রাজা এবং ঐ দেশের প্রধানমন্ত্রী মিঃ স্টিফ্যান লফভেন-কে বিশেষ ধন্যবাদ জানান তিনি। মিঃ লফভেনও উপস্থিত ছিলেন এই সমাবেশে।


    শ্রী মোদী বলেন, এক বিরাট রূপান্তর প্রচেষ্টার মধ্য দিয়ে ভারত বর্তমানে এগিয়ে চলেছে। ‘সব কা সাথ সব কা বিকাশ’ এই মন্ত্রকে সম্বল করে বর্তমান সরকার ক্ষমতায় এসেছে। গত চার বছরে এক উন্নত এবং অন্তর্ভুক্তিমূলক ভারত গঠনের লক্ষ্যে কাজ করে চলেছে ভারত সরকার।


    প্রধানমন্ত্রী বলেন, আন্তর্জাতিক যোগ দিবস উদযাপনের মতো এক বিশেষ উদ্যোগ গ্রহণের মধ্য দিয়ে ভারত যাতে বিশ্বে চিন্তাভাবনা ও দৃষ্টিভঙ্গির ক্ষেত্রে নেতৃত্ব দিতে পারে, তা নিশ্চিত করতে সর্বতোভাবে প্রচেষ্টা চালিয়ে যাওয়া হচ্ছে। এর সুবাদে বিশ্বের বিভিন্ন দেশ এখন যথেষ্ট আত্মবিশ্বাসের সঙ্গেই তাকিয়ে রয়েছে ভারতের দিকে। এই প্রসঙ্গে আন্তর্জাতিক ক্ষেত্রে ভারতের মানবতাবাদী কর্মপ্রচেষ্টা, ত্রাণ ও উদ্ধারকাজ, আন্তর্জাতিক সৌর সমঝোতা গোষ্ঠী গঠন এবং এমটিসিআর, ওয়াশেনার ব্যবস্থা এবং অস্ট্রেলীয় গোষ্ঠীতে সদস্যপদের মতো ঘটনার কথা উল্লেখ করেন তিনি। শ্রী মোদী বলেন, প্রযুক্তি ক্ষেত্রে, বিশেষত মহাকাশ কর্মসূচি ক্ষেত্রে ভারতের কারিগরি দক্ষতা স্বীকৃতি লাভ করেছে আন্তর্জাতিক পর্যায়ে।


    প্রধানমন্ত্রী বলেন, ডিজিটাল পরিকাঠামোর প্রসারের মধ্য দিয়ে ভারতের সরকার ও নাগরিকদের মধ্যে নিরন্তর যোগাযোগ গড়ে উঠেছে। অন্যদিকে, প্রযুক্তির প্রয়োগ ও ব্যবহারের মাধ্যমে বৃদ্ধি পেয়েছে স্বচ্ছতা ও দায়বদ্ধতা। তাই, সরকারের কাছে সহজেই পৌঁছে যাওয়ার বিষয়টি এখন আর কোন সুযোগ মাত্র নয়, বরং তা একটি সহজ স্বাভাবিক ঘটনা। এই প্রসঙ্গে অপ্রয়োজনীয় ফাইল বাতিল বলে ঘোষণা, বাণিজ্যিক কাজকর্মকে সহজতর করে তোলা, জিএসটি রূপায়ণ, প্রত্যক্ষ সুফল হস্তান্তর এবং ‘উজ্জ্বলা’ যোজনার মাধ্যমে রান্নার গ্যাসের সুযোগ সম্প্রসারণের মতো কর্মসূচিগুলির কথা উল্লেখ করেন তিনি।


    শ্রী মোদী বলেন, ‘মুদ্রা’ যোজনার মাধ্যমে শিল্পোদ্যোগীদের কাছে নতুন নতুন সুযোগ-সুবিধার সম্প্রসারণ ঘটেছে। এই কর্মসূচির মোট সুফলভোগীদের ৭৪ শতাংশই হলেন মহিলা। প্রসঙ্গত, ‘অটল উদ্ভাবন মিশন’, ‘দক্ষ ভারত’ এবং ‘স্টার্ট আপ’ কর্মসূচি প্রসঙ্গেও বক্তব্য রাখেন তিনি।


    উদ্ভাবন প্রচেষ্টার প্রসারে ভারত যে আন্তর্জাতিক অংশীদারিত্ব গড়ে তোলার ওপর জোর দিয়েছে সে কথার উল্লেখ করে প্রধানমন্ত্রী বলেন, স্যুইডেন এবং ইজরায়েলের সঙ্গে উদ্ভাবন প্রচেষ্টা সম্পর্কিত অংশীদারিত্ব ইতিমধ্যেই গড়ে উঠেছে। এছাড়াও, জীবনযাত্রার মানকে আরও সহজ করে তোলার ওপরও সরকার বিশেষ জোর দিয়েছে। ‘আয়ুষ্মান ভারত’ কর্মসূচির কথা উল্লেখ করে তিনি বলেন, এটি হল বিশ্বের বৃহত্তম স্বাস্থ্য সম্পর্কিত কর্মসূচি।


    কেন্দ্রীয় সরকারের এই সমস্ত পদক্ষেপ যে রূপান্তর প্রচেষ্টারই এক বিশেষ অঙ্গ, সে কথার উল্লেখ করে শ্রী মোদী বলেন, স্যুইডেন এবং উত্তর ইউরোপ তথা উত্তর আটলান্টিক দেশগুলির সঙ্গে ভারতের অংশীদারিত্বমূলক সহযোগিতা খুবই গুরুত্বপূর্ণ একটি বিষয়।


    প্রধানমন্ত্রী বলেন যে স্যুইডেনের ভারতীয় বংশোদ্ভূত সম্প্রদায়ের উচিৎ ভারতের প্রতি এক বিশেষ আবেগ ছাড়াও সেখানকার বাণিজ্য, বিনিয়োগ এবং উদ্ভাবনের সুযোগ-সুবিধাকে আপন করে নেওয়ার চেষ্টা চালিয়ে যাওয়া।


    CG/SKD/DM/…

    
    
    (Release ID: 1529517) Visitor Counter : 5