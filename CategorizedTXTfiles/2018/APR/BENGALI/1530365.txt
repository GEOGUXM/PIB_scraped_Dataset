      রেলমন্ত্রক

      ভারতীয় রেলে বিশ্বের বৃহত্তম কম্প্যুটার-ভিত্তিক নিয়োগ পরীক্ষা
      Posted On: 26 APR 2018 1:22PM by PIB Kolkata


    নয়াদিল্লি , ২৫ এপ্রিল, ২০১ ৮


    রেলের সহকারী ট্রেন চালক ও লেভেল-১ পদে বিপুল সংখ্যক কর্মী নিয়োগ পরীক্ষা বিশ্বের বৃহত্তম কম্প্যুটার-ভিত্তিক নিয়োগ প্রক্রিয়া হতে চলেছে। প্রচলিত পদ্ধতি অনুসরণ করলে এই দুটি পরীক্ষার যাবতীয় প্রক্রিয়া শেষ করতে অন্তত দু-মাস সময় লাগত। এছাড়াও, এ পর্যন্ত রেলের যে চারটি অনলাইন পরীক্ষা শেষ হয়েছে, তাতে আবেদন জানানোর জন্য ফর্ম হিসাবে ব্যবহৃত কাগজ, নকল উত্তরপত্র, বিভিন্ন ভাষায় প্রশ্নপত্র তৈরি প্রভৃতি বাবদ প্রায় ৩১০ কোটি এ-৪ মাপের পৃষ্ঠা বাঁচানো সম্ভব হয়েছে। শুধু তাই নয়, বিপুল সংখ্যক এই কাগজ ব্যবহারের জন্য প্রায় চার লক্ষ গাছ কাটার প্রয়োজন হ’ত।


    সম্প্রতি, পর্ষদের পক্ষ থেকে ২৬ হাজার ৫০২টি পদে নিয়োগ এবং ৬২ হাজার ৯০৭টি পদে নিয়োগের জন্য দুটি বিজ্ঞপ্তি প্রকাশ করা হয়। বিজ্ঞপ্তি প্রকাশের পর, সহকারী ট্রেন চালক পদের জন্য প্রায় ৪৭ লক্ষ ৫৬ হাজার এবং লেভেল-১ কর্মীপদের জন্য ১ কোটি ৯০ লক্ষ প্রার্থী আবেদন করেন।


    চাকরির আবেদনকারীদের স্বার্থেও অনলাইন ব্যবস্থা উপযোগী হয়েছে। এরফলে, ডাকযোগে আবেদনপত্র পাঠানোর ক্ষেত্রে বিলম্ব অথবা না পৌঁছনোর ভীতি পরীক্ষার্থীদের মন থেকে দূর হয়েছে। অনলাইন ব্যবস্থায় এখন প্রার্থীরা আবেদনপত্র জমা হওয়ার সঙ্গে সঙ্গে এসএমএস এবং ই-মেল বার্তা পাচ্ছেন। এই সমস্ত ব্যবস্থা নিয়োগ প্রক্রিয়ার বিভিন্ন স্তরে প্রার্থীদের সুবিধা প্রদান করেছে।


    রেল নিয়োগ পর্ষদের পরীক্ষায় কোনও ইন্টারভিউ প্রক্রিয়া না থাকায় সমগ্র ব্যবস্থায় স্বচ্ছতা ও সততা এসেছে। সেই সঙ্গে, পরীক্ষা প্রার্থীদের যে কোনও ধরণের অবৈধ কাজ বা অসাধু ব্যক্তিদের থেকে সতর্ক থাকতে পরামর্শ দেওয়া হচ্ছে।


    প্রসঙ্গত উল্লেখ্য, ভারতীয় রেল বিভিন্ন পদে যোগ্যকর্মী নিয়োগের জন্য অনলাইন (কম্প্যুটার-ভিত্তিক পরীক্ষা) পদ্ধতিতে প্রার্থী যাচাই প্রক্রিয়া চালু হয়েছে। ২০১৫-র আগস্ট থেকে রেল নিয়োগ পর্ষদের (আরআরবি) সমস্ত পরীক্ষা অনলাইন পদ্ধতিতে পরিচালিত হয়েছে। এখনও পর্যন্ত পর্ষদের পক্ষ থেকে দেশব্যাপী যে চারটি পরীক্ষা নেওয়া হয়েছে, তাতে প্রায় ১ কোটি ১৪ লক্ষ প্রার্থী অংশ নিয়েছেন।


    CG/ BD / SB…

    
    
    (Release ID: 1530365) Visitor Counter : 8