      অসামরিকবিমানপরিবহণমন্ত্রক

      ‘মেক ইন ইন্ডিয়া’ কর্মসূচির আওতায় বিমান তৈরি এবং অসামরিক উড়ান ক্ষেত্রের নিরাপত্তা সর্বোচ্চ অগ্রাধিকারপ্রাপ্ত বিষয় : সুরেশ প্রভু
      Posted On: 27 APR 2018 11:34AM by PIB Kolkata


    নয়াদিল্লি, ২৬ এপ্রিল, ২০১৮


    কেন্দ্রীয় অসামরিক উড়ান দপ্তরের মন্ত্রী শ্রী সুরেশ প্রভু বলেছেন, ‘মেক ইন ইন্ডিয়া’কর্মসূচির আওতায় বিমান তৈরি এবং বিমানের যন্ত্রাংশ উৎপাদন ও উড়ান ক্ষেত্রে নিরাপত্তাকে সর্বোচ্চ অগ্রাধিকার দেওয়া হয়ে থাকে। এছাড়া, ভারতে বিশ্বমানের যাত্রী পরিষেবা এবং কার্গো হাব গড়ে তোলার ওপরও তিনি সর্বোচ্চ অগ্রাধিকার দিতে চান। বিমান শিল্পের সঙ্গে সংশ্লিষ্ট, বিভিন্ন বিমান সংস্থার প্রধান, বিমানবন্দরের অধিকর্তা, বিমান পরিচালনের সঙ্গে সংশ্লিষ্ট ব্যক্তিবর্গের সঙ্গে এক সভায় শ্রী প্রভু বলেন যে, বিমানের যাত্রীদের যাতে ভ্রমণের অভিজ্ঞতা আনন্দময় হয়, তা দেখা এবং গ্রাহকদের চাহিদার প্রতি বেসরকারি ক্ষেত্র যাতে সংবেদনশীল দৃষ্টিভঙ্গী গ্রহণ করে তা নিশ্চিত করা দরকার। এই বৈঠকে যাত্রী পরিষেবা, নিরাপত্তা, সরকারি-বেসরকারি অংশীদারিত্ব, পরিকাঠামো এবং বিমান সংযোগের মতো বিষয় নিয়ে আলোচনা হয়। অসামরিক উড়ান মন্ত্রকের সচিব শ্রী রাজীব নারায়ণ চৌবে এবং মন্ত্রকের অন্যান্য বরিষ্ঠ আধিকারিকরা এই বৈঠকে উপস্থিত ছিলেন।


    শ্রী সুরেশ প্রভু জানান, নিয়মিত ভিত্তিতে এই ধরণের বৈঠকের আয়োজন করে উড়ান শিল্পক্ষেত্রকে বিশ্বমানে নিয়ে যাওয়ার বিষয়টিকে সুনিশ্চিত করার উদ্যোগ নেওয়া হবে। তিনি আরও বলেন, সরকারি-বেসরকারি অংশীদারিত্বের অর্থ শুধুমাত্র সরকারের সঙ্গেই নয়, ব্যাপকভাবে সাধারণ মানুষের সঙ্গেও অংশীদারিত্ব হিসাবে ধরতে হবে। তিনি, বিভিন্ন শহরের বিমান যাতায়াতের সংখ্যা বৃদ্ধির সম্ভাবনা নিয়ে সমীক্ষা চালানোর ওপরও জোর দেন। ভারতকে বিমানযোগে মালপত্র পরিবহণের হাব হিসাবে গড়ে তোলা এবং ‘ই-ন্যাশনাল এয়ার কার্গো কমিউনিটি সিস্টেম’ এবং ‘ই-ফ্রেট কার্গো’ ব্যবস্থা গড়ে তোলার লক্ষ্যে কাজের অগ্রগতি বিষয়ে এই বৈঠকে আলোচনা হয়েছে।


    CG/PB/DM/…

    
    
    (Release ID: 1530511) Visitor Counter : 3