      উপ-রাষ্ট্রপতিরসচিবালয়

      এমবিবিএস স্নাতকদের প্রথম পদোন্নতির আগে গ্রামাঞ্চলে পোস্টিং বাধ্যতামূলক করা হোক : উপ-রাষ্ট্রপতি
      Posted On: 27 APR 2018 11:37AM by PIB Kolkata


    নয়াদিল্লি , ২৬ এপ্রিল, ২০১ ৮


    ভারতের উপ-রাষ্ট্রপতি শ্রী এম ভেঙ্কাইয়া নাইডু বলেছেন যে, গ্রামাঞ্চলে চিকিৎসকের অভাবের সমস্যা সম্ভাব্য সমাধান হিসাবে এমবিবিএস স্নাতকদের প্রথম পদোন্নতির আগে গ্রামাঞ্চলে পোস্টিং বাধ্যতামূলক করা যেতে পারে। আজ নতুন দিল্লিতে পঞ্চদশ বিশ্ব গ্রামীণ স্বাস্থ্য সম্মেলনের উদ্বোধনী অধিবেশনে ভাষণ দিয়ে উপ-রাষ্ট্রপতি বলেন, উন্নত স্বাস্থ্য পরিষেবা প্রদানের ক্ষেত্রে গ্রাম-শহরের ফারাকটি কম আয় ও উন্নয়নশীল দেশগুলিতে বেশি প্রকট। এর কারণ হিসাবে তিনি পরিকাঠামো এবং কর্মীর অভাবকেই তুলে ধরেন। এশিয়া ও প্রশান্ত মহাসাগরীয় দেশগুলিতেই গ্রাম-শহরের মধ্যে চূড়ান্ত বৈষম্য লক্ষ্য করা যায়। আফ্রিকার গ্রামাঞ্চলেও ৮৩ শতাংশের কাছাকাছি মানুষ স্বাস্থ্য পরিষেবার অধিকার থেকে বঞ্চিত হন। আইএলও-র প্রতিবেদনে জানা গেছে যে, সারা বিশ্বের গ্রামাঞ্চলে বর্তমানে ৭০ লক্ষ স্বাস্থ্য কর্মীর অভাব রয়েছে, যেখানে শহরাঞ্চলে অভাব রয়েছে ৩০ লক্ষ স্বাস্থ্য কর্মীর।


    উপরাষ্ট্রপতি বলেন, এই পরিস্থিতির মোকাবিলায় স্বাস্থ্য ক্ষেত্রের সঙ্গে সংশ্লিষ্ট সব পক্ষকে একযোগে উদ্যোগী হতে হবে। সুলভে সব মানুষের কাছে স্বাস্থ্য পরিষেবা পৌঁছে দিয়ে এই অসাম্য দূর করতে একটি সার্বিক এবং সুনির্দিষ্ট দৃষ্টিভঙ্গীর প্রয়োজন। বেসরকারি ক্ষেত্র, অ-সরকারি সংগঠন এবং অ্যাকাডেমি অফ ফ্যামিলি ফিজিশিয়ান্স অফ ইন্ডিয়ার মতো চিকিৎসকদের সংগঠন স্বাস্থ্য ক্ষেত্রে গ্রাম-শহরের ফারাক মুছে দিতে সরকারের উদ্যোগের আরও বেশি করে অংশগ্রহণ করতে পারে।


    2


    ডাক্তার ও রোগীর কম অনুপাত, দক্ষ প্যারা-মেডিকেল কর্মীর অভাব এবং খারাপ পরিকাঠামোর মতো প্রধান সমস্যাগুলিকে স্বাস্থ্য পরিষেবা প্রদানের ক্ষেত্রে প্রতিবন্ধক হিসাবে তুলে ধরে উপ-রাষ্ট্রপতি বলেন, এর জন্য রাজনৈতিক দায়বদ্ধতা প্রয়োজন। এছাড়া, জাতীয় ও আন্তর্জাতিক সংগঠনগুলির সঙ্গে অ-সরকারি সংগঠনগুলির সহায়তায় কাজ চালিয়ে যাওয়ার কথাও তিনি বলেন।


    পারিবারিক চিকিৎসকের ধারণাকে উৎসাহিত করার ওপর জোর দিয়ে উপ-রাষ্ট্রপতি বলেন যে, পারিবারিক চিকিৎসকরাই একটি জনগোষ্ঠীর মধ্যেকার এক একটি পরিবারের সব সদস্যদের জন্য প্রাথমিক ও নিরবচ্ছিন্ন চিকিৎসা পরিষেবা দিয়ে থাকেন। তিনি স্বাস্থ্য পরিষেবার ক্ষেত্রে বিশেষজ্ঞ চিকিৎসকদের সঙ্গে সমন্বয়সাধনের কাজটিও করেন।


    উপ-রাষ্ট্রপতি তাঁর ভাষণে স্বাস্থ্য ক্ষেত্রে মাথা পিছু ব্যয়ের ক্ষেত্রেও গ্রাম-শহরের ফারাকের কথা বলেন। ২০১৬-র গ্রামীণ স্বাস্থ্য পরিসংখ্যান তুলে ধরে উপ-রাষ্ট্রপতি বলেন যে, ভারতে প্রাথমিক স্বাস্থ্য কেন্দ্রগুলির ওপর ৩ কোটি ৮০ লক্ষেরও বেশি গ্রামীণ পরিবার নির্ভরশীল হলেও এইসব স্বাস্থ্য কেন্দ্রের বিদ্যুতের ব্যবস্থা নেই। তিনি জানান, অতি সম্প্রতি সরকার আয়ুষ্মান ভারত কর্মসূচিতে ১০ কোটি পরিবারের জন্য স্বাস্থ্য বিমার এক প্রকল্পের কথা ঘোষণা করেছে। মানুষের স্বাস্থ্য ও কল্যাণের লক্ষ্যে সারা দেশে এই কর্মসূচিতে ১ লক্ষ ৫০ হাজার স্বাস্থ্য কল্যাণ কেন্দ্র গড়ে তোলা হবে বলে তিনি জানান।


    এছাড়া, ২০১৭ সালের জাতীয় স্বাস্থ্য নীতিতে পর্যায়ক্রমে সর্বজনীন স্বাস্থ্য পরিষেবার লক্ষ্যমাত্রা অর্জন, জনস্বাস্থ্য ব্যবস্থার ওপর মানুষের আস্থা ফিরিয়ে আনা এবং জনস্বাস্থ্যের ক্ষেত্রে ঘোষিত লক্ষ্য অর্জনে বেসরকারি স্বাস্থ্য ক্ষেত্রের সঙ্গে কাজ করার কথা বলা হয়েছে। উপ-রাষ্ট্রপতি বলেন যে, ভারতে সারা বিশ্বের মধ্যে অন্যতম বৃহৎ বেসরকারি স্বাস্থ্য পরিষেবা রয়েছে এবং স্বাস্থ্য খাতে ব্যয়ের ৭২ শতাংশই হয় এই ক্ষেত্রে। উপ-রাষ্ট্রপতি গ্রামীণ স্বাস্থ্য পরিষেবাকে শক্তিশালী করে তুলতে আয়ুষ চিকিৎসকদের ব্যবহার করার ওপর জোর দেন। গ্রামাঞ্চলে যেভাবে ডায়াবেটিস, ক্যান্সার ও স্ট্রোকের প্রাদুর্ভাব বাড়ছে তাই গ্রামাঞ্চলের মানুষের জন্য সুলভে স্বাস্থ্য পরিষেবার ব্যবস্থা করা জরুরি হয়ে পড়েছে। সরকারি-বেসরকারি অংশীদারিত্বের মাধ্যমেই এই লক্ষ্যমাত্রা পূরণ করা সম্ভব।


    দেশের গ্রামাঞ্চলের মানুষের কল্যাণের লক্ষ্যে এই সম্মেলন থেকে কিছু বাস্তব সমাধান ও প্রস্তাব উঠে আসবে বলে তিনি আশা প্রকাশ করেন।


    CG/ PB / SB…

    
    
    (Release ID: 1530514) Visitor Counter : 1