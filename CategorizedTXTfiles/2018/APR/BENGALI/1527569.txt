      রেলমন্ত্রক

      ভারত ও বাংলাদেশের মধ্যে প্রথম কন্টেনার ট্রেন পরিষেবার পরীক্ষামূলক চলাচলের সূচনা
      Posted On: 04 APR 2018 12:09PM by PIB Kolkata


    কলকাতা, ০৩ এপ্রিল , ২০১৮


    কলকাতা ও ঢাকার মধ্যে প্রথম কন্টেনার ট্রেন পরিষেবার পরীক্ষামূলক যাত্রা সূচনা হয়েছে। আজ কলকাতার মাঝেরহাট স্টেশনে এই ট্রেন পরিষেবার সূচনা করেন কন্টেনার কর্পোরেশন অফ্ ইন্ডিয়া (সি.সি.আই.)-র চেয়ারম্যান তথা ম্যানেজিং ডিরেক্টর শ্রী ভি. কল্যাণরাম এবং পূর্বরেলের জেনারেল ম্যানেজার শ্রী হরিন্দ্র রাও। পণ্যবাহী এই ট্রেনের ৬০টি কন্টেনারে ১ হাজার ১০০ টনের বেশি সরিষার খোল রয়েছে। ৩০০ কিলোমিটারের বেশি যাত্রাপথে ট্রেনটি মাঝেরহাট, নৈহাটি, রানাঘাট ও গেদে হয়ে বাংলাদেশে প্রবেশ করে ঢাকা থেকে ১১৭ কিলোমিটার দূরে বঙ্গবন্ধু পশ্চিম স্টেশনে পৌঁছাবে।


    সাংবাদিকদের সঙ্গে কথা বলার সময় শ্রী রাও বলেন, প্রতিবেশী দুই দেশের মধ্যে ইতিমধ্যেই যাত্রী ও পণ্যবাহী ট্রেন পরিষেবা চালু রয়েছে। তথাপি, দুই দেশের মধ্যে এই প্রথম কন্টেনার পরিষেবা শুরু হচ্ছে। পরীক্ষামূলক চলাচল সফল হলে এবং বাংলাদেশের কাছ থেকে প্রয়োজনীয় ছাড়পত্র পাওয়া গেলে নিয়মিতভাবে কন্টেনার পরিষেবা চালু করা হবে বলে শ্রী রাও জানান।


    এই উপলক্ষ্যে, কন্টেনার কর্পোরেশন অফ্ ইন্ডিয়ার সিএমডি শ্রী ভি. কল্যাণরামা বলেন, বাংলাদেশে পণ্য রপ্তানির চাহিদা রয়েছে। নিকট প্রতিবেশি এই দেশটিতে ইস্পাত, সিমেন্ট, যন্ত্রাংশ, খাদ্যশস্য ও অন্যান্য সামগ্রী রপ্তানি করা হচ্ছে। তিনি বলেন, এই কন্টেনার পরিষেবার ফলে পরিবহন খাতে সময় যেমন বাঁচবে তেমনই, দুই দেশের আর্থিক সাশ্রয়ও হবে। সেই সঙ্গে, ব্যবসা-বাণিজ্য আরও নিরাপদ ও সংগঠিতভাবে সম্পন্ন হবে।


    অনুষ্ঠানে কন্টেনার কর্পোরেশন অফ্ ইন্ডিয়ার পূর্বাঞ্চলীয় প্রধান শ্রী রথেন্দ্র রমন, পূর্বরেলের শিয়ালদা ডিভিশনের রেলওয়ে ম্যানেজার শ্রী বাসুদেব পান্ডা প্রমুখ উপস্হিত ছিলেন।


    PG/BD /NS/…

    
    
    (Release ID: 1527569) Visitor Counter : 10