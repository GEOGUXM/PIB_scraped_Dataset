      মন্ত্রিসভারঅর্থনৈতিকবিষয়সংক্রান্তকমিটি

      বিদ্যালয় শিক্ষার জন্য ০১ এপ্রিল, ২০১৮ থেকে নতুন পূর্ণাঙ্গ প্রকল্প রচনায় কেন্দ্রীয় মন্ত্রিসভার সায়
      Posted On: 02 APR 2018 2:33PM by PIB Kolkata


    নয়াদিল্লি , ২ ৮ মার্চ ২০১ ৮


    প্রধানমন্ত্রী শ্রী নরেন্দ্র মোদীর পৌরহিত্যে অর্থনৈতিক বিষয় সংক্রান্ত মন্ত্রিসমিতির (সিসিইএ) বৈঠকে আজ বিদ্যালয় শিক্ষা ও সাক্ষরতা বিভাগের পক্ষ থেকে সর্ব শিক্ষা অভিযান, রাষ্ট্রীয় মাধ্যমিক শিক্ষা অভিযান এবং শিক্ষক শিক্ষা – এই তিনটি প্রকল্প মিলিয়ে বিদ্যালয় শিক্ষা সম্পর্কে একটি পূর্ণাঙ্গ প্রকল্প চালু করার প্রস্তাবে অনুমোদন দেওয়া হয়েছে। প্রকল্পটি ২০১৮ সালের ০১ এপ্রিল চালু হয়ে ২০২০ সালের ৩১ মার্চ পর্যন্ত চলবে। এই সময়কালে প্রকল্পটির জন্য অনুমিত বরাদ্দের পরিমাণ ৭৫ হাজার কোটি টাকা, যা বর্তমান বরাদ্দের তুলনায় ২০ শতাংশ বেশি।


    সবার শিক্ষা, ভালো শিক্ষা সংক্রান্ত প্রধানমন্ত্রীর স্বপ্নের সঙ্গে সাযুজ্য রেখে প্রকল্পটি আনা হয়েছে এবং এটি বিদ্যালয় শিক্ষাকে সারা দেশে প্রাক্‌-নার্সারি পর্যায় থেকে দ্বাদশ শ্রেণী পর্যন্ত সবার জন্য সুলভ করায় রাজ্যগুলিকে সহায়তা করার লক্ষ্যে গৃহীত।


    এই প্রকল্পের মূল বৈশিষ্ট্য হ’ল – শিক্ষার সুস্থায়ী উন্নয়নের লক্ষ্যের সঙ্গে সঙ্গতি রেখে নার্সারি থেকে উচ্চ মাধ্যমিক পর্যায় পর্যন্ত সকলকে সামিল করে সমতা বিধানকারী গুণমানসম্পন্ন শিক্ষার ব্যবস্থা করা। এই পূর্ণাঙ্গ প্রকল্পে বিদ্যালয় শিক্ষার গুণমান উন্নত করার জন্য দুটি বিষয়ের ওপর জোর দেওয়া হচ্ছে – শিক্ষক ও প্রযুক্তি।


    বিদ্যালয় শিক্ষার সব পর্যায় জুড়ে এই প্রকল্পের মূল লক্ষ্য হ’ল –


    ১) গুণমানসম্পন্ন শিক্ষার ব্যবস্থা করা এবং ছাত্রদের জানার পরিধি বাড়ানো।


    ২) বিদ্যালয় শিক্ষায় সামাজিক ও লিঙ্গগত ব্যবধান কমিয়ে আনা।


    ৩) সমতা বিধান এবং বিদ্যালয় শিক্ষার সর্বস্তরে সকলকে সামিল করা।


    ৪) বিদ্যালয় শিক্ষার সংস্থানে ন্যূনতম মান সুনিশ্চিত করা।


    ৫) শিক্ষার বৃত্তিমূলক দিকটির উন্নতি ঘটানো।


    ৬) বিনা ব্যয়ে এবং বাধ্যতামূলক শিক্ষায় শিশুদের অধিকার প্রতিষ্ঠিত করায় রাজ্যগুলিকে সহায়তা যোগানো।


    ৭) শিক্ষামূলক গবেষণা ও প্রশিক্ষণ সংক্রান্ত রাজ্য পর্ষদ, রাজ্য শিক্ষা প্রতিষ্ঠান এবং জেলা শিক্ষা ও প্রশিক্ষণ প্রতিষ্ঠানগুলিকে জোরদার করা এবং তাদের উন্নতি ঘটিয়ে শিক্ষক-শিক্ষণের জন্য তাদের শীর্ষ সংস্থা হিসাবে গড়ে তোলা।


    এই প্রকল্প রাজ্য ও কেন্দ্রশাসিত অঞ্চলগুলিকে এই প্রকল্পের নিয়মনীতির মধ্যে নিজ নিজ অগ্রাধিকারমূলক বিষয়গুলির পরিকল্পনা ও রূপায়ণে সহায়তা করবে। ছেলেমেয়েরা যাতে বিদ্যালয় শিক্ষা সম্পূর্ণ করতে পারে, সেজন্য তাদের সহায়তা করাও এই প্রকল্পের লক্ষ্য। এছাড়া, কাজের জগতে ছেলেমেয়েদের যাতে প্রতিষ্ঠা লাভ করা সম্ভব হয়, সেদিকে লক্ষ্য রাখাও এই প্রকল্পের উদ্দেশ্য।


    এর ফলে, শিক্ষার প্রতি সার্বিক দৃষ্টি গ্রহণ, বিদ্যালয় শিক্ষার পাশাপাশি উচ্চ মাধ্যমিক স্তর এবং প্রাক্‌-বিদ্যালয় পর্যায়কেও এই প্রথম তার অন্তর্ভুক্ত করা সম্ভব হবে। এর পাশাপাশি, শিক্ষকদের সক্ষমতা বৃদ্ধি, শিক্ষায় ডিজিটাল প্রযুক্তির আরও বেশি ব্যবহার, পরিচ্ছন্নতা সংক্রান্ত কাজকর্মের জন্য সুনির্দিষ্ট সংস্থান রাখা, সরকারি স্কুলগুলিতে পরিকাঠামোর গুণমান বৃদ্ধি, বেটি বাঁচাও বেটি পড়াও-এর প্রতি বর্ধিত অঙ্গীকার, বিদ্যালয় পর্যায়ে কৌশল বিকাশ ও খেলো ইন্ডিয়ার প্রতি গুরুত্ব দেওয়া এবং পিছিয়ে থাকা ও বিশেষ নজরে থাকা ব্লক প্রভৃতিকে তুলে ধরা আরও সহজ হবে।


    PG/ SB……

    
    
    (Release ID: 1527208) Visitor Counter : 1