      প্রধানমন্ত্রীরদপ্তর

      প্রধানমন্ত্রী স্বচ্ছাগ্রহীদের জাতীয় কনভেনশনে ভাষণ দিয়েছেন, মোতিহারিতে উন্নয়ন প্রকল্পের সূচনা করেছেন
      Posted On: 10 APR 2018 5:55PM by PIB Kolkata


    নয়াদিল্লি , ১০ এপ্রিল , ২০১ ৮


    প্রধানমন্ত্রী শ্রী নরেন্দ্র মোদী আজ মোতিহারিতে স্বচ্ছাগ্রহীদের জাতীয় কনভেনশনে ভাষণ দিয়েছেন। মহাত্মা গান্ধীর নেতৃত্বে চম্পারণ সত্যাগ্রহের শতবর্ষ উদযাপনের অংশ হিসাবে এই অনুষ্ঠানের আয়োজন করা হয়েছিল।


    এই উপলক্ষে প্রধানমন্ত্রী বেশ কয়েকটি উন্নয়নমূলক প্রকল্পেরও সূচনা করেন। জল সরবরাহ এবং পরিচ্ছন্নতার ক্ষেত্রে তিনি মোতিঝিল প্রকল্পের ভিত্তিপ্রস্তর স্থাপনের একটি ফলক উন্মোচন করেন।এছাড়া, বেতিয়া নগর পরিষদ জল সরবরাহ প্রকল্প এবং পাটনার সঈদপুরের পয়ঃপ্রণালী ব্যবস্থা, পাটনার চতুর্থ জোন-এ পাহাড়ি পয়ঃপ্রণালী ব্যবস্থা, পঞ্চম জোন-এ পাহাড়ি পয়ঃপ্রণালী ব্যবস্থা এবং পাহাড়ি এসটিপি প্রকল্পের মতো চারটি গঙ্গা দূষণ নিয়ন্ত্রণ প্রকল্পেরও সূচনা করেন।


    রেলের ক্ষেত্রে প্রধানমন্ত্রী মুজফ্‌ফরনগর থেকে সাগৌলি এবং সাগৌলি থেকে বাল্মীকিনগরের মধ্যে ডবল লাইনের কাজের ভিত্তিপ্রস্তর স্থাপন করেন । তিনি মাধেপুরা বৈদ্যুতিক রেল ইঞ্জিন কারখানার প্রথম পর্যায়ের কাজ জাতির উদ্দেশে উৎসর্গ করেন। ভিডিও লিঙ্কের মাধ্যমে তিনি প্রথম ১২ হাজার অশ্বশক্তির মাল পরিবহণ ইঞ্জিন ও ‘চম্পারণ হামসফর এক্সপ্রেস’-এর যাত্রার সূচনা করেন।


    এছাড়াও, প্রধানমন্ত্রী বিহারের ঔরঙ্গাবাদ থেকে ঝাড়খণ্ডের সীমান্ত এলাকার মধ্যে ২ নম্বর জাতীয় সড়কের একটি নতুন লেন নির্মাণের কাজের ভিত্তিপ্রস্তর স্থাপন করেন । মোতিহারিতে একটি পেট্রোলিয়াম লুব্রিকেটিং তেল ও ইন্ডিয়ান অয়েল কর্পোরেশন-এর একটি এলপিজি টার্মিনাল এবং সাগৌলিতে হিন্দুস্তান পেট্রোলিয়াম কর্পোরেশন-এর একটি এলপিজি প্ল্যান্টেরও ভিত্তিপ্রস্তর স্থাপন করেন।


    তিনি, চ্যাম্পিয়ন স্বচ্ছাগ্রহীদের মধ্যে পুরস্কারও বিতরণ করেন।


    এই উপলক্ষে সমবেত উৎসাহী জনতার উদ্দেশে তাঁর ভাষণে প্রধানমন্ত্রী বলেন, মোতিহারিতে আজকের পরিবেশ যেন ১০০ বছর আগের চম্পারণ সত্যাগ্রহ সেই বিখ্যাত গণ-আন্দোলনের স্মৃতিকে জাগিয়ে তুলছে।


    তিনি বলেন, ‘সত্যাগ্রহ থেকে স্বচ্ছাগ্রহ’-এর এই অগ্রযাত্রায় বিহারের মানুষ সর্বাগ্রে এগিয়ে যাওয়ার দক্ষতা প্রদর্শন করেছেন। গত এক সপ্তাহে বিহারে শৌচাগার নির্মাণের কাজে উল্লেখযোগ্য অগ্রগতির প্রসঙ্গও তিনি তুলে ধরেন। তিনি রাজ্যের মানুষ এবং রাজ্য সরকারের কাজের বিশেষ প্রশংসা করেন।


    প্রধানমন্ত্রী বলেন, স্বচ্ছ ভারত মিশনই হোক অথবা দুর্নীতির বিরুদ্ধে লড়াই কিংবা নাগরিক সুবিধার উন্নয়ন – এইসব ক্ষেত্রেই কেন্দ্রীয় সরকার রাজ্য সরকারগুলির সঙ্গে কাঁধে কাঁধ মিলিয়ে কাজ করে চলেছে। তিনি বলেন, আজ ৬,৬০০ কোটি টাকার বিভিন্ন ধরনের যে সব প্রকল্পের সূচনা হয়েছে, সেগুলি সম্পূর্ণ হলে এই অঞ্চল এবং এই রাজ্যে উন্নয়নের এক নতুন দিগন্ত উন্মোচন হবে। তিনি বিশেষ করে মোতিঝিলের পুনরুজ্জীবন প্রকল্পের উল্লেখ করেন। তিনি একে মোতিহারির ইতিহাসের সঙ্গে সম্পৃক্ত বলে বর্ণনা করেন। পবিত্র গঙ্গা নদীতে যাতে বর্জ্য জল প্রবেশ করতে না পারে, তার জন্য ৩ হাজার কোটি টাকার ১১টি প্রকল্প অনুমোদন করা হয়েছে বলে প্রধানমন্ত্রী জানান। তিনি বলেন, শুধুমাত্র বিহার রাজ্যেই ‘উজালা’ যোজনার আওতায় প্রায় ৫০ লক্ষ মহিলা নিঃশুল্ক রান্নার গ্যাসের সংযোগের সুবিধা পেয়েছেন। এই প্রসঙ্গে তিনি রান্নার গ্যাস এবং পেট্রোলিয়ামের বিভিন্ন প্রকল্পের সূচনার কথা বলেন। প্রধানমন্ত্রী জানান, ভারতের উন্নয়নের সূচিমুখ হিসাবে পূর্বাঞ্চলকে ইঞ্জিন হিসাবে গড়ে তুলতে ভারত সরকারের যে বৃহত্তর স্বপ্ন রয়েছে, এই প্রকল্পগুলি তারই অঙ্গ।


    তিনি মাধেপুরার বৈদ্যুতিক রেল ইঞ্জিনকারখানাকে ‘মেক ইন ইন্ডিয়া’র উজ্জ্বল উদাহারণ হিসাবে বর্ণনা করেন। এই কারখানা এই অঞ্চলে কর্মসংস্থানের উৎস হয়ে উঠেছে বলে তিনি জানান। আজ যাত্রা সূচনা করা ১২ হাজার অশ্বশক্তির ইঞ্জিনটি দেশের মালবাহী ট্রেনের গতি বৃদ্ধির ক্ষেত্রে তাৎপর্যপূর্ণ ভূমিকা নেবে বলে তিনি উল্লেখ করেন। ২০০৭ সালের অনুমোদিত এই প্রকল্পটির কাজ ৩ বছর আগে শুরু হয়েছিল এবং এর প্রথম পর্যায় ইতিমধ্যেই সম্পূর্ণ হয়েছে। প্রধানমন্ত্রী বলেন, কেন্দ্রীয় সরকার তার সমস্ত ‘মিশন’ এবং সিদ্ধান্ত মানুষের সহায়তায় পূরণ করার ক্ষেত্রে প্রতিশ্রুতিবদ্ধ।


    পরিচ্ছন্নতার অভিযানের কাজের অগ্রগতি প্রসঙ্গে প্রধানমন্ত্রী বলেন যে, ২০১৪ সালে এই কাজের পরিধি ৪০ শতাংশ থেকে বেড়ে বর্তমানে ৮০ শতাংশে পৌঁছেছে। শৌচালয় নির্মাণের মধ্য দিয়ে সামাজিক অসাম্যের দিন শেষ হচ্ছে এবং এই উদ্যোগ আর্থ-সামাজিক ও মহিলাদের ক্ষমতায়নের এক হাতিয়ার হয়ে উঠেছে। তিনি স্বচ্ছ ভারত অভিযানের গণ-আন্দোলনকে একুশ শতকের পৃথিবীর মধ্যে তুলনাহীন এক উদ্যোগ হিসাবে বর্ণনা করেন।


    প্রধানমন্ত্রী দৃঢ় প্রত্যয় ব্যক্ত করে বলেন যে, স্বচ্ছতার এই আন্দোলন এক পরিচ্ছন্ন এবং সমৃদ্ধ ভারতের নতুন এক অধ্যায়ের সূচনা করবে।


    PG/PB/DM/….

    
    
    (Release ID: 1528495) Visitor Counter : 4