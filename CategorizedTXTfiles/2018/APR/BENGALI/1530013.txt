      শিল্পওবাণিজ্যমন্ত্রক

      ই-কমার্স সংক্রান্ত জাতীয় নীতির জন্য ফ্রেমওয়ার্ক বিষয়ে চিন্তাগোষ্ঠীর প্রথম বৈঠকে সুরেশ প্রভু পৌরহিত্য করবেন
      Posted On: 24 APR 2018 12:31PM by PIB Kolkata


    নয়াদিল্লি , ২৩ এপ্রিল, ২০১ ৮


    কেন্দ্রীয় শিল্প, বাণিজ্য ও অসামরিক উড়ান দপ্তরের মন্ত্রী, শ্রী সুরেশ প্রভু ২০১৮-র ২৪ এপ্রিল অনুষ্ঠেয় ই-কমার্স সংক্রান্ত জাতীয় নীতির জন্য ফ্রেমওয়ার্ক বিষয়ে চিন্তাগোষ্ঠীর প্রথম বৈঠকে পৌরহিত্য করবেন। ভারত সরকারের বিভিন্ন মন্ত্রক ও দপ্তরের যেসব বরিষ্ঠ আধিকারিক ই-কমার্সের কাজকর্মের সঙ্গে যুক্ত, শিল্প সংস্থাগুলি, ই-কমার্স কোম্পানি, টেলিযোগাযোগ কোম্পানি ও তথ্য প্রযুক্তি কোম্পানিগুলির উচ্চ পর্যায়ের প্রতিনিধিরা, ভারতীয় রিজার্ভ ব্যাঙ্কের প্রতিনিধিরা এবং স্বাধীন বিশেষজ্ঞদের এই বৈঠকে অংশগ্রহণের জন্য আমন্ত্রণ জানানো হয়েছে।


    কেন্দ্রীয় বাণিজ্য মন্ত্রক সম্প্রতি ই-কমার্স সংক্রান্ত জাতীয় নীতির জন্য ফ্রেমওয়ার্ক বিষয়ে এই চিন্তাগোষ্ঠী গঠন করেছে। এই গোষ্ঠীটি এই ক্ষেত্রে সুচিন্তিত নীতি-নির্ধারণের জন্য তথ্য-ভিত্তিক এবং অন্তর্ভুক্ত আলোচনার জন্য একটি মঞ্চ হিসাবে কাজ করবে। ডিজিটাল অর্থনীতিতে অগ্রগতির পরবর্তী পর্যায়ের চ্যালেঞ্জগুলি মোকাবিলা ও বিভিন্ন ধরণের সুযোগের সদ্ব্যবহারের জন্য দেশকে যথাযথভাবে প্রস্তুত রাখার কাজও করবে এই চিন্তাগোষ্ঠী।


    ডিজিটাল অর্থনীতির ক্ষেত্রে ভারত যেসব চ্যালেঞ্জের মুখোমুখী হয়েছে, সে বিষয়ে সমষ্টিগতভাবে আলোচনার কাজও চালিয়ে যাবে এই গোষ্ঠীটি। ই-কমার্স এবং ডিজিটাল অর্থনীতির যেসব বিষয় নিয়ে এই গোষ্ঠী কাজ করবে, তা হ’ল – বস্তুগত ও ডিজিটাল পরিকাঠামো, নিয়ন্ত্রণ ব্যবস্থা, কর সংক্রান্ত নীতি, তথ্যের প্রবাহ, সার্ভারের স্থানীয়করণ, মেধাসম্পদ অধিকারের সুরক্ষা, প্রত্যক্ষ বৈদেশিক বিনিয়োগ, প্রযুক্তি প্রবাহ, শিল্প সংগঠনে নতুন প্রযুক্তির চ্যালেঞ্জ মোকাবিলা, দক্ষতা বৃদ্ধির প্রয়োজনীয়তা এবং বাণিজ্য সংশ্লিষ্ট বিষয়সমূহ। বিশ্ব বাণিজ্য সংগঠনে ই-কমার্স বিষয়ে আলোচনার অগ্রগতি এবং এ বিষয়ে একটি জাতীয় নীতি প্রণয়নের কাজও এই চিন্তাগোষ্ঠীর আলোচনার অন্যতম গুরুত্বপূর্ণ বিষয়বস্তু হয়ে উঠবে।


    ডিজিটাল অর্থনীতিতে শিল্পোদ্যোগকে সহায়তা প্রদানে দিশা-নির্দেশের জন্যও এই চিন্তাগোষ্ঠী কাজ করবে। দেশের অভ্যন্তরে শিল্প সংস্থাগুলিকে লালন করা এবং ই-কমার্স ক্ষেত্রে কর্মসংস্থান সৃষ্টি করার লক্ষ্যে কোন্‌ ক্ষেত্রে নীতিগত হস্তক্ষেপ প্রয়োজন – এই গোষ্ঠী আলাপ-আলোচনার মাধ্যমে তাও চিহ্নিত করবে। আগামীকাল ২৪ এপ্রিলের ই-কমার্স বিষয়ে জাতীয় নীতির ফ্রেমওয়ার্ক সংক্রান্ত এই চিন্তাগোষ্ঠীর প্রথম বৈঠকে দেশের প্রায় ৫০টি সংগঠনের প্রতিনিধিরা অংশগ্রহণ করবেন বলে আশা করা হচ্ছে।


    CG/PB/ SB……

    
    
    (Release ID: 1530013) Visitor Counter : 4