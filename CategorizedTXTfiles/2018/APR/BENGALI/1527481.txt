      প্রধানমন্ত্রীরদপ্তর

      ন্যাশনাল লেজিসলেটার্স কনফারেন্সে প্রধানমন্ত্রীর ভাষণ
      Posted On: 03 APR 2018 5:43PM by PIB Kolkata


    নয়াদিল্লি , ১০ মার্চ ২০১ ৮


    শ্রদ্ধেয়া সুমিত্রা তাইজি (জ্যেঠিমা), আমার মন্ত্রী পরিষদের সদস্য শ্রী আনন্দ কুমার, ডেপুটি স্পিকার শ্রী থাম্বিদুরাইজি, দেশের নানাপ্রান্ত থেকে আগত সকল রাজ্য বিধানসভার অধ্যক্ষ মহোদয়, সমস্ত রাজনৈতিক দলের শীর্ষ নেতৃবৃন্দ, সংসদ সদস্য এবং বিধায়করা,


    আমি সবার আগে এই কর্মসূচি আয়জনের জন্য সুমিত্রাজির প্রতি কৃতজ্ঞতা জানাতে চাইব। আমাদের সাধারণ জীবনে যত অভিলাষ থাকে, তার মধ্যে তীর্থভ্রমণ অন্যতম, আমরা সেখানে বাবা-মা’কে নিয়ে যেতে চাই। আর যখন বড় তীর্থ ক্ষেত্রে যাই, সেখানে গিয়ে জীবনে বা পরিবারের জন্য কিছু না কিছু করার সংকল্পও নিই। প্রত্যেকেই তীর্থ ক্ষেত্রে গিয়ে নিজের মতো করে সংকল্প গ্রহণ করেন।


    আজ আপনারা নিছকই কোনও সাধারণ কর্মসূচিতে অংশগ্রহণ করছেন না। কল্পনা করুন তো – আপনারা কোথায় বসে আছেন? এটা সেই সংসদ ভবন যেখানে আমি ২০১৪ সালের মে মাসে প্রথমবার প্রবেশের সুযোগ পেয়েছি। তার আগে আমার সেন্ট্রাল হল দেখার সৌভাগ্য হয়নি। মুখ্যমন্ত্রীরা এখানে আসতে পারেন, মুখ্যমন্ত্রীদের এখানে আসতে কোনও বাধা নেই, কিন্তু আমার কখনও আসার সৌভাগ্য হয়নি। যেদিন দেশবাসী বিপুল সংখ্যাগরিষ্ঠতা সহকারে আমার দলকে জেতালো, তখন নেতা নির্বাচন উপলক্ষে প্রথমবার এই সেন্ট্রাল হল-এ এসেছিলাম। এটা সেই সেন্ট্রাল হল, যেখানে সংবিধান সভার বিস্তারিত বৈঠক হয়েছিল, কয়েক বছর ধরে হয়েছিল। আপনারা যেখানে বসে আছেন, সেখানে কখনও হয়তো পণ্ডিত নেহরু বসেছেন, কখনও বাবাসাহেব আম্বেদকর বসেছেন, কখনও সর্দার বল্লভ ভাই প্যাটেল বসেছেন, রাজা গোপালাচারী বসেছেন, ডঃ রাজেন্দ্র প্রসাদ বসেছেন কিংবা হয়তো কমা মুন্সি বসেছেন।


    অর্থাৎ দেশের সেই মহাপুরুষেরা, যাঁদের নাম শুনলেই আমাদের অন্তরে একটি নতুন প্রেরণা সঞ্চারিত হয় – তাঁরা কখনও এখানে বসতেন, সংবিধান সভায় আলোচনা করতেন, সেই স্থানে আজ আপনারা বসে আছেন। এই ভাবনা নিজে থেকেই আমাদের মনে একটি পবিত্রতার ভাব এনে দেয়।


    সংবিধান প্রণেতারা এবং বিশেষ করে বাবাসাহেব আম্বেদকর আমাদের সংবিধানকে একটি সামাজিক নথি রূপে বর্ণনা করেছেন। আর একথা সত্যি, বিশ্বে আমাদের সংবিধানের বৈশিষ্ট্য শুধু তার ধারাগুলির জন্য নয়, অধিকারগুলির জন্য নয়, কর্মবিভাজনের কারণে নয়, কিন্তু শতাব্দীর পর শতাব্দীকাল ধরে যে কুসংস্কারগুলির করালগ্রাসে দেশ আষ্টেপিষ্টে বাঁধা পড়েছিল, সেগুলি থেকে মুক্তি প্রদানের নানা প্রচেষ্টা থেকে, মন্থন থেকে যে অমৃত বেরিয়ে এসেছে, তা আমাদের সংবিধানে শব্দ রূপে স্থান পেয়েছে; তা হল সামাজিক ন্যায়ের পক্ষে শব্দাবলী। এখন আমরা অধিকাংশ ক্ষেত্রে যে সামাজিক ন্যায়ের কথা আলোচনা করি, তা সমাজের অবস্থা পর্যন্তই সীমিত থাকে, প্রয়োজনও রয়েছে, কিন্তু কখনও এমনও মনে হয় যে সামাজিক ন্যায়ের আরেকটি দিকও রয়েছে।


    আমাকে কেউ বলুন, একটি বাড়িতে বিদ্যুৎ সংযোগ রয়েছে, কিন্তু পাশের বাড়িতে বিদ্যুৎ নেই – ঐ বাড়িটিতেও বিদ্যুতের ব্যবস্থা করাটা কি আমাদের সামাজিক দায়িত্ব? একটি গ্রামে বিদ্যুৎ সংযোগ আছে, কিন্তু পাশের গ্রামে বিদ্যুৎ নেই – এক্ষেত্রেও পাশের গ্রামে বিদ্যুৎ পৌঁছে দেওয়াটা কি সামাজিক ন্যায়ের পরিধির মধ্যে পড়ে না? একটি জেলা বেশ সম্পন্ন এবং অনেক এগিয়ে গেছে, কিন্তু পাশের পিছিয়ে পড়া জেলাটিকে এর সমান উন্নত করার দায়িত্ব কি আমাদের ওপর বর্তায় না? আর সেজন্য সামাজিক ন্যায়ের সিদ্ধান্ত আমাদের সবাইকে এই দায়িত্ব নির্বাহের প্রেরণা যোগায়।


    হতে পারে যে দেশ – যতটা সবার আকাঙ্খা ছিল – ততদূর এগোতে পারেনি কিন্তু আমাদের রাজ্যে পাঁচটি জেলা খুব উন্নত আর তিনটি যদি পিছিয়ে থাকে, তার মানে ঐ পাঁচটি জেলায় উন্নয়নের আলো পৌঁছে দেওয়ার ক্ষমতা আমাদের তো আছেই, বাকি তিনটিকেও চেষ্টা করলে সেই মাত্রায় পৌঁছে দেওয়া যেতে পারে। রাজ্যের মধ্যে কিছু ক্ষেত্রে কয়েকটি জেলা অগ্রগতি করার মানে হ’ল সেই রাজ্যে ততগুলি ক্ষেত্রে সার্বিক উন্নয়নের সম্ভাবনা রয়েছে। শুধু যে জেলাগুলি পিছিয়ে রয়েছে, সেগুলিকে চিহ্নিত করে আগে সেগুলিকে এগিয়ে নিয়ে যেতে হবে!


    এদেশে আমাদের স্বভাব হ’ল স্কুলের ছাত্রদের মতো, ভূগোল দুর্বল হলে তারা ভাবে, অঙ্কে এত জোর লাগাব যে ভূগোলে নাম্বার কম পেলেও অঙ্কের বাড়তি নম্বর দিয়ে ফার্স্ট ক্লাস সুনিশ্চিত করে নেবে! আমরা প্রত্যেকেই এভাবেই বড় হয়েছি! রাজ্যগুলিতে যখন কোনও নির্দিষ্ট সময়ের মধ্যে কোনও লক্ষ্য পূরণের কথা বলা হয়, কেন্দ্রীয় সরকারেও যখন নির্ধারিত সময়ের মধ্যে লক্ষ্য পূরণে চাপ আসে, তখন যাঁরা দ্রুত কাজ করতে পারেন, যাঁরা সারা বছর চাপ নিয়ে কাজ করেন, তাঁদেরকেই আরও চাপ দেওয়া হয় – করে দাও ভাই! পরিণাম স্বরূপ, যাঁরা ভালো কাজ করেন, তারাই আরও ভালো কাজ করার দক্ষতা অর্জন করতে পারেন, পরিসংখ্যান অনুসারে ফল ভালো হতে থাকে। কিন্তু যাঁরা পিছিয়ে ছিলেন, তাঁদেরকে কাজের সুযোগ না দেওয়ায়, তাঁরা আরও পিছিয়ে পড়তে থাকেন। আর সেজন্য কৌশলগতভাবে আমাদের নিজেদের উন্নয়নের মডেলের ক্ষেত্রে আরও পুঙ্খানুপুঙ্খতার দিকে যাওয়া প্রয়োজন হয়ে পড়েছে। আমরা রাজ্যগুলির পক্ষ থেকে দেখলে ভালো হয়েছে। এক প্রতিযোগিতামূলক সহযোগিতামূলক যুক্তরাষ্ট্রীয়বাদের পরিবেশ গড়ে উঠেছে। আর আমি এই দৃশ্যকে সম্মান করি। এই দৃশ্য যুক্তরাষ্ট্রীয়বাদের জলজ্যান্ত উদাহরণ – যেখানে সংসদ সদস্যরা রাজ্য বিধানসভার বিধায়কদের পাশে বসে তাঁদের নির্বাচনী এলাকার উন্নয়ন নিয়ে আলোচনা করছেন, চিন্তাভাবনা করছেন। এই অবসরে যুক্তরাষ্ট্রীয়বাদ একটি নতুন মাত্রা পেয়েছে।


    এই সহযোগিতামূলক যুক্তরাজ্যবাদের ফলিত প্রয়োগে এখন রাজ্যগুলির মধ্যে তুলনার পরিবেশ গড়ে উঠেছে আর কোনও রাজ্য পিছিয়ে থাকলে সমালোচনা হচ্ছে। তারাও তখন ভাবেন যে, না আমাদেরও এখন কিছু করতে হবে! এই আবহ সৃষ্টি হয়েছে, কিন্তু দেশ যা যা প্রত্যাশা করে, সেসব প্রত্যাশা পূরণ করতে হলে আমাদের সেই মাপকাঠির হিসাবে এবং সেই এককের হিসাবে এগিয়ে যেতে হবে।


    পরিচ্ছন্নতা অভিযান থেকে একটা অভিজ্ঞতা আমরা ইতিমধ্যেই অর্জন করেছি। যখন থেকে পরিচ্ছন্নতার ক্রমপর্যায় নির্ধারণ শুরু হয়েছে – নগরগুলির প্রতিযোগিতা, মহানগরগুলির মধ্যে প্রতিযোগিতা শুরু হয়েছে, এই প্রতিযোগিতায় কোনও নগর পিছিয়ে পড়লে সেই নগরের মানুষই আওয়াজ দিতে থাকেন যে, ভাই কী হ’ল, অমুক নগর তো এগিয়ে গেছে, আমরা কেন অপরিচ্ছন্ন রয়ে গেছি? এই ভাবনা থেকে সারা দেশে একটি আন্দোলন গড়ে উঠেছে, একটি প্রতিযোগিতার পরিবেশ তৈরি হয়েছে।


    ভেবে দেখছি, দেশ তো অনেক ক্ষেত্রেই ভালো উন্নতি করছে, তবুও দেশ কেন এগোচ্ছে না? পরিস্থিতি কিভাবে বদলাবে? একবার মনে হয়, আমরা কেন সেই জেলাগুলিকে বেছে নেব না, যেগুলিতে সরকারি পরিসংখ্যান অনুযায়ী উন্নয়ন মানের পরিসংখ্যান পাওয়া যাবে? অনেক ক্ষেত্রেই ২০১১-র পরিসংখ্যান রয়েছে, তারপর আর পরিগণনা হয়নি, কিন্তু যে পরিসংখ্যান লিপিবদ্ধ রয়েছে তার ভিত্তিতেই পরিকল্পনার কাজ করা যেতে পারে। ন্যূনতম ৪৮টি প্যারামিটার স্থির করে দেখা যেতে পারে যে, কোন্‌ কোন্‌ জেলা পিছিয়ে আছে? এভাবে দেখতে গিয়ে আমাদের অভিজ্ঞতা হয়, যে জেলাগুলি ৫-১০টি প্যারামিটারে পিছিয়ে, অধিকাংশ ক্ষেত্রেই সেগুলি অন্য প্যারামিটারেও পিছিয়ে আছে।


    আমরা দেখছি যে, রাজ্যের মধ্যেই ১০টি জেলা পরিশ্রম করে এগিয়ে গেছে, যে ৫টি জেলা পিছিয়ে আছে, তারা অগ্রগণ্য ১০টির কর্মপদ্ধতি অনুসরণ করে এগিয়ে যাওয়ার বদলে সেগুলিকে পেছনে টানার প্রচেষ্টা চালায়। আমরা তাদেরকে এই নীতি থেকে বের করে আনার চেষ্টা চালাচ্ছি। প্রায় এক বছর ধরে এদের জন্য হোমওয়ার্কের কাজ চলেছে। ভিন্ন ভিন্ন স্তরে আলোচনা, মিটিং, চিহ্নিতকরণের পর দেখা গেল যে – সারা দেশে এমন জেলার সংখ্যা ১১৫টি। সেই জেলাগুলির জেলাশাসকদের দু’দিনের জন্য দিল্লিতে ডেকে পাঠানো হয়। তাঁদেরকে নিয়ে দু’দিনের কর্মশালা হয়, তাঁদের সমস্যাগুলি, প্রতিবন্ধকতাগুলি বোঝার চেষ্টা করা হয়।


    এখন রাজনীতিতে আমাদের যেমন স্বভাব, সেখানে আপনি ও আমি আলাদা নই, সবাই এক। আমাদের স্বভাব হ’ল – প্রথমেই বাজেট বুঝতে চাই, টাকা কোথায়? কিন্তু যদি বোঝার চেষ্টা করি যে, বরাদ্দকৃত অর্থেই একটি জেলা এগিয়ে যেতে পারলে, সমপরিমাণ অর্থ ও পরিকাঠামো নিয়ে অন্যরা পিছিয়ে রইল কেন? অর্থাৎ অর্থ ও পরিকাঠামো এর মূল কারণ নয়, প্রশাসন এর জন্য দায়ী, নেতৃত্ব দায়ী, সমন্বয় দায়ী, কার্যকরী প্রয়োগ দায়ী, আর সেজন্য আমরা এই বিষয়গুলিকে কিভাবে বদলাব? এই বিষয় নিয়ে আমি সমস্ত জেলাশাসকদের সঙ্গে আলোচনা করেছি, কেন্দ্রীয় সরকারের উচ্চ পদস্থ আধিকারিকরা তাঁদের সঙ্গে বসেছেন।


    একটি বিষয় আমার মাথায় আসে, আমি কারও সমালোচনা করার জন্য বলছি না, কিন্তু আজ এমন মানুষেরা একই সভাঘরে বসেছেন, তাঁদের সামনে আমি মন খুলে কথা বললে খারাপ কিছু হবে না। সাধারণত, জেলাশাসকদের বয়স হয় ২৭-২৮-৩০ বছরের কাছাকাছি। নবীন আইএএস অফিসারেরা এমন বয়সেই সাধারণত জেলাশাসক হন। কিন্তু এই ১১৫টি চিহ্নিত জেলার জেলাশাসকদের দেখে আমি অবাক হই। তাঁদের ৮০ শতাংশেরই বয়স ৪০ বছরের বেশি, কারও কারও বয়স তো এমনকি ৪৫-ও ছিল।


    এখন আমাকে বলুন, ৪০-৪৫ বছর বয়সী আধিকারিকরা বড় শহর থেকে দূরে কোনও প্রান্তিক জেলায় থাকলে, তাঁদের মাথায় সবসময়েই বড় হয়ে ওঠা ছেলেমেয়েদের লেখাপড়া, তাঁদের চাকরিবাকরির ভবিষ্যৎ নিয়ে চিন্তা থাকবে কিনা! দ্বিতীয়ত, এরা অধিকাংশই যেহেতু স্টেট ক্যাডারের প্রোমোটি অফিসার, তাঁদেরকে ইচ্ছে করে পিছিয়ে পড়া জেলাগুলিতে দেওয়া হয়, কাজ চালিয়ে নেওয়ার জন্য। সমস্যা সেখান থেকেই শুরু হয়। আমরা সবাই মিলে যদি ঠিক করি যে, আগামী ৫ বছর ঐ ১১৫টি পিছিয়ে পড়া জেলায় নবীন জেলাশাসকদের নিয়োগ করব, যাঁদের কাজ করার উৎসাহ ও উদ্দীপনা রয়েছে, যাঁরা প্রাণশক্তিতে ভরপুর; আপনারা দেখবেন যে, সবকিছু বদলাতে শুরু করবে।


    আমি মুখ্যমন্ত্রীদের সঙ্গেও কথা বলছি, অনুরোধ করছি যে, ঐ নবীনদের ওপর ভরসা রেখে তাঁদের সামনে চ্যালেঞ্জ ছুঁড়ে দিন। নাহলে সেই চিরাচরিত মনোভাবই চলতে থাকবে, এমন জেলায় বদলির খবর শুনেই সহকর্মী আধিকারিকরা বলেন, অমুক জেলায় পোস্টিং হয়েছে? তোর মৃত্যু আসন্ন। কী করবি? কোনও রাজনৈতিক দাদাকে চিনিস? তোকে কেন ওখানে ফেলে দিল? এই মানসিকতার শিকার হয়ে পড়েন।


    একই পরিকাঠামো, মানবসম্পদ ও পুঁজি সম্বল করে একটি জেলায় টিকাকরণের কাজ খুব ভালো হচ্ছে কিন্তু পাশের জেলায় হচ্ছে না কেন? কিসের অভাব? অভাবটা হ’ল কর্মোদ্দমের, যথাযথ পরিকল্পনার, জনগণের অংশগ্রহণের। অভাবটা হ’ল টিকাকরণ না হওয়া, টিকাকরণ না হওয়ায় রোগের দরজা খুলে যায়, দরজা খুলে গেলে রোগগুলি ঢুকে পড়ে; আর সেগুলি একের পর এক ক্রমবর্ধমান হয়ে পড়ে।


    স্কুলছুটের সমস্যা? শিক্ষক আছে? – আছে! অট্টালিকা আছে? - আছে! বাজেট আছে? – আছে! তবুও কোথাও স্কুলছুটের সমস্যা কম আর কোথাও বেশি কেন? আসলে বিষয়টা পরিকাঠামো ও অর্থের যোগানে সীমাবদ্ধ নেই।


    দ্বিতীয়ত, আপনারা হয়তো দেখেছেন যে, যেখানে আধিকারিকরা এবং স্থানীয় নেতৃত্ব হাতে হাত মিলিয়ে ‘মিশন মোড’-এ নেতৃত্ব দিয়েছে, সাধারণ মানুষকে সঙ্গে নিতে পেরেছে; চোখের সামনেই কত বড় সাফল্য এসেছে!


    গণঅংশীদারিত্ব এবং একটি নির্দিষ্ট লক্ষ্যে - আমাদের পঞ্চায়েত প্রধান থেকে পঞ্চায়েত সদস্যরা, পৌরসভার প্রধান থেকে পৌর প্রতিনিধি, জেলা পঞ্চায়েত, তহশীল পঞ্চায়েত, এমনি যে যেভাবে জনপ্রতিনিধিত্বের সুযোগ পেয়েছেন, বিধায়ক হন কিংবা সাংসদ, যাঁর এলাকার মধ্যে এমনসব পিছিয়ে পড়া প্রত্যাশাময় জেলাগুলি রয়েছে, আমরা সবাই যদি সবদিক থেকে মিলেমিশে কাজ করি, জনগণের অংশীদারিত্ব অর্জনে সমর্থ হই, তা হলে দেখবেন, অতিদ্রুত পরিবর্তন আসতে শুরু করবে।


    কখনও কখনও পুঙ্খানুপুঙ্খভাবে জানতে হয় যে পরিবর্তন আসে – কোনও একজন সুস্থসবল দৌড়ঝাঁপ করা মানুষ; যিনি ঠিকঠাক খাবার খান, পারিবারিক জীবন ঠিকঠাক, অন্যান্য সবকিছু ঠিক থাকা সত্ত্বেও ধীরে ধীরে তাঁর ওজন কম হতে থাকে। প্রথমে তিনি সবাইকে বলেন, নিজেও বিশ্বাস করেন যে, হয়তো ডায়েটিং করছেন বলে তাঁর ওজন কমছে, আগের চেয়ে কিছুটা হাল্কা হয়েছেন!


    তারপর, একদিন শারীরিক দুর্বলতা শুরু হলে একজন অভিজ্ঞ চিকিৎসককে দেখানো হলে তিনি রক্ত পরীক্ষা করিয়ে তার রিপোর্ট দেখে বলেন – মধুমেহ হয়েছে, ডায়াবেটিস! এতদিনে গিয়ে স্পষ্ট হয় যে, কেন সুস্থসবল শরীর ক্রমে ভেঙ্গে পড়ছিল। এবার ডাক্তারের পরামর্শ অনুযায়ী ওষুধ খাওয়া শুরু করলেও ডায়াবেটিস থাকবেই, একেবারে সেরে যাবে না, কিন্তু ওষুধে নিয়ন্ত্রিত হয়ে পড়বে, অন্যান্য সমস্যাও শুধরাতে শুরু করবে।


    আমি মনে করি যে, আমাদের ঐ ১১৫টি জেলারও একই অবস্থা। আমাদের খতিয়ে দেখতে হবে, কোন্‌ রোগে এগুলি এরকম দুর্বল হয়ে পড়েছে, সেই রোগগুলির চিকিৎসা করাতে হবে। তা হলেই দেখবেন কিভাবে পরিবর্তন আসতে শুরু করবে!


    এই ১১৫টি জেলার মধ্যে ৩০-৩৫টিতে অতিবাম সন্ত্রাসবাদের উপদ্রব থাকায় আমি কেন্দ্রীয় স্বরাষ্ট্র মন্ত্রীকে বলছি, যাতে এগুলির উন্নয়নে বিশেষ নজর দেওয়া হয়। কিন্তু বাকি ৮০-৯০টি জেলায় এই ধরনের কোনও সমস্যা না থাকায় সেগুলির উন্নয়নযজ্ঞ আমরা আরও সহজে এগিয়ে নিয়ে যেতে পারব! এখন এই জেলাগুলির উন্নয়ন ত্বরান্বিত করার পরিকল্পনা কেমন হওয়া উচিৎ? জেলার মধ্যে একটি তহশীলে হয়তো টিকাকরণের কাজ খুব ভালো হয়েছে, অন্য একটি তহশীলে হয়তো স্কুলছুট ছাত্রছাত্রীদের আবার বিদ্যালয়ে ফেরানোর কাজে ইতিবাচক পরিবেশ সৃষ্টি হওয়ায় সাফল্য এসেছে। কিন্তু অন্য যে ক্ষেত্রগুলিতে ভালো কাজ হয়নি, সেগুলির ক্ষেত্রেই বেশি জোর দিতে হবে।


    একবার জোর দিয়ে দেখুন, তারপর দেখবেন আর এত পরিশ্রম করতে হচ্ছে না! এই ১১৫টি জেলার উন্নয়নে কার দুর্বলতা কতটা, সে সম্পর্কে আপনাদের সামনে নিতি আয়োগের কর্মীরা উপস্থাপনা দেবেন। আমি দু’দিন আগেই সকল মন্ত্রীদের সঙ্গে বসে এক প্রেজেন্টেশান দেখেছি। আমি বিগত ২০ বছর ধরে অনেক সরকারি প্রেজেন্টেশন দেখছি, কিন্তু এটি এত সঠিক, এত স্পষ্ট আর একজন সাধারণ মানুষও বুঝতে পারবেন যে এই সমস্যার এরকম সমাধান হতে পারে! নিতি আয়োগের এত সুন্দর প্রেজেন্টেশানটি আমাদের দেখিয়েছেন শ্রী অমিতাভ কান্ত। এই উপস্থাপনা আমাকে উৎসাহী করে তুলছে, আপনাদেরকেও এটি দেখানো হবে।


    এতে একটি বিষয় রয়েছে যে, আপনার এই জেলা, এই বিষয়ে আপনার রাজ্যের অন্যান্য জেলার গড় পরিস্থিতি থেকে এতটা পেছনে আর আপনার রাজ্যে যে জেলায় সবচাইতে ভালো কাজ হয়েছে, তার থেকে আপনারা এতটা পিছিয়ে। এর চারটি মাপকাঠির নিরিখে একে বারবার দেখা হয়েছে। আপনাদেরও মনে হবে যে, আমার দেশের ২০০টি জেলা এগিয়ে যেতে পারলে আমার জেলাও এগিয়ে যেতে পারে। আমার দেশের সহস্রাধিক তহশীল এগিয়ে যেতে পারলে আমার তহশীলও এগিয়ে যেতে পারে! আর একথা যদি মেনে চলি, এখানে সমস্ত রাজনৈতিক দলের নেতারা বসে আছেন! একটা সময় ছিল, যখন দেশে কট্টর পন্থার রাজনীতি, দিন-রাত রাজনীতি, আন্দোলনের রাজনীতি, বয়ানের রাজনীতি, সংঘর্ষের রাজনীতি অনেক প্রভাবশালী ছিল। এখন সময় বদলেছে, আপনি শাসকদলের হন কিংবা বিরোধী দলের, মানুষের জন্য কাজ করছেন কি করছেন না, সাধারণ মানুষ সেদিকে নিয়মিত খবর রাখেন। আপনি কতবার লড়াই করেছেন, কতবার প্রশাসনে নেতৃত্ব দিয়েছেন, কতবার জেলে গিয়েছেন, এসব কিছু ২০ বছর আগে আপনার রাজনৈতিক জীবনে গুরুত্বপূর্ণ ছিল! কিন্তু আজ পরিস্থিতি বদলে গেছে। যাঁরা বারবার ভোটে জিতে আসেন, তাঁরা কেমন করে আসেন, এটা বিশ্লেষণ করলে দেখবেন, তাঁদের জীবনে রাজনীতির বাইরে, শাসন-লড়াই থেকে আলাদা দু-একটা এমন জিনিস আছে, যা তাঁদেরকে চিহ্নিত করে। তিনি হয়তো নিয়মিত হাসপাতালে গিয়ে রোগীদের দেখে আসেন বা অন্য বিশেষ কিছু করেন, যা দিয়ে মানুষের সঙ্গে তাঁর নিবিড় আবেগের সম্পর্ক রয়েছে; সেই ছবি দিয়েই তাঁর বাকি রাজনীতি চলে।


    আমাদের কট্টর রাজনীতি থেকে দূরে সরে আসতে হবে। একথা আমি বলি না, সমাজ বলছে। সমাজে যে সচেতনতা এসেছে, তাই আমাদেরকে এই দিকে পরিচালিত করতে চাইছে। জনগণ জানতে চান যে, তাঁদের দুঃখ-শোকে কে বা কারা তাঁদের পাশে দাঁড়িয়েছেন! তাঁদের জীবনে পরিবর্তন আনার ক্ষেত্রে কারা তাঁদের পাশে থাকেন! এসব বিষয় আজ অত্যন্ত গুরুত্বপূর্ণ হয়ে উঠেছে। আমরা নিজেদের এলাকায় কন্যাসন্তানদের শিক্ষা বিস্তারে ১০০ শতাংশ চেষ্টা চালাচ্ছি কিনা! আমরা নিজের চেষ্টায় একটি বিষয়ে পরিবর্তন আনতে পারলে, ব্যবস্থাও পরিবর্তিত হতে শুরু করবে।


    কেউ বলবেন যে, ইন্দ্রধনুষ যোজনায়, টিকাকরণের তারিখে আমি ময়দানে থাকব, স্বেচ্ছাসেবকদের সঙ্গে নেব, আমার এলাকার অন্য সমাজকর্মীদেরও মাঠে নামতে উদ্বুদ্ধ করব, একত্রিত করব। ইন্দ্রধনুষ প্রকল্পের মাধ্যমে আমরা নিজের নিজের এলাকায় টিকাকরণের কাজ সম্পূর্ণ করব। আগে আমাদের দেশে প্রতি বছর ৩০ শতাংশ, ৪০ শতাংশ, ৫০ শতাংশ টিকাকরণ হ’ত। এমনটা নয় যে সরকার খরচ করত না! বাজেট বরাদ্দও হ’ত। গুলাম নবীজি যখন স্বাস্থ্য মন্ত্রক দেখতেন, তখনও এই বাবদ যথেষ্ট বাজেট বরাদ্দ হ’ত। কিন্তু গণঅংশীদারিত্বের অভাবে কাজ আটকে যেত।


    ইন্দ্রধনুষ যোজনা অনুসারে একটি বিশেষ প্রচেষ্টা শুরু হয়েছে, এখন টিকাকরণ প্রায় ৭০-৭৫ শতাংশে পৌঁছেছে। কিন্তু আমরা কি একে ৯০ শতাংশ পর্যন্ত পৌঁছে দিতে পারব? একবার ৯০ শতাংশে পৌঁছে গেলে ১০০ শতাংশ পৌঁছতে আর বেশি সময় ও পরিশ্রম লাগবে না! এই টিকাকরণে আমরা সাফল্য পেলে গর্ভবতী মহিলা আর শিশুদের পোলিো মুক্ত করা যাবে, অন্যান্য বিপজ্জনক সব রোগ থেকেও মুক্তি প্রদান সম্ভব হবে।


    ব্যবস্থা আছে, প্রকল্প আছে, বাজেট বরাদ্দও আছে। নতুন করে বাজেট বরাদ্দেরও প্রয়োজন নেই। যেরকম অর্থের যোগান আছে, অন্যান্য যোগাড়যন্ত্র যেরকম আছে, প্রশিক্ষিত মানবসম্পদ যা আছে তাই দিয়ে ব্রত হিসাবে কাজ করলে উত্তম পরিণাম সাধন সম্ভব। এই একটি ভূমিকার সঙ্গে এই ‘অভিলাষী’ জেলাগুলি, আমি ওদের ‘পশ্চাদপদ’ শব্দটি করতে মানা করছি, অন্যথা সেখান থেকেই পিছিয়ে পড়ার মানসিকতার সূত্রপাত ঘটে।


    আপনারা হয়তো জানেন যে, আগে আমাদের দেশের রেলে তিনটি ক্লাস ছিল। ফার্স্ট, সেকেন্ড এবং থার্ড ক্লাস। কিন্তু আজ থেকে দু-তিন দশক আগে সরকার থার্ড ক্লাস বাতিল করে দেয়। কামরাগুলিতে কোনও পরিবর্তন আসেনি, কিন্তু মানসিকতায় অনেক পরিবর্তন এসেছে। যে যাত্রী তৃতীয় শ্রেণীর কামরায় বসতেন, তাঁদের প্রতি একটা ঘৃণ্যভাব কাজ করত, আচ্ছা তিনি থার্ড ক্লাসে যাচ্ছেন? এখন সেই পরিবর্তন এসে গেছে। কামরা একই, বসার জায়গা একই! সেজন্য আমরা ‘পশ্চাদপদ’ শব্দটা ব্যবহার করলেই, কেউ ভাবতে পারে, আমি তো অমুক পশ্চাদপদ জেলার বিধায়ক। আচ্ছা-আচ্ছা তুমিও পশ্চাদপদ? সেখান থেকেই শুরু হয়ে যায়। আমরা দেশে পশ্চাদপদদের মধ্যে প্রতিযোগিতার আয়োজন করতে চাই না। আমরা অগ্রসরতার প্রতিযোগিতা করাতে চাই। আর আমরা, আমাদের এই অঞ্চলগুলিকে, এই অঞ্চলগুলির উন্নয়ন এবং সামাজিক ন্যায়ের কাজকে এগিয়ে নিতে চাই। ঐ জেলার উন্নয়ন হলে সামাজিক ন্যায়ের অধিকারও নিজে থেকেই প্রতিষ্ঠিত হবে।


    আমার এলাকার সমস্ত শিশু যদি শিক্ষার আলো পায়, তবেই ঐ এলাকায় সামাজিক ন্যায় এক পা এগিয়ে যাবে। সামাজিক ন্যায়ের যে আদর্শ এই সভাগৃহে আমাদের সামনে আমাদের মহাপুরুষরা উপস্থাপিত করেছেন, তাকে একটি নতুন রূপে – যাতে দ্বন্দ্বের সম্ভাবনা অনেক কম – যেখানে ‘তুমি পেয়েছ, আমি পাইনি’ ধরনের অভিযোগের অবকাশ থাকবে না! এমনভাবে মানুষের কাছে তুলে ধরতে পারলে অনেক সুফল পেতে পারি!


    সমস্ত রাজনৈতিক দলের নেতৃবৃন্দ এখানে উপস্থিত রয়েছেন। অভিলাষী অঞ্চলগুলির বিধায়ক এবং সাংসদরা রয়েছেন। আপনারা মনস্থির করে নিন। আমি দেশের যে প্রান্তেই সফরে যাই, অভিলাষী জেলাগুলির আধিকারিকদের সঙ্গে কথা বলি। গত পরশু আমি ঝুনঝনু গিয়েছিলাম, সেখানে রাজস্থানের পাঁচটি আর পার্শ্ববর্তী হরিয়ানার একটি অভিলাষী জেলার আধিকারিকদের ডাকিয়ে এনেছি। তাঁদের সঙ্গে ৩০ মিনিট বসে তাঁদের কথা শুনেছি। তাঁদের সমস্যার কথা শুনেছি। কেন করতে পারেননি ভাই? অমুক? ঠিক আছে, রাজনীতির নিজস্ব স্বভাব আছে – কিন্তু আপনারা চিন্তা করবেন না, আমি থাকব! কেউ সাহায্য করে না? আমি থাকব আপনাদের সঙ্গে। তাঁদের উৎসাহ দিয়েছি। সংশ্লিষ্ট রাজ্য সরকারগুলিকেও উৎসাহ দিয়েছি।


    গণঅংশীদারিত্ব বাড়ান। আমরা ঐ এলাকার সমস্ত এনজিও-গুলিকে একত্রিত করতে পারি, স্থানীয় যুবসম্প্রদায়ের নানা গতিবিধিকে উৎসাহ যুগিয়ে তাদেরকেও দলে টানতে পারি। এই পরিস্থিতি বদলাতে হবে। আমাদের পরিকাঠামো আছে, মানবসম্পদ আছে, বাজেট বরাদ্দ আছে – তা হলে সুফল আসবে না কেন? আমাদেরকে মাঝের ব্যবধানটা ভরাট করতে হবে এবং আমরা তা করবোই। তা হলেই দেখবেন শাসন-ব্যবস্থা নিজে থেকে ছুটতে শুরু করবে। কারণ, পরিণাম দেখতে পেলে তাদেরও সাহস বেড়ে যাবে। এই ১১৫টি জেলার মধ্যে এমন কয়েকটি জেলা রয়েছে, যেগুলির নাম শুনলেই আপনারা চমকে উঠবেন, আরে এই জেলাও পশ্চাদপদ? ঐ জেলায় এত বড় শিল্পোন্নয়ন হয়েছে, তবুও পশ্চাদপদ? আসলে শিল্পোন্নয়নের কারণে ঐ জেলার এত নাম হয়েছে যে, স্বাস্থ্যবান মানুষের ডায়াবেটিস হওয়ার মতো আমরা পশ্চাদপদতা টের পাইনি। পুঙ্খানুপুঙ্খভাবে অন্যান্য প্যারামিটারগুলি পরিমাপ করতেই ঐ জেলার আসল অসুখ ধরা পড়েছে। অনেকের এটাও মনে হতে পারে যে, আমাদের জেলাকেও এভাবে চিহ্নিত করে কাজ হওয়া উচিৎ ছিল। আসলে আমরা ২০১১-র পরিসংখ্যান-ভিত্তিক কাজ করছি। নতুন পরিসংখ্যানের জন্য কাজ শুরু হয়েছে। কিছু কিছু ক্ষেত্রে পরবর্তী পরিসংখ্যানও পেয়েছি। অনেক রাজ্য বর্তমান পরিস্থিতি অনুযায়ী অভিলাষী জেলা পরিবর্তনও করেছে।


    এখন আসুন, আমরা সবাই মিলে এই কর্মযজ্ঞকে কোনও রকম রাজনৈতিক রঙে না রাঙিয়ে এক বছর লাগাতার কাজ করি! আমি বেশি সময় চাইছি না! দেখবেন, এই এক বছর দলমত নির্বিশেষে সবাই মিলে হাতে হাত লাগিয়ে কাজ করলে আমরা এই জেলাগুলির সকল পরিসংখ্যান বদলে দিতে পারব! এই জেলাগুলির উন্নয়ন সুনিশ্চিত করতে পারলে দেশের সামগ্রিক উন্নয়নের ছবি বদলে যসাবে। ‘ইয়োর হিউম্যান ডেভেলপমেন্ট ইনডেক্স’-এ আমরা এখন বিশ্বে ১৩০-১৩১ স্থানে দাঁড়িয়ে।


    আজ বিশ্বে ভারতকে নিয়ে যেভাবে আশা-আকাঙ্খা বৃদ্ধি পেয়েছে, আমরা যদি ‘হিউম্যান ডেভেলপমেন্ট ইনডেক্স’ (মানব উন্নয়ন সূচক)-এর নিরিখে উন্নয়ন করি সমগ্র বিশ্বের নিরিখে আমাদের স্থান অনেক উন্নত হবে। এই ১১৫টি জেলায় উন্নয়ন হলে দেশের উন্নয়ন নিজ থেকেই অনেকটা এগিয়ে যাবে। অতিরিক্ত কিছু করতে হবে না।


    এভাবে এগোতে পারলে আমাদের প্রকল্পগুলির কাজও ত্বরান্বিত হবে। মনরেগার মতো প্রকল্পের উদ্দেশ্য হ’ল যেখানে রোজগার নেই, সেই অঞ্চলের গরিবদের রোজগারের ব্যবস্থা করা। কিন্তু বাস্তবে দেখা গেছে, যে জেলাগুলিতে সবচেয়ে বেশি দারিদ্র্য, সেগুলিতেই মনরেগার কাজ সবচেয়ে কম হয়েছে। যেখানে সমৃদ্ধি আছে, সেখানে মনরেগার কাজও বেশি হয়েছে। কারণ কি? যে রাজ্যে দক্ষ প্রশাসন রয়েছে তাদের প্রাকৃতিক লাভ মনরেগাতেও প্রতিফলিত হয়েছে আর রাজ্য সমৃদ্ধতর হয়েছে। যেখানে দারিদ্র্য বেশি, শ্রমের প্রয়োজন বেশি, মনরেগার অর্থও বেশি খরচ হয়েছে কিন্তু প্রশাসনের দুর্বলতার কারণে সেই অর্থ গরিবদের হাতে পৌঁছয়নি।


    বাস্তবে সমৃদ্ধ রাজ্যগুলিতে ন্যূনতম মনরেগার যাওয়া উচিৎ ছিল। দরিদ্র রাজ্যগুলিতে অধিক অর্থ বরাদ্দ করে সেই অর্থে পরিকাঠামো উন্নয়ন ত্বরান্বিত করতে হ’ত। সুশাসন না থাকা একটি বড় সমস্যা, সুসমন্বয় না থাকা একটি বড় সমস্যা, লক্ষ্য স্থির না করে কাজ করা একটি বড় সমস্যা। এই তিনটি ক্ষেত্রে জোর দিলে অনেক বড় পরিণাম লাভ সম্ভব হবে।


    আমি আরেকবার সুমিত্রাজিকে অন্তর থেকে কৃতজ্ঞতা জানাই। একটি ইতিবাচক সমাগমের মাধ্যমে, দু-দিনের আলাপ-আলোচনার মন্থনে, এই ১১৫টি জেলার ভাগ্য পরিবর্তনের জন্য আপনি এই পবিত্র সভাকক্ষ বেছে নিয়েছেন। যেখানে সংবিধান সভা বসতো, যেখানে আমাদের মহাপুরুষরা বসে চিন্তাভাবনা করতেন, রাষ্ট্রের জন্য স্বপ্ন দেখতেন; সেখানে বসে আজ আপনারা যাঁরা দেশের ভবিষ্যতে নতুন মাত্রা যোগ করার জন্য পদক্ষেপ নিতে চলেছেন – সবাইকে অনেক অনেক শুভেচ্ছা। এখানে এসে এই পুণ্য কাজে রত হওয়ার জন্য আপনাদের সবাইকে হৃদয় থেকে ধন্যবাদ জানাই।


    PG/SB/ SB……

    
    
    (Release ID: 1527481) Visitor Counter : 5