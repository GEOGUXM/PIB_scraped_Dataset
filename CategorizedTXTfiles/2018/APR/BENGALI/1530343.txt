      অর্থমন্ত্রক

      চারদিনের অসম সফরে পঞ্চদশ অর্থ কমিশন
      Posted On: 26 APR 2018 11:29AM by PIB Kolkata


    নয়াদিল্লি, ২৫ এপ্রিল, ২০১৮


    কেন্দ্রীয় পঞ্চদশ অর্থ কমিশন এ মাসের ২৫ থেকে ২৭ তারিখ পর্যন্ত অসম সফর করছে। ঐ রাজ্যের আর্থিক পরিস্থিতি এবং সেখানকার আর্থ-সামাজিক সমস্যা খতিয়ে দেখার পাশাপাশি সেগুলির সমাধানে রাজ্য সরকার গৃহীত বিভিন্ন পদক্ষেপ সম্পর্কেও তারা সমীক্ষা চালাবে। উত্তর-পূর্ব ভারতের ‘প্রবেশ তোরণ’ বলে পরিচিত এই রাজ্যটি সাম্প্রতিককালে আর্থ-সামাজিক উন্নয়নের লক্ষ্যে বেশ কিছু পদক্ষেপ গ্রহণ করেছে। উন্নয়নের স্বার্থে ভৌগোলিক তথা ঐতিহাসিক চ্যালেঞ্জগুলিরও মোকাবিলা করা হয়েছে। রাজ্যের স্বাস্থ্য, শিক্ষা এবং অর্থনীতি ক্ষেত্রে উন্নয়ন প্রচেষ্টাকে আরও গতিশীল করে তোলার বেশ কিছু সুযোগ-সুবিধা রয়েছে অসমের।


    তিনদিনের এই সফরকালে অর্থ কমিশন দফায় দফায় বৈঠকে মিলিত হবে রাজ্যের মুখ্যমন্ত্রী সহ অন্যান্য মন্ত্রী এবং পদস্থ আধিকারিকদের সঙ্গে। রাজ্য সরকারের অর্থ ব্যবস্থা সম্পর্কে বিশদ ও পূর্ণাঙ্গ উপস্থাপনারও আয়োজন করা হবে এই উপলক্ষে। বিভিন্ন রাজনৈতিক দল, স্বশাসিত পরিষদগুলির প্রতিনিধিবৃন্দ এবং বণিকসভা, ফিকি-র অসম শাখা তথা ভারতীয় চা সমিতির অসম শাখার সঙ্গেও আলোচনায় বসার কথা রয়েছে পঞ্চদশ অর্থ কমিশনের। শহরাঞ্চলের পৌর সংস্থা এবং পঞ্চায়েতি রাজ প্রতিষ্ঠানগুলির সঙ্গেও আলোচনা ও মতবিনিময়ের কর্মসূচি রয়েছে কমিশনের সদস্যদের। সফরে নেতৃত্ব দিচ্ছেন পঞ্চদশ অর্থ কমিশনের চেয়ারম্যান শ্রী এন কে সিং। তাঁর সফর সঙ্গীরা হলেন, শ্রী শক্তিকান্ত দাস, ডঃ অনুপ সিং, ডঃ অশোক লাহিড়ী এবং ডঃ রমেশ চাঁদ। এঁরা সকলেই হলেন অর্থ কমিশনের অন্যান্য সদস্য।


    প্রসঙ্গত উল্লেখ্য যে পঞ্চদশ অর্থ কমিশন তার দ্বিতীয় সফরসূচি হিসেবে বেছে নিয়েছে অসমকে। এর আগে, অরুণাচল প্রদেশ সফর করে এসেছেন কমিশনের সদস্যরা। বিভিন্ন রাজ্যের উন্নয়নের চাহিদার বিষয়টি সম্পর্কে অবহিত হওয়ার জন্য এবং রাজ্যগুলির সহায়সম্পদ সহ অন্যান্য ব্যবস্থা খতিয়ে দেখার স্বার্থে দেশের রাজ্যগুলিতে সফরের বিষয়টি রয়েছে পঞ্চদশ অর্থ কমিশনের কার্যসূচিতে।


    একটি পৃথক রাজ্য হিসাবে অসমের যে বেশ কিছু বৈশিষ্ট্য রয়েছে একথা স্বীকার করে পঞ্চদশ কমিশন। কিন্তু উদ্বেগের বিষয়, এই রাজ্যটির জনসাধারণের মাথাপিছু আয়ের মাত্রা অন্যান্য রাজ্যের অধিবাসীদের তুলনায় বেশ কম। এই কারণে রাজ্যের সহায়সম্পদের মাত্রা বাড়িয়ে তার যথোপযুক্ত সদ্ব্যবহার কিভাবে সম্ভব করে তোলা যায়, সে সম্পর্কে চিন্তাভাবনা করবে পঞ্চদশ অর্থ কমিশন। এজন্য প্রয়োজনে কাঠামোগত এবং প্রশাসনিক পরিবর্তন ও সংস্কারসাধনের সুযোগ ও সম্ভাবনার বিষয়গুলিও খতিয়ে দেখা হবে।


    CG/SKD/DM/…

    
    
    (Release ID: 1530343) Visitor Counter : 3