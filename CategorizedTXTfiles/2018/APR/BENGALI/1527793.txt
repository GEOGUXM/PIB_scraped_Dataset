      কেন্দ্রীয়মন্ত্রিসভা

      খাদ্য সুরক্ষা সহ সংশ্লিষ্ট অন্যান্য বিষয়ে ভারত-আফগানিস্তান সহযোগিতা : চুক্তি স্বাক্ষরের প্রস্তাবে সম্মতি কেন্দ্রীয় মন্ত্রিসভার
      Posted On: 05 APR 2018 11:46AM by PIB Kolkata


    নয়াদিল্লি, ৪ এপ্রিল, ২০১৮


    খাদ্য সুরক্ষা এবং সংশ্লিষ্ট অন্যান্য বিষয়গুলিতে ভারত ও আফগানিস্তান পরস্পরের সঙ্গে সহযোগিতা প্রসার চুক্তিতে আবদ্ধ হবে। আজ এই মর্মে একটি প্রস্তাব অনুমোদিত হল প্রধানমন্ত্রী শ্রী নরেন্দ্র মোদীর নেতৃত্বে অনুষ্ঠিত কেন্দ্রীয় মন্ত্রিসভার বৈঠকে। স্থির হয়েছে যে প্রস্তাবিত চুক্তিটি স্বাক্ষরিত হবে ভারতের স্বাস্থ্য ও পরিবারকল্যাণ মন্ত্রকের খাদ্য সুরক্ষা ও গুণগত মান নিয়ন্ত্রণ কর্তৃপক্ষ (এফএসএসএআই) এবং আফগানিস্তানের কৃষি, সেচ ও গৃহপালিত পশু বিষয়ক মন্ত্রকের (মেল)-এর মধ্যে।


    প্রস্তাবিত চুক্তির আওতায় যে বিষয়গুলিকে নিয়ে আসা হবে তার মধ্যে রয়েছে –যোগাযোগ ও তথ্য বিনিময়ের ক্ষেত্রে একটি পদ্ধতিগত ব্যবস্থা গড়ে তোলা; আমদানি প্রক্রিয়া, গুণগত মান নিয়ন্ত্রণ, নমুনা পরীক্ষা, প্যাকেজিং ও লেভেলিং-এর মতো পারস্পরিক স্বার্থ-সংশ্লিষ্ট চিহ্নিত ক্ষেত্রগুলিতে প্রযুক্তিগত জ্ঞান ও তথ্য বিনিময়; সংশ্লিষ্ট বিষয়ে যৌথ উদ্যোগ ও প্রচেষ্টায় আলোচনাচক্র, কর্মশালা, সফর বিনিময়, ভাষণ ও বক্তৃতাদানের ব্যবস্থা, প্রশিক্ষণ কর্মসূচি ইত্যাদির আয়োজন এবং দুটি দেশের পক্ষে মঙ্গলজনক অন্যান্য স্বার্থ-সংশ্লিষ্ট বিষয়গুলিতে সহযোগিতা বিনিময়।


    খাদ্য নিরাপত্তার উপযোগী ব্যবস্থা গড়ে তোলার লক্ষ্যে এই সহযোগিতা বিনিময় চুক্তির আওতায় শ্রেষ্ঠ পন্থাপদ্ধতি বিনিময়ের পাশাপাশি সংশ্লিষ্ট ক্ষেত্রটিতে দক্ষতা বিকাশের ক্ষেত্রেও দুটি দেশই কাজ করে যাবে পরস্পরের সঙ্গে সহযোগিতা প্রসারের মাধ্যমে।


    PG/SKD/DM/…

    
    
    (Release ID: 1527793) Visitor Counter : 5