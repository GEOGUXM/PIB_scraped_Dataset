      নারীওশিশুবিকাশমন্ত্রক

      বেটি বাঁচাও বেটি পড়াও প্রকল্প তহবিলের ব্যবহার
      Posted On: 09 APR 2018 11:28AM by PIB Kolkata


    নয়াদিল্লি, ০৬ এপ্রিল , ২০১৮


    ২০১৭-১৮ অর্থবর্ষে বেটি বাঁচাও বেটি পড়াও প্রকল্পের জন্য বরাদ্দ ২০০ কোটি টাকা তহবিল থেকে ১৬২.৪৩ কোটি টাকা ব্যয় হয়েছে। বেটি বাঁচাও বেটি পড়াও প্রকল্পের মূল লক্ষ্য হল শিশুদের লিঙ্গ অনুপাতে অবনতির সমস্যা দূর করতে দেশজুড়ে জনসচেতনতা কর্মসূচি আয়োজনের মাধ্যমে সমাজের দৃষ্টিভঙ্গিতে পরিবর্তন আনা এবং এই সঙ্কটপূর্ণ পরিস্হিতির বিষয়ে সকলকে অবগত করা। এই সমস্যা সমাধানের জন্য প্রয়োজন মানুষের মনোভাব ও আচরণের দীর্ঘমেয়াদী পরিবর্তন আনা। তবে, প্রকল্পটি ভালোই সাড়া পেয়েছে। গত তিন বছরে, জেলাগুলিতে নানাভাবে নতুন নতুন উপায়ে স্হানীয় আদব-কায়দা ব্যবহার করে এই সমস্যা সমাধানের উপায় তুলে ধরা হয়েছে। মহিলা ও শিশু কল্যাণ, স্বাস্হ্য ও শিক্ষা দপ্তর-ও এই কাজে সহায়তা করেছে। প্রশিক্ষণ, সচেতনতা ও সংবেদনশীলতা এবং সমাজ-সম্প্রদায়কে বিষয়টি সম্বন্ধে ওয়াকিবহাল করার মাধ্যমে মানুষের মানসিকতায় পরিবর্তন আনার ওপর গুরুত্ব দেওয়া হচ্ছে। ‘ বেটি বাঁচাও বেটি পড়াও ’ প্রকল্পে ভারত সরকারের পক্ষ থেকে কোনো ব্যক্তিকে নগদ পুরষ্কার বা উৎসাহভাতা দেওয়া হয় না। অর্থাৎ, এটি কোনোভাবেই প্রত্যক্ষভাবে সুযোগ-সুবিধা বা নগদ হস্তান্তরের প্রকল্প নয়।


    ২০১৬-১৭ অর্থবর্ষে, ‘ বেটি বাঁচাও বেটি পড়াও ’ প্রকল্পের জন্য ৪৩ কোটি টাকা বরাদ্দ হলেও ৩২.৬৯ কোটি টাকা ব্যয়ের জন্য মঞ্জুর করা হয়েছিল। আগস্ট ২০১৬-তে অর্থমন্ত্রক প্রকল্পের তহবিল প্রদান সংক্রান্ত নির্দেশিকায় সংশোধন করেছে যাতে প্রকল্পের কাজগুলি যথাযথভাবে রূপায়িত হয়। ২০১৬-১৭ অর্থবর্ষ থেকে এই কর্মসূচি রূপায়ণের জন্য বাছাই করা জেলাগুলির জেলাশাসকের দপ্তরে অনুদানের অর্থ সরাসরি পাঠানো শুরু হয়।


    জেলাতে সরাসরি অনুদান পাঠানোর ফলে জেলাশাসকদের কেবলই এই প্রকল্পের খাতে একটি পৃথক ব্যাঙ্ক অ্যাকাউন্ট খুলতে হয়েছে। বরাদ্দ অর্থ পেতে পাবলিক ফান্ড ম্যানেজমেন্ট সিস্টেম (পিএফএমএস)-এ নথিভুক্ত হওয়া ও কেবল এই প্রকল্পের জন্য আলাদাভাবে ব্যাঙ্কের খাতা খোলাটা একটি কঠিন কাজ ছিল। তবে সমানে নজরদারি রাখার ফলে কাজটি সম্পূর্ণ করা সম্ভব হয়েছে। এই কারণেই ২০১৬-১৭ অর্থবর্ষে বেটি বাঁচাও বেটি পড়াও প্রকল্পের তহবিল থেকে ব্যয় কম হয়েছে। মহিলা ও শিশু কল্যাণ মন্ত্রক লক্ষ্যপূরণের জন্য বিভিন্ন রাজ্য ও জেলা প্রশাসনের সঙ্গে ভিডিও কনফারেন্স করছে। মন্ত্রকের পক্ষ থেকে গণমাধ্যম ব্যবহার করে সচেতনতা বৃদ্ধির কর্মসূচি রূপায়ণ করা হচ্ছে, যার মধ্যে রেডিও, টিভি, সংবাদপত্র, সিনেমা হলের বিজ্ঞাপন, অনলাইন ডিজিটাল মাধ্যম ছাড়াও কেন্দ্রীয় তথ্য-সম্প্রচার মন্ত্রকের সঙ্গীত ও নাটক বিভাগের দ্বারা সমাজ-সম্প্রদায় স্তরে মানুষকে এই বিষয়ে সচেতন করার প্রয়াসও গ্রহণ করা হয়েছে। গণ-মাধ্যম এবং সঙ্গীত ও নাটক বিভাগের অনুষ্ঠান এবং মন্ত্রকের ও জেলার আধিকারিকদের নজরদারি সংক্রান্ত সফরের ফলে লক্ষ্যপূরণের ক্ষেত্রে উৎসাহ বাড়ছে। এইভাবে প্রকল্পের জন্য বরাদ্দ তহবিল ব্যবহার হচ্ছে এবং কাজে সাফল্য আসছে। রাজ্যসভায় একটি প্রশ্নের জবাবে বৃহস্পতিবার এই তথ্য জানান মহিলা ও শিশু বিকাশ মন্ত্রী শ্রীমতী মানেকা সঞ্জয় গান্ধী।


    PG/SC /NS/…

    
    
    (Release ID: 1528279) Visitor Counter : 5