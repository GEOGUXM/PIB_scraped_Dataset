      প্রধানমন্ত্রীরদপ্তর

      বিহারের মোতিহারিতে চম্পারণ সত্যাগ্রহের শতবর্ষ উদযাপন সমাপ্তি অনুষ্ঠানে প্রধানমন্ত্রীর ভাষণ
      Posted On: 13 APR 2018 2:07PM by PIB Kolkata


    নয়াদিল্লি , ১ ০ এপ্রিল, ২০১ ৮


    আমি বলব মহাত্মা গান্ধী,


    আপনারা সবাই বলবেন – অমর রহে, অমর রহে


    মহাত্মা গান্ধী অমর রহে, অমর রহে


    মহাত্মা গান্ধী অমর রহে, অমর রহে


    মহাত্মা গান্ধী অমর রহে, অমর রহে


    চম্পারণের পবিত্র ভূমিতে দেশের নানা প্রান্ত থেকে সমাগত স্বচ্ছাগ্রহী ভাই ও বোনেরা, আপনারা আমার ভালোবাসা ও শুভেচ্ছা গ্রহণ করুন। বড়দের প্রণাম জানাই। আমরা সবাই জানি যে, চম্পারণের এই পবিত্র ভূমি থেকেই বাপুজি সত্যাগ্রহ আন্দোলন শুরু করেছিলেন। ব্রিটিশের দাসত্ব থেকে দেশকে মুক্ত করার জন্য দেশবাসীর স্বাধীনতা আন্দোলনে সত্যাগ্রহ ক্রমে একটি শক্তিশালী অহিংসাশ্রয়ী হাতিয়ার হয়ে ওঠে। সেই সত্যাগ্রহ আন্দোলনের পর ১০০ বছর পেরিয়ে গেছে। তার প্রভাব আজও রয়েছে। এই সত্যাগ্রহ থেকে এখন সময়ের চাহিদা হয়ে উঠেছে স্বচ্ছাগ্রহ। চম্পারণ সত্যাগ্রহের সময় চম্পারণের সুসন্তান লক্ষ্মণ সেন মহাত্মা গান্ধীর স্বচ্ছতা অভিযানের সূত্রপাত করেছিলেন।


    আজ আমরা ‘সত্যাগ্রহ থেকে স্বচ্ছাগ্রহ’ আন্দোলনের মাধ্যমে বাপুজি স্বচ্ছতা অভিযানকে এগিয়ে নিয়ে যাচ্ছি।


    মঞ্চে উপস্থিত বিহারের মাননীয় রাজ্যপাল শ্রী সতপাল মালিকজি, রাজ্যের জনপ্রিয় মুখ্যমন্ত্রী শ্রী নীতিশ কুমারজি, কেন্দ্রীয় মন্ত্রিসভার সদস্য শ্রী রবিশঙ্কর প্রসাদজি, শ্রী রামবিলাস পাসওয়ানজি, শ্রীমতী উমা ভারতীজি, শ্রী রাধামোহন সিংজি, শ্রী গিরিরাজ সিংজি, শ্রী শ্রীরাম কৃপাল যাদবজি, শ্রী এস এস আলুওয়ালিয়াজি, শ্রী অশ্বিনী কুমার চৌবেজি, বিহারের উপ-মুখ্যমন্ত্রী শ্রী সুশীল কুমার মোদীজি, রাজ্যের মন্ত্রী শ্রী শ্রবণ কুমারজি, শ্রী বিনোদ নারায়ণজি, শ্রী প্রমোদ কুমারজি এবং এখানে উপস্থিত হাজার হাজার সত্যাগ্রহী এবং ভিডিও কনফারেন্সের মাধ্যমে এই অনুষ্ঠানের সঙ্গে যুক্ত সকল বন্ধুগণ, ভদ্রমহিলা ও ভদ্র মহোদয়গণ,


    যাঁরা বলেন যে, ইতিহাসের পুনরাবৃত্তি হয় না, তাঁরা এখানে এসে দেখতে পারেন যে কিভাবে শতবর্ষ পূর্বের ইতিহাস আজ আবার আমাদের সামনে প্রত্যক্ষ হয়ে উঠেছে! আমার সামনে যে স্বচ্ছাগ্রহীরা বসে আছেন, তাঁদের মনে গান্ধীজির ভাবধারা, গান্ধীজির আদর্শের অংশ জীবিত রয়েছে।


    আমি এমন সকল স্বচ্ছাগ্রহীদের মনে বিরাজমান মহাত্মা গান্ধীর অংশকে শত শত প্রণাম জানাই। চম্পারণের এই পবিত্র ভূমিতে জনআন্দোলনের এমনই চিত্র ১০০ বছর আগে বিশ্ব দেখেছিল আর আজ আরেকবার বিশ্ববাসী এই দৃশ্য দেখে পূজনীয় বাপুজিকে স্মরণ করছে।


    ১০০ বছর আগে চম্পারণে দেশের সকল প্রান্ত থেকে অসংখ্য মানুষ এসেছিলেন। গান্ধীজির নেতৃত্বে তাঁরা অলিগলিতে গিয়ে কাজ করেছিলেন। ১০০ বছর পর আজ একই ভাবনা নিয়ে দেশের ভিন্ন ভিন্ন অঞ্চল থেকে অসংখ্য মানুষ এসে স্থানীয়দের সঙ্গে কাঁধে কাঁধ মিলিয়ে দিন-রাত এক করে কাজ করছেন। আজ এই বিশাল সমাগমে কেউ কস্তুরবা, কেউ রামচন্দ্র শুক্লা, কেউ গোরখ প্রসাদ, কেউ শেখ গুলাব, কেউ লোমরাজ সিং, কেউ হরিবংশ রায়, কেউ শীতল রায়, কেউ বিন মহম্মদ, কেউ ডঃ রাজেন্দ্র বাবু, কেউ ধরতী ধর বাবু, কেউ রামনবমী বাবু আবার কেউ জে পি কৃপালনীজি রয়েছেন।


    ১০০ বছর আগে যেভাবে সত্যাগ্রহ আন্দোলন এই আপনাদের মতো দেশের লক্ষ-কোটি মানুষের জীবনকে নতুন পথ দেখাচ্ছে। চম্পারণ চল – এই শ্লোগানে আকাশ-বাতাস মুখরিত করে দেশের নানা প্রান্ত থেকে আসা হাজার হাজার স্বচ্ছাগ্রহী আজ এখানে এসে পৌঁছেছেন। আমাদের এই উৎসাহ, এই উদ্দীপনা, এই প্রাণশক্তি, এই রাষ্ট্র নির্মাণের আকুতিকে, বিশেষ করে বিহারের জনগণের এই অভিলাষাকে আমি প্রণাম জানাই।


    মঞ্চে ওঠার আগে আমি স্বচ্ছতা বিষয়ক একটি নতুন প্রদর্শনীও দেখেছি। এই প্রদর্শনীতে নতুন প্রযুক্তি, নতুন শিল্পোদ্যোমগুলি সম্পর্কে বিস্তারিতভাবে বোঝানো হয়েছে। চম্পারণ সত্যাগ্রহের শতবর্ষ পূর্তি উদযাপন সমারোহের বর্ষব্যাপী অনুষ্ঠানের সমাপ্তি উপলক্ষে আয়োজিত অনুষ্ঠানও আমি দেখেছি। কিন্তু এই সমাপন উৎসবের থেকেও বেশি গুরুত্বপূর্ণ পরিচ্ছন্নতার প্রতি আমাদের আগ্রহ বৃদ্ধিকারী স্বচ্ছতা অভিযানের সূত্রপাত।


    ভাই ও বোনেরা, বিগত ১০০ বছরে তিনটি বড় বিপত্তির সময় এই বিহার, দেশকে পথ দেখিয়েছে। যখন দেশ পরাধীনতার শৃঙ্খলে জর্জরিত ছিল, তখন বিহার মোহনদাস করমচাঁদ গান্ধীকে মহাত্মা বানিয়ে দিয়েছে, বাপু বানিয়ে দিয়েছে।


    স্বাধীনতার পর যখন কোটি কোটি কৃষকদের সামনে ভূমিহীনতার সঙ্কট এসেছে, তখন বিনোবাজি ভূদান আন্দোলন শুরু করেছিলেন। আর তৃতীয়বার দেশের গণতন্ত্র সংকটগ্রস্থ হওয়ার এই মাটিরই নায়ক বাবু জয়প্রকাশজি উঠে দাঁড়িয়ে আন্দোলন গড়ে তুলে দেশের গণতন্ত্রকে রক্ষা করবেন।


    আমি গর্বিত যে, এবার সেই বিহারের জনগণই ‘সত্যাগ্রহ থেকে স্বচ্ছাগ্রহ’ আন্দোলনে নেতৃত্ব দিয়ে এই আন্দোলনকে সারা দেশে ছড়িয়ে দিয়েছেন। আমি জানি, অনেকেই হয়তো প্রশ্ন তুলবেন, বিহার পরিচ্ছন্নতার পরিস্থিতি দেখিয়ে বলবেন, তারপরও মোদীজি এমন কথা কিভাবে বলছেন? এর পেছনে একটি কারণ আছে। নীতিশজি এবং সুশীলজির নেতৃত্বে বিহার যে কাজ করে দেখিয়েছে, তা সকলের সাহস বাড়িয়েছে।


    বন্ধুগণ, দেশের মধ্যে বিহারই একমাত্র রাজ্য ছিল, যেখানে পরিচ্ছন্নতার মান ৫০ শতাংশের নীচে ছিল। কিন্তু আজ আমাদের সচিব শ্রী পরমেশ্বরজি বলেছেন যে, এক সপ্তাহের স্বচ্ছাগ্রহ অভিযানের মাধ্যমে বিহার সেই ব্যবধানের দেওয়াল ভেঙে দিয়েছে। গত এক সপ্তাহে বিহারে ৮ লক্ষ ৫০ হাজার শৌচালয় নির্মিত হয়েছে। এই গতি এবং প্রগতি কম কথা নয়। এই পরিসংখ্যান প্রমাণ করে যে বিহার অত্যন্ত দ্রুত পরিচ্ছন্নতার মান বৃদ্ধি করে জাতীয় মানের সমকক্ষ হওয়ার সাফল্য অর্জন করবে! সেজন্য আমি রাজ্যের সমস্ত স্বচ্ছাগ্রহী বন্ধু এবং রাজ্য সরকারের উদ্যোগকে, বর্তমান নেতৃত্বকে হৃদয় থেকে অনেক অনেক শুভেচ্ছা জানাই।


    কিছুক্ষণ আগে কয়েকজন স্বচ্ছাগ্রহীকে পুরস্কৃত করার সৌভাগ্য হয়েছে। আমি তাঁদের প্রয়াসগুলির প্রশংসা করি, তাঁদের অনেক অনেক শুভেচ্ছা জানাই। এটাই দেখেছি যে, যাঁরা নিজস্ব ক্ষমতার বাইরে গিয়ে এই আন্দোলনে অংশগ্রহণ করেছেন, তাসদের অধিকাংশই মহিলা। পরিচ্ছন্নতার মাহাত্ম্য কী হয় তা আমাদের মা-বোনেরা ভালোভাবেই জানেন। আজ একজনকে সম্মানিত করার সৌভাগ্য আমার হয়নি, কিন্তু আমার ইচ্ছে প্রশাসনিক মর্যাদা লঙ্ঘন করে তাঁর নাম উচ্চারণ করি।


    সরকারি কাজে অনেক সফল মানুষও অনামী থেকে যান। তাঁরা কখনও পর্দার সামনে আসেন না, কিন্তু আমি বলতে চাই। আমাদের কেন্দ্রীয় সরকারের সচিব শ্রী পরমেশ্বর আয়ার, তিনি নীচে কোথাও বসে আছে, তদারকি করছেন। এই আইএএস অফিসার, আইএএস-এর চাকরি ছেড়ে আমেরিকা চলে গিয়েছিলেন। সেখানে অনেক উপার্জন করতেন -সুখে জীবনযাপন করতেন। আমরা সরকার গঠনের পর আমার আহ্বানে সাড়া দিয়ে তিনি সেই সুখের জীবন ছেড়ে ভারতে ফিরে এসেছেন। একটু আগেই আপনারা তাঁকে টিভির পর্দায় দেখছিলেন। আমি টিভির বন্ধুদের বলব তাঁকে আরেকবার দেখানোর জন্য। এই ভদ্রলোক নিজে বিভিন্ন স্থানে গিয়ে শৌচালয় পরিষ্কার করেন। তাঁর মতো একজন সঙ্গী পেয়ে দেশের বিভিন্ন প্রান্ত থেকে সমাগত হাজার হাজার স্বচ্ছাগ্রহীদের পাশে পেয়ে আমার বিশ্বাস দৃঢ়তর হয়েছে যে, বাপুর সার্ধশত জন্মবার্ষিকী উদযাপনের আগেই আমরা বাপুর স্বপ্নকে বাস্তবায়িত করে তুলতে পারব।


    আগেকার দিনের মানুষরা বলতেন যে, ভগবানের হাজার হাত! কিন্তু কোনও প্রধানমন্ত্রীর হাজার হাত আছে – এরকম আমরা কখনও শুনিনি। আমি অত্যন্ত নম্রতার সঙ্গে বলতে পারি যে, হাজার হাজার স্বচ্ছাগ্রহী আমার সামনে বসে আছেন তাঁদের উপস্থিতিতে দেশের প্রধানমন্ত্রীর এখন সহস্র সহস্র হাত!


    আপনাদের ঐকান্তিকতা, পৌরুষ, আপনাদের সমর্থন; আপনারা গ্রাম ছেড়ে বিহারের অলিগলিতে ঘুরে ঘুরে পরিচ্ছন্নতার অভিযান চালাচ্ছেন। তার আগে নিজেদের অঞ্চলও একইভাবে পরিচ্ছন্ন করে এসেছেন। এই পরিচ্ছন্নতায় সমর্পিত মানুষেরা স্বচ্ছাগ্রহী পূজ্য বাপুর স্মরণে সত্যাগ্রহ থেকে স্বচ্ছাগ্রহ আন্দোলনকে একটি নতুন গতি দিয়েছেন, নতুন প্রাণশক্তিতে ভরপুর করে তুলেছেন। সেজন্য আমি আরেকবার আপনাদের সকলকে শুভেচ্ছা জানাই।


    বন্ধুগণ, স্বচ্ছতা মিশন হোক কিংবা কালো টাকা অথবা দুর্নীতির বিরুদ্ধে লড়াই হোক, কিংবা সাধারণ মানুষের জন্য বিভিন্ন পরিষেবার উন্নয়ন হোক; কেন্দ্রীয় সরকার নীতিশজি ও তাঁর টিমের সঙ্গে কাঁধে কাঁধ মিলিয়ে কাজ করে যাচ্ছেন। বিহারের উন্নয়নের জন্য রাজ্যের মানুষের সামাজিক ও আর্থিক ক্ষমতায়নের জন্য কেন্দ্র ও রাজ্য সরকারের নীতি ও রণনীতিগুলি পরস্পরের পরিপূরক।


    এখানে এই মঞ্চ থেকে আজ বিহারের উন্নয়নের সঙ্গে যুক্ত ৬ হাজার ৬০০ কোটি টাকারও বেশি বিনিয়োগে নির্মিত বেশ কিছু প্রকল্পের উদ্বোধন কিংবা শিলান্যাস করার সৌভাগ্য আমার হয়েছে। জল, রেল, সড়কপথ, পেট্রোলিয়াম; এমনই অনেক প্রকল্প চম্পারণ তথা বিহারের জন্য গুরুত্বপূর্ণ হয়ে উঠবে। এই সমস্ত প্রকল্প কোনও না কোনওভাবে পরিচ্ছন্নতা এবং পরিবেশ রক্ষার সঙ্গে যুক্ত।


    ভাই ও বোনেরা, আজ যে প্রকল্পগুলির শিলান্যাস হয়েছে, তার মধ্যে একটি হ’ল মোতিহারি ঝিল সংস্কার। আমাদের মোতিহারি শহর এই ঝিলের নামেই পরিচিত, যা চম্পারণ আন্দোলনের ইতিহাসের অঙ্গ তার পুনরুদ্ধারের কাজ আজ থেকে শুরু হ’ল। গান্ধীজি যখন সত্যাগ্রহের জন্য চম্পারণে ছিলেন, তখন তিনি এই ঝিল সম্পর্কে বলেছিলেন যে, বিকেলে মোতিঝিলের দিকে তাকিয়ে থেকে তিনি খুব আনন্দ পেতেন। এই ঝিলের কারণেই এই শহর সুন্দর। কিন্তু গান্ধীজির দেখা সেই ঝিলটির সৌন্দর্য সময়ের সঙ্গে ধীরে ধীরে হারিয়ে গিয়েছিল।


    আমি শুনেছি যে, এখানকার সুধী নাগরিকরা এই ঝিলকে রক্ষা করার জন্য নিজেদের পক্ষ থেকে যথাসম্ভব চেষ্টা করেছেন। সোশ্যাল মিডিয়া থেকে শুরু করে পায়ে হেঁটে শোভাযাত্রা বের করেও তাঁরা সচেতনতার অভিযান চালিয়েছেন। আপনাদের এই প্রচেষ্টার সঙ্গে যুক্ত হয়ে এবার সরকার এই ঝিলের সংস্কার করবে, যাতে ঝিলটি স্থানীয় জনগণের পাশাপাশি ভবিষ্যৎ পর্যটকদের জন্য একটি বিনোদনের স্থান হয়ে উঠতে পারে।


    ভাই ও বোনেরা, পরিচ্ছন্নতার সঙ্গে জলের সরাসরি সম্পর্ক রয়েছে। বেতিয়ার জলের অভাব দূর করার জন্য পরিচ্ছন্ন পানীয় জলের কষ্ট দূর করার জন্য অমৃত যোজনার মাধ্যমে প্রায় ১০০ কোটি টাকা বিনিয়োগে জল সরবরাহ প্রকল্পের শিলান্যাস করা হয়েছে। এর দ্বারা দেড় লক্ষেরও বেশি মানুষ পানীয় জল পাবেন।


    পরিচ্ছন্নতার সঙ্গে যুক্ত আমাদের আরেকটি প্রচেষ্টা হ’ল জীবনদায়িনী মা গঙ্গাকে নির্মল করে তোলা। গঙ্গোত্রী থেকে গঙ্গাসাগর পর্যন্ত গঙ্গা নদীকে নির্মল করে তোলার সঙ্কল্প নিয়ে কেন্দ্রীয় সরকার কাজ করে যাচ্ছে। বিহার এই মিশনের গুরুত্বপূর্ণ সদস্য। ঘর কিংবা কারখানার নোংরা জল যাতে গঙ্গায় গিয়ে না পড়ে, তা দেখার জন্য বিহার সরকার ৩ হাজার কোটি টাকারও বেশি বিনিয়োগে ১১টি প্রকল্প মঞ্জুর করেছে। এই টাকা দিয়ে ১ হাজার ১০০ কিলোমিটারেরও বেশি দীর্ঘ সিভিল লাইন বিছানোর পরিকল্পনা রয়েছে। এগুলির মধ্যে ৪টি প্রকল্পের শিলান্যাস আজ হয়েছে।


    গত বছর যখন আমি মোকামা এসেছিলাম, তখন যে ৪টি প্রকল্পের শিলান্যাস করে গিয়েছিলাম, খোঁজ নিয়ে দেখেছি সেগুলিতেও দ্রুত কাজ এগিয়ে চলেছে। কিছুদিনের মধ্যেই বাকি প্রকল্পগুলিরও কাজ শুরু করে দেওয়া হবে। গঙ্গার তীরের গ্রামগুলিকে অগ্রাধিকার-ভিত্তিক খোলা মাঠে প্রাকৃতিক কর্ম মুক্ত করা হচ্ছে।


    উত্তরাখন্ড, উত্তর প্রদেশ, বিহার, ঝাড়খন্ড এবং পশ্চিমবঙ্গ – মা গঙ্গা যে ৫টি রাজ্যের মধ্য দিয়ে প্রবাহিত হন, সমস্ত রাজ্যে গঙ্গা তটবর্তী গ্রামগুলিতে এই আন্দোলন সফল হয়েছে। গঙ্গা তটবর্তী গ্রামগুলির বর্জ্য ব্যবস্থাপনার বিভিন্ন প্রকল্প চালু করা হচ্ছে, যাতে তারা গ্রামের আবর্জনা ও বর্জ্য পদার্থ নদীতে না ফেলেন। সে সম্পর্কে সচেতনতা বৃদ্ধি করা হচ্ছে। আমি আশা করি যে, নিকট ভবিষ্যতেই গঙ্গাতট সম্পূর্ণ রূপেই প্রাকৃতিক কর্মমুক্ত হয়ে উঠবে।


    বিগত দিনে বেনারসে ‘কাচড়া মহোৎসব’ পালন করা হয়েছে। আমি এই গঙ্গা তটবর্তী সমস্ত শহরের মানুষদের অনুরোধ করব যে, আপনারাও জঞ্জাল মহোৎসব পালন করুন এবং জঞ্জাল কিভাবে কাঞ্চন হয়ে উঠতে পারে, বর্জ্য থেকে সম্পদ কিভাবে উৎপাদিত হতে পারে – সে বিষয়ে মানুষকে শিক্ষিত করুন তারপর আপনারা দেখতে পাবেন এই আবর্জনা থেকেও কত বড় সম্পদ তৈরি হতে পারে।


    ভাই ও বোনেরা, নির্মল জ্বালানিও পরিচ্ছন্নতা আন্দোলনের একটি অংশ। সরকার উজ্জ্বলা যোজনার মাধ্যমে প্রত্যেক গরিব মা-বোনকে বিষাক্ত ধোঁয়া থেকে মুক্তি দিতে উঠে পড়ে লেগেছে। ইতিমধ্যে দেশে সাড়ে তিন কোটিরও বেশি পরিবারকে বিনামূল্যে রান্নার গ্যাস সংযোগ প্রদান করা হয়েছে। বিহারের প্রায় ৫০ লক্ষ মহিলার মাধ্যমে ৫০ লক্ষ পরিবার এর দ্বারা উপকৃত হয়েছেন। কিন্তু বন্ধুগণ, নির্মল জ্বালানিকে অগ্রাধিকার দেওয়ায় এবং উজ্জ্বলা যোজনার সাফল্যের কারণে সিলিন্ডারের চাহিদাও অনেক বেড়ে গেছে। চম্পারণ ও পার্শ্ববর্তী অঞ্চলের জনগণের যাতে এই গ্যাস সিলিন্ডারের অভাব না হয়, তা সুনিশ্চিত করার জন্য মোতিহারি এবং সগোলিতে এলপিজি প্ল্যান্ট বসানোর প্রকল্পেরও আজ শিলান্যাস করা হয়েছে। এটি চালু হলে দিনে প্রায় ৯০ হাজার সিলিন্ডার ভরা যাবে।


    তাছাড়া, মোতিহারিতে আজ ‘পেট্রোলিয়াম-অয়েল লিউব টার্মিনাল’-এরও শিলান্যাস হয়েছে। এটি চালু হলে চম্পারণ এবং তার পার্শ্ববর্তী জেলাগুলি ছাড়াও প্রতিবেশী দেশ নেপালে পেট্রোলিয়াম সরবরাহ সুচারু রূপে সম্পন্ন করা সম্ভব হবে।


    ভাই ও বোনেরা, আজকের এই প্রকল্পগুলি কেন্দ্রীয় সরকারের সেই ভাবনার ফল, যেখানে পূর্ব ভারতকে দেশের উন্নয়নের ‘গ্রোথ ইঞ্জিন’ বলে মনে করা হয়। পূর্ব উত্তর প্রদেশ, বিহার, পশ্চিমবঙ্গ, ওড়িশা এবং উত্তর-পূর্ব ভারতের ৮টি রাজ্যে পরিকাঠামো উন্নয়নের জন্য আমাদের সরকার যেভাবে কাজ করছে, তা আগে কখনও হয়নি।


    নীতিশজিও এর সাক্ষী, কিভাবে বিহার সহ গোটা পূর্ব ভারতের প্রয়োজনীয়তা মাথায় রেখে নতুন নতুন প্রকল্পগুলি গড়ে তোলা হচ্ছে। বিশেষ করে, আমাদের সরকার গোটা পূর্ব ভারতে যোগাযোগ ব্যবস্থার সংস্কারকে অগ্রাধিকার দিয়েছে।


    একবিংশ শতাব্দীর প্রয়োজনীয়তা মাথায় রেখে পূর্ব ভারতে হাইওয়ে, রেলওয়ে, ওয়াটারওয়ে এবং আইওয়ে – এই সবকটির উন্নয়ন তীব্র গতিতে এগিয়ে চলেছে। আজ এখানে প্রায় ৯০০ কোটি টাকার জাতীয় মহাসড়ক প্রকল্পের শিলান্যাস করা হয়েছে। ঔরঙ্গাবাদ থেকে চৌরদাহ পর্যন্ত যে মহাসড়ক এখন চারলেনের রয়েছে, সেটিকে এখন ছয় লেন করার কাজ আজ থেকে শুরু হ’ল। এই প্রকল্পের মাধ্যমে বিহার ও ঝাড়খন্ড উভয় রাজ্যই উপকৃত হবে।


    এভাবেই চম্পারণের জন্য দুটি রেল প্রকল্পের শিলান্যাস করা হয়েছে। মুজাফফরপুর থেকে সগোলি আর সগোলি থেকে বাল্মীকীনগর সেকশনে ডবল লাইন করা হবে। এতে শুধু চম্পারণের মানুষই উপকৃত হবেন না, উত্তর প্রদেশ থেকে শুরু করে নেপাল পর্যন্ত যাতায়াত ও ব্যবসা-বাণিজ্য আরও সহজ হয়ে উঠবে।


    বন্ধুগণ, চম্পারণ সত্যাগ্রহের শতবর্ষ উপলক্ষে আমার আজ একটি নতুন রেলযাত্রা উদ্বোধনের সৌভাগ্য হয়েছে! এই ট্রেনটি কাটিহার থেকে দিল্লি পর্যন্ত যাবে। সরকার এই ট্রেনটির নাম রেখেছে ‘চম্পারণ হামসফর এক্সপ্রেস’। আধুনিক পরিষেবা সমৃদ্ধ এই রেলযাত্রা কাটিহার ও দিল্লির মধ্যে যাতায়াতের ক্ষেত্রে অত্যন্ত সুবিধাজনক হয়ে উঠবে।


    ভাই ও বোনেরা, আজ মাধেপুরায় ইলেক্ট্রিক লোকোমোটিভ ফ্যাক্টরির ফেজ-১-এরও উদ্বোধন করা হয়েছে। এই কারখানাটি দুটি কারণে গুরুত্বপূর্ণ। প্রথমত, এটি মেক ইন ইন্ডিয়ার উত্তম উদাহরণ। দ্বিতীয়ত, এর মাধ্যমে এই অঞ্চলে বিপুল কর্মসংস্থানের সুযোগ সৃষ্টি হবে। ভারতীয় রেল ফ্রান্সের একটি কোম্পানির সঙ্গে যৌথভাবে এই প্রকল্পের কাজ এগিয়ে নিয়ে যাচ্ছে। এই কারখানায় শক্তিশালী ইঞ্জিন নির্মাণ করা হবে। এই আধুনিক কারখানায় নির্মিত ১২ হাজার অশ্বশক্তিসম্পন্ন প্রথম ইঞ্জিনটিকে সবুজ পতাকা দেখানোর সৌভাগ্য আজ আমার হয়েছে।


    বন্ধুগণ, বিশ্বে খুব কম দেশই রয়েছে, যেখানে পণ্য পরিবহণের জন্য এত শক্তিশালী ইঞ্জিন ব্যবহার করা হয়। এই ইঞ্জিনগুলির মাধ্যমে ভারতে মালগাড়ির গড় গতি দ্বিগুণেরও বেশি বৃদ্ধি পাবে।


    আরেকটি কারণে এই প্রকল্পের ওপর বিস্তারিতভাবে বলতে চাই। ভাই ও বোনেরা, এই প্রকল্পটি আসলে ২০০৭ সালেই মঞ্জুর হয়েছিল। কিন্তু দুঃখের বিষয় তারপর থেকে ৮ বছর ধরে প্রকল্পটি লালফিতের ফাঁসে আটকে ছিল। তিন বছর আগে এনডিএ সরকার ক্ষমতায় এসে প্রকল্পটির কাজ শুরু করিয়েছে আর ইতিমধ্যেই প্রথম ফেজের কাজ সম্পূর্ণ হয়ে গেছে।


    আমাদের দেশে দরিদ্র মানুষের জীবনে পরিচ্ছন্নতা সুনিশ্চিত করার পাশাপাশি সরকার তাঁদের স্বাস্থ্য সুরক্ষাকে সর্বাধিক গুরুত্ব দিয়েছে। দেশের দরিদ্র থেকে দরিদ্রতম পরিবারে কেউ অসুস্থ হলে তাঁদের বছরে ৫ লক্ষ টাকা চিকিৎসার খরচ সরকার বিমা কোম্পানিগুলির মাধ্যমে বহন করবে। এখন আর পয়সার অভাবে কারও চিকিৎসা বন্ধ থাকবে নয়া। কেন্দ্রীয় সরকারের এই প্রকল্পটির নাম আমরা দিয়েছি - আয়ুষ্মান ভারত। এটি আমরা যত শীঘ্র সম্ভব চালু করতে যাচ্ছি।


    আমার সরকারের কাজ করার একটি নিজস্ব পদ্ধতি আছে। এখন আটকে দিলে, ঝুলিয়ে রাখলে আর বিভ্রান্ত করলে চলবে নয়া। ফাইল চাপা দেওয়ার সংস্কৃতিকে আমরা তামাদি করে দিয়েছি। সরকার নিজের প্রত্যেকটি মিশন, প্রতিটি সংকল্প জনগণের সাহায্যে বাস্তবায়িত করছে। যাঁরা এই পরিবর্তনকে স্বীকার করতে পারছেন না, তাঁদের খুব কষ্ট হচ্ছে। তাঁরা গরিবের ক্ষমতায়ন সহ্য করতে পারছেন না। তাঁরা ভাবেন, গরিব মানুষ শিক্ষিত ও শক্তিশালী হয়ে উঠলে তাঁদের কাছে আর মিথ্যা কথা বলা যাবে না, তাঁদেরকে আর বিভ্রান্ত করা যাবে না। সেজন্য সড়ক থেকে শুরু করে সংসদ পর্যন্ত সরকারের কাজে নানারকম প্রতিবন্ধকতার সৃষ্টি হচ্ছে।


    বন্ধুগণ, এমনিতে আপনারা এমন সরকার নির্বাচিত করেছেন, যা প্রকৃত অর্থেই জনমনের সঙ্গে যুক্ত থেকে জনগণের স্বার্থে কাজ করে চলেছে। সেজন্য কিছু বিরোধী বিভাজনের প্রচেষ্টাও চালিয়ে যাচ্ছেন।


    বন্ধুগণ, আজ এই উপলক্ষে আমি নীতিশজির ধৈর্য্য এবং তাঁর দক্ষ প্রশাসনের বিশেষ প্রশংসা করতে চাই। তিনি যেভাবে ভ্রষ্ট ও অসামাজিক শক্তিগুলির বিরুদ্ধে লড়াই জারি রেখেছেন, তা সহজ কাজ নয়। দুর্নীতির বিরুদ্ধে তাঁর পরিচ্ছন্নতা অভিযান, সামাজিক পরিবর্তনের জন্য তাঁর বহুমুখী প্রচেষ্টাকে কেন্দ্রীয় সরকার সম্পূর্ণ রূপে সমর্থন করে।


    ‘সকলের সঙ্গে সকলের উন্নয়ন’ – এই মন্ত্র নিয়ে এগিয়ে চলা এনডিএ সরকার সংকল্পবদ্ধ হয়ে নির্ধারিত সময়ের মধ্যে প্রকল্পগুলি বাস্তবায়নের কাজ করে চলেছে। পূর্ববর্তী সরকারগুলি সময়ের গুরুত্বকে না বুঝলেও গান্ধীজি সর্বদাই সত্যাগ্রহ এবং স্বচ্ছাগ্রহের পাশাপাশি নির্দিষ্ট সময়ের মধ্যে কাজ করায় জোর দিতেন। গান্ধীজির কাছে সবসময় একটি পকেট ঘড়ি থাকতো! তিনি বলতেনও, ‘আপনারা যেমন একদানা ভাত কিম্বা এক টুকরো কাগজ নষ্ট করতে পারেন না, তেমনই সময়ের একটি মিনিটও নষ্ট করতে পারেন না’। এই সময় আমাদের ব্যক্তিগত সম্পত্তি নয়। এই সময় রাষ্ট্রের সম্পত্তি এবং তা রাষ্ট্রেরই কাজে লাগানো উচিৎ।


    গান্ধীজির এই ভাবনায় উজ্জীবিত ১২৫ কোটি দেশবাসী আজ ব্রতের সংকল্প নিয়ে কাজ করছেন। ২০১৪ সালে দেশে পরিচ্ছন্নতার পরিমাপ ৪০ শতাংশের কম ছিল, আপনাদের স্বচ্ছাগ্রহ আন্দোলনের পরিণাম স্বরূপ তা ইতিমধ্যেই বৃদ্ধি পেয়ে ৮০ শতাংশেরও বেশি হয়েছে। অর্থাৎ স্বাধীনতার পর ৬৭ বছর ধরে দেশে পরিচ্ছন্নতার মাপকাঠি যা ছিল, তার দ্বিগুণেরও বেশি বর্তমান সরকারের আমলে কাজ করা সম্ভব হয়েছে।


    বন্ধুগণ, বিগত সাড়ে তিন বছর ধরে দেশে ৩৫০টিরও বেশি জেলায় এবং সাড়ের তিন লক্ষেরও বেশি গ্রামকে উন্মুক্ত স্থানে প্রাকৃতিক কর্ম মুক্ত ঘোষণা করা সম্ভব হয়েছে। বিগত তিন বছরে দেশে প্রায় ৭ কোটি শৌচালয় নির্মাণ করা হয়েছে। এটি সাধারণ মানুষের ইচ্ছাশক্তিরই পরিণাম যে বিগত ৪ এপ্রিল থেকে আজ পর্যন্ত এক সপ্তাহ থেকে ‘সত্যাগ্রহ থেকে স্বচ্ছাগ্রহ’ আন্দোলনের সপ্তাহ পালনের মাধ্যমে বিহার, উত্তর প্রদেশ, ওড়িশা এবং জম্মু ও কাশ্মীরে প্রায় ২৬ লক্ষ শৌচালয় নির্মাণ করা হয়েছে। এই চারটি রাজ্য স্থির করেছে যে, তারা নিজেরাও পরিচ্ছন্নতার পরিধি আরও দ্রুতগতিতে বৃদ্ধি করবে।


    বন্ধুগণ, স্বচ্ছ ভারত অভিযান দেশের কোটি কোটি মহিলাদের জীবন কিভাবে বদলে দিয়েছে, সে সম্পর্কে আপনারা ভালোভাবেই জানেন। একটি শৌচালয় নির্মাণের মাধ্যমে এক বা একাধিক মহিলার সম্মান সুরক্ষা ও স্বাস্থ্য তিনটিই সুনিশ্চিত হয়েছে। আমাকে বলা হয়েছে যে, এখন বিহারেও সাধারণ মানুষ শৌচালয়কে ‘ইজ্জত ঘর’ বলা অভ্যাস করে নিয়েছে। এই শৌচালয় নির্মাণের মাধ্যমে দেশে একটি বড় সামাজিক ভারসাম্যহীনতার বিরুদ্ধে লড়াইয়ে জয়লাভ সম্ভব হচ্ছে। এটি আর্থিক এবং সামাজিক ক্ষমতায়নেরও কারক হয়ে উঠছে।


    গত বছর যুক্তরাষ্ট্রের একটি সমীক্ষায় জানা গেছে যে, যে বাড়িতে শৌচালয় থাকে সেই বাড়িতে বছরে গড়ে ৫০ হাজার টাকা বাঁচে। না হলে নানা রোগের চিকিৎসা ও হাসপাতালে আসা-যাওয়া এবং কর্ম ক্ষেত্র থেকে ছুটি নেওয়া বাবদ এই টাকা খরচ হয়ে যায়।


    আরেকটি আন্তর্জাতিক এজেন্সির সমীক্ষা থেকে জানা গেছে যে, যে গ্রামগুলি খোলা মাঠে প্রাকৃতিক কর্ম মুক্ত ঘোষিত হয়েছে, সেই গ্রামগুলির বাচ্চাদের ডায়েরিয়া কম হয় এবং তাদের শারীরিক ও মানসিক বিকাশও সঠিকভাবে হয়। সার্বিকভাবেই বাচ্চারা কম অসুস্থ হওয়ায় স্কুলে অনুপস্থিত থাকে না। ফলে, তাদের পড়াশুনায় ফলাফলও ভালো হচ্ছে।


    বন্ধুগণ, স্বচ্ছ ভারত অভিযান যেভাবে জনআন্দোলন হয়ে দেশের কোণায় কোণায় পৌঁছে গেছে, তা দেখে বিশ্বের বড় বড় বিশ্ববিদ্যালয়গুলি এটিকে কেস স্টাডির বিষয় হিসাবে বেছে নিচ্ছে। আমার মনে হয়, একবিংশ শতাব্দীতে মানুষের স্বভাব পরিবর্তনের জন্য এরকম গণআন্দোলন এখনও পর্যন্ত বিশ্বের আর কোনও দেশে হয়নি। নিশ্চিতভাবেই ভারত পরিবর্তিত হচ্ছে।


    কিন্তু এখানে গান্ধী ময়দানে উপস্থিত প্রত্যেক স্বচ্ছাগ্রহীকে, দেশের ছোট ছোট শিশু থেকে শুরু করে বয়স্ক পর্যন্ত সকলকে এখন আসল চ্যালেঞ্জের মোকাবিলা করতে হবে। এই চ্যালেঞ্জটি হ’ল সড়ক থেকে শুরু করে রেল স্টেশন, বাড়ি-দোকানের সামনে থেকে শুরু করে স্কুল-কলেজ, বাস স্ট্যান্ড-বাজার-গলিতে গলিতে, পাড়ায়-পাড়ায় পরিচ্ছন্নতার প্রতি এই আগ্রহ বজায় রাখা। যতক্ষণ পর্যন্ত দেশের প্রত্যেক নাগরিক নিজস্ব স্তরে পরিচ্ছন্নতার জন্য প্রচেষ্টা না চালাবে ততক্ষণ স্বচ্ছ ভারত মিশন বাস্তবায়িত হবে না। যতক্ষণ পর্যন্ত পরিচ্ছন্নতা দেশের প্রত্যেক মানুষের জীবনের অংশ হয়ে না উঠবে, ততক্ষণ পর্যন্ত স্বচ্ছ ভারত মিশন সম্পূর্ণ হয়ে উঠতে পারবে না। সেজন্য আমাদের স্বচ্ছাগ্রহ যতটা শক্তিশালী হবে, ততটাই ২০১৯ সালে আমরা স্বচ্ছ ভারত মিশনকে বাস্তবায়িত করতে পারব। তবেই আমরা আগামী বছর ২ অক্টোবর পূজ্য বাপুকে সত্যিকরের শ্রদ্ধাঞ্জলি অর্পণ করতে পারব।


    বন্ধুগণ, গান্ধীজি এই চম্পারণে কৃষক, শ্রমিক, ডাক্তার, উকিল, ইঞ্জিনিয়ার সবাইকে এনে এক পঙক্তিতে দাঁড় করিয়ে দিয়েছিলেন। তবেই সত্যাগ্রহ সফল হয়েছিল। স্বচ্ছাগ্রহীদের জন্য আমাদের ভূমিকাও তেমনই হওয়া উচিৎ। পরিচ্ছন্নতার এই বার্তা সমাজের প্রত্যেক ব্যক্তি, প্রত্যেক গোষ্ঠীর কাছে যাতে পৌঁছয় – সে চেষ্টা আমাদের লাগাতার করে যেতে হবে।


    প্রধানমন্ত্রী আবাস যোজনার মাধ্যমে দেশে গরিবদের মাথার ওপর নিজস্ব ছাদ তুলে দেওয়ার দায়িত্ব দ্রুতগতিতে এগিয়ে চলেছে। আমার দৃঢ় বিশ্বাস, বিহার যে গতিতে শৌচালয় নির্মাণের কাজ শুরু করেছে, গৃহহীন দরিদ্রদের গৃহ নির্মাণের কাজও তেমনই দ্রুতগতিতে এগিয়ে যাবে।


    আমরা সবাই আরও একটি প্রচেষ্টা চালাতে পারি আজ থেকে নিয়ে আগামী বছর ২ অক্টোবর পর্যন্ত দেশে যে কোনও উপলক্ষে, যে কারও জন্মজয়ন্তীতে, যে কারও মৃত্যু দিবসে, যে কোনও উৎসব অনুষ্ঠানে মানুষের মনে স্বচ্ছ ভারতের বার্তা পৌঁছে দিয়ে সচেতনতা বৃদ্ধির কাজও করতে পারি। যেমন আগামীকাল ১১ এপ্রিল মহান সমাজ সংস্কারক জ্যোতিবা ফুলের জন্মদিন, আগামী ১৪ এপ্রিল বাবাসাহেব আম্বেদকরের জন্মদিন – এই বিশেষ দিনগুলিতে মানুষকে এই মহাপুরুষদের সম্পর্কে বলার পাশাপাশি তাঁদের পরিচ্ছন্নতার প্রতি আগ্রহ বৃধির কাজ এগিয়ে নিয়ে যাওয়া যেতে পারে।


    আপনাদের জানার জন্য বলতে পারি যে, কেন্দ্রীয় সরকার ১৪ এপ্রিল থেকে গ্রাম স্বরাজ অভিযানও শুরু করতে যাচ্ছে। এই অভিযানের মাধ্যমে আগামী ১৮ এপ্রিল আমাদের সকল নির্বাচিত সাংসদ, বিধায়ক এবং পঞ্চায়েত, পৌরসভা ও পৌর নিগমগুলিকে নির্বাচিত জনপ্রতিনিধিরা নিজের নিজের এলাকায় স্বচ্ছ ভারত মিশনের সঙ্গে যুক্ত হয়ে কোনও না কোনও কাজ এগিয়ে নিয়ে যাবেন, ঘরে ঘরে গিয়ে মানুষকে বোঝাবেন। তাঁদের পরিবেশ ও প্রতিবেশ পরিচ্ছন্ন এবং নির্মল রাখার প্রচেষ্টা চালাবেন।


    ভাই ও বোনেরা, রাষ্ট্র নির্মাণে আপনাদের এই অবদান দেশের আগামী প্রজন্মের মানুষেরা মনে রাখবেন। প্রত্যেক সত্যাগ্রহী সুস্থ, পরিচ্ছন্ন ও সমৃদ্ধ সমাজ নির্মাণের জন্য কাজ করছেন। যখন চম্পারণ সত্যাগ্রহ শুরু হয়েছিল, তখন সেই আন্দোলনে অংশগ্রহণের জন্য আমরা ছিলাম না। আমাদের মধ্যে কারোই তখন জন্ম হয়নি। কিন্তু চম্পারণ স্বচ্ছাগ্রহকে সফল করে তুলতে আমরা দিন-রাত এক করে কাজ করতে পারি।


    আমি জানি যে, এই কাজে অসীম ধৈর্য্যের প্রয়োজন হয়। আমি এটাই জানি যে, আপনাদের মতো স্বচ্ছাগ্রহীদের মনে দেশে পরিবর্তন আনার জন্য এতটাই আগ্রহ রয়েছে যে, আপনারা নিরন্তর নিজেদের প্রচেষ্টায় নিজের মতো করে কাজ করে যাচ্ছেন। চম্পারণ স্বচ্ছাগ্রহ আজকের যুবসম্প্রদায়ের স্বপ্নের একটি রাষ্ট্রগীত হয়ে উঠেছে, যা এই কাজে সমস্ত প্রতিকূলতা ও প্রতিবন্ধকতার বিরুদ্ধে লড়াইয়ের মাধ্যমে জয়যুক্ত না হওয়া পর্যন্ত অবিরাম কাজ করে যাওয়ার শক্তি যোগায়। এই গণআন্দোলন ভারতের ভবিষ্যৎ প্রজন্মের জন্য আলোকবর্তিকাও বটে।


    আমার দৃঢ় বিশ্বাস যে, পরিচ্ছন্নতার প্রতি আমাদের আগ্রহ একটি পরিচ্ছন্ন, সুন্দর ও সমৃদ্ধ ভারতের নতুন অধ্যায় লিখবে। এখানে এই সমারোহে আগত সকল স্বচ্ছাগ্রহীদের আমি অনেক অনেক শুভেচ্ছা জানাই। পাশাপাশি আবেদন রাখি যে, ২০১৮-র ২ অক্টোবর থেকে ২০১৯-এর ২ অক্টোবর আমরা জাতির জনকের সার্ধশতজন্মবার্ষিকী পালন করব। এই সময়কালের মধ্যে আপনাদের দেশের মধ্যে একটি নতুন ভারতের স্বপ্ন বাস্তবায়নের জন্য আমাদের সমাজে বিভিন্ন অভ্যন্তরীণ ত্রুটি, কুসংস্কার যা দেশকে প্রতিনিয়ত উত্যক্ত করে তুলছে, দুর্বল করে তুলছে – সেগুলিকে সমূলে উৎপাটন করতে হবে। আবর্জনামুক্ত, দুর্নীতিমুক্ত, জাতপাত, উঁচু-নীচু ও অস্পৃশ্যতা ভাবনামুক্ত জনগণই দেশকে সাম্প্রদায়িক উত্তেজনা থেকে সাম্প্রদায়িকতাবাদ থেকে মুক্ত রাখতে সক্ষম হবে। ১২৫ কোটি মানুষকে ঐক্যবদ্ধ হয়ে নিজেদের স্বপ্ন পূরণ করতে হবে।


    এই সংকল্প নিয়ে এগোলেই আমরা ২০২২ সালের মধ্যে স্বাধীনতা সংগ্রামীদের স্বপ্নের ভারত গড়ে তুলতে পারব। এটাই ২০১৮-১৯ - এ গান্ধীজিকে তাঁর সার্ধশত জন্মবর্ষে প্রকৃত শ্রদ্ধাঞ্জলি দেওয়া হবে। এই কাজ সরকারি কাজ নয়, এই কর্মসূচি প্রধানমন্ত্রী বা মুখ্যমন্ত্রীর নয়, কোনও রাজ্য বা কেন্দ্রীয় সরকারের নয় – এই কর্মসূচি ১২৫ কোটি ভারতবাসীর কর্মসূচি। এই কর্মসূচি দারিদ্র্য মুক্তির কর্মসূচি, দেশের সামাজিক ন্যায় প্রতিস্থাপনের কর্মসূচি, মা-বোনদের সম্মান পুনরুদ্ধারের কর্মসূচি। সেজন্য সম্পূর্ণ শক্তি দিয়ে আমাদের এই আন্দোলনে ঝাঁপিয়ে পড়তে হবে। এই ভাবনা নিয়ে আরেকবার সমস্ত স্বচ্ছাগ্রহীদের আন্তরিক অভিনন্দন জানাই। ধন্যবাদ জানাই। আরেকবার আমার সঙ্গে বলুন -


    আমি বলব মহাত্মা গান্ধী,


    আপনারা সবাই বলবেন – অমর রহে, অমর রহে


    মহাত্মা গান্ধী অমর রহে, অমর রহে


    মহাত্মা গান্ধী অমর রহে, অমর রহে


    মহাত্মা গান্ধী অমর রহে, অমর রহে


    PG/SB/ SB……

    
    
    (Release ID: 1528955) Visitor Counter : 4