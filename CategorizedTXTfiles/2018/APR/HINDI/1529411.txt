      सड़क परिवहन एवं राजमार्ग मंत्रालय

      श्री नितिन गडकरी ने सड़क मंत्रालय के लिए ठेके देने और निर्माण करने के लक्ष्‍य तय किए
      
      16000 किलोमीटर से भी ज्‍यादा लंबे राष्‍ट्रीय राजमार्गों का निर्माण किया जाएगा और इस वर्ष 25 प्रतिशत अधिक एनएच कार्य संबंधी ठेके दिए जाएंगे
      Posted On: 17 APR 2018 7:26PM by PIB Delhi


    केन्‍द्रीय सड़क परिवहन एवं राजमार्ग , शिपिंग , जल संसाधन , नदी विकास एवं गंगा संरक्षण मंत्री श्री नितिन गडकरी ने कहा कि सड़क परिवहन एवं राजमार्ग मंत्रालय ने चालू वित्त वर्ष 2018-19 के दौरान लगभग 20 , 000 किलोमीटर लंबे राष्‍ट्रीय राजमार्गों (एनएच) के लिए विभिन्‍न कार्यों के ठेके देने का लक्ष्‍य रखा है। यह वित्त वर्ष 2017-18 के दौरान ठेके पर दिए गए 17055 किलोमीटर लंबे राष्‍ट्रीय राजमार्गों के लिए दिए गए कार्यों की तुलना में लगभग 25 प्रतिशत अधिक है। इनमें से 8652 किलोमीटर के लिए ठेके मंत्रालय द्वारा , 7397 किलोमीटर के लिए ठेके एनएचएआई द्वारा और 1006 किलोमीटर के लिए ठेके एनएचआईडीसीएल द्वारा दिए गए।


    वित्त वर्ष 2018-19 के लिए 16 , 420 किलोमीटर लंबे राष्‍ट्रीय राजमार्गों के निर्माण का लक्ष्‍य रखा गया है जिनमें से 9700 किलोमीटर का निर्माण सड़क परिवहन एवं राजमार्ग मंत्रालय द्वारा , 6000 किलोमीटर का निर्माण एनएचएआई द्वारा और 720 किलोमीटर का निर्माण एनएचआईडीसीएल द्वारा किया जाएगा। वित्त वर्ष 2017-18 के दौरान 9829 किलोमीटर लंबे राष्‍ट्रीय राजमार्गों का निर्माण किया गया था। चालू वर्ष के लिए प्रतिदिन 45 किलोमीटर का निर्माण लक्ष्‍य तय किया गया है , जबकि पिछले वर्ष निर्माण लक्ष्‍य प्रतिदिन लगभग 27 किलोमीटर का था।


    श्री गडकरी ने कहा कि उनका मंत्रालय देश में राजमार्गों के नेटवर्क को बेहतर बनाने के साथ-साथ इसे सुदृढ़ करने के लिए हरसंभव प्रयास कर रहा है। इस वर्ष और ज्‍यादा निर्माण करने पर फोकस रहेगा , जबकि पिछले वर्ष की तुलना में ज्‍यादा कार्यों के लिए ठेके दिए जाएंगे। इसी तरह ‘ सैद्धांतिक रूप से ’ घोषित समस्‍त राष्‍ट्रीय राजमार्गों की विस्‍तृत परियोजना रिपोर्ट (डीपीआर) पूरी करने पर भी ध्‍यान केन्द्रित किया जाएगा।


    श्री गडकरी ने आज अपने मंत्रालय के अधिकारियों के साथ एक समीक्षा बैठक की जिसमें परियोजनाओं की राज्यवार स्थिति की समीक्षा की गई। उन्‍होंने कहा कि वार्षिक लक्ष्‍यों को तिमाही लक्ष्यों में विभाजित कर दिया जाना चाहिए , ताकि वर्ष के आखिर में कोई दबाव न रहे। एनएचएआई के चेयरमैन ने वर्तमान में जारी परियोजनाएं पूरी करने के लिए अपने अधीन एक निगरानी समूह गठित किया है। मंत्रालय में इसी तरह का एक समूह गठित किया जा रहा है।


    परियोजनाओं की राज्‍यवार स्थिति देखने के लिए कृपया अंग्रेजी का अनुलग्‍नक यहां क्लिक करें


    ***


    वी के /एएम/आरआरएस/वीके– 8215


    

    
    (Release ID: 1529411) Visitor Counter : 110