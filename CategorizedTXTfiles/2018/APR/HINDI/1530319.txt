      गृह मंत्रालय

      पूर्वोत्तर में भूकंप रोधी कृत्रिम अभ्‍यास का आयोजन
      Posted On: 25 APR 2018 8:33PM by PIB Delhi


    राष्‍ट्रीय आपदा प्रबंधन प्राधिकरण (एनडीएमए) ने त्रिपुरा एवं नागालैंड में आज (25 अप्रैल, 2018) तथा मिजोरम में कल (24 अप्रैल, 2018) भूकंप रोधी कृत्रिम अभ्‍यास का आयोजन किया। ये अभ्‍यास इन पूर्वोत्तर राज्‍यों में कल (26 अप्रैल, 2018) आयोजित किए जाने वाले कृत्रिम अभ्‍यासों की तैयारी के सिलसिले में आयोजित किए गए थे।


    सभी जिलों एवं हितधारक विभागों के संबंधित अधिकारियों ने इन अभ्‍यासों में भाग लिया। जिलों ने इसकी पुष्टि की कि उनकी आपदा प्रबंधन योजनाएं (डीएमपी) का अद्यतन किया गया है, रिस्‍पांस टीमों की पहचान की गई है एवं अभ्‍यास से संबंधित अन्‍य तैयारियां भी पूरी कर ली गई हैं। इसके बाद विभिन्‍न हितधारक विभागों ने प्रस्‍तुतियां दीं।


    कृत्रिम अभ्‍यासों का संचालन भूकंप संवेदनशील क्षेत्रों के मैपिंग एवं अन्‍य संबंधित खतरों के अनुरूप राज्‍य विभागों के सहयोग से सृजित परिदृश्‍यों के आधार पर किया गया।


    स्‍वतंत्र परिवेक्षकों को उनकी भूमिका के बारे में जानकारी दी गई एवं उन्‍हें मानक प्रतिक्रि‍या प्रपत्र दिए गए। कृत्रिम अभ्‍यासों एवं प्रशासनिक व्‍यवस्‍थाओं के लिए स्‍थानों को अंतिम रूप दिया गया।


    इससे पूर्व, कृत्रिम अभ्‍यास के सुगम परिचालन के लिए समन्‍वय-सह-अनुकूलन सम्‍मेलनों का भी आयोजन किया गया जिनका संचालन एनडीएमए द्वारा राज्‍य आपदा प्रबंधन प्राधिकरणों के सहयोग से किया गया।


    राष्‍ट्रीय आपदा दिशा-निर्देश उल्लेखनीय रूप से किसी आपदा की स्थिति में बचाव, न्‍यूनीकरण एवं तैयारी पर फोकस करता है। आपदा स्थिति के प्रबंधन में सुधार लाने की दिशा में अपने प्रयासों के तहत, एनडीएमए ने देश भर में विभिन्‍न आपदाओं पर 600 से अधिक कृत्रिम अभ्‍यासों का संचालन किया है।


    ***


    वीके/एएम/एसकेजे/वीके– 8308


    

    
    (Release ID: 1530319) Visitor Counter : 82
    
    
      Read this release in: English