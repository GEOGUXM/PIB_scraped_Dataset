      गृह मंत्रालय

      श्री राजनाथ सिंह, केंद्रीय गृहमंत्री एवं श्री नीतीश कुमार, मुख्‍यमंत्री (बिहार) ने किया छठी वाहिनी, आईटीबीपी मुख्‍यालय, जलालपुर (छपरा) का उद्घाटन
      Posted On: 22 APR 2018 6:00PM by PIB Delhi


    श्री राजनाथ सिंह, केंद्रीय गृह मंत्री एवं श्री नीतीश कुमार, मुख्‍यमंत्री (बिहार) के कर कमलों द्वारा जलालपुर (छपरा) स्थित छठी वाहिनी, आई.टी.बी.पी. के नवनिर्मित मुख्‍यालय का उद्घाटन किया गया । इस अवसर पर श्री सुशील कुमार मोदी, उप मुख्‍यमंत्री, बिहार, कई क्षेत्र के सांसद श्री राजीव प्रताप रूडी, श्री जनार्दन सिंह सिग्रीवाल, श्री ओम प्रकाश यादव, श्री जनक राम समेत कई स्‍थानीय विधायक एवं पार्षद, जिला प्रशासन के वरिष्‍ठ अधिकारी एवं गणमान्‍य व्‍यक्ति मौजूद थे।


    आई.टी.बी.पी. के डी0जी0 श्री आर0के0 पचनंदा ने इस समारोह में सभी गणमान्‍य व्‍यक्तियों का स्‍वागत किया तथा आई.टी.बी.पी. के आधुनिकीकरण और बेहतर कार्य परिस्थितियों हेतु गृह मंत्रालय द्वारा किए जा रहे प्रयासों का उल्‍लेख किया।


    श्री राजनाथ सिंह ने इस अवसर पर आई.टी.बी.पी. द्वारा देश तथा विदेशों निभाए जा रहे कर्तव्‍यों की जमकर तारीफ की तथा कहा कि आई.टी.बी.पी. विषम हिमालयी परिस्थितियों में देश की सेवा कर रही है। उन्‍होंने कहा कि इस बल को जहाँ भी कोई चुनौती सरकार द्वारा सौंपी गई है उसका निर्वाह हिमवीरों द्वारा पूर्ण निष्‍ठा, ईमानदारी एवं समर्पण से किया गया है। आई.टी.बी.पी. को आधुनिक साजो-सामान से लैस करने की प्रक्रिया तेजी से चल रही है और बलों के शहीद कार्मिकों एवं उनके परिवार के कल्‍याण हेतु सरकार तत्‍पर है। श्री सिंह ने कहा कि आई.टी.बी.पी. के छपरा जनपद में स्‍थापित होने से क्षेत्र का और द्रुत गति से विकास होगा और यहॉं के युवाओं को रोजगार के अवसर मिलेंगे। उन्‍होंने बिहार के मुख्‍यमंत्री, उप मुख्‍यमंत्री एवं उपस्थित सभी गणमान्‍य व्‍यक्तियों का इस समारोह में सम्मिलित होने के लिए शुक्रिया अदा किया तथा आई.टी.बी.पी. को नए भवनों के समयबद्ध निर्माण के लिए बधाई दी।


    इस अवसर पर बिहार के मुख्‍यमंत्री श्री नीतीश कुमार द्वारा बिहार आगमन पर केंद्रीय गृहमंत्री का हार्दिक स्‍वागत एवं अभिनंदन किया गया तथा आई.टी.बी.पी. को भरपूर सहयोग प्रदान करने की बात कही। उन्‍होंने आई.टी.बी.पी. के छपरा जनपद में स्‍थापित होने पर खुशी जाहिर करते हुए कहा कि इससे क्षेत्र के नौजवानों को पुलिस बलों में सेवा करने हेतु दिशा व प्रेरणा मिलेगी। श्री सुशील कुमार मोदी, उप मुख्‍यमंत्री (बिहार) ने अपने संबोधन में इस अवसर को क्षेत्र के लिए ऐतिहासिक बताते हुए आशा व्‍यक्‍त की कि आई.टी.बी.पी. के परिसर के स्‍थापित होने से क्षेत्र में कई सकारात्‍मक परिवर्तन होंगे।


    श्री राजनाथ सिंह, गृहमंत्री ने इस अवसर पर आई.टी.बी.पी. के 8 कार्मिकों को वीरता के लिए सम्‍मानित भी किया। श्री राकेश कुमार, उप सेनानी, निरीक्षक जितेंद्र कुमार, हेड कांस्‍टेबल सुखदेव दोनकारी, कांस्‍टेबल महेश कुमार, कांस्‍टेबल अमित नेगी को नक्‍सलियों से लोहा लेने, हेड कांस्‍टेबल सुजान सिंह को मजार-ए-शरीफ, अफगानिस्‍तान में आग लगने की घटना पर काबू पाने तथा हेड कांस्‍टेबल नरेंद्र कुमार एवं कांस्टेबल बिमन बिस्वास को धौलागिरि पर्वतारोहण अभियान में साथी पर्वतारोही की प्राण रक्षा करने हेतु वीरता के लिए गृहमंत्री ने सम्‍मानित किया।


    इस मौके पर आई.टी.बी.पी., जिला प्रशासन एवं पुलिस के अन्‍य वरिष्‍ठ अधिकारी भी उपस्थित थे।


    ***


    BB/PK

    
    
    (Release ID: 1529883) Visitor Counter : 222
    
    
      Read this release in: English