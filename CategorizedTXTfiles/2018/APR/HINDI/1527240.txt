      गृह मंत्रालय

      राष्ट्रपति श्री राम नाथ कोविंद ने आज 43 सम्मानित व्यक्तियों को पद्म पुरस्कार प्रदान किए
      Posted On: 02 APR 2018 4:41PM by PIB Delhi


    राष्ट्रपति श्री राम नाथ कोविंद ने आज राष्ट्रपति भवन में आयोजित एक समारोह में 43 व्यक्तियों के दूसरे समूह को पद्म पुरस्कार प्रदान किए।


    केन्द्रीय गृह मंत्री श्री राजनाथ सिंह ने कल पुरस्कार विजेताओं के सम्मान में रात्रिभोज का आयोजन किया था। उन्होंने कहा कि पद्म पुरस्कार प्राप्त करने वाले सभी व्यक्तियों पर देश को गर्व है, क्योंकि देश के विकास में इनका महत्वपूर्ण योगदान है। विजेताओं को बधाई देते हुए उन्होंने कहा कि उनकी निस्वार्थ सेवा अब तक स्थानीय स्तर पर पहचानी जाती थी। परंतु इन पुरस्कारों से उन्हें राष्ट्रीय स्तर पर पहचान मिली है।


    इस अवसर पर अपने संबोधन में विदेश मंत्री श्रीमती सुषमा स्वराज ने कहा कि प्रत्येक पद्म पुरस्कार विजेता ने अपने क्षेत्र में कठिन कार्य किया है। विजेताओं को इस बात की आशा नहीं थी कि समाज उन्हें सम्मानित करेगा। मंत्री महोदया ने मीडिया से अपील करते हुए कहा कि उन्हें पुरस्कार विजेताओं के उपलब्धियों को रेखांकित करना चाहिए, जो अद्भूत, अविश्वसनीय और अकल्पनीय है। उन्होंने आसियान देशों के विजेताओं की उपलब्धियों का विशेष रूप से उल्लेख किया।


    इस अवसर पर कई पुरस्कार विजेताओं ने अपने कार्य और अनुभव साझा किए।


    केन्द्रीय गृह राज्यमंत्री श्री किरेन रिजिजू, राष्ट्रपति के सचिव श्री संजय कोठारी तथा गृह सचिव श्री राजीव गॉबा भी इस अवसर पर उपस्थित थे।


    गणतंत्र दिवस के अवसर पर प्रतिवर्ष पद्म विभूषण, पद्म भूषण और पद्मश्री पुरस्कारों की घोषणा की जाती है। ये पुरस्कार विभिन्न क्षेत्रों जैसे कला, साहित्य व शिक्षा, खेल, चिकित्सा, सामाजिक कार्य, विज्ञान और प्रौद्योगिकी, सिविल सेवा, व्यापार व उद्योग आदि में प्रदान किए जाते हैं।


    पद्म पुरस्कार 2018 के 43 विजेताओं के पहले समूह को 20 मार्च, 2018 को आयोजित एक विशेष समारोह में सम्मानित किया गया है।


    ****


    वीएल/एएम/जेके/एमएस–7994

    
    
    (Release ID: 1527240) Visitor Counter : 163