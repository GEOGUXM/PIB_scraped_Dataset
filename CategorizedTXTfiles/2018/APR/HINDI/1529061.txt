      स्‍वास्‍थ्‍य एवं परिवार कल्‍याण मंत्रालय

      राम मनोहर लोहिया अस्पताल में स्वच्छता पखवाड़ा मनाया गया
      
      स्वच्छ भारत अभियान एक व्यवहार-बदलाव मिशन हैः श्रीमती अनुप्रिया पटेल
      
      Posted On: 13 APR 2018 7:44PM by PIB Delhi


    स्वास्थ्य एवं परिवार कल्याण राज्यमंत्री श्रीमती अनुप्रिया पटेल ने कहा है कि स्वच्छ भारत अभियान केवल एक कार्यक्रम नहीं है, बल्कि व्यवहार-बदलाव मिशन है। उन्होंने आज यहां डॉ. राम मनोहर लोहिया अस्पताल में “स्वच्छता पखवाड़ा” मनाए जाने के अवसर पर यह कहा। आयोजन में श्रीमती अनुप्रिया पटेल ने अस्पताल में ‘वृक्षारोपण’ अभियान के तहत एक पौधा भी लगाया। उन्होंने ‘स्वच्छता पखवाड़ा’ नामक पुस्तिका का विमोचन भी किया। मंत्री महोदया ने उपस्थित जनों को स्वच्छता का संकल्प भी दिलवाया।


    समारोह में बोलते हुए श्रीमती अनुप्रिया पटेल ने कहा कि प्रधानमंत्री श्री नरेन्द्र मोदी के दूरदर्शी नेतृत्व में कार्यक्रम की शुरूआत 2 अक्टूबर, 2014 को हुई थी। इसके बाद से यह अब एक महत्वपूर्ण सामाजिक आंदोलन बन चुका है। उन्होंने आगे कहा कि स्वच्छता और सफाई के लक्ष्य को प्राप्त करने के लिए हर नागरिक को महत्वपूर्ण भूमिका निभानी होगी तथा स्वच्छता और सफाई के प्रति अपनी जिम्मेदारी समझनी होगी। उन्होंने कहा कि इसकी शुरूआत स्वयं से होती है, फिर व्यक्ति से परिवार, परिवार से समाज और समाज से राष्ट्र तक पहुंचती है। अगर यह संभव हुआ तो हमें एक स्वच्छ राष्ट्र बनने में देर नहीं लगेगी।


    समारोह में श्रीमती अनुप्रिया पटेल ने स्वच्छता और सफाई में शानदार योगदान करने के लिए राम मनोहर लोहिया अस्पताल के स्टाफ को पुरस्कार भी दिए। उन्होंने ‘स्वच्छता पखवाड़ा’ के हवाले से राम मनोहर लोहिया अस्पताल द्वारा आयोजित विभिन्न प्रतियोगिताओं के विजेताओं को पुरस्कृत किया।


    इस अवसर पर डॉ. राम मनोहर लोहिया अस्पताल के निदेशक और मेडिकल सुपरिटेंडेंट डॉ. वी.के. तिवारी, वरिष्ठ अधिकारी, फैकल्टी और स्टाफ भी उपस्थित थे।


    ***


    वीएल/एएम /एकेपी/एमएस-8168


    

    
    (Release ID: 1529061) Visitor Counter : 59