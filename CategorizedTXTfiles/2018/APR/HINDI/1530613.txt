      श्रम और रोजगार मंत्रालय

      संतोष गंगवार ने एनएससीआई सुरक्षा पुरस्कार – 2017 प्रदान किए
      Posted On: 27 APR 2018 6:22PM by PIB Delhi


    केंद्रीय श्रम एवं रोजगार राज्य मंत्री (स्वतंत्र प्रभार) श्री संतोष गंगवार ने कहा है कि उनका मंत्रालय देश के प्रत्येक श्रमिक को रोजगार सुरक्षा, वेतन सुरक्षा, सामाजिक सुरक्षा एवं सुरक्षा तथा स्वास्थ्य प्रदान करने की दिशा में प्रतिबद्ध है। इसके अतिरिक्त, मंत्रालय ने केंद्रीय श्रम कानूनों के सरलीकरण, समामेलन एवं विवेकीकरण के लिए कदम उठाए हैं। श्री गंगवार ने कहा कि भारत सरकार दूरगामी संरचनागत सुधारों के जरिये ‘रूपान्तरण के लिए सुधार’ के दृष्टिकोण का अनुसरण कर रही है। मंत्री महोदय आज नई दिल्ली में वर्ष 2017 के लिए राष्ट्रीय सुरक्षा परिषद (एनएससीआई) सुरक्षा पुरस्कार प्रदान करने के लिए आयोजित समारोह को संबोधित कर रहे थे। डॉ. रेड्डीज लैबोरेट्रिज लिमिटेड के चेयरमैन एवं राष्ट्रीय सुरक्षा परिषद के अध्यक्ष श्री सतीश रेड्डी ने समारोह की अध्यक्षता की।


    एनएससीआई सुरक्षा पुरस्कार व्यवसायगत सुरक्षा, स्वास्थ्य एवं पर्यावरण के क्षेत्र में बेहद प्रतिष्ठित राष्ट्रीय स्तर के पुरस्कार हैं और इन्हें संबंधित आकलन अवधियों के दौरान विनिर्माण, निर्माण एवं एमएसएमई क्षेत्र में संगठनों द्वारा प्रभावी सुरक्षा प्रबंधन प्रणाली एवं उत्कृष्ट सुरक्षा एवं स्वास्थ्य प्रदर्शन करने पर प्रदान किया जाता है।


    इंडियन फार्मर्स फर्टिलाइजर कोपरेटिव लिमिटेड, बरेली (उत्तर प्रदेश) ; एनपीसीआईएल, कैगा जेनरेटिंग स्टेशन 3 और 4, (कर्नाटक); महिंद्रा एंड महिंद्रा लिमिटेड (ऑटोमोटिव सेक्टर), हरिद्वार, उत्तराखंड और वर्धमान एक्रिलिक्स लिमिटेड, भरूच, गुजरात ने विनिर्माण क्षेत्र में क्रमशः ग्रुप ए, ग्रुप बी, ग्रुप सी, ग्रुप डी और ग्रुप ई के तहत शीर्ष स्तरीय सर्वश्रेष्ठ सुरक्षा पुरस्कार जीता। सोजिट्ज - एल एंड टी कंसोर्टियम, जयपुर, राजस्थान को निर्माण क्षेत्र में सर्वश्रेष्ठ सुरक्षा पुरस्कार प्रदान किया गया एवं पारीजात इंडस्ट्रीज (इंडिया) प्राइवेट लिमिटेड, अंबाला, हरियाणा को एमएसएमई क्षेत्र में शीर्ष स्तरीय पुरस्कार से सम्मानित किया गया था। इसके अतिरिक्त निर्माण क्षेत्र के 12 उपभोक्ता संगठनों को भी पुरस्कृत किया गया।


    इन पुरस्कारों का आकलन एवं घोषणा हर वर्ष भारत सरकार के श्रम एवं रोजगार मंत्रालय द्वारा गठित एक स्वायत्तशासी सोसाइटी राष्ट्रीय सुरक्षा परिषद द्वारा की जाती है।


    ***


    वीके/एएम/एसकेजे/सीएस- 8 3 43


    

    
    (Release ID: 1530613) Visitor Counter : 71