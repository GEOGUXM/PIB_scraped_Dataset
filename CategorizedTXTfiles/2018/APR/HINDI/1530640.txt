      कॉरपोरेट कार्य मंत्रालय

      केंद्रीय राज्य मंत्री पीपी चौधरी बारबाडोस पहुंचे और वहां के एन आर आई परिवारों से बातचीत की और बारबाडोस के प्रधानमंत्री से मिले, दोनों देशों के संबंधों को नई मजबूती दी
      Posted On: 27 APR 2018 7:34PM by PIB Delhi


    केंद्रीय विधि एवं न्याय और कारपोरेट कार्य राज्य मंत्री श्री पी. पी. चौधरी ने विदेश मंत्रालय द्वारा शुरू की गई वृहद संपर्क योजना के एक भाग के रूप में दो देशों के अपने दौरे का दूसरा चरण प्रारंभ किया।


    प्रवासी सदस्यों के साथ बैठक


    श्री चौधरी 25 अप्रैल, 2018 को बार्बेडोज़ पहुंचे। उन्होंने अपने दौरे का प्रारंभ प्रवासी भारतीय (एनआरआई) परिवारों से बातचीत करके किया जिसमें उन्होंने मुख्य रूप से बार्बेडोज़ के स्वास्थ्य प्रशासन और चिकित्सा शिक्षा संस्थानों में योगदान देने वाले मेडिकल व्यवसायिकों से बातचीत की। श्री चौधरी ने बार्बेडोज़ के विकास और प्रगति में उनके महत्वपूर्ण योगदान के लिए भारतीय समुदाय का धन्यवाद किया। उन्होंने यह भी कहा कि ऐसे योगदान से भारत और बार्बेडोज़ के बीच संबंध सुदृढ होंगे।


    औपचारिक कार्यक्रम


    केन्द्रीय राज्य मंत्री श्री पी. पी. चौधरी ने 26 अप्रैल, 2018 को अटॉर्नी जनरल और मिनिस्टर ऑफ होम अफेयर्स एच.ई. एड्रियल डी. ब्रेथवेट से मुलाकात की । इस बैठक के दौरान श्री चौधरी ने मंत्री के साथ परस्पर हित के व्यापक मुद्दों पर विचारविमर्श किया जिसमें विधि एवं न्याय, जेल सुधार, सांविधानिक कानून, साइबर सुरक्षा, अंतर्राष्ट्रीय आतंकवाद और तकनीकी एवं आर्थिक सहयोग जैसे विषय शामिल थे। श्री चौधरी ने कानूनी और संसदीय अध्ययन में कौशल विकास, क्षमता निर्माण और प्रशिक्षण जैसे क्षेत्रों में बार्बेडोज़ को भारत द्वारा पूरा सहयोग देने का आश्वासन दिया।


    बाद में शाम को श्री चौधरी ने उनके सम्मान में भारतीय समुदाय द्वारा आयोजित एक सांस्कृतिक कार्यक्रम में भी भाग लिया। इस समारोह में बार्बेडोज़ के प्रधानमंत्री एच.ई. फ्रोंडेल स्टुअर्ट ने भाग लिया जो इस कार्यक्रम में मुख्य अतिथि थे। इस कार्यक्रम के दौरान बार्बेडोज़ सरकार के शिक्षा मंत्री, गृह मंत्री सहित अनेक वरिष्ठ मंत्री भी उपस्थित थे।


    इस सांस्कृतिक कार्यक्रम में विभिन्न व्यवसायिकों, व्यापार समुदाय के अग्रणियों, सिंधी एसोसिएशन ऑफ बार्बेडोज़, गुजराती मुस्लिम एसोसिएशन और भारत के मेडिकल छात्र समुदाय, जिनकी संख्या बार्बेडोज़ में हाल की वर्षों में काफी बढ़ रही है, के सदस्यों ने भाग लिया।


    बार्बेडोज़ के प्रधानमंत्री एच.ई. फ्रोंडेल स्टुअर्ट ने अपने संबोधन में श्री चौधरी का स्वागत करते हुए बार्बेडोज़ के लोगों की ओर से उनके साथ संबंधों को बढ़ाने के भारत सरकार के प्रयासों के लिए धन्यवाद दिया। प्रधानमंत्री ने यह भी कहा कि आज विश्व में भारत एक प्रमुख शक्ति है अत: भारत के लिए अन्य देशों के साथ अपने संबंधों को सुदृढ़ करना और बढ़ाना अत्यंत महत्वपूर्ण है। उन्होंने सार्वजनिक घोषणा की कि यदि देश में 24 मई, 2018 को होने वाले चुनावों के बाद उनकी सरकार उनके नेतृत्व में सत्ता में आती है तो मंत्रिमंडल के निर्णय से बार्बेडोज़ द्वारा नई दिल्ली में रेजिडेंट मिशन खोला जाएगा।


    इस कार्यक्रम के दौरान श्री चौधरी ने तीन सौ लोगों को संबोधित किया और प्रधानमंत्री श्री नरेन्द्र मोदी के भारत को विश्वगुरु बनाने के सपने को पूरा करने के लिए विश्वभर के देशों के साथ संबंधों में सुधार के लिए भारत सरकार द्वारा किए जा रहे प्रयासों के बारे में बताया। उन्होंने प्रधानमंत्री श्री नरेन्द्र मोदी के नेतृत्व में मेक इन इंडिया, स्किल इंडिया, डिजिटल इंडिया, स्टार्टअप इंडिया, मुद्रा योजना और उज्जवला योजना जैसे फ्लैगशिप कार्यक्रमों के प्रभावी कार्यान्वयन द्वारा एक नए भारत के निर्माण में केन्द्र सरकार द्वारा निभायी जा रही भूमिका पर बल दिया।


    *****


    DSM/RM/KMN

    
    
    (Release ID: 1530640) Visitor Counter : 81