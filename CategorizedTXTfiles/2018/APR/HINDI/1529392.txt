      रेल मंत्रालय

      63वें रेल सप्ताह राष्ट्रीय पुरस्कार समारोह में 100 से अधिक कर्मचारी/अधिकारी सम्मानित
      
      श्री पीयूष गोयल ने मध्य प्रदेश के लोगों के लिए दो नई पहलों की घोषणा की- इंदौर-हावड़ा-इंदौर, क्षिप्रा एक्सप्रेस में पेंट्री सेवा सुविधा दी जाएगी और अब यह रेल रोजाना चलेगी
      
      रेल और कोयला मंत्री श्री पीयूष गोयल ने रेल कर्मियों से पूरे जोश और एक टीम के रूप में अपने अच्छे कार्य जारी रखने की अपील की

      Posted On: 17 APR 2018 6:22PM by PIB Delhi

    केंद्रीय रेल और कोयला मंत्री श्री पीयूष गोयल ने चार जोनल प्रतियोगिता के विजेताओं और 113 कर्मचारियों/अधिकारियों तथा इकाइयों को उनके बेहतरीन कार्यों के लिए सम्मानित किया। 63वां रेल सप्ताह राष्ट्रीय पुरस्कार समारोह 16 अप्रैल, 2018 को भोपाल में आयोजित किया गया था। इस अवसर पर मध्य प्रदेश के मुख्यमंत्री श्री शिवराज सिंह चौहान, रेल राज्य मंत्री श्री मनोज सिन्हा, रेलवे बोर्ड के अध्यक्ष श्री अश्विनी लोहानी, रेलवे बोर्ड के सचिव श्री रंजनेश सहाय और भारतीय रेल के अन्य अधिकारी तथा कर्मचारी उपस्थित थे।


    इस अवसर पर श्री पीयूष गोयल ने रेल कर्मियों से पूरे जोश और टीम के रूप में अपने अच्छे कार्य जारी रखने की अपील की। उन्होंने कहा कि रेलवे मध्य प्रदेश में बड़ी तेजी से प्रगति कर रहा है। उन्होंने इस अवसर पर मध्य प्रदेश के लोगों के लिए दो पहलों की भी घोषणा की। उन्होंने कहा कि रेल संख्या 22911/22912 इंदौर-हावड़ा-इंदौर, क्षिप्रा एक्सप्रेस में पेंट्री सेवा की सुविधा प्रदान की जाएगी और यह रेल सप्ताह में तीन बार की बजाय अब रोजाना चलेगी।


    मध्य प्रदेश के मुख्यमंत्री श्री शिवराज सिंह चौहान ने मध्य प्रदेश में रेलवे द्वारा किए गए कार्यों की सराहना करते हुए कहा कि इस रेल बजट में मध्य प्रदेश के लिए अधिकतम राशि आवंटित की गई है, जिससे प्रदेश में चल रहे रेल कार्यों को प्रभावी तरीके से समय पर सम्पन्न करने में मदद मिलेगी।


    रेल राज्य मंत्री श्री मनोज सिन्‍हा ने अभिप्रेरणा और सकारात्‍मकता के लिए दीप प्रज्‍वलित कर इस कार्यक्रम का उद्घाटन किया। रेल राज्य मंत्री श्री मनोज सिन्‍हा ने कहा कि रेलवे प्रगति के मार्ग पर है तथा रेलवे को और ऊंचाई पर ले जाने के लिए सभी रेल कर्मचारियों के योगदान की आवश्‍यकता है।


    रेल मंत्री ने समारोह के दौरान बेहतर व्‍यवस्‍था के लिये रेलवे बोर्ड की आयोजन समिति और पश्चिम मध्‍य रेल की सरा‍हना की तथा दोनों को 11-11 लाख रुपये का पुरस्‍कार देने की घोषणा की।


    श्री पीयूष गोयल ने भारतीय रेल स्‍टेशन विकास निगम (आईआरएसडीसी) के मुख्‍य कार्यकारी अधिकारी श्री संजीव लोहिया के साथ हबीबगंज स्‍टेशन पर चल रहे पुर्नविकास कार्य का मुआयना भी किया। भारतीय रेल का यह पहला स्‍टेशन है, जिसे विश्‍व स्‍तरीय स्‍टेशन बनाया जा रहा है। श्री गोयल ने कार्य की विस्‍तृत योजना और प्रगति की जानकारी ली। वे हबीबगंज स्‍टेशन पर सब-वे भी गये। रेल और कोयला मंत्री श्री पीयूष गोयल ने निर्देश दिया कि हबीबगंज स्‍टेशन का पुर्नविकास कार्य दिसम्‍बर 2018 की इसकी समय-सीमा के भीतर पूरा हो जाना चाहिए।


    ** *


    वीके/एएम/एमके/एसकेपी–8208

    
    
    (Release ID: 1529392) Visitor Counter : 108
    
    
      Read this release in: English