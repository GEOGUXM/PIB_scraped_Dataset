      वाणिज्‍य एवं उद्योग मंत्रालय

      श्री सुरेश प्रभु ने एमएसएमई निर्यातकों के लिए डिजिटल प्‍लेटफॉर्म लांच किया
      Posted On: 17 APR 2018 4:47PM by PIB Delhi


    वाणिज्‍य एवं उद्योग मंत्री श्री सुरेश प्रभु एमएसएमई निर्यातकों के लिए एक डिजिटल प्‍लेटफॉर्म ‘फियो ग्‍लोबललिंकर’ को लांच करते हुए


    वाणिज्‍य एवं उद्योग मंत्री श्री सुरेश प्रभु ने आज नई दिल्‍ली में एमएसएमई निर्यातकों के लिए एक डिजिटल प्‍लेटफॉर्म ‘फियो ग्‍लोबललिंकर’ को लांच किया, ताकि उनके व्‍यवसाय का डिजिटलीकरण किया जा सके और वे बढ़ते व्‍यवसायों के वैश्विक समुदाय से जुड़ सकें।


    मंत्री महोदय ने यह दिलचस्‍प आइडिया पेश करने के लिए भारतीय निर्यातक संगठनों के महासंघ (फियो) को बधाई दी। उन्‍होंने कहा कि इस पहल से भारत की बहु-केन्द्रित निर्यात रणनीति का विस्‍तार करने के साथ-साथ विभिन्‍न कलाओं एवं कलाकारों को बाजार से जोड़ने में भी मदद मिलेगी। मंत्री महोदय ने इस अवसर पर यह भी जानकारी दी कि कम-से-कम 300 भौगोलिक संकेतकों को शीघ्र ही पंजीकृत कराया जाएगा जिससे निर्यात को काफी बढ़ावा मिलेगा।


    ‘फियो ग्‍लोबललिंकर’ को लांच करने का मुख्‍य उद्देश्‍य लघु एवं मझोले उद्यमों (एसएमई) के व्‍यवसाय में विकास को और अधिक सरल, अधिक लाभप्रद एवं सुखद बनाना है। यह एक तेजी से बढ़ता वैश्विक नेटवर्क है जिसमें फिलहाल ऐसे 1,40,000 एसएमई फर्में हैं जो प्‍लेटफॉर्म पर सृजित अपने इलेक्‍ट्रॉनिक बिजनेस कार्ड और डिजिटल प्रोफाइल का उपयोग कर कारोबारी गठबंधन करने के साथ-साथ विकास अवसरों को बढ़ाना चाहती हैं। यह नि:शुल्‍क उपलब्‍ध है और इस पर निर्यातकों को निम्नलिखित खूबियां और लाभ उपलब्‍ध हैं:

      * व्‍यावसायिक अवसर : निर्यातक सर्च एवं रिव्‍यू सुविधाओं का उपयोग कर विभिन्‍न ग्राहकों, आपूर्तिकर्ताओं और सलाहकारों को ढूंढ़ने में समर्थ हो पाएंगे। सीधी बिक्री और बेहतर चेन प्रबंधन के लिए एक नि:शुल्‍क ई-कॉमर्स स्‍टोर सृजित करना।
      * बिजनेस संबंधी आलेखों, औद्योगिक समाचारों और साझा हित समूहों के जरिए अद्यतन व्‍यावसायिक जानकारी।
      * बेहतर दक्षताएं: यह प्‍लेटफॉर्म विभिन्‍न तरह की सेवाएं जैसे कि कंपनी इंट्रानेट एवं ईमेल एकीकृत करने के साथ-साथ एक बिजनेस कैलेंडर भी उपलब्‍ध कराता है।
      * फियो की सेवाएं: फियो के प्रचार कार्यक्रम और अलर्ट में नए आरसीएमसी/अनुमोदन/नवीकरण/भागीदारी के लिए उपयोग।

    ***


    वीके/एएम/आरआरएस/वीके– 8202

    
    
    (Release ID: 1529350) Visitor Counter : 180
    
    
    
    
    

*