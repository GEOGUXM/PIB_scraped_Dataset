      सूक्ष्‍म, लघु एवं मध्‍यम उद्यम मंत्रालय

      प्रथम अंतर्राष्‍ट्रीय एसएमई सम्‍मेलन सम्‍पन्‍न, एमएसएमई मंत्रालय द्वारा ‘डिजिटल ट्रेड डेस्‍क’ स्‍थापित की जाएगी
      Posted On: 25 APR 2018 4:46PM by PIB Delhi


    एमएसएमई सचिव डॉ. अरुण कुमार पांडा मलावी से आईं एक प्रति‍निधि को ‘फ्रेंड ऑफ इंडिया’ पट्टिका पेश करते हुए


    सूक्ष्म, लघु एवं मझोले उद्यम (एमएसएमई) मंत्रालय द्वारा आयोजित प्रथम अंतर्राष्‍ट्रीय एसएमई सम्‍मेलन 24 अप्रैल, 2018 को नई दिल्‍ली में सम्‍पन्‍न हुआ। इस तीन दिवसीय सम्‍मेलन में 39 देशों के 160 एसएमई (लघु एवं मझोले उद्यम) ने भाग लिया। इस सम्‍मेलन के दौरान विभिन्‍न मुद्दों जैसे कि एसएमई के विकास एवं सहयोग से जुड़ी अंतर्राष्‍ट्रीय सर्वोत्तम प्रथाओं, एसएमई के लिए वैश्विक कारोबारी अवसर और महिला उद्यमियों के समक्ष मौजूद समस्‍याओं पर विचार-विमर्श किया गया। इस सम्‍मेलन में 15 एसएमई के साथ पोलैंड का प्रतिनिधिमंडल सबसे बड़ा था। इसके बाद उज्‍बेकिस्‍तान का नंबर आता है जहां के 8 एसएमई ने इस सम्‍मेलन में भाग लिया। इसी तरह घाना के 7 एसएमई ने इस सम्‍मेलन में भाग लिया। वहीं, दूसरी ओर भारत के 400 एसएमई ने इस सम्‍मेलन में शिरकत की।


    उपर्युक्‍त सम्‍मेलन के दौरान भारत के एसएमई और ब्रिटेन, रूस, उज्‍बेकिस्‍तान, पोलैंड, भूटान, ऑस्ट्रिया, चेक गणराज्‍य, कैमरून और श्रीलंका के एसएमई के बीच 23 समझौतों पर हस्‍ताक्षर किए गए। ये समझौते 12 क्षेत्रों (सेक्‍टर) में किए गए जिनमें खाद्य प्रसंस्‍करण, कृषि, वस्‍त्र, रक्षा, गोला-बारूद, अपशिष्‍ट प्रबंधन, डेयरी उत्‍पाद, कोयला, जेवरात, स्‍वास्‍थ्‍य सेवा और शिक्षा भी शामिल हैं। चार विदेशी एसएमई ने भी भारत सरकार के साथ मिलकर संयुक्‍त उद्यमों की स्‍थापना करने के लिए अभिरुचि प्रत्र पर हस्‍ताक्षर किए हैं।


    एमएसएमई मंत्रालय में सचिव डॉ. अरुण कुमार पांडा ने समापन समारोह के दौरान अपने संबोधन में कहा कि मंत्रालय ने भारत एवं अन्‍य देशों के एसएमई के बीच और ज्‍यादा गठबंधन को बढ़ावा देने तथा विभिन्‍न आंकड़ों (डेटा) का आदान-प्रदान सुनिश्चित करने के उद्देश्‍य से एक ‘डिजिटल ट्रेड डेस्‍क’ स्‍थापित करने की योजना बनाई है। उन्‍होंने यह भी कहा कि अगले कुछ महीनों में एक और मेगा अंतर्राष्‍ट्रीय कार्यक्रम का आयोजन करने की योजना बनाई जा रही है। उन्‍होंने यह भी कहा कि इस सम्‍मेलन को मिली अच्‍छी सफलता को ध्‍यान में रखते हुए इस तरह का सम्‍मेलन हर वर्ष आयोजित करने की योजना बनाई जा रही है। श्री पांडा ने इसके साथ ही यह भी कहा कि 79 देश अगले सम्‍मेलन में भाग लेने में पहले से ही अपनी रुचि दिखा रहे हैं।


    ***


    वीके/एएम/आरआरएस/वीके– 8300


    

    
    (Release ID: 1530217) Visitor Counter : 161
    
    
      Read this release in: English