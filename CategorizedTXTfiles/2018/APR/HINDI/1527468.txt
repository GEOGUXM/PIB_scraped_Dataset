      वित्‍त मंत्रालय

      अटल पेंशन योजना के तहत अब 97.05 लाख सदस्‍य
      Posted On: 02 APR 2018 5:13PM by PIB Delhi


    वित्‍त वर्ष 2017-18 के आखिर तक 97.05 लाख सदस्‍यों ने अटल पेंशन योजना (एपीवाई) के तहत नामांकन कराया है। 48.21 लाख सदस्‍यों की वृद्धिशील बढ़ोतरी पिछले वित्‍त वर्ष 2016-17 में दर्ज 48.83 लाख सदस्‍यों के आंकड़े से 98 प्रतिशत अधिक है। पीएफआरडीए ने भारत को एक पेंशन प्राप्‍तकर्ता समाज बनाने में उल्‍लेखनीय योगदान देने के लिए एपीवाई सेवा प्रदाताओं (बैंक/डीओपी) के प्रयासों की सराहना की।


    पीएफआरडीए ने एपीवाई की पहुंच बढ़ाने और इसके तहत परिचालन को आसान बनाने के लिए विभिन्‍न पहल की हैं। खाते का विवरण देखने के लिए ऑनलाइन सुविधा के साथ-साथ ईप्राण कार्ड की व्‍यवस्‍था की गई , ताकि एपीवाई के सदस्‍यों के खातों तक आसान पहुंच संभव हो सके। इसके अलावा , विभिन्‍न लेन-देन के साथ-साथ अपने एपीवाई खातों का विवरण देखने में सदस्‍यों को सक्षम बनाने के उद्देश्‍य से अनेक मोबाइल एप लांच किए गए। सदस्‍यों की सहूलियत और भारत सरकार की डिजिटल पहलों को बढ़ावा देने के लिए पीएफआरडीए ने वेबसाइट www.enps.nsdl.com पर लॉग-इन कर ईएनपीएस चैनल के जरिए ऑनलाइन पंजीकरण सुविधा शुरू की है। इसके लिए किसी संबंधित पदाधिकारी से संपर्क करने की कोई आवश्‍यकता नहीं है।


    अटल पेंशन योजना का परिचालन 01 जून ,2015 से शुरू हुआ और यह 18-40 वर्ष के आयु समूह में भारत के सभी नागरिकों के लिए उपलब्‍ध है। इस योजना के तहत किसी भी सदस्‍य को 60 वर्ष की आयु से प्रति माह 1000 रुपये से लेकर 5000 रुपये तक की न्‍यूनतम गारंटीड पेंशन मिलेगी , जो उसके अंशदान पर निर्भर करेगी। समान पेंशन संबंधित सदस्‍य की पत्‍नी/पति को मिलेगी और सदस्‍य एवं पत्‍नी/पति दोनों की ही मृत्‍यु हो जाने पर संचित पेंशन नामित व्‍यक्ति को दे दी जाएगी।


    अब एपीवाई खाते को ईएनपीएस प्‍लेटफॉर्म के माध्‍यम से एक पूर्ण डिजिटल चैनल के जरिए भी खोला जा सकता है। कोई भी सदस्‍य अब ईप्राण कार्ड और लेन-देन के वक्‍तव्‍य को देखने के साथ-साथ उसका प्रिंट भी निकाल सकता है। इसके अलावा कोई भी सदस्‍य https://npslite-nsdl.com/CRAlite/grievanceSub.do पर अपने प्राण विवरण भरकर शिकायत दर्ज करा सकता/सकती है।


    विगत वित्‍त वर्षों के दौरान अटल पेंशन योजना की प्रगति

                                
             सदस्‍यों की संख्‍या
                                
                                
                                           
वित्‍त वर्ष  निरपेक्ष             संचयी    
                                           
                                           
                                           
2015-2016    2,484,895            2,484,895
                                           
                                           
                                           
2016-2017    2,398,934            4,883,829
                                           
                                           
                                           
2017-2018    4,821,632            9,705,461
                                           
                                           
                                           
                                           
                                           

    ***


    वीके/एएम/आरआरएस/वाईबी – 8020


    

    
    (Release ID: 1527468) Visitor Counter : 56