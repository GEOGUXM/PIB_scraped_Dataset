      प्रधानमंत्री कार्यालय

      प्रधानमंत्री ने सांसदों के लिए वेस्‍टर्न कोर्ट एनेक्‍सी में नवनिर्मित अस्‍थायी निवास का उद्घाटन किया
      Posted On: 04 APR 2018 2:11PM by PIB Delhi


    प्रधानमंत्री श्री नरेन्‍द्र मोदी ने आज नई दिल्‍ली में सांसदों के लिए वेस्‍टर्न कोर्ट एनेक्‍सी में नवनिर्मित अस्‍थायी निवास का उद्घाटन किया। यह भवन सांसदों के लिए अस्‍थायी निवास प्रदान करेगा।


    इस अवसर पर प्रधानमंत्री ने परियोजना को पूरा करने में लोक सभा अध्‍यक्ष श्रीमती सुमित्रा महाजन द्वारा किये गये प्रयासों की सराहना की। उन्‍होंने कहा कि श्रीमती सुमित्रा महाजन हमेशा सांसदों की भलाई के प्रति तत्पर रहती हैं। उन्‍होंने इस परियोजना पर विशेष ध्‍यान दिया, जिससे उनका विशेष सरोकार दृष्टिगत होता है।


    प्रधानमंत्री ने कहा कि यह परियोजना निर्धारित समय और लागत में पूरी हुई है। उन्‍होंने इस परियोजना के निर्माण में लगे सभी व्‍यक्तियों को बधाई दी।


    प्रधानमंत्री ने कहा कि जब नए संसद सदस्‍य निर्वाचित होते हैं तो उन्‍हें होटलों में रहना पड़ता है और यह समाचार सुर्खियों में रहता है। उन्‍होंने कहा कि यह बात अक्‍सर भुला दी जाती है कि कुछ व्‍यक्ति निर्धारित समय से अधिक समय तक रुके रहते हैं।


    प्रधानमंत्री ने कहा कि केन्‍द्र सरकार डॉ. बाबा साहेब अम्‍बेडकर द्वारा दिखाये गये रास्‍ते पर चल रही है। डॉ. अम्‍बेडकर के विचारों का मुख्‍य बिन्‍दु है आपसी एकता और सदभाव। उन्‍होंने कहा कि निर्धनतम लोगों के लिए कार्य करना उनकी सरकार का मिशन है।


    प्रधानमंत्री ने घोषणा करते हुए कहा कि 13 अप्रैल को डॉ. अम्‍बेडकर की जयंती के अवसर पर उनके महापरिनिर्वाण स्‍थल 26, अलीपुर रोड, नई दिल्‍ली में उनके स्‍मारक का उद्घाटन किया जाएगा। उन्‍होंने डॉ. अम्‍बेडकर के नाम पर कुछ लोगों द्वारा राजनीति किये जाने की निंदा की।


    ****


    वीएल/एएम/जेके/एस–8037

    
    
    (Release ID: 1527634) Visitor Counter : 169
    
    
      Read this release in: English , Marathi , Assamese , Gujarati , Tamil