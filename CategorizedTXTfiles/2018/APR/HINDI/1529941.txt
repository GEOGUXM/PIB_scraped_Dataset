      आवास एवं शहरी कार्य मंत्रालय

      दीव स्‍मार्ट सिटी पहला नगर है, जो दिन के समय शत प्रतिशत नवीकरणीय ऊर्जा द्वारा संचालित होगा
      
      बंगलुरू स्‍मार्ट सिटी के यातायात प्रबंधन समाधान को विकसित करने के लिए प्रारूप का परीक्षण किया जा रहा है
      
      
      जयपुर स्‍मार्ट सिटी के लिए रात्रि बाजार की रूपरेखा तैयार की जा रही है

      Posted On: 23 APR 2018 2:52PM by PIB Delhi

    दीव स्‍मार्ट सिटी भारत का पहला ऐसा नगर बन गया है जो दिन के समय शत प्रतिशत नवीकरणीय ऊर्जा से संचालित होता है। हरे-भरे और स्‍वच्‍छ रहने के लिए इस नगर ने दूसरे नगरों के लिए उदाहरण प्रस्‍तुत किया है। पिछले वर्ष तक दीव अपनी ऊर्जा आवश्‍यकताओं का 73 प्रतिशत गुजरात से आयात करता था। इसके समाधान के लिए दीव ने दो तरीके अपनाए। पहला- 50 एकड़ के पथरीले बंजर भूमि पर 9 मेगावाट शक्‍ति की सौर ऊर्जा परियोजना की स्‍थापना की गई है। इसके अलावे 79 सरकारी भवनों पर सौर पैनल लगाए गए हैं, जिससे 1.3 मेगावाट विद्युत पैदा होती है। सौर क्षमता बढ़ाने के लिए दीव ने अपने नागरिकों को छत पर 1-5 किलोवाट की क्षमता वाले सौर पैनल लगाने पर 10,000-50,000 रूपये की सब्‍सिडी देने का प्रस्‍ताव दिया है। दीव प्रत्‍येक वर्ष 13,000 टन कार्बन उत्‍सर्जन की बचत कर रहा है। कम लागत वाले सौर ऊर्जा के कारण दीव ने बिजली की घरेलू दरों में पिछले वर्ष 10 प्रतिशत तथा इस वर्ष 15 प्रतिशत की कटौती की है।


    बंगलुरू स्‍मार्ट सिटी में यातायात प्रबंधन को बेहतर बनाने के लिए इलैक्‍ट्रॉनिक सिटी टाउनशिप ऑथोरिटी (ईएलसीआईटीए) की सहायता से यातायात प्रबंधन समाधान के एक मूल प्रारूप का परीक्षण किया जा रहा है। यह यातायात की वैसी जानकारी प्रदान करेगा, जो वर्तमान में उपलब्‍ध नहीं हैं। इसके अंतर्गत कई कैमरों की मदद से वीडियो बनाए जाएंगे और कृत्रिम बुद्धिमत्‍ता के उपयोग से इसका प्रसंस्‍करण किया जाएगा ताकि वास्‍तविक समय में स्‍वचालित तरीके से वाहन की पहचान, यातायात के घनत्‍व का आंकलन, और ट्रैफिक लाइट को नियंत्रित किया जा सके।


    आर्थिक गतिविधियों को बढ़ाने, शहरी सार्वजनिक स्‍थलों का विस्‍तार करने तथा क्षेत्र को सामाजिक रूप से सक्रिय बनाने के लिए जयपुर स्‍मार्ट सिटी लिमिटेड (जेएससीएल) ने गुलाबी शहर के हृदय में स्‍थित चौड़े रास्‍ते में रात्रि बाजार विकसित करने की योजना बनाई है। इसके लिए जेएससीएल 700 दुकानदारों का पंजीकरण करेगा। ये दुकानदार 9:00 बजे रात्रि से 1:00 बजे मध्‍य रात्रि तक अपने दुकान चला सकेंगे। इस परियोजना से नागरिकों को कार्यालय के समय के बाद मनोरंजन और खरीदारी का अवसर मिलेगा।


    ***


    

    वीके/एएम/जेएस/एसकेपी -8771


    

    
    (Release ID: 1529941) Visitor Counter : 673
    
    
      Read this release in: English , Urdu , Marathi , Tamil