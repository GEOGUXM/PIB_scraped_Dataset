      प्रधानमंत्री कार्यालय

      अम्बेडकर जयंती पर प्रधानमंत्री छत्तीसगढ़ के दौरे पर, आयुष्मान भारत की शुरूआत के सिलसिले में स्वास्थ्य और कल्याण केन्द्र का उद्घाटन करेंगे
      Posted On: 13 APR 2018 4:09PM by PIB Delhi


    अम्बेडकर जयंती के अवसर पर कल प्रधानमंत्री श्री नरेन्द्र मोदी छत्तीसगढ़ में आकांक्षी जिले बीजापुर का दौरा करेंगे।


    वे केन्द्र सरकार के महत्वाकांक्षी स्वास्थ्य आश्वासन कार्यक्रम-आयुष्मान भारत की शुरूआत के सिलसिले में एक स्वास्थ्य और कल्याण केन्द्र का उद्घाटन करेंगे।


    प्रधानमंत्री बीजापुर जिले में जांगला विकास केन्द्र जाएंगे। वहां बिताए जाने वाले लगभग एक घंटे की अवधि के दौरान वे कई लोगों से बातचीत करेंगे। विकास पहलुओं के बारे में प्रधानमंत्री को जानकारी भी दी जाएगी।


    स्वास्थ्य और कल्याण केन्द्र के उद्घाटन के अवसर पर वे ‘आशा’ कर्मियों के साथ बातचीत करेंगे। वे एक आदर्श आंगनवाड़ी केन्द्र भी जाएंगे और वहां आंगनवाड़ी कर्मियों तथा पोषण अभियान से लाभान्वित होने वाले बच्चों से बातचीत करेंगे। वे हाट बाजार स्वास्थ्य कियोस्क का भी दौरा करेंगे और स्वास्थ्य कर्मियों से बातचीत करेंगे। जांगला में वे एक बैंक शाखा का उद्घाटन करेंगे तथा चुने लाभार्थियों को मुद्रा योजना के तहत ऋण मंजूरी पत्र वितरित करेंगे। वे ग्रामीण बीपीओ कर्मचारियों से भी बातचीत करेंगे।


    उसके बाद प्रधानमंत्री जनसभा स्थल पर पहुंचेंगे। वे वन-धन योजना की शुरूआत करेंगे, जिसका उद्देश्य जनजातीय समुदायों को अधिकार संपन्न बनाना है। इस योजना के तहत न्यूनतम समर्थन मूल्य के जरिए लघु वन्य उत्पादों के विपणन का लक्ष्य तय किया गया है। इसके अलावा एमएफपी के लिए मूल्य श्रृंखला के विकास का भी लक्ष्य है।


    वीडियो कॉन्फ्रेंस के जरिए प्रधानमंत्री भानुप्रतापपुर-गुडुम रेलवे लाइन का लोकार्पण करेंगे। वे दल्ली राजहरा और भरतपुर के बीच रेलगाड़ी को झंडी दिखाकर रवाना करेंगे। वे बीजापुर अस्पताल में डायलिसिस केन्द्र का भी उद्घाटन करेंगे।


    प्रधानमंत्री उग्र वामपंथ प्रभावित क्षेत्रों में प्रधानमंत्री ग्रामीण सड़क योजना के तहत 1988 किलोमीटर लम्बी सड़क निर्माण की आधारशिला रखेंगे। इसके अलावा उग्र वामपंथ प्रभावित क्षेत्रों में अन्य सड़क सम्पर्क परियोजनाओं, बीजापुर में जलापूर्ति योजना और दो पुलों के निर्माण की भी आधारशिला रखेंगे। वे एक जनसभा को भी संबोधित करेंगे।


    ***


    वीएल/एएम/एकेपी/एमएस-8160

    
    
    (Release ID: 1528976) Visitor Counter : 157