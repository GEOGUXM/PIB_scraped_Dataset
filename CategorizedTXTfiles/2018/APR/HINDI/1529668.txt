      कार्मिक, लोक शिकायत एवं पेंशन मंत्रालय

      उपराष्‍ट्रपति सिविल सेवा दिवस समारोह का उद्घाटन करेंगे
      
      प्रधानमंत्री ‘लोक प्रशासन में उत्‍कृष्‍टता पुरस्‍कार’ प्रदान करेंगे
      
      Posted On: 19 APR 2018 5:57PM by PIB Delhi


    कार्मिक , लोक शिकायत एवं पेंशन मंत्रालय का प्रशासनिक सुधार एवं लोक शिकायत विभाग 20-21 अप्रैल , 2018 को यहां दो दिवसीय सिविल सेवा दिवस समारोह का आयोजन करेगा। उपराष्‍ट्रपति श्री एम. वेंकैया नायडू कल (20 अप्रैल , 2018) उद्घाटन समारोह में मुख्‍य अतिथि होंगे। प्रधानमंत्री श्री नरेन्‍द्र मोदी चिन्हित प्राथमिकता कार्यक्रमों के प्रभावकारी क्रियान्‍वयन एवं नवाचार के लिए 21 अप्रैल , 2018 को जिलों/क्रियान्‍वयनकारी इकाइयों और अन्‍य केन्‍द्रीय/राज्‍य स्‍तरीय संगठनों को ‘ लोक प्रशासन में उत्‍कृष्‍टता पुरस्‍कार ’ प्रदान करेंगे।


    आम जनता के कल्‍याण के लिए विभिन्‍न जिलों और केन्‍द्र एवं राज्‍य सरकारों के संगठनों द्वारा किए गए असाधारण एवं अभिनव कार्यों को सराहने के उद्देश्‍य से लोक प्रशासन में प्रधानमंत्री उत्‍कृष्‍टता पुरस्‍कार की शुरुआत की गई है।


    सिविल सेवा दिवस 2018 पर प्रदान किए जाने वाले इन पुरस्‍कारों के लिए निम्‍नलिखित चार प्राथमिकता कार्यक्रमों की पहचान की गई है :

     1. प्रधानमंत्री फसल बीमा योजना
     2. डिजिटल भुगतान को बढ़ावा देना
     3. प्रधानमंत्री आवास योजना – शहरी एवं ग्रामीण
     4. दीनदयाल उपाध्‍याय ग्रामीण कौशल्‍य योजना

    इसके अलावा जिलों सहित केन्‍द्रीय एवं राज्‍य स्‍तरीय संगठनों में नवाचार के लिए भी पुरस्‍कार दिए जाते हैं।


    इस वर्ष चार चिन्हित प्राथमिकता कार्यक्रमों के लिए 11 पुरस्‍कार दिए जाएंगे , जबकि दो पुरस्‍कार केंद्र/राज्‍य सरकारों के संगठनों/जिलों को नवाचार के लिए दिए जाएंगे , जिनमें से एक पुरस्‍कार एक आकांक्षी जिले को दिया जाएगा।


    भारत सरकार में कार्यरत अपर सचिव/संयुक्‍त सचिव स्‍तर के अधिकारियों और निदेशक/उप सचिव के लिए पुरस्‍कारों की एक नई श्रेणी इस वर्ष शुरू की गई है , ताकि सरलीकरण एवं प्रक्रिया में व्‍यापक बदलाव इत्‍यादि के जरिए प्रक्रियाओं/प्रणालियों में उल्‍लेखनीय सुधार करने की दिशा में इनके द्वारा किए गए योगदान को सराहा जा सके।


    कृषि एवं किसान कल्‍याण और पंचायती राज राज्‍य मंत्री श्री परषोत्‍तम रूपाला ‘ प्रधानमंत्री फसल बीमा योजना ’ पर आयोजित होने वाले सत्र की अध्‍यक्षता करेंगे , जबकि आवास एवं शहरी मामलों के राज्‍य मंत्री (स्‍वतंत्र प्रभार) श्री हरदीप सिंह पुरी ‘ प्रधानमंत्री आवास योजना ’ पर आयोजित होने वाले सत्र की अध्‍यक्षता करेंगे। ग्रामीण विकास , पंचायती राज एवं खान मंत्री श्री नरेन्‍द्र सिंह तोमर ‘ दीनदयाल उपाध्‍याय ग्रामीण कौशल्‍य योजना ’ पर आयोजित होने वाले सत्र की अध्‍यक्षता करेंगे , जबकि दूरसंचार सचिव सुश्री अरुणा सुन्‍दरराजन ‘डिजिटल भुगतान को बढ़ावा देने’ पर आयोजित होने वाले सत्र की अध्‍यक्षता करेंगी।


    21 अप्रैल , 2018 को आयोजित होने वाले पुरस्‍कार समारोह के दौरान प्रधानमंत्री श्रीनरेन्‍द्र मोदी दो पुस्‍तकों ‘ न्‍यू पाथवेज ’ और ‘ एस्पिरेशनल डिस्ट्रिक्‍ट्स : अनलॉकिंग पोटेंशियल्‍स ’ का विमोचन करेंगे। ‘ न्‍यू पाथवेज ’ पुस्‍तक में चिन्हित प्राथमिकता कार्यक्रमों के क्रियान्‍वयन और नवाचार से संबंधित सफलता की गाथाओं का उल्‍लेख किया गया है। ‘ एस्पिरेशनल डिस्ट्रिक्‍ट्स : अनलॉकिंग पोटेंशियल्‍स ’ पुस्‍तक आकांक्षी जिलों में व्‍यापक बदलाव के लिए उभरती रणनीतियों पर केन्द्रित है। इस पुरस्‍कार समारोह से पहले ‘ प्रभावकारी गवर्नेंस के लिए आर्टिफिशियल इंटेलीजेंस ’ पर आयोजित होने वाले पूर्ण सत्र की अध्‍यक्षता विधि एवं न्‍याय , इलेक्‍ट्रॉनिक्‍स और सूचना प्रौद्योगिकी मंत्री श्री रवि शंकर प्रसाद करेंगे।


    ***


    वीके/एएम/आरआरएस/वाईबी – 8239


    

    
    (Release ID: 1529668) Visitor Counter : 89
    
    
    
    
    

4.