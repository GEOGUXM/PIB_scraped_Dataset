      रेल मंत्रालय

      बाल्ली में मल्टी मोडल लॉजिस्टिक्स पार्क का उद्घाटनः आर्थिक परिवहन के सोल्यूशंस और अत्याधुनिक सुविधाओं से व्यापार-उद्योग जगत काफी लाभान्वित होगा
      Posted On: 02 APR 2018 3:22PM by PIB Delhi


    कोंकण रेलवे के अध्यक्ष एवं प्रबंध निदेशक (सीएमडी) श्री संजय गुप्ता और कंटेनर कॉर्पोरेशन के निदेशक श्री पी . के. अग्रवाल द्वारा 28 मार्च, 2018 को कोंकण रेलवे मार्ग पर गोवा राज्य में मडगांव के पास बाल्ली स्टेशन पर मल्टी मोडल लॉजिस्टिक्स पार्क का उद्घाटन किया गया। कोंकण रेलवे और कंटेनर कॉर्पोरेशन ऑफ इंडिया लिमिटेड (कॉनकोर) के बीच संपन्न समझौता ज्ञापन (एमओयू) के अनुसार 43 करोड़ रुपये के निवेश से इस पार्क का निर्माण किया गया। यह पार्क शुरू में घरेलू यातायात का संचालन करेगा ।


    भविष्य में यातायात वृद्धि की संभावना को देखते हुए यह सुविधा 81,300 वर्ग मीटर क्षेत्र पर उपलब्ध कराई गई है। यह लॉजिस्टिक्स पार्क घरेलू और एक्जिम कंटेनर यातायात दोनों का संचालन करने में सक्षम होगा। यहां से कंटेनर यातायात के अलावा ओपन और कवर्ड दोनों तरह के वैगनों द्वारा माल ढुलाई की जा सकती है। 5000 वर्ग मीटर कस्टम बांडेड वेयरहाउसिंग स्पेस की भी व्यवस्था की जा रही है जिससे भराई, फिर से पैकेजिंग आदि मूल्य वर्धित सेवाएं उपयोगकर्ताओं के लिए उपलब्ध होंगी।


    जेएनपीटी बंदरगाह ,मुंबई और गोवा के बीच की दूरी लगभग 650 किलोमीटर है। वर्तमान में गोवा से कंटेनर निकल कर सड़क मार्ग से जेएनपीटी तक पहुंचने में करीब 30-40 घंटे लगते हैं। बाल्ली में कंटेनर डिपो का कार्य पूरा करने के बाद कंटेनर 16 से 18 घंटे के अंदर जेएनपीटी तक पहुंच सकते हैं। इससे समय की बचत, परिवहन लागत में कमी, सड़क पर भीड़ कम करने और महत्वपूर्ण फायदा यानि ईंधन की बचत के साथ पर्यावरण प्रदूषण कम करने में भी मदद मिलेगी।


    कोंकण रेलवे के साथ भागीदारी में कॉनकोर द्वारा अत्याधुनिक सुविधाएं और आर्थिक परिवहन सोल्यूशंस उपलब्ध कराने से गोवा राज्य में व्यापार और उद्योग जगत दोनों को काफी आर्थिक लाभ होगा। यह उम्मीद जताई जा रही है कि अपने परिचालन के पहले वर्ष से ही यह सुविधा कोंकण रेलवे के लिए अतिरिक्त राजस्व का स्रोत बनने की दृष्टि से उपयुक्त साबित होगी।


    ***


    वीके/एएम/आरआरएस/एमएस- 7293


    

    
    (Release ID: 1527237) Visitor Counter : 206
    
    
      Read this release in: English , Tamil