      नागरिक उड्डयन मंत्रालय

      ‘उड़ान-आरसीएस’ के तहत 21वें हवाई अड्डे के रूप में पठानकोट एयरपोर्ट पर परिचालन शुरू हुआ
      
      श्री सुरेश प्रभु ने दिल्ली से पठानकोट तक की पहली उड़ान का शुभारंभ किया

      Posted On: 05 APR 2018 6:34PM by PIB Delhi

    दिल्‍ली से पठानकोट तक की पहली उड़ान का शुभारंभ आज नई दिल्‍ली स्थि‍त आईजीआई एयरपोर्ट के टर्मिनल 3 में आयोजित एक समारोह में वाणिज्‍य एवं उद्योग और नागरिक उड्डयन मंत्री श्री सुरेश प्रभु द्वारा सामाजिक न्‍याय एवं अधिकारिता राज्‍य मंत्री श्री विजय सांपला की गरिमामयी उपस्थिति‍ में किया गया। इसके साथ ही अब उड़ान ( उड़े देश का आम नागरिक ) – आरसीएस (क्षेत्रीय कनेक्टिविटी योजना) के तहत 21 वें हवाई अड्डे के रूप में पठानकोट एयरपोर्ट पर परिचालन शुरू हो गया है। भारतीय विमानपत्तन प्राधिकरण (एएआई) ‘ उड़ान ’ की क्रिया‍न्‍वयनकारी एजेंसी है।


    एयर इंडिया के पूर्ण स्‍वामित्‍व वाली सहायक कंपनी एलायंस एयर ने एटीआर विमान के साथ आज दिल्‍ली–पठानकोट रूट पर परिचालन शुरू किया। दिल्‍ली से पठानकोट तक की उड़ान का संचालन सोमवार , मंगलवार और गुरुवार को होगा। यह उड़ान दिल्‍ली से प्रात: 0955 बजे रवाना होगी और प्रात: 1130 बजे पठानकोट पहुंचेगी। पठानकोट से अपनी वापसी के दौरान यह उड़ान 1150 बजे रवाना होगी और 1335 बजे दिल्‍ली पहुंचेगी। इस उड़ान के शुभारंभ के साथ ही इन दोनों शहरों के बीच सफर में लगने वाला समय काफी घट जाएगा।


    यह ‘ उड़ान ’ के तहत एलायंस एयर द्वारा संचालित 19वां रूट है। इस योजना का शुभारंभ माननीय प्रधानमंत्री द्वारा 27 अप्रैल , 2017 को किया गया था। 27 अप्रैल , 2017 को ‘ उड़ान ’ के तहत प्रथम उड़ान का संचालन एलायंस एयर द्वारा शिमला-दिल्‍ली रूट पर किया गया था।


    एलायंस एयर क्षेत्रीय कनेक्टिविटी में अग्रणी रही है और वह वर्तमान में 49 गंतव्‍यों के नेटवर्क का परिचालन करती है। एलायंस एयर विभिन्‍न क्षेत्रीय गंतव्‍यों को आपस में जोड़ने के लिए नए रूटों पर निरंतर फोकस करती रही है। इस एयरलाइन को ‘ उड़ान- II’ के तहत 18 नए रूट आवंटित किए गए हैं जिन पर इस वर्ष नई उड़ानों का संचालन क्रमिक रूप से शुरू किया जा रहा है। इसके फलस्‍वरूप भारत के हवाई मैप पर अब कई नए गंतव्‍य दिखने लगे हैं।


    एयर इंडिया के साथ अपने कोडशेयर के जरिए एलायंस एयर देश के भीतर न केवल क्षेत्रीय कनेक्टिविटी सुलभ कराती है , बल्कि देश-विदेश में एयर इंडिया के नेटवर्क पर क्षेत्रीय यात्रियों को निर्बाध कनेक्टिविटी की सुविधा भी प्रदान करती है।


    ***


    वीके / एएम/आरआरएस/वीके – 8056


    

    
    (Release ID: 1527955) Visitor Counter : 179