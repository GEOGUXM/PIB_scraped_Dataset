      सामाजिक न्‍याय एवं अधिकारिता मंत्रालय

      ऑटिज्म पर प्रशिक्षण के लिए चौथी राष्ट्रीय कार्यशाला नई दिल्ली में शुरू
      Posted On: 06 APR 2018 8:06PM by PIB Delhi


    बच्चों में ऑटिज्म स्पेक्ट्रम डिस्‍ऑर्डर के निदान और प्रबंधन के लिए ऑटिज्म टूल्स-आईएनसीएलईएन और आईएसएए पर मास्टर प्रशिक्षकों को प्रशिक्षित करने के लिए तीन दिवसीय राष्ट्रीय कार्यशाला आज नई दिल्ली के विज्ञान भवन में शुरू हुई। दिव्यांगों को अधिकार संपन्न बनाने के विभाग (डीईपीडब्ल्यूडी) में सचिव श्रीमती शकुन्तला डी. गामलिन ने नेशनल ट्रस्ट के अध्यक्ष डॉ. के.के. पांडेय, नेशनल ट्रस्ट के जेएस और सीईओ श्री मुकेश जैन तथा इससे जुड़े विभिन्न साझेदारों की मौजूदगी में कार्यशाला का उद्घाटन किया। कार्यशाला का आयोजन अखिल भारतीय आयुर्विज्ञान संस्थान (एम्स), नई दिल्ली के सहयोग से सामाजिक न्याय और अधिकारिता मंत्रालय के अंतर्गत नेशनल ट्रस्ट ने किया। इस कार्यशाला का उद्देश्य देश भर के डॉक्टरों को ऑटिज्म टूल्स से अवगत कराना है ताकि वे ऑटिज्म टूल्स का इस्तेमाल करते हुए नैदानिक मानदंड की जानकारी देने के साथ-साथ संदिग्ध ऑटिज्म स्पेक्ट्रम डिस्‍ऑर्डर वाले बच्चे का नैदानिक मूल्यांकन कर सकें।


    नेशनल ट्रस्ट, बाल तंत्रिका विज्ञान डिवीजन, बाल चिकित्सा विभाग, एम्स के सहयोग से इस तरह की तीन राष्ट्रीय कार्यशालाएं सफलतापूर्वक आयोजित कर चुका है, जिनमें देश भर के 250 से अधिक डॉक्टरों को बाल चिकित्सा, मनोविज्ञान और नैदानिक मनोवैज्ञानिकों के लिए ऑटिज्म टूल्स में मास्टर प्रशिक्षकों को प्रशिक्षण दिया जा चुका है।


    नेशनल ट्रस्ट डीईपीडब्ल्यूडी के अंतर्गत ऑटिज्म, सेरीब्रल पालसी, सामान्य विकास में कमी और अन्य दिव्यांगता वाले व्यक्तियों के कल्याण के लिए संसद के कानून द्वारा स्थापित एक वैधानिक संगठन है। अपने अस्तित्व में आने के बाद से नेशनल ट्रस्ट दिव्यांगता वाले इन व्यक्तियों के कल्याण के लिए विभिन्न योजनाएं और कार्यक्रम चला रहा है। इनमें एक प्रमुख कार्य इस प्रकार की दिव्यांगता के बारे में कार्यशालाएं, संगोष्ठियां और सम्मेलन आयोजित करके आम जनता के बीच जागरूकता पैदा करना है।


    दुनिया भर में शहरी और ग्रामीण समुदाय के बीच ऑटिज्म स्पेक्ट्रम डिस्‍ऑर्डर बढ़ रहा है। पिछले दशक से बाल तंत्रिका विज्ञान डिवीजन जो एम्स, नई दिल्ली के बाल चिकित्सा विभाग के अंतर्गत अब सेंटर ऑफ एक्सीलेंस एंड एडवांस्ड रिसर्च फॉर चाइल्डहुड न्यूरो डेवलपमेंटल डिस्‍ऑर्डर के नाम से जानी जाती है, लोगों में जागरूकता पैदा करने, चिकित्सकों (राष्ट्रीय और अतंर्राष्ट्रीय) को प्रशिक्षण देने तथा नैदानिक कार्य में सक्रियता से लगी हुई है।


    ***


    वीएल/एएम/केपी/एमएस– 8080


    

    
    (Release ID: 1528183) Visitor Counter : 229