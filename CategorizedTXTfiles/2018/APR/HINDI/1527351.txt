      पूर्वोत्‍तर क्षेत्र विकास मंत्रालय

      मेघालय के मुख्यमंत्री श्री कॉनराड संगमा ने पूर्वोत्तर क्षेत्र के मंत्री डॉ. जितेन्द्र सिंह से भेंट की
      Posted On: 02 APR 2018 8:11PM by PIB Delhi


    मेघालय के नये मुख्यमंत्री श्री कॉनराड संगमा ने आज यहां केन्द्रीय पूर्वोत्तर क्षेत्र विकास मंत्री (स्वतंत्र प्रभार), प्रधानमंत्री कार्यालय, कार्मिक, लोक शिकायत व पेंशन, परमाणु ऊर्जा तथा अंतरिक्ष राज्यमंत्री डॉ. जितेन्द्र सिंह से भेंट की और राज्य की विकास परियोजनाओं एवं कार्यक्रमों पर विस्तार से चर्चा की।


    बैठक में डॉ. जितेन्द्र सिंह ने श्री संगमा से कहा कि पहली प्राथमिकता शिलांग हवाई अड्डे का उन्नयन है। उन्होंने कहा कि यह आश्चर्यजनक है कि शिलांग पहले असम की राजधानी थी। परंतु अभी तक नगर के पास एक पूर्ण व आधुनिक हवाई अड्डा नहीं है। उन्होंने कहा कि पूर्वोत्तर मंत्रालय हवाई पट्टी के विस्तार की परियोजना को धनराशि उपलब्ध करा रहा है। हवाई अड्डे के पूर्ण उन्नयन के लिए नागरिक विमानन मंत्रालय के सक्रिय सहयोग की आवश्यकता है। राज्य में पर्यटन सहित अन्य क्षेत्रों के विकास के लिए यह आवश्यक है।


    डॉ. जितेन्द्र सिंह ने कहा कि मेघालय में पर्यटन की असीम संभावनाएं हैं। प्रधानमंत्री श्री नरेन्द्र मोदी की सरकार ने पूर्वोत्तर क्षेत्र के विकास पर विशेष ध्यान दिया है। उन्होंने ‘घरेलू पर्यटन’ को बढ़ावा देने की आवश्यकता पर बल दिया। उन्होंने मुख्यमंत्री महोदय को सुझाव देते हुए कहा कि राज्य में पांच सितारा होटल निर्माण के लिए होटल श्रृंखलाओं से बातचीत की जा सकती है।


    डॉ. जितेन्द्र सिंह ने श्री कॉनराड संगमा को जानकारी देते हुए कहा कि पूर्वोत्तर मंत्रालय ने आईआईएम शिलांग में ए.पी.जे. अब्दुल कलाम स्टडी सेंटर की स्थापना की है, जहां पूर्व राष्ट्रपति कलाम ने अंतिम सांसे ली थीं।


    ***


    वीएल/एएम/जेके / एमएस– 8009


    

    
    (Release ID: 1527351) Visitor Counter : 110