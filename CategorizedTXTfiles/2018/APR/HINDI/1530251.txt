      आवास एवं शहरी कार्य मंत्रालय

      हुडको को आकांक्षापूर्ण जिलों की जरूरतों पर विशेष जोर देते हुए आवास एवं शहरी अवसंरचना में निवेश की गति तेज करनी चाहिएः पुरी
      
      हुडको का 48वां स्थापना दिवस मनाया गया

      Posted On: 25 APR 2018 5:46PM by PIB Delhi

    आवास एवं शहरी मामलों के राज्यमंत्री (स्वतंत्र प्रभार) श्री हरदीप पुरी ने हुडको से अपनी गतिविधियां बढ़ाने और आवास एवं शहरी अवसंरचना में निवेश की गति बढ़ाने के लिए प्रगतिशील परियोजनाओं के जरिए अपनी ऋण प्रक्रिया के तहत हिस्सेदारों की संख्या बढ़ाने का आग्रह किया ताकि पीएसयू की बहुवांछित “प्रगति सेवा ऊर्जा” का दर्जा प्राप्त हो सके जैसा कि माननीय प्रधानमंत्री ने कल्पना की है। उन्होंने यह भी सुझाव दिया कि हुडको आकांक्षापूर्ण जिलों की जरूरतों पर जोर दें, इससे पूरे देश में संतुलित विकास पाने में मदद मिल सकेगी। श्री पुरी आज यहां हुडको के 48वें स्थापना दिवस के मौके पर आयोजित समारोह को संबोधित कर रहे थे। इस मौके पर शहरी विकास एवं आवास से जुड़े मंत्रालय/राज्य सरकारों से जुड़े वरिष्ठ अधिकारियों के अलावा शहरी एवं आवास मामलों के मंत्रालय में सचिव श्री दुर्गा शंकर मिश्रा और हुडको के सीएमडी श्री एम रविकांत भी मौजूद थे।


    हुडको की टीम के विकासोन्मुख प्रदर्शन और पिछले 7 वर्षों के दौरान हुडको द्वारा अर्जित ज्ञापन पत्र की उत्कृष्ट दर की सराहना करते हुए आवास एवं शहरी मामलों के मंत्री ने कहा कि 1970 में महज 11 लाख के लाभ को 1100 करोड़ तक पहुंचाकर हुडको अपनी विकास गति को बढ़ाता आया है जो इसकी पेशेवर सामर्थ्य का संकेत है।


    हाल ही में सीपीएसई सम्मेलन में प्रधानमंत्री के संबोधन से सफलता के तीन मूल मंत्र प्रोत्साहन, कल्पना और सांस्थानिक निर्माण की चर्चा करते हुए श्री पुरी ने कहा कि हुडको अपनी गति और सफलता को बनाये रखने के लिए इन्हीं तीन मंत्रों का अनुसरण करता रहा है और उन्होंने यह उम्मीद जताई की आने वाले समय में हुडको अपनी अनुसंधान और प्रशिक्षण कोशिशों के जरिए ऋण दाता एनबीएफसी और एक सूचना साझेदार के रूप में आवास एवं शहरी विकास क्षेत्र में और अधिक सक्रिय भूमिका निभायेगा।


    शहरी अवसंरचना क्षेत्र की परियोजनाओं को तकनीक और वित्तीय मदद उपलब्ध कराने में हुडको के योगदान की सराहना करते हुए श्री पुरी ने संतोष जताया कि जल आपूर्ति, नालियां, ठोस कचरा प्रबंधन, शहरी परिवहन एवं सड़क और पुल जैसी अवसंरचना परियोजनाओं ने शहरी एवं ग्रामीण क्षेत्रों में लोगों के जीवन स्तर में सुधार लाया है। हुडको ने इन सेवाओं के साथ ही सामाजिक अवसंरचना को भी महत्व दिया है। हुडको के 48 साल के अनुभव और अवसंरचना क्षेत्र के विकास में इसकी विशेषज्ञता से देश में स्मार्ट शहरों के विकास में रणनीतिक लाभ मिलेगा।


    श्री पुरी ने आवास एवं अवसंरचना के क्षेत्र में विभिन्न वर्गों में पुरस्कार भी बांटे। इनमें रहन-सहन के वातावरण में सुधार के लिए बेस्ट प्रैक्टिस अवार्ड, डिजाईन अवार्ड, उधार लेने वाली एजेंसियों और हुडको के क्षेत्रीय कार्यालयों के लिए उम्दा प्रदर्शन पुरस्कार और अपने कर्मचारियों के लिए लंबी अवधि सेवा पुरस्कार प्रदान किये।


    ***


    वीके/एएम/एके/एमएम–8297


    

    
    (Release ID: 1530251) Visitor Counter : 146