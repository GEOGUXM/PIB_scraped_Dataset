      सड़क परिवहन एवं राजमार्ग मंत्रालय

      राष्‍ट्रीय राजमार्गों के निर्माण में 20 प्रतिशत की बढ़ोतरी दर्ज
      
      श्री नितिन गडकरी ने लेन किलोमीटर की गणना की अंतर्राष्‍ट्रीय प्रणाली अपनाने की घोषणा की
      
      Posted On: 03 APR 2018 4:51PM by PIB Delhi


    केन्‍द्रीय सड़क परिवहन एवं राजमार्ग , शिपिंग , जल संसाधन , नदी विकास एवं गंगा संरक्षण मंत्री श्री नितिन गडकरी ने कहा है कि वर्ष 2017-18 के दौरान 9829 किलोमीटर से भी ज्‍यादा लम्‍बे राष्‍ट्रीय राजमार्गों का निर्माण किया गया। यह पिछले वर्ष के दौरान निर्मित 8231 किलोमीटर लंबे राष्‍ट्रीय राजमार्गों की तुलना में 20 प्रतिशत की वृद्धि को दर्शाता है। वित्‍त वर्ष 2017-18 के दौरान 17055 किलोमीटर लंबी सड़कों के ठेके दिए गए , जबकि पिछले वर्ष 15948 किलोमीटर लंबी सड़कों के ठेके दिए गए थे। वर्ष 2017-18 के दौरान राष्‍ट्रीय राजमार्गों के निर्माण पर 1 , 16 , 324 करोड़ रुपये की राशि खर्च की गई।


    आज नई दिल्‍ली में मीडिया को संबोधित करते हुए मंत्री महोदय ने नए वित्‍त वर्ष से ही लेन किलोमीटर की गणना की अंतर्राष्‍ट्रीय प्रणाली को अपनाने की घोषणा की। उन्‍होंने कहा कि मंत्रालय अब तक रैखिक लम्‍बाई में राष्‍ट्रीय राजमार्गों के निर्माण की गणना करता रहा है , जो सही अर्थों में इस तथ्‍य को दर्शा पाता है कि वास्‍तव में कितना कार्य पूर्ण हुआ है।


    श्री गडकरी ने यह भी जानकारी दी कि पूर्वी परिधीय एक्सप्रेसवे का निर्माण कार्य लगभग पूरा हो चुका है और इसे जल्‍द ही आम जनता के लिए खोल दिया जाएगा। इस पूरी तरह से पहुंच-नियंत्रित एक्‍सप्रेसवे में केवल निर्दिष्‍ट इंटरचेंज के जरिए ही प्रवेश एवं निकास केन्‍द्र हैं। टोल का संग्रह केवल तय की गई दूरी के लिहाज से किया जाएगा , जिसके लिए टोल प्‍लाजा पर इलेक्‍ट्रॉनिक टोल संग्रह प्रणाली लगी होगी। मंत्री महोदय ने कहा कि 4420 करोड़ रुपये की लागत वाली यह परियोजना लक्षित 910 दिनों की तुलना में लगभग 500 दिनों की रिकॉर्ड अवधि में ही पूरी होने जा रही है। यह ऐसा पहला एक्‍सप्रेसवे है , जो पूरी तरह से सौर ऊर्जा द्वारा संचालित है। एक्‍सप्रेसवे पर 4 मेगावाट क्षमता के 8 सौर ऊर्जा संयंत्र लगाए गए हैं। इस एक्‍सप्रेसवे से प्रदूषण घटने के साथ-साथ राष्‍ट्रीय राजधानी में भीड़-भाड़ भी कम हो जाएगी , क्‍योंकि दिल्‍ली न जाने वाले वाणिज्यिक वाहनों का प्रवेश इस शहर में नहीं होगा।


    मंत्री महोदय ने यह भी घोषणा की कि महत्‍वाकांक्षी दिल्‍ली-मेरठ राजमार्ग परियोजना के तहत दिल्‍ली से डासना तक 14 लेन वाले राजमार्ग का निर्माण कार्य लक्षित 30 महीनों की तुलना में 15 महीनों की रिकॉर्ड अवधि में ही पूरा हो जाएगा। इस राजमार्ग के दोनों ही तरफ 2.5 मीटर का साइ‍किल ट्रैक बनाया जाएगा , जो इसकी एक अनूठी विशेषता है। यमुना नदी पर मौजूदा प्रमुख पुल के दोनों तरफ 4 लेन वाले 2 नये पुल बनाए जाएंगे , जिससे यह 16 लेन वाले पुल में तब्‍दील हो जाएगा। यह देश का पहला ऐसा पुल है , जिसमें सौर प्रणाली और ड्रिप सिंचाई सुविधा से युक्‍त ऊर्ध्वाधर (वर्टिकल) उद्यान हैं।


    ***


    वीके/एएम/आरआरएस/वाईबी – 8024


    

    
    (Release ID: 1527489) Visitor Counter : 153
    
    
      Read this release in: English , Tamil