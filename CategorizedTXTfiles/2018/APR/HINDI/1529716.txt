      कॉरपोरेट कार्य मंत्रालय

      केन्द्रीय राज्य मंत्री श्री पीपी चौधरी दस दिवसीय विदेश दौरे पर बारबडोस और सेन्ट विनसेन्ट-ग्रेनेडिंस रवाना होंगे
      Posted On: 19 APR 2018 9:20PM by PIB Delhi


    केन्द्रीय विधि और न्याय , कार्पोरेट कार्य राज्य मंत्री श्री पीपी चौधरी दस दिवसीय विदेश दौरे पर बारबडोस और सेन्ट विनसेन्ट-ग्रेनेडिंस आज देर रात नई दिल्ली अंतरराष्ट्रीय हवाई अड्डे से रवाना हो रहे हैं। श्री चौधरी 30 अप्रैल को वापस लौटेंगे। विश्व के देशों से भारत के सम्बंध मजबूत बनाने के उद्देश्य से भारत के यशस्वी प्रधानमंत्री श्री नरेन्द्र मोदी ने गत चार वर्षों के दौरान अनेक देशों की यात्राएं की हैं। इसी क्रम में जिन देशों में भारत के प्रधानमंत्री एवं केन्द्रीय मंत्री अब तक नहीं गए हैं , वहां पर विदेश मंत्रालय द्वारा बृहद संपर्क योजना के अंतर्गत केन्द्रीय मंत्रियों को भेजा जा रहा है। इसी कड़ी में श्री पीपी चौधरी को बारबडोस और सेन्ट विनसेन्ट-ग्रेनेडिंस देशों (कैरेबियन देश) से सम्पर्क स्थापित करने के लिए भेजा जा रहा है। श्री चौधरी के नेतृत्व में भारत का एक प्रतिनिधिमंडल गुरूवार देर रात इन देशों के लिए रवाना होगा। वह 30 अप्रैल तक इस दौरे पर रहेंगे।


    श्री चौधरी सेन्ट विनसेन्ट-ग्रेनेडिंस में वहां के प्रधानमंत्री , वित्त मंत्री एवं अन्य उच्च अधिकारियों से मुलाकात करेंगे। बारबडोस में भी श्री चौधरी विदेश मंत्री , गृह मंत्री एवं वाणिज्य एवं उद्योग मंत्री व अन्य उच्च अधिकारियों से मुलाकात करेंगे। श्री चौधरी इन बैठकों एवं द्विपक्षीय वार्ताओं के दौरान दोनों देशों के द्विपक्षीय सम्बंधों को बेहतर बनाने के लिए पहल करेंगे।


    वह सेन्ट विनसेन्ट-ग्रेनेडिंस में स्थित केल्डर व रिचलेंड पार्क क्षेत्र का भी दौरा करेंगे। इन क्षेत्रों में 19 वीं सदी से भारतीय मूल के लोग आकर बसे हैं। इसके अतिरिक्त वह इन देशों में भारतीय मूल के नागरिकों से सामुदायिक कार्यक्रमों के दौरान मिलेंगे।


    अपनी इस यात्रा के दौरान श्री चौधरी अमेरिका में वाशिंगटन डीसी एवं न्यूयॉर्क शहर का दौरा करेंगे। यहां वह प्रवासी राजस्थानी मिलन कार्यक्रम के अलावा अन्य सामाजिक एवं सांस्कृतिक कार्यक्रमों में हिस्सा लेंगे और प्रवासी भारतीयों में मिलेंगे।


    इस दौरे से उक्त राष्ट्रों के साथ अंतरराष्ट्रीय सहयोग सुनिश्चित होगा और वहां रह रहे भारतीय प्रवासियों के साथ संबंध मजबूत होंगे।


    ****


    DSM/RM/KMN

    
    
    (Release ID: 1529716) Visitor Counter : 283