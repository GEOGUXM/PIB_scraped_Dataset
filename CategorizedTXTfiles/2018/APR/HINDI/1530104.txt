      सूक्ष्‍म, लघु एवं मध्‍यम उद्यम मंत्रालय

      सूक्ष्‍म, लघु और मध्‍यम उद्यम मंत्रालय के सम्‍मेलन में महिला उद्यमियों ने साझा किए अपने अनुभव
      Posted On: 24 APR 2018 8:13PM by PIB Delhi


    महिला उद्यमियों पर विशेष सत्र


    भारत, फिनलैंड, इटली, रूस तथा कंबोडिया की महिला उद्यमियों ने नयी दिल्‍ली में 22 से 24 अप्रैल तक आयोजित पहले अंतर्राष्‍ट्रीय सूक्ष्‍म, लघु और मध्‍यम उद्यम सम्‍मेलन में अपने अनुभव साझा किए। सम्‍मेलन में ‘महिला उद्यमी - सतत जीविका से सफल कारोबार’ विषय पर विशेष सत्र आयोजित किया गया था। इस सत्र की अध्यक्षता सूक्ष्म, लघु और मध्यम उद्यम मंत्रालय में सचिव तथा विकास आयुक्‍त श्री राम मोहन मिश्रा ने की। उन्‍होंने कहा कि उनका मंत्रालय महिलाओं को स्‍वरोजगार के लिए प्रोत्‍साहित करने के लिए एक नीति बनाने का काम कर रहा है।


    आरो ऑर्टस की सुश्री अनुराधा साहू ने महिलाओं में उद्यमशीलता के महत्‍व को रेखांकित करते हुए कहा कि महिलाएं सफलता के पिरामीड का आधार होती हैं। एक अन्‍य वक्‍ता श्रीमती प्रियंका मोक्षमर ने कहा कि सफल उद्यम लगाने के लिए सूक्ष्‍म, लघु और मध्‍यम उद्यम मंत्रालय की विभिन्‍न योजनाओं की जानकारी जरूरी है।


    मंत्रालय में संयुक्‍त सचिव अलका अरोड़ा ने कहा कि पूरी दुनिया में महिलाएं रोजगार के क्षेत्र में बेहतरीन काम कर रही हैं। ऐसे में उन्‍हें परिवार की तरफ से पूरी मदद की जरूरत होती है।


    सम्‍मेलन में ऑस्‍ट्रेलिया, ऑस्‍ट्रिया, फ्रांस, इंडोनेशिया, इटली, केन्‍या, कोरिया, मलेशिया, मोरक्‍को, नाइजीरिया, फिलिपिन्‍स, पोलैंड, रूस, स्‍पेन, श्रीलंका, दक्षिण अफ्रीका और संयुक्‍त अरब अमीरात 37 देशों की महिला उद्यमी भाग ले रही हैं। ये महिलाएं कृषि स्‍वास्‍थ्‍य सेवा, रक्षा प्रशिक्षण, शिक्षा, लॉजिस्टिक, डिजिटल मनोरंजन तथा कचरा प्रबंधन के क्षेत्र में अपने देशों के लघु और मध्‍यम उद्योगों का प्रतिनिधित्‍व कर रही हैं।


    ***


    वीके/एएम/एमएस/वीके-8291

    
    
    (Release ID: 1530104) Visitor Counter : 75