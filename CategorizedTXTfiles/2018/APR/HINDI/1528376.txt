      पोत परिवहन मंत्रालय

      अगले महीने से जवाहर लाल नेहरू पोर्ट ट्रस्ट में प्रत्यक्ष डिलिवरी शुरू
      
      चार लॉजिस्टिक कंपनियों को 5 मार्गों के लिए निविदा प्राप्त
      
      इस प्रणाली से 1600 आयातकों को लाभ होगा

      Posted On: 09 APR 2018 6:01PM by PIB Delhi

    जवाहर लाल नेहरू पोर्ट ट्रस्ट (जेएनपीटी) ने प्रत्यक्ष बंदरगाह डिलिवरी के माध्यम से बंदरगाह से सीधे और तेज गति से कार्गो गंतव्य स्थानों तक पहुंचाने के लिए एक नवीन परिवहन समाधान निकाला है। जेएनपीटी से कार्गो गुजरात, गोवा और बेंगलुरु, नासिक, नागपुर, औरंगाबाद, इंदौर और हैदराबाद, अहमदनगर और मुंबई तथा आसपास के स्थानीय क्षेत्रों में भेजने के लिए चार सफल बोलीदाताओं को पांच मार्गों के लिए आदेश पत्र मिला है। इन बोलीदाताओं की बैठक पिछले सप्ताह जेएनपीटी में आयोजित की गई थी, जिसमें मई 2018 से नई प्रणाली शुरू करने की तैयारी का जायजा लिया गया था।


    प्रत्यक्ष परिवहन डिलिवरी को बंदरगाह से आयातकों को सीधे कार्गो पहुंचाने के सर्वोत्कृष्ट तरीके के रूप में स्वीकार किया गया है और इस समय यह जेएनपीटी से कुल कार्गो यातायात का 39 प्रतिशत है। लगभग 1600 आयातकों ने परिवहन के रूप में प्रत्यक्ष परिवहन डिलिवरी मोड को अपनाया है, जिन्हें इस प्रक्रिया से लाभ होगा। एक निर्यातक अथवा आयातक प्रौद्योगिकी से सुसज्जित मंच के माध्यम से अपने कार्यालय में बैठे-बैठे अपने कार्गो को बुक कर सकेगा। नया परिवहन समाधान निम्नलिखित को बढ़ावा देगा-

      * बंदरगाह और ग्राहकों के बीच आसान समन्वय
      * एक स्थान से दूसरे स्थान तक डिलिवरी
      * बंदरगाह क्षेत्र से कंटेनर की तेज़ी से निकासी
      * वाहन पर 24x7 नज़र रखना
      * मोबाइल के जरिए कंटेनर पर नज़र रखना
      * 24x7 ग्राहक सेवा

    ***


    वीएल/एएम/केपी/एमएस–8096

    
    
    (Release ID: 1528376) Visitor Counter : 99
    
    
    
    
    

*