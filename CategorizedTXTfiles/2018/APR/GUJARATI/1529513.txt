      પ્રધાનમંત્રીનું કાર્યાલય

      ભારતના પ્રધાનમંત્રીની સ્વીડન મુલાકાત (16-17 એપ્રિલ 2018)
      Posted On: 17 APR 2018 11:03PM by PIB Ahmedabad


    સ્વીડનના પ્રધાનમંત્રી સ્ટેફ઼ાન લવૈનના નિમંત્રણથી ભારતના પ્રધાનમંત્રી 16-17 એપ્રિલ 2018ના રોજ સ્વીડનની યાત્રાએ ગયા હતા. પ્રધાનમંત્રી શ્રી નરેન્દ્ર મોદીનો આ પ્રથમ સ્વીડન પ્રવાસ હતો. છેલ્લા ત્રણ દસકામાં કોઈ પણ ભારતીય પ્રધાનમંત્રીનો આ પ્રથમ સ્વીડન પ્રવાસ હતો. 16મી એપ્રિલે સ્ટૉકહોમમાં આગમન સાથે પ્રધાનમંત્રીનું સ્વીડનના પ્રધાનમંત્રી લવૈને સ્વાગત કર્યું હતું.


    17મી એપ્રિલે પ્રધાનમંત્રી મહારાજા કાર્લ 16માં ગુસ્તાફને મળ્યા હતા. મહારાજા કાર્લ 16મા ગુસ્તાફે 1993 અને 2005માં ભારતનો પ્રવાસ કર્યો હતો. પ્રધાનમંત્રીએ ત્યાર બાદ સ્વીડનના પ્રધાનમંત્રી લવૈન સાથે પણ બેઠક યોજી હતી. તેઓ આ અગાઉ પણ મળ્યા હતા જ્યારે પ્રધાનમંત્રી લવૈને ફેબ્રુઆરી 2016માં ભારતની યાત્રા કરી હતી અને મુંબઈમાં એક મજબૂત વેપારી મંડળ સાથે મેક ઇન ઇન્ડિયા સપ્તાહમાં ભાગ લીધો હતો. ઓક્ટોબર 2017માં પ્રધાનમંત્રી લવૈને મેઇક ઇન ઇન્ડિયાઃ સ્વીડન 2017માં ભાગ લીધો હતો, આ કાર્યક્રમનું આયોજન સ્ટૉકહોમમાં થયું હતું. પ્રધાનમંત્રી શ્રી નરેન્દ્ર મોદીએ પ્રધાનમંત્રી લવૈન સાથે કરેલી મંત્રણામાં બંને દેશના દ્વિપક્ષીય સંબંધો મજબૂત કરવા ઉપરાંત આર્થિક સંબંધો તથા મહત્વના વૈશ્વિક અને પ્રાંતીય મુદ્દાઓ પર વિશેષ ભાર મૂકવામાં આવ્યો હતો. પ્રધાનમંત્રી લવૈને આ પ્રસંગે પ્રધાનમંત્રી શ્રી નરેન્દ્ર મોદી માટે ખાસ ભોજન સમારંભનું આયોજન કર્યું હતું. આ યાત્રાના પ્રસંગે ઉજ્જવળ ભવિષ્ય અને સંયુક્ત કાર્ય યોજના માટે ભારત અને સ્વીડને કરારો પણ કર્યા હતા. બંને પ્રધાનમંત્રીઓએ સ્વીડનના 30 મુખ્ય ઉદ્યોગોનાં સીઇઓ સાથે એક ગોળમેજી બેઠક યોજી હતી અને સીઇઓને સંબોધ્યા હતા. આ ઉપરાંત સ્વીડીશ સંસદના મોડરેટ પાર્ટીના નેતાઓ તથા વિપક્ષી નેતાઓ સાથે પણ બેઠક યોજાઈ હતી જેમાં વિપક્ષી નેતા ઉલ્ફ ક્રિસ્ટરસન પણ પ્રધાનમંત્રીને મળ્યા હતા. ક્રિસ્ટરસન ઘણા વર્ષોથી સ્વીડનના રાજકારણમાં છે અને ઓક્ટોબર 2017માં તેમણે વિપક્ષનાં નેતા તરીકેનો હોદ્દો સંભાળ્યો હતો.


    ભારત અને સ્વીડન વચ્ચેના આર્થિક સંબંધોમાં ઉત્તરોત્તર નોંધપાત્ર સુધારો થઈ રહ્યો છે ત્યારે આ પ્રવાસ યોજાયો છે. સ્વીડનની 170 કરતાં વધારે કંપનીઓએ વર્ષ 2000 પછી 1.4 અબજ અમેરિકી ડોલરનું રોકાણ કરેલું છે. સ્વીડનની કેટલીક કંપનીઓ તો એક સદી કરતાં પણ વધુ સમયથી ભારતમાં અસ્તિત્વ ધરાવે છે. લગભગ 70 જેટલી ભારતીય કંપનીઓ સ્વીડનમાં અસ્તિત્વ ધરાવે છે. ભારત અને સ્વીડનનો દ્વિપક્ષીય વેપાર અંદાજે 1.8 અબજ અમેરિકી ડોલરનો છે.


    સાંજે ભારતીય પ્રધાનમંત્રી લંડન જવા રવાના થતાં અગાઉ સ્વીડનમાં ભારતીય સમૂદાયને મળશે. આ પ્રસંગે સ્વીડનના પ્રધાનમંત્રી લવૈન પણ હાજર રહે તેવી સંભાવના છે. સ્વીડનમાં લગભગ 20,000 ભારતીયો નિવાસ કરે છે, જેમાં વિવિધ સંસ્થાઓમાં અભ્યાસ કરી રહેલા 2000 જેટલા વિદ્યાર્થીઓનો પણ સમાવેશ થાય છે.


    ભારત-નોર્ડિક પરિષદની બેઠક


    આ યાત્રા દરમિયાન ભારત અને સ્વીડન દ્વારા ભારત-નોર્ડિક પરિષદનું પણ આયોજન કરવામાં આવ્યું હતું. જેનો વિષય હતો ‘ભારત-નોર્ડિક શિખર સંમેલન - મૂલ્યોની વહેંચણી, પરસ્પર સમૃદ્ધિ’. ભારત અને સ્વીડનના પ્રધાનમંત્રીના નિમંત્રણથી તમામ નોર્ડિક પ્રધાનમંત્રીઓ તેમાં ઉપસ્થિત રહ્યા હતા. 17મી એપ્રિલે યોજાયેલી આ પરિષદમાં ડેનમાર્કના પ્રધાનમંત્રી લાર્સ લોક્કે રાસમુસેન, ફિનલેન્ડના પ્રધાનમંત્રી જુહા સિપિલા, આઇસલેન્ડના પ્રધાનમંત્રી કેટરિન જાકબ્સદોતિર અને નોર્વેના પ્રધાનમંત્રી ઇરના સોલબર્ગે હાજરી આપી હતી. ભારત અત્યારે વિવિધ નોર્ડિક દેશો સાથે મજબૂત આર્થિક સંબંધો ધરાવે છે. ભારત-નોર્ડિક વચ્ચેનો વાર્ષિક વેપાર 5.3 અબજ અમેરિકી ડોલરનો છે. ભારતમાં નોર્ડિક રોકાણ 2.5 અબજ અમેરિકી ડોલરનું છે.


    શિખર સંમેલન દરમિયાન પ્રધાનમંત્રીએ ભારત અને નોર્ડિક દેશો વચ્ચેના સહયોગને વધારે ગાઢ બનાવવા અને વૈશ્વિક સુરક્ષા , આર્થિક વિકાસ, સંશોધન અને જળવાયુ પરિવર્તન જેવા મહત્વના મુદ્દાઓ પર ચર્ચા વિચારણા કરવા અંગે ધ્યાન કેન્દ્રીત કરવા પર ભાર મૂક્યો હતો. તેમણે સ્વીકાર્યું હતું કે, આંતરિક રીતે જોડાયેલા વિશ્વમાં સંશોધન અને ડિજિટલ પરિવર્તન ભારત અને નોર્ડિક દેશોનાં વિકાસ માટે મહત્વનું છે. સંમેલનમાં સંશોધન અને ડિજિટલ પહેલ સમૃદ્ધિ અને સાતત્યપૂર્ણ વિકાસ માટે ભારતની મજબૂત પ્રતિબદ્ધતા પર ભાર મૂકવામાં આવ્યો હતો. ભારતમાં મેક ઈન ઈન્ડિયા, સ્ટાર્ટ અપ ઈન્ડિયા, ડિજિટલ ઈન્ડિયા અને ક્લીન ઈન્ડિયા જેવા મહત્વની યોજનાઓ શરૂ કરી છે જે દર્શાવે છે કે ભારત વિકાસ માટે પ્રતિબદ્ધ છે. આ ઉપરાંત ક્લીન ટેકનોલોજી, દરિયાઇ સમાધાન, બંદર આધુનિકીકરણ, ખાદ્ય પ્રસંસ્કરણ, સ્વાસ્થ્ય અને જીવન વિજ્ઞાન તેમજ ખેતીમાં નોર્ડિક સમાધાનોનો ઉલ્લેખ કરવામાં આવ્યો હતો. સંમેલન પછી ભારત અને નોર્ડિક દેશોએ સંયુક્ત નિવેદન પ્રસ્તુત કર્યું હતું.


    આ ઉપરાંત પ્રધાનમંત્રીએ 17 એપ્રિલનાં રોજ ડેનમાર્કના પ્રધાનમંત્રી લાર્સ લોક્કે રાસમુસેન , ફિનલેન્ડના પ્રધાનમંત્રી જુહા સિપિલા, આઈસલેન્ડના પ્રધાનમંત્રી કેટરીન જાકબ્સદોતિર અને નોર્વેના પ્રધાનમંત્રી ઇરના સોલબર્ગ સાથે દ્વિપક્ષીય બેઠક પણ યોજી હતી. આ બેઠકમાં દ્વિપક્ષીય સંબંધો મજબૂત કરવા ઉપરાંત બંને દેશોનાં હિતમાં રહેલા વૈશ્વિક અને પ્રાંતીય મુદ્દાઓ પર ધ્યાન કેન્દ્રીત કરવામાં આવ્યું હતું. આ દેશો સાથે વિવિધ સમજૂતી કરારો પણ કરવામાં આવ્યા હતા. આ સમજૂતીઓમાં ડેનમાર્ક સાથે સાતત્યપૂર્ણ અને સ્માર્ટ શહેરી વિકાસ, પશુપાલન અને ડેરી ક્ષેત્ર, ખાદ્ય સુરક્ષા અને કૃષિ અનુસંધાન તેમજ શિક્ષણ ક્ષેત્ર માટેનાં સમજૂતી કરારનો સમાવેશ થાય છે. જ્યારે આઈસલેન્ડ સાથે હિન્દી ભાષા માટે આઈસીસીઆર ચેર અંગેનો સમજૂતી કરાર કરવામાં આવ્યો હતો.


    NP/J.Khunt/RP

    
    
    (Release ID: 1529513) Visitor Counter : 85
    
    
      Read this release in: English , Marathi , Assamese , Tamil , Kannada