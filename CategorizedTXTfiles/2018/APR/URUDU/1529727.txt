      نائب صدر جمہوریہ ہند کا سکریٹریٹ

      ہندوستانی ثقافت اور روایات کی حفاظت کریں اور اس کا جشن منائیں: نائب صدر جمہوریہ ہند
      
      جناب نائیڈو نے کیدارناتھ ساہنی کے خطوط کی تدوین کی تصنیف ، ’’بھودیہ ‘‘ کا اجراء کیا اور کہا
      
      جناب کیدارناتھ ساہنی نئی نسل کے لئے تحقیق کے ایک اہم وسیلے کی حیثیت رکھتے ہیں

      Posted On: 20 APR 2018 1:32PM by PIB Delhi

    نئی دہلی۔ 20 ؍اپریل۔نائب صدر جمہوریہ ہند جناب ایم وینکیانائیڈو نے، نوجوانوں کو مشورہ دیا ہے کہ ہندوستانی ثقافت اور روایات کی حفاظت کریں اور اس کا جشن منائیں کہ نوجوان اس ملک کے حال اور ماضی کی ضمانت ہیں ، وہ ا پنی زندگی کے مقاصد سخت محنت اور لگن کے ساتھ حاصل کرسکتے ہیں۔نائب صدر جمہوریہ موصوف جناب کیدار ناتھ ساہنی کے تحریر کردہ خطوط کی تدوین پر مبنی تصنیف ’’بھودیہ‘‘ کا اجراء کرنے کے بعد تقریب میں شامل لوگوں سے خطاب کررہے تھے۔ سائنس و ٹیکنالوجی ، علوم ارضیات اور ماحولیات و جنگلات نیز تبدیلی ماحولیات کے اُمور کے مرکزی وزیر ڈاکٹر ہرش وردھن اور دیگر سرکردہ شخصیات بھی اس تقریب میں موجود تھیں۔


    جناب وینکیا نائیڈو نے کہا کہ جناب کیدارناتھ ساہنی ایک قلمکار ، مجاہد آزادی ، سماجی مصلح اور ایسے مثالی آدرش کی حیثیت رکھتے تھے جنہوں نے اپنی پوری زندگی دوسرے لوگوں کی حوصلہ افزائی کی۔ جناب نائیڈو نے کہا کہ جناب کیدارناتھ ساہنی نے اپنی طویل عوامی زندگی کے دوران اپنے قلمکاروں اور محققین کی آزادی کو یقینی بنایا جبکہ وہ ایک مدیر بھی تھے۔


    نائب صدر جمہوریہ موصوف نے مزید کہا کہ جناب کیدارتھ ساہنی کے خطوط کی ترتیب وتالیف نئی نسل کیلئے تحقیق کے ایک اہم وسیلے کی حیثیت رکھتی ہے۔ ان خطوط میں سیاسی اور سماجی منظرنامے پر ان کے غیرجانبدار ذاتی نظریات شامل ہیں۔ جناب نائیڈو نے اپنی تقریر میں آگے کہا کہ سماج کے کمزور اور پسماندہ طبقات کو بااختیار بنائے جانے کے لئے جناب ساہنی کی کوششیں لائق ستائش ہیں ۔ انہوں نے پسماندہ اور کمزور طبقات سے تعلق رکھنے والے کاروباریوں کو کفایتی پونجی فراہم کرنے کی غرض سے ایک فورم تشکیل دیے جانے کی منصوبہ بندی بھی کی تھی۔


    پیش ہے اس موقع پر جناب وینکیانائیڈو کی تقریر کا متن:


    ڈاکٹر مکھرجی میموریل فاؤنڈیشن کی جانب سے’’بھودیہ ‘‘ کے نام سے جناب کیدارناتھ ساہنی کے خطوط کی ترتیب اور اشاعت کیلئے مدیر اعلیٰ جناب بھگت سنگھ کیشیاری ، مدیر جناب اونجیش اوستھی اور مدیر معاون جناب رودریش نارائن مشر اور پرکاش چندر کو مبارکباد پیش کرتا ہوں۔


    مجھے معلوم ہوا ہے کہ اس تصنیف کی اشاعت کی ترغیب وزیراعظم جناب نریندر مودی نے دی تھی۔


    مجھے یہ بھی معلوم ہے کہ ان خطوط کی ترتیب وتالیف ایک دشوار گزار کام تھا جس کے لئے ادارتی ٹیم کو صدور لیہہ لداخ تک کا سفر کرکے ان خطوط کی تالیف کرنی پڑی۔ ا ن عظیم کوششوں کیلئے میں ادارتی ٹیم کا شکریہ ادا کرتا ہوں۔ میں کیدارناتھ ساہنی جی کے ان سبھی معاونین اور ساتھیوں کا بھی شکریہ ادا کرتا ہوں جنہوں نے اس تصنیف کی اشاعت کیلئے کیدارناتھ جی کے خطوط دستیاب کراکے اس تصنیف کو مالامال بنایا۔


    کیدار ناتھ ساہنی جی اپنی طویل عوامی زندگی کے دوران تنظیمی اُمور سے جڑے رہے ۔ انہوں نے ہند نژاد ہندوستانی شہریوں کو ان کے اجداد کے ملک سے جوڑنے کیلئے اورسیز فرینڈس آف بی جے پی کے نام سے ایک ادارہ قائم کیا جس کے تحت انہوں نے زبردست خدمات انجام دیں۔ وہ اس ادارے کے بین الاقوامی صدر بھی رہے۔ اس سلسلے میں انہوں نے بیرون ملک آباد ہندوستانی شہریوں سے وسیع تر خط وکتابت کی۔ مجھے خوشی ہے کہ ا نگلینڈ ، امریکہ اور کینیا وغیرہ جیسے دور دراز کے ممالک سے بھی ساہنی جی کے معاونین نے ان کے خطوط کو جمع کیا ہے۔ ان خطوط کو مضامین کی بنیاد پر 17 ابواب میں مرتب کیا گیا ہے۔ علاوہ ازیں ہندی اور انگریزی میں ساہنی جی کی تحریروں کی نقول بھی اس نسخے میں شامل کی گئی ہیں۔ اس نسخے کی ترتیب کے دوران معاون مدیروں کو ساہنی جی کے ایسے رفیق کار بھی ملے جنہوں نے ساہنی جی سے متعلق دل کو چھونے والے واقعات بھی بیان کیے۔ یہ ایسی یادیں ہیں جن کی کوئی دستاویز نہیں ہے۔ پھر بھی ساہنی جی کی عظیم شخصیت ان کے طریقہ کار اور سنگین ترین حالات میں انہوں نے جو نمایاں کام انجام دیے ، ان کا تعارف کرانے کیلئے ان سبھی یادوں کو اس تصنیف میں شامل کیا گیا ہے۔


    کم ہی لوگ یہ بات جانتے ہوں گے کہ ساہنی جی کے والد اس وقت کی برطانوی ہندوستانی فضائیہ میں اسکوارڈرن لیڈر کے منصب پر فائز تھے۔ اپنے والد ہی طرح ساہنی جی نے بھی ہندوستانی فضائیہ میں کمیشن حاصل کیا ، لیکن ان دنوں ملک کے انتشار زدہ سماجی او رسیاسی حالات کو دیکھتے ہوئے وہ فضائیہ کی ملازمت چھوڑ کر راشٹرسوئم سیوک سنگھ کے پرچارک بن گئے۔ ساہنی جی کی طویل عوامی زندگی کا مقصد بھی عظیم تھا۔ ان کی عوامی زندگی کی ابتداء جموں سے ہوئی تھی ۔ ملک کی تقسیم اور اس کے بعد کشمیر پر قبائلیوں کے حملے کے وقت وہ جموں وکشمیر میں راشٹریہ سوئم سیوک سنگھ کے ، خدمت ملک وقوم کے کاموں میں پیش پیش تھے۔ مجھے معلوم ہوا ہے کہ اس وقت کے وزیر داخلہ آنجہانی سردار پٹیل کے اصرار پر سنگھ کے سرسنگھ چالک گولوالکر جی کے ساتھ ساہنی جی نے بھی کشمیر کے مہاراجا ہری سنگھ سے ملاقات کی تھی اور کشمیر کے ہندوستان میں انضمام پر گفتگو کی تھی۔


    گوکہ ساہنی جی کی پیدائش راولپنڈی میں ہوئی تھی لیکن انہوں نے اپنی عوامی زندگی کی ابتداء جموں وکشمیر سے کی۔ اس لئے یہ عین فطری امر ہے کہ اس تصنیف میں شامل زیادہ تر خطوط جموں وکشمیر سے متعلق ہے یا تنظیمی اُمور پر ان کے نظریات ہیں۔ 1954 میں ساہنی جی دلّی آگئے تھے۔ یہاں انہوں نے تنظیم کے کام بڑی سرگرمی سے کیے ۔ 1959 کے چناؤ کے بعد ساہنی جی دلّی کے ڈپٹی میئر بنے اور محترمہ ارونا آصف علی اس وقت دلّی میونسپل کارپوریشن کی میئر تھیں۔1977 کے بعد ساہنی جی دلّی کے چیف ایگزیکٹیو کونسلر بنے۔ انہیں دنوں دلّی کو انتہائی تباہ کار سیلاب نے گھیر لیا ۔ باندھ ٹوٹنے سے پہلے مشرقی دلّی کے غرقاب ہوجانے کا خطرہ تھا۔ ایسے میں ان حالات میں دلّی کے چیف ایگزیکٹیو کونسلر کے طور پر ساہنی جی نے مشرقی دلّی کے نشیبی علاقوں میں آباد لوگوں کو وہاں سے ہٹوا لیا۔ باندھ تو ٹوٹ گیا لیکن وقت رہتے انخلاء کی وجہ سے جان ومال کا نقصان نہیں ہوا۔


    اپنی طویل عوامی زندگی کے دوران ساہنی جی بھارت پرکاشن کے اعزازی جنرل منیجر بھی رہے ۔ جنرل منیجر کی حیثیت سے ساہنی جی نے عالم مدیروں کی آزادی اظہارمیں کبھی دخل اندازی نہیں کی۔ تاریخ کے محققین کی طرح میرا بھی ماننا ہے کہ اس طرح کے خطوط کی تدوین و ترتیب تاریخ کے محققین کیلئے اہم وسیلے کی حیثیت رکھتی ہے جس میں اس وقت کے سیاسی اور سماجی منظرنامے پر مصنف کے نظریات اور اس کے بیباک ذاتی خیالات شامل ہوتے ہیں۔ اس کے ساتھ ہی یہ بھی معلوم ہوتا ہے کہ ان موضوعات پر قلم کار کے معاونین کے نظریات کیا تھے۔


    میں چاہوں گا کہ اس موضوع پر تحقیق کرنے والے حضرات اس خط وکتابت کو سماج کے سامنے پیش کریں۔ اس تصنیف میں ساہنی جی کے تحریر کردہ ایسے خطوط بھی شامل ہیں جن میں انہوں نے کشمیر کے اس وقت کے گورنر ، وزیراعلیٰ اور وزیراعظم کی توجہ کشمیر میں اُبھرنے والے تشدد ، حفاظتی دستوں کے کردار ، پناہ گزینوں کے فرار اور ان کی دردناک صورتحال جیسے اُمور پر بار بار مبذول کرائی تھی۔


    ساہنی جی تنظیم کے سلسلے میں اکثر جموں وکشمیر کا دورہ کرتے تھے۔ اس حساس ریاست میں اپنے وسیع تر دوروں میں زمینی حقائق کو مرتب کرکے انہوں نے اس سے وقتاً فوقتاً ریاست اور مرکز کی قیادت کو واقف کرایا تھا۔ ساہنی جی نے ریاست میں اپنے معاونین اور دوستوں کا ایک وسیع تر گروہ بھی تشکیل دیا تھا، جو وقتاً فوقتاً ساہنی جی کو وہاں کے حالات کی واقفیت بہم پہنچاتا تھا اور ان سے رہنمائی حاصل کرتا تھا۔ ان کی یہ خط و کتابت جموں وکشمیر کے حالات کو سمجھنے کیلئے ایک اہم وسیلے کی حیثیت رکھتی ہے۔


    دوستو! مسئلہ کشمیر آج بھی ہمارے لئے ایک چیلنج بنا ہوا ہے۔ وہاں قیام امن کیلئے ہم سب کو ملکر اجتماعی کوششیں کرنی ہوں گی۔ ساہنی جی جیسے فرض شناس اور آدرش ورکروں کی پنیہ اسمرتی میں یہی ہمارا سچا خراج عقیدت ہوگا۔ ساہنی جی نے دلت اور کمزور طبقوں کو بااختیار بنانے کیلئے لائق ستائش کوششیں کی تھیں۔ انہوں نے دلت اور کمزور طبقات کے کاروباریوں کو سستی پونجی دستیاب کرانے کیلئے چوپال کے نام سے ایک اسکیم شروع کی تھی جس سے ان کاروباریوں کو 1.2 کی معمولی شرح سود پر چھوٹے اور مائیکرو قرض فراہم کرائے جاتے تھے۔ اس اسکیم سے ہمارے کاروباریوں کو زبردست فائدہ پہنچا۔


    اس اسکیم کے لئے پونجی جمع کرنے کی خاطر ساہنی جی نے اپنے خیرخواہ معاونین کو خطوط لکھ کر تعاون کرنے کی گزارش کی ۔ ایسے کچھ خطوط اس تصنیف میں بھی شامل کیے گئے ہیں جن سے اس اسکیم کے پس پشت ان کی عظیم انسانیت نواز نظریات کا پتہ چلتا ہے۔


    میں عزت مآب ساہنی جی کی مقدس یادگار کے موقع پر ان کے خطوط پر مبنی تصنیف ’’بھودیہ ‘‘ کا اجراء کرتا ہوں۔


    شکریہ۔


    ۔۔۔۔۔۔۔۔۔۔۔۔۔۔۔۔۔۔۔۔۔۔


    U-2183

    
    
    (Release ID: 1529727) Visitor Counter : 13