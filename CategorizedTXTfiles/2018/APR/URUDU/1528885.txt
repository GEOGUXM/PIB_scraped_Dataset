      وزارت خزانہ

      اے آئی آئی بی نے ہندستان میں دیہی کنیکٹویٹی کو بہتر بنانے کے لئے 140 ملین امریکی ڈالر کی سرمایہ کاری کرنے کا فیصلہ کیا
      
      اس پروجیکٹ سے مدھیہ پردیش میں5640گاؤں کے 1.5 ملین دیہی باشندوں کو فائدہ حاصل ہوگا

      Posted On: 12 APR 2018 7:33PM by PIB Delhi

    نئی دہلی، 12 اپریل 2018 /حال ہی میں بیجنگ میں منعقدہ ایشین انفراسٹرکچر انویسٹ منٹ بینک (اے آئی آئی پی) کےبورڈ آف ڈائریکٹرس کے ذریعہ منظور شدہ 140 ملین امریکی ڈالر کے قرض سے ریاست مدھیہ پردیش کے تقریباً 1.5 ملین دیہی باشندوں کو براہ راست فائدہ حاصل ہونے جارہا ہے۔ اس سے ان دیہی باشندوں کے ذریعہ معاش، تعلیم اور نقل و حرکت کی صلاحیت میں بہتری آئے گی۔ اس پروجیکٹ میں عالمی بینک کا مشترکہ طور پر مالی تعاون شامل ہے۔ اس کا مقصد دیہی سڑک کنیکٹویٹی کو بہتر بنانا اور 5640 گاؤں کے ان باشندوں کی دیکھ ریکھ کو بہتر بنانا ہے جو کہ روزمرہ کی اپنی سرگرمیوں کےلئے دیہی سڑکوں کا استعمال کرتے ہیں۔


    ان دیہی باشندوں کے ذریعہ معاش میں بہتری آئے گی کیونکہ کھیت سے لے کر بازار تک سڑک رابطہ فراہم ہونے سے ان کی آمدنی کےمواقع بڑھیں گے۔ مزید برآں اس سے اعلی تعلیمی پروگراموں میں زیادہ سے زیادہ بچوں کےاندراج اور اسکولوں میں بچوں کی زیادہ حاضری کی امید ہے۔ اس پروجیکٹ کے تحت سڑکوں کی دیکھ ریکھ کے پروجیکٹس سے زیادہ خواتین کو روزگار حاصل ہوگا جس سے صنفی مساوات اور روزگار بڑھانے میں تعاون ملے گا۔ اے آئی آئی بی کے نائب صدر اور چیف انویسٹمنٹ آفیسر ڈی جے پانڈیا نے کہا کہ ‘‘دیہی بنیادی ڈھانچے میں سرمایہ کاری کے ذریعہ ہندستان میں پایہ دار ترقی کو فروغ دینے کے لئے مناسب مقدار میں فائنانس کی ضرورت ہے۔ مجھے خوشی ہے کہ اس پروجیکٹ میں اے آئی آئی بی کی شراکت داری سے اس مالی ضرورت کی تکمیل ہوگی اور خطہ کی ہمہ جہت ترقی میں اضافہ ہوگا۔


    مزید برآں اس پروجیکٹ کا مقصد ریاست مدھیہ پردیش میں دیہی سڑکوں کی صورتحال بہتر کرنا ، ماحولیاتی تبدیلی سے لڑنے میں سڑکوں کی صلاحیت میں اضافہ کرنے کے علاوہ ریاست کے دیہی سڑک نیٹ ورک اور سڑک تحفظ کے انتظام و انصرام کی صلاحیت کو بہتر بنانا ہے۔


    اے آئی آئی بی کے انویسٹمنٹ آپریشن کے ڈائریکٹر جنرل سوپی تیراونندتھورن نے کہا کہ اس پروجیکٹ سے چھوٹے گاؤں کے لئے محفوظ اور پائیدار سڑک رابطہ فراہم ہوگا۔ علاوہ ازیں مدھیہ پردیش کی دیہی آبادی کی نقل و حرکت میں بہتری آئے گی انہوں نے مزید کہا کہ پوری ریاست مدھیہ پردیش کی اقتصادی ترقی کو ایک نئی رفتار ملے گی۔ علاوہ ازیں دیہی آبادی بشمول خواتین اور بچیوں کے ذریعہ معاش میں بھی بہتری آئے گی۔


    ۔۔۔۔۔۔۔۔۔۔۔


    م ن۔م ع ۔ ج۔


    U- 2066


    
    

    
    (Release ID: 1528885) Visitor Counter : 14