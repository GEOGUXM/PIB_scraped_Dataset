      صحت اور خاندانی بہبود کی وزارت

      ہندوستان میں آکسی ٹاسن تیار کرنے، فروخت اور درآمد کرنے کی ضابطہ بندی
      Posted On: 27 APR 2018 7:40PM by PIB Delhi


    نئی دہلی؍ 27 اپریل2018،صحت و خاندانی بہبود کی وزارت نے گھریلو استعمال کے لئے آکسی ٹاسن دوا تیار کرنے کا کام صرف سرکاری شعبے کے لئے محدود کردیا ہے۔وزارت نے آکسی ٹاسن اور اس کے فارمولیشنز کو درآمد کرنے پر بھی پرپابندی لگا دی ہے۔


    ہماچل پردیش ہائی کورٹ، شملہ نے 15 مارچ 2016ء کے اپنے فیصلے میں کہا تھا کہ آکسی ٹاسن دوا بڑے پیمانے تیار اور فروخت کی جاتی ہے اور اس کا غلط استعمال کیا جارہا ہے اور جوکہ جانوروں اور انسانوں دونوں کے لئے بے حد مضرہیں۔اس فیصلے میں دیگر باتوں کے علاوہ یہ بھی کہا گیا تھا کہ آکسی ٹاسن تیار کرنے کا کام صرف سرکاری کمپنیوں تک محدود کردیا جائے ۔


    اس معاملے پر ڈرگس اینڈ کاسمیٹکس ایکٹ 1940 کے تحت قائم کئے گئے ادارے ڈرگس ٹیکنیکل ایڈوائزری بورڈ نے غور کیا ۔ بورڈ نے سفارش کی کہ انسانی استعمال کے لئے آکسی ٹاسن دوا کی ضابطہ بندی کی جائے اورغلط استعمال روکنے کے لئے یہ صرف سرکاری اور نجی شعبے کے رجسٹرڈ اسپتالوں اور کلینک کو ہی سپلائی کی جائے۔


    بورڈ کی سفارشوں کی بنیاد پر اور اس معاملے کی جانچ کرنے کے بعد مرکزی حکومت کو پتہ چلا کہ آکسی ٹاسن کا غیر ضابطہ بند اور غیر قانونی استعمال انسانوں اور جانوروں کے لئے خطرناک ہے اور عوام کے مفاد میں یہ ضروری ہے کہ اس کو تیار، فروخت اور تقسیم کرنے کی ضابطہ بندی کی جائے۔


    اس لئے مرکزی حکومت نے مذکورہ ایکٹ کی دفعہ26اے کے تحت آکسی ٹاسن تیار کرنے، فروخت کرنے یا تقسیم کرنے کی درج ذیل طریقے سے ضابطہ بندی کی ہے:

     1. گھریلو استعمال کے لئے آکسی ٹاسن فارمولیشن تیار کرنے کا کام سرکاری شعبے کی کمپنیا ں ہی کریں گی اور اس کے لیبل پر بارکوڈ ہوگا۔
     2. لیکن برآمد کرنے کے مقصد سے سرکاری اور نجی شعبے دونوں سے تعلق رکھنے والی کمپنیاں آکسی ٹاسن دوا تیار کرسکتی ہیں۔ برآمد کئے جانے کے لئے ایسی دوا کے پیکٹ پر بارکوڈ بھی ہوگا۔
     3. آکسی ٹاسن کا ایکٹیو فارماسیٹکل انگریڈینٹ(اے پی آئی)تیار کرنے والے گھریلو استعمال کے لئے یہ دوا تیار کئے جانے کے واسطے صرف سرکاری شعبے کی کمپنیوں کو ہی اے پی آئی سپلائی کریں گے۔
     4. لیکن برآمد کے مقصد سے یہ دوا تیار کرنے کے لئے اے پی آئی سرکاری اور نجی شعبے دونوں کی کمپنیوں کو سپلائی کی جائے گی۔
     5. گھریلو استعمال کے آکسی ٹاسن دوائیں سرکاری اور نجی شعبے کے رجسٹرڈ اسپتالوں اور کلینک کو دوا تیار کرنے والی کمپنیوں کے ذریعے براہ راست سپلائی کی جائیں گی۔
     6. آکسی ٹاسن تیار کرنے والی کمپنیاں یہ دوا پردھان منتری بھارتیہ جن اوشدھی پریوجنا (پی ایم بی جے پی)اور ایفورڈبل میڈیسنز اینڈ ریلائبل امپلانٹس فار ٹریٹمنٹ(امرت) کی دوکانوں یا مرکزی حکومت کے ذریعے مخصوص کئے گئے کسی دیگر سرکاری ادارے کو بھی سپلائی کرسکتی ہے۔ یہ دکانیں اس دوا کی سپلائی سرکاری اور نجی شعبے کے رجسٹرڈ اسپتالوں اور کلینک کو بھی کرسکتی ہیں۔
     7. کسی بھی شکل یا نام سے آکسی ٹاسن کو خوردہ کیمسٹ کے ذریعے فروخت کئے جانے کی اجازت نہیں ہوگی۔

    گھریلو استعمال کے لئے آکسی ٹاسن تیار کرنے سے متعلق ضابطے یکم جولائی 2018ء سے نافذ ہوں گے، لیکن اس کی درآمد پر فوراً پابندی عائد کردی گئی ہے۔


    U: 23 3 9

    
    
    (Release ID: 1530641) Visitor Counter : 7
    
    
    
    
    

7.