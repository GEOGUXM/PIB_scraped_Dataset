      سٹرک ٹرانسپورٹ اور شاہراہوں کی وزارت

      جناب نتن گڈکری نے دلّی اور ممبئی کے درمیان ایک نئی شاہراہ کا اعلان کیا
      Posted On: 16 APR 2018 1:36PM by PIB Delhi


    
    نئی دلّی ، 17 اپریل؍سڑک نقل و حمل اور شاہراہوں ، جہاز رانی ، آبی وسائل ، دریاؤں کی ترقی و فروغ اور گنگا کے احیاء کے وزیر جناب نتن گڈکری نے دلّی اور ممبئی کے درمیان ایک نئی شاہراہ کا اعلان کیا ہے ۔ اس ایکسپریس وے پر ایک لاکھ کروڑ روپئے صرف ہوں گے ۔ وزیر موصوف نے چمبل ایکسپریس وے کے منصوبے کے بارے میں بھی انکشاف کیا جو کہ دلّی اور ممبئی سے مربوط ہوگا اور توقع ہے کہ اس سے مدھیہ پردیش اور راجستھان کے پسماندہ علاقے استفادہ کریں گے اور گورو گرام کی مانند ترقی کریں گے ۔
    جناب گڈکری نے میڈیا کے ایک اجتماع سے خطاب کرتے ہوئے دلّی اور این سی آر کی بھیڑ بھاڑ کو کم کرنے کے سلسلے میں ان کی وزارت کی جانب سے کی گئی اہم کوششوں سے واقف کرایا ۔اس ضمن میں 35,600 کروڑ روپئے کی مالیت کے دس پروجیکٹ زیر عمل ہیں ۔ انہوں نے کہا کہ تقریباً 40 ہزار تجارتی گاڑیاں ہر روز دلّی میں داخل ہوتی ہیں ، جس کے باعث شہری ریاست میں بھیڑ بھاڑ اور آلودگی میں اضافہ ہوتا ہے ۔ اس بھیڑ بھاڑ کو کم کرنے کے لئے دلّی کے ارد گرد مشرقی اور مغربی ایکسپریس وے کا بیڑا اٹھایا گیا تھا ۔ وزیر اعظم جناب نریندر مودی اس ماہ کی 29 تاریخ کو مشرقی گردا گرد ایکسپریس وے کا افتتاح کریں گے ۔ اسی طرح مشرقی دلّی کے ٹریفک کو سہل بنانے کی غرض سے دلّی ۔ میرٹھ ایکسپریس وے کا خاکہ تیار کیا گیا تھا اور اس کے دلّی ۔ ڈاسنہ حصے کا افتتاح بھی وزیر اعظم 29 اپریل کو ایک روڈ شو کے ذریعہ کریں گے ۔
    جناب گڈکری نے مطلع کیا کہ دھولا کنواں سے ہوائی اڈے تک سگنل فری کاریڈور پر 260 کروڑ روپئے صرف ہوئے ہیں ۔ انہوں نے کہا کہ مکمل طور پر کنٹرول سے آراستہ آٹھ لین والا دوارکا ایکسپریس وے چار مراحل میں تیار کیا جا رہا ہے ۔ تین مراحل کا کام پہلے ہی ایوارڈ کیا جا چکا ہے ، ایکسپریس وے کا کام ایک ماہ کے اندر شروع ہونے کی امید ہے ۔ اس پروجیکٹ پر کل 9500 کروڑ روپئے صرف ہوں گے ۔ مزید برآں ، رنگ پوری میں مہی پال پور کے فروغ کے تحت دوارکا ؍ نیشنل ہائی وے 8 کو مربوط کرنے کے لئے ایک بائی پاس بنایا جانا ہے ۔ وزیرموصوف نے بتایا کہ گورو گرام میں این ایچ 8 پر اہم جنکشنوں مثلاً افکو چوک پر انڈر پاس ، بائی پاس ، سگنیچر ٹاور ، انٹر سیکشن ، راجیو چوک اور ہیرو ہونڈا چوک کے ترقی و فروغ کا 1000 کروڑ روپئے کی لاگت کا کام تقریباً مکمل ہو چکا ہے ۔
    ۔ ۔ ۔ ۔ ۔
    u. 2115
    

    
    (Release ID: 1529293) Visitor Counter : 2