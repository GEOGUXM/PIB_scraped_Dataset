      বিত্ত মন্ত্ৰালয়

      সৰ্বভাৰতীয় গড় হিচাপৰ সমান্তৰালকৈ আহিবলৈ হ’লে অসমে ইয়াৰ জনমুৰি আয়, শিক্ষা আৰু স্বাস্থ্যখণ্ডক সক্ৰিয় কৰি তুলিবৰ বাবে অন্ততঃ এটা দশক ধৰি দ্বিসাংখ্যিক ভাৱে বিকাশ লাভ কৰিব লাগিব৷ – এন কে সিং
      Posted On: 26 APR 2018 8:30PM by PIB Guwahati


    অসমে সৰ্বভাৰতীয় বিকাশৰ গড়ৰ সৈতে সহাৱস্থান কৰিবলৈ হ’লে ইয়াৰ জনমুৰি আয় সক্ৰিয় কৰি তুলিব লাগিব আৰু তাৰ বাবে ৰাজ্যখনৰ বিকাশক দ্বিসংখ্যাতকৈও বেছি বৃদ্ধি কৰিব লাগিব আৰু স্বাস্থ্যখণ্ডৰ লগতে শিক্ষাখণ্ডৰ কিছু কাৰকৰ দিশেৰেও বিকাশ সাধন কৰিব লাগিব৷ আজি ৰাজ্য চৰকাৰ, বিভিন্ন ৰাজনৈতিক দলৰ প্ৰতিনিধি আৰু স্থানীয় অনুষ্ঠানৰ প্ৰতিনিধিৰ সৈতে হোৱা মত বিনিময় অনুষ্ঠানৰ পিছতে আয়োজন কৰা সংবাদমেলত এইদৰে কয় পঞ্চদশ বিত্ত আয়োগৰ অধ্যক্ষ শ্ৰী এন কে সিঙে৷ তেওঁ কয় যে ৰাজ্যখনে বিগত কেইটামান বছৰত উচ্চ হাৰত ৰাজহ সৃষ্টিৰ দিশেৰে উল্লেখনীয় বিকাশ লাভ কৰিবলৈ সক্ষম হৈছে, তাৰ সমান্তৰালকৈ ক্ষুদ্ৰ অৰ্থনীতিৰ সুস্থিৰতা অক্ষুণ্ণ ৰখা, বিশেষকৈ GSDP অনুপাতত ঋণ প্ৰদানৰ ধাৰা অক্ষুণ্ণ ৰাখিবলৈ সক্ষম হৈছে৷ ব্যয়ৰ মানদণ্ড উত্তৰণৰ ক্ষেত্ৰত ৰাজ্যখনৰ সমূখত আছে প্ৰচুৰ প্ৰত্যাহ্বান৷ অসম চৰকাৰে ইতিমধ্যেই স্বীকৃতি প্ৰদান কৰিছে যে মূলধনী ব্যয়ৰ পৰিমাণ বৃদ্ধি হোৱা সত্ত্বেও, এতিয়াও আন্তঃগাঁথনিৰ বাবে প্ৰয়োজনীয় ব্যয়ৰ যি ৰিক্ততা সেয়া পূৰণ হোৱাগৈ নাই৷


    অধ্যক্ষগৰাকীয়ে উল্লেখ কৰে যে শক্তিখণ্ডত ভালেমান উল্লেখনীয় উন্নয়ন দেখা গৈছে, কেৱল বিদ্যুৎৰ উপলব্ধতাৰ ক্ষেত্ৰতেই নহয়, বৰঞ্চ T&D লোকচানৰ পৰিমাণ হ্ৰাস আৰু ১০০% মিটাৰ ব্যৱস্থাৰ ক্ষেত্ৰতো যথেষ্ট ফলপ্ৰসূতা দেখা গৈছে৷ অসমে ইতিমধ্যেই UDAY ব’ণ্ড ছাবস্ক্ৰাইব কৰিছে, যিটো নিসন্দেহে প্ৰসংশনীয়৷


    বানপানীৰ দ্বাৰা হোৱা ব্যাপক ক্ষতিৰ উপৰি ব্ৰহ্মপুত্ৰৰ গৰাখহনীয়া ৰোধৰ সমস্যা তথা অন্যান্য বান ব্যৱস্থাপনা ব্যৱস্থা সন্দৰ্ভত আয়োগে যথেষ্ট গুৰুত্ব আৰোপ কৰে৷ মাজুলীক বানৰ পৰা আৰু গৰাখহনীয়াৰ পৰা ৰক্ষা কৰিবৰ বাবে মুখ্যমন্ত্ৰী সৰ্বানন্দ সোণোৱালে আগবঢ়োৱা চক্ৰীয় পথ আৰু মথাউৰি নিৰ্মাণ ব্যৱস্থাৰ সৃষ্টিশীল ধাৰণাক আয়োগে শলাগ লয় আৰু লগতে কয় যে ইয়াক দুৰ্যোগ প্ৰশমন আৰু ব্যৱস্থাপনাৰ এক বিস্তাৰিক পৰিকাঠামো হিচাপে গণ্য কৰিব পৰা যাব৷


    জিএছটি ৰূপায়নৰ বাবে ৰাজ্যখনে সমূখীন হোৱা বিভিন্ন অনিশ্চয়তা তথা সমস্যাসমূহ আয়োগে টোকাভুক্ত কৰে৷ অৱশ্যে ইয়াৰ পৰৱৰ্তী ফলাফলসমূহৰ প্ৰতিও লক্ষ্য ৰাখিব লাগিব, ভাৰত চৰকাৰে ইতিমধ্যে চাৰি বছৰৰ বাবে ১৪% ৰাজহ নিবাৰণ কৰাৰ প্ৰতিশ্ৰুতি প্ৰদান কৰিছে, যিয়ে পঞ্চদশ বিত্ত আয়োগৰ উপহাৰ সময়ছোৱাৰ প্ৰথমটো বৰ্ষক সামৰি ৰাখিব৷ পৰিকল্পনা আয়োগৰ বিলোপকৰণ আৰু নতুন বিত্তীয় ব্যৱস্থাসমূহে চলি থকা বিকাশৰ ধাৰা অক্ষুণ্ণ ৰখাটো সুনিশ্চিত কৰিব লাগিব৷
    
    অসম – এক্ট ইষ্ট পলিচীৰ মু্খ্য ৰাজ্য
    ৰাজ্যৰ মুখ্যমন্ত্ৰী সৰ্বানন্দ সোণোৱাল আৰু বিত্ত মন্ত্ৰী ড. হিমন্ত বিশ্ব শৰ্মা নেতৃত্বাধীন ৰাজ্য চৰকাৰৰ দলটোৱে ৰাজ্যৰ আটাইবোৰ খণ্ডতে ৰাজ্যৰ বিত্তক্ষেত্ৰৰ সকলো দিশ সুস্পষ্টভাৱে উপস্থাপন কৰে এই বৈঠকতে৷ প্ৰায় তিনিঘণ্টাজোৰা এই পট-প্ৰদৰ্শনী বা প্ৰেজেণ্টেশ্যন আগবঢ়োৱা হয়৷ আজি এই বৈঠকৰ আদৰণি ভাষণত মুখ্যমন্ত্ৰী শ্ৰী সৰ্বানন্দ সোণোৱালে আয়োগক আদৰ অভ্যৰ্থনা জনায় আৰু অতি যোগাত্মকভাৱে গুৰুত্বসহকাৰে ৰাজ্যখনৰ বিভিন্ন সমস্যাৰ বুজ লোৱাৰ বাবে ধন্যবাদ জ্ঞাপন কৰে৷ প্ৰেজেণ্টেশ্যন উপস্থাপন কালত ৰাজ্য চৰকাৰে নিম্নোক্ত দিশসমূহৰ ওপৰত বিশেষ গুৰুত্ব প্ৰদান কৰিছে -


    বাজেটৰ ধনৰ পৰিমাণ ২০১৫-১৭ বৰ্ষৰ ৪২০০০ কোটি টকাৰ পৰা ২০১৭-১৮ বৰ্ষত ৭০০০০ কোটি টকালৈ বৃদ্ধি, য’ত মূলধনী বাজেটৰ পৰিমাণ প্ৰায় একেটা সময়সীমাৰ ভিতৰতে ৪৯০০ কোটি টকাৰ পৰা ১২৮০০ কোটি টকালৈ বৃদ্ধি হৈছে৷
    জিএছটিৰ বাদেও ৰাজ্যখনৰ ৰাজহ সংগ্ৰহত বিগত দুটা বছৰত বছৰেকীয়া গড়ত প্ৰায় ২০% কৈ বৃদ্ধি হৈছে৷
    মাজুলী সুৰক্ষাৰ বাবে বিশেষ বিবেচনা আৰু বিত্তায়ন ব্যৱস্থা সাজু কৰাৰ প্ৰয়োজনীয়তা আছে৷
    সম্পত্তি হস্তান্তৰৰ বাবে ষষ্ঠ অনুচ্ছেদৰ এলেকাসমূহক সাধাৰণ এলেকা হিচাপেই গণ্য কৰিব লাগে, কিয়নো সেইবোৰ সাধাৰণ এলেকাতকৈ অতি বেছি পিছপৰা৷
    ৰাজ্যখনৰ আন্তঃগাঁথনিৰ প্ৰয়োজনীয়তাই ৰাজ্যখনৰ কৌশলগত অৱস্থানত প্ৰতিফলিত হৈছে আৰু ইয়েই আভ্যন্তৰীণ সুৰক্ষা প্ৰয়োজনীয়তাকো উল্লেখ কৰিছে৷
    মানৱ উন্নয়নৰ ক্ষেত্ৰতো ৰাজ্য চৰকাৰে আৰোপ কৰিছে যৎপৰোনাস্তি প্ৰচেষ্টা৷
    স্থায়ী উন্নয়নৰ লক্ষ্যত উপনীত হ’বলৈ ৰাজ্য চৰকাৰে ইয়াৰ উন্নয়নৰ বাবে সৰ্বতোপ্ৰকাৰৰ চেষ্টা অব্যাহত ৰাখিছে৷
    ৰাজ্যৰ মুখ্যমন্ত্ৰী সৰ্বানন্দ সোণোৱালে ৰাজ্য চৰকাৰৰ হৈ আয়োগক এক সবিশেষ স্মাৰক পত্ৰও প্ৰদান কৰে৷ ৰাজ্যখনৰ অৰ্থনীতিৰ সকলো ক্ষেত্ৰতেই থকা বিভিন্ন সুযোগ আৰু প্ৰত্যাহ্বানৰ দিশসমূহক সামৰি লৈ অসম চৰকাৰে যুগুত কৰা অনন্য উপস্থাপনাক আয়োগৰ অধ্যক্ষই শলাগ লয়৷ তেওঁ লগতে কয় যে ইয়াত উত্থাপিত বিভিন্ন সমস্যাই আয়োগৰ আলোচনাৰ মঁজিয়াত গুৰুত্বসহকাৰে স্থান লাভ কৰিব৷ অসম হৈছে ভাৰতৰ এক্ট ইষ্ট নীতিৰ দুৱাৰমুখস্বৰূপ আৰু সেয়েহে ভাৰতৰ কৌশলগত আৰু বাণিজ্যিক সম্পৰ্কৰ ক্ষেত্ৰত পূৱ এছিয়াৰ চুবুৰীয়া দেশসমূহৰ বাবে এই ৰাজ্য অতি গুৰুত্বপূৰ্ণ৷ আমি বুজিছো যে আন্তঃগাঁথনি উন্নয়নক সফলতাৰে উদ্ভাসিত কৰি তুলিবলৈ যথেষ্ট জটিল৷ আয়োগে লগতে ৰাজ্য চৰকাৰক ইয়াৰ আন্তঃগাঁথনি উন্নয়নৰ বাবে ৰাজহুৱা-ব্যক্তিগত অংশীদাৰীত্বৰ মাধ্যমেৰে অধিক ব্যক্তিগত খণ্ডৰ বিনিয়োগ আকৰ্ষণ কৰাৰ বাবে আহ্বান জনায়৷
    
    বাণিজ্য আৰু উদ্যোগ খণ্ডৰ প্ৰতিনিধিৰে আলোচনা অনুষ্ঠিত হ’ব কাইলৈ (২৭ এপ্ৰিল, ২০১৮)


    উল্লেখ্য যে ইতিমধ্যেই আয়োগে স্থানীয় বিভিন্ন গোটৰ সৈতে মত-বিনিময়ৰ মাধ্যমেৰে অঞ্চলটোৰ উন্নয়নৰ বিভিন্ন দিশৰ বুজ লৈছে৷ স্থানীয় গোট যেনে গাওঁ পঞ্চায়ত, জিলা পৰিষদ আৰু আঞ্চলিক পৰিষদৰ প্ৰতিনিধিসকল এই বৈঠকত উপস্থিত থাকি তেওঁলোকৰ মনৰ কথা ব্যক্ত কৰাৰ লগতে ভালেমান পৰামৰ্শৱলীও আগবঢ়ায় আয়োগলৈ, বিশেষকৈ তেওঁলোকৰ নিজ নিজ এলেকাৰ বিভিন্ন সমস্যা সন্দৰ্ভত অভিমত ব্যক্ত কৰে তেওঁলোকে৷ ইফালে নগৰীয়া গোট যেনে গুৱাহাটী পৌৰ নিগমে ইয়াৰ বিভিন্ন সমস্যা তথা পৰামৰ্শ আগবঢ়ায়৷ পৌৰ নিগমৰ পৌৰপতিয়ে কয় যে চহৰখনৰ জনসংখ্যা যিহেতু অতি বেছি গতিকে সমস্যাও বেছি৷ কৃত্ৰিম বানৰ পৰা পৰিত্ৰান পাবলৈ, বিভিন্ন জলাশয় সক্ৰিয় কৰি তুলিবলৈ বা তদাৰক কৰিবলৈ, বাট-পথৰ উন্নয়ন সাধন কৰিবলৈ, শ্মশান আদি তদাৰক কৰিবলৈ, ডাম্পিং গ্ৰাউণ্ডসমূহ সঠিকভাৱে তদাৰক কৰিবলৈ আৰু অন্যান্য বিভিন্ন সমস্যাৰ সঠিক সমাধানৰ বাবে তেওঁ আয়োগক পুঁজি আবণ্টনৰ বাবেও আহ্বান জনায়৷ আয়োগে বিজেপি, এআইইউডিএফ, কংগ্ৰেছ, অগপ, চিপিআই, চিপিএমৰ বিভিন্ন প্ৰতিনিধিৰ লগতে অন্যান্য ভালেমান ৰাজহুৱাভাৱে সক্ৰিয় লোকৰ সৈতে মত বিনিময় কৰে আৰু বিভিন্ন সমস্যাৰাজিৰ বুজ লয়৷ উল্লেখ্য যে অহা ২৭ এপ্ৰিল, ২০১৮ তাৰিখে বাণিজ্য আৰু উদ্যোগ বিভিগৰ বিভিন্ন প্ৰতিনিধিৰে মত বিনিময় কৰি আয়োগৰ দলটোৱে৷


    উল্লেখ্য যে পঞ্চদশ বিত্ত আয়োগে তিনিদিনীয়া ভ্ৰমণসূচীৰে অসমলৈ আহিছে৷ ২৫ এপ্ৰিল, ২০১৮ তাৰিখে অসমত উপস্থিত হোৱা আয়োগৰ দলটোক নেতৃত্ব দিছে আয়োগৰ অধ্যক্ষ শ্ৰী এন কে সিঙে, লগতে আছে আয়োগৰ সদস্য ক্ৰমে শ্ৰী শক্তিকান্ত দাস, ড. অনুপ সিং, ড. অশোক লাহিড়ী, ড. ৰমেশ চান্দ আৰু সচিব শ্ৰী অৰবিন্দ মেহতা তথা অন্যান্য বিষয়ববীয়া৷ দলটোৱে মুখ্যমন্ত্ৰী, বিত্তমন্ত্ৰী তথা ৰাজ্য চৰকাৰৰ অন্যান্য বিষয়ববীয়াৰ সৈতে গুৱাহাটীৰ খানাপাৰাস্থিত অসম পদাধিকাৰী মহাবিদ্যালয়ত এক গুৰুত্বপূৰ্ণ বৈঠকত মিলিত হৈছে৷


    আয়োগৰ সদস্যবৃন্দই ৰাজ্যৰ বিভিন্ন ৰাজনৈতিক দলৰ নেতাসকলৰ সৈতেও ৰাজ্যৰ বিভিন্ন সমস্যাৱলীৰ বিষয়ে বিস্তাৰিতভাৱে আলোচনা কৰে আৰু তেওঁলোকে আগবঢ়োৱা বিভিন্ন সমাধানসূত্ৰ, সুযোগ সুবিধা আৰু এনেবোৰ দিশৰ মাজত নিহিত থকা প্ৰত্যাহ্বানবোৰৰ বিষয়েও উল্লেখ কৰে৷
    ৰাজ্য চৰকাৰে ৰাজ্যখনৰ সবলীকৰণৰ বাবে আৰু ইয়াৰ সামগ্ৰিক উন্নয়নৰ বাবে গ্ৰহণ কৰা আৰু আগবঢ়োৱা গঠনমূলক আৰু ব্যৱহাৰোপযোগী পৰামৰ্শসমূহৰ প্ৰসংশা কৰে আয়োগে৷


    ৰাজ্য চৰকাৰে আয়োগৰ সকলো বিষয়ববীয়ালৈ আগবঢ়োৱা আপ্যায়ন আতিথ্যৰ বাবেও আয়োগে কৃতজ্ঞতা জ্ঞাপন কৰে৷ ৰাজ্য চৰকাৰৰ সৈতে আগলৈও বিভিন্ন বিষয়ত আলোচনা কৰাৰ পোষকতা কৰে আয়োগে৷ উল্লেখ্য যে পঞ্চদশ বিত্ত আয়োগে ভ্ৰমণ কৰা দেশৰ দ্বিতীয়খন ৰাজ্য হৈছে অসম, ইয়াৰ পূৰ্বে এই আয়োগ অৰুণাচল প্ৰদেশলৈ গৈছিল৷ পৰামৰ্শদান প্ৰক্ৰিয়াৰ এক অংশ হিচাপে বিত্ত আয়োগে দেশৰ বিভিন্ন ৰাজ্য ভ্ৰমণ কৰিব, সেই ৰাজ্যসমূহৰ উন্নয়নমূলক প্ৰয়োজনীয়তাসমূহৰ বুজ ল’ব, বিভিন্ন সমস্যা ৰাজি চিনাক্ত কৰাৰ লগতে সেই ৰাজ্যসমূহৰ সম্ভাৱনীয়তাপূৰ্ণ উৎসসমূহৰ খতিয়ান ল’ব আৰু তাৰ পিছত ইয়াৰ বাবে সমাধানসূত্ৰ, চুপাৰিছ তথা প্ৰতিবেদন প্ৰস্তুত কৰিব৷ আয়োগে আটাইবোৰ ৰাজ্য চৰকাৰ, ভাৰত চৰকাৰ আৰু প্ৰাসঙ্গিক সকলো পক্ষৰ সৈতে আলোচনাত মিলিত হোৱাৰ পিছতেই ইয়াৰ যাৱতীয় ছুপাৰিছ বা নিৰ্দেশনাৱলী অহা অক্টোবৰ ২০১৯ ৰ ভিতৰত চূড়ান্ত কৰি উলিয়াব৷
    
    DSM/RM/AM

    
    
    (Release ID: 1530577) Visitor Counter : 4
    
    
      Read this release in: English