      கப்பல் போக்குவரத்து அமைச்சகம்

      பாரதீப், எண்ணூர், தூத்துக்குடி ஆகிய முக்கிய துறைமுகங்கள் கடல்நீரைக் குடிநீராக்குவதிலும் மறுசுழற்சி செய்வதிலும் முன்னோடியாகத் திகழும்
      Posted On: 17 APR 2018 5:15PM by PIB Chennai


    கப்பல்துறை அமைச்சகத்தின்கீழ் இயங்கிவரும் பாரதீப், எண்ணூர் காமராஜர், தூத்துக்குடி வ.உ.சிதம்பரனார் துறைமுகங்களின் வளாகங்களில் கடல்நீரைக் குடிநீராக்கவும், மறுசுழற்சி மூலம் தண்ணீரைப் பயன்படுத்தவும் முன்னோடித் திட்டங்கள் செயல்படுத்தப்படவுள்ளன. மத்திய கப்பல்துறை, சாலைப் போக்குவரத்து மற்றும் நெடுஞ்சாலை, நீர்வளத்துறை, நதி மேம்பாடு, கங்கை நதி புத்துயிரூட்டல்துறை அமைச்சர் திரு நிதின் கட்கரி, அண்மையில் துறைமுகங்களின் தலைவர்கள் பங்கேற்றக் கூட்டத்திற்கு தலைமை தாங்கினார். அப்போது, கடல்நீரைக் குடிநீராக்கும் தொழில்நுட்பம் பற்றியும், அவற்றை முக்கியத் துறைமுகங்களில் நடைமுறைப்படுத்துவது குறித்தும் விவாதிக்கப்பட்டது. இதன் தொடர்ச்சியாக, துறைமுக வளாகங்களில் கடல்நீரை குடிநீராக்கும் நிலையங்களை உடனடியாக அமைக்க, அமைச்சர் உத்தரவிட்டார். இந்தத் திட்டத்தின் மூலம், தினசரி 13 மில்லியன் லிட்டர் தண்ணீர் பயன்படுத்தும் தூத்துக்குடி நகரின் தேவையில், 20 சதவீதத்தை துறைமுகத்தின் பயன்பாட்டுக்குப் போக அளிக்கமுடியும். இதேபோல, சென்னை நகரின் தண்ணீர் தேவையில் ஒரு சதவீதத்தைப் பயன்படுத்தும் சென்னைத் துறைமுகத்தின் தண்ணீர்த் தேவை முழுவதையும் குறைந்த செலவில் நிறைவேற்ற முடியும். தண்ணீர்ப் பாதுகாப்பு மற்றும் அதன் மறுபயன்பாட்டை மேம்படுத்தும் அமைச்சகத்தின் நோக்கத்தின் அடிப்படையில், இந்த முயற்சிகள் மேற்கொள்ளப்படுகின்றன.


    கூட்டத்தின்போது, சவ்வூடு பரவுதல் (ஆர்.ஓ) முறையில் புதிய தொழில்நுட்பத்தைப் பயன்படுத்தி, கடல்நீரைக் குடிநீராக்கும் திட்டத்தை செயல்படுத்துவது என்றும், அதன்மூலம் சில துறைமுகங்களில் தற்போது தண்ணீருக்குச் செலவழிக்கப்படும் தொகையைவிட குறைந்த செலவில் தண்ணீரைப் பெறமுடியும் என்றும் யோசனை தெரிவிக்கப்பட்டது. அனைத்துத் துறைமுகங்களிலும் கடல்நீரைக் குடிநீராக்கும் நிலையங்களை உடனடியாக அமைக்க திரு. நிதின் கட்கரி உத்தரவிட்டுள்ளார்.


    இந்தக் கூட்டத்தில் உரையாற்றிய திரு. கட்கரி, துறைமுகங்களில் அமைக்கப்படும் கடல்நீரை குடிநீராக்கும் நிலையங்கள் மூலம் பெறும் தண்ணீரை துறைமுகங்களின் தண்ணீர்த் தேவைக்குப் பயன்படுத்துவதுடன், அருகில் உள்ள குடியிருப்புகளுக்கும் அதனை வழங்கலாம் என்றும் கூறினார். தண்ணீரிலிருந்து மீத்தேன், கரியமிலவாயு, உயிரி இயற்கை எரிவாயு ஆகியவற்றை பிரித்தெடுக்கும் முயற்சிகளை மேற்கொள்ள வேண்டுமென்றும் திரு. கட்கரி கூறினார். கழிவுநீரைச் சுத்திகரித்து அவற்றை பல்வேறு ரயில்நிலையங்களில் ரயில் பெட்டிகளைச் சுத்தம் செய்யவும், அருகில் உள்ள மின்உற்பத்தி நிலையங்களுக்கு அதைப் பயன்படுத்தவும் சாத்தியக்கூறுகளை ஆராயுமாறு துறைமுகத் தலைவர்களுக்கு அவர் உத்தரவிட்டார்.


    கடல்நீரைக் குடிநீராக்கும் திட்டத்திற்கான மின்சாரத்திற்கு ஆகும் செலவு குறித்தும் விவாதிக்கப்பட்டது. குறைந்த செலவில் மின்சாரம் தயாரிக்கும் காற்றாலைகள் மற்றும் சூரிய சக்தி நிலையங்கள் மூலம் புதுப்பிக்கக்கூடிய எரிசக்தி வாய்ப்புகளை கண்டறியுமாறும் திரு. நிதின் கட்கரி ஆலோசனை வழங்கினார். இது, கடல்நீரைக் குடிநீராக்கும் செலவில் 20 சதவீதத்தைக் குறைக்க பயன்படும். கடல்நீரை குடிநீராக்கும் திட்டப் பயன்பாடுகள், நகரங்களின் நீர்கொள்முதல் விலை மற்றும் மின்சாரக் கட்டணத்திற்கு ஏற்ப துறைமுகத்திற்கு துறைமுகம் வேறுபடும்.


    -----

    
    
    (Release ID: 1529417) Visitor Counter : 24
    
    
      Read this release in: English