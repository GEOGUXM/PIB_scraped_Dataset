      மனித வள மேம்பாட்டு அமைச்சகம்

      உன்னத பாரத அபியான் 2.0 திட்டத்தை மத்திய மனிதவள மேம்பாட்டு அமைச்சகம் தொடங்கியது
      Posted On: 25 APR 2018 8:18PM by PIB Chennai


    உன்னத பாரத அபியான் 2.0 திட்டத்தை மத்திய மனிதவள மேம்பாட்டு அமைச்சகம் இன்று (25.04.2018) புதுதில்லியில் தொடங்கியது. அகில இந்தியத் தொழில்நுட்பக் கல்வி கவுன்சில் தலைமையகத்தில் நடைபெற்ற தொடக்கவிழாவில் காணொலி மூலம் உரையாற்றிய மத்திய மனிதவள மேம்பாட்டுத் துறை அமைச்சர் திரு. பிரகாஷ் ஜவ்டேகர், நாட்டின் எதிர்காலத்தை மேம்படுத்தும், அதிகாரமளிக்கும் மற்றும் பிரகாசமாக்கும் உண்மையான முகவர்கள் மாணவர்களே என்றார்.


    உன்னத பாரத அபியான் 2.0 இந்தியாவில் மாற்றத்தை ஏற்படுத்தும் பிரதமர் திரு. நரேந்திர மோடியி8888ன் தொலைநோக்குப் பார்வையை ஒட்டியது என திரு. ஜவ்டேகர் குறிப்பிட்டார். இந்தத் தொலைநோக்குப் பார்வையின்படி கல்லூரி மற்றும் பல்கலைக்கழக மாணவர்கள் தங்களுக்கு அருகில் உள்ள கிராமங்களுக்குச் சென்று அங்குள்ள மக்களுடன் பழகி, அவர்கள் அன்றாட வாழ்வில் சந்திக்கும் பிரச்சனைகளைத் தெரிந்துகொள்ள வேண்டும் என்று கூறினார்.


    இந்தியா கிராமங்களில் வாழ்கிறது என்றும் ஒவ்வொரு கிராமத்திற்கும் அதற்கெனச் சிறப்புக்களும் சவால்களும் உள்ளன என்றும் மகாத்மா காந்தி கூறியிருப்பதை அவர் சுட்டிக்காட்டினார். மனிதவள மேம்பாட்டு அமைச்சகத்தின் இந்த முன்முயற்சியானது உண்மையான பாரத தரிசனத்திற்கு உதவுவதுடன், கிராமப்புற மக்கள் எதிர்கொள்ளும் அடிப்படைச் சவால்கள் பற்றி மாணவர்கள் தெரிந்துகொள்வது மற்றும் அவர்களின் நல்வாழ்வுக்கான செயல்முறை தீர்வுகளை ஏற்படுத்துவது ஆகியவற்றுக்கான ஒரு வாய்ப்பும் ஆகும் என்று அவர் மேலும் கூறினார்.


    மாணவர்கள், பிரச்சனைகளை அடையாளம் காண்பதிலும் சுகாதாரம், தூய்மை, கழிவுமேலாண்மை பயிரிடுதல், நிதி உள்ளடக்கம், மகளிர் மற்றும் குழந்தைகள் மேம்பாடு உள்ளிட்ட பிரச்சனைகளுக்குத் தீர்வு காண்பதிலும் கிராம மக்களை ஈடுபடுத்த வேண்டும் என்று அமைச்சர் அறிவுறுத்தினார். உன்னத பாரத திட்டம் தொடர்பான செயல்விளக்கக் கையேடு ஒன்றை அமைச்சகம் உருவாக்கும் என்று திரு. ஜவ்டேகர் தெரிவித்தார். இந்த நிகழ்ச்சிக்கு இந்தியா முழுவதிலும் இருந்தும் வந்திருந்த பிரதிநிதிகளுக்குப் பாராட்டு தெரிவித்த அமைச்சர், அவர்களின் முயற்சிகள் வெற்றி பெற வாழ்த்துக்கள் கூறினார்.


    மேலும் விவரங்களுக்கு: www.pib.nic.in என்ற வலைதளத்தைப் பார்க்கவும்.


    

    
    (Release ID: 1530400) Visitor Counter : 99
    
    
      Read this release in: English , Urdu