      குடியரசுத் தலைவர் செயலகம்

      93 கி.மீ. லூசாகா போக்குவரத்துத் திட்டப்பணிகளைக் குடியரசுத் தலைவர் வண்ணமிகு நிகழ்ச்சியில் தொடங்கி வைத்தார்: இந்தியா-ஜாம்பியா உறவுகளில் பொருளாதார ஒத்துழைப்பு முக்கியத் தூணாக உள்ளது என்றார் அவர்.
      Posted On: 12 APR 2018 7:34PM by PIB Chennai


    93 கி.மீ. லூசாகா போக்குவரத்து நெரிசலைக் குறைப்பதற்கான திட்டத்தை இன்று (12.04.2018) குடியரசுத் தலைவர் திரு. ராம்நாத் கோவிந்த் மற்றும் ஜாம்பியா குடியரசுத் தலைவர் திரு. எட்கர் சாக்வா லுங்கு –வுடன் இணைந்து வண்ணமிகு நிகழ்ச்சி ஒன்றில் தொடங்கி வைத்தார். ஈக்வடோரியல் கினியா, சுவாசிலாந்து, ஜாம்பியா ஆகிய மூன்று ஆப்பிரிக்க நாடுகளில் அரசுமுறைப் பயணம் மேற்கொண்டிருந்த குடியரசுத் தலைவர் திரு. கோவிந்த் பயணத்தின் இறுதிநாளன்று இத்திட்டத்தைத் தொடங்கிவைத்தார். லூசாகா போக்குவரத்து நெரிசலைக் குறைப்பதற்கான திட்டம் இந்திய அரசின் பெரிய அளவு நிதி உதவியைப் பெற்ற ஒரு திட்டமாகும். ஆஃப்கான்ஸ் இன்ஃபராஸ்டரக்சர் என்ற இந்திய நிறுவனம் இந்தத் திட்டத்தை நிறைவேற்றும் பொறுப்பை ஏற்றுள்ளது.


    நிகழ்ச்சியில் பேசிய குடியரசுத் தலைவர் மேம்பாட்டுக் கூட்டாண்மையையும் பொருளாதார ஒத்துழைப்பையும் இந்தியா-ஜாம்பியா உறவுகளின் முக்கியத் தூண்கள் என்று குறிப்பிட்டார். ஜாம்பியா குடிமக்களுக்குப் பயனளிக்கும் திட்டங்களை இரு நாடுகளும் கூட்டாக மேற்கொள்வது மகிழ்ச்சி அளிக்கிறது என் றும் அவர் கூறினார். ஜாம்பியா அரசு தனது திட்டங்கள் மற்றும் கொள்கைகளில் மக்களை மையப்படுத்தும் அணுகுமுறையைப் பின்பற்றுவதை இந்தியா பாராட்டுவதாக அவர் கூறினார்.


    உலகெங்கும் நகர்ப்புறங்களில் போக்குவரத்து நெரிசல் நிலவுவது நவீன காலத்தின் சவால் என்று அவர் கூறினார். போக்குவரத்து நெரிசலால் ஏற்படும் பொருளாதாரச் செலவினம், அதனால் சாலைகளைப் பயன்படுத்துவோருக்கு ஏற்படும் சுகாதாரக் கேடுகள் நன்கு ஆவணப்படுத்தப்பட்டுள்ளன என்று குடியரசுத் தலைவர் கூறினார். லூசாகா திட்டம் ஜாம்பியாவிற்கும் இந்தியாவிற்கும் இடையே மேலும் சிறப்பான ஒத்துழைப்பிற்கு வழிவகுக்கும் என்று தாம் நம்புவதாகவும் குடியரசுத் தலைவர் திரு. ராம்நாத் கோவிந்த் கூறினார்.


    மேலும் விவரங்களுக்கு www.pib.nic.in என்ற வலைதளத்தைப் பார்க்கவும்.

    
    
    (Release ID: 1528967) Visitor Counter : 41
    
    
      Read this release in: English